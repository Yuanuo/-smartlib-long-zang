<!doctype html>
<html id="z3IBXTG1mV" data-ver="2038">
 <head>
  <meta charset="utf-8">
  <meta author="玄奘">
  <meta author="慈恩">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大乘百法明门论(本地分中略录名数)</h1>
  <p id="a2">唐三藏法师玄奘奉诏译 增修慈恩法师注解</p>
  <p id="a3">大者拣小为义，<a id="a-4"></a>乘者运载得名，<a id="a-5"></a>(名义互言)百数也，<a id="a-6"></a>法谓世出世之法，<a id="a-7"></a>故心法八、<a id="a-8"></a>心所五十有一、<a id="a-9"></a>色乃十一、<a id="a-A"></a>不相应二十有四、<a id="a-B"></a>无为法六，<a id="a-C"></a>故为大乘百法也。<a id="a-D"></a>明乃菩萨无漏之慧，<a id="a-E"></a>以能破暗故。<a id="a-F"></a>门以开通无壅滞为言，<a id="a-G"></a>论乃拣择性相，<a id="a-H"></a>教诫学徒之称。</p>
  <p id="aI">本地分中者，<a id="a-J"></a>乃《瑜伽论》五分之一。<a id="a-K"></a>略录名数者，<a id="a-L"></a>于六百六十法中，<a id="a-M"></a>提纲挈领，<a id="a-N"></a>取此百法名件数目。<a id="a-O"></a>此论主急于为人，<a id="a-P"></a>而欲学者知要也。</p>
  <p id="aQ">又会六释云：<a id="a-R"></a>大乘者，<a id="a-S"></a>是能诠教，<a id="a-T"></a>唯声、<a id="a-U"></a>名、<a id="a-V"></a>句、<a id="a-W"></a>文四法故劣；<a id="a-X"></a>百法乃所诠事，<a id="a-Y"></a>理通一百法故胜。<a id="a-Z"></a>将胜就劣，<a id="a-a"></a>以劣显胜，<a id="a-b"></a>云大乘之百法，<a id="a-c"></a>依士释也。</p>
  <p id="ad">又百法是所缘，<a id="a-e"></a>乃举全数故胜，<a id="a-f"></a>明是能缘之慧，<a id="a-g"></a>即别境五中之一，<a id="a-h"></a>法尔故劣。<a id="a-i"></a>将劣就胜，<a id="a-j"></a>以胜显劣，<a id="a-k"></a>云百法之明，<a id="a-l"></a>依主释也。</p>
  <p id="am">又明是能缘，<a id="a-n"></a>即别境中慧故劣；<a id="a-o"></a>门是所缘，<a id="a-p"></a>通举百法故胜。<a id="a-q"></a>将胜就劣，<a id="a-r"></a>以劣显胜，<a id="a-s"></a>云明之门，<a id="a-t"></a>依士释也。</p>
  <p id="au">又门是所诠事理，<a id="a-v"></a>乃通指百法故胜；<a id="a-w"></a>论是能诠教，<a id="a-x"></a>唯声、<a id="a-y"></a>名、<a id="a-z"></a>句、<a id="a-10"></a>文故劣。<a id="a-11"></a>将劣就胜，<a id="a-12"></a>以胜显劣，<a id="a-13"></a>云门之论，<a id="a-14"></a>依主释也。</p>
  <p id="a15">又论为体，<a id="a-16"></a>乃声、<a id="a-17"></a>名、<a id="a-18"></a>句、<a id="a-19"></a>文；<a id="a-1A"></a>门为用，<a id="a-1B"></a>于论上有不壅滞之功能。<a id="a-1C"></a>以体就用，<a id="a-1D"></a>摄用归体，<a id="a-1E"></a>云门即论，<a id="a-1F"></a>持业释也。</p>
  <p id="a1G">又论乃体，<a id="a-1H"></a>则取声、<a id="a-1I"></a>名、<a id="a-1J"></a>句、<a id="a-1K"></a>文四法；<a id="a-1L"></a>大乘为用，<a id="a-1M"></a>此论体上有拣小运载二义，<a id="a-1N"></a>故云大乘。<a id="a-1O"></a>以体就用，<a id="a-1P"></a>摄用归体，<a id="a-1Q"></a>云大乘即论，<a id="a-1R"></a>持业释也。</p>
  <p id="a1S">又大乘通教理行果，<a id="a-1T"></a>是所诠故胜；<a id="a-1U"></a>论是能诠，<a id="a-1V"></a>唯教故劣。<a id="a-1W"></a>将劣就胜，<a id="a-1X"></a>以胜显劣，<a id="a-1Y"></a>云大乘之论，<a id="a-1Z"></a>依主释也。</p>
  <p id="a1a">又大等六字，<a id="a-1b"></a>是所诠故胜；<a id="a-1c"></a>论是能诠，<a id="a-1d"></a>唯教故劣。<a id="a-1e"></a>将劣就胜，<a id="a-1f"></a>以胜显劣，<a id="a-1g"></a>云大乘百法明门之论，<a id="a-1h"></a>依主释也(亦可谓带数依主)。</p>
  <p id="a1i">又大乘等五字，<a id="a-1j"></a>通一百法，<a id="a-1k"></a>属所诠故胜；<a id="a-1l"></a>门论二字乃能诠故劣。<a id="a-1m"></a>将劣就胜，<a id="a-1n"></a>以胜显劣，<a id="a-1o"></a>云大乘百法明之门论，<a id="a-1p"></a>依主释也(亦带数依主释也)。</p>
  <p id="a1q">又大乘是能诠教体，<a id="a-1r"></a>门论是用。<a id="a-1s"></a>此教体上有妙旨悟入之义门，<a id="a-1t"></a>决择性相，<a id="a-1u"></a>教诫学徒，<a id="a-1v"></a>断恶生善之功用，<a id="a-1w"></a>故名论。<a id="a-1x"></a>将体就用，<a id="a-1y"></a>摄用归体，<a id="a-1z"></a>云大乘即门论，<a id="a-20"></a>持业释也。<a id="a-21"></a>(作十释竟)。</p>
  <p data-pb></p>
  <p id="a22">天亲菩萨造</p>
  <p id="a23">北天竺富娄沙富罗，<a id="a-24"></a>此云丈夫。<a id="a-25"></a>国有国师，<a id="a-26"></a>婆罗门姓娇尸迦，<a id="a-27"></a>生三子，<a id="a-28"></a>同名婆薮盘豆。<a id="a-29"></a>此云天亲，<a id="a-2A"></a>乃帝释之弟，<a id="a-2B"></a>毗搜纽天王之后，<a id="a-2C"></a>虽同一名，<a id="a-2D"></a>复有别号：<a id="a-2E"></a>长曰阿僧迦，<a id="a-2F"></a>此云无著，<a id="a-2G"></a>乃菩萨根性。<a id="a-2H"></a>季子别名比邻持跋婆，<a id="a-2I"></a>此云母儿，<a id="a-2J"></a>盖比邻持，<a id="a-2K"></a>此云母；<a id="a-2L"></a>跋婆云子，<a id="a-2M"></a>亦云儿。<a id="a-2N"></a>中子博学多闻，<a id="a-2O"></a>遍通坟籍，<a id="a-2P"></a>神才俊朗，<a id="a-2Q"></a>戒行清白，<a id="a-2R"></a>无与俦匹，<a id="a-2S"></a>兄弟皆兼别号故，<a id="a-2T"></a>法师但名婆薮盘豆，<a id="a-2U"></a>不相滥也。<a id="a-2V"></a>依《瑜伽论》广造诸论，<a id="a-2W"></a>以释大乘，<a id="a-2X"></a>发挥非空非有中道之教。<a id="a-2Y"></a>(详于旧藏经甚字函《婆薮盘豆传》)。</p>
  <p id="a2Z">如世尊言：<a id="a-2a"></a>“一切法无我。<a id="a-2b"></a>”</p>
  <p id="a2c">如世尊言，<a id="a-2d"></a>原为佛说，<a id="a-2e"></a>乃论主推尊法有所自。<a id="a-2f"></a>一切法等者，<a id="a-2g"></a>总标百法及二无我以为宗旨，<a id="a-2h"></a>乃一论之纲领也。<a id="a-2i"></a>若究所宗，<a id="a-2j"></a>总一代圣教浅深为次，<a id="a-2k"></a>分而为八：</p>
  <p id="a2l">一、<a id="a-2m"></a>我法俱有宗，<a id="a-2n"></a>此宗摄二十部、<a id="a-2o"></a>五部之义，<a id="a-2p"></a>谓犊子部、<a id="a-2q"></a>法上部、<a id="a-2r"></a>贤胄部、<a id="a-2s"></a>正量部、<a id="a-2t"></a>密林山部，<a id="a-2u"></a>或亦取经部根本一分之义。</p>
  <p id="a2v">二、<a id="a-2w"></a>法有我无宗，<a id="a-2x"></a>摄三部全，<a id="a-2y"></a>谓一切有部、<a id="a-2z"></a>雪山部、<a id="a-30"></a>多闻部，<a id="a-31"></a>更兼化地部末计一分之义。</p>
  <p id="a32">三、<a id="a-33"></a>法无去来宗，<a id="a-34"></a>摄七全部，<a id="a-35"></a>谓大众部、<a id="a-36"></a>鸡胤部、<a id="a-37"></a>制多山部、<a id="a-38"></a>西山住部、<a id="a-39"></a>北山住部、<a id="a-3A"></a>法藏部、<a id="a-3B"></a>(饮光部，<a id="a-3C"></a>兼取化地部，<a id="a-3D"></a>根本一分之义。</p>
  <p id="a3E">四、<a id="a-3F"></a>现通假实宗，<a id="a-3G"></a>摄说假部全末、<a id="a-3H"></a>经部一分之义。<a id="a-3I"></a>此上四宗，<a id="a-3J"></a>)唯为小乘。</p>
  <p id="a3K">五、<a id="a-3L"></a>俗妄真实宗，<a id="a-3M"></a>即说出世部。</p>
  <p id="a3N">六、<a id="a-3O"></a>诸法但名宗，<a id="a-3P"></a>即一说部，<a id="a-3Q"></a>此二通于大小乘。</p>
  <p id="a3R">七、<a id="a-3S"></a>胜义俱空宗。<a id="a-3T"></a>八、<a id="a-3U"></a>应理圆实宗。<a id="a-3V"></a>后二唯大，<a id="a-3W"></a>此论旨趣即第八宗；<a id="a-3X"></a>于深密三时，<a id="a-3Y"></a>乃第三时也。</p>
  <p id="a3Z">言三时者，<a id="a-3a"></a>初四阿含言有，<a id="a-3b"></a>第二时八部般若言空，<a id="a-3c"></a>第三时即解深密经空有双彰，<a id="a-3d"></a>中道教也。</p>
  <p id="a3e">何等一切法？<a id="a-3f"></a>云何为无我？</p>
  <p id="a3g">问有五种，<a id="a-3h"></a>谓利乐有情问、<a id="a-3i"></a>不解问、<a id="a-3j"></a>愚痴问、<a id="a-3k"></a>试验问、<a id="a-3l"></a>轻触问。<a id="a-3m"></a>此即利乐有情问也。</p>
  <p id="a3n">一切法者，<a id="a-3o"></a>略有五种：</p>
  <p id="a3p">此总标诸法也。<a id="a-3q"></a>称理言之，<a id="a-3r"></a>实有无量，<a id="a-3s"></a>以众生性欲无量，<a id="a-3t"></a>是以瑜伽始五识身，<a id="a-3u"></a>历至法界六百六十等法。<a id="a-3v"></a>今言五位百法，<a id="a-3w"></a>岂非要略乎？<a id="a-3x"></a>故云略有五种。<a id="a-3y"></a>自此至真如无为，<a id="a-3z"></a>总答初问。</p>
  <p id="a40">一者、<a id="a-41"></a>心法，<a id="a-42"></a>二者、<a id="a-43"></a>心所有法，<a id="a-44"></a>三者、<a id="a-45"></a>色法，<a id="a-46"></a>四者、<a id="a-47"></a>心不相应行法，<a id="a-48"></a>五者、<a id="a-49"></a>无为法。</p>
  <p id="a4A">心法者，<a id="a-4B"></a>总有六义：<a id="a-4C"></a>一、<a id="a-4D"></a>集起名心，<a id="a-4E"></a>唯属第八，<a id="a-4F"></a>集诸种子，<a id="a-4G"></a>起现行故。<a id="a-4H"></a>二、<a id="a-4I"></a>积集名心，<a id="a-4J"></a>属前七转识能熏，<a id="a-4K"></a>积集诸法种故；<a id="a-4L"></a>或集起属前七转现行共集，<a id="a-4M"></a>熏起种故；<a id="a-4N"></a>或积集名心，<a id="a-4O"></a>属于第八含藏，<a id="a-4P"></a>积集诸法种故。<a id="a-4Q"></a>三、<a id="a-4R"></a>缘虑名心，<a id="a-4S"></a>俱能缘虑自分境故。<a id="a-4T"></a>四、<a id="a-4U"></a>或名为识，<a id="a-4V"></a>了别义故。<a id="a-4W"></a>五、<a id="a-4X"></a>或名为意，<a id="a-4Y"></a>等无间故。<a id="a-4Z"></a>六、<a id="a-4a"></a>或第八名心，<a id="a-4b"></a>第七名意，<a id="a-4c"></a>前六名识，<a id="a-4d"></a>斯皆心分也。</p>
  <p id="a4e">言心所有法者，<a id="a-4f"></a>具三义故：<a id="a-4g"></a>一、<a id="a-4h"></a>恒依心起；<a id="a-4i"></a>二、<a id="a-4j"></a>与心相应；<a id="a-4k"></a>三、<a id="a-4l"></a>系属于心。<a id="a-4m"></a>具此三义，<a id="a-4n"></a>名为心所故；<a id="a-4o"></a>要心为依，<a id="a-4p"></a>方得起故；<a id="a-4q"></a>触等恒与心相应故。<a id="a-4r"></a>既云与心相应，<a id="a-4s"></a>盖心不与心自相应故；<a id="a-4t"></a>心非心所故；<a id="a-4u"></a>他性相应，<a id="a-4v"></a>非自性故。</p>
  <p id="a4w">相应之义有四：<a id="a-4x"></a>谓时、<a id="a-4y"></a>依、<a id="a-4z"></a>所缘及事皆同，<a id="a-50"></a>乃相应也。<a id="a-51"></a>触等看与何心生时，<a id="a-52"></a>便属彼心之触等，<a id="a-53"></a>故如次为三义也。</p>
  <p id="a54">色法者，<a id="a-55"></a>识之所依、<a id="a-56"></a>所缘，<a id="a-57"></a>乃五根、<a id="a-58"></a>五境质碍之色，<a id="a-59"></a>亦名有对色，<a id="a-5A"></a>以能、<a id="a-5B"></a>所造八法而成，<a id="a-5C"></a>乃十有色也；<a id="a-5D"></a>无对即法处色也。</p>
  <p id="a5E">言不相应行法者，<a id="a-5F"></a>行蕴有二：<a id="a-5G"></a>一、<a id="a-5H"></a>相应行，<a id="a-5I"></a>即心所法。<a id="a-5J"></a>二、<a id="a-5K"></a>不相应行，<a id="a-5L"></a>即始自得、<a id="a-5M"></a>终至不和合性，<a id="a-5N"></a>二十四法是也。</p>
  <p id="a5O">言无为法者，<a id="a-5P"></a>即不生不灭、<a id="a-5Q"></a>无去无来、<a id="a-5R"></a>非彼非此、<a id="a-5S"></a>绝得绝失，<a id="a-5T"></a>简异有为，<a id="a-5U"></a>无造作故，<a id="a-5V"></a>名曰无为也。</p>
  <p id="a5W">一者、<a id="a-5X"></a>最胜故，<a id="a-5Y"></a>二、<a id="a-5Z"></a>与此相应故，<a id="a-5a"></a>三、<a id="a-5b"></a>所现影故，<a id="a-5c"></a>四、<a id="a-5d"></a>分位差别故，<a id="a-5e"></a>五、<a id="a-5f"></a>所显示故。</p>
  <p id="a5g">言初心法八种，<a id="a-5h"></a>造善造恶，<a id="a-5i"></a>五趣轮转，<a id="a-5j"></a>乃至成佛，<a id="a-5k"></a>皆此心也。<a id="a-5l"></a>有为法中此最胜故，<a id="a-5m"></a>所以先言。<a id="a-5n"></a>言与此相应故者，<a id="a-5o"></a>谓此心所与其心王常相应故。<a id="a-5p"></a>望于心王，<a id="a-5q"></a>此即为劣，<a id="a-5r"></a>先胜后劣，<a id="a-5s"></a>所以次明。<a id="a-5t"></a>所现影故者，<a id="a-5u"></a>即前色法，<a id="a-5v"></a>谓此色法不能自起，<a id="a-5w"></a>要藉前二所变现故；<a id="a-5x"></a>自证虽变，<a id="a-5y"></a>不能亲缘故。<a id="a-5z"></a>置影言简，<a id="a-60"></a>其见分亦自证变，<a id="a-61"></a>则非是影。<a id="a-62"></a>或与自证通为本质故，<a id="a-63"></a>或简受所引色非识变影。<a id="a-64"></a>第六缘时以彼为质，<a id="a-65"></a>质从影摄，<a id="a-66"></a>前二能变，<a id="a-67"></a>此为所变，<a id="a-68"></a>先能后所故次言之。<a id="a-69"></a>分位差别者，<a id="a-6A"></a>言此不相应行，<a id="a-6B"></a>不能自起，<a id="a-6C"></a>藉前三位差别，<a id="a-6D"></a>假立前三是实，<a id="a-6E"></a>此一为假，<a id="a-6F"></a>所以第四明之。<a id="a-6G"></a>言所显示者，<a id="a-6H"></a>此第五无为之法，<a id="a-6I"></a>乃有六种，<a id="a-6J"></a>谓此无为体性甚深，<a id="a-6K"></a>若不约事以明，<a id="a-6L"></a>无由彰显故。<a id="a-6M"></a>藉前四断染成净之所显示，<a id="a-6N"></a>前四有为，<a id="a-6O"></a>此即无为，<a id="a-6P"></a>先有后无，<a id="a-6Q"></a>所以最后明也。</p>
  <p id="a6R">如是次第，</p>
  <p id="a6S">此结答也。<a id="a-6T"></a>由上如是胜劣、<a id="a-6U"></a>能所、<a id="a-6V"></a>实假、<a id="a-6W"></a>有无故，<a id="a-6X"></a>云如是次第。<a id="a-6Y"></a>此略结上文，<a id="a-6Z"></a>总标五位章门，<a id="a-6a"></a>下乃备列百法名数也。</p>
  <p id="a6b">第一、<a id="a-6c"></a>心法略有八种：</p>
  <p id="a6d">此总标，<a id="a-6e"></a>下别列。</p>
  <p id="a6f">一、<a id="a-6g"></a>眼识，<a id="a-6h"></a>二、<a id="a-6i"></a>耳识，<a id="a-6j"></a>三、<a id="a-6k"></a>鼻识，<a id="a-6l"></a>四、<a id="a-6m"></a>舌识，<a id="a-6n"></a>五、<a id="a-6o"></a>身识，<a id="a-6p"></a>六、<a id="a-6q"></a>意识，</p>
  <p id="a6r">随根立名，<a id="a-6s"></a>具五义故，<a id="a-6t"></a>谓依发属助。<a id="a-6u"></a>如除根发之识，<a id="a-6v"></a>余四皆依根之识等，<a id="a-6w"></a>依主也；<a id="a-6x"></a>根发，<a id="a-6y"></a>依士也。<a id="a-6z"></a>虽六识身皆依意转，<a id="a-70"></a>此随不共意识名依发等，<a id="a-71"></a>故五识无相滥矣。<a id="a-72"></a>盖兼未自在位言之尔，<a id="a-73"></a>或唯依意故名意识，<a id="a-74"></a>辨识得名，<a id="a-75"></a>心、<a id="a-76"></a>意非例。</p>
  <p id="a77">七、<a id="a-78"></a>末那识，</p>
  <p id="a79">华言意识，<a id="a-7A"></a>如藏识名识，<a id="a-7B"></a>即意故；<a id="a-7C"></a>第六意识，<a id="a-7D"></a>如眼识名识，<a id="a-7E"></a>异意故。<a id="a-7F"></a>然诸圣教，<a id="a-7G"></a>恐此滥彼故，<a id="a-7H"></a>于第七但立意名；<a id="a-7I"></a>又以简心之与识，<a id="a-7J"></a>以积集、<a id="a-7K"></a>了别劣余识故；<a id="a-7L"></a>或欲显此与彼意识为近所依故，<a id="a-7M"></a>但立意名尔。</p>
  <p id="a7N">八、<a id="a-7O"></a>阿赖耶识。</p>
  <p id="a7P">华言藏识，<a id="a-7Q"></a>能含藏诸种故；<a id="a-7R"></a>又具三藏义故，<a id="a-7S"></a>谓能藏、<a id="a-7T"></a>所藏、<a id="a-7U"></a>执藏也；<a id="a-7V"></a>与杂染互为缘故，<a id="a-7W"></a>有情执为自内我故。<a id="a-7X"></a>由斯三义，<a id="a-7Y"></a>而得藏名，<a id="a-7Z"></a>藏即识也。</p>
  <p id="a7a">第二心所有法，<a id="a-7b"></a>略有五十一种，<a id="a-7c"></a>分为六位：<a id="a-7d"></a>一、<a id="a-7e"></a>遍行有五，<a id="a-7f"></a>二、<a id="a-7g"></a>别境有五，<a id="a-7h"></a>三、<a id="a-7i"></a>善有十一，<a id="a-7j"></a>四、<a id="a-7k"></a>烦恼有六，<a id="a-7l"></a>五、<a id="a-7m"></a>随烦恼有二十，<a id="a-7n"></a>六、<a id="a-7o"></a>不定有四。</p>
  <p id="a7p">此举总数，<a id="a-7q"></a>以标列章门，<a id="a-7r"></a>下乃随章列名。<a id="a-7s"></a>言遍行者，<a id="a-7t"></a>遍四一切心得行故。<a id="a-7u"></a>谓三性、<a id="a-7v"></a>八识、<a id="a-7w"></a>九地，<a id="a-7x"></a>一切时俱能遍故。<a id="a-7y"></a>言别境者，<a id="a-7z"></a>别别缘境，<a id="a-80"></a>而得生故。<a id="a-81"></a>所缘之境则有四，<a id="a-82"></a>乃所乐之境、<a id="a-83"></a>决定境、<a id="a-84"></a>曾习境、<a id="a-85"></a>所观境，<a id="a-86"></a>各缘不同，<a id="a-87"></a>故云别境。<a id="a-88"></a>解现下文。<a id="a-89"></a>言善十一者，<a id="a-8A"></a>唯善心中可得生故，<a id="a-8B"></a>此世、<a id="a-8C"></a>他世俱顺益故，<a id="a-8D"></a>性离愆秽，<a id="a-8E"></a>胜过恶故。<a id="a-8F"></a>言烦恼者，<a id="a-8G"></a>性是根本烦恼摄故；<a id="a-8H"></a>又能生随惑，<a id="a-8I"></a>名为根本烦扰也。<a id="a-8J"></a>恼，<a id="a-8K"></a>乱也。<a id="a-8L"></a>扰乱有情，<a id="a-8M"></a>恒处生死也。<a id="a-8N"></a>言随烦恼者，<a id="a-8O"></a>随他根本烦恼，<a id="a-8P"></a>分位差别，<a id="a-8Q"></a>等流性故，<a id="a-8R"></a>此亦见下文。<a id="a-8S"></a>言不定者，<a id="a-8T"></a>由不同前五位心所，<a id="a-8U"></a>于善染等皆不定故，<a id="a-8V"></a>非如触等定遍心故，<a id="a-8W"></a>非如欲等定遍地故，<a id="a-8X"></a>不立定名也。</p>
  <p id="a8Y">一、<a id="a-8Z"></a>遍行五者：</p>
  <p id="a8a">此别标，<a id="a-8b"></a>下列名。</p>
  <p id="a8c">一、<a id="a-8d"></a>作意，<a id="a-8e"></a>二、<a id="a-8f"></a>触，<a id="a-8g"></a>三、<a id="a-8h"></a>受，<a id="a-8i"></a>四、<a id="a-8j"></a>想，<a id="a-8k"></a>五、<a id="a-8l"></a>思。</p>
  <p id="a8m">言作意者，<a id="a-8n"></a>谓警觉应起心种为性，<a id="a-8o"></a>引心令趣自境为业。<a id="a-8p"></a>触者，<a id="a-8q"></a>令心心所触境为性，<a id="a-8r"></a>想、<a id="a-8s"></a>受、<a id="a-8t"></a>思等所依为业。<a id="a-8u"></a>受者，<a id="a-8v"></a>领纳顺、<a id="a-8w"></a>违、<a id="a-8x"></a>俱非境相为性，<a id="a-8y"></a>起欲为业，<a id="a-8z"></a>能起合离，<a id="a-90"></a>非二欲故；<a id="a-91"></a>亦云令心等起欢、<a id="a-92"></a>戚、<a id="a-93"></a>舍相(此解词异意同)，<a id="a-94"></a>想则于境取相为性，<a id="a-95"></a>施设种种名言为业，<a id="a-96"></a>谓安立自境分齐故，<a id="a-97"></a>方能随起种种名言。<a id="a-98"></a>思则于境取相为性，<a id="a-99"></a>于善品等役心为业，<a id="a-9A"></a>为能取境正因等相，<a id="a-9B"></a>驱役自心能造善等。</p>
  <p id="a9C">二、<a id="a-9D"></a>别境五者：</p>
  <p id="a9E">此别标，<a id="a-9F"></a>下列名。</p>
  <p id="a9G">一、<a id="a-9H"></a>欲，<a id="a-9I"></a>二、<a id="a-9J"></a>胜解，<a id="a-9K"></a>三、<a id="a-9L"></a>念，<a id="a-9M"></a>四、<a id="a-9N"></a>三么地，<a id="a-9O"></a>五、<a id="a-9P"></a>慧。</p>
  <p id="a9Q">言欲者，<a id="a-9R"></a>于所乐境希望为性，<a id="a-9S"></a>勤依为业。<a id="a-9T"></a>胜解者，<a id="a-9U"></a>于决定境印持为性，<a id="a-9V"></a>不可引转为业。<a id="a-9W"></a>谓邪正等教理证力，<a id="a-9X"></a>于所取境，<a id="a-9Y"></a>审决印持，<a id="a-9Z"></a>由此异缘不能引转故，<a id="a-9a"></a>若犹豫境，<a id="a-9b"></a>胜解全无，<a id="a-9c"></a>胜即是解。<a id="a-9d"></a>念者，<a id="a-9e"></a>于曾习境令心明记不忘为性，<a id="a-9f"></a>定依为业。<a id="a-9g"></a>谓数忆持曾所受境而不忘失，<a id="a-9h"></a>能引定故。<a id="a-9i"></a>三么地者，<a id="a-9j"></a>此云等持，<a id="a-9k"></a>于所观境令心专注不散为性，<a id="a-9l"></a>智依为业。<a id="a-9m"></a>谓得、<a id="a-9n"></a>失、<a id="a-9o"></a>俱非境中，<a id="a-9p"></a>由定令心专注不散，<a id="a-9q"></a>依斯便有决定智，<a id="a-9r"></a>生心专注言显，<a id="a-9s"></a>所欲住即便能住，<a id="a-9t"></a>非唯一境；<a id="a-9u"></a>不尔，<a id="a-9v"></a>见道历观诸谛，<a id="a-9w"></a>前后境别，<a id="a-9x"></a>应无等持也。<a id="a-9y"></a>言慧者，<a id="a-9z"></a>于所观境拣择为性，<a id="a-A0"></a>断疑为业。<a id="a-A1"></a>谓观得、<a id="a-A2"></a>失、<a id="a-A3"></a>俱非境中，<a id="a-A4"></a>由慧推求得决定故。<a id="a-A5"></a>上言解现下文者，<a id="a-A6"></a>义在此尔。<a id="a-A7"></a>(欲益得其详，<a id="a-A8"></a>请阅成唯识第五卷)。</p>
  <p id="aA9">三、<a id="a-AA"></a>善十一者：</p>
  <p id="aAB">此标章下别列。</p>
  <p id="aAC">一、<a id="a-AD"></a>信，<a id="a-AE"></a>二、<a id="a-AF"></a>精进，<a id="a-AG"></a>三、<a id="a-AH"></a>惭，<a id="a-AI"></a>四、<a id="a-AJ"></a>愧，<a id="a-AK"></a>五、<a id="a-AL"></a>无贪，<a id="a-AM"></a>六、<a id="a-AN"></a>无瞋，<a id="a-AO"></a>七、<a id="a-AP"></a>无痴，<a id="a-AQ"></a>八、<a id="a-AR"></a>轻安，<a id="a-AS"></a>九、<a id="a-AT"></a>不放逸，<a id="a-AU"></a>十、<a id="a-AV"></a>行舍，<a id="a-AW"></a>十一、<a id="a-AX"></a>不害。</p>
  <p id="aAY">言信者，<a id="a-AZ"></a>于实德能深忍乐欲，<a id="a-Aa"></a>心净为性，<a id="a-Ab"></a>对治不信，<a id="a-Ac"></a>乐善为业。<a id="a-Ad"></a>谓于诸法实事理中，<a id="a-Ae"></a>深信忍故；<a id="a-Af"></a>于三宝真净德中，<a id="a-Ag"></a>深信乐故；<a id="a-Ah"></a>于一切世出世善深信有力，<a id="a-Ai"></a>能得能成，<a id="a-Aj"></a>起希望故。<a id="a-Ak"></a>此三种信也。<a id="a-Al"></a>言心净为性者，<a id="a-Am"></a>谓此性澄清能净心等，<a id="a-An"></a>如水清珠能清浊水，<a id="a-Ao"></a>故云心净为性也。<a id="a-Ap"></a>言精进者，<a id="a-Aq"></a>于善恶品修断事中勇捍为性，<a id="a-Ar"></a>对治懈怠，<a id="a-As"></a>满善为业。<a id="a-At"></a>谓善品修、<a id="a-Au"></a>恶品断，<a id="a-Av"></a>勇表胜进，<a id="a-Aw"></a>简诸染法；<a id="a-Ax"></a>捍表精纯，<a id="a-Ay"></a>简净无记。<a id="a-Az"></a>又云勇而无怯、<a id="a-B0"></a>捍而无惧。<a id="a-B1"></a>言满善者，<a id="a-B2"></a>圆了善事名为满善。<a id="a-B3"></a>故三根为作善，<a id="a-B4"></a>此名满善，<a id="a-B5"></a>能满彼故。<a id="a-B6"></a>或曰：<a id="a-B7"></a>“《唯识论》言精进一法，<a id="a-B8"></a>在三根后；<a id="a-B9"></a>《百法》则信后即言。<a id="a-BA"></a>何耶？<a id="a-BB"></a>”曰：<a id="a-BC"></a>“唯识乃立依次第，<a id="a-BD"></a>此乃因依次第。<a id="a-BE"></a>盖信为欲依，<a id="a-BF"></a>欲为勤依，<a id="a-BG"></a>故此信后而便言勤，<a id="a-BH"></a>勤即精进也，<a id="a-BI"></a>但勤通三性，<a id="a-BJ"></a>进唯善性摄也。<a id="a-BK"></a>”立依者，<a id="a-BL"></a>谓根依精进立舍等三，<a id="a-BM"></a>所依四法，<a id="a-BN"></a>立理须合说，<a id="a-BO"></a>故三根后方说精进。<a id="a-BP"></a>言惭者，<a id="a-BQ"></a>依自法力崇重贤善为性，<a id="a-BR"></a>对治无惭，<a id="a-BS"></a>止息恶行为业。<a id="a-BT"></a>自法力者，<a id="a-BU"></a>自谓自身，<a id="a-BV"></a>法谓教法，<a id="a-BW"></a>言我如是身、<a id="a-BX"></a>解如是法，<a id="a-BY"></a>敢作诸恶耶？<a id="a-BZ"></a>言愧者，<a id="a-Ba"></a>依世间力，<a id="a-Bb"></a>轻拒暴恶为性，<a id="a-Bc"></a>对治无愧，<a id="a-Bd"></a>止息恶行为业。<a id="a-Be"></a>世人讥呵名世间力轻，<a id="a-Bf"></a>有恶者而不亲，<a id="a-Bg"></a>拒恶法业而不作也。<a id="a-Bh"></a>言无贪者，<a id="a-Bi"></a>于有、<a id="a-Bj"></a>有具无著为性，<a id="a-Bk"></a>对治贪著，<a id="a-Bl"></a>作善为业。<a id="a-Bm"></a>言有、<a id="a-Bn"></a>有具者，<a id="a-Bo"></a>上一有字，<a id="a-Bp"></a>即三有之果，<a id="a-Bq"></a>有具即三有之因。<a id="a-Br"></a>言无瞋者，<a id="a-Bs"></a>于苦、<a id="a-Bt"></a>苦具无恚为性，<a id="a-Bu"></a>对治瞋恚，<a id="a-Bv"></a>作善为业。<a id="a-Bw"></a>言苦、<a id="a-Bx"></a>苦具者，<a id="a-By"></a>苦谓三苦，<a id="a-Bz"></a>苦具者苦因。<a id="a-C0"></a>无痴者，<a id="a-C1"></a>于诸事理明解为性，<a id="a-C2"></a>对治愚痴，<a id="a-C3"></a>作善为业。<a id="a-C4"></a>言轻安者，<a id="a-C5"></a>远离粗重，<a id="a-C6"></a>调畅身心，<a id="a-C7"></a>堪任为性，<a id="a-C8"></a>对治昏沉，<a id="a-C9"></a>转依为业。<a id="a-CA"></a>离重名轻，<a id="a-CB"></a>调畅身心名安，<a id="a-CC"></a>谓此伏除能障定法，<a id="a-CD"></a>令所依止转安适故。<a id="a-CE"></a>言堪任者，<a id="a-CF"></a>有所堪可，<a id="a-CG"></a>有所任受。<a id="a-CH"></a>言转依者，<a id="a-CI"></a>令所依身心，<a id="a-CJ"></a>去粗重、<a id="a-CK"></a>得安隐故。<a id="a-CL"></a>言不放逸者，<a id="a-CM"></a>精进三根，<a id="a-CN"></a>于所修断防修为性，<a id="a-CO"></a>对治放逸，<a id="a-CP"></a>成满一切世出世善事为业。<a id="a-CQ"></a>防修者，<a id="a-CR"></a>于所断恶防令不起，<a id="a-CS"></a>于所修善法，<a id="a-CT"></a>修令增长。<a id="a-CU"></a>言精进三根者，<a id="a-CV"></a>此不放逸，<a id="a-CW"></a>即四法防修功能，<a id="a-CX"></a>非别有体；<a id="a-CY"></a>或云：<a id="a-CZ"></a>“信等亦有防修功能，<a id="a-Ca"></a>何不依立？<a id="a-Cb"></a>”曰：<a id="a-Cc"></a>“余六比四，<a id="a-Cd"></a>势用微劣，<a id="a-Ce"></a>故不依立。<a id="a-Cf"></a>偏何微劣？<a id="a-Cg"></a>非善根故，<a id="a-Ch"></a>非遍策故。<a id="a-Ci"></a>”言行舍者，<a id="a-Cj"></a>精进三根，<a id="a-Ck"></a>令心平等、<a id="a-Cl"></a>正直，<a id="a-Cm"></a>无功用住为性，<a id="a-Cn"></a>对治掉举，<a id="a-Co"></a>静住为业。<a id="a-Cp"></a>言行舍者，<a id="a-Cq"></a>乃行蕴中舍，<a id="a-Cr"></a>简受蕴舍故。<a id="a-Cs"></a>言令心平等等者，<a id="a-Ct"></a>由舍令心离昏掉时，<a id="a-Cu"></a>初心平等，<a id="a-Cv"></a>次心正直，<a id="a-Cw"></a>后无功用，<a id="a-Cx"></a>此初中后差别之位也。<a id="a-Cy"></a>此亦即四法者，<a id="a-Cz"></a>离彼四法，<a id="a-D0"></a>无别相用矣。<a id="a-D1"></a>何知无别？<a id="a-D2"></a>曰：<a id="a-D3"></a>“若能令静即是四法，<a id="a-D4"></a>若所令静即心等故。<a id="a-D5"></a>”或曰：<a id="a-D6"></a>“既即四法，<a id="a-D7"></a>何须别立？<a id="a-D8"></a>”曰：<a id="a-D9"></a>“若不别立，<a id="a-DA"></a>隐此能故。<a id="a-DB"></a>”言不害者，<a id="a-DC"></a>于诸有情不为损恼，<a id="a-DD"></a>无瞋为性，<a id="a-DE"></a>能对治害，<a id="a-DF"></a>悲愍为业。<a id="a-DG"></a>谓即无瞋，<a id="a-DH"></a>于有情所不为损恼，<a id="a-DI"></a>假名不害。<a id="a-DJ"></a>无瞋翻对断物命，<a id="a-DK"></a>瞋不害，<a id="a-DL"></a>但违损恼物害。<a id="a-DM"></a>无瞋与乐，<a id="a-DN"></a>不害拔苦，<a id="a-DO"></a>此二粗相差别，<a id="a-DP"></a>理实无瞋，<a id="a-DQ"></a>实有自体，<a id="a-DR"></a>不害依彼，<a id="a-DS"></a>一分假立，<a id="a-DT"></a>为显慈悲，<a id="a-DU"></a>二相别故，<a id="a-DV"></a>利乐有情，<a id="a-DW"></a>彼二胜故。</p>
  <p id="aDX">四、<a id="a-DY"></a>烦恼六者：</p>
  <p id="aDZ">此别标章，<a id="a-Da"></a>下别列名。</p>
  <p id="aDb">一、<a id="a-Dc"></a>贪，<a id="a-Dd"></a>二、<a id="a-De"></a>瞋，<a id="a-Df"></a>三、<a id="a-Dg"></a>慢，<a id="a-Dh"></a>四、<a id="a-Di"></a>无明，<a id="a-Dj"></a>五、<a id="a-Dk"></a>疑，<a id="a-Dl"></a>六、<a id="a-Dm"></a>不正见。</p>
  <p id="aDn">言贪者，<a id="a-Do"></a>于有、<a id="a-Dp"></a>有具染著为性，<a id="a-Dq"></a>能障无贪，<a id="a-Dr"></a>生苦为业。<a id="a-Ds"></a>生苦者，<a id="a-Dt"></a>谓由爱力取蕴生故。<a id="a-Du"></a>瞋者，<a id="a-Dv"></a>于苦、<a id="a-Dw"></a>苦具憎恚为性，<a id="a-Dx"></a>能障无瞋，<a id="a-Dy"></a>不安、<a id="a-Dz"></a>恶行所依为业。<a id="a-E0"></a>不安者，<a id="a-E1"></a>心怀憎恚，<a id="a-E2"></a>多住苦故，<a id="a-E3"></a>所以不安。<a id="a-E4"></a>慢者，<a id="a-E5"></a>恃己于他，<a id="a-E6"></a>高举为性，<a id="a-E7"></a>能障不慢，<a id="a-E8"></a>生苦为业。<a id="a-E9"></a>生苦者，<a id="a-EA"></a>谓若有慢，<a id="a-EB"></a>于德有德心不谦下，<a id="a-EC"></a>由此死生轮转无穷，<a id="a-ED"></a>受诸苦故。<a id="a-EE"></a>无明者，<a id="a-EF"></a>于诸理事迷暗为性，<a id="a-EG"></a>能障无痴，<a id="a-EH"></a>一切杂染所依为业。<a id="a-EI"></a>杂染所依者，<a id="a-EJ"></a>由无明起痴、<a id="a-EK"></a>邪定、<a id="a-EL"></a>贪等烦恼随烦恼业，<a id="a-EM"></a>能招后生杂染法故。<a id="a-EN"></a>疑者，<a id="a-EO"></a>于诸谛理犹豫为性，<a id="a-EP"></a>能障不疑、<a id="a-EQ"></a>善品为业。<a id="a-ER"></a>障善品者，<a id="a-ES"></a>以犹豫故善不生也。<a id="a-ET"></a>恶见者，<a id="a-EU"></a>于诸谛理颠倒推度，<a id="a-EV"></a>染慧为性，<a id="a-EW"></a>能障善见，<a id="a-EX"></a>招苦为业。<a id="a-EY"></a>盖恶见者，<a id="a-EZ"></a>多受苦故，<a id="a-Ea"></a>此见有五：<a id="a-Eb"></a>谓身、<a id="a-Ec"></a>边、<a id="a-Ed"></a>邪见、<a id="a-Ee"></a>取戒、<a id="a-Ef"></a>禁取也。<a id="a-Eg"></a>此六即俱生，<a id="a-Eh"></a>若开恶见成十，<a id="a-Ei"></a>即分别惑也。<a id="a-Ej"></a>又十惑中，<a id="a-Ek"></a>瞋唯不善，<a id="a-El"></a>余九皆通有覆不善。</p>
  <p id="aEm">五、<a id="a-En"></a>随烦恼二十：</p>
  <p id="aEo">此别标章，<a id="a-Ep"></a>下别列名。</p>
  <p id="aEq">一、<a id="a-Er"></a>忿，<a id="a-Es"></a>二、<a id="a-Et"></a>恨，<a id="a-Eu"></a>三、<a id="a-Ev"></a>恼，<a id="a-Ew"></a>四、<a id="a-Ex"></a>覆，<a id="a-Ey"></a>五、<a id="a-Ez"></a>诳，<a id="a-F0"></a>六、<a id="a-F1"></a>谄，<a id="a-F2"></a>七、<a id="a-F3"></a>憍，<a id="a-F4"></a>八、<a id="a-F5"></a>害，<a id="a-F6"></a>九、<a id="a-F7"></a>嫉，<a id="a-F8"></a>十、<a id="a-F9"></a>悭，<a id="a-FA"></a>十一、<a id="a-FB"></a>无惭，<a id="a-FC"></a>十二、<a id="a-FD"></a>无愧，<a id="a-FE"></a>十三、<a id="a-FF"></a>不信，<a id="a-FG"></a>十四、<a id="a-FH"></a>懈怠，<a id="a-FI"></a>十五、<a id="a-FJ"></a>放逸，<a id="a-FK"></a>十六、<a id="a-FL"></a>昏沉，<a id="a-FM"></a>十七、<a id="a-FN"></a>掉举，<a id="a-FO"></a>十八、<a id="a-FP"></a>失念，<a id="a-FQ"></a>十九、<a id="a-FR"></a>不正知，<a id="a-FS"></a>二十、<a id="a-FT"></a>散乱。</p>
  <p id="aFU">言忿者，<a id="a-FV"></a>依对现前不饶益境，<a id="a-FW"></a>愤发为性，<a id="a-FX"></a>能障不忿，<a id="a-FY"></a>执仗为业。<a id="a-FZ"></a>执仗者，<a id="a-Fa"></a>仗谓器仗。<a id="a-Fb"></a>怀忿恨者，<a id="a-Fc"></a>多发暴恶，<a id="a-Fd"></a>身表业故，<a id="a-Fe"></a>瞋一分摄。<a id="a-Ff"></a>恨者，<a id="a-Fg"></a>由忿为先，<a id="a-Fh"></a>怀恶不舍，<a id="a-Fi"></a>结冤为性，<a id="a-Fj"></a>能障不恨，<a id="a-Fk"></a>热恼为业。<a id="a-Fl"></a>热恼者、<a id="a-Fm"></a>结恨者，<a id="a-Fn"></a>不能含忍，<a id="a-Fo"></a>恒热恼故。<a id="a-Fp"></a>恼者，<a id="a-Fq"></a>忿恨为先，<a id="a-Fr"></a>追触暴恶，<a id="a-Fs"></a>恨戾为性，<a id="a-Ft"></a>能障不恼，<a id="a-Fu"></a>蛆螫为业。<a id="a-Fv"></a>言追触等义，<a id="a-Fw"></a>谓追往恶，<a id="a-Fx"></a>触现违缘，<a id="a-Fy"></a>心便恨戾，<a id="a-Fz"></a>多发嚣暴，<a id="a-G0"></a>凶鄙粗言，<a id="a-G1"></a>蛆螫他故，<a id="a-G2"></a>此亦瞋分也。<a id="a-G3"></a>覆者，<a id="a-G4"></a>于自作罪，<a id="a-G5"></a>恐失利誉，<a id="a-G6"></a>隐藏为性，<a id="a-G7"></a>能障不覆，<a id="a-G8"></a>悔恼为业。<a id="a-G9"></a>言悔恼者，<a id="a-GA"></a>覆罪则后必悔恼不安隐故，<a id="a-GB"></a>贪痴二分，<a id="a-GC"></a>若不惧当苦。<a id="a-GD"></a>覆罪者，<a id="a-GE"></a>痴一分摄；<a id="a-GF"></a>若恐失利誉覆罪者，<a id="a-GG"></a>贪一分摄。<a id="a-GH"></a>言诳者，<a id="a-GI"></a>为护利誉，<a id="a-GJ"></a>矫现有德，<a id="a-GK"></a>诡诈为性，<a id="a-GL"></a>能障不诳，<a id="a-GM"></a>邪命为业。<a id="a-GN"></a>言矫现等，<a id="a-GO"></a>谓矫诳者心怀异谋，<a id="a-GP"></a>多现不实邪命事故，<a id="a-GQ"></a>此贪痴分也。<a id="a-GR"></a>谄者，<a id="a-GS"></a>谓罔他故，<a id="a-GT"></a>矫设异仪，<a id="a-GU"></a>谄曲为性，<a id="a-GV"></a>能障不谄，<a id="a-GW"></a>教诲为业。<a id="a-GX"></a>言罔他等义者，<a id="a-GY"></a>谄曲者为罔冒他故，<a id="a-GZ"></a>曲顺时宜，<a id="a-Ga"></a>矫设方便，<a id="a-Gb"></a>以取他意；<a id="a-Gc"></a>或藏己失，<a id="a-Gd"></a>不任师友正教诲故，<a id="a-Ge"></a>亦贪痴分也。<a id="a-Gf"></a>矫者，<a id="a-Gg"></a>于自盛事深生染著，<a id="a-Gh"></a>醉傲为性，<a id="a-Gi"></a>能障不憍，<a id="a-Gj"></a>染依为业。<a id="a-Gk"></a>言染依义者，<a id="a-Gl"></a>憍醉则生长一切杂染法故，<a id="a-Gm"></a>此贪分也。<a id="a-Gn"></a>不憍者，<a id="a-Go"></a>即无贪也。<a id="a-Gp"></a>害者，<a id="a-Gq"></a>于诸有情心无慈悲，<a id="a-Gr"></a>损恼为性，<a id="a-Gs"></a>能障不害，<a id="a-Gt"></a>逼恼为业。<a id="a-Gu"></a>言逼恼之义，<a id="a-Gv"></a>有害者逼恼他故，<a id="a-Gw"></a>瞋一分摄。<a id="a-Gx"></a>若论害与瞋之别义者，<a id="a-Gy"></a>害障不害，<a id="a-Gz"></a>正障于悲；<a id="a-H0"></a>瞋障无瞋，<a id="a-H1"></a>正障于慈。<a id="a-H2"></a>又瞋能断命，<a id="a-H3"></a>害但损他，<a id="a-H4"></a>此差别也。<a id="a-H5"></a>言嫉者，<a id="a-H6"></a>殉自名利，<a id="a-H7"></a>不耐他荣，<a id="a-H8"></a>妒忌为性，<a id="a-H9"></a>能障不嫉，<a id="a-HA"></a>忧戚为业。<a id="a-HB"></a>言忧戚义者，<a id="a-HC"></a>嫉者闻见他劳，<a id="a-HD"></a>深怀忧戚不安隐故，<a id="a-HE"></a>亦瞋分为体。<a id="a-HF"></a>言悭者，<a id="a-HG"></a>耽著法财，<a id="a-HH"></a>不能惠舍，<a id="a-HI"></a>秘吝为性，<a id="a-HJ"></a>能障不悭，<a id="a-HK"></a>鄙畜为业，<a id="a-HL"></a>亦贪分也。<a id="a-HM"></a>无惭者，<a id="a-HN"></a>不顾自法，<a id="a-HO"></a>轻挋贤善为性，<a id="a-HP"></a>能障于惭，<a id="a-HQ"></a>生长恶行为业。<a id="a-HR"></a>言不顾者，<a id="a-HS"></a>谓于自法无所顾者，<a id="a-HT"></a>轻挋贤善，<a id="a-HU"></a>不耻过恶，<a id="a-HV"></a>能障碍惭，<a id="a-HW"></a>生长恶行故。<a id="a-HX"></a>无愧者，<a id="a-HY"></a>不顾世间，<a id="a-HZ"></a>崇重暴恶为性，<a id="a-Ha"></a>能障碍愧，<a id="a-Hb"></a>生长恶行为业。<a id="a-Hc"></a>言不顾世间等义者，<a id="a-Hd"></a>谓于世间无所顾者，<a id="a-He"></a>崇重暴恶，<a id="a-Hf"></a>不耻过非，<a id="a-Hg"></a>能障于愧，<a id="a-Hh"></a>生长恶行故。<a id="a-Hi"></a>言不信者，<a id="a-Hj"></a>于实德能不忍乐欲，<a id="a-Hk"></a>心秽为性，<a id="a-Hl"></a>能障净心，<a id="a-Hm"></a>堕依为业。<a id="a-Hn"></a>言堕依者，<a id="a-Ho"></a>不信之者，<a id="a-Hp"></a>多懈怠故。<a id="a-Hq"></a>言懈怠者，<a id="a-Hr"></a>于善恶品修断事中，<a id="a-Hs"></a>懒惰为性，<a id="a-Ht"></a>能障精进增染为业。<a id="a-Hu"></a>言增染者，<a id="a-Hv"></a>以懈怠者滋长染故。<a id="a-Hw"></a>言放逸者，<a id="a-Hx"></a>于染净品不能防修，<a id="a-Hy"></a>纵荡为性，<a id="a-Hz"></a>障不放逸，<a id="a-I0"></a>增恶损善所依为业。<a id="a-I1"></a>此放逸以何为体？<a id="a-I2"></a>曰：<a id="a-I3"></a>“懈怠三根，<a id="a-I4"></a>不能防修染净等法，<a id="a-I5"></a>总名放逸，<a id="a-I6"></a>离上四法别无体性。<a id="a-I7"></a>”或曰：<a id="a-I8"></a>“彼慢疑等亦有此能，<a id="a-I9"></a>何不依立？<a id="a-IA"></a>”曰：<a id="a-IB"></a>“慢等方四，<a id="a-IC"></a>势用微劣故，<a id="a-ID"></a>不依立。<a id="a-IE"></a>”此之四法偏，<a id="a-IF"></a>何胜余慢等？<a id="a-IG"></a>曰：<a id="a-IH"></a>“障三善根，<a id="a-II"></a>障遍策故，<a id="a-IJ"></a>余无此能，<a id="a-IK"></a>所以不胜。<a id="a-IL"></a>”言惛沈者，<a id="a-IM"></a>令心于境无堪任为性，<a id="a-IN"></a>能障轻安，<a id="a-IO"></a>毗钵舍那为业。<a id="a-IP"></a>或曰：<a id="a-IQ"></a>“惛沈与痴何别？<a id="a-IR"></a>”曰：<a id="a-IS"></a>“痴于境迷暗为性，<a id="a-IT"></a>正障无痴，<a id="a-IU"></a>而非瞢董；<a id="a-IV"></a>惛沈于境，<a id="a-IW"></a>瞢董为相，<a id="a-IX"></a>正障轻安而非迷暗，<a id="a-IY"></a>故二不同。<a id="a-IZ"></a>”言掉举者，<a id="a-Ia"></a>令心于境不寂静为性，<a id="a-Ib"></a>能障行舍，<a id="a-Ic"></a>奢么他为业。<a id="a-Id"></a>失念者，<a id="a-Ie"></a>于诸所缘，<a id="a-If"></a>不能明记为性，<a id="a-Ig"></a>能障正念，<a id="a-Ih"></a>散乱所依为业。<a id="a-Ii"></a>言散乱所依者，<a id="a-Ij"></a>失念则心散乱故。<a id="a-Ik"></a>此失念者，<a id="a-Il"></a>有云：<a id="a-Im"></a>“念一分摄，<a id="a-In"></a>是烦恼相应念故。<a id="a-Io"></a>”有云：<a id="a-Ip"></a>“痴一分摄，<a id="a-Iq"></a>《瑜伽》说此是痴分故，<a id="a-Ir"></a>痴令失念，<a id="a-Is"></a>故名失念。<a id="a-It"></a>”有云：<a id="a-Iu"></a>“俱一分摄，<a id="a-Iv"></a>由前二文影略说故。<a id="a-Iw"></a>”不正知者，<a id="a-Ix"></a>于所观境谬解为性，<a id="a-Iy"></a>能障正知，<a id="a-Iz"></a>毁犯为业。<a id="a-J0"></a>毁犯业者，<a id="a-J1"></a>不正知者多毁犯故。<a id="a-J2"></a>此法或云慧一分摄，<a id="a-J3"></a>是烦恼相应慧故。<a id="a-J4"></a>或云：<a id="a-J5"></a>“痴一分摄，<a id="a-J6"></a>《瑜伽》说此是痴分故。<a id="a-J7"></a>令知不正，<a id="a-J8"></a>名不正知。<a id="a-J9"></a>”有云：<a id="a-JA"></a>“俱一分摄，<a id="a-JB"></a>由前二文影略说故。<a id="a-JC"></a>”散乱者，<a id="a-JD"></a>令心流荡为性，<a id="a-JE"></a>能障正定，<a id="a-JF"></a>恶慧所依为业。<a id="a-JG"></a>言恶慧所依者，<a id="a-JH"></a>谓散乱者发恶慧故。<a id="a-JI"></a>或曰：<a id="a-JJ"></a>“散乱、<a id="a-JK"></a>掉举何别？<a id="a-JL"></a>”曰：<a id="a-JM"></a>“散乱令心易缘，<a id="a-JN"></a>掉举令心易解，<a id="a-JO"></a>是所别相。<a id="a-JP"></a>”前云随其烦恼分位差别、<a id="a-JQ"></a>等流性故者，<a id="a-JR"></a>义现此尔。<a id="a-JS"></a>盖忿、<a id="a-JT"></a>恨等十并失念、<a id="a-JU"></a>不正知、<a id="a-JV"></a>放逸，<a id="a-JW"></a>此十三法，<a id="a-JX"></a>乃根本家差别分位也，<a id="a-JY"></a>若无惭、<a id="a-JZ"></a>无愧、<a id="a-Ja"></a>掉举、<a id="a-Jb"></a>惛沈、<a id="a-Jc"></a>散乱、<a id="a-Jd"></a>不信、<a id="a-Je"></a>懈怠，<a id="a-Jf"></a>此之七法，<a id="a-Jg"></a>乃根本家等流性故。<a id="a-Jh"></a>或云：<a id="a-Ji"></a>“此七既别有体，<a id="a-Jj"></a>何名等流？<a id="a-Jk"></a>”曰：<a id="a-Jl"></a>“根本为因，<a id="a-Jm"></a>此方生故，<a id="a-Jn"></a>名等流也。<a id="a-Jo"></a>”</p>
  <p id="aJp">六、<a id="a-Jq"></a>不定四者：</p>
  <p id="aJr">此别标，<a id="a-Js"></a>下列名：</p>
  <p id="aJt">一、<a id="a-Ju"></a>睡眠，<a id="a-Jv"></a>二、<a id="a-Jw"></a>恶作，<a id="a-Jx"></a>三、<a id="a-Jy"></a>寻，<a id="a-Jz"></a>四、<a id="a-K0"></a>伺。</p>
  <p id="aK1">睡眠者，<a id="a-K2"></a>令身不自在，<a id="a-K3"></a>昧略为性，<a id="a-K4"></a>障观为业(即毗钵舍那)，<a id="a-K5"></a>谓睡眠位，<a id="a-K6"></a>身不自在，<a id="a-K7"></a>心极暗劣，<a id="a-K8"></a>不门转故。<a id="a-K9"></a>昧简在定，<a id="a-KA"></a>略别窹时，<a id="a-KB"></a>令显睡眠非无体用，<a id="a-KC"></a>有无心位，<a id="a-KD"></a>假立此名，<a id="a-KE"></a>如余盖缠心相应故。<a id="a-KF"></a>言恶作者，<a id="a-KG"></a>恶所作业，<a id="a-KH"></a>追悔为性，<a id="a-KI"></a>障止为业(即奢么他)，<a id="a-KJ"></a>此即于果，<a id="a-KK"></a>假立因名，<a id="a-KL"></a>先恶所作业，<a id="a-KM"></a>后方追悔故。<a id="a-KN"></a>悔先不作，<a id="a-KO"></a>亦恶作摄。<a id="a-KP"></a>如追悔言：<a id="a-KQ"></a>“我先不作，<a id="a-KR"></a>如是事业，<a id="a-KS"></a>是我恶作言。<a id="a-KT"></a>”有义此二各别有体，<a id="a-KU"></a>与余心所行相别故，<a id="a-KV"></a>随痴相，<a id="a-KW"></a>说名世俗有。<a id="a-KX"></a>言寻伺者，<a id="a-KY"></a>寻谓寻求，<a id="a-KZ"></a>令心匆遽，<a id="a-Ka"></a>于意言境粗转为性。<a id="a-Kb"></a>伺谓伺察，<a id="a-Kc"></a>令心匆遽，<a id="a-Kd"></a>于意言境细转为性。<a id="a-Ke"></a>二法业用，<a id="a-Kf"></a>俱以安、<a id="a-Kg"></a>不安住身心分位所依为业。<a id="a-Kh"></a>谓意言境者，<a id="a-Ki"></a>意所取境，<a id="a-Kj"></a>多依名言名意言境。<a id="a-Kk"></a>或曰：<a id="a-Kl"></a>“寻伺二法，<a id="a-Km"></a>身假为实？<a id="a-Kn"></a>”曰：<a id="a-Ko"></a>“并用思之与慧各一分为体，<a id="a-Kp"></a>若令心安，<a id="a-Kq"></a>即是思分；<a id="a-Kr"></a>令心不安，<a id="a-Ks"></a>即是慧分。<a id="a-Kt"></a>盖思者徐而细故；<a id="a-Ku"></a>慧则急而粗故。<a id="a-Kv"></a>是知令安，<a id="a-Kw"></a>则用思无慧，<a id="a-Kx"></a>不安则用慧无思。<a id="a-Ky"></a>若通照大师释有兼正，<a id="a-Kz"></a>若正用思，<a id="a-L0"></a>则急慧随思能令心安，<a id="a-L1"></a>若正用慧，<a id="a-L2"></a>则徐思随慧亦令不安。<a id="a-L3"></a>是其并用也。<a id="a-L4"></a>”</p>
  <p id="aL5">第三、<a id="a-L6"></a>色法略有十一种：</p>
  <p id="aL7">言色者，<a id="a-L8"></a>有质碍之色，<a id="a-L9"></a>有颜色之色，<a id="a-LA"></a>所依之根唯五，<a id="a-LB"></a>所缘之境则六，<a id="a-LC"></a>即二所现影。<a id="a-LD"></a>此别标章，<a id="a-LE"></a>下别列名。</p>
  <p id="aLF">一、<a id="a-LG"></a>眼，<a id="a-LH"></a>二、<a id="a-LI"></a>耳，<a id="a-LJ"></a>三、<a id="a-LK"></a>鼻，<a id="a-LL"></a>四、<a id="a-LM"></a>舌，<a id="a-LN"></a>五、<a id="a-LO"></a>身，<a id="a-LP"></a>六、<a id="a-LQ"></a>色，<a id="a-LR"></a>七、<a id="a-LS"></a>声，<a id="a-LT"></a>八、<a id="a-LU"></a>香，<a id="a-LV"></a>九、<a id="a-LW"></a>味，<a id="a-LX"></a>十、<a id="a-LY"></a>触，<a id="a-LZ"></a>十一、<a id="a-La"></a>法处所摄色。</p>
  <p id="aLb">言一眼者，<a id="a-Lc"></a>照瞩之义，<a id="a-Ld"></a>梵云斫蒭，<a id="a-Le"></a>此翻行尽。<a id="a-Lf"></a>眼能行尽诸色境故，<a id="a-Lg"></a>是名行尽。<a id="a-Lh"></a>翻为眼者，<a id="a-Li"></a>体用相当，<a id="a-Lj"></a>依唐言也。<a id="a-Lk"></a>二耳者，<a id="a-Ll"></a>能闻之义，<a id="a-Lm"></a>梵云莎噜多罗戍缕多，<a id="a-Ln"></a>此翻能闻声。<a id="a-Lo"></a>数数闻此声，<a id="a-Lp"></a>至可能闻处。<a id="a-Lq"></a>翻为耳者，<a id="a-Lr"></a>体用相当，<a id="a-Ls"></a>依唐言也。<a id="a-Lt"></a>三鼻者，<a id="a-Lu"></a>能嗅之义，<a id="a-Lv"></a>梵云伽罗尼羯罗拏，<a id="a-Lw"></a>此云能嗅。<a id="a-Lx"></a>嗅香臭故，<a id="a-Ly"></a>数数由此能嗅香臭故。<a id="a-Lz"></a>翻为鼻者，<a id="a-M0"></a>体用兼之，<a id="a-M1"></a>依唐言也。<a id="a-M2"></a>四舌者，<a id="a-M3"></a>能尝义，<a id="a-M4"></a>梵云舐若时吃缚，<a id="a-M5"></a>此云能尝。<a id="a-M6"></a>《瑜伽论》云：<a id="a-M7"></a>“能除饥渴，<a id="a-M8"></a>数发言论，<a id="a-M9"></a>表彰呼召，<a id="a-MA"></a>谓之舌也。<a id="a-MB"></a>”通于胜义、<a id="a-MC"></a>世俗二义。<a id="a-MD"></a>翻为舌者，<a id="a-ME"></a>亦兼体用，<a id="a-MF"></a>依唐言也。<a id="a-MG"></a>五身者，<a id="a-MH"></a>积聚、<a id="a-MI"></a>依止二义名身，<a id="a-MJ"></a>谓积聚大造、<a id="a-MK"></a>诸根依止，<a id="a-ML"></a>梵云迦邪，<a id="a-MM"></a>此翻为积聚，<a id="a-MN"></a>身根为彼多法依止，<a id="a-MO"></a>诸根所随，<a id="a-MP"></a>周遍积聚故名为身。<a id="a-MQ"></a>翻为身者，<a id="a-MR"></a>体义相当，<a id="a-MS"></a>依唐言也。<a id="a-MT"></a>体即是根，<a id="a-MU"></a>此五言根者，<a id="a-MV"></a>皆有出生、<a id="a-MW"></a>增上义故，<a id="a-MX"></a>则以能造、<a id="a-MY"></a>所造八法为体，<a id="a-MZ"></a>乃识所依之根也。<a id="a-Ma"></a>言六色者，<a id="a-Mb"></a>眼所取故，<a id="a-Mc"></a>二十五种。<a id="a-Md"></a>谓青、<a id="a-Me"></a>黄、<a id="a-Mf"></a>赤、<a id="a-Mg"></a>白(此四实)，<a id="a-Mh"></a>长、<a id="a-Mi"></a>短、<a id="a-Mj"></a>方、<a id="a-Mk"></a>圆、<a id="a-Ml"></a>粗、<a id="a-Mm"></a>细、<a id="a-Mn"></a>高、<a id="a-Mo"></a>低(此相状假)，<a id="a-Mp"></a>正、<a id="a-Mq"></a>不正、<a id="a-Mr"></a>光、<a id="a-Ms"></a>影、<a id="a-Mt"></a>明、<a id="a-Mu"></a>暗、<a id="a-Mv"></a>烟尘、<a id="a-Mw"></a>云雾、<a id="a-Mx"></a>迥色、<a id="a-My"></a>表色、<a id="a-Mz"></a>空一显色(此分位假)，<a id="a-N0"></a>此皆方处示现义，<a id="a-N1"></a>颜色之色也。<a id="a-N2"></a>对眼识故，<a id="a-N3"></a>质碍名色，<a id="a-N4"></a>乃色之总名尔。<a id="a-N5"></a>言七声者，<a id="a-N6"></a>四大种所造，<a id="a-N7"></a>耳根所取义故。<a id="a-N8"></a>总有五因，<a id="a-N9"></a>摄十二种声。<a id="a-NA"></a>五因者：<a id="a-NB"></a>一、<a id="a-NC"></a>相故，<a id="a-ND"></a>即耳根所取义，<a id="a-NE"></a>此一为总，<a id="a-NF"></a>余四为别。<a id="a-NG"></a>二、<a id="a-NH"></a>损益故者，<a id="a-NI"></a>立初三种声，<a id="a-NJ"></a>云：<a id="a-NK"></a>可意声(是益)，<a id="a-NL"></a>不可意声(是损)，<a id="a-NM"></a>俱相违声(通二)。<a id="a-NN"></a>三、<a id="a-NO"></a>因差别故者，<a id="a-NP"></a>摄次三种，<a id="a-NQ"></a>谓：<a id="a-NR"></a>因执受大种声(语等)，<a id="a-NS"></a>因不执受大种声(树等声)，<a id="a-NT"></a>因俱大种声(手鼓等声)。<a id="a-NU"></a>四、<a id="a-NV"></a>说差别摄三者，<a id="a-NW"></a>有世所共成声，<a id="a-NX"></a>谓世俗语所摄；<a id="a-NY"></a>成所引声者，<a id="a-NZ"></a>谓诸圣所说；<a id="a-Na"></a>遍计所执声者，<a id="a-Nb"></a>外道所说。<a id="a-Nc"></a>五、<a id="a-Nd"></a>言差别摄三者，<a id="a-Ne"></a>圣言量所摄声，<a id="a-Nf"></a>即八种圣语——圣，<a id="a-Ng"></a>正也——此八种语，<a id="a-Nh"></a>不出见闻觉知，<a id="a-Ni"></a>该于六根，<a id="a-Nj"></a>以鼻舌身皆觉故，<a id="a-Nk"></a>如应答于人，<a id="a-Nl"></a>第一见则言见，<a id="a-Nm"></a>乃至第四知则言知，<a id="a-Nn"></a>若不见言不见，<a id="a-No"></a>乃至第八不知言不知，<a id="a-Np"></a>斯圣语矣。<a id="a-Nq"></a>若第一见言不见，<a id="a-Nr"></a>不见言见，<a id="a-Ns"></a>乃至第八不知言知，<a id="a-Nt"></a>此亦八种非圣言矣。<a id="a-Nu"></a>《华严钞》唯十一种，<a id="a-Nv"></a>以唯识加响，<a id="a-Nw"></a>以成十二，<a id="a-Nx"></a>更俟参考。<a id="a-Ny"></a>言八香者，<a id="a-Nz"></a>乃鼻之所取，<a id="a-O0"></a>可嗅义故。<a id="a-O1"></a>总有六种，<a id="a-O2"></a>谓：<a id="a-O3"></a>好香、<a id="a-O4"></a>恶香、<a id="a-O5"></a>平等香、<a id="a-O6"></a>俱生香、<a id="a-O7"></a>和合香、<a id="a-O8"></a>变易香也。<a id="a-O9"></a>九味者，<a id="a-OA"></a>舌之所取，<a id="a-OB"></a>可尝义故。<a id="a-OC"></a>有十二种，<a id="a-OD"></a>谓：<a id="a-OE"></a>苦、<a id="a-OF"></a>酸、<a id="a-OG"></a>甘、<a id="a-OH"></a>辛、<a id="a-OI"></a>醎、<a id="a-OJ"></a>淡、<a id="a-OK"></a>可意，<a id="a-OL"></a>不可意、<a id="a-OM"></a>俱相违，<a id="a-ON"></a>俱生和合变异也。<a id="a-OO"></a>言十触者，<a id="a-OP"></a>身之所取，<a id="a-OQ"></a>可触之义，<a id="a-OR"></a>故名为触。<a id="a-OS"></a>有二十六种，<a id="a-OT"></a>谓：<a id="a-OU"></a>地、<a id="a-OV"></a>水、<a id="a-OW"></a>火、<a id="a-OX"></a>风、<a id="a-OY"></a>轻、<a id="a-OZ"></a>重、<a id="a-Oa"></a>涩、<a id="a-Ob"></a>滑、<a id="a-Oc"></a>缓、<a id="a-Od"></a>急、<a id="a-Oe"></a>冷、<a id="a-Of"></a>暖、<a id="a-Og"></a>硬、<a id="a-Oh"></a>软、<a id="a-Oi"></a>饥、<a id="a-Oj"></a>渴、<a id="a-Ok"></a>饱、<a id="a-Ol"></a>力、<a id="a-Om"></a>劣、<a id="a-On"></a>闷、<a id="a-Oo"></a>痒、<a id="a-Op"></a>粘、<a id="a-Oq"></a>老、<a id="a-Or"></a>病、<a id="a-Os"></a>死、<a id="a-Ot"></a>瘦、<a id="a-Ou"></a>是也。<a id="a-Ov"></a>初四乃实，<a id="a-Ow"></a>余皆依四大假立。<a id="a-Ox"></a>或曰：<a id="a-Oy"></a>“余既是假，<a id="a-Oz"></a>身识何缘？<a id="a-P0"></a>”曰：<a id="a-P1"></a>“即实缘故，<a id="a-P2"></a>既即实缘，<a id="a-P3"></a>何知轻等五俱意识分别之也。<a id="a-P4"></a>”言法处所摄色者，<a id="a-P5"></a>谓过去无体之法，<a id="a-P6"></a>可缘之义。<a id="a-P7"></a>此有五种，<a id="a-P8"></a>谓：<a id="a-P9"></a>极迥色，<a id="a-PA"></a>依假想观析所碍色，<a id="a-PB"></a>至极微故，<a id="a-PC"></a>名极迥色。<a id="a-PD"></a>又云：<a id="a-PE"></a>“上见虚空青、<a id="a-PF"></a>黄等色，<a id="a-PG"></a>乃是显色，<a id="a-PH"></a>若下望之，<a id="a-PI"></a>则此显色至远，<a id="a-PJ"></a>而为难见故，<a id="a-PK"></a>名极迥色也。<a id="a-PL"></a>”言极略色者，<a id="a-PM"></a>亦假想观析须弥俱碍之色，<a id="a-PN"></a>至极微处故。<a id="a-PO"></a>又云：<a id="a-PP"></a>“于色上分析长短、<a id="a-PQ"></a>形相、<a id="a-PR"></a>粗细，<a id="a-PS"></a>以至极微故。<a id="a-PT"></a>”言俱碍者，<a id="a-PU"></a>乃根色等明暗等色，<a id="a-PV"></a>乃所碍也。<a id="a-PW"></a>定果色，<a id="a-PX"></a>谓解脱定，<a id="a-PY"></a>亦鱼米肉山威仪身等，<a id="a-PZ"></a>亦名定自在所生色。<a id="a-Pa"></a>定即禅定，<a id="a-Pb"></a>自在所生色，<a id="a-Pc"></a>谓菩萨入定所现光明，<a id="a-Pd"></a>及见一切色像境界，<a id="a-Pe"></a>如入火光定，<a id="a-Pf"></a>则有火光发现等。<a id="a-Pg"></a>受所引色者，<a id="a-Ph"></a>谓律不律仪，<a id="a-Pi"></a>殊胜思种所立无表色也。<a id="a-Pj"></a>又受即领受，<a id="a-Pk"></a>引即引取，<a id="a-Pl"></a>如受诸戒品，<a id="a-Pm"></a>戒是色法，<a id="a-Pn"></a>所受之戒，<a id="a-Po"></a>即受所引色也。<a id="a-Pp"></a>遍计所执色者，<a id="a-Pq"></a>谓第六识虚妄计度，<a id="a-Pr"></a>所变根尘无实作用，<a id="a-Ps"></a>故立此名。<a id="a-Pt"></a>或谓余四名色有可拟议，<a id="a-Pu"></a>受之所引，<a id="a-Pv"></a>何亦名色？<a id="a-Pw"></a>盖从所防发善恶之色，<a id="a-Px"></a>以立名尔。<a id="a-Py"></a>此四全一，<a id="a-Pz"></a>少分是假，<a id="a-Q0"></a>一分乃实。</p>
  <p id="aQ1">第四、<a id="a-Q2"></a>心不相应行法，<a id="a-Q3"></a>略有二十四种：</p>
  <p id="aQ4">此乃色心分位，<a id="a-Q5"></a>盖依前三法一分、<a id="a-Q6"></a>一位假立得等之名。<a id="a-Q7"></a>以行法有二，<a id="a-Q8"></a>此简非心，<a id="a-Q9"></a>所以立其名。<a id="a-QA"></a>此总标章，<a id="a-QB"></a>下乃别列：</p>
  <p id="aQC">一、<a id="a-QD"></a>得，<a id="a-QE"></a>二、<a id="a-QF"></a>命根，<a id="a-QG"></a>三、<a id="a-QH"></a>众同分，<a id="a-QI"></a>四、<a id="a-QJ"></a>异生性，<a id="a-QK"></a>五、<a id="a-QL"></a>无想定，<a id="a-QM"></a>六、<a id="a-QN"></a>灭尽定，<a id="a-QO"></a>七、<a id="a-QP"></a>无想报，<a id="a-QQ"></a>八、<a id="a-QR"></a>名身，<a id="a-QS"></a>九、<a id="a-QT"></a>句身，<a id="a-QU"></a>十、<a id="a-QV"></a>文身，<a id="a-QW"></a>十一、<a id="a-QX"></a>生，<a id="a-QY"></a>十二、<a id="a-QZ"></a>住，<a id="a-Qa"></a>十三、<a id="a-Qb"></a>老，<a id="a-Qc"></a>十四、<a id="a-Qd"></a>无常，<a id="a-Qe"></a>十五、<a id="a-Qf"></a>流转，<a id="a-Qg"></a>十六、<a id="a-Qh"></a>定异，<a id="a-Qi"></a>十七、<a id="a-Qj"></a>相应，<a id="a-Qk"></a>十八、<a id="a-Ql"></a>势速，<a id="a-Qm"></a>十九、<a id="a-Qn"></a>次第，<a id="a-Qo"></a>二十、<a id="a-Qp"></a>时，<a id="a-Qq"></a>二十一、<a id="a-Qr"></a>方，<a id="a-Qs"></a>二十二、<a id="a-Qt"></a>数，<a id="a-Qu"></a>二十三、<a id="a-Qv"></a>和合性，<a id="a-Qw"></a>二十四、<a id="a-Qx"></a>不和合性。</p>
  <p id="aQy">言得者，<a id="a-Qz"></a>包获成就，<a id="a-R0"></a>不失之义，<a id="a-R1"></a>乃色心生起，<a id="a-R2"></a>未灭坏来，<a id="a-R3"></a>此不失之相也。<a id="a-R4"></a>命根者，<a id="a-R5"></a>依业所引，<a id="a-R6"></a>第八种上连持色心、<a id="a-R7"></a>不断功能，<a id="a-R8"></a>假立命根耳。<a id="a-R9"></a>众同分者，<a id="a-RA"></a>类相似故，<a id="a-RB"></a>有人、<a id="a-RC"></a>法之别。<a id="a-RD"></a>人同分者，<a id="a-RE"></a>如天同分、<a id="a-RF"></a>人同分，<a id="a-RG"></a>法同分者，<a id="a-RH"></a>如心同分、<a id="a-RI"></a>色同分等。<a id="a-RJ"></a>三乘、<a id="a-RK"></a>五性，<a id="a-RL"></a>依人法类，<a id="a-RM"></a>假立此名。<a id="a-RN"></a>异生性者，<a id="a-RO"></a>二障种上一分功能，<a id="a-RP"></a>令趣类差别不同，<a id="a-RQ"></a>云异生性也。<a id="a-RR"></a>无想定者，<a id="a-RS"></a>想等不行，<a id="a-RT"></a>令身安和故，<a id="a-RU"></a>亦名定。<a id="a-RV"></a>或云：<a id="a-RW"></a>“此定想等心聚悉皆不行，<a id="a-RX"></a>而云无想者，<a id="a-RY"></a>想灭为首，<a id="a-RZ"></a>谓此外道厌想如病，<a id="a-Ra"></a>忻求无想，<a id="a-Rb"></a>以为微妙，<a id="a-Rc"></a>立此定名。<a id="a-Rd"></a>”灭尽定者，<a id="a-Re"></a>令不恒行心、<a id="a-Rf"></a>心所灭(六识)，<a id="a-Rg"></a>及染第七恒行心聚皆悉灭尽，<a id="a-Rh"></a>乃此定相。<a id="a-Ri"></a>盖修无想，<a id="a-Rj"></a>则作出离想而灭尽，<a id="a-Rk"></a>乃作止息想。<a id="a-Rl"></a>又无想唯凡，<a id="a-Rm"></a>灭尽唯圣，<a id="a-Rn"></a>乃二定之差别也。<a id="a-Ro"></a>大抵于厌心种上，<a id="a-Rp"></a>遮碍转识不生功能，<a id="a-Rq"></a>立此二定也。<a id="a-Rr"></a>言无想报者，<a id="a-Rs"></a>由欲界修彼定故，<a id="a-Rt"></a>感彼天果，<a id="a-Ru"></a>名无想报，<a id="a-Rv"></a>乃无想之报(依士释也)。<a id="a-Rw"></a>名身者，<a id="a-Rx"></a>能诠自性，<a id="a-Ry"></a>单名也；<a id="a-Rz"></a>二名已上，<a id="a-S0"></a>方名名身；<a id="a-S1"></a>三名已上，<a id="a-S2"></a>名多名身。<a id="a-S3"></a>乃诠别名之身。<a id="a-S4"></a>句身者，<a id="a-S5"></a>一句名句，<a id="a-S6"></a>二句名身，<a id="a-S7"></a>三句已上，<a id="a-S8"></a>名多句身。<a id="a-S9"></a>单句诠差别，<a id="a-SA"></a>多句则诠别句之身。<a id="a-SB"></a>文身者，<a id="a-SC"></a>文即是字，<a id="a-SD"></a>能为名、<a id="a-SE"></a>句二所依故。<a id="a-SF"></a>如单言斫、<a id="a-SG"></a>单言蒭，<a id="a-SH"></a>未有诠表，<a id="a-SI"></a>名之为字。<a id="a-SJ"></a>论不言名与多名，<a id="a-SK"></a>举中以摄广略也。<a id="a-SL"></a>又云：<a id="a-SM"></a>“带诠名文，<a id="a-SN"></a>如经书字；<a id="a-SO"></a>不带诠者，<a id="a-SP"></a>只名字，<a id="a-SQ"></a>若字母及等韵类是也。<a id="a-SR"></a>”生者，<a id="a-SS"></a>先无今有。<a id="a-ST"></a>住者，<a id="a-SU"></a>有位暂停。<a id="a-SV"></a>老则住别前后，<a id="a-SW"></a>亦云衰变名老，<a id="a-SX"></a>又云法非凝然。<a id="a-SY"></a>言无常者，<a id="a-SZ"></a>今有后无，<a id="a-Sa"></a>死之异名。<a id="a-Sb"></a>又诸圣教多合生灭以为无常，<a id="a-Sc"></a>盖生名为有，<a id="a-Sd"></a>有非恒有，<a id="a-Se"></a>不如无为，<a id="a-Sf"></a>灭名为无。<a id="a-Sg"></a>无非恒无，<a id="a-Sh"></a>不如兔角，<a id="a-Si"></a>不同彼无为兔角之常，<a id="a-Sj"></a>故曰无常。<a id="a-Sk"></a>今唯据死而言。<a id="a-Sl"></a>流转者，<a id="a-Sm"></a>因果不断，<a id="a-Sn"></a>相续前后。<a id="a-So"></a>定异者，<a id="a-Sp"></a>善恶因果，<a id="a-Sq"></a>互相差别。<a id="a-Sr"></a>相应者，<a id="a-Ss"></a>因果事业，<a id="a-St"></a>和合而起。<a id="a-Su"></a>或曰：<a id="a-Sv"></a>“此之总名不相应行法，<a id="a-Sw"></a>今名相应者，<a id="a-Sx"></a>何耶？<a id="a-Sy"></a>”盖名不相应者，<a id="a-Sz"></a>简前相应心所而已。<a id="a-T0"></a>此相应者，<a id="a-T1"></a>乃前三法上事业和合之谓，<a id="a-T2"></a>岂相滥乎？<a id="a-T3"></a>势速者，<a id="a-T4"></a>有为法游行迅疾飞行运奔，<a id="a-T5"></a>皆此所摄。<a id="a-T6"></a>次第者，<a id="a-T7"></a>编列有叙，<a id="a-T8"></a>令不紊乱，<a id="a-T9"></a>尊卑上下，<a id="a-TA"></a>左右前后，<a id="a-TB"></a>有规矩者，<a id="a-TC"></a>皆此摄也。<a id="a-TD"></a>时者，<a id="a-TE"></a>过、<a id="a-TF"></a>现、<a id="a-TG"></a>未来，<a id="a-TH"></a>成、<a id="a-TI"></a>住、<a id="a-TJ"></a>坏、<a id="a-TK"></a>空，<a id="a-TL"></a>四季三际，<a id="a-TM"></a>年月日夜，<a id="a-TN"></a>六时十二，<a id="a-TO"></a>随方制立，<a id="a-TP"></a>故名为时。<a id="a-TQ"></a>方者，<a id="a-TR"></a>色处分齐，<a id="a-TS"></a>人法所依，<a id="a-TT"></a>或十方上下，<a id="a-TU"></a>六合四极，<a id="a-TV"></a>亦随所制。<a id="a-TW"></a>数者，<a id="a-TX"></a>度量诸法之名，<a id="a-TY"></a>或一十百千，<a id="a-TZ"></a>至不可转也。<a id="a-Ta"></a>言和合性者，<a id="a-Tb"></a>谓于诸法不相乖反。<a id="a-Tc"></a>不和合性者，<a id="a-Td"></a>谓于诸法相乖反故。<a id="a-Te"></a>前如相顺因，<a id="a-Tf"></a>此如相违因。<a id="a-Tg"></a>或曰：<a id="a-Th"></a>“此二十四，<a id="a-Ti"></a>于前三分位，<a id="a-Tj"></a>则以何法，<a id="a-Tk"></a>当前何位？<a id="a-Tl"></a>”大略而言，<a id="a-Tm"></a>命根一法，<a id="a-Tn"></a>唯心分位，<a id="a-To"></a>第八心种上，<a id="a-Tp"></a>连持功能故。<a id="a-Tq"></a>异生性一，<a id="a-Tr"></a>唯所分位，<a id="a-Ts"></a>二障种上令别功能故。<a id="a-Tt"></a>二无心定，<a id="a-Tu"></a>无想、<a id="a-Tv"></a>异熟，<a id="a-Tw"></a>乃王所上假，<a id="a-Tx"></a>王所灭已名无想等。<a id="a-Ty"></a>余十九种通色及心与心所法，<a id="a-Tz"></a>三上假立，<a id="a-U0"></a>如众同分乃色同分、<a id="a-U1"></a>心同分、<a id="a-U2"></a>所同分。<a id="a-U3"></a>又如势速，<a id="a-U4"></a>乃是色、<a id="a-U5"></a>心、<a id="a-U6"></a>心所，<a id="a-U7"></a>迁灭不停故。<a id="a-U8"></a>又如定异色，<a id="a-U9"></a>不是心、<a id="a-UA"></a>心不是所，<a id="a-UB"></a>善因恶果定不互感等。<a id="a-UC"></a>余仿此说。</p>
  <p id="aUD">第五、<a id="a-UE"></a>无为法者，<a id="a-UF"></a>略有六种：</p>
  <p id="aUG">此标章，<a id="a-UH"></a>下别列。</p>
  <p id="aUI">一、<a id="a-UJ"></a>虚空无为，<a id="a-UK"></a>二、<a id="a-UL"></a>择灭无为，<a id="a-UM"></a>三、<a id="a-UN"></a>非择灭无为，<a id="a-UO"></a>四、<a id="a-UP"></a>不动灭无为，<a id="a-UQ"></a>五、<a id="a-UR"></a>想受灭无为，<a id="a-US"></a>六、<a id="a-UT"></a>真如无为。</p>
  <p id="aUU">言无为者，<a id="a-UV"></a>是前四位真实之性，<a id="a-UW"></a>故云识实性也。<a id="a-UX"></a>以六位心所则识之相应，<a id="a-UY"></a>十一色法乃识之所缘，<a id="a-UZ"></a>不相应行即识之分位，<a id="a-Ua"></a>识是其体，<a id="a-Ub"></a>是故总云识实性也，<a id="a-Uc"></a>而有六种。<a id="a-Ud"></a>谓之无为者，<a id="a-Ue"></a>为，<a id="a-Uf"></a>作也。<a id="a-Ug"></a>以前九十四种乃生灭之法，<a id="a-Uh"></a>皆有造作，<a id="a-Ui"></a>故属有为。<a id="a-Uj"></a>今此六法，<a id="a-Uk"></a>寂寞冲虚，<a id="a-Ul"></a>湛然常住，<a id="a-Um"></a>无所造作，<a id="a-Un"></a>故曰无为。<a id="a-Uo"></a>言虚空无为者，<a id="a-Up"></a>谓于真谛离诸障碍，<a id="a-Uq"></a>犹如虚空，<a id="a-Ur"></a>豁虚离碍，<a id="a-Us"></a>从喻得名。<a id="a-Ut"></a>下五无为，<a id="a-Uu"></a>义仿此说。<a id="a-Uv"></a>择灭者，<a id="a-Uw"></a>择谓拣择，<a id="a-Ux"></a>灭谓断灭，<a id="a-Uy"></a>由无漏智，<a id="a-Uz"></a>断诸障染，<a id="a-V0"></a>所显真理，<a id="a-V1"></a>立斯名焉。<a id="a-V2"></a>非择灭者，<a id="a-V3"></a>一真法界，<a id="a-V4"></a>本性清净，<a id="a-V5"></a>不由择力，<a id="a-V6"></a>断灭所显；<a id="a-V7"></a>或有为法，<a id="a-V8"></a>缘阙不生，<a id="a-V9"></a>所显真理。<a id="a-VA"></a>以上二义，<a id="a-VB"></a>故立此名。<a id="a-VC"></a>不动者，<a id="a-VD"></a>以第四禅离前三定，<a id="a-VE"></a>出于三灾、<a id="a-VF"></a>八患，<a id="a-VG"></a>无喜乐等动摇身心所显真理，<a id="a-VH"></a>此从能显彰名，<a id="a-VI"></a>故曰不动。<a id="a-VJ"></a>想受灭者，<a id="a-VK"></a>无所有处想受不行所显真理，<a id="a-VL"></a>立此名尔。<a id="a-VM"></a>真如者，<a id="a-VN"></a>理非妄倒，<a id="a-VO"></a>故名真如，<a id="a-VP"></a>真简于妄，<a id="a-VQ"></a>如简于倒，<a id="a-VR"></a>遍计、<a id="a-VS"></a>依他，<a id="a-VT"></a>如次应知。<a id="a-VU"></a>又曰：<a id="a-VV"></a>“真如者，<a id="a-VW"></a>显实常义，<a id="a-VX"></a>真即是如，<a id="a-VY"></a>如即无为。<a id="a-VZ"></a>”上自一切法下至此，<a id="a-Va"></a>乃明百法，<a id="a-Vb"></a>以答初何等一切法之问毕矣！<a id="a-Vc"></a>此下大分明二无我，<a id="a-Vd"></a>以答次问也。</p>
  <p id="aVe">言无我者，<a id="a-Vf"></a>略有二种：</p>
  <p id="aVg">此标章，<a id="a-Vh"></a>下别列。</p>
  <p id="aVi">一、<a id="a-Vj"></a>补特伽罗无我，</p>
  <p id="aVk">梵言补特伽罗，<a id="a-Vl"></a>唐言数取趣，<a id="a-Vm"></a>谓诸有情数数起惑造业，<a id="a-Vn"></a>即为能取(因也)，<a id="a-Vo"></a>当来五趣，<a id="a-Vp"></a>名为所取(果也)，<a id="a-Vq"></a>虽复数数起惑造业，<a id="a-Vr"></a>五趣轮转，<a id="a-Vs"></a>都无主宰实自在用，<a id="a-Vt"></a>故言无我。<a id="a-Vu"></a>乃补特伽罗，<a id="a-Vv"></a>即无我矣。<a id="a-Vw"></a>此所无即我，<a id="a-Vx"></a>是为我空也。<a id="a-Vy"></a>彼凡夫等，<a id="a-Vz"></a>皆执心外实有诸法，<a id="a-W0"></a>又执此法有实主宰，<a id="a-W1"></a>此说为无，<a id="a-W2"></a>无即彼空，<a id="a-W3"></a>无别体也。</p>
  <p id="aW4">二，<a id="a-W5"></a>法无我。</p>
  <p id="aW6">去了言法者，<a id="a-W7"></a>轨持之义，<a id="a-W8"></a>谓诸法体，<a id="a-W9"></a>虽复任持，<a id="a-WA"></a>轨生物解，<a id="a-WB"></a>亦无胜性实自在用故。<a id="a-WC"></a>言法无我，<a id="a-WD"></a>法即无我，<a id="a-WE"></a>应云法无法，<a id="a-WF"></a>从能依说，<a id="a-WG"></a>故云法无我。<a id="a-WH"></a>《瑜伽》九十三云：<a id="a-WI"></a>“复次一切无我，<a id="a-WJ"></a>无有差别，<a id="a-WK"></a>总名为空，<a id="a-WL"></a>谓补特伽罗无我，<a id="a-WM"></a>及法无我。<a id="a-WN"></a>补特伽罗无我者，<a id="a-WO"></a>离一切缘生行外别有实我不可得故。<a id="a-WP"></a>法无我者，<a id="a-WQ"></a>谓一切缘生诸行性非实我，<a id="a-WR"></a>是无常故。<a id="a-WS"></a>如是二种，<a id="a-WT"></a>略摄为一(双证二无我理)。<a id="a-WU"></a>彼处(指《毗昙》)说此名为大空。<a id="a-WV"></a>”又云：<a id="a-WW"></a>“我之执者，<a id="a-WX"></a>心得境名。<a id="a-WY"></a>”又云：<a id="a-WZ"></a>“二执者，<a id="a-Wa"></a>我狭法宽，<a id="a-Wb"></a>盖人有迷人必迷法者，<a id="a-Wc"></a>迷法未必迷人故。<a id="a-Wd"></a>”能持自体者为法，<a id="a-We"></a>有常一用者为人，<a id="a-Wf"></a>如二乘我执已断，<a id="a-Wg"></a>法执犹存，<a id="a-Wh"></a>则其浅深宽狭可见矣。<a id="a-Wi"></a>盖我法者，<a id="a-Wj"></a>不出世间及圣教二种我法，<a id="a-Wk"></a>谓世间人执我法，<a id="a-Wl"></a>无体随情，<a id="a-Wm"></a>名世间假。<a id="a-Wn"></a>圣教我法者，<a id="a-Wo"></a>有体强设，<a id="a-Wp"></a>名之为假。<a id="a-Wq"></a>故二皆为假，<a id="a-Wr"></a>故无我法也。</p>
 </body>
</html>