<!doctype html>
<html id="z3IBWNS1HN" data-ver="70">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="此土著述">
  <meta period="姚秦">
 </head>
 <body>
  <h1 id="a1">注维摩诘经序</h1>
  <h2 id="a2">后秦释僧肇述</h2>
  <p id="a3">维摩诘不思议经者。<a id="a-4"></a>盖是穷微尽化。<a id="a-5"></a>绝妙之称也。<a id="a-6"></a>其旨渊玄。<a id="a-7"></a>非言象所测。<a id="a-8"></a>道越三空。<a id="a-9"></a>非二乘所议。<a id="a-A"></a>超群数之表。<a id="a-B"></a>绝有心之境。<a id="a-C"></a>眇莽无为而无不为。<a id="a-D"></a>罔知所以然而能然者不思议也。<a id="a-E"></a>何则夫圣智无知而万品俱照。<a id="a-F"></a>法身无象而殊形并应。<a id="a-G"></a>至韵无言而玄籍弥布。<a id="a-H"></a>冥权无谋而动与事会。<a id="a-I"></a>故能统济群方。<a id="a-J"></a>开物成务。<a id="a-K"></a>利见天下于我无为。<a id="a-L"></a>而惑者睹感照。<a id="a-M"></a>因谓之智。<a id="a-N"></a>观应形则谓之身。<a id="a-O"></a>觌玄籍便谓之言。<a id="a-P"></a>见变动而谓之权。<a id="a-Q"></a>夫道之极者岂可以形言权智而语其神域哉。<a id="a-R"></a>然群生长寝非言莫晓。<a id="a-S"></a>道不孤运。<a id="a-T"></a>弘之由人。<a id="a-U"></a>是以如来命文殊于异方。<a id="a-V"></a>召维摩于他土。<a id="a-W"></a>爰集毗耶共弘斯道。<a id="a-X"></a>此经所明统万行则以权智为主。<a id="a-Y"></a>树德本则以六度为根。<a id="a-Z"></a>济蒙惑则以慈悲为首。<a id="a-a"></a>语宗极则以不二为门。<a id="a-b"></a>凡此众说皆不思议之本也。<a id="a-c"></a>至若借座灯王请饭香土手接大千室包乾象。<a id="a-d"></a>不思议之迹也。<a id="a-e"></a>然幽关难启。<a id="a-f"></a>圣应不同。<a id="a-g"></a>非本无以垂迹。<a id="a-h"></a>非迹无以显本。<a id="a-i"></a>本迹虽殊而不思议一也。<a id="a-j"></a>故命侍者标以为名焉。<a id="a-k"></a>大秦天王俊神超世玄心独悟。<a id="a-l"></a>弘至治于万机之上。<a id="a-m"></a>扬道化于千载之下。<a id="a-n"></a>每寻玩兹典以为栖神之宅。<a id="a-o"></a>而恨支竺所出理滞于文。<a id="a-p"></a>常恐玄宗坠于译人。<a id="a-q"></a>北天之运运通有在也。<a id="a-r"></a>以弘始八年岁次鹑火一命大将军常山公右将军安成侯与义学沙门千二百人。<a id="a-s"></a>于长安大寺请罗什法师重译正本。<a id="a-t"></a>什以高世之量冥心真境。<a id="a-u"></a>既尽环中。<a id="a-v"></a>又善方言。<a id="a-w"></a>时手执梵文口自宣译。<a id="a-x"></a>道俗虔虔一言三复。<a id="a-y"></a>陶冶精求务存圣意。<a id="a-z"></a>其文约而诣。<a id="a-10"></a>其旨婉而彰。<a id="a-11"></a>微远之言于兹显然矣。<a id="a-12"></a>余以闇短时预听次。<a id="a-13"></a>虽思乏参玄。<a id="a-14"></a>然粗得文意。<a id="a-15"></a>辄顺所闻为之注解。<a id="a-16"></a>略记成言述而无作。<a id="a-17"></a>庶将来君子异世同闻焉。</p>
 </body>
</html>