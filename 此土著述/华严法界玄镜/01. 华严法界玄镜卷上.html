<!doctype html>
<html id="z3IBWek1PY" data-ver="1211">
 <head>
  <meta charset="utf-8">
  <meta author="澄观">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">华严法界玄镜卷上</h1>
  <p id="a2">余覃思大经薄修此观。<a id="a-3"></a>罗其旨趣已在疏文。<a id="a-4"></a>恐堕业于深经。<a id="a-5"></a>少赞演兹玄要。<a id="a-6"></a>精诚之者时一发扬。<a id="a-7"></a>数子恳求叩余一阐。<a id="a-8"></a>咸言注想访友寻源。<a id="a-9"></a>或学或传遍求众释。<a id="a-A"></a>积岁疑滞今方焕焉。<a id="a-B"></a>夕惕勤勤愿释深旨。<a id="a-C"></a>顾以西垂之岁。<a id="a-D"></a>风烛难期。<a id="a-E"></a>恐妙观之沦湑。<a id="a-F"></a>使枝辞之乱辙。<a id="a-G"></a>乃顺诚请略析幽微。<a id="a-H"></a>名法界玄镜。<a id="a-I"></a>冀将来道友。<a id="a-J"></a>见古贤之深衷矣。</p>
  <p id="aK">观曰。<a id="a-L"></a>修大方广佛华严法界观门。<a id="a-M"></a>略有三重。<a id="a-N"></a>终南山释法顺俗姓杜氏。</p>
  <p id="aO">释曰。<a id="a-P"></a>大等六字所依之经。<a id="a-Q"></a>略无经字。<a id="a-R"></a>法界观下能依之观。<a id="a-S"></a>今先略释经名。<a id="a-T"></a>大方广者。<a id="a-U"></a>一切如来所证法也。<a id="a-V"></a>佛华严者。<a id="a-W"></a>契合法界能证人也。<a id="a-X"></a>法分体相用。<a id="a-Y"></a>人有因果。<a id="a-Z"></a>大者体大也。<a id="a-a"></a>则深法界。<a id="a-b"></a>诸佛众生之心体也。<a id="a-c"></a>旷包如空湛寂常住强称为大。<a id="a-d"></a>故经云。<a id="a-e"></a>法性遍在一切处。<a id="a-f"></a>一切众生及国土三世悉在无有余。<a id="a-g"></a>亦无形相而可得。<a id="a-h"></a>即大义也。<a id="a-i"></a>方广者。<a id="a-j"></a>相用周遍即体之相。<a id="a-k"></a>相德之法无边即相之用。<a id="a-l"></a>业用广而无尽。<a id="a-m"></a>三无障碍举一全收。<a id="a-n"></a>圣智所缘为所证之法界也。<a id="a-o"></a>佛者果也。<a id="a-p"></a>万德圆明。<a id="a-q"></a>华喻因也。<a id="a-r"></a>众行荣曜。<a id="a-s"></a>严通能所。<a id="a-t"></a>而有二重。<a id="a-u"></a>一华因能严。<a id="a-v"></a>佛果所严。<a id="a-w"></a>以十度因成十身果。<a id="a-x"></a>无行不备。<a id="a-y"></a>无德不圆。<a id="a-z"></a>二华为能严。<a id="a-10"></a>大方广者则所严也。<a id="a-11"></a>严体相用成佛三德。<a id="a-12"></a>称体而严显真常德。<a id="a-13"></a>如相而严辩修成德。<a id="a-14"></a>依用修严成大用德。<a id="a-15"></a>遍严如德成德无边之华严也。<a id="a-16"></a>故一总题有体相用。<a id="a-17"></a>人有因果。<a id="a-18"></a>人法双题。<a id="a-19"></a>法喻齐举。<a id="a-1A"></a>一经三大皆大方广。<a id="a-1B"></a>五周因果并佛华严。<a id="a-1C"></a>一题七字各有十义。<a id="a-1D"></a>今当略释。<a id="a-1E"></a>大十义者。<a id="a-1F"></a>则七字皆大。<a id="a-1G"></a>一大者体大。<a id="a-1H"></a>法界常遍故。<a id="a-1I"></a>二方者相大。<a id="a-1J"></a>性德无际故。<a id="a-1K"></a>三广者用大。<a id="a-1L"></a>称体用周故。<a id="a-1M"></a>四佛者果大。<a id="a-1N"></a>十身皆悉遍法界故。<a id="a-1O"></a>五华者因大。<a id="a-1P"></a>普贤行愿自体遍故。<a id="a-1Q"></a>六严者智大。<a id="a-1R"></a>佛智如空能为严故。<a id="a-1S"></a>七经者教大。<a id="a-1T"></a>竭海墨不能书一句故。<a id="a-1U"></a>八者义大。<a id="a-1V"></a>上六字所证皆称性故。<a id="a-1W"></a>九者境大。<a id="a-1X"></a>总斯七字普以众生为所缘故。<a id="a-1Y"></a>十者业大。<a id="a-1Z"></a>以斯教旨横遍竖穷无休息故。<a id="a-1a"></a>具十无尽故称大也。<a id="a-1b"></a>方广十义者。<a id="a-1c"></a>如体之相称体之用。<a id="a-1d"></a>即十方法十大用也。<a id="a-1e"></a>佛十义者。<a id="a-1f"></a>一大者法身。<a id="a-1g"></a>佛以法为身。<a id="a-1h"></a>佛身充满于法界故。<a id="a-1i"></a>二方者。<a id="a-1j"></a>智身智如法故。<a id="a-1k"></a>三广者。<a id="a-1l"></a>具于二身。<a id="a-1m"></a>一者化身。<a id="a-1n"></a>一身普周为无量故。<a id="a-1o"></a>二者意生身。<a id="a-1p"></a>一多随意无不周故。<a id="a-1q"></a>佛者含五六身。<a id="a-1r"></a>一菩提身。<a id="a-1s"></a>觉树道成故。<a id="a-1t"></a>二者威势身。<a id="a-1u"></a>初成正觉映菩萨故。<a id="a-1v"></a>华者。<a id="a-1w"></a>含七八身。<a id="a-1x"></a>七福德身。<a id="a-1y"></a>三世所行众福。<a id="a-1z"></a>大海因不可尽故。<a id="a-20"></a>八者愿身。<a id="a-21"></a>毗卢愿因周法界故。<a id="a-22"></a>严者。<a id="a-23"></a>第九相好庄严身。<a id="a-24"></a>十莲华藏相好严故。<a id="a-25"></a>经者。<a id="a-26"></a>第十力持身。<a id="a-27"></a>舍利圆音声教无尽故。<a id="a-28"></a>则经七字皆成佛也。<a id="a-29"></a>华严十义者。<a id="a-2A"></a>以十度华严。<a id="a-2B"></a>于十身为严不同即十严故。<a id="a-2C"></a>略无经字。<a id="a-2D"></a>十义亦略。<a id="a-2E"></a>是摄是贯是常是法。<a id="a-2F"></a>并可知也。<a id="a-2G"></a>无尽教海不出七字。<a id="a-2H"></a>故依此教以成观门。<a id="a-2I"></a>修法界观门略有三重者。<a id="a-2J"></a>略标纲要。<a id="a-2K"></a>修之一字总贯一题止观。<a id="a-2L"></a>熏修习学造诣也。<a id="a-2M"></a>言法界者。<a id="a-2N"></a>一经之玄宗。<a id="a-2O"></a>总以缘起法界不思议为宗故。<a id="a-2P"></a>然法界之相要唯有三。<a id="a-2Q"></a>然总具四种。<a id="a-2R"></a>一事法界。<a id="a-2S"></a>二理法界。<a id="a-2T"></a>三理事无碍法界。<a id="a-2U"></a>四事事无碍法界。<a id="a-2V"></a>今是后三其事法界历别难陈。<a id="a-2W"></a>一一事相。<a id="a-2X"></a>皆可成观故略不明。<a id="a-2Y"></a>总为三观所依体。<a id="a-2Z"></a>其事略有十对。<a id="a-2a"></a>一教义。<a id="a-2b"></a>二理事。<a id="a-2c"></a>三境智。<a id="a-2d"></a>四行位。<a id="a-2e"></a>五因果。<a id="a-2f"></a>六依正。<a id="a-2g"></a>七体用。<a id="a-2h"></a>八人法。<a id="a-2i"></a>九逆顺。<a id="a-2j"></a>十感应。<a id="a-2k"></a>随一一事皆为三观所依之正体。<a id="a-2l"></a>其制作人名德行因缘。<a id="a-2m"></a>具如传记。</p>
  <p id="a2n">观曰。<a id="a-2o"></a>真空观第一。<a id="a-2p"></a>理事无碍观第二。<a id="a-2q"></a>周遍含容观第三。</p>
  <p id="a2r">释曰。<a id="a-2s"></a>此列三名。<a id="a-2t"></a>真空则理法界二如本名。<a id="a-2u"></a>三则事事无碍法界。<a id="a-2v"></a>言真空者。<a id="a-2w"></a>非断灭空。<a id="a-2x"></a>非离色空。<a id="a-2y"></a>即有明空。<a id="a-2z"></a>亦无空相。<a id="a-30"></a>故名真空。<a id="a-31"></a>如文具之。<a id="a-32"></a>二理事无碍者。<a id="a-33"></a>理无形相全在相中。<a id="a-34"></a>互夺存亡故云无碍。<a id="a-35"></a>亦如文具。<a id="a-36"></a>三周遍含容者。<a id="a-37"></a>事本相碍大小等殊。<a id="a-38"></a>理本包遍如空无碍。<a id="a-39"></a>以理融事全事如理。<a id="a-3A"></a>乃至尘毛皆具包遍。<a id="a-3B"></a>此二相望成于十门亦如下说。<a id="a-3C"></a>然事法名界。<a id="a-3D"></a>界则分义。<a id="a-3E"></a>无尽差别之分齐。<a id="a-3F"></a>故理法名界。<a id="a-3G"></a>界即性义。<a id="a-3H"></a>无尽事法同一性故。<a id="a-3I"></a>无碍法界具性分义。<a id="a-3J"></a>不坏事理而无碍。<a id="a-3K"></a>故第四法界亦具二义。<a id="a-3L"></a>性融于事。<a id="a-3M"></a>一一事法不坏其相。<a id="a-3N"></a>如性融通重重无尽故。</p>
  <p id="a3O">观曰。<a id="a-3P"></a>第一真空观法。<a id="a-3Q"></a>于中略作四句十门。</p>
  <p id="a3R">释曰。<a id="a-3S"></a>此标章也。<a id="a-3T"></a>前二各四。<a id="a-3U"></a>加第三四故为十门。</p>
  <p id="a3V">观曰。<a id="a-3W"></a>一会色归空观。<a id="a-3X"></a>二明空即色观。<a id="a-3Y"></a>三空色无碍观。<a id="a-3Z"></a>四泯绝无寄观。</p>
  <p id="a3a">释曰。<a id="a-3b"></a>此列名也。</p>
  <p id="a3c">观曰。<a id="a-3d"></a>就初门中为四。<a id="a-3e"></a>一色不即空。<a id="a-3f"></a>以即空故。<a id="a-3g"></a>何以故。<a id="a-3h"></a>以色不即断空故。<a id="a-3i"></a>不是空也。<a id="a-3j"></a>以色举体是真空也。<a id="a-3k"></a>故云以即空故。<a id="a-3l"></a>良由即是真空故非断空也。<a id="a-3m"></a>是故言由是空故不是空也。</p>
  <p id="a3n">释曰。<a id="a-3o"></a>四观皆有三段。<a id="a-3p"></a>谓标释结。<a id="a-3q"></a>然准下文前三以法拣情。<a id="a-3r"></a>第四正显法理拣情。<a id="a-3s"></a>三句标名则同释义则异。<a id="a-3t"></a>今先总明三句所拣。<a id="a-3u"></a>所拣有三。<a id="a-3v"></a>一拣即离。<a id="a-3w"></a>二拣乱意。<a id="a-3x"></a>三拣形显。<a id="a-3y"></a>初中就通相说三句皆拣。<a id="a-3z"></a>即离从多分说。<a id="a-40"></a>初句明空不离色。<a id="a-41"></a>以拣离色。<a id="a-42"></a>次句明空不即色。<a id="a-43"></a>以拣太即。<a id="a-44"></a>第三句双明不即不离。<a id="a-45"></a>拣具即离。<a id="a-46"></a>由拣三情故。<a id="a-47"></a>第四句显其正理。<a id="a-48"></a>第二拣乱意者。<a id="a-49"></a>谓宝性论。<a id="a-4A"></a>明地前菩萨有三种空乱意。<a id="a-4B"></a>以不了知真如来藏。<a id="a-4C"></a>生死涅槃二际平等执三种空。<a id="a-4D"></a>一谓断灭故空。<a id="a-4E"></a>初句拣之。<a id="a-4F"></a>二取色外空。<a id="a-4G"></a>第三句拣之。<a id="a-4H"></a>三者谓空为有。<a id="a-4I"></a>第二句拣之。<a id="a-4J"></a>既拣三种不正之空故。<a id="a-4K"></a>第四句说真空也。<a id="a-4L"></a>第三拣形显者。<a id="a-4M"></a>有云。<a id="a-4N"></a>第一句形色体空非断空。<a id="a-4O"></a>第二句显色无体自性空。<a id="a-4P"></a>第三句空无形显一体空。<a id="a-4Q"></a>第四句色空不二俱空空。<a id="a-4R"></a>解曰。<a id="a-4S"></a>此第三义乍观有理。<a id="a-4T"></a>以见第二有青黄言。<a id="a-4U"></a>谓为显色。<a id="a-4V"></a>第一第三无青黄言。<a id="a-4W"></a>便为形色故。<a id="a-4X"></a>为此释细详有违。<a id="a-4Y"></a>何者一三。<a id="a-4Z"></a>何以不言形色长短等耶。<a id="a-4a"></a>第二何以遍言显色耶。<a id="a-4b"></a>何以形色拣非断灭显色。<a id="a-4c"></a>不得拣断灭耶。<a id="a-4d"></a>第二显色何以得言青黄之相。<a id="a-4e"></a>非即真空之理形色。<a id="a-4f"></a>何以不得言长短方圆非真空耶。<a id="a-4g"></a>故第三释非为惬。<a id="a-4h"></a>当但拣前二足显真空。<a id="a-4i"></a>而文第二遍言青黄非真空者。<a id="a-4j"></a>显色明相。<a id="a-4k"></a>相显著故。<a id="a-4l"></a>又形色是假。<a id="a-4m"></a>显色是实。<a id="a-4n"></a>实色即空。<a id="a-4o"></a>例假形色亦即空矣。<a id="a-4p"></a>是知三句皆含形显二皆即空。<a id="a-4q"></a>次正释文。<a id="a-4r"></a>今初。<a id="a-4s"></a>第一句有三。<a id="a-4t"></a>初标。<a id="a-4u"></a>次何以下释。<a id="a-4v"></a>此拣离色明空及断灭空。<a id="a-4w"></a>言离色者。<a id="a-4x"></a>空在色外。<a id="a-4y"></a>色外复二。<a id="a-4z"></a>一对色明空。<a id="a-50"></a>如墙处不空墙外是空。<a id="a-51"></a>此第三句拣二灭色明空。<a id="a-52"></a>谓如穿井除土出空要须灭色。<a id="a-53"></a>今正拣此。<a id="a-54"></a>故中论云。<a id="a-55"></a>先有而后无。<a id="a-56"></a>是即为断灭。<a id="a-57"></a>然外道二乘皆有断灭。<a id="a-58"></a>外道断灭归于太虚。<a id="a-59"></a>二乘断灭归于涅槃。<a id="a-5A"></a>故肇公云。<a id="a-5B"></a>大幻莫若于有身。<a id="a-5C"></a>故灭身以归无劳。<a id="a-5D"></a>勤莫先于有智。<a id="a-5E"></a>故绝智以沦虚。<a id="a-5F"></a>又云。<a id="a-5G"></a>智为杂毒。<a id="a-5H"></a>形为桎梏。<a id="a-5I"></a>故灰身灭智拨丧无余。<a id="a-5J"></a>若谓入灭同于太虚全同外道。<a id="a-5K"></a>故楞伽云。<a id="a-5L"></a>若心体灭不异外道断见戏论故。<a id="a-5M"></a>今文云不即断空。<a id="a-5N"></a>次以色举体下。<a id="a-5O"></a>释上以即空。<a id="a-5P"></a>故三良由下结成。<a id="a-5Q"></a>于中先约义结。<a id="a-5R"></a>由即真空故非断灭。<a id="a-5S"></a>后是故下。<a id="a-5T"></a>结成标名。</p>
  <p id="a5U">观曰。<a id="a-5V"></a>二色不即空。<a id="a-5W"></a>以即空故。<a id="a-5X"></a>何以故。<a id="a-5Y"></a>以青黄之相。<a id="a-5Z"></a>非是真空之理故云不即空。<a id="a-5a"></a>然青黄无体。<a id="a-5b"></a>莫不皆空故云即空。<a id="a-5c"></a>良以青黄无体之空非即青黄。<a id="a-5d"></a>故云不即空也。</p>
  <p id="a5e">释曰。<a id="a-5f"></a>亦标释结。<a id="a-5g"></a>释中拣二妄情。<a id="a-5h"></a>一拣太即。<a id="a-5i"></a>以闻色空不知性空。<a id="a-5j"></a>便执色相以为真空。<a id="a-5k"></a>故须拣之。<a id="a-5l"></a>故云青黄之相非是真空之理。<a id="a-5m"></a>此唯拣凡也。<a id="a-5n"></a>小不计色为即空故。<a id="a-5o"></a>次然青黄下。<a id="a-5p"></a>明亦非离相有性。<a id="a-5q"></a>要即青黄无体为真空耳。<a id="a-5r"></a>由此义故则似双拣。<a id="a-5s"></a>亦拣小乘。<a id="a-5t"></a>然是举法双拣情。<a id="a-5u"></a>后明不离是举法耳。<a id="a-5v"></a>二亦用上文以拣乱意。<a id="a-5w"></a>三种空中以空为有。<a id="a-5x"></a>彼谓别有一物是于空体。<a id="a-5y"></a>故今拣之。<a id="a-5z"></a>故十地经云。<a id="a-60"></a>有不二不尽此一句经。<a id="a-61"></a>拣三乱意空。<a id="a-62"></a>以有拣断灭空。<a id="a-63"></a>以不二拣异色明空。<a id="a-64"></a>以不尽拣空为有。<a id="a-65"></a>不谓有体尽灭。<a id="a-66"></a>今当不尽。<a id="a-67"></a>谓空若是物则有尽灭。<a id="a-68"></a>若有尽灭则有生起。<a id="a-69"></a>今法空相不生不灭。<a id="a-6A"></a>岂有有耶。<a id="a-6B"></a>故般若云。<a id="a-6C"></a>是诸法空相不生不灭等。<a id="a-6D"></a>又青黄之相尚非真空。<a id="a-6E"></a>要须无性。<a id="a-6F"></a>岂得以空而为有耶。<a id="a-6G"></a>三良以下结成。<a id="a-6H"></a>举其无体之空。<a id="a-6I"></a>结非色相。<a id="a-6J"></a>明空非有岂得色耶。</p>
  <p id="a6K">观曰。<a id="a-6L"></a>三色不即空以即空故。<a id="a-6M"></a>何以故。<a id="a-6N"></a>以空中无色故不即空。<a id="a-6O"></a>会色无体故是即空。<a id="a-6P"></a>良由会色归空。<a id="a-6Q"></a>空中必无有色。<a id="a-6R"></a>是故由色空故色非空也。<a id="a-6S"></a>上三句以法拣情讫。</p>
  <p id="a6T">释曰。<a id="a-6U"></a>此中文二。<a id="a-6V"></a>先释当句。<a id="a-6W"></a>后结前三。<a id="a-6X"></a>前中亦三。<a id="a-6Y"></a>初标。<a id="a-6Z"></a>次释。<a id="a-6a"></a>释中先双拣即离。<a id="a-6b"></a>以空中无色故色不即空。<a id="a-6c"></a>以离色无礼故空不离色。<a id="a-6d"></a>不即不离方为真空。<a id="a-6e"></a>二拣乱意异色明空。<a id="a-6f"></a>彼执色外有空与色为异。<a id="a-6g"></a>如前对色明空。<a id="a-6h"></a>今明空中尚无有色。<a id="a-6i"></a>何得有空与色相对。<a id="a-6j"></a>又会色无体故说即空。<a id="a-6k"></a>岂于色外有空对色。<a id="a-6l"></a>古人云。<a id="a-6m"></a>色去不留空。<a id="a-6n"></a>空非有边住也。<a id="a-6o"></a>三良由下。<a id="a-6p"></a>结成上义。<a id="a-6q"></a>以下即空结上不即空也。<a id="a-6r"></a>特由会色为空。<a id="a-6s"></a>安得空中有色。<a id="a-6t"></a>二上三下总结三门。</p>
  <p id="a6u">观曰。<a id="a-6v"></a>四色即是空。<a id="a-6w"></a>何以故。<a id="a-6x"></a>凡是色法必不异真空。<a id="a-6y"></a>以诸色法必无性故。<a id="a-6z"></a>是故色即是故。<a id="a-70"></a>如色空既尔。<a id="a-71"></a>一切法亦然思之。</p>
  <p id="a72">释曰。<a id="a-73"></a>此中有二。<a id="a-74"></a>先正显真空之义后结例诸法。<a id="a-75"></a>前中亦三。<a id="a-76"></a>初标。<a id="a-77"></a>次释。<a id="a-78"></a>以色从缘必无性故者。<a id="a-79"></a>依他无性即真空圆成。<a id="a-7A"></a>三是故下结。<a id="a-7B"></a>既非灭色异色。<a id="a-7C"></a>不即不离故即真空。<a id="a-7D"></a>空非色相无遍计矣。<a id="a-7E"></a>缘生无性即依他无性。<a id="a-7F"></a>无性真理即是圆成。<a id="a-7G"></a>故此真空该彻性相。<a id="a-7H"></a>二如色空既尔下。<a id="a-7I"></a>结例诸法。<a id="a-7J"></a>上之四门但明色空。<a id="a-7K"></a>色即法相之首。<a id="a-7L"></a>五蕴之初故。<a id="a-7M"></a>诸经论凡说一义。<a id="a-7N"></a>皆先约色故。<a id="a-7O"></a>大般若等。<a id="a-7P"></a>从色已上种智已还八十余科。<a id="a-7Q"></a>皆将色例。<a id="a-7R"></a>今此亦尔例一切法。<a id="a-7S"></a>若略收法不出上之十对所依体事无不即空。<a id="a-7T"></a>皆须以法拣情。<a id="a-7U"></a>显即事归理。</p>
  <p id="a7V">观曰。<a id="a-7W"></a>第二明空即色观。<a id="a-7X"></a>于中亦作四门。</p>
  <p id="a7Y">释曰。<a id="a-7Z"></a>此总标也。<a id="a-7a"></a>然此四门总相但翻上四。<a id="a-7b"></a>亦前三句以法拣情。<a id="a-7c"></a>第四句正显法理。<a id="a-7d"></a>就拣情中。<a id="a-7e"></a>翻前色空义则大同。<a id="a-7f"></a>取文小异。<a id="a-7g"></a>亦标语则同。<a id="a-7h"></a>释义有别。<a id="a-7i"></a>今先总拣。<a id="a-7j"></a>亦有三义。<a id="a-7k"></a>一拣即离。<a id="a-7l"></a>二拣乱意。<a id="a-7m"></a>三拣形显。<a id="a-7n"></a>今初第一句明真空不离前色。<a id="a-7o"></a>第二句明真空非即色相。<a id="a-7p"></a>第三句明真空双非即色离色。<a id="a-7q"></a>第二拣三乱意者。<a id="a-7r"></a>第一句明断空非是实色。<a id="a-7s"></a>第二句明相有非真空。<a id="a-7t"></a>即拣相有。<a id="a-7u"></a>第三句明所依非能依。<a id="a-7v"></a>即拣能依。<a id="a-7w"></a>其第三义拣形显者。<a id="a-7x"></a>有云。<a id="a-7y"></a>第一句明非断空不碍形色。<a id="a-7z"></a>第二句明自性空不碍显色。<a id="a-80"></a>第三句明一体空俱不碍形显。<a id="a-81"></a>第四句明俱空空不碍二空色。<a id="a-82"></a>解曰。<a id="a-83"></a>前会色归空观。<a id="a-84"></a>第三拣义既违正理。<a id="a-85"></a>今虽列之以对前文亦不取也。<a id="a-86"></a>次正释文四句亦各有三。<a id="a-87"></a>后二复加有二。</p>
  <p id="a88">观曰。<a id="a-89"></a>一空不即色。<a id="a-8A"></a>以空即色故。<a id="a-8B"></a>何以故。<a id="a-8C"></a>断空不即是色。<a id="a-8D"></a>故云非色。<a id="a-8E"></a>真空必不异色。<a id="a-8F"></a>故云即色。<a id="a-8G"></a>要由真空即色。<a id="a-8H"></a>故令断空不即色也。</p>
  <p id="a8I">释曰。<a id="a-8J"></a>此门亦三。<a id="a-8K"></a>初标二释。<a id="a-8L"></a>释上二句。<a id="a-8M"></a>初句明断空非真色。<a id="a-8N"></a>对前色即空中实色非断空。<a id="a-8O"></a>下句明真空不异色。<a id="a-8P"></a>对前不离色明空。<a id="a-8Q"></a>虽含即离。<a id="a-8R"></a>下句则是举正上句是所拣情情谓离色。<a id="a-8S"></a>二拣乱意者。<a id="a-8T"></a>拣断空非实色。<a id="a-8U"></a>对前会色归空观。<a id="a-8V"></a>实色非断空。<a id="a-8W"></a>三要由真空下。<a id="a-8X"></a>结成以下句举正结上句。<a id="a-8Y"></a>是所拣情。</p>
  <p id="a8Z">观曰。<a id="a-8a"></a>二空不即色。<a id="a-8b"></a>以空即色故。<a id="a-8c"></a>何以故。<a id="a-8d"></a>以空理非青黄故。<a id="a-8e"></a>云空不即色。<a id="a-8f"></a>然非青黄之真空。<a id="a-8g"></a>必不异青黄故。<a id="a-8h"></a>是故言空即色。<a id="a-8i"></a>要由不异青黄故。<a id="a-8j"></a>不即青黄故言空即色不即色也。</p>
  <p id="a8k">释曰。<a id="a-8l"></a>此亦有三。<a id="a-8m"></a>初标。<a id="a-8n"></a>释中先拣即离。<a id="a-8o"></a>明真空非即色相。<a id="a-8p"></a>云空不即色。<a id="a-8q"></a>正拣太即。<a id="a-8r"></a>对前会色归空中。<a id="a-8s"></a>色相非真空。<a id="a-8t"></a>后然非青黄之理。<a id="a-8u"></a>必不异青黄者。<a id="a-8v"></a>明不即色之空亦非全在色外对前亦非离相有性。<a id="a-8w"></a>二拣乱意者。<a id="a-8x"></a>拣谓空为有。<a id="a-8y"></a>既空理非青黄岂是有耶。<a id="a-8z"></a>对前真空不是相有。<a id="a-90"></a>三要由下结。<a id="a-91"></a>举不异之正结前太即之情。</p>
  <p id="a92">观曰。<a id="a-93"></a>三空不即色以空即色故。<a id="a-94"></a>何以故。<a id="a-95"></a>空是所依非能依故。<a id="a-96"></a>不即色也。<a id="a-97"></a>必与能依作所依故。<a id="a-98"></a>即是色也。<a id="a-99"></a>良由是所依故不即色。<a id="a-9A"></a>是所依故即是色。<a id="a-9B"></a>是故言由不即色故即是色也。<a id="a-9C"></a>上三句亦以法拣情讫。</p>
  <p id="a9D">释曰。<a id="a-9E"></a>就文亦二。<a id="a-9F"></a>先释此句。<a id="a-9G"></a>后结上三句。<a id="a-9H"></a>前中亦三。<a id="a-9I"></a>初标。<a id="a-9J"></a>释中双拣即离可知。<a id="a-9K"></a>但前约空中无色拣。<a id="a-9L"></a>此约能依非所依拣。<a id="a-9M"></a>次下当知。<a id="a-9N"></a>然正反前应云色中无空。<a id="a-9O"></a>故今不云尔者。<a id="a-9P"></a>空中无色有理有文。<a id="a-9Q"></a>色中无空文理俱绝。<a id="a-9R"></a>以空中无色。<a id="a-9S"></a>由事即理。<a id="a-9T"></a>理绝相故色必有空。<a id="a-9U"></a>无空之色非实故。<a id="a-9V"></a>故不反上。<a id="a-9W"></a>别就能所依以释其义。<a id="a-9X"></a>二拣乱意者。<a id="a-9Y"></a>唯取下句必与能依为所依。<a id="a-9Z"></a>故拣于异空之色。<a id="a-9a"></a>对前异色明空。<a id="a-9b"></a>三良由下结。<a id="a-9c"></a>以一所依双结不即不离。<a id="a-9d"></a>意云。<a id="a-9e"></a>既是所依之空。<a id="a-9f"></a>必非能依之色。<a id="a-9g"></a>故云不即色。<a id="a-9h"></a>二既是色之所依。<a id="a-9i"></a>非余所依故不离色也。<a id="a-9j"></a>结离乱意者。<a id="a-9k"></a>既必与能依之色而为所依。<a id="a-9l"></a>明色非空外。<a id="a-9m"></a>对前空非色外也。<a id="a-9n"></a>二上三句下。<a id="a-9o"></a>总结三门义如前说。</p>
  <p id="a9p">观曰。<a id="a-9q"></a>四空即是色。<a id="a-9r"></a>何以故。<a id="a-9s"></a>凡是真空必不异色。<a id="a-9t"></a>以是法无我理非断灭故。<a id="a-9u"></a>是故空即是色。<a id="a-9v"></a>如空色既尔。<a id="a-9w"></a>一切法皆然思之。</p>
  <p id="a9x">释曰。<a id="a-9y"></a>此门亦二。<a id="a-9z"></a>先释第四。<a id="a-A0"></a>后结例诸法。<a id="a-A1"></a>今初亦三。<a id="a-A2"></a>初标。<a id="a-A3"></a>二释。<a id="a-A4"></a>言以是法无我理等者。<a id="a-A5"></a>出所以也。<a id="a-A6"></a>无我即空以是法空。<a id="a-A7"></a>即法无我故空是色。<a id="a-A8"></a>三是故空即是色者。<a id="a-A9"></a>结此门也。<a id="a-AA"></a>二如空色下结。<a id="a-AB"></a>例举上四门。<a id="a-AC"></a>空即是色。<a id="a-AD"></a>则例此空是一切法。<a id="a-AE"></a>况不是十对所依耶。</p>
  <p id="aAF">观曰。<a id="a-AG"></a>第三色空无碍观者。<a id="a-AH"></a>谓色举体不异空。<a id="a-AI"></a>全是尽色之空故。<a id="a-AJ"></a>即色不尽而空现。<a id="a-AK"></a>空举体不异色。<a id="a-AL"></a>全是尽空之色故。<a id="a-AM"></a>即空即色而空不隐也。<a id="a-AN"></a>是故菩萨观色无不见空。<a id="a-AO"></a>观空莫非见色。<a id="a-AP"></a>无障无碍为一味法。<a id="a-AQ"></a>思之可见。</p>
  <p id="aAR">释曰。<a id="a-AS"></a>此观有三。<a id="a-AT"></a>谓标释结。<a id="a-AU"></a>二谓色下释。<a id="a-AV"></a>释相云。<a id="a-AW"></a>全是尽色之空者。<a id="a-AX"></a>有本无尽色之三字。<a id="a-AY"></a>但云全是空故耳。<a id="a-AZ"></a>而释义亦通。<a id="a-Aa"></a>以不对下文理非全现故。<a id="a-Ab"></a>今依有本释。<a id="a-Ac"></a>然色是有中之别称。<a id="a-Ad"></a>通是空有二门耳。<a id="a-Ae"></a>空有各有二义。<a id="a-Af"></a>空二义者。<a id="a-Ag"></a>谓空非空。<a id="a-Ah"></a>有二义者。<a id="a-Ai"></a>谓有非有。<a id="a-Aj"></a>空中言空者。<a id="a-Ak"></a>以空必尽有故。<a id="a-Al"></a>言非空者亦无空相故。<a id="a-Am"></a>又不碍有故。<a id="a-An"></a>有中言有者。<a id="a-Ao"></a>有必尽空故。<a id="a-Ap"></a>非有者有相离故。<a id="a-Aq"></a>又不碍空故。<a id="a-Ar"></a>今明色空无碍中。<a id="a-As"></a>初明色不碍空。<a id="a-At"></a>取空上尽色之义。<a id="a-Au"></a>次明空不碍色。<a id="a-Av"></a>取色上尽空之义。<a id="a-Aw"></a>其不相碍即是举体全是之义。<a id="a-Ax"></a>其离空有相义。<a id="a-Ay"></a>在第四泯绝门中。<a id="a-Az"></a>然今文中色空之上各有三句。<a id="a-B0"></a>皆初句标无碍。<a id="a-B1"></a>下句出无碍相。<a id="a-B2"></a>色中出相。<a id="a-B3"></a>言色不尽而空现者。<a id="a-B4"></a>以色不碍空故色不尽也。<a id="a-B5"></a>即是尽色之空故而空现也。<a id="a-B6"></a>空中出相。<a id="a-B7"></a>云即空即色而空不隐者。<a id="a-B8"></a>以空不碍色故空即色也。<a id="a-B9"></a>而是尽色之空故空不隐也。<a id="a-BA"></a>若总相言但色举体。<a id="a-BB"></a>即空即色不尽。<a id="a-BC"></a>以即空故空便现也。<a id="a-BD"></a>空上亦然。<a id="a-BE"></a>以空举体为色故。<a id="a-BF"></a>空即色既即是空。<a id="a-BG"></a>空不隐也。<a id="a-BH"></a>若依此释前无三字义理亦通。<a id="a-BI"></a>则应后句减却尽空之三字。<a id="a-BJ"></a>今依有本。<a id="a-BK"></a>三是故下结成无碍。<a id="a-BL"></a>亦是前明所观。<a id="a-BM"></a>此正明能观故。<a id="a-BN"></a>云菩萨见色等。</p>
  <p id="aBO">观曰。<a id="a-BP"></a>第四泯绝无寄观者。<a id="a-BQ"></a>谓此所观真空。<a id="a-BR"></a>不可言即色不即色。<a id="a-BS"></a>亦不可言即空不即空。<a id="a-BT"></a>一切法皆不可。<a id="a-BU"></a>不可亦不可。<a id="a-BV"></a>此语亦不受。<a id="a-BW"></a>迥绝无寄。<a id="a-BX"></a>非言所及。<a id="a-BY"></a>非解所到。<a id="a-BZ"></a>是谓行境。<a id="a-Ba"></a>何以故。<a id="a-Bb"></a>以生心动念。<a id="a-Bc"></a>即乖法体失正念故。</p>
  <p id="aBd">释曰。<a id="a-Be"></a>此第四观大分为二。<a id="a-Bf"></a>先正释第四。<a id="a-Bg"></a>后对前三观会释成总。<a id="a-Bh"></a>今即初也。<a id="a-Bi"></a>文中三。<a id="a-Bj"></a>初标名。<a id="a-Bk"></a>二谓此下释相。<a id="a-Bl"></a>三何以下征结。<a id="a-Bm"></a>此中大意。<a id="a-Bn"></a>但拂迹现圆。<a id="a-Bo"></a>若细释者。<a id="a-Bp"></a>然色空相望乃有多义。<a id="a-Bq"></a>一融。<a id="a-Br"></a>二谛义。<a id="a-Bs"></a>初会色归空。<a id="a-Bt"></a>明俗即故真。<a id="a-Bu"></a>二明空即色。<a id="a-Bv"></a>显真即是俗。<a id="a-Bw"></a>三色空无碍明二谛双现。<a id="a-Bx"></a>四泯绝无寄明二谛俱泯。<a id="a-By"></a>若约三谛。<a id="a-Bz"></a>初即真谛。<a id="a-C0"></a>二即俗谛。<a id="a-C1"></a>后一即中道第一义谛。<a id="a-C2"></a>若约三观初即空观。<a id="a-C3"></a>二即假观。<a id="a-C4"></a>三四即中道观。<a id="a-C5"></a>三即双照明中。<a id="a-C6"></a>四即双遮明中。<a id="a-C7"></a>虽有三观意。<a id="a-C8"></a>明三观融通为真空耳。<a id="a-C9"></a>二者色空相望总有四句。<a id="a-CA"></a>取文小异。<a id="a-CB"></a>初会色归空观中四句。<a id="a-CC"></a>前三句明色不异空。<a id="a-CD"></a>第四句明色即是空。<a id="a-CE"></a>第二明空即色观中四句。<a id="a-CF"></a>前三句明空不异色第四句明空即是色。<a id="a-CG"></a>第三观明但合前二今第四句。<a id="a-CH"></a>拂四句相。<a id="a-CI"></a>现真空相不生不灭。<a id="a-CJ"></a>乃至无智亦无得真空观备矣。<a id="a-CK"></a>若约三观。<a id="a-CL"></a>就心经意。<a id="a-CM"></a>色不异空明俗不异真。<a id="a-CN"></a>空不异色明真不异俗。<a id="a-CO"></a>色空相即明是中道。<a id="a-CP"></a>即上四句为空假中之三观也。<a id="a-CQ"></a>与今义同。<a id="a-CR"></a>取文小异耳。<a id="a-CS"></a>三者色空相望总有三义。<a id="a-CT"></a>一相成义。<a id="a-CU"></a>二无碍义。<a id="a-CV"></a>三相害义。<a id="a-CW"></a>广如第二理事无碍观中。<a id="a-CX"></a>今文含有三。<a id="a-CY"></a>前二相即亦相成义。<a id="a-CZ"></a>第三色空无碍观。<a id="a-Ca"></a>正明无碍义。<a id="a-Cb"></a>今第四观。<a id="a-Cc"></a>即相害义。<a id="a-Cd"></a>相害俱泯故。<a id="a-Ce"></a>虽有此三意。<a id="a-Cf"></a>俱显于真空义耳。<a id="a-Cg"></a>若别消文者。<a id="a-Ch"></a>不可言即色不即色者。<a id="a-Ci"></a>拂前第二。<a id="a-Cj"></a>明空即色观。<a id="a-Ck"></a>不可言即色者。<a id="a-Cl"></a>正拂第四句。<a id="a-Cm"></a>不可言不即色者。<a id="a-Cn"></a>亦拂前三句。<a id="a-Co"></a>以空非空故。<a id="a-Cp"></a>无可言即色不即色。<a id="a-Cq"></a>又理本绝言故。<a id="a-Cr"></a>约观即心冥真极故。<a id="a-Cs"></a>方成妙色观耳。<a id="a-Ct"></a>次云亦不可言即空不即空者。<a id="a-Cu"></a>拂第一会色归空观。<a id="a-Cv"></a>不可言即空。<a id="a-Cw"></a>正拂第四句。<a id="a-Cx"></a>不可言不即空。<a id="a-Cy"></a>亦拂前三句。<a id="a-Cz"></a>以色亦即非色。<a id="a-D0"></a>无可言即空不即空。<a id="a-D1"></a>故即事同理故。<a id="a-D2"></a>理本绝言故。<a id="a-D3"></a>心冥真极无心即故。<a id="a-D4"></a>方成即空观耳。<a id="a-D5"></a>又上会色归空无增益谤。<a id="a-D6"></a>明意即色无损减谤。<a id="a-D7"></a>色空无碍无双。<a id="a-D8"></a>非戏论谤。<a id="a-D9"></a>今无可相即。<a id="a-DA"></a>无相违谤。<a id="a-DB"></a>四谤既无。<a id="a-DC"></a>百非斯绝故迥绝无寄。<a id="a-DD"></a>又云。<a id="a-DE"></a>一切法皆不可者结例总拂。<a id="a-DF"></a>言结例者。<a id="a-DG"></a>非独色法成其三观。<a id="a-DH"></a>并皆拂之。<a id="a-DI"></a>受想行识万化之法皆同前色。<a id="a-DJ"></a>言总拂者。<a id="a-DK"></a>总拂前三会色归空观等皆不可也。<a id="a-DL"></a>亦无四句可绝。<a id="a-DM"></a>三观可拂故。<a id="a-DN"></a>不可亦不可。<a id="a-DO"></a>言此语亦不受者。<a id="a-DP"></a>若受不可说言是则有受。<a id="a-DQ"></a>有受则有念。<a id="a-DR"></a>有念者。<a id="a-DS"></a>皆是心言之迹故。<a id="a-DT"></a>迥绝无寄二边既离。<a id="a-DU"></a>中道不存心境两亡。<a id="a-DV"></a>亡绝无寄般若现矣。<a id="a-DW"></a>若生心动念皆不会理。<a id="a-DX"></a>言语道断故言不及。<a id="a-DY"></a>心行处灭故解不到。<a id="a-DZ"></a>言是谓行境者。<a id="a-Da"></a>结成上行。<a id="a-Db"></a>然有二意。<a id="a-Dc"></a>一者上是行家之境。<a id="a-Dd"></a>今心与境冥。<a id="a-De"></a>智与神会。<a id="a-Df"></a>亡言虚怀。<a id="a-Dg"></a>冥心遗智。<a id="a-Dh"></a>方诣兹境。<a id="a-Di"></a>明唯行能到非解境故。<a id="a-Dj"></a>二者即上心智契合即是真行。<a id="a-Dk"></a>行即是境行分齐故。<a id="a-Dl"></a>三何以下反释成行。</p>
  <p id="aDm">观曰。<a id="a-Dn"></a>又前四句中。<a id="a-Do"></a>初二句八门皆拣情显解。<a id="a-Dp"></a>第三句一门解终趣行。<a id="a-Dq"></a>此第四句一门正成行体。<a id="a-Dr"></a>若不洞明前解。<a id="a-Ds"></a>无以蹑成此行。<a id="a-Dt"></a>若不解此行法绝于前解无以成其正解。<a id="a-Du"></a>若守解不舍。<a id="a-Dv"></a>无以入兹正行。<a id="a-Dw"></a>是故行由解成。<a id="a-Dx"></a>行起解绝也。</p>
  <p id="aDy">释曰。<a id="a-Dz"></a>此即第二总结四门。<a id="a-E0"></a>然上第四门唯结当门成行。<a id="a-E1"></a>今总结四门。<a id="a-E2"></a>然云上二句八门者。<a id="a-E3"></a>则句大门小前总标中亦云四句十门。<a id="a-E4"></a>皆句大门小。<a id="a-E5"></a>上结中云上三句以法拣情。<a id="a-E6"></a>此第四句一门是则门句互通。<a id="a-E7"></a>应合门大句小。<a id="a-E8"></a>义既互通此随文释。<a id="a-E9"></a>于中三句。<a id="a-EA"></a>初正分解行二。<a id="a-EB"></a>若不洞明下。<a id="a-EC"></a>反显相资。<a id="a-ED"></a>如目足相资。<a id="a-EE"></a>于中初以解成行。<a id="a-EF"></a>次若不解下。<a id="a-EG"></a>绝解成解。<a id="a-EH"></a>后若守下。<a id="a-EI"></a>舍解成行。<a id="a-EJ"></a>三是故下。<a id="a-EK"></a>结成二相。<a id="a-EL"></a>总成真空绝相观也。<a id="a-EM"></a>则内外并冥。<a id="a-EN"></a>缘观俱寂也。</p>
  <p id="aEO">观曰。<a id="a-EP"></a>理事无碍观第二。</p>
  <p id="aEQ">释曰。<a id="a-ER"></a>即理事无碍法界也。</p>
  <p id="aES">观曰。<a id="a-ET"></a>但理事镕融存亡逆顺通有十门。</p>
  <p id="aEU">释曰。<a id="a-EV"></a>此观文三。<a id="a-EW"></a>初总标。<a id="a-EX"></a>二别释。<a id="a-EY"></a>三结劝。<a id="a-EZ"></a>今则初也。<a id="a-Ea"></a>即总显观名。<a id="a-Eb"></a>具为十门。<a id="a-Ec"></a>本就前色空观中。<a id="a-Ed"></a>亦即事理不得此名者。<a id="a-Ee"></a>有四义故。<a id="a-Ef"></a>一虽有色事为成空理。<a id="a-Eg"></a>色空无碍为真空故。<a id="a-Eh"></a>二理但明空。<a id="a-Ei"></a>未显真如之妙有故。<a id="a-Ej"></a>三泯绝无寄。<a id="a-Ek"></a>亡事理故。<a id="a-El"></a>四不广显无碍之相。<a id="a-Em"></a>无为而为无相而相。<a id="a-En"></a>诸事与理炳现无碍双融相故。<a id="a-Eo"></a>为上四义故。<a id="a-Ep"></a>不得名至此独受。<a id="a-Eq"></a>是以今标。<a id="a-Er"></a>具下十门无碍之根镕融。<a id="a-Es"></a>是总该下十门。<a id="a-Et"></a>似如洪炉铸众像。<a id="a-Eu"></a>故镕谓镕冶。<a id="a-Ev"></a>即初销义。<a id="a-Ew"></a>融谓融和。<a id="a-Ex"></a>即终成一义。<a id="a-Ey"></a>以理镕事。<a id="a-Ez"></a>事与理和二而不二。<a id="a-F0"></a>十门无碍其义同故。<a id="a-F1"></a>又此二理事镕融。<a id="a-F2"></a>别当相遍。<a id="a-F3"></a>相遍互融故。<a id="a-F4"></a>次存即九十。<a id="a-F5"></a>真理非事。<a id="a-F6"></a>事法非理。<a id="a-F7"></a>二相存故。<a id="a-F8"></a>亡即七八。<a id="a-F9"></a>真理即事。<a id="a-FA"></a>事法即理。<a id="a-FB"></a>废己同他。<a id="a-FC"></a>各自泯故。<a id="a-FD"></a>逆即五六。<a id="a-FE"></a>真理夺事。<a id="a-FF"></a>理逆事也。<a id="a-FG"></a>事能隐理。<a id="a-FH"></a>事逆理故。<a id="a-FI"></a>顺即三四。<a id="a-FJ"></a>依理成事理顺事也。<a id="a-FK"></a>事能显理事顺理也。<a id="a-FL"></a>故此二句总摄十门。<a id="a-FM"></a>方为事理无碍之义成第二观。<a id="a-FN"></a>然事理无碍方是所观观之于心即名能观。<a id="a-FO"></a>此观别说观事俗观。<a id="a-FP"></a>观理真观。<a id="a-FQ"></a>观事理无碍成中道观。<a id="a-FR"></a>又观事兼悲。<a id="a-FS"></a>观理是智。<a id="a-FT"></a>此二无碍。<a id="a-FU"></a>即悲智相导成无住行。<a id="a-FV"></a>亦即假空中道观耳。</p>
  <p id="aFW">观曰。<a id="a-FX"></a>一理遍于事门。<a id="a-FY"></a>谓能遍之理性无分限。<a id="a-FZ"></a>所遍之事分位差别。<a id="a-Fa"></a>一一事中理皆全遍非是分遍。<a id="a-Fb"></a>何以故。<a id="a-Fc"></a>以彼真理不可分故。<a id="a-Fd"></a>是故一一纤尘皆摄无边真理无不圆足。</p>
  <p id="aFe">释曰。<a id="a-Ff"></a>此第一门。<a id="a-Fg"></a>然下十门应即为十以释二意。<a id="a-Fh"></a>便总料拣故分五对。<a id="a-Fi"></a>第一理事相遍对。<a id="a-Fj"></a>第二理事相成对。<a id="a-Fk"></a>第三理事相害对。<a id="a-Fl"></a>第四理事相即对。<a id="a-Fm"></a>第五理事相非对。<a id="a-Fn"></a>亦名不即对。<a id="a-Fo"></a>然此五对皆先明理。<a id="a-Fp"></a>尊于理故。<a id="a-Fq"></a>又皆相望。<a id="a-Fr"></a>一三五七九以理望事。<a id="a-Fs"></a>二四六八十以事望理。<a id="a-Ft"></a>初对为二。<a id="a-Fu"></a>先正释。<a id="a-Fv"></a>二料拣。<a id="a-Fw"></a>前中二门。<a id="a-Fx"></a>即分为二。<a id="a-Fy"></a>今初也。<a id="a-Fz"></a>文中有三。<a id="a-G0"></a>初标名。<a id="a-G1"></a>二谓能遍下。<a id="a-G2"></a>释事理相性空。<a id="a-G3"></a>真理一相无相。<a id="a-G4"></a>故不可分则无分限。<a id="a-G5"></a>事约缘起故分位万差。<a id="a-G6"></a>三一一事中下。<a id="a-G7"></a>释其遍相理非事外。<a id="a-G8"></a>故要遍事。<a id="a-G9"></a>经云。<a id="a-GA"></a>法性遍在一切处一切众生及国土故。<a id="a-GB"></a>次何以下。<a id="a-GC"></a>释全遍所由。<a id="a-GD"></a>谓要全遍者。<a id="a-GE"></a>若不全遍理可分故。<a id="a-GF"></a>非如浮云遍满虚空随方可分故。<a id="a-GG"></a>是故下。<a id="a-GH"></a>别指一事显其遍相。<a id="a-GI"></a>以尘含理显理全遍。</p>
  <p id="aGJ">观曰。<a id="a-GK"></a>二事遍于理门。<a id="a-GL"></a>谓能遍之事是有分限。<a id="a-GM"></a>所遍之理要无分限。<a id="a-GN"></a>此有分限之事。<a id="a-GO"></a>于无分限之理。<a id="a-GP"></a>全同非分同。<a id="a-GQ"></a>何以故。<a id="a-GR"></a>以事无体还如理故。<a id="a-GS"></a>是故一尘不坏而遍法界也。<a id="a-GT"></a>如一尘。<a id="a-GU"></a>一切法亦然思之。</p>
  <p id="aGV">释曰。<a id="a-GW"></a>文亦有三。<a id="a-GX"></a>初标。<a id="a-GY"></a>二谓能遍下。<a id="a-GZ"></a>示能所相。<a id="a-Ga"></a>三此有分下。<a id="a-Gb"></a>明遍理之相。<a id="a-Gc"></a>于中初正明。<a id="a-Gd"></a>以全同名遍。<a id="a-Ge"></a>次何以下。<a id="a-Gf"></a>释同所以。<a id="a-Gg"></a>有分之事全如理故。<a id="a-Gh"></a>若不遍同事有别体。<a id="a-Gi"></a>次是故下。<a id="a-Gj"></a>结示遍相。<a id="a-Gk"></a>后如一尘下。<a id="a-Gl"></a>例一切法。<a id="a-Gm"></a>此对为下四对之本。<a id="a-Gn"></a>由相遍故。<a id="a-Go"></a>有相成等。</p>
  <p id="aGp">观曰。<a id="a-Gq"></a>此全遍门超情难见。<a id="a-Gr"></a>非世喻能况。</p>
  <p id="aGs">释曰。<a id="a-Gt"></a>第三料拣上二门也。<a id="a-Gu"></a>于中三。<a id="a-Gv"></a>初标难喻。<a id="a-Gw"></a>二寄喻别显。<a id="a-Gx"></a>三问答解释。<a id="a-Gy"></a>今初也。<a id="a-Gz"></a>言难见者。<a id="a-H0"></a>以道理深故。<a id="a-H1"></a>有本云。<a id="a-H2"></a>离见离见即超情义耳言。<a id="a-H3"></a>难见者容。<a id="a-H4"></a>有见理故下。<a id="a-H5"></a>寄喻以明难。<a id="a-H6"></a>言世喻难喻耳。<a id="a-H7"></a>言难喻者。<a id="a-H8"></a>事理相殊而互相遍。<a id="a-H9"></a>理遍事故无相全在相中。<a id="a-HA"></a>事遍理故一尘便无涯分。<a id="a-HB"></a>一尘既无涯分。<a id="a-HC"></a>何有法之当情。<a id="a-HD"></a>无相全在相中。<a id="a-HE"></a>至理何曾悬远。<a id="a-HF"></a>即相无相五目难睹。<a id="a-HG"></a>其容全理之事。<a id="a-HH"></a>世法何能为喻。<a id="a-HI"></a>故经云。<a id="a-HJ"></a>譬如法界遍一切。<a id="a-HK"></a>不可见取为一切。<a id="a-HL"></a>又云。<a id="a-HM"></a>三界有无一切法。<a id="a-HN"></a>不能与此为譬喻。<a id="a-HO"></a>显下海喻亦分喻耳。</p>
  <p id="aHP">观曰。<a id="a-HQ"></a>如全大海在一波中而海非小。<a id="a-HR"></a>如一小波匝于大海而波非大。<a id="a-HS"></a>同时全遍于诸波而海非异。<a id="a-HT"></a>俱时各匝于大海而波非一。<a id="a-HU"></a>又大海全遍一波时。<a id="a-HV"></a>不妨举体全遍于诸波。<a id="a-HW"></a>一波全匝大海时。<a id="a-HX"></a>诸波亦各全匝。<a id="a-HY"></a>互不相碍思之。</p>
  <p id="aHZ">释曰。<a id="a-Ha"></a>第二寄喻以明也。<a id="a-Hb"></a>既无可喻而举喻者。<a id="a-Hc"></a>借其分喻通其玄意。<a id="a-Hd"></a>令诸达识因小见大亡言领旨。<a id="a-He"></a>文有三重无碍。<a id="a-Hf"></a>初以大海对一波明大小无碍。<a id="a-Hg"></a>此举喻上事理相遍二义竟也。<a id="a-Hh"></a>文但举喻略无法合。<a id="a-Hi"></a>若总相合以海喻理。<a id="a-Hj"></a>以波喻事。<a id="a-Hk"></a>配文可解。<a id="a-Hl"></a>然意犹难见。<a id="a-Hm"></a>大海何得全在一波。<a id="a-Hn"></a>以海无二故。<a id="a-Ho"></a>一理何得全在于一事。<a id="a-Hp"></a>以理无二故。<a id="a-Hq"></a>一波何以全匝大海。<a id="a-Hr"></a>以同海故。<a id="a-Hs"></a>一尘何以全遍于理。<a id="a-Ht"></a>事同理故。<a id="a-Hu"></a>一同时全遍下。<a id="a-Hv"></a>以一海对诸波明一异无碍。<a id="a-Hw"></a>约法。<a id="a-Hx"></a>即一理对于诸事。<a id="a-Hy"></a>以辩无碍。<a id="a-Hz"></a>又上即非大非小。<a id="a-I0"></a>此即非一非异。<a id="a-I1"></a>其一异等相至下问答自明所以。<a id="a-I2"></a>三又大海全遍一波下。<a id="a-I3"></a>以大海双对一波诸波。<a id="a-I4"></a>互望齐遍无碍。<a id="a-I5"></a>约法。<a id="a-I6"></a>即以一理。<a id="a-I7"></a>对一事多事。<a id="a-I8"></a>相望齐遍无碍。</p>
  <p id="aI9">观曰。<a id="a-IA"></a>问理既全体遍一尘。<a id="a-IB"></a>何故非小。<a id="a-IC"></a>既不同尘而小。<a id="a-ID"></a>何得说为全体遍于一尘。<a id="a-IE"></a>又一尘全匝于理性。<a id="a-IF"></a>何故非大。<a id="a-IG"></a>若不同理而广大。<a id="a-IH"></a>何得全遍于理性。<a id="a-II"></a>既成矛盾。<a id="a-IJ"></a>义极相违。</p>
  <p id="aIK">释曰。<a id="a-IL"></a>第三问答解释。<a id="a-IM"></a>双释法喻而其文中但就法说。<a id="a-IN"></a>例使晓喻。<a id="a-IO"></a>上喻之中文有三节。<a id="a-IP"></a>今但合为两重问答。<a id="a-IQ"></a>一问牒大小而答兼一异。<a id="a-IR"></a>二对前第三以大海双对一波诸波互望齐遍无碍为问。<a id="a-IS"></a>前中先问后答。<a id="a-IT"></a>今初问也。<a id="a-IU"></a>文中二。<a id="a-IV"></a>先以理望事问。<a id="a-IW"></a>约喻。<a id="a-IX"></a>即前大海全在一波。<a id="a-IY"></a>而海非小故云理既全体遍等。<a id="a-IZ"></a>即以遍难小既不同尘而小下。<a id="a-Ia"></a>以非小难遍二。<a id="a-Ib"></a>又一尘全匝下。<a id="a-Ic"></a>约事望理难。<a id="a-Id"></a>先以一尘难大。<a id="a-Ie"></a>次云若不同理而广大下。<a id="a-If"></a>以非广难遍。<a id="a-Ig"></a>约喻。<a id="a-Ih"></a>即前一波全遍于大海而波非大。<a id="a-Ii"></a>既成矛盾下。<a id="a-Ij"></a>结难。<a id="a-Ik"></a>矛者[金*(穴/囚/?)]也。<a id="a-Il"></a>盾者排也。<a id="a-Im"></a>昔人双卖二事。<a id="a-In"></a>叹盾即云。<a id="a-Io"></a>矛刺不入。<a id="a-Ip"></a>叹矛即云。<a id="a-Iq"></a>能穿十重之盾。<a id="a-Ir"></a>买者云。<a id="a-Is"></a>我买汝矛还刺汝盾。<a id="a-It"></a>岂不伤哉。<a id="a-Iu"></a>意明二语互相违。</p>
  <p id="aIv">观曰。<a id="a-Iw"></a>答理事相望各非一异。<a id="a-Ix"></a>故得全收而不坏本位。</p>
  <p id="aIy">释曰。<a id="a-Iz"></a>此下答中二。<a id="a-J0"></a>先双标。<a id="a-J1"></a>后双释。<a id="a-J2"></a>今即初也。<a id="a-J3"></a>上问但问大小。<a id="a-J4"></a>今正答一异兼于大小。<a id="a-J5"></a>由于理事二法相望。<a id="a-J6"></a>故云各非一异。</p>
  <p id="aJ7">观曰。<a id="a-J8"></a>先理望事有其四句。<a id="a-J9"></a>一真理与事非异故。<a id="a-JA"></a>真理全体在一事中。<a id="a-JB"></a>二真理与事非一故。<a id="a-JC"></a>理性恒无边际。<a id="a-JD"></a>三以非一即是非异故。<a id="a-JE"></a>无边理性全在一尘。<a id="a-JF"></a>四以非异即是非一故。<a id="a-JG"></a>一尘理性无有分限。</p>
  <p id="aJH">释曰。<a id="a-JI"></a>此释理望事。<a id="a-JJ"></a>四句中。<a id="a-JK"></a>前二正明遍尘非小之相。<a id="a-JL"></a>初句遍尘。<a id="a-JM"></a>第二句非小。<a id="a-JN"></a>其三四二句遍酬其难。<a id="a-JO"></a>难意云。<a id="a-JP"></a>遍尘非小二义相违。<a id="a-JQ"></a>何得互通。<a id="a-JR"></a>今第三句明大理遍在一尘。<a id="a-JS"></a>第四句明虽遍非小。<a id="a-JT"></a>其无分限则非小也。<a id="a-JU"></a>即双答遍尘难。<a id="a-JV"></a>非小及非小难遍一尘难。<a id="a-JW"></a>虽两叚但一相遍耳。</p>
 </body>
</html>