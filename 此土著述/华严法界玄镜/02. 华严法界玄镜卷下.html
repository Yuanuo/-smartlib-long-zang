<!doctype html>
<html id="z3IBWen1PZ" data-ver="1279">
 <head>
  <meta charset="utf-8">
  <meta author="澄观">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">华严法界玄镜卷下</h1>
  <p id="a2">观曰。<a id="a-3"></a>次以事望理亦有四句者。<a id="a-4"></a>一事法与理非异故。<a id="a-5"></a>一尘全匝于理性。<a id="a-6"></a>二事法与理非一故。<a id="a-7"></a>不坏于一尘。<a id="a-8"></a>三以非一即非异故。<a id="a-9"></a>一小尘匝无边真理。<a id="a-A"></a>四以非异即非一故。<a id="a-B"></a>匝无边理而尘不大。<a id="a-C"></a>思之。</p>
  <p id="aD">释曰。<a id="a-E"></a>答事望理。<a id="a-F"></a>即答前一尘遍理何故非大等。<a id="a-G"></a>亦初二句正明遍理非大之相。<a id="a-H"></a>初句一尘遍理。<a id="a-I"></a>第二句明其非大。<a id="a-J"></a>亦三四句正答相违之难。<a id="a-K"></a>亦第三句明一小尘遍于大理。<a id="a-L"></a>亦第四句虽遍于理而尘不大。<a id="a-M"></a>但明事理非一非异。<a id="a-N"></a>两义难通。</p>
  <p id="aO">观曰。<a id="a-P"></a>问无边理性全遍一尘时。<a id="a-Q"></a>外诸事处。<a id="a-R"></a>为有理性。<a id="a-S"></a>为无理性。<a id="a-T"></a>若尘外有理。<a id="a-U"></a>则非全体遍一尘。<a id="a-V"></a>若尘外无理。<a id="a-W"></a>则非全体遍一切事。<a id="a-X"></a>义甚相违。</p>
  <p id="aY">释曰。<a id="a-Z"></a>此下第二番对。<a id="a-a"></a>前以大海双对一波诸波。<a id="a-b"></a>互望齐遍无碍之喻而为问答。<a id="a-c"></a>今此问也。<a id="a-d"></a>彼前喻云。<a id="a-e"></a>又大海全遍一波时。<a id="a-f"></a>不妨举体全遍于诸波一波。<a id="a-g"></a>全遍大海时。<a id="a-h"></a>诸波亦各全遍互不相碍。<a id="a-i"></a>文中先正问。<a id="a-j"></a>后答。<a id="a-k"></a>若尘外有下。<a id="a-l"></a>结成妨难。<a id="a-m"></a>若约喻问应云。<a id="a-n"></a>大海全遍一波时。<a id="a-o"></a>余诸波处。<a id="a-p"></a>为有大海。<a id="a-q"></a>为无大海。<a id="a-r"></a>若波外有海。<a id="a-s"></a>则非全体遍一波。<a id="a-t"></a>若波外无海。<a id="a-u"></a>则非全体遍一切波。<a id="a-v"></a>对难文可知。</p>
  <p id="aw">观曰。<a id="a-x"></a>答以一理性融故。<a id="a-y"></a>多事无碍故。<a id="a-z"></a>故得全在内而全在外。<a id="a-10"></a>无障无碍。<a id="a-11"></a>是故各有四句。</p>
  <p id="a12">释曰。<a id="a-13"></a>此下答中文则双标二门。<a id="a-14"></a>一理性融故。<a id="a-15"></a>标约理四句。<a id="a-16"></a>多事无碍故。<a id="a-17"></a>标约事四句。<a id="a-18"></a>余可知。</p>
  <p id="a19">观曰。<a id="a-1A"></a>先就理四句者。<a id="a-1B"></a>一以理性全体在一切事中时。<a id="a-1C"></a>不碍全体在一尘处。<a id="a-1D"></a>是故在外即在内。<a id="a-1E"></a>二全体在一尘中时。<a id="a-1F"></a>不碍全体在余事处。<a id="a-1G"></a>是故在内即在外。<a id="a-1H"></a>三以无二之性。<a id="a-1I"></a>各全在一切中故。<a id="a-1J"></a>是故亦在内亦在外。<a id="a-1K"></a>四以无二之性非一切故。<a id="a-1L"></a>是故非内非外。<a id="a-1M"></a>前三句明与一切法非异。<a id="a-1N"></a>此之一句明与一切法非一。<a id="a-1O"></a>良为非一非异故。<a id="a-1P"></a>内外无碍。</p>
  <p id="a1Q">释曰。<a id="a-1R"></a>此就理中文一先正明。<a id="a-1S"></a>后结与碍。<a id="a-1T"></a>今初。<a id="a-1U"></a>即答前无边理性。<a id="a-1V"></a>全遍一尘时。<a id="a-1W"></a>外诸事处。<a id="a-1X"></a>为有理性。<a id="a-1Y"></a>为无理性。<a id="a-1Z"></a>今第二句正答明余处有。<a id="a-1a"></a>即释喻中大海全遍一波时。<a id="a-1b"></a>不妨举体全遍于诸波。<a id="a-1c"></a>其第一句。<a id="a-1d"></a>兼明在一切中时。<a id="a-1e"></a>亦全在一尘。<a id="a-1f"></a>前略无问。<a id="a-1g"></a>若为问者。<a id="a-1h"></a>应云理性全在诸法时。<a id="a-1i"></a>为全在一尘不。<a id="a-1j"></a>今此明全在一尘。<a id="a-1k"></a>以遍一切岂拣一尘。<a id="a-1l"></a>第三句明其总遍内外。<a id="a-1m"></a>此是恒理故亦无问。<a id="a-1n"></a>若问应云为齐遍不。<a id="a-1o"></a>第四句双非。<a id="a-1p"></a>亦非遍义。<a id="a-1q"></a>故不为问。<a id="a-1r"></a>义理无妨故。<a id="a-1s"></a>具出四句。<a id="a-1t"></a>后前三下。<a id="a-1u"></a>结成无碍。<a id="a-1v"></a>亦酬前结难义甚相违之言。<a id="a-1w"></a>内外无碍。<a id="a-1x"></a>故不相违。</p>
  <p id="a1y">观曰。<a id="a-1z"></a>次就事四句者。<a id="a-20"></a>一一事全匝于理时。<a id="a-21"></a>不碍一切事法亦全匝。<a id="a-22"></a>是故在内即在外。<a id="a-23"></a>二一切事法各匝于理时。<a id="a-24"></a>不碍一尘亦全匝。<a id="a-25"></a>是故在外即在内。<a id="a-26"></a>三以诸事法同时各匝故。<a id="a-27"></a>是故全在内亦全在外。<a id="a-28"></a>无有障碍。<a id="a-29"></a>四以诸事法各不坏故。<a id="a-2A"></a>彼此相望非内亦非外。<a id="a-2B"></a>思之。</p>
  <p id="a2C">释曰。<a id="a-2D"></a>此约事四句。<a id="a-2E"></a>前问所无。<a id="a-2F"></a>今影出之。<a id="a-2G"></a>前喻却有喻云一波全匝大海时。<a id="a-2H"></a>诸波亦各全匝互不相碍。<a id="a-2I"></a>先举一波以望于海故。<a id="a-2J"></a>是就事四句故。<a id="a-2K"></a>前标云多事无碍故。<a id="a-2L"></a>若别为问者。<a id="a-2M"></a>应问云一事遍于理时。<a id="a-2N"></a>余事亦遍理不。<a id="a-2O"></a>若亦遍者。<a id="a-2P"></a>则理有重重。<a id="a-2Q"></a>若不遍者。<a id="a-2R"></a>多事则不如理。<a id="a-2S"></a>故今答云多事如理同理。<a id="a-2T"></a>而遍则无重重。<a id="a-2U"></a>何以故。<a id="a-2V"></a>理无二故。<a id="a-2W"></a>但事同理即无分限。<a id="a-2X"></a>故云遍耳。<a id="a-2Y"></a>于中第一句一事遍不碍多事遍。<a id="a-2Z"></a>第二句多事遍不碍一事遍。<a id="a-2a"></a>第三句诸法同时遍。<a id="a-2b"></a>第四句一多之相历然。<a id="a-2c"></a>问理望于事在一事为在内。<a id="a-2d"></a>在多事为在外。<a id="a-2e"></a>今事望理。<a id="a-2f"></a>以何为内外邪。<a id="a-2g"></a>答亦以一事为内。<a id="a-2h"></a>多事为外。<a id="a-2i"></a>若尔何异前门理望于事。<a id="a-2j"></a>答前门先举理遍于事。<a id="a-2k"></a>名理望事。<a id="a-2l"></a>今门先举事遍于理。<a id="a-2m"></a>名事望理。<a id="a-2n"></a>故分二门本意。<a id="a-2o"></a>但问多事遍理。<a id="a-2p"></a>一事遍不。<a id="a-2q"></a>前门答之。<a id="a-2r"></a>又问一事遍理。<a id="a-2s"></a>多事遍不。<a id="a-2t"></a>故用此门答之通相。<a id="a-2u"></a>皆以事为内外故。<a id="a-2v"></a>前门中但有一重之问。<a id="a-2w"></a>即第一句一事全遍理故在内。<a id="a-2x"></a>不碍一一亦遍理。<a id="a-2y"></a>故即在外。<a id="a-2z"></a>以其一多皆即理故。<a id="a-30"></a>故云全遍非有多理与事遍也。<a id="a-31"></a>故第四句云彼此相望非内非外。<a id="a-32"></a>以前约理。<a id="a-33"></a>第四但以性非一切。<a id="a-34"></a>居然非内非外。<a id="a-35"></a>今此约事望理。<a id="a-36"></a>理无内外。<a id="a-37"></a>何有非一非异。<a id="a-38"></a>故言既不坏相。<a id="a-39"></a>要须一事之中非是一切。<a id="a-3A"></a>一切事中非是一故。<a id="a-3B"></a>方成第四。<a id="a-3C"></a>故须彼此相望非内非外。<a id="a-3D"></a>已释第一相遍对竟。</p>
  <p id="a3E">观曰。<a id="a-3F"></a>三依理成事门。<a id="a-3G"></a>谓事无别体要因真理而得成立。<a id="a-3H"></a>以诸缘起皆无自性故。<a id="a-3I"></a>由无性理事方成故。<a id="a-3J"></a>如波揽水以成动。<a id="a-3K"></a>水望于波能成立故。<a id="a-3L"></a>依如来藏得有诸法。<a id="a-3M"></a>当知亦尔。<a id="a-3N"></a>思之。</p>
  <p id="a3O">释曰。<a id="a-3P"></a>此下第二相成对。<a id="a-3Q"></a>然下八门皆先标名。<a id="a-3R"></a>后谓字下解释。<a id="a-3S"></a>下更不料拣。<a id="a-3T"></a>就此对中。<a id="a-3U"></a>先明理望于事即第三门。<a id="a-3V"></a>先正释。<a id="a-3W"></a>后以诸下。<a id="a-3X"></a>出所以。<a id="a-3Y"></a>所以有二。<a id="a-3Z"></a>一由无性故。<a id="a-3a"></a>二真如随缘故。<a id="a-3b"></a>而文有三。<a id="a-3c"></a>初明由无性成。<a id="a-3d"></a>中论云。<a id="a-3e"></a>以有空义故。<a id="a-3f"></a>一切法得成。<a id="a-3g"></a>若无空义者。<a id="a-3h"></a>一切则不成。<a id="a-3i"></a>大品云。<a id="a-3j"></a>若诸法不空。<a id="a-3k"></a>则无道无果。<a id="a-3l"></a>二如波下喻。<a id="a-3m"></a>喻有二义。<a id="a-3n"></a>一上喻无性。<a id="a-3o"></a>由水不守水自性故而能成波。<a id="a-3p"></a>二下喻。<a id="a-3q"></a>真如随缘成故。<a id="a-3r"></a>谓若无水则无有波。<a id="a-3s"></a>若无真如依何法成。<a id="a-3t"></a>三依如来藏下。<a id="a-3u"></a>合于上喻真如随缘。<a id="a-3v"></a>即胜鬘经云。<a id="a-3w"></a>依如来藏故有生死。<a id="a-3x"></a>依如来藏故有真如。<a id="a-3y"></a>谓若无真如将何合妄而成生死。<a id="a-3z"></a>以一切法离于真心无自体故。<a id="a-40"></a>其如来藏即生死门之真如也。<a id="a-41"></a>故问明品文殊难云。<a id="a-42"></a>心性是一。<a id="a-43"></a>云何见有种种差别。<a id="a-44"></a>觉首答云。<a id="a-45"></a>法性本无生示现而有生。<a id="a-46"></a>则是真如随缘答。</p>
  <p id="a47">观曰。<a id="a-48"></a>四事能显理门。<a id="a-49"></a>谓由事揽理故。<a id="a-4A"></a>则事虚而理。<a id="a-4B"></a>实以事虚故。<a id="a-4C"></a>全事中之理挺然露现。<a id="a-4D"></a>如由波相虚令水体露现。<a id="a-4E"></a>当知此中道理亦尔。<a id="a-4F"></a>思之。</p>
  <p id="a4G">释曰。<a id="a-4H"></a>此第四门事望理也。<a id="a-4I"></a>文有法喻合。<a id="a-4J"></a>今释之。<a id="a-4K"></a>然蹑前门成。<a id="a-4L"></a>谓无第三则离理有事。<a id="a-4M"></a>今第四门何能显理。<a id="a-4N"></a>如离水无波。<a id="a-4O"></a>波起现水。<a id="a-4P"></a>既揽理成故能现理。<a id="a-4Q"></a>以法从缘则无性故。<a id="a-4R"></a>况从无性理而成于事。<a id="a-4S"></a>事必无性故从缘无性。<a id="a-4T"></a>即是圆成。<a id="a-4U"></a>夜摩偈云。<a id="a-4V"></a>分别此诸蕴其性本空寂。<a id="a-4W"></a>空故不可灭此是无生义。<a id="a-4X"></a>由蕴之事方显性空。<a id="a-4Y"></a>性空即是无生真理。<a id="a-4Z"></a>又须弥偈云。<a id="a-4a"></a>了知一切法自性无所有。<a id="a-4b"></a>如是解法性。<a id="a-4c"></a>则见卢舍那一切法事也。<a id="a-4d"></a>无所有即真理也。</p>
  <p id="a4e">观曰。<a id="a-4f"></a>五以理夺事门。<a id="a-4g"></a>谓事既揽理成。<a id="a-4h"></a>遂令事相皆尽。<a id="a-4i"></a>唯一真理平等显现。<a id="a-4j"></a>以离真理外无片事可得故。<a id="a-4k"></a>如水夺波波无不尽。<a id="a-4l"></a>此则水存已坏波令尽。</p>
  <p id="a4m">释曰。<a id="a-4n"></a>此下第三相害对。<a id="a-4o"></a>言相害者。<a id="a-4p"></a>形夺两亡故。<a id="a-4q"></a>今此第五。<a id="a-4r"></a>理望于事故理夺事。<a id="a-4s"></a>文有法喻。<a id="a-4t"></a>亦揽第三成此第五。<a id="a-4u"></a>以全将理而为事故。<a id="a-4v"></a>事本尽矣。<a id="a-4w"></a>先正释。<a id="a-4x"></a>后以离真下。<a id="a-4y"></a>出其所以。<a id="a-4z"></a>真外无事故则夺事也。<a id="a-50"></a>如揽水为波。<a id="a-51"></a>波唯是湿波自虚矣。<a id="a-52"></a>故出现品云。<a id="a-53"></a>设一切众生于一念中悉成正觉。<a id="a-54"></a>与不成正觉亦无有异。<a id="a-55"></a>何以故。<a id="a-56"></a>菩提无相无非相故。<a id="a-57"></a>物物无相斯理显现。<a id="a-58"></a>生佛两亡。</p>
  <p id="a59">观曰。<a id="a-5A"></a>六事能隐理门。<a id="a-5B"></a>谓真理随缘成诸事法。<a id="a-5C"></a>然此事法既违于理。<a id="a-5D"></a>遂令事显。<a id="a-5E"></a>理不显也。<a id="a-5F"></a>如水成波动显静隐。<a id="a-5G"></a>经云。<a id="a-5H"></a>法身流转五道名曰众生。<a id="a-5I"></a>故众生现时法身不现也。</p>
  <p id="a5J">释曰。<a id="a-5K"></a>此事望理也。<a id="a-5L"></a>文分为三。<a id="a-5M"></a>初正释。<a id="a-5N"></a>亦由第三门成。<a id="a-5O"></a>以全理成事。<a id="a-5P"></a>事有形相。<a id="a-5Q"></a>理无形相故。<a id="a-5R"></a>事覆理故。<a id="a-5S"></a>然此事法既违于理故隐也。<a id="a-5T"></a>有本云。<a id="a-5U"></a>既匝于理不及违也。<a id="a-5V"></a>次喻显取静为水隐义明故。<a id="a-5W"></a>三经云下。<a id="a-5X"></a>引证。<a id="a-5Y"></a>即法身经下当更释财首。<a id="a-5Z"></a>亦云世间所言论。<a id="a-5a"></a>一切是分别未曾有一法。<a id="a-5b"></a>得入于法性者事隐理故。</p>
  <p id="a5c">观曰。<a id="a-5d"></a>七真理即事门。<a id="a-5e"></a>谓凡是真理必非事外。<a id="a-5f"></a>以是法无我理故。<a id="a-5g"></a>事必依理。<a id="a-5h"></a>理虚无体故。<a id="a-5i"></a>是故此理举体皆事方为真理。<a id="a-5j"></a>如水即波无动。<a id="a-5k"></a>而非湿故即水是波。<a id="a-5l"></a>思之。</p>
  <p id="a5m">释曰。<a id="a-5n"></a>此下第四相即对也。<a id="a-5o"></a>前明隐夺。<a id="a-5p"></a>事隐于理而理不亡。<a id="a-5q"></a>理夺于事而事犹存。<a id="a-5r"></a>虽言夺事皆尽。<a id="a-5s"></a>而意在彼事相虚。<a id="a-5t"></a>非无彼事也。<a id="a-5u"></a>今明相即。<a id="a-5v"></a>废己同他。<a id="a-5w"></a>各唯一耳。<a id="a-5x"></a>今第七门。<a id="a-5y"></a>理望于事亦有法喻。<a id="a-5z"></a>法中先略释。<a id="a-60"></a>后以是法无我下。<a id="a-61"></a>出所以。<a id="a-62"></a>若是但空出于事外。<a id="a-63"></a>则不即事。<a id="a-64"></a>今以即法为无我理。<a id="a-65"></a>离于事外有何理耶。<a id="a-66"></a>故理虚无体全将事法。<a id="a-67"></a>本来虚寂为真理耳。<a id="a-68"></a>喻中无动而非湿以事即理。<a id="a-69"></a>意明全将湿为动。<a id="a-6A"></a>故理即事耳。</p>
  <p id="a6B">观曰。<a id="a-6C"></a>八事法即理门。<a id="a-6D"></a>谓缘起事法必无自性。<a id="a-6E"></a>无自性故举体即真。<a id="a-6F"></a>故说众生即如不待灭也。<a id="a-6G"></a>如波动相举体即水。<a id="a-6H"></a>故无异相也。</p>
  <p id="a6I">释曰。<a id="a-6J"></a>事望理也。<a id="a-6K"></a>亦有法喻。<a id="a-6L"></a>中论曰。<a id="a-6M"></a>若法从缘生是则无自性。<a id="a-6N"></a>若无自性者。<a id="a-6O"></a>云何有是法。<a id="a-6P"></a>无自性者是真理也。<a id="a-6Q"></a>故事即理。<a id="a-6R"></a>故说众生即如下。<a id="a-6S"></a>闇引净名。<a id="a-6T"></a>净名弥勒章云。<a id="a-6U"></a>一切众生皆如也。<a id="a-6V"></a>又云。<a id="a-6W"></a>若弥勒得灭度者。<a id="a-6X"></a>一切众生亦应灭度。<a id="a-6Y"></a>所以者何。<a id="a-6Z"></a>一切众生即真如相不复更灭。<a id="a-6a"></a>森罗及万象一法之所印。<a id="a-6b"></a>触事而真。<a id="a-6c"></a>不坏假名。<a id="a-6d"></a>而说实相。<a id="a-6e"></a>举喻可知。<a id="a-6f"></a>是即第八众生寂灭即是法身。<a id="a-6g"></a>第七法身随缘名曰众生。<a id="a-6h"></a>众生法身体一名异。<a id="a-6i"></a>从本已来未曾动静。<a id="a-6j"></a>亦无隐显。<a id="a-6k"></a>以名异故。<a id="a-6l"></a>有互相即。<a id="a-6m"></a>有互隐夺。<a id="a-6n"></a>以一体故。<a id="a-6o"></a>得互相即。<a id="a-6p"></a>得互隐显。<a id="a-6q"></a>由此相即真俗二谛曾不相违。<a id="a-6r"></a>夜摩偈云。<a id="a-6s"></a>如金与金色展转无差别。<a id="a-6t"></a>法非法亦然。<a id="a-6u"></a>体性无有异。<a id="a-6v"></a>理即事故虽空不断。<a id="a-6w"></a>事即理故虽有不常。<a id="a-6x"></a>理即事故无智外如。<a id="a-6y"></a>为智所入事即理故。<a id="a-6z"></a>无如外智能证于如。</p>
  <p id="a70">观曰。<a id="a-71"></a>九真理非事门。<a id="a-72"></a>谓即事之理而非是事。<a id="a-73"></a>以真妄异故。<a id="a-74"></a>实非虚故。<a id="a-75"></a>所依非能依故。<a id="a-76"></a>如即波之水非波。<a id="a-77"></a>以动湿异故。</p>
  <p id="a78">释曰。<a id="a-79"></a>此下第五相非对也。<a id="a-7A"></a>即双存义。<a id="a-7B"></a>若不双存无可相成。<a id="a-7C"></a>相即隐夺等。<a id="a-7D"></a>此门则随缘。<a id="a-7E"></a>非有之法身。<a id="a-7F"></a>恒不异事而显现。<a id="a-7G"></a>后门则寂灭。<a id="a-7H"></a>非无之众生。<a id="a-7I"></a>恒不异真而成立。<a id="a-7J"></a>谓于此门理望于事。<a id="a-7K"></a>而有三对。<a id="a-7L"></a>一是真。<a id="a-7M"></a>二是实。<a id="a-7N"></a>三是所依。<a id="a-7O"></a>即显第十门。<a id="a-7P"></a>是妄。<a id="a-7Q"></a>是虚。<a id="a-7R"></a>是能依故。</p>
  <p id="a7S">观曰。<a id="a-7T"></a>十事法非理门。<a id="a-7U"></a>谓全理之事。<a id="a-7V"></a>事恒非理性相异故。<a id="a-7W"></a>能依非所依故。<a id="a-7X"></a>是故举体全理。<a id="a-7Y"></a>而事相宛然。<a id="a-7Z"></a>如全水之波。<a id="a-7a"></a>波恒非水。<a id="a-7b"></a>以动义非湿故。</p>
  <p id="a7c">释曰。<a id="a-7d"></a>此第十门。<a id="a-7e"></a>事望于理。<a id="a-7f"></a>但有二对。<a id="a-7g"></a>一明事是于相则影出。<a id="a-7h"></a>第九理是于性都有四对。<a id="a-7i"></a>二能依所依不异前门。<a id="a-7j"></a>文并可知。<a id="a-7k"></a>若依此对二谛跱立。<a id="a-7l"></a>即于谛常自二七八。<a id="a-7m"></a>即于解常自一五六。<a id="a-7n"></a>则二而不二。<a id="a-7o"></a>三四则不二而二。<a id="a-7p"></a>由初一对。<a id="a-7q"></a>则令前义皆得相成。</p>
  <p id="a7r">观曰。<a id="a-7s"></a>此上十义同一缘起。<a id="a-7t"></a>约理望事。<a id="a-7u"></a>则有成有坏。<a id="a-7v"></a>有即有离。<a id="a-7w"></a>事望于理。<a id="a-7x"></a>有显有隐。<a id="a-7y"></a>有一有异。<a id="a-7z"></a>逆顺自在无障无碍。<a id="a-80"></a>同时顿起深思令观明现。<a id="a-81"></a>是谓理事圆融无碍观。</p>
  <p id="a82">释曰。<a id="a-83"></a>第三结劝。<a id="a-84"></a>于中二。<a id="a-85"></a>先结束前义。<a id="a-86"></a>后劝修成观。<a id="a-87"></a>前中先总标。<a id="a-88"></a>若阙一义非真缘起。<a id="a-89"></a>后约理下。<a id="a-8A"></a>别收十门以成八字。<a id="a-8B"></a>然一三五七九理望于事。<a id="a-8C"></a>二四六八十事望于理。<a id="a-8D"></a>先理望于事有成者。<a id="a-8E"></a>第三依理成事门。<a id="a-8F"></a>有坏者。<a id="a-8G"></a>第五真理夺事门。<a id="a-8H"></a>有即者。<a id="a-8I"></a>第七真理即事门。<a id="a-8J"></a>有离者。<a id="a-8K"></a>第九真理非事门。<a id="a-8L"></a>事望理中有显者。<a id="a-8M"></a>第四事能显理门。<a id="a-8N"></a>有隐者。<a id="a-8O"></a>第六事能隐理门。<a id="a-8P"></a>有一者。<a id="a-8Q"></a>第八事法即理门。<a id="a-8R"></a>有异者。<a id="a-8S"></a>第十事法非理门。<a id="a-8T"></a>然成坏等就功能说。<a id="a-8U"></a>言有成者。<a id="a-8V"></a>理能成事非理自成。<a id="a-8W"></a>余七亦然。<a id="a-8X"></a>则一一门皆有事理无碍之义。<a id="a-8Y"></a>故云约理望事等。<a id="a-8Z"></a>不会相遍者。<a id="a-8a"></a>有三义故。<a id="a-8b"></a>一是总相后八。<a id="a-8c"></a>依此相遍而得成故。<a id="a-8d"></a>二者相遍无别异相。<a id="a-8e"></a>非如成坏隐显等殊故。<a id="a-8f"></a>三者大同相即相即摄故。<a id="a-8g"></a>言逆顺自在者。<a id="a-8h"></a>理事相望各二顺二逆。<a id="a-8i"></a>三成七即理顺事也。<a id="a-8j"></a>四显八即事顺理也。<a id="a-8k"></a>五夺九非理逆理也。<a id="a-8l"></a>六隐十非事逆理也。<a id="a-8m"></a>其相遍言亦是顺也。<a id="a-8n"></a>欲成即成。<a id="a-8o"></a>欲坏即坏。<a id="a-8p"></a>欲显即显。<a id="a-8q"></a>欲隐即隐等故云自在。<a id="a-8r"></a>成不碍坏。<a id="a-8s"></a>坏不碍成等故云无碍。<a id="a-8t"></a>正成之时。<a id="a-8u"></a>即坏时等故曰同时。<a id="a-8v"></a>五对无前后故云顿起。<a id="a-8w"></a>又上四对。<a id="a-8x"></a>理望于事。<a id="a-8y"></a>但有成等而无显等。<a id="a-8z"></a>事望于理。<a id="a-90"></a>但有显等而无成等。<a id="a-91"></a>事从理成故。<a id="a-92"></a>可许言成理非新有。<a id="a-93"></a>故但可言显事。<a id="a-94"></a>成必灭故得言坏。<a id="a-95"></a>真理常住伹可言隐理。<a id="a-96"></a>无形相故但可即事。<a id="a-97"></a>事有万差可与理冥。<a id="a-98"></a>故得云一理。<a id="a-99"></a>绝诸相故云离事。<a id="a-9A"></a>事有差异故云异相。<a id="a-9B"></a>上约义别有此不同。<a id="a-9C"></a>统而收之但成五对。<a id="a-9D"></a>五中前四明事理不离。<a id="a-9E"></a>后一明事理不即。<a id="a-9F"></a>不即不离方为缘起相。<a id="a-9G"></a>又五对之中共有三义。<a id="a-9H"></a>成显一对。<a id="a-9I"></a>是理事相作义。<a id="a-9J"></a>夺隐不即此之二对。<a id="a-9K"></a>即是事理相违义。<a id="a-9L"></a>相遍相即二对。<a id="a-9M"></a>是事理不相碍义。<a id="a-9N"></a>又由相遍故有相作。<a id="a-9O"></a>有相作故有于相即。<a id="a-9P"></a>由相违故有于不即。<a id="a-9Q"></a>又若无不即则无可即乃至相遍。<a id="a-9R"></a>由相遍故四对皆成。<a id="a-9S"></a>故说真空妙有各有四义。<a id="a-9T"></a>约理望事有真空四义。<a id="a-9U"></a>一废己成他义。<a id="a-9V"></a>即依理成事门。<a id="a-9W"></a>二泯他显己义。<a id="a-9X"></a>即真理夺事门。<a id="a-9Y"></a>三自他俱存义。<a id="a-9Z"></a>即真理非事门。<a id="a-9a"></a>四自他俱泯义。<a id="a-9b"></a>即真理即事门。<a id="a-9c"></a>由其相即故得互泯。<a id="a-9d"></a>又由初及三。<a id="a-9e"></a>有理遍事门。<a id="a-9f"></a>以自存故举体成他。<a id="a-9g"></a>故遍他也。<a id="a-9h"></a>后约事望理有妙有四义。<a id="a-9i"></a>一显他自尽义。<a id="a-9j"></a>即事能显理门。<a id="a-9k"></a>二自显隐他义。<a id="a-9l"></a>即事能隐理门。<a id="a-9m"></a>三自他俱存义。<a id="a-9n"></a>即事法非理门。<a id="a-9o"></a>四自他俱泯义。<a id="a-9p"></a>即事法即理门。<a id="a-9q"></a>又由初及三。<a id="a-9r"></a>有即事遍于理门。<a id="a-9s"></a>以自存故而能显他故遍他耳。<a id="a-9t"></a>故约有存亡无碍。<a id="a-9u"></a>真空隐显自在故。<a id="a-9v"></a>故逆顺自在无障无碍。<a id="a-9w"></a>二深思下。<a id="a-9x"></a>劝修成观学而不思同无所得。<a id="a-9y"></a>体达于心。<a id="a-9z"></a>即凡成圣矣。</p>
  <p id="aA0">观曰。<a id="a-A1"></a>周遍含容观第三。</p>
  <p id="aA2">释曰。<a id="a-A3"></a>即事事无碍法界也。</p>
  <p id="aA4">观曰。<a id="a-A5"></a>事如理融遍摄无碍。<a id="a-A6"></a>交参自在。<a id="a-A7"></a>略辩十门。</p>
  <p id="aA8">释曰。<a id="a-A9"></a>此观有三。<a id="a-AA"></a>初总标举数。<a id="a-AB"></a>二别显观相。<a id="a-AC"></a>三结劝修行。<a id="a-AD"></a>今则初也。<a id="a-AE"></a>即总名之意。<a id="a-AF"></a>以事事无碍。<a id="a-AG"></a>若唯约事则彼此相碍。<a id="a-AH"></a>若唯约理则无可相碍。<a id="a-AI"></a>今以理融事。<a id="a-AJ"></a>事则无碍。<a id="a-AK"></a>故云事如理融。<a id="a-AL"></a>然理含万有无可同喻。<a id="a-AM"></a>略如虚空。<a id="a-AN"></a>虚空中略取二义。<a id="a-AO"></a>一普遍一切色非色处。<a id="a-AP"></a>即周遍义。<a id="a-AQ"></a>二理含无外。<a id="a-AR"></a>无有一法出虚空故。<a id="a-AS"></a>即含容。<a id="a-AT"></a>义理亦如空。<a id="a-AU"></a>具于二义无不遍故。<a id="a-AV"></a>无不包故。<a id="a-AW"></a>即事如理乃至纤尘亦能包遍。<a id="a-AX"></a>故云事如理融遍摄无碍。<a id="a-AY"></a>摄即含容义。<a id="a-AZ"></a>无碍二义。<a id="a-Aa"></a>一偏不碍摄。<a id="a-Ab"></a>二摄不碍遍故。<a id="a-Ac"></a>事事能摄能遍。<a id="a-Ad"></a>等皆无碍。<a id="a-Ae"></a>其交参自。<a id="a-Af"></a>在亦遍十门。</p>
  <p id="aAg">观曰。<a id="a-Ah"></a>一理如事门。<a id="a-Ai"></a>谓事法既虚。<a id="a-Aj"></a>相无不尽。<a id="a-Ak"></a>理性真实体无不现。<a id="a-Al"></a>是则事无别事。<a id="a-Am"></a>即全理为事。<a id="a-An"></a>是故菩萨虽复看事即是观理。<a id="a-Ao"></a>然说此事为不即理。</p>
  <p id="aAp">释曰。<a id="a-Aq"></a>此下十门展转相生。<a id="a-Ar"></a>然事理相如大同前门相遍门也。<a id="a-As"></a>即为总意能成下八。<a id="a-At"></a>比二犹兼理事无碍。<a id="a-Au"></a>有此二故。<a id="a-Av"></a>得有事事无碍之义。<a id="a-Aw"></a>属事事摄。<a id="a-Ax"></a>而有本云。<a id="a-Ay"></a>理如事现。<a id="a-Az"></a>事如理遍。<a id="a-B0"></a>乍观释文多遍现义细寻成局。<a id="a-B1"></a>但有遍现阙余义故。<a id="a-B2"></a>遍现二字诸本多无。<a id="a-B3"></a>无则义宽。<a id="a-B4"></a>今依无本。<a id="a-B5"></a>今理如事者。<a id="a-B6"></a>如事之现。<a id="a-B7"></a>如事之局。<a id="a-B8"></a>如事差别。<a id="a-B9"></a>如事大小一多等。<a id="a-BA"></a>故后门事如于理。<a id="a-BB"></a>非但如理遍亦如于理。<a id="a-BC"></a>无相无碍非内外等。<a id="a-BD"></a>又若有遍现。<a id="a-BE"></a>亦似事理。<a id="a-BF"></a>无碍观中事理相遍故。<a id="a-BG"></a>无遍现于义为正。<a id="a-BH"></a>十门皆先标名。<a id="a-BI"></a>后解释。<a id="a-BJ"></a>今初理如事中。<a id="a-BK"></a>先正释。<a id="a-BL"></a>既以事虚理实理体现。<a id="a-BM"></a>是则真理如事之虚。<a id="a-BN"></a>以虚名为实体。<a id="a-BO"></a>虚即是实名无别事。<a id="a-BP"></a>次是故菩萨下。<a id="a-BQ"></a>以人证成由见事实。<a id="a-BR"></a>是故见事即是见理。<a id="a-BS"></a>后然说此事下。<a id="a-BT"></a>不坏相故。<a id="a-BU"></a>若坏于相理何所如。<a id="a-BV"></a>是则真理。<a id="a-BW"></a>如事相大小。</p>
  <p id="aBX">观曰。<a id="a-BY"></a>二事如理门。<a id="a-BZ"></a>谓诸事法与理非异故。<a id="a-Ba"></a>事随理而圆遍。<a id="a-Bb"></a>遂令一尘普遍法界。<a id="a-Bc"></a>法界全体遍诸法时。<a id="a-Bd"></a>此一微尘亦如理性。<a id="a-Be"></a>全在一切法中如一微尘。<a id="a-Bf"></a>一切事法亦尔。</p>
  <p id="aBg">释曰。<a id="a-Bh"></a>据初释文。<a id="a-Bi"></a>似但明遍义。<a id="a-Bj"></a>遍是理之别称。<a id="a-Bk"></a>相无分限故。<a id="a-Bl"></a>既一微尘举体。<a id="a-Bm"></a>全在一切法中。<a id="a-Bn"></a>亦如理之不可分也。<a id="a-Bo"></a>文中先出所因。<a id="a-Bp"></a>由不异理故。<a id="a-Bq"></a>由第一门理如事故。<a id="a-Br"></a>遂得此门事全如理。<a id="a-Bs"></a>言圆遍者。<a id="a-Bt"></a>无分故圆体周故偏。<a id="a-Bu"></a>次遂令下。<a id="a-Bv"></a>别示遍相。<a id="a-Bw"></a>谓遍理法界。<a id="a-Bx"></a>从法界全体下。<a id="a-By"></a>明坏遍事。<a id="a-Bz"></a>由尘如理故遍诸事。<a id="a-C0"></a>次如一尘下。<a id="a-C1"></a>举微尘例诸事。<a id="a-C2"></a>即事事皆遍。<a id="a-C3"></a>斯则事事重重无碍矣。</p>
  <p id="aC4">观曰。<a id="a-C5"></a>三事含理事无碍门。<a id="a-C6"></a>谓诸事法与理非一故。<a id="a-C7"></a>存本一事而能广容。<a id="a-C8"></a>如一微尘其相不大。<a id="a-C9"></a>而能容摄无边法界。<a id="a-CA"></a>由刹等诸法既不离法界。<a id="a-CB"></a>是故俱在一尘中现如一尘一切法亦尔。<a id="a-CC"></a>此事理融通非一非异故。<a id="a-CD"></a>总有四句。<a id="a-CE"></a>一一中一。<a id="a-CF"></a>二一切中一。<a id="a-CG"></a>三一中一切。<a id="a-CH"></a>四一切中一切。<a id="a-CI"></a>各有所由思之。</p>
  <p id="aCJ">释曰。<a id="a-CK"></a>文有三。<a id="a-CL"></a>一正释。<a id="a-CM"></a>二结例。<a id="a-CN"></a>三融通。<a id="a-CO"></a>今初。<a id="a-CP"></a>由上一事含于理故。<a id="a-CQ"></a>余一切事与所含理体不异故。<a id="a-CR"></a>随所含理皆在一事中。<a id="a-CS"></a>而言与理非一者。<a id="a-CT"></a>前门与理非异。<a id="a-CU"></a>同理而遍。<a id="a-CV"></a>此门亦是如理。<a id="a-CW"></a>而含则亦不异。<a id="a-CX"></a>由不坏一相方有能含。<a id="a-CY"></a>对前非异故言非一。<a id="a-CZ"></a>下通局中则显第二亦不坏相。<a id="a-Ca"></a>如一微尘其相下。<a id="a-Cb"></a>出事含相。<a id="a-Cc"></a>二如一尘下。<a id="a-Cd"></a>结例。<a id="a-Ce"></a>三此事理下。<a id="a-Cf"></a>融通就广。<a id="a-Cg"></a>容门有此四句。<a id="a-Ch"></a>此中能含所含不出一多。<a id="a-Ci"></a>交络成四为能含边。<a id="a-Cj"></a>皆具与理非一非异义。<a id="a-Ck"></a>由非一故有体为能含。<a id="a-Cl"></a>由非异故有用。<a id="a-Cm"></a>方能含为所含边。<a id="a-Cn"></a>但约与理非异义耳。<a id="a-Co"></a>如初一中一者。<a id="a-Cp"></a>上一不坏相故。<a id="a-Cq"></a>有能含体而与下一理非异。<a id="a-Cr"></a>故便能包含下一。<a id="a-Cs"></a>而下一由与上一理非异故。<a id="a-Ct"></a>随所含理在。<a id="a-Cu"></a>上一中。<a id="a-Cv"></a>以离理无事故。<a id="a-Cw"></a>二一切中一者。<a id="a-Cx"></a>以一切不坏相故。<a id="a-Cy"></a>有能含体与下之一理不异故。<a id="a-Cz"></a>能含于下一。<a id="a-D0"></a>下之一与上一切理不异故。<a id="a-D1"></a>随下自一之理在上一切中。<a id="a-D2"></a>三一中一切者。<a id="a-D3"></a>由一不坏相故。<a id="a-D4"></a>得为能含而与下一切理不异故。<a id="a-D5"></a>能含一切所含一切与上一理不异。<a id="a-D6"></a>故随自一切之理在上一中。<a id="a-D7"></a>四一切中一切者。<a id="a-D8"></a>由上一切不坏相故。<a id="a-D9"></a>有能含体与下一切理非异故含下一切。<a id="a-DA"></a>下之一切与上一切理非异故。<a id="a-DB"></a>随下一切之理。<a id="a-DC"></a>在上一切之中。<a id="a-DD"></a>是故结云各有所由。<a id="a-DE"></a>前第二门是广遍义。<a id="a-DF"></a>此第三门是含容义。<a id="a-DG"></a>已具此观之总名矣。<a id="a-DH"></a>此下之七门。<a id="a-DI"></a>并皆不离广遍含容之二义也。</p>
  <p id="aDJ">观曰。<a id="a-DK"></a>四通局无碍门。<a id="a-DL"></a>谓诸事法与理非一即非异。<a id="a-DM"></a>故令此事法不离一处。<a id="a-DN"></a>即全遍十方一切尘内。<a id="a-DO"></a>由非异即非一故。<a id="a-DP"></a>全遍十方而不动。<a id="a-DQ"></a>一位即远即近。<a id="a-DR"></a>即遍即住。<a id="a-DS"></a>无障无碍。</p>
  <p id="aDT">释曰。<a id="a-DU"></a>此门重释第二。<a id="a-DV"></a>第二俱遍今不坏相有不遍义遍即是通。<a id="a-DW"></a>不遍是局。<a id="a-DX"></a>文中与理非一故局。<a id="a-DY"></a>非异故通。<a id="a-DZ"></a>即远下结遍即是通。<a id="a-Da"></a>住则是局。</p>
  <p id="aDb">观曰。<a id="a-Dc"></a>五广陜无碍门。<a id="a-Dd"></a>谓诸事法与理非一即非异故。<a id="a-De"></a>不坏一尘而能广容十方刹海。<a id="a-Df"></a>由非异即非一故。<a id="a-Dg"></a>广容十方法界。<a id="a-Dh"></a>而微尘不大。<a id="a-Di"></a>是则一尘之事。<a id="a-Dj"></a>即广即陜。<a id="a-Dk"></a>即大即小。<a id="a-Dl"></a>无障无碍。</p>
  <p id="aDm">释曰。<a id="a-Dn"></a>此重释第三门。<a id="a-Do"></a>三明如理包含。<a id="a-Dp"></a>今由与理有非一义。<a id="a-Dq"></a>不坏陜相而能广容。<a id="a-Dr"></a>文中非一故陜非异故广。<a id="a-Ds"></a>先明非一即非异。<a id="a-Dt"></a>故明不坏。<a id="a-Du"></a>广容下句反上。<a id="a-Dv"></a>是则一尘下结。</p>
  <p id="aDw">观曰。<a id="a-Dx"></a>六遍容无碍门。<a id="a-Dy"></a>谓此一尘望于一切。<a id="a-Dz"></a>由普遍即是广容故。<a id="a-E0"></a>遍在一切中时。<a id="a-E1"></a>即复还摄彼一切法。<a id="a-E2"></a>全住自一中。<a id="a-E3"></a>又由广容即是普遍故。<a id="a-E4"></a>令此一尘还即遍在自内一切差别法中。<a id="a-E5"></a>是故此一尘。<a id="a-E6"></a>自遍他时。<a id="a-E7"></a>即他遍自。<a id="a-E8"></a>能容能入。<a id="a-E9"></a>同时遍摄无碍。<a id="a-EA"></a>思之。</p>
  <p id="aEB">释曰。<a id="a-EC"></a>此门正合前四五二门。<a id="a-ED"></a>兼合二三。<a id="a-EE"></a>以四五二门释二三故。<a id="a-EF"></a>广容普遍不相离。<a id="a-EG"></a>故名中遍即普遍。<a id="a-EH"></a>容即广容。<a id="a-EI"></a>释文中。<a id="a-EJ"></a>先标。<a id="a-EK"></a>次释。<a id="a-EL"></a>后结。<a id="a-EM"></a>今初。<a id="a-EN"></a>以一望多有遍容义。<a id="a-EO"></a>以有彼多可得遍故。<a id="a-EP"></a>此一能容。<a id="a-EQ"></a>若多望一即无遍容。<a id="a-ER"></a>以所望之一无可言遍。<a id="a-ES"></a>能望之多而容于一。<a id="a-ET"></a>不可得言为广容故。<a id="a-EU"></a>次由普遍下。<a id="a-EV"></a>释有二对。<a id="a-EW"></a>初遍即是容。<a id="a-EX"></a>唯一遍一容。<a id="a-EY"></a>后又由下。<a id="a-EZ"></a>容即是遍。<a id="a-Ea"></a>亦是一容一遍。<a id="a-Eb"></a>前中遍即是容者。<a id="a-Ec"></a>一遍多时。<a id="a-Ed"></a>还摄所遍之多。<a id="a-Ee"></a>在我一内。<a id="a-Ef"></a>犹如一镜遍九镜时。<a id="a-Eg"></a>还摄九镜在一镜内。<a id="a-Eh"></a>后容即是遍法约反上。<a id="a-Ei"></a>谓如一镜容多镜时。<a id="a-Ej"></a>能容之一镜。<a id="a-Ek"></a>却遍所容多镜影中。<a id="a-El"></a>故云还遍自内一切差别法中。<a id="a-Em"></a>是故下结。<a id="a-En"></a>可知。</p>
  <p id="aEo">观曰。<a id="a-Ep"></a>七摄入无碍门。<a id="a-Eq"></a>谓彼一切望于一法。<a id="a-Er"></a>以入他即是摄他故。<a id="a-Es"></a>一切全入一中之时。<a id="a-Et"></a>即令彼一还复在自一切之内。<a id="a-Eu"></a>同时无碍。<a id="a-Ev"></a>又由摄。<a id="a-Ew"></a>他即是入他故。<a id="a-Ex"></a>一法全在一切中时。<a id="a-Ey"></a>还令一切恒在一内。<a id="a-Ez"></a>同时无碍思之。</p>
  <p id="aF0">释曰。<a id="a-F1"></a>释相之中。<a id="a-F2"></a>先标。<a id="a-F3"></a>后释。<a id="a-F4"></a>今初。<a id="a-F5"></a>但约以多望一能摄。<a id="a-F6"></a>即前能容入。<a id="a-F7"></a>即前遍而前一为能遍。<a id="a-F8"></a>有多可遍。<a id="a-F9"></a>今入但入于一。<a id="a-FA"></a>不得言遍。<a id="a-FB"></a>前门有多可容故得言容。<a id="a-FC"></a>今一无多可容故但云摄。<a id="a-FD"></a>次以入他即是摄他故。<a id="a-FE"></a>下别释其相。<a id="a-FF"></a>亦有二对。<a id="a-FG"></a>前对多为能入。<a id="a-FH"></a>故还摄所入之一。<a id="a-FI"></a>在能入多中。<a id="a-FJ"></a>如九镜入于一镜。<a id="a-FK"></a>还摄所入一镜。<a id="a-FL"></a>在能入多镜之中。<a id="a-FM"></a>后对但反前多能入。<a id="a-FN"></a>为多能摄耳。<a id="a-FO"></a>谓多摄一时。<a id="a-FP"></a>多为能摄。<a id="a-FQ"></a>一为所摄。<a id="a-FR"></a>而多即能入。<a id="a-FS"></a>故还将此多。<a id="a-FT"></a>入于所摄一法之中。<a id="a-FU"></a>如九镜为能摄。<a id="a-FV"></a>还将九镜入所摄一镜之中。<a id="a-FW"></a>然上二对能入能摄。<a id="a-FX"></a>皆是于多即摄即入。<a id="a-FY"></a>名摄入无碍。<a id="a-FZ"></a>而一但为所摄所入。<a id="a-Fa"></a>不得能摄能入之名。<a id="a-Fb"></a>至第八门方有能摄能入耳。<a id="a-Fc"></a>后同时无碍者结也。<a id="a-Fd"></a>结上多能入时。<a id="a-Fe"></a>即为能摄。<a id="a-Ff"></a>故云同时。</p>
  <p id="aFg">观曰。<a id="a-Fh"></a>八交涉无碍门。<a id="a-Fi"></a>谓一法望一切。<a id="a-Fj"></a>有摄有入。<a id="a-Fk"></a>通有四句。<a id="a-Fl"></a>谓一摄一切一入一切。<a id="a-Fm"></a>一切摄一一切入一。<a id="a-Fn"></a>一摄一法一入一法。<a id="a-Fo"></a>一切摄一切一切入一切。<a id="a-Fp"></a>同时交参无碍。<a id="a-Fq"></a>有本后二句入在头。</p>
  <p id="aFr">释曰。<a id="a-Fs"></a>释文亦三。<a id="a-Ft"></a>初标所依。<a id="a-Fu"></a>次释。<a id="a-Fv"></a>三结。<a id="a-Fw"></a>初中但一望多。<a id="a-Fx"></a>有摄有入。<a id="a-Fy"></a>次通有四句下释。<a id="a-Fz"></a>以一望一切故一在初。<a id="a-G0"></a>然第六门。<a id="a-G1"></a>亦一望多。<a id="a-G2"></a>但有容遍二句而无摄入。<a id="a-G3"></a>第七门但多望一。<a id="a-G4"></a>有摄有入亦唯二句。<a id="a-G5"></a>今第八门。<a id="a-G6"></a>虽一望一切。<a id="a-G7"></a>而一与多俱为能摄能入。<a id="a-G8"></a>得交涉名。<a id="a-G9"></a>又交涉者。<a id="a-GA"></a>前第七门多能摄一。<a id="a-GB"></a>即多亦为能入。<a id="a-GC"></a>今第八门。<a id="a-GD"></a>多摄于一。<a id="a-GE"></a>所摄之一亦能摄多故。<a id="a-GF"></a>能摄之多却为所摄。<a id="a-GG"></a>故入一中得交涉名。<a id="a-GH"></a>既一之与多俱为能摄能入便有四句。<a id="a-GI"></a>虽似八句二二合故。<a id="a-GJ"></a>故但四句。<a id="a-GK"></a>四句皆具摄之。<a id="a-GL"></a>与入第一句云。<a id="a-GM"></a>一摄一切一入一切者。<a id="a-GN"></a>谓上句一为能摄一切为所摄。<a id="a-GO"></a>而所摄一切。<a id="a-GP"></a>亦得为能摄。<a id="a-GQ"></a>即上能摄之一。<a id="a-GR"></a>却为所摄故。<a id="a-GS"></a>上之一却入一切之中故。<a id="a-GT"></a>云一入一切。<a id="a-GU"></a>第二句云。<a id="a-GV"></a>一切摄一一切入一者。<a id="a-GW"></a>上句一切为。<a id="a-GX"></a>能摄一为所摄。<a id="a-GY"></a>而所摄一亦为能摄。<a id="a-GZ"></a>故上之一。<a id="a-Ga"></a>切却为所摄云一切入一。<a id="a-Gb"></a>此句但反上第一句耳。<a id="a-Gc"></a>三即以一望他一。<a id="a-Gd"></a>四即第三句中。<a id="a-Ge"></a>一切复望别一切。<a id="a-Gf"></a>以其四句为能摄边。<a id="a-Gg"></a>同理之包为能入边。<a id="a-Gh"></a>同理之遍故。<a id="a-Gi"></a>又四句皆由与理非一非异故。<a id="a-Gj"></a>由与理非一。<a id="a-Gk"></a>有一多体可为摄入。<a id="a-Gl"></a>由与理非异便能摄入。<a id="a-Gm"></a>若以十镜为喻。<a id="a-Gn"></a>一镜为一。<a id="a-Go"></a>九镜为多。<a id="a-Gp"></a>谓初句云。<a id="a-Gq"></a>一摄一切一入一切者。<a id="a-Gr"></a>应云一镜摄九镜。<a id="a-Gs"></a>一镜入九镜。<a id="a-Gt"></a>谓上一镜为能摄。<a id="a-Gu"></a>则九镜为所摄。<a id="a-Gv"></a>而所摄九镜亦为能摄故。<a id="a-Gw"></a>上能摄之一镜。<a id="a-Gx"></a>却入九镜之中。<a id="a-Gy"></a>云一镜入九镜。<a id="a-Gz"></a>下三例然。<a id="a-H0"></a>第二句云一切摄一一切入一者。<a id="a-H1"></a>应云九镜摄一镜。<a id="a-H2"></a>九镜入一镜。<a id="a-H3"></a>谓上九镜为能摄。<a id="a-H4"></a>则一镜是所摄。<a id="a-H5"></a>以所摄一镜亦为能摄故。<a id="a-H6"></a>上能摄之九镜。<a id="a-H7"></a>却入所摄一镜中。<a id="a-H8"></a>云九镜入一镜。<a id="a-H9"></a>第三句一摄一法一入一法者。<a id="a-HA"></a>应云一镜摄一镜一镜入一镜。<a id="a-HB"></a>谓第一一镜摄第二一镜。<a id="a-HC"></a>第一一镜亦入第二一镜。<a id="a-HD"></a>第四句云。<a id="a-HE"></a>一切摄一切一切入一切者。<a id="a-HF"></a>应言十镜各摄于九镜。<a id="a-HG"></a>十镜皆入于九镜。<a id="a-HH"></a>而所入所摄但云九镜者。<a id="a-HI"></a>留一为摄入故。<a id="a-HJ"></a>言有本云后二句入在头者。<a id="a-HK"></a>云一入一法一摄一法。<a id="a-HL"></a>一切入一切一切摄一切。<a id="a-HM"></a>以不例前故。<a id="a-HN"></a>依现本四句。<a id="a-HO"></a>皆摄在初。</p>
  <p id="aHP">观曰。<a id="a-HQ"></a>九相在无碍门。<a id="a-HR"></a>谓一切望一亦有入有摄。<a id="a-HS"></a>亦有四句。<a id="a-HT"></a>谓摄一入一。<a id="a-HU"></a>摄一切入一。<a id="a-HV"></a>摄一入一切。<a id="a-HW"></a>摄一切入一切。<a id="a-HX"></a>同时交参无障无碍。</p>
  <p id="aHY">释曰。<a id="a-HZ"></a>初标名。<a id="a-Ha"></a>云相在者。<a id="a-Hb"></a>自己摄法入他法中。<a id="a-Hc"></a>他又摄法在我己中。<a id="a-Hd"></a>故云相在。<a id="a-He"></a>至下句中当见。<a id="a-Hf"></a>释中亦三。<a id="a-Hg"></a>谓标释结。<a id="a-Hh"></a>标云。<a id="a-Hi"></a>一切望一者。<a id="a-Hj"></a>一切在初正反第八。<a id="a-Hk"></a>二亦有四句下释。<a id="a-Hl"></a>释四句中。<a id="a-Hm"></a>上标既云一切望一则有四句。<a id="a-Hn"></a>四句之首皆合有一切之言以为能摄。<a id="a-Ho"></a>今并略耳。<a id="a-Hp"></a>但取所摄所入以成四句。<a id="a-Hq"></a>然此四句与前全异。<a id="a-Hr"></a>如前一摄一法一入一法。<a id="a-Hs"></a>但明自一随对他一。<a id="a-Ht"></a>自一摄他一时。<a id="a-Hu"></a>亦入他一耳。<a id="a-Hv"></a>今则不然。<a id="a-Hw"></a>谓第一句云摄一入一者。<a id="a-Hx"></a>此谓一切随摄一法将入一法。<a id="a-Hy"></a>约十镜说。<a id="a-Hz"></a>总以九镜为能摄。<a id="a-I0"></a>第一句者。<a id="a-I1"></a>九镜摄第一。<a id="a-I2"></a>一镜入第二一镜之中。<a id="a-I3"></a>二摄一切入一者。<a id="a-I4"></a>谓九镜皆摄九镜入一镜中。<a id="a-I5"></a>三摄一入一切者。<a id="a-I6"></a>九镜各摄一镜遍入九镜之中。<a id="a-I7"></a>四摄一切入一切者。<a id="a-I8"></a>九镜皆摄九镜各入九镜之中摄。<a id="a-I9"></a>将随一入彼一中。<a id="a-IA"></a>复摄彼一在此多中等故名相在。<a id="a-IB"></a>约法一一作者。<a id="a-IC"></a>且约诸佛望众生说。<a id="a-ID"></a>总以诸佛为一切是能摄。<a id="a-IE"></a>众生为所摄所入。<a id="a-IF"></a>第一句者。<a id="a-IG"></a>诸佛摄一众生入一众生中。<a id="a-IH"></a>二者诸佛摄一切众生入一众生中。<a id="a-II"></a>三者诸佛身摄一众生。<a id="a-IJ"></a>入一切众生身毛中。<a id="a-IK"></a>四者诸佛各摄一切众生。<a id="a-IL"></a>入一切众生中。<a id="a-IM"></a>余法相望一多皆尔。<a id="a-IN"></a>三同时下。<a id="a-IO"></a>总结。<a id="a-IP"></a>由此互摄互在故。<a id="a-IQ"></a>有帝网重重之义。<a id="a-IR"></a>问此一切望一。<a id="a-IS"></a>皆一切在初。<a id="a-IT"></a>则一望一切。<a id="a-IU"></a>何不四句皆一在初。<a id="a-IV"></a>答若但一在初唯有两句。<a id="a-IW"></a>谓一摄一切一入一切为一句。<a id="a-IX"></a>一摄一法一入一法为两句耳。<a id="a-IY"></a>今由相涉第二句一切。<a id="a-IZ"></a>是前所摄为能摄故。<a id="a-Ia"></a>第三句互一相对。<a id="a-Ib"></a>第四句唯一切对故。<a id="a-Ic"></a>成四句耳。<a id="a-Id"></a>故不得四句皆一在初。<a id="a-Ie"></a>然正义如前。<a id="a-If"></a>更有一意。<a id="a-Ig"></a>如摄一入一。<a id="a-Ih"></a>谓一切正摄一时。<a id="a-Ii"></a>即能入一等。<a id="a-Ij"></a>若尔何异第八。<a id="a-Ik"></a>第八一摄一一入一者。<a id="a-Il"></a>一入所摄一中。<a id="a-Im"></a>今趣举一其一皆入。<a id="a-In"></a>以正同理广容。<a id="a-Io"></a>即同理普遍故。<a id="a-Ip"></a>若尔何异第七。<a id="a-Iq"></a>第七但有二句。<a id="a-Ir"></a>亦自入所摄一中故。<a id="a-Is"></a>此中一切正摄一亦入。<a id="a-It"></a>余一亦入一切等故。<a id="a-Iu"></a>若约十镜作者。<a id="a-Iv"></a>一镜为一。<a id="a-Iw"></a>九镜为一切。<a id="a-Ix"></a>一者九镜摄一镜。<a id="a-Iy"></a>九镜亦能入一镜。<a id="a-Iz"></a>二者九镜摄九镜。<a id="a-J0"></a>九镜入一镜。<a id="a-J1"></a>三者九镜摄一镜。<a id="a-J2"></a>九镜即入九镜。<a id="a-J3"></a>四者九镜摄九镜。<a id="a-J4"></a>九镜亦即入九镜。<a id="a-J5"></a>为摄一切入一切。<a id="a-J6"></a>虽通此释今不取之。<a id="a-J7"></a>亦有云。<a id="a-J8"></a>前第八门是复四句。<a id="a-J9"></a>一摄一一入一。<a id="a-JA"></a>两句方成一句故。<a id="a-JB"></a>今一摄一者。<a id="a-JC"></a>但摄其一入我一中。<a id="a-JD"></a>二但摄一切入我一中等。<a id="a-JE"></a>若尔但有一摄句耳。<a id="a-JF"></a>亦无入义故不取之。</p>
  <p id="aJG">观曰。<a id="a-JH"></a>十普融无碍门。<a id="a-JI"></a>谓一切及一普皆同时。<a id="a-JJ"></a>更互相望一一具前两重四句。<a id="a-JK"></a>普融无碍准前思之。</p>
  <p id="aJL">释曰。<a id="a-JM"></a>此第十门总融。<a id="a-JN"></a>前九近且收三。<a id="a-JO"></a>第八门一望一切。<a id="a-JP"></a>第九门一切望一。<a id="a-JQ"></a>今具此二。<a id="a-JR"></a>以一望一切。<a id="a-JS"></a>有第八门四句。<a id="a-JT"></a>以一切望一。<a id="a-JU"></a>有第九门四句。<a id="a-JV"></a>其第七门虽不具四句。<a id="a-JW"></a>而是一切摄一中收故。<a id="a-JX"></a>近收三。<a id="a-JY"></a>言总收九者。<a id="a-JZ"></a>九门不出一多故。<a id="a-Ja"></a>由其初门理如事故。<a id="a-Jb"></a>一可为多。<a id="a-Jc"></a>由第二门事如理故多可为一。<a id="a-Jd"></a>二四如理之遍。<a id="a-Je"></a>三五如理之包。<a id="a-Jf"></a>二即二而不二。<a id="a-Jg"></a>四即不二而二。<a id="a-Jh"></a>以不坏相故。<a id="a-Ji"></a>三即非广而广。<a id="a-Jj"></a>五即广即非广。<a id="a-Jk"></a>亦以不坏相故。<a id="a-Jl"></a>六即双含一多容遍无碍。<a id="a-Jm"></a>七便摄入自在。<a id="a-Jn"></a>八含一多交涉。<a id="a-Jo"></a>九含摄入自在。<a id="a-Jp"></a>十即融成一致故。<a id="a-Jq"></a>第十门即同时具足相应门。<a id="a-Jr"></a>九即因陀罗网境界门。<a id="a-Js"></a>由第八交涉互为能所。<a id="a-Jt"></a>有隐显门。<a id="a-Ju"></a>其第七门相即相入门。<a id="a-Jv"></a>五即广陜门。<a id="a-Jw"></a>四不离一处。<a id="a-Jx"></a>即遍有相即门。<a id="a-Jy"></a>三事含理事故。<a id="a-Jz"></a>有微细门。<a id="a-K0"></a>六具相即广陜二门。<a id="a-K1"></a>前三总成诸门事理相如。<a id="a-K2"></a>故有钝杂门随十为首。<a id="a-K3"></a>有主伴门显。<a id="a-K4"></a>于时中有十世门故。<a id="a-K5"></a>初心究竟摄多劫于刹那。<a id="a-K6"></a>信满道圆一念该于佛地。<a id="a-K7"></a>以诸法皆尔故。<a id="a-K8"></a>有托事门。<a id="a-K9"></a>是故十玄亦自此出。</p>
  <p id="aKA">观曰。<a id="a-KB"></a>令圆明显现。<a id="a-KC"></a>称行境界无障无碍。<a id="a-KD"></a>深思之。<a id="a-KE"></a>令现在前也。</p>
  <p id="aKF">释曰。<a id="a-KG"></a>第三结劝修学。<a id="a-KH"></a>谓若圆明在心。<a id="a-KI"></a>依解生行行起解绝。<a id="a-KJ"></a>虽绝而现解行双融。<a id="a-KK"></a>修而无修。<a id="a-KL"></a>非唯周遍一门。<a id="a-KM"></a>实亦三观齐致。<a id="a-KN"></a>无心体极无间常行。<a id="a-KO"></a>何障不消。<a id="a-KP"></a>何法能碍。<a id="a-KQ"></a>斯观显现圣远乎哉。<a id="a-KR"></a>体之则神矣。<a id="a-KS"></a>体非权小圣亦难思矣。<a id="a-KT"></a>故初生王宫贵极臣佐。<a id="a-KU"></a>离此成观安造兹玄。<a id="a-KV"></a>余久深玄籍注想华严。<a id="a-KW"></a>此之一观久而究尽。<a id="a-KX"></a>不镜方寸虚负性灵。<a id="a-KY"></a>故名法界玄镜。<a id="a-KZ"></a>时已从心之岁矣。<a id="a-Ka"></a>本文结云华严法亦玄一卷(有本无玄字今依有本也)。<a id="a-Kb"></a>今夹本文在内。<a id="a-Kc"></a>别题云华严法界玄镜。</p>
 </body>
</html>