<!doctype html>
<html id="z3IBXL51iB" data-ver="98">
 <head>
  <meta charset="utf-8">
  <meta author="张商英">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">护法论后序</h1>
  <p id="a2">天下无二道。<a id="a-3"></a>圣人无两心。<a id="a-4"></a>盖道者先天地生。<a id="a-5"></a>亘古今而常存。<a id="a-6"></a>圣人得道之真以治身。<a id="a-7"></a>其绪余土苴。<a id="a-8"></a>以治天下国家。<a id="a-9"></a>岂不大哉。<a id="a-A"></a>故圣人或生于中国。<a id="a-B"></a>或生于西方。<a id="a-C"></a>或生于东夷西夷。<a id="a-D"></a>生虽殊方。<a id="a-E"></a>其得道之真。<a id="a-F"></a>若合符契。<a id="a-G"></a>未始殊也。<a id="a-H"></a>佛者生于西方。<a id="a-I"></a>得道之真以治身。<a id="a-J"></a>以寂灭为乐者也。<a id="a-K"></a>自得于妙有真空。<a id="a-L"></a>圆明广大。<a id="a-M"></a>不可思议。<a id="a-N"></a>孔子以谓。<a id="a-O"></a>佛为西方圣人。<a id="a-P"></a>孔子圣人也。<a id="a-Q"></a>为万世之师。<a id="a-R"></a>岂虚语哉。<a id="a-S"></a>其尊敬如此。<a id="a-T"></a>学者学孔子者也。<a id="a-U"></a>孔子之言不信。<a id="a-V"></a>反生谤斥。<a id="a-W"></a>与斥孔子何异。<a id="a-X"></a>此皆非吾徒也。<a id="a-Y"></a>无尽居士。<a id="a-Z"></a>深造大道之渊源。<a id="a-a"></a>洞鉴儒释之不二。<a id="a-b"></a>痛夫俗学之蔽蒙。<a id="a-c"></a>下悟自己之真性。<a id="a-d"></a>在日用之间。<a id="a-e"></a>颠倒妄想。<a id="a-f"></a>不得其门而入。<a id="a-g"></a>深怀愤嫉。<a id="a-h"></a>摇唇鼓舌。<a id="a-i"></a>专以斥佛为能。<a id="a-j"></a>自比孟子拒杨墨之功。<a id="a-k"></a>俾后世称之。<a id="a-l"></a>以为圣人之徒。<a id="a-m"></a>聋瞽学者。<a id="a-n"></a>岂不欺心乎。<a id="a-o"></a>欺心乃欺天也。<a id="a-p"></a>则护法之论岂得已哉。<a id="a-q"></a>观其议论劲正。<a id="a-r"></a>取与严明。<a id="a-s"></a>引证诚实。<a id="a-t"></a>铺陈详备。<a id="a-u"></a>明如皎日。<a id="a-v"></a>信如四时。<a id="a-w"></a>非胸中超脱该贯至道之要妙。<a id="a-x"></a>何以臻此。<a id="a-y"></a>故能释天下之疑。<a id="a-z"></a>息天下之谤。<a id="a-10"></a>实后学之标准也。<a id="a-11"></a>孟子曰。<a id="a-12"></a>尽其心者知其性。<a id="a-13"></a>知其性则知其天与佛。<a id="a-14"></a>所谓。<a id="a-15"></a>直指人心。<a id="a-16"></a>见性成佛。<a id="a-17"></a>无以异矣。<a id="a-18"></a>佛以戒定慧为大道之大要。<a id="a-19"></a>吾儒所谓。<a id="a-1A"></a>惩忿窒欲。<a id="a-1B"></a>则戒也。<a id="a-1C"></a>寂然不动。<a id="a-1D"></a>则定也。<a id="a-1E"></a>感而遂通天下之故。<a id="a-1F"></a>则慧也。<a id="a-1G"></a>三者儒释岂不相同。<a id="a-1H"></a>盖方册所载皆古人之糟粕。<a id="a-1I"></a>若诵糟粕。<a id="a-1J"></a>而不识圣人之旨要。<a id="a-1K"></a>与面墙者何异哉。<a id="a-1L"></a>杏坛三千之众得夫子之道者。<a id="a-1M"></a>颜子一人而已。<a id="a-1N"></a>尚未达一间。<a id="a-1O"></a>灵山百万徒众。<a id="a-1P"></a>悟玄机者。<a id="a-1Q"></a>迦葉一人而已。<a id="a-1R"></a>况望圣人数千载之间。<a id="a-1S"></a>闻其风读其书。<a id="a-1T"></a>咸欲造圣人之域。<a id="a-1U"></a>不亦难乎。<a id="a-1V"></a>宜其邪说横议兴焉。<a id="a-1W"></a>则护法之论。<a id="a-1X"></a>确乎不可拔也。</p>
  <p id="a1Y">乾道辛卯六月望日。</p>
  <p id="a1Z">无碍居士南涧郑兴德与撰。</p>
 </body>
</html>