<!doctype html>
<html id="z3IBXL61iC" data-ver="2026">
 <head>
  <meta charset="utf-8">
  <meta author="张商英">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">护法论</h1>
  <p id="a2">孔子曰。<a id="a-3"></a>朝闻道夕死可矣。<a id="a-4"></a>以仁义忠信为道耶。<a id="a-5"></a>则孔子固有仁义忠信矣。<a id="a-6"></a>以长生久视为道耶。<a id="a-7"></a>则曰夕死。<a id="a-8"></a>可矣。<a id="a-9"></a>是果求闻何道哉。<a id="a-A"></a>岂非大觉慈尊识心见性无上菩提之道也。<a id="a-B"></a>不然则列子何以谓。<a id="a-C"></a>孔子曰。<a id="a-D"></a>丘闻西方有大圣人。<a id="a-E"></a>不治而不乱。<a id="a-F"></a>不言而自信。<a id="a-G"></a>不化而自行。<a id="a-H"></a>荡荡乎民无能名焉。<a id="a-I"></a>列子学孔子者也。<a id="a-J"></a>而遽述此说。<a id="a-K"></a>信不诬矣。<a id="a-L"></a>孔子圣人也。<a id="a-M"></a>尚尊其道。<a id="a-N"></a>而今之学孔子者。<a id="a-O"></a>未读百十卷之书。<a id="a-P"></a>先以排佛为急务者何也。<a id="a-Q"></a>岂独孔子尊其道哉。<a id="a-R"></a>至于上下神祇。<a id="a-S"></a>无不宗奉。<a id="a-T"></a>矧兹凡夫。<a id="a-U"></a>辄恣毁斥。<a id="a-V"></a>自昧已灵。<a id="a-W"></a>可不哀欤。<a id="a-X"></a>韩愈曰。<a id="a-Y"></a>夫为史者。<a id="a-Z"></a>不有人祸。<a id="a-a"></a>则有天刑。<a id="a-b"></a>岂可不畏惧而轻为之哉。<a id="a-c"></a>盖为史者采摭人之实迹。<a id="a-d"></a>尚有刑祸。<a id="a-e"></a>况无故轻薄。<a id="a-f"></a>以毁大圣人哉。<a id="a-g"></a>且兹人也。<a id="a-h"></a>无量劫来。<a id="a-i"></a>沉沦诸趣。<a id="a-j"></a>乘少善力。<a id="a-k"></a>而得此身。<a id="a-l"></a>寿夭特未定也。<a id="a-m"></a>纵及耳顺从心之年。<a id="a-n"></a>亦暂寄人间耳。<a id="a-o"></a>以善根微劣。<a id="a-p"></a>不能亲炙究竟其道。<a id="a-q"></a>须臾老之将至。<a id="a-r"></a>为虚生浪死之人。<a id="a-s"></a>自可悲痛。<a id="a-t"></a>何暇更纵无明业识。<a id="a-u"></a>造端倡始。<a id="a-v"></a>诱引后世阐提之党。<a id="a-w"></a>背觉合尘。<a id="a-x"></a>同入恶道。<a id="a-y"></a>罪萃厥身。<a id="a-z"></a>可不慎哉。<a id="a-10"></a>且佛何求于世。<a id="a-11"></a>但以慈悲广大愿力深重。<a id="a-12"></a>哀见一切众生。<a id="a-13"></a>往来六道。<a id="a-14"></a>受种种苦。<a id="a-15"></a>无有已时。<a id="a-16"></a>故从兜率天宫。<a id="a-17"></a>示现净饭国王之家。<a id="a-18"></a>为第一太子。<a id="a-19"></a>道德文武。<a id="a-1A"></a>端严殊特。<a id="a-1B"></a>于圣人中。<a id="a-1C"></a>而所未有。<a id="a-1D"></a>于弱冠之年。<a id="a-1E"></a>弃金轮宝位。<a id="a-1F"></a>出家修道。<a id="a-1G"></a>成等正觉。<a id="a-1H"></a>为天人师。<a id="a-1I"></a>随机演说三乘五教。<a id="a-1J"></a>末后以正法眼藏涅槃妙心。<a id="a-1K"></a>付嘱摩诃迦葉。<a id="a-1L"></a>为教外别传。<a id="a-1M"></a>更相传授。<a id="a-1N"></a>接上根辈。<a id="a-1O"></a>故我本朝太宗皇帝之序金刚般若也。<a id="a-1P"></a>则曰叹不修之业溥。<a id="a-1Q"></a>伤强执之愚迷。<a id="a-1R"></a>非下士之所知。<a id="a-1S"></a>岂浅识之能究。<a id="a-1T"></a>大哉圣人之言。<a id="a-1U"></a>深可信服。<a id="a-1V"></a>一从佛法东播之后。<a id="a-1W"></a>大藏教乘。<a id="a-1X"></a>无处不有。<a id="a-1Y"></a>故余尝谓。<a id="a-1Z"></a>欲排其教。<a id="a-1a"></a>则当尽读其书深求其理。<a id="a-1b"></a>摭其不合吾儒者。<a id="a-1c"></a>与学佛之见。<a id="a-1d"></a>折疑辨惑。<a id="a-1e"></a>而后排之可也。<a id="a-1f"></a>今不通其理。<a id="a-1g"></a>而妄排之则是斥鷃笑鹍鹏。<a id="a-1h"></a>朝菌轻松柏耳。<a id="a-1i"></a>欧阳修曰佛者善施无验不实之事。<a id="a-1j"></a>盖亦未之思耳。<a id="a-1k"></a>尝原人之造妄者。<a id="a-1l"></a>岂其心哉。<a id="a-1m"></a>诚以赒急饥寒。<a id="a-1n"></a>苟免患难而已。<a id="a-1o"></a>佛者舍其至贵极富。<a id="a-1p"></a>为道忘身。<a id="a-1q"></a>非饥寒之急。<a id="a-1r"></a>无患难可免。<a id="a-1s"></a>其施妄也。<a id="a-1t"></a>何所图哉。<a id="a-1u"></a>若以造妄垂裕其徒凡夫尚知我躬不阅。<a id="a-1v"></a>遑恤我后。<a id="a-1w"></a>而佛岂不知耶。<a id="a-1x"></a>古今世人。<a id="a-1y"></a>有稍挟欺绐者。<a id="a-1z"></a>必为众人所弃。<a id="a-20"></a>况有识之贤者乎。<a id="a-21"></a>若使佛有纤毫妄心。<a id="a-22"></a>则安能俾其佛教。<a id="a-23"></a>绵亘千古。<a id="a-24"></a>周匝十方。<a id="a-25"></a>天龙神鬼无不倾心。<a id="a-26"></a>菩萨罗汉。<a id="a-27"></a>更相弘化。<a id="a-28"></a>试此论之。<a id="a-29"></a>有诈妄心者。<a id="a-2A"></a>求信于卑凡下愚。<a id="a-2B"></a>尚不可得。<a id="a-2C"></a>况能摄伏于具神通之圣人哉。<a id="a-2D"></a>经云。<a id="a-2E"></a>如来是真语者。<a id="a-2F"></a>实语者。<a id="a-2G"></a>如语者。<a id="a-2H"></a>不诳语者。<a id="a-2I"></a>不异语者。<a id="a-2J"></a>又云诸佛如来无妄语者。<a id="a-2K"></a>信哉斯言。<a id="a-2L"></a>明如皎日。<a id="a-2M"></a>孟子曰诵尧之言。<a id="a-2N"></a>行尧之行。<a id="a-2O"></a>是尧而已矣。<a id="a-2P"></a>余则曰。<a id="a-2Q"></a>诵佛之言。<a id="a-2R"></a>行佛之行。<a id="a-2S"></a>是佛而已矣。<a id="a-2T"></a>何慊乎哉。<a id="a-2U"></a>佛祖修行。<a id="a-2V"></a>入道蹊径。<a id="a-2W"></a>其捷如此。<a id="a-2X"></a>而人反以为难。<a id="a-2Y"></a>深可闵悼。<a id="a-2Z"></a>撮其枢要。<a id="a-2a"></a>戒定慧而已。<a id="a-2b"></a>若能持戒。<a id="a-2c"></a>决定不落三涂。<a id="a-2d"></a>若能定力。<a id="a-2e"></a>决定功超六欲。<a id="a-2f"></a>若能定慧圆明。<a id="a-2g"></a>则达佛知见入大乘位矣。<a id="a-2h"></a>何难之有哉。<a id="a-2i"></a>诗云。<a id="a-2j"></a>德輶如毛民鲜克举之。<a id="a-2k"></a>其是之谓乎。<a id="a-2l"></a>韩愈与大颠论议往复数千言。<a id="a-2m"></a>卒为大颠一问曰。<a id="a-2n"></a>公自揣量学问知识。<a id="a-2o"></a>能如晋之佛图澄乎。<a id="a-2p"></a>能如姚秦之罗什乎。<a id="a-2q"></a>能如萧梁之宝志乎。<a id="a-2r"></a>愈曰吾于斯人。<a id="a-2s"></a>则不如矣。<a id="a-2t"></a>大颠曰。<a id="a-2u"></a>公不如彼明矣。<a id="a-2v"></a>而彼之所从事者。<a id="a-2w"></a>子以为非何也。<a id="a-2x"></a>愈不能加答。<a id="a-2y"></a>其天下之公言乎。<a id="a-2z"></a>佛岂妨人世务哉。<a id="a-30"></a>金刚般若云。<a id="a-31"></a>是故如来说一切法皆是佛法。<a id="a-32"></a>维摩经偈云。<a id="a-33"></a>经书咒禁术。<a id="a-34"></a>工巧诸伎艺。<a id="a-35"></a>尽现行此事。<a id="a-36"></a>饶益诸群生。<a id="a-37"></a>法华经云。<a id="a-38"></a>资生业等。<a id="a-39"></a>皆顺正法。<a id="a-3A"></a>傅大士庞道元岂无妻子哉。<a id="a-3B"></a>若也身处尘劳。<a id="a-3C"></a>心常清净。<a id="a-3D"></a>则便能转识为智。<a id="a-3E"></a>犹如握土成金。<a id="a-3F"></a>一切烦恼。<a id="a-3G"></a>皆是菩提。<a id="a-3H"></a>一切世法。<a id="a-3I"></a>无非佛去。<a id="a-3J"></a>若能如是。<a id="a-3K"></a>则为在家菩萨了事凡夫矣。<a id="a-3L"></a>岂不伟哉。<a id="a-3M"></a>欧阳修曰。<a id="a-3N"></a>佛为中国大患。<a id="a-3O"></a>何言之甚欤。<a id="a-3P"></a>岂不尔思。<a id="a-3Q"></a>凡有害于人者。<a id="a-3R"></a>奚不为人所厌而天诛哉。<a id="a-3S"></a>安能深根固蒂于天下也。<a id="a-3T"></a>桀纣为中国天子。<a id="a-3U"></a>害迹一彰。<a id="a-3V"></a>而天下后世共怨之。<a id="a-3W"></a>况佛远方上古之人也。<a id="a-3X"></a>但载空言传于此土。<a id="a-3Y"></a>人天向化。<a id="a-3Z"></a>若偃风之草。<a id="a-3a"></a>苟非大善大慧。<a id="a-3b"></a>大利益大因缘。<a id="a-3c"></a>以感格人天之心者。<a id="a-3d"></a>畴克尔耶。<a id="a-3e"></a>一切重罪。<a id="a-3f"></a>皆可忏悔。<a id="a-3g"></a>谤佛法罪。<a id="a-3h"></a>不可忏悔。<a id="a-3i"></a>诚哉是言也。<a id="a-3j"></a>谤佛法则是自昧其心耳。<a id="a-3k"></a>其心自昧。<a id="a-3l"></a>则犹破瓦不复完灰不重木矣。<a id="a-3m"></a>可忏悔哉。<a id="a-3n"></a>佛言。<a id="a-3o"></a>唯有流通佛法是报佛恩。<a id="a-3p"></a>今之浮图。<a id="a-3q"></a>虽千百中无一能仿佛古人者。<a id="a-3r"></a>岂佛法之罪也。<a id="a-3s"></a>其人之罪。<a id="a-3t"></a>虽然如是。<a id="a-3u"></a>礼非玉帛而不表。<a id="a-3v"></a>乐非钟鼓而不传。<a id="a-3w"></a>非藉其徒以守其法。<a id="a-3x"></a>则佛法殆将泯绝无闻矣。<a id="a-3y"></a>续佛寿命何赖焉。<a id="a-3z"></a>滥其形服者。<a id="a-40"></a>诛之自有鬼神矣。<a id="a-41"></a>警之自有果报矣。<a id="a-42"></a>威之自有刑宪矣。<a id="a-43"></a>律之自有规矩矣。<a id="a-44"></a>吾辈何与焉。<a id="a-45"></a>然则是言也余至于此卒存二说。<a id="a-46"></a>苏子瞻尝谓余曰。<a id="a-47"></a>释氏之徒。<a id="a-48"></a>诸佛教法所系。<a id="a-49"></a>不可以庶俗待之。<a id="a-4A"></a>或有事至庭下。<a id="a-4B"></a>则吾徒当以付嘱流通为念。<a id="a-4C"></a>与之阔略可也。<a id="a-4D"></a>又曾逢原作郡时。<a id="a-4E"></a>释氏。<a id="a-4F"></a>有讼者。<a id="a-4G"></a>阅实其罪必罚无赦。<a id="a-4H"></a>或有勉之者。<a id="a-4I"></a>则曰。<a id="a-4J"></a>佛法委在国王大臣。<a id="a-4K"></a>若不罚一戒百。<a id="a-4L"></a>则恶者滋多。<a id="a-4M"></a>当今之世。<a id="a-4N"></a>欲整齐之。<a id="a-4O"></a>舍我辈其谁乎。<a id="a-4P"></a>余考二公之言。<a id="a-4Q"></a>则逢原所得多矣。<a id="a-4R"></a>其有不善者。<a id="a-4S"></a>诚可恶也。<a id="a-4T"></a>岂不念皇恩度牒。<a id="a-4U"></a>不与征役者。<a id="a-4V"></a>人主之惠哉。<a id="a-4W"></a>岂不念。<a id="a-4X"></a>古语有云。<a id="a-4Y"></a>一子出家九族生天哉。<a id="a-4Z"></a>岂不念。<a id="a-4a"></a>辞亲弃俗。<a id="a-4b"></a>当为何事哉。<a id="a-4c"></a>岂不念。<a id="a-4d"></a>光阴易往。<a id="a-4e"></a>而道业难成哉。<a id="a-4f"></a>岂不念。<a id="a-4g"></a>道眼未明而四恩难报哉。<a id="a-4h"></a>岂不念。<a id="a-4i"></a>行业不修。<a id="a-4j"></a>而滥膺恭敬哉。<a id="a-4k"></a>岂不念。<a id="a-4l"></a>道非我修。<a id="a-4m"></a>而谁修哉。<a id="a-4n"></a>岂不念。<a id="a-4o"></a>正法将坠。<a id="a-4p"></a>而魔法增炽哉。<a id="a-4q"></a>盖昔无著遇文殊时。<a id="a-4r"></a>已有凡圣同居龙蛇混杂之说。<a id="a-4s"></a>况今去圣逾远。<a id="a-4t"></a>求其纯一也不亦难乎。<a id="a-4u"></a>然念大法所寄。<a id="a-4v"></a>譬犹披沙拣金。<a id="a-4w"></a>裒石攻玉。<a id="a-4x"></a>纵于十斛之沙得粒金。<a id="a-4y"></a>一山之石得寸玉。<a id="a-4z"></a>尚可以为世珍宝也。<a id="a-50"></a>非特学佛之徒为然。<a id="a-51"></a>孔子之时。<a id="a-52"></a>已分君子儒小人儒矣。<a id="a-53"></a>况兹后世服儒服者。<a id="a-54"></a>岂皆孔孟颜闵者哉。<a id="a-55"></a>虽曰学者求为君子。<a id="a-56"></a>安能保其皆为君子耶。<a id="a-57"></a>历观自古巨盗奸臣强叛猾逆。<a id="a-58"></a>率多高才博学之士。<a id="a-59"></a>岂先王圣教之罪欤。<a id="a-5A"></a>岂经史之不善欤。<a id="a-5B"></a>由此喻之。<a id="a-5C"></a>末法像教之僧。<a id="a-5D"></a>败群不律者。<a id="a-5E"></a>势所未免也。<a id="a-5F"></a>韩愈曰。<a id="a-5G"></a>佛者夷狄之一法耳。<a id="a-5H"></a>自后汉时。<a id="a-5I"></a>流入中国。<a id="a-5J"></a>上古未曾有也。<a id="a-5K"></a>自皇帝已下。<a id="a-5L"></a>文武已上。<a id="a-5M"></a>举皆不下百岁。<a id="a-5N"></a>后世事佛渐谨。<a id="a-5O"></a>年代尤促。<a id="a-5P"></a>陋哉愈之自欺也。<a id="a-5Q"></a>愈岂不闻孟子曰舜生于诸冯。<a id="a-5R"></a>迁于负夏。<a id="a-5S"></a>卒于鸣条。<a id="a-5T"></a>东夷之人也。<a id="a-5U"></a>文王生于岐周。<a id="a-5V"></a>卒于毕郢。<a id="a-5W"></a>西夷之人也。<a id="a-5X"></a>舜与文王皆圣人也。<a id="a-5Y"></a>为法于天下后世。<a id="a-5Z"></a>安可夷其人废其法乎。<a id="a-5a"></a>况佛以净饭国王。<a id="a-5b"></a>为南赡部洲之中而非夷也。<a id="a-5c"></a>若以上古未尝有而不可行。<a id="a-5d"></a>则蚩尤瞽[耳*叟]。<a id="a-5e"></a>生于上古。<a id="a-5f"></a>周公仲尼。<a id="a-5g"></a>生于后世。<a id="a-5h"></a>岂可舍衰周之圣贤。<a id="a-5i"></a>而取上古之凶顽哉。<a id="a-5j"></a>而又上古野处穴居。<a id="a-5k"></a>茹毛饮血。<a id="a-5l"></a>而上栋下宇。<a id="a-5m"></a>钻燧改火之法。<a id="a-5n"></a>起于后世者。<a id="a-5o"></a>皆不足用也。<a id="a-5p"></a>若谓上古寿考。<a id="a-5q"></a>而后世事佛渐谨。<a id="a-5r"></a>而年代尤促者。<a id="a-5s"></a>窃铃掩耳之论也。<a id="a-5t"></a>愈岂不知外丙二年仲壬四年之事乎。<a id="a-5u"></a>岂不知孔鲤颜渊冉伯牛之夭乎。<a id="a-5v"></a>又书无逸曰。<a id="a-5w"></a>自时厥后。<a id="a-5x"></a>亦罔或克寿。<a id="a-5y"></a>或十年或七八年。<a id="a-5z"></a>或五六年或三四年。<a id="a-60"></a>彼时此方未闻佛法之名。<a id="a-61"></a>自汉明佛法至此之后。<a id="a-62"></a>二祖大师百单七岁。<a id="a-63"></a>安国师百二十八岁。<a id="a-64"></a>赵州和尚。<a id="a-65"></a>七百二十甲子。<a id="a-66"></a>岂佛法之咎也。<a id="a-67"></a>又曰如彼言可凭则臣家族合至灰灭。<a id="a-68"></a>此亦自蔽之甚也。<a id="a-69"></a>佛者大慈大悲大喜大舍自他无间。<a id="a-6A"></a>冤亲等观。<a id="a-6B"></a>如提婆达多。<a id="a-6C"></a>种种侵害于佛。<a id="a-6D"></a>而终怜之。<a id="a-6E"></a>受记作佛。<a id="a-6F"></a>而后世若求喜怒祸福以为灵。<a id="a-6G"></a>则是邀祭祀之小小鬼神矣。<a id="a-6H"></a>安得谓之大慈悲之父乎。<a id="a-6I"></a>世间度量之人。<a id="a-6J"></a>尚能遇物有容。<a id="a-6K"></a>犯而不校。<a id="a-6L"></a>况心包太虚。<a id="a-6M"></a>量廓沙界之圣人哉。<a id="a-6N"></a>信与不信。<a id="a-6O"></a>何加损焉。<a id="a-6P"></a>佛者如大医王。<a id="a-6Q"></a>善施法药。<a id="a-6R"></a>有疾者信而服之。<a id="a-6S"></a>其疾必瘳。<a id="a-6T"></a>其不信者。<a id="a-6U"></a>盖自弃耳。<a id="a-6V"></a>岂医王之咎哉。<a id="a-6W"></a>夏虫不可语冰霜。<a id="a-6X"></a>井蛙不可语东海。<a id="a-6Y"></a>吾于韩愈见之矣。<a id="a-6Z"></a>若谓事佛促寿。<a id="a-6a"></a>则毁佛者。<a id="a-6b"></a>合当永寿。<a id="a-6c"></a>后世之人。<a id="a-6d"></a>排佛者故多矣。<a id="a-6e"></a>士庶不足道也。<a id="a-6f"></a>如唐武宗会昌五年八月下旬废教。<a id="a-6g"></a>至六年三月初。<a id="a-6h"></a>才及半年而崩者。<a id="a-6i"></a>此又何也。<a id="a-6j"></a>如唐李白杜甫卢同李翱之辈。<a id="a-6k"></a>韩愈亦自知其不及矣。<a id="a-6l"></a>然诸子亦未尝排佛。<a id="a-6m"></a>亦不失高名也。<a id="a-6n"></a>众人之情。<a id="a-6o"></a>莫不好同而恶异。<a id="a-6p"></a>是此而非彼。<a id="a-6q"></a>且世之所悦者。<a id="a-6r"></a>纷华适意之事。<a id="a-6s"></a>释之所习者。<a id="a-6t"></a>简静息心之法。<a id="a-6u"></a>此其所以相违于世也。<a id="a-6v"></a>诸有智者。<a id="a-6w"></a>当察其理之所胜道之所在。<a id="a-6x"></a>又安可不原彼此之是非乎。<a id="a-6y"></a>林下之人。<a id="a-6z"></a>食息禅燕。<a id="a-70"></a>所守规模。<a id="a-71"></a>皆佛祖法式。<a id="a-72"></a>古今依而行之。<a id="a-73"></a>举皆证圣成道。<a id="a-74"></a>每见讥于世者。<a id="a-75"></a>不合俗流故也。<a id="a-76"></a>佛之为法。<a id="a-77"></a>甚公而至广。<a id="a-78"></a>又岂止缁衣祝发者得私为哉。<a id="a-79"></a>故唐相裴公美序华严法界观云。<a id="a-7A"></a>世尊初成正觉。<a id="a-7B"></a>叹曰。<a id="a-7C"></a>奇哉一切众生。<a id="a-7D"></a>具有如来智慧德相。<a id="a-7E"></a>但以妄想执着。<a id="a-7F"></a>而不证得。<a id="a-7G"></a>于是称法界性。<a id="a-7H"></a>说华严经。<a id="a-7I"></a>佛之随机接引故多开遮权变。<a id="a-7J"></a>不可执一求也。<a id="a-7K"></a>欧阳永叔曰。<a id="a-7L"></a>无佛之世诗书雅颂之声。<a id="a-7M"></a>其民蒙福如此。<a id="a-7N"></a>永叔好同恶异之心。<a id="a-7O"></a>是则是矣。<a id="a-7P"></a>然不能通方远虑。<a id="a-7Q"></a>何其隘哉。<a id="a-7R"></a>若必以结绳之政。<a id="a-7S"></a>施之于今可乎。<a id="a-7T"></a>殊不知天下之理。<a id="a-7U"></a>物希则贵。<a id="a-7V"></a>若使世人举皆为儒。<a id="a-7W"></a>则孰不期荣。<a id="a-7X"></a>孰不谋禄。<a id="a-7Y"></a>期谋者众。<a id="a-7Z"></a>则争竞起。<a id="a-7a"></a>争竞起。<a id="a-7b"></a>则妒忌生。<a id="a-7c"></a>妒忌生。<a id="a-7d"></a>则褒贬胜。<a id="a-7e"></a>褒贬胜。<a id="a-7f"></a>则仇怨作。<a id="a-7g"></a>仇怨作。<a id="a-7h"></a>则挤陷多。<a id="a-7i"></a>挤陷多。<a id="a-7j"></a>则不肖之心。<a id="a-7k"></a>无所不至矣。<a id="a-7l"></a>不肖之心。<a id="a-7m"></a>无所不至。<a id="a-7n"></a>则为儒亦不足为贵矣。<a id="a-7o"></a>非特儒者为不足贵也。<a id="a-7p"></a>士风如此。<a id="a-7q"></a>则求天下之治也亦难矣。<a id="a-7r"></a>佛以其法。<a id="a-7s"></a>付嘱国王大臣。<a id="a-7t"></a>不敢自专也。<a id="a-7u"></a>欲使其后世之徒。<a id="a-7v"></a>无威势以自尊。<a id="a-7w"></a>隆道德以为尊。<a id="a-7x"></a>无爵禄以自活。<a id="a-7y"></a>依教法以求活。<a id="a-7z"></a>乞食于众者。<a id="a-80"></a>使其折伏憍慢。<a id="a-81"></a>下心于一切众生。<a id="a-82"></a>又维摩经。<a id="a-83"></a>佛令迦葉前往问疾。<a id="a-84"></a>迦葉忆念。<a id="a-85"></a>昔于贫里。<a id="a-86"></a>而行乞食时。<a id="a-87"></a>维摩诘来谓我言。<a id="a-88"></a>唯大迦葉。<a id="a-89"></a>有慈悲心。<a id="a-8A"></a>而不能普。<a id="a-8B"></a>舍豪富从贫乞也。<a id="a-8C"></a>肇法师注云。<a id="a-8D"></a>迦葉以贫人昔不植福故生贫里。<a id="a-8E"></a>若今不积善。<a id="a-8F"></a>后复弥甚。<a id="a-8G"></a>愍其长苦故。<a id="a-8H"></a>多就乞食。<a id="a-8I"></a>又曰。<a id="a-8J"></a>见来求者。<a id="a-8K"></a>为善师想。<a id="a-8L"></a>什法师注云。<a id="a-8M"></a>本无施意。<a id="a-8N"></a>因彼来求。<a id="a-8O"></a>发我施心。<a id="a-8P"></a>则为我师。<a id="a-8Q"></a>故为善师想也。<a id="a-8R"></a>不畜妻子者。<a id="a-8S"></a>使其事简累轻。<a id="a-8T"></a>道业易成也。<a id="a-8U"></a>易其形服者。<a id="a-8V"></a>使其远离尘垢。<a id="a-8W"></a>而时以自警也。<a id="a-8X"></a>惜乎窃食其门者。<a id="a-8Y"></a>志愿衰劣。<a id="a-8Z"></a>不能企及古人。<a id="a-8a"></a>良可叹也。<a id="a-8b"></a>且导民善世莫盛乎教。<a id="a-8c"></a>穷理尽性。<a id="a-8d"></a>莫极乎道。<a id="a-8e"></a>彼依教行道。<a id="a-8f"></a>求至乎涅槃者。<a id="a-8g"></a>以此报恩德。<a id="a-8h"></a>以此资君亲。<a id="a-8i"></a>不亦至乎。<a id="a-8j"></a>故后世圣君。<a id="a-8k"></a>为之建寺宇置田园。<a id="a-8l"></a>不忘付嘱使其安心行道。<a id="a-8m"></a>随方设化。<a id="a-8n"></a>名出四民之外。<a id="a-8o"></a>身处六和之中。<a id="a-8p"></a>其戒净。<a id="a-8q"></a>则福荫人天。<a id="a-8r"></a>其心真。<a id="a-8s"></a>则道同佛祖。<a id="a-8t"></a>原其所自之恩。<a id="a-8u"></a>皆吾君之赐也。<a id="a-8v"></a>苟能以禅律精修。<a id="a-8w"></a>于天地无愧。<a id="a-8x"></a>表率一切众生。<a id="a-8y"></a>小则迁善远罪。<a id="a-8z"></a>大则悟心证圣。<a id="a-90"></a>上助无为之化。<a id="a-91"></a>密资难报之恩。<a id="a-92"></a>则不谬为如来弟子矣。<a id="a-93"></a>苟违佛祖之戒。<a id="a-94"></a>滥膺素餐。<a id="a-95"></a>罪岂无归乎。<a id="a-96"></a>上世虽有三武之君。<a id="a-97"></a>以徇邪恶下臣之请。<a id="a-98"></a>锐意剪除。<a id="a-99"></a>既废之后随而愈兴。<a id="a-9A"></a>犹霜风之肃物也。<a id="a-9B"></a>亦暂时矣。<a id="a-9C"></a>如冬后有春之譬。<a id="a-9D"></a>欲尽歼草木者。<a id="a-9E"></a>能使冬后无春则可矣。<a id="a-9F"></a>苟知冬后有春。<a id="a-9G"></a>则何苦自当其恶而彰彼为善也。<a id="a-9H"></a>于己何益哉。<a id="a-9I"></a>余尝观察其徒中间。<a id="a-9J"></a>有辞荣舍富者。<a id="a-9K"></a>俊爽聪明者。<a id="a-9L"></a>彼亦不知富贵可乐。<a id="a-9M"></a>春色可喜。<a id="a-9N"></a>肥鲜之甘。<a id="a-9O"></a>车服之美。<a id="a-9P"></a>而甘心于幽深閴寂之处。<a id="a-9Q"></a>藜羹韦布。<a id="a-9R"></a>仅免饥寒。<a id="a-9S"></a>纵未能大达其道。<a id="a-9T"></a>是必渐有所自得者欤。<a id="a-9U"></a>议者深嫉其徒不耕而食。<a id="a-9V"></a>亦人知其一。<a id="a-9W"></a>而莫知其他也。<a id="a-9X"></a>岂不详观通都大邑。<a id="a-9Y"></a>不耕而食者。<a id="a-9Z"></a>十居七八。<a id="a-9a"></a>以至山林江海之上。<a id="a-9b"></a>草窃奸宄。<a id="a-9c"></a>市廛邸店之下。<a id="a-9d"></a>娼优厮役。<a id="a-9e"></a>僻源邪径之间。<a id="a-9f"></a>欺公负贩。<a id="a-9g"></a>神祠庙宇之中。<a id="a-9h"></a>师童巫祀者皆然也。<a id="a-9i"></a>何独至于守护心城者。<a id="a-9j"></a>而厌之哉。<a id="a-9k"></a>今户籍之民。<a id="a-9l"></a>自犁锄者。<a id="a-9m"></a>其亦几何。<a id="a-9n"></a>释氏有刀耕火种者。<a id="a-9o"></a>栽植林木者。<a id="a-9p"></a>灌溉蔬果者。<a id="a-9q"></a>服田力穑者矣。<a id="a-9r"></a>岂独今也。<a id="a-9s"></a>如古之地藏禅师。<a id="a-9t"></a>每自耕田。<a id="a-9u"></a>尝有语云。<a id="a-9v"></a>诸方说禅浩浩地。<a id="a-9w"></a>争如我这。<a id="a-9x"></a>里种田博饭吃。<a id="a-9y"></a>百丈惟政禅师。<a id="a-9z"></a>命大众开田。<a id="a-A0"></a>曰。<a id="a-A1"></a>大众为老僧开田。<a id="a-A2"></a>老僧为大众说大法义。<a id="a-A3"></a>大智禅师曰。<a id="a-A4"></a>一日不作。<a id="a-A5"></a>一日不食。<a id="a-A6"></a>沩山问仰山曰。<a id="a-A7"></a>子今夏作得个什么事。<a id="a-A8"></a>仰山曰。<a id="a-A9"></a>锄得一片地。<a id="a-AA"></a>种得一畬粟。<a id="a-AB"></a>沩山曰。<a id="a-AC"></a>子可谓不虚过时光。<a id="a-AD"></a>断际禅师。<a id="a-AE"></a>每集大众栽松[钁-(目*目)+賏]茶。<a id="a-AF"></a>洞山聪禅师常手植金。<a id="a-AG"></a>刚岭松。<a id="a-AH"></a>故今丛林普请之风尚存焉。<a id="a-AI"></a>释氏虽众而各止一身一粥一饭。<a id="a-AJ"></a>补破遮寒。<a id="a-AK"></a>而其所费亦寡矣。<a id="a-AL"></a>且其既受国恩。<a id="a-AM"></a>绍隆三宝。<a id="a-AN"></a>而欲复使之为农可乎。<a id="a-AO"></a>况其田园随例常赋之外。<a id="a-AP"></a>复有院额科敷官客往来。<a id="a-AQ"></a>种种供给。<a id="a-AR"></a>岁之所出。<a id="a-AS"></a>犹愈于编民之多也。<a id="a-AT"></a>其于公私。<a id="a-AU"></a>何损之有。<a id="a-AV"></a>余尝疾今官有劝农之虚名。<a id="a-AW"></a>而挟抑农之实患且世之利用。<a id="a-AX"></a>苟有益者。<a id="a-AY"></a>不劝而人自趋矣。<a id="a-AZ"></a>今背公营私者。<a id="a-Aa"></a>侵渔不已。<a id="a-Ab"></a>或夺其时。<a id="a-Ac"></a>作不急之务。<a id="a-Ad"></a>是抑之也。<a id="a-Ae"></a>何劝之有。<a id="a-Af"></a>今游惰者。<a id="a-Ag"></a>十常七八。<a id="a-Ah"></a>耕者十止二三。<a id="a-Ai"></a>耕者虽少。<a id="a-Aj"></a>若使常稔。<a id="a-Ak"></a>则菽粟亦如水火矣。<a id="a-Al"></a>近岁或旱或潦。<a id="a-Am"></a>无岁无之。<a id="a-An"></a>四方之稼。<a id="a-Ao"></a>秀而不实者。<a id="a-Ap"></a>岁常二三。<a id="a-Aq"></a>甚者过半。<a id="a-Ar"></a>亦岂为耕者少而粮不足哉。<a id="a-As"></a>老子曰。<a id="a-At"></a>我无为而民自富。<a id="a-Au"></a>苟无以致和气而召丰年。<a id="a-Av"></a>虽多耕而奚以为岁之丰凶系乎世数。<a id="a-Aw"></a>意其天理亦自有准量欤。<a id="a-Ax"></a>岁常丰谷愈贱。<a id="a-Ay"></a>耕者愈少。<a id="a-Az"></a>此灼然之理。<a id="a-B0"></a>僧者佛祖所自出也。<a id="a-B1"></a>有苦行者。<a id="a-B2"></a>有密行者。<a id="a-B3"></a>各人有三昧。<a id="a-B4"></a>随分守常德。<a id="a-B5"></a>孜孜于戒律。<a id="a-B6"></a>念念在定慧。<a id="a-B7"></a>能舍人之所难舍。<a id="a-B8"></a>能行人之所不能行。<a id="a-B9"></a>外富贵若浮云。<a id="a-BA"></a>视色声如谷响。<a id="a-BB"></a>求道则期大悟而后已。<a id="a-BC"></a>惠物则念众生而不忘。<a id="a-BD"></a>今厌僧者。<a id="a-BE"></a>其厌佛祖乎。<a id="a-BF"></a>佛以持戒当行孝。<a id="a-BG"></a>不杀。<a id="a-BH"></a>不盗。<a id="a-BI"></a>不淫。<a id="a-BJ"></a>不妄。<a id="a-BK"></a>不茹荤酒。<a id="a-BL"></a>以此自利利他。<a id="a-BM"></a>则仁及含灵耳。<a id="a-BN"></a>又岂现世父母哉。<a id="a-BO"></a>盖念一切众生。<a id="a-BP"></a>无量劫来。<a id="a-BQ"></a>皆曾为己父母宗亲故。<a id="a-BR"></a>等之以慈。<a id="a-BS"></a>而举期解脱。<a id="a-BT"></a>以此为孝。<a id="a-BU"></a>不亦优乎。<a id="a-BV"></a>且聪明不能敌业。<a id="a-BW"></a>富贵岂免轮回。<a id="a-BX"></a>铜山奚补于馁亡。<a id="a-BY"></a>金穴靡闻于长守。<a id="a-BZ"></a>余忝高甲之第。<a id="a-Ba"></a>仕至圣朝宰相。<a id="a-Bb"></a>其于世俗名利何慊乎哉。<a id="a-Bc"></a>拳拳系念于此者。<a id="a-Bd"></a>为其有自得于无穷之乐也。<a id="a-Be"></a>重念人生幻化。<a id="a-Bf"></a>不啻浮泡之起灭。<a id="a-Bg"></a>于兹五蕴完全之时。<a id="a-Bh"></a>而不闻道可不惜哉。<a id="a-Bi"></a>若世间更有妙道。<a id="a-Bj"></a>可以印吾自肯之心。<a id="a-Bk"></a>过真如涅槃者。<a id="a-Bl"></a>吾岂不能舍此而趋彼耶。<a id="a-Bm"></a>恶贫欲富。<a id="a-Bn"></a>畏死欣生。<a id="a-Bo"></a>饮食男女。<a id="a-Bp"></a>田园货殖之事。<a id="a-Bq"></a>人皆知之。<a id="a-Br"></a>君子不贵也。<a id="a-Bs"></a>所贵也者无上妙道也或谓余曰。<a id="a-Bt"></a>僧者毁形遁世之人。<a id="a-Bu"></a>而子助之何多哉。<a id="a-Bv"></a>余曰。<a id="a-Bw"></a>余所存诚者。<a id="a-Bx"></a>佛祖遗风矣。<a id="a-By"></a>岂恤乎他哉。<a id="a-Bz"></a>子岂不闻。<a id="a-C0"></a>孟子言。<a id="a-C1"></a>人少则慕父母。<a id="a-C2"></a>知好色。<a id="a-C3"></a>则慕少艾。<a id="a-C4"></a>孰谓巾发而娶者。<a id="a-C5"></a>必为孝子贤人。<a id="a-C6"></a>今世俗之间。<a id="a-C7"></a>博弈饮酒。<a id="a-C8"></a>好勇斗狠。<a id="a-C9"></a>以危父母者。<a id="a-CA"></a>比比皆是也。<a id="a-CB"></a>又安相形。<a id="a-CC"></a>而不论心哉。<a id="a-CD"></a>前辈有作无佛论者。<a id="a-CE"></a>何自蔽之甚也。<a id="a-CF"></a>今夫日月星辰。<a id="a-CG"></a>雷霆风雨。<a id="a-CH"></a>昭昭然在人耳目。<a id="a-CI"></a>岂无主张者乎。<a id="a-CJ"></a>名山大川。<a id="a-CK"></a>神祇庙貌。<a id="a-CL"></a>可谓无乎。<a id="a-CM"></a>世间邪精魍魉小小鬼神。<a id="a-CN"></a>犹尚恪然信其是有。<a id="a-CO"></a>何独至于佛而疑之。<a id="a-CP"></a>旷大劫来。<a id="a-CQ"></a>修难行苦行。<a id="a-CR"></a>成等正觉。<a id="a-CS"></a>为圣中至圣。<a id="a-CT"></a>人天法王。<a id="a-CU"></a>明极法身。<a id="a-CV"></a>充满沙界。<a id="a-CW"></a>而谓之无可乎哉。<a id="a-CX"></a>大集经云商主天子问。<a id="a-CY"></a>佛在世之日。<a id="a-CZ"></a>有所供养。<a id="a-Ca"></a>世尊是受者。<a id="a-Cb"></a>而施者获福。<a id="a-Cc"></a>世尊灭后。<a id="a-Cd"></a>供养形像。<a id="a-Ce"></a>谁为受者。<a id="a-Cf"></a>佛言。<a id="a-Cg"></a>诸佛如来法身也。<a id="a-Ch"></a>若在世若灭后。<a id="a-Ci"></a>所有供养。<a id="a-Cj"></a>其福无异。<a id="a-Ck"></a>华严亦云。<a id="a-Cl"></a>佛以法为身。<a id="a-Cm"></a>清净如虚空。<a id="a-Cn"></a>虽然诸佛而名其道。<a id="a-Co"></a>盖善权方便接引之门耳。<a id="a-Cp"></a>若必谓之无。<a id="a-Cq"></a>则落空见外道断见外道。<a id="a-Cr"></a>自昧自弃。<a id="a-Cs"></a>可悲也矣。<a id="a-Ct"></a>如云门大师云。<a id="a-Cu"></a>我当时若见一捧打杀。<a id="a-Cv"></a>与狗子吃者。<a id="a-Cw"></a>此大乘先觉之人。<a id="a-Cx"></a>解粘去缚。<a id="a-Cy"></a>遣疑破执而已。<a id="a-Cz"></a>岂初学者。<a id="a-D0"></a>可躐等哉。<a id="a-D1"></a>此可与智者道。<a id="a-D2"></a>不可与愚者语。<a id="a-D3"></a>其教之兴也。<a id="a-D4"></a>恢弘之。<a id="a-D5"></a>则有具神通之圣人。<a id="a-D6"></a>信向之。<a id="a-D7"></a>则有大根器之贤哲。<a id="a-D8"></a>以至天地鬼神之灵。<a id="a-D9"></a>无不景慕。<a id="a-DA"></a>岂徒然哉。<a id="a-DB"></a>大抵所尚。<a id="a-DC"></a>必从其类。<a id="a-DD"></a>拟之必从其伦。<a id="a-DE"></a>般若正知。<a id="a-DF"></a>菩提真见。<a id="a-DG"></a>岂凡庸之人所能睥睨哉。<a id="a-DH"></a>故同安察云。<a id="a-DI"></a>三贤尚未明斯旨。<a id="a-DJ"></a>十圣那能达此宗。<a id="a-DK"></a>缘觉辟支四果声闻。<a id="a-DL"></a>尚不与其列。<a id="a-DM"></a>况其下者乎。<a id="a-DN"></a>在圣则为大乘菩萨。<a id="a-DO"></a>在天则为帝释梵王。<a id="a-DP"></a>在人则为帝王公侯。<a id="a-DQ"></a>上根大器。<a id="a-DR"></a>功成名遂者。<a id="a-DS"></a>在僧俗中。<a id="a-DT"></a>亦必宿有灵骨。<a id="a-DU"></a>负逸群超世之量者。<a id="a-DV"></a>方能透彻。<a id="a-DW"></a>故古德云。<a id="a-DX"></a>闻而不信。<a id="a-DY"></a>尚结佛种之因。<a id="a-DZ"></a>学而未成。<a id="a-Da"></a>犹益人天之福。<a id="a-Db"></a>惜乎愚者昧而不能学。<a id="a-Dc"></a>慧者疑而不能至。<a id="a-Dd"></a>间有世智辩聪者。<a id="a-De"></a>必为功名所诱。<a id="a-Df"></a>思日竞辰。<a id="a-Dg"></a>焚膏继晷。<a id="a-Dh"></a>皇皇汲汲然。<a id="a-Di"></a>涉猎六经子史。<a id="a-Dj"></a>急目前之应对。<a id="a-Dk"></a>尚且不给。<a id="a-Dl"></a>何暇分阴及此哉。<a id="a-Dm"></a>或有成名仕路者。<a id="a-Dn"></a>功名汩其虑。<a id="a-Do"></a>富贵荡其心。<a id="a-Dp"></a>反以此道为不急。<a id="a-Dq"></a>罔然置而不问不觉。<a id="a-Dr"></a>光阴有限。<a id="a-Ds"></a>老死忽至。<a id="a-Dt"></a>临危凑亟虽悔奚追。<a id="a-Du"></a>世有大道远理之如此也。<a id="a-Dv"></a>而不窥其涯涘者。<a id="a-Dw"></a>愧于古圣贤多矣。<a id="a-Dx"></a>既不闻道。<a id="a-Dy"></a>则必流浪生死散入诸趣。<a id="a-Dz"></a>而昧者甘心焉。<a id="a-E0"></a>是谁之过欤。<a id="a-E1"></a>嵩岳圭禅师云。<a id="a-E2"></a>佛有三能三不能。<a id="a-E3"></a>佛能空一切相成万法智。<a id="a-E4"></a>而不能即灭定业。<a id="a-E5"></a>佛能知群有性穷亿劫事。<a id="a-E6"></a>而不能化导无缘。<a id="a-E7"></a>佛能度一切有情。<a id="a-E8"></a>而不能尽众生界。<a id="a-E9"></a>是谓三能三不能也。<a id="a-EA"></a>今有心愤愤口悱悱。<a id="a-EB"></a>闻佛似寇仇。<a id="a-EC"></a>见僧如蛇虺者。<a id="a-ED"></a>吾末如之何也已矣。<a id="a-EE"></a>且佛尚不能化导无缘。<a id="a-EF"></a>吾如彼何哉。<a id="a-EG"></a>议者皆谓。<a id="a-EH"></a>梁武奉佛而亡国。<a id="a-EI"></a>盖不探佛理者。<a id="a-EJ"></a>未足与议也。<a id="a-EK"></a>国祚之短长。<a id="a-EL"></a>世数之治乱。<a id="a-EM"></a>吾不知其然矣。<a id="a-EN"></a>尧舜大圣。<a id="a-EO"></a>而国止一身。<a id="a-EP"></a>其禅位者。<a id="a-EQ"></a>以其子之不肖。<a id="a-ER"></a>而后禅也。<a id="a-ES"></a>其子之不肖。<a id="a-ET"></a>岂天罪之欤。<a id="a-EU"></a>自开辟至汉明帝以前。<a id="a-EV"></a>佛法未至于此。<a id="a-EW"></a>而国有遇难者何也。<a id="a-EX"></a>唐张燕公所记梁朝四公者。<a id="a-EY"></a>能知天地鬼神变化之事。<a id="a-EZ"></a>了如指掌。<a id="a-Ea"></a>而昭明太子。<a id="a-Eb"></a>亦圣人之徒也。<a id="a-Ec"></a>且圣者以治国治天下。<a id="a-Ed"></a>为绪余耳。<a id="a-Ee"></a>岂无先觉之明而慎择可行之事以告武帝哉。<a id="a-Ef"></a>盖定业不可逃矣。<a id="a-Eg"></a>呜呼定业之不可作也。<a id="a-Eh"></a>犹水火之不可入也。<a id="a-Ei"></a>其报之来。<a id="a-Ej"></a>若四时之无爽也。<a id="a-Ek"></a>如西土师子尊者。<a id="a-El"></a>此土二祖大师。<a id="a-Em"></a>皆不免也。<a id="a-En"></a>又岂直师子二祖哉。<a id="a-Eo"></a>释迦如来。<a id="a-Ep"></a>尚且不免。<a id="a-Eq"></a>金锵马麦之报。<a id="a-Er"></a>况初学凡夫哉。<a id="a-Es"></a>盖修也者。<a id="a-Et"></a>改往修来矣。<a id="a-Eu"></a>且宿业既还已。<a id="a-Ev"></a>则将来之善。<a id="a-Ew"></a>岂舍我哉。<a id="a-Ex"></a>今夫为女形者。<a id="a-Ey"></a>实劣于男矣。<a id="a-Ez"></a>遽欲奉佛而可亟变为男子乎。<a id="a-F0"></a>必将尽此报身。<a id="a-F1"></a>而愿力有待于来世乎。<a id="a-F2"></a>梁武寿高九十。<a id="a-F3"></a>不为不多。<a id="a-F4"></a>以疾而卒。<a id="a-F5"></a>不至大恶。<a id="a-F6"></a>但舍身之谬以其先见祸兆筮得乾卦上九之变。<a id="a-F7"></a>取其贵而无位高而无民。<a id="a-F8"></a>以此自卑欲图弭灾召福者。<a id="a-F9"></a>梁武自谬尔。<a id="a-FA"></a>于佛何有哉。<a id="a-FB"></a>梁武小乘根器专信有为之果。<a id="a-FC"></a>兹其所以不遇达磨之大法也。<a id="a-FD"></a>过信泥迹执中无权者。<a id="a-FE"></a>亦其定业使之然乎。<a id="a-FF"></a>但圣人创法。<a id="a-FG"></a>本为天下后世。<a id="a-FH"></a>岂为一人设也。<a id="a-FI"></a>孔子曰。<a id="a-FJ"></a>仁者寿。<a id="a-FK"></a>而力称回之为仁。<a id="a-FL"></a>而回且夭矣。<a id="a-FM"></a>岂孔子之言无验欤。<a id="a-FN"></a>盖非为一人而言也。<a id="a-FO"></a>梁武之奉佛。<a id="a-FP"></a>其类回之为仁乎。<a id="a-FQ"></a>侯景兵至而集沙门念摩诃般若波罗蜜者。<a id="a-FR"></a>过信泥迹。<a id="a-FS"></a>而不能权宜适变也。<a id="a-FT"></a>亦犹后汉向诩张角作乱。<a id="a-FU"></a>诩上便宜颇多讥刺。<a id="a-FV"></a>左右不欲国家兴兵。<a id="a-FW"></a>但追将兵于河上。<a id="a-FX"></a>北向读孝经。<a id="a-FY"></a>贼则当自消灭。<a id="a-FZ"></a>又如后汉盖勋传中平元年北地羌胡与边章等寇乱陇右扶风。<a id="a-Fa"></a>宋枭为守。<a id="a-Fb"></a>患多寇叛。<a id="a-Fc"></a>谓勋曰。<a id="a-Fd"></a>凉州寡于学术。<a id="a-Fe"></a>故屡多反暴。<a id="a-Ff"></a>今欲多写孝经。<a id="a-Fg"></a>令家家习之。<a id="a-Fh"></a>庶或使人知义。<a id="a-Fi"></a>此亦用之者不善也。<a id="a-Fj"></a>岂孝经之罪欤。<a id="a-Fk"></a>抑又安知武帝前定之业祸不止此。<a id="a-Fl"></a>由作善以损之。<a id="a-Fm"></a>故能使若是之寿也。<a id="a-Fn"></a>帝尝以社稷存亡久近。<a id="a-Fo"></a>问于志公。<a id="a-Fp"></a>公自指其咽示之。<a id="a-Fq"></a>盖谶侯景也。<a id="a-Fr"></a>公临灭时武帝又复询诘前事。<a id="a-Fs"></a>志公曰。<a id="a-Ft"></a>贫僧塔坏。<a id="a-Fu"></a>陛下社稷随坏。<a id="a-Fv"></a>公灭后奉敕造塔已毕。<a id="a-Fw"></a>武帝忽思曰。<a id="a-Fx"></a>木塔其能久乎。<a id="a-Fy"></a>遂命彻去。<a id="a-Fz"></a>改创以石塔。<a id="a-G0"></a>贵图不朽以应其记。<a id="a-G1"></a>拆塔才毕。<a id="a-G2"></a>侯景兵已入矣。<a id="a-G3"></a>至人岂不前知耶。<a id="a-G4"></a>如安世高帛法祖之徒。<a id="a-G5"></a>故来毕前世之对。<a id="a-G6"></a>不远千里。<a id="a-G7"></a>自投死地者。<a id="a-G8"></a>以其定业不可逃也。<a id="a-G9"></a>如晋郭璞。<a id="a-GA"></a>亦自知其不免。<a id="a-GB"></a>况识破虚幻视死如归者乎。<a id="a-GC"></a>岂有明知宿有所负。<a id="a-GD"></a>而欲使之避拒苟免哉。<a id="a-GE"></a>欧阳永叔跋万回神迹记碑曰。<a id="a-GF"></a>世传道士骂老子云。<a id="a-GG"></a>佛以神怪祸福恐动世人。<a id="a-GH"></a>俾皆信向。<a id="a-GI"></a>故僧尼得享丰饶。<a id="a-GJ"></a>而吾老子高谈清净。<a id="a-GK"></a>遂使我曹寂寞。<a id="a-GL"></a>此虽鄙语有足采也。<a id="a-GM"></a>永叔之是其说也。<a id="a-GN"></a>亦小有才而未达通方之大道者欤。<a id="a-GO"></a>不揣其本之如此也。<a id="a-GP"></a>神怪祸福之事。<a id="a-GQ"></a>何世无之。<a id="a-GR"></a>但儒者之言。<a id="a-GS"></a>文而略耳。<a id="a-GT"></a>又况真学佛者。<a id="a-GU"></a>岂以温饱为志哉。<a id="a-GV"></a>本以求无上菩提。<a id="a-GW"></a>出世间之大法耳。<a id="a-GX"></a>且道士是亦弃俗人也。<a id="a-GY"></a>若以出家求道。<a id="a-GZ"></a>则不以寂寞为怨。<a id="a-Ga"></a>若以图晡啜为心。<a id="a-Gb"></a>则不求出离。<a id="a-Gc"></a>不念因果。<a id="a-Gd"></a>世间万途。<a id="a-Ge"></a>何所不可哉。<a id="a-Gf"></a>或为胥徒。<a id="a-Gg"></a>或习医卜。<a id="a-Gh"></a>百工技艺。<a id="a-Gi"></a>屠沽负贩。<a id="a-Gj"></a>皆可为也。<a id="a-Gk"></a>弃此取彼孰御焉。<a id="a-Gl"></a>唐太宗方四岁时。<a id="a-Gm"></a>已有神人见之曰。<a id="a-Gn"></a>龙凤之姿。<a id="a-Go"></a>天日之表。<a id="a-Gp"></a>必能济世安民。<a id="a-Gq"></a>及其未冠也。<a id="a-Gr"></a>果然建大功业。<a id="a-Gs"></a>亦可谓大有为之君矣。<a id="a-Gt"></a>欧阳修但一书生耳。<a id="a-Gu"></a>其修唐书也以私意臆说妄行褒贬。<a id="a-Gv"></a>比太宗为中才庸主。<a id="a-Gw"></a>而后世从而和之。<a id="a-Gx"></a>无敢议其非者。<a id="a-Gy"></a>呜呼学者随世高下而欧阳修独得专美于前。<a id="a-Gz"></a>诚可叹也。<a id="a-H0"></a>作史者。<a id="a-H1"></a>固当其文直其事核。<a id="a-H2"></a>不虚美不隐恶。<a id="a-H3"></a>故谓之实录。<a id="a-H4"></a>而修之编史也。<a id="a-H5"></a>唐之公卿好道者甚多。<a id="a-H6"></a>其与禅衲游有机缘事迹者。<a id="a-H7"></a>举皆削之。<a id="a-H8"></a>及其致仕也。<a id="a-H9"></a>以六一居士。<a id="a-HA"></a>而自称何也。<a id="a-HB"></a>以居士自称。<a id="a-HC"></a>则知有佛矣。<a id="a-HD"></a>知有而排之。<a id="a-HE"></a>则是好名而欺心耳。<a id="a-HF"></a>岂为端人正士乎。<a id="a-HG"></a>今之恣排佛以沽名者亦多矣。<a id="a-HH"></a>如唐柳子厚移书韩退之不须力排二教。<a id="a-HI"></a>而退之集无答子厚书者。<a id="a-HJ"></a>岂非韩公知其言之当而默从之。<a id="a-HK"></a>故不复与之辩论也。<a id="a-HL"></a>近世王逢原作补书。<a id="a-HM"></a>鄙哉逢原。<a id="a-HN"></a>但一狐寒庸生耳。<a id="a-HO"></a>何区区阐提之甚也。<a id="a-HP"></a>退之岂不能作一书而待后人补也。<a id="a-HQ"></a>其不知量也如此。<a id="a-HR"></a>盖汉唐以来。<a id="a-HS"></a>帝王公侯奉佛者。<a id="a-HT"></a>不可胜计也。<a id="a-HU"></a>岂害其为贤圣哉。<a id="a-HV"></a>余尝谓欧阳修曰。<a id="a-HW"></a>道先王之言。<a id="a-HX"></a>而作嚚讼匹夫之见。<a id="a-HY"></a>今匿人之善偏求其短。<a id="a-HZ"></a>以攻刺之者。<a id="a-Ha"></a>嚚讼匹夫也。<a id="a-Hb"></a>公论天下后世之事者。<a id="a-Hc"></a>可如是乎。<a id="a-Hd"></a>甚哉欧阳修之自蔽也。<a id="a-He"></a>而欲蔽于人。<a id="a-Hf"></a>又欲蔽天下后世。<a id="a-Hg"></a>幸其私臆之流言。<a id="a-Hh"></a>终必止于智者。<a id="a-Hi"></a>虽见笑于通方博古之士。<a id="a-Hj"></a>而未免诱惑于躁进狂生耳。<a id="a-Hk"></a>如斯人也。<a id="a-Hl"></a>使之侍君。<a id="a-Hm"></a>则佞其君。<a id="a-Hn"></a>绝佛种性断佛慧命。<a id="a-Ho"></a>与之为友。<a id="a-Hp"></a>则导其友。<a id="a-Hq"></a>戕贼真性奔竞虚名。<a id="a-Hr"></a>终身不过为一聪明凡夫矣。<a id="a-Hs"></a>其如后世恶道何。<a id="a-Ht"></a>修乎修乎。<a id="a-Hu"></a>将谓世间更不别有至道妙理。<a id="a-Hv"></a>止乎如此缘饰些小文章而已。<a id="a-Hw"></a>岂非庄生所谓。<a id="a-Hx"></a>河伯自多于水。<a id="a-Hy"></a>而不知复有海乎。<a id="a-Hz"></a>若也使其得志。<a id="a-I0"></a>则使后世之人。<a id="a-I1"></a>永不得闻旷劫难逢之教。<a id="a-I2"></a>超然出世之法。<a id="a-I3"></a>岂不哀哉。<a id="a-I4"></a>岐人天之正路。<a id="a-I5"></a>瞎人天之正眼。<a id="a-I6"></a>昧因果之真教。<a id="a-I7"></a>浇定慧之淳风。<a id="a-I8"></a>无甚于修也。<a id="a-I9"></a>余尝观欧阳修之书尺。<a id="a-IA"></a>谍谍以忧煎老病自悲。<a id="a-IB"></a>虽居富贵之地。<a id="a-IC"></a>戚戚然若无容者。<a id="a-ID"></a>观其所由。<a id="a-IE"></a>皆真情也。<a id="a-IF"></a>其不通理性之明验欤。<a id="a-IG"></a>由是念之。<a id="a-IH"></a>大哉真如圆顿之道。<a id="a-II"></a>岂僻隘浅丈夫之境界哉。<a id="a-IJ"></a>六道轮回。<a id="a-IK"></a>三途果报。<a id="a-IL"></a>由自心造。<a id="a-IM"></a>实无别缘。<a id="a-IN"></a>谓彼三途六道。<a id="a-IO"></a>自然而然者。<a id="a-IP"></a>何自弃之甚也。<a id="a-IQ"></a>一失人身。<a id="a-IR"></a>悔将何及。<a id="a-IS"></a>三界万法。<a id="a-IT"></a>非有无因而妄招果。<a id="a-IU"></a>苟不顾因果。<a id="a-IV"></a>则是自欺其心。<a id="a-IW"></a>自欺其心则无所不至矣。<a id="a-IX"></a>近世伊川程颢谓。<a id="a-IY"></a>佛家所谓出世者。<a id="a-IZ"></a>除是不在世界上行。<a id="a-Ia"></a>为出世也。<a id="a-Ib"></a>士大夫不知渊源而论佛者。<a id="a-Ic"></a>类如此也。<a id="a-Id"></a>殊不知。<a id="a-Ie"></a>色受想行识世间法也。<a id="a-If"></a>戒定慧解脱解脱知见出世间法也。<a id="a-Ig"></a>学佛先觉之人。<a id="a-Ih"></a>能成就通达出世间法者。<a id="a-Ii"></a>谓之出世也。<a id="a-Ij"></a>稍类吾儒之及第者。<a id="a-Ik"></a>谓之登龙折桂也。<a id="a-Il"></a>岂其真乘龙而握桂哉。<a id="a-Im"></a>佛祖应世本为群生。<a id="a-In"></a>亦犹吾教圣人吉凶与民同患。<a id="a-Io"></a>五百年必有王者兴其间。<a id="a-Ip"></a>必有名世者。<a id="a-Iq"></a>岂以不在世界上行为是乎。<a id="a-Ir"></a>超然自利而忘世者。<a id="a-Is"></a>岂大乘圣人之意哉。<a id="a-It"></a>然虽如是。<a id="a-Iu"></a>伤今不及见古也。<a id="a-Iv"></a>可为太息。<a id="a-Iw"></a>古之出世如青铜钱万选万中。<a id="a-Ix"></a>截琼枝寸寸是玉。<a id="a-Iy"></a>析栴檀片片皆香。<a id="a-Iz"></a>今则鱼目混珠。<a id="a-J0"></a>薰莸共囿。<a id="a-J1"></a>羊质虎皮者多矣。<a id="a-J2"></a>遂致玉石俱焚。<a id="a-J3"></a>古人三二十年。<a id="a-J4"></a>无顷刻间杂用身心。<a id="a-J5"></a>念念相应。<a id="a-J6"></a>如鸡伏卵。<a id="a-J7"></a>寻师访友。<a id="a-J8"></a>心心相契。<a id="a-J9"></a>印印相证。<a id="a-JA"></a>琢磨淘汰。<a id="a-JB"></a>净尽无疑。<a id="a-JC"></a>晦迹韬光。<a id="a-JD"></a>陆沈于众。<a id="a-JE"></a>道香果熟。<a id="a-JF"></a>诸圣推出。<a id="a-JG"></a>为人天师。<a id="a-JH"></a>一言半句。<a id="a-JI"></a>耀古腾今。<a id="a-JJ"></a>万里同风。<a id="a-JK"></a>千车合辙。<a id="a-JL"></a>今则习口耳之学。<a id="a-JM"></a>裨贩如来。<a id="a-JN"></a>披师子皮。<a id="a-JO"></a>作野干行。<a id="a-JP"></a>说时似悟。<a id="a-JQ"></a>对境还迷。<a id="a-JR"></a>所守如尘俗之匹夫。<a id="a-JS"></a>略无愧耻。<a id="a-JT"></a>公行贿赂。<a id="a-JU"></a>密用请托。<a id="a-JV"></a>劫掠常住交结权势。<a id="a-JW"></a>佛法凋丧。<a id="a-JX"></a>大率缘此。<a id="a-JY"></a>得不为尔寒心乎。<a id="a-JZ"></a>余尝爱本朝王文康公。<a id="a-Ja"></a>着大同论。<a id="a-Jb"></a>谓儒道释之教。<a id="a-Jc"></a>沿浅至深。<a id="a-Jd"></a>犹齐一变至于鲁。<a id="a-Je"></a>鲁一变至于道。<a id="a-Jf"></a>诚确论也。<a id="a-Jg"></a>余辄是而详之。<a id="a-Jh"></a>余谓。<a id="a-Ji"></a>群生失真迷性。<a id="a-Jj"></a>弃本逐末者。<a id="a-Jk"></a>病也。<a id="a-Jl"></a>三教之语。<a id="a-Jm"></a>以驱其惑者。<a id="a-Jn"></a>药也。<a id="a-Jo"></a>儒者使之求为君子者。<a id="a-Jp"></a>治皮肤之疾也。<a id="a-Jq"></a>道书使之日损损之又损者。<a id="a-Jr"></a>治血脉之疾也。<a id="a-Js"></a>释氏直指本根。<a id="a-Jt"></a>不存枝叶者。<a id="a-Ju"></a>治骨髓之疾也。<a id="a-Jv"></a>其无信根者。<a id="a-Jw"></a>膏盲之疾。<a id="a-Jx"></a>不可救者也。<a id="a-Jy"></a>儒者言性。<a id="a-Jz"></a>而佛见性。<a id="a-K0"></a>儒者劳心。<a id="a-K1"></a>而佛者安心。<a id="a-K2"></a>儒者贪着。<a id="a-K3"></a>而佛者解脱。<a id="a-K4"></a>儒者喧哗。<a id="a-K5"></a>而佛者纯静。<a id="a-K6"></a>儒者尚势。<a id="a-K7"></a>而佛者忘怀。<a id="a-K8"></a>儒者争权。<a id="a-K9"></a>而佛者随缘。<a id="a-KA"></a>儒者有为。<a id="a-KB"></a>而佛者无为。<a id="a-KC"></a>儒者分别。<a id="a-KD"></a>而佛者平等。<a id="a-KE"></a>儒者好恶。<a id="a-KF"></a>而佛者圆融。<a id="a-KG"></a>儒者望重。<a id="a-KH"></a>而佛者念轻。<a id="a-KI"></a>儒者求名。<a id="a-KJ"></a>而佛者求道。<a id="a-KK"></a>儒者散乱。<a id="a-KL"></a>而佛者观照。<a id="a-KM"></a>儒者治外。<a id="a-KN"></a>而佛者治内。<a id="a-KO"></a>儒者该博。<a id="a-KP"></a>而佛者简易。<a id="a-KQ"></a>儒者进求。<a id="a-KR"></a>而佛者休歇。<a id="a-KS"></a>不言儒者之无功也。<a id="a-KT"></a>亦静躁之不同矣。<a id="a-KU"></a>老子曰常无欲以观其妙。<a id="a-KV"></a>犹是佛家金锁之难也。<a id="a-KW"></a>同安察云无心犹隔一重关。<a id="a-KX"></a>况着意以观妙乎。<a id="a-KY"></a>老子曰。<a id="a-KZ"></a>不见可欲。<a id="a-Ka"></a>使心不乱。<a id="a-Kb"></a>佛则虽见可欲心亦不乱。<a id="a-Kc"></a>故曰利衰毁誉称讥苦乐八法之风。<a id="a-Kd"></a>不动如来。<a id="a-Ke"></a>犹四风之吹须弥也。<a id="a-Kf"></a>老子曰。<a id="a-Kg"></a>弱其志。<a id="a-Kh"></a>佛则立大愿力。<a id="a-Ki"></a>老以玄牝为天地之根。<a id="a-Kj"></a>佛则曰。<a id="a-Kk"></a>若人欲识佛境界。<a id="a-Kl"></a>当净其意如虚空。<a id="a-Km"></a>外无一法而建立。<a id="a-Kn"></a>法尚应舍。<a id="a-Ko"></a>何况非法。<a id="a-Kp"></a>老以抱一专气知止不殆不为而成绝圣弃智。<a id="a-Kq"></a>此则正是圆觉作止任灭之四病也。<a id="a-Kr"></a>老曰。<a id="a-Ks"></a>去彼取此。<a id="a-Kt"></a>释则圆同太虚无缺无余。<a id="a-Ku"></a>良由取舍所以不如。<a id="a-Kv"></a>老曰。<a id="a-Kw"></a>吾有大患为吾有身。<a id="a-Kx"></a>文殊师利则以身为如来种。<a id="a-Ky"></a>肇法师解云。<a id="a-Kz"></a>凡夫沉沦诸趣。<a id="a-L0"></a>为烦恼所蔽。<a id="a-L1"></a>进无寂灭之欢。<a id="a-L2"></a>退有生死之畏。<a id="a-L3"></a>故能发迹尘劳标心无上。<a id="a-L4"></a>植根生死而敷正觉之华。<a id="a-L5"></a>盖幸得此身而当勇猛精进以成办道果。<a id="a-L6"></a>如高原陆地不生莲华。<a id="a-L7"></a>卑湿淤泥乃生此花。<a id="a-L8"></a>是故烦恼泥中。<a id="a-L9"></a>乃有众生起佛法耳。<a id="a-LA"></a>老曰。<a id="a-LB"></a>视之不见名曰夷。<a id="a-LC"></a>听之不闻名曰希。<a id="a-LD"></a>释则曰离色求观非正见。<a id="a-LE"></a>离声求听是邪闻。<a id="a-LF"></a>老曰豫兮若冬涉川。<a id="a-LG"></a>犹兮若畏四邻。<a id="a-LH"></a>释则曰随流认得性。<a id="a-LI"></a>无喜亦无忧。<a id="a-LJ"></a>老曰。<a id="a-LK"></a>智慧出有大伪。<a id="a-LL"></a>佛则无碍清净慧。<a id="a-LM"></a>皆从禅定生。<a id="a-LN"></a>以大智慧到彼岸。<a id="a-LO"></a>老曰。<a id="a-LP"></a>我独若昏我独闷闷。<a id="a-LQ"></a>楞严则以明极为如来。<a id="a-LR"></a>三祖则曰。<a id="a-LS"></a>洞然明白。<a id="a-LT"></a>大智则曰。<a id="a-LU"></a>灵光洞耀。<a id="a-LV"></a>迥脱根尘。<a id="a-LW"></a>老曰。<a id="a-LX"></a>道之为物也。<a id="a-LY"></a>唯恍唯惚。<a id="a-LZ"></a>窈兮冥兮。<a id="a-La"></a>其中有精。<a id="a-Lb"></a>释则务见谛明了。<a id="a-Lc"></a>自肯自重。<a id="a-Ld"></a>老曰。<a id="a-Le"></a>道法自然。<a id="a-Lf"></a>楞伽则曰。<a id="a-Lg"></a>前圣所知。<a id="a-Lh"></a>转相传授。<a id="a-Li"></a>老曰。<a id="a-Lj"></a>物壮则老。<a id="a-Lk"></a>是谓非道。<a id="a-Ll"></a>佛则一念普观无量劫。<a id="a-Lm"></a>无去无来亦无住。<a id="a-Ln"></a>以谓道无古今。<a id="a-Lo"></a>岂有壮老。<a id="a-Lp"></a>人之幻身亦老也。<a id="a-Lq"></a>岂谓少者是道老者非道乎。<a id="a-Lr"></a>老则坚欲去兵。<a id="a-Ls"></a>佛则以一切法皆是佛法。<a id="a-Lt"></a>老曰。<a id="a-Lu"></a>道之出。<a id="a-Lv"></a>言淡乎其无味。<a id="a-Lw"></a>佛则云。<a id="a-Lx"></a>信吾言者。<a id="a-Ly"></a>犹如食蜜。<a id="a-Lz"></a>中边皆甜。<a id="a-M0"></a>老曰。<a id="a-M1"></a>上士闻道勤而行之。<a id="a-M2"></a>中士闻道若存若亡。<a id="a-M3"></a>下士闻道大笑之。<a id="a-M4"></a>若据宗门中则勤而行之。<a id="a-M5"></a>正是下士。<a id="a-M6"></a>为他以上士之士两易其语。<a id="a-M7"></a>老曰。<a id="a-M8"></a>塞其穴闭其门。<a id="a-M9"></a>释则属造作以为者败执者失又成落空。<a id="a-MA"></a>老欲去智愚民复结绳而用之。<a id="a-MB"></a>佛则以智波罗蜜。<a id="a-MC"></a>变众生业识为方便智。<a id="a-MD"></a>换名不换体也。<a id="a-ME"></a>不谓老子无道也。<a id="a-MF"></a>亦浅奥之不同耳。<a id="a-MG"></a>虽然三教之书各以其道。<a id="a-MH"></a>善世砺俗。<a id="a-MI"></a>犹鼎足之不可缺一也。<a id="a-MJ"></a>若依孔子行事。<a id="a-MK"></a>为名教君子。<a id="a-ML"></a>依老子行事。<a id="a-MM"></a>为清虚善人。<a id="a-MN"></a>不失人天可也。<a id="a-MO"></a>若曰尽灭诸累纯其清净本然之道。<a id="a-MP"></a>则吾不敢闻命矣。<a id="a-MQ"></a>余尝喻之。<a id="a-MR"></a>读儒书者。<a id="a-MS"></a>则若趋炎附窖而速富贵。<a id="a-MT"></a>读佛书者。<a id="a-MU"></a>则若食苦咽涩。<a id="a-MV"></a>而致神仙。<a id="a-MW"></a>其初如此。<a id="a-MX"></a>其效如彼。<a id="a-MY"></a>富贵者未死已前温饱而已。<a id="a-MZ"></a>较之神仙孰为优劣哉。<a id="a-Ma"></a>儒者但知孔孟之道而排佛者。<a id="a-Mb"></a>舜犬之谓也。<a id="a-Mc"></a>舜家有犬。<a id="a-Md"></a>尧过其门而吠之。<a id="a-Me"></a>是犬也。<a id="a-Mf"></a>非谓舜之善而尧之不善也。<a id="a-Mg"></a>以其所常见者舜而未常见者尧也。<a id="a-Mh"></a>吴书云。<a id="a-Mi"></a>吴主孙权问尚书令阚泽曰。<a id="a-Mj"></a>孔丘老子得与佛比对否。<a id="a-Mk"></a>阚泽曰。<a id="a-Ml"></a>若将孔老二家比校佛法。<a id="a-Mm"></a>远之远矣。<a id="a-Mn"></a>所以然者。<a id="a-Mo"></a>孔老设教。<a id="a-Mp"></a>法天制用。<a id="a-Mq"></a>不敢违天。<a id="a-Mr"></a>诸佛说教。<a id="a-Ms"></a>诸天奉行不敢违佛。<a id="a-Mt"></a>以此言之。<a id="a-Mu"></a>实非比对明矣。<a id="a-Mv"></a>吴主大悦。<a id="a-Mw"></a>或曰。<a id="a-Mx"></a>佛经不当夸示。<a id="a-My"></a>诵习之人必获功德。<a id="a-Mz"></a>盖不知诸佛如来。<a id="a-N0"></a>以自得自证诚实之语。<a id="a-N1"></a>推己之验以及人也。<a id="a-N2"></a>岂虚言哉。<a id="a-N3"></a>诸经皆云。<a id="a-N4"></a>以无量珍宝布施。<a id="a-N5"></a>不及持经句偈之功者。<a id="a-N6"></a>盖以珍宝住相布施。<a id="a-N7"></a>止是生人天中福报而已。<a id="a-N8"></a>若能持念。<a id="a-N9"></a>如说修行。<a id="a-NA"></a>或于诸佛之道一言见谛。<a id="a-NB"></a>则心通神会。<a id="a-NC"></a>见谢疑亡。<a id="a-ND"></a>了物我于一如。<a id="a-NE"></a>彻古今于当念。<a id="a-NF"></a>则道成正道。<a id="a-NG"></a>觉齐佛觉矣。<a id="a-NH"></a>孰盛于此哉。<a id="a-NI"></a>儒岂不曰。<a id="a-NJ"></a>为其事而无其功者。<a id="a-NK"></a>髡未尝睹也。<a id="a-NL"></a>或曰。<a id="a-NM"></a>始乎为士。<a id="a-NN"></a>终乎为圣人。<a id="a-NO"></a>语不云乎。<a id="a-NP"></a>学也禄在其中矣。<a id="a-NQ"></a>易曰。<a id="a-NR"></a>积善之家。<a id="a-NS"></a>必有余庆。<a id="a-NT"></a>书曰。<a id="a-NU"></a>作善降祥。<a id="a-NV"></a>此亦必然之理也。<a id="a-NW"></a>岂吾圣人妄以禄与庆祥夸示于人乎。<a id="a-NX"></a>或曰。<a id="a-NY"></a>诵经以献鬼神者。<a id="a-NZ"></a>彼将安用。<a id="a-Na"></a>余曰。<a id="a-Nb"></a>子固未闻。<a id="a-Nc"></a>财施犹轻法施最重。<a id="a-Nd"></a>古人盖有远行。<a id="a-Ne"></a>临别不求珍宝而乞一言以为惠者。<a id="a-Nf"></a>如晏子一言之讽。<a id="a-Ng"></a>而齐侯省刑。<a id="a-Nh"></a>景公一言之善。<a id="a-Ni"></a>而荧惑退舍。<a id="a-Nj"></a>吾圣人之门弟子。<a id="a-Nk"></a>或问孝。<a id="a-Nl"></a>或问仁。<a id="a-Nm"></a>或问政。<a id="a-Nn"></a>或问友。<a id="a-No"></a>或问事君。<a id="a-Np"></a>或问为邦。<a id="a-Nq"></a>有得一言长善救失。<a id="a-Nr"></a>而终身为君子者矣。<a id="a-Ns"></a>此止终身治世之语耳。<a id="a-Nt"></a>比之如来大慈法施。<a id="a-Nu"></a>诚谛之语。<a id="a-Nv"></a>感通八部龙天。<a id="a-Nw"></a>震动十方世界。<a id="a-Nx"></a>或向一言之下。<a id="a-Ny"></a>心地开明。<a id="a-Nz"></a>一念之间。<a id="a-O0"></a>性天朗彻。<a id="a-O1"></a>高超三界颖脱六尘。<a id="a-O2"></a>清凉身心。<a id="a-O3"></a>剪拂业累。<a id="a-O4"></a>契真达本入圣超凡。<a id="a-O5"></a>得意生身。<a id="a-O6"></a>自然无碍。<a id="a-O7"></a>随缘作主遇缘即宗。<a id="a-O8"></a>先得菩提。<a id="a-O9"></a>次行济度。<a id="a-OA"></a>世间之法。<a id="a-OB"></a>复有过此者乎。<a id="a-OC"></a>一切鬼神。<a id="a-OD"></a>各欲解脱其趣。<a id="a-OE"></a>其于如来称性实谈。<a id="a-OF"></a>欣戴护持也。<a id="a-OG"></a>宜矣。<a id="a-OH"></a>又况佛为无上法王。<a id="a-OI"></a>金口所说圣教灵文。<a id="a-OJ"></a>一诵之则为法轮转地。<a id="a-OK"></a>夜叉唱空报四天王。<a id="a-OL"></a>天王闻已如是展转。<a id="a-OM"></a>乃至梵天。<a id="a-ON"></a>通幽通明。<a id="a-OO"></a>龙神悦怿。<a id="a-OP"></a>犹若纶言诞布诏令横流。<a id="a-OQ"></a>寰宇之间孰不钦奉。<a id="a-OR"></a>又况佛为四生慈父。<a id="a-OS"></a>如父命其子。<a id="a-OT"></a>奚忍不从。<a id="a-OU"></a>诵经之功其旨如此。<a id="a-OV"></a>教中云。<a id="a-OW"></a>若能七日七夜心不散乱者。<a id="a-OX"></a>随其所作定有感应。<a id="a-OY"></a>若形留神往。<a id="a-OZ"></a>外寂中摇。<a id="a-Oa"></a>则寻行数墨而已。<a id="a-Ob"></a>何异春禽昼啼秋虫夜鸣。<a id="a-Oc"></a>虽百万遍果何益哉。<a id="a-Od"></a>余谓耿恭拜井而出泉。<a id="a-Oe"></a>鲁阳挥戈而驻日。<a id="a-Of"></a>诚之所感只在须臾。<a id="a-Og"></a>七日之期尚为差远。<a id="a-Oh"></a>十千之鱼得闻佛号。<a id="a-Oi"></a>而为十千天子。<a id="a-Oj"></a>五百之蝠因乐法音。<a id="a-Ok"></a>而为五百圣贤。<a id="a-Ol"></a>蟒因修忏而生天。<a id="a-Om"></a>龙闻说法而悟道。<a id="a-On"></a>古人岂欺我哉。<a id="a-Oo"></a>三藏教乘者权教也。<a id="a-Op"></a>实际理地者唯此一事实也。<a id="a-Oq"></a>唯佛世尊是究竟法。<a id="a-Or"></a>而一切法者。<a id="a-Os"></a>为众生设也。<a id="a-Ot"></a>今不藉权教启迪初机。<a id="a-Ou"></a>而遽欲臻实际理地者。<a id="a-Ov"></a>不亦见弹而思鸮炙乎。<a id="a-Ow"></a>此善惠大士所谓渡河须用筏。<a id="a-Ox"></a>到岸不须船也。<a id="a-Oy"></a>其不然乎。<a id="a-Oz"></a>佛法化度世间。<a id="a-P0"></a>皎如青天白日。<a id="a-P1"></a>而迷者不信。<a id="a-P2"></a>是犹盲人不见日月也。<a id="a-P3"></a>岂日月之咎哉。<a id="a-P4"></a>但随机演说。<a id="a-P5"></a>方便多门未易究耳。<a id="a-P6"></a>学者如人习射。<a id="a-P7"></a>久久方中。<a id="a-P8"></a>枣柏大士云。<a id="a-P9"></a>存修却败。<a id="a-PA"></a>放逸全乖。<a id="a-PB"></a>急亦不成缓亦不得。<a id="a-PC"></a>但知不休必不虚弃。<a id="a-PD"></a>又白乐天问宽禅师。<a id="a-PE"></a>无修无证。<a id="a-PF"></a>何异凡夫。<a id="a-PG"></a>师曰。<a id="a-PH"></a>凡夫无明二乘执着。<a id="a-PI"></a>离此二病。<a id="a-PJ"></a>是曰真修。<a id="a-PK"></a>真修者不得勤。<a id="a-PL"></a>不得忘。<a id="a-PM"></a>勤则近执着。<a id="a-PN"></a>忘则落无明。<a id="a-PO"></a>此为心要耳。<a id="a-PP"></a>此真初学入道之法门也。<a id="a-PQ"></a>或谓佛教有施食真言。<a id="a-PR"></a>能变少为。<a id="a-PS"></a>多如七粒变十方之语。<a id="a-PT"></a>岂有是理。<a id="a-PU"></a>余曰。<a id="a-PV"></a>不然。<a id="a-PW"></a>子岂不闻勾践一器之醪。<a id="a-PX"></a>而众军皆醉。<a id="a-PY"></a>栾巴一潠之酒。<a id="a-PZ"></a>而蜀川为雨。<a id="a-Pa"></a>心灵所至而无感不通。<a id="a-Pb"></a>况托诸佛广大愿力。<a id="a-Pc"></a>廓其善心。<a id="a-Pd"></a>变少为多。<a id="a-Pe"></a>何疑之有。<a id="a-Pf"></a>妙哉。<a id="a-Pg"></a>佛之知见广大深远。<a id="a-Ph"></a>具六神通。<a id="a-Pi"></a>唯其具宿命通。<a id="a-Pj"></a>则一念超入于多劫。<a id="a-Pk"></a>唯其具天眼通。<a id="a-Pl"></a>则一瞬遍周于沙界。<a id="a-Pm"></a>且如阿那律小果声闻尔。<a id="a-Pn"></a>唯具天眼一通。<a id="a-Po"></a>尚能观大千世界。<a id="a-Pp"></a>如观掌中。<a id="a-Pq"></a>况佛具真天眼乎。<a id="a-Pr"></a>舍利弗亦小果声闻尔。<a id="a-Ps"></a>于弟子中但称智慧第一。<a id="a-Pt"></a>尚能观人根器。<a id="a-Pu"></a>至八千大劫。<a id="a-Pv"></a>况佛具正遍知乎。<a id="a-Pw"></a>唯其知见广大深远。<a id="a-Px"></a>则说法亦广大深远矣。<a id="a-Py"></a>又岂凡夫思虑之所能及哉。<a id="a-Pz"></a>试以小喻大。<a id="a-Q0"></a>均是人也。<a id="a-Q1"></a>有大聪明者。<a id="a-Q2"></a>有极愚鲁者。<a id="a-Q3"></a>大聪明者。<a id="a-Q4"></a>于上古兴亡治乱之迹。<a id="a-Q5"></a>六经子史之论。<a id="a-Q6"></a>事皆能知。<a id="a-Q7"></a>至于海外之国。<a id="a-Q8"></a>虽不及到。<a id="a-Q9"></a>亦可观书以知之。<a id="a-QA"></a>极愚鲁者。<a id="a-QB"></a>诚不知也。<a id="a-QC"></a>又安可以彼知者为诞也。<a id="a-QD"></a>一自佛法入此之后。<a id="a-QE"></a>间有圣人。<a id="a-QF"></a>出现流通辅翼。<a id="a-QG"></a>试摭众人耳目之所闻见者论之。<a id="a-QH"></a>如观音菩萨示现于唐文宗朝。<a id="a-QI"></a>泗洲大圣出现于唐高宗朝。<a id="a-QJ"></a>婺州义乌县傅大士。<a id="a-QK"></a>齐建武四年乙丑五月八日生时。<a id="a-QL"></a>有天竺僧嵩头陀来谓曰。<a id="a-QM"></a>我昔与汝毗婆尸佛所同发誓愿。<a id="a-QN"></a>今兜率天宫衣钵见在。<a id="a-QO"></a>何日当还。<a id="a-QP"></a>命大士临水观形。<a id="a-QQ"></a>见有圆光宝盖。<a id="a-QR"></a>大士曰。<a id="a-QS"></a>度生为急。<a id="a-QT"></a>何思彼乐乎。<a id="a-QU"></a>行道之时。<a id="a-QV"></a>常见释迦金粟定光三如来。<a id="a-QW"></a>放光袭其体。<a id="a-QX"></a>虢州阌乡张万回法云公者。<a id="a-QY"></a>生于唐贞观六年五月五日。<a id="a-QZ"></a>有兄万年。<a id="a-Qa"></a>久征辽左。<a id="a-Qb"></a>相去万里。<a id="a-Qc"></a>母程氏思其信音。<a id="a-Qd"></a>公早晨告母而往。<a id="a-Qe"></a>至暮持书而还。<a id="a-Qf"></a>丰干禅师。<a id="a-Qg"></a>居常骑虎出入。<a id="a-Qh"></a>寒山拾得为之执侍。<a id="a-Qi"></a>明州奉化布袋和尚。<a id="a-Qj"></a>坐亡于岳林寺。<a id="a-Qk"></a>而复现于他州。<a id="a-Ql"></a>宋太始初。<a id="a-Qm"></a>志公禅师。<a id="a-Qn"></a>乃金城宋氏之子。<a id="a-Qo"></a>数日不食无饥容。<a id="a-Qp"></a>语多灵应。<a id="a-Qq"></a>晋石勒时佛图澄。<a id="a-Qr"></a>掌中照映千里。<a id="a-Qs"></a>镇州善化临终之时。<a id="a-Qt"></a>摇铃腾空而去。<a id="a-Qu"></a>五台邓隐峰。<a id="a-Qv"></a>遇官兵与吴元济交战。<a id="a-Qw"></a>飞锡乘空而过。<a id="a-Qx"></a>两军遂解。<a id="a-Qy"></a>嵩岳帝受戒法于元圭禅师。<a id="a-Qz"></a>仰山小释迦。<a id="a-R0"></a>有罗汉来参。<a id="a-R1"></a>并受二王戒法。<a id="a-R2"></a>破窖堕之类。<a id="a-R3"></a>皆能证果鬼神。<a id="a-R4"></a>达磨大师。<a id="a-R5"></a>一百五十余岁。<a id="a-R6"></a>灭于后魏孝明帝。<a id="a-R7"></a>太和十九年。<a id="a-R8"></a>葬于熊耳山。<a id="a-R9"></a>后三岁魏宋云奉使西域回。<a id="a-RA"></a>遇于葱岭。<a id="a-RB"></a>携一革履。<a id="a-RC"></a>归西而去。<a id="a-RD"></a>后孝庄闻奏启坟观之。<a id="a-RE"></a>果只一履存焉。<a id="a-RF"></a>文殊师利。<a id="a-RG"></a>佛灭度后。<a id="a-RH"></a>四百年犹在人间。<a id="a-RI"></a>天台南岳。<a id="a-RJ"></a>罗汉所居应供人天。<a id="a-RK"></a>屡显圣迹。<a id="a-RL"></a>汀州南安岩主灵异颇多。<a id="a-RM"></a>潭州华林善觉禅师。<a id="a-RN"></a>武宁新兴严阳尊者。<a id="a-RO"></a>俱以虎为侍从。<a id="a-RP"></a>道宣律师。<a id="a-RQ"></a>持律精严。<a id="a-RR"></a>感毗沙门天王之子为护戒神。<a id="a-RS"></a>借得天上佛牙。<a id="a-RT"></a>今在人间。<a id="a-RU"></a>徽宗皇帝。<a id="a-RV"></a>初登极时。<a id="a-RW"></a>因取观之。<a id="a-RX"></a>舍利隔水晶匣。<a id="a-RY"></a>落如雨点。<a id="a-RZ"></a>故太平盛典。<a id="a-Ra"></a>有御制颂云。<a id="a-Rb"></a>大士释迦文。<a id="a-Rc"></a>虚空等一尘。<a id="a-Rd"></a>有求皆感应。<a id="a-Re"></a>无刹不分身。<a id="a-Rf"></a>玉莹千轮皎。<a id="a-Rg"></a>金刚百炼新。<a id="a-Rh"></a>我今恭敬礼。<a id="a-Ri"></a>普愿济群伦。<a id="a-Rj"></a>皇帝知余好佛。<a id="a-Rk"></a>而尝为余亲言其事。<a id="a-Rl"></a>如前所摭。<a id="a-Rm"></a>诸菩萨圣人。<a id="a-Rn"></a>皆学佛者也。<a id="a-Ro"></a>余所谓若使佛有纤毫妄心。<a id="a-Rp"></a>则安能摄伏于具神通圣人也。<a id="a-Rq"></a>释有如弥天道安东林慧远生肇融睿陈慧荣隋法显梁法云智文之徒。<a id="a-Rr"></a>皆日记数万言。<a id="a-Rs"></a>讲则天华坠席。<a id="a-Rt"></a>顽石点头。<a id="a-Ru"></a>亦岂常人哉。<a id="a-Rv"></a>如李长者庞居士。<a id="a-Rw"></a>非圣人之徒欤。<a id="a-Rx"></a>孙思邈写华严经。<a id="a-Ry"></a>又请僧诵法华经。<a id="a-Rz"></a>吕洞宾参禅设供。<a id="a-S0"></a>彼神仙也。<a id="a-S1"></a>岂肯妄为无益之事乎。<a id="a-S2"></a>况兹凡夫。<a id="a-S3"></a>敢恣毁斥。<a id="a-S4"></a>但佛之言。<a id="a-S5"></a>表事表理。<a id="a-S6"></a>有实有权。<a id="a-S7"></a>或半或满。<a id="a-S8"></a>设渐设顿。<a id="a-S9"></a>各有攸当。<a id="a-SA"></a>苟非具大信根。<a id="a-SB"></a>未能无惑。<a id="a-SC"></a>亦犹吾儒所谓子不语怪力乱神。<a id="a-SD"></a>而春秋石言于晋。<a id="a-SE"></a>神降于莘。<a id="a-SF"></a>易曰。<a id="a-SG"></a>见豕负涂载鬼一车。<a id="a-SH"></a>此非神怪而何。<a id="a-SI"></a>孟子不言利而曰善教得民财。<a id="a-SJ"></a>于宋受兼金。<a id="a-SK"></a>此非利而何。<a id="a-SL"></a>盖圣人之言。<a id="a-SM"></a>从权适变。<a id="a-SN"></a>有反常而合道者。<a id="a-SO"></a>又安可以前后异同之言。<a id="a-SP"></a>议圣人也。<a id="a-SQ"></a>诸同志者。<a id="a-SR"></a>幸于佛祖之言。<a id="a-SS"></a>详披谛信。<a id="a-ST"></a>真积力久。<a id="a-SU"></a>自当证之。<a id="a-SV"></a>方验不诬。<a id="a-SW"></a>天下人非之。<a id="a-SX"></a>而吾欲正之。<a id="a-SY"></a>正如孟子所谓一薛居州。<a id="a-SZ"></a>独如宋王何。<a id="a-Sa"></a>余岂有他哉。<a id="a-Sb"></a>但欲以公灭私。<a id="a-Sc"></a>使一切人。<a id="a-Sd"></a>以难得之身。<a id="a-Se"></a>知有无上菩提。<a id="a-Sf"></a>各识自家宝藏。<a id="a-Sg"></a>狂情自歇。<a id="a-Sh"></a>而胜净明心。<a id="a-Si"></a>不从人得也。<a id="a-Sj"></a>吾何畏彼哉。<a id="a-Sk"></a>晋惠帝时。<a id="a-Sl"></a>王浮伪作化胡经。<a id="a-Sm"></a>盖不知佛生于周昭王二十四年。<a id="a-Sn"></a>灭於穆王五十二年。<a id="a-So"></a>历恭懿孝夷厉宣幽平桓庄僖惠襄顷匡定一十六王。<a id="a-Sp"></a>灭后二百四十二年。<a id="a-Sq"></a>至定王三年方生老子。<a id="a-Sr"></a>过流沙时。<a id="a-Ss"></a>佛法遐被五天竺。<a id="a-St"></a>及诸邻国。<a id="a-Su"></a>著闻天下。<a id="a-Sv"></a>已三百余年矣。<a id="a-Sw"></a>何待老子化胡哉。<a id="a-Sx"></a>吕夏卿序八师经曰。<a id="a-Sy"></a>小人不知刑狱之畏。<a id="a-Sz"></a>而畏地狱之碜。<a id="a-T0"></a>虽生得以欺于世死亦不免于地下矣。<a id="a-T1"></a>今有人焉奸雄气焰足以涂炭于人而反不敢为者。<a id="a-T2"></a>以有地狱报应。<a id="a-T3"></a>不可逃也。<a id="a-T4"></a>若使天下之人。<a id="a-T5"></a>事无大小。<a id="a-T6"></a>以有因果之故。<a id="a-T7"></a>比不敢自欺其心。<a id="a-T8"></a>善护众生之念。<a id="a-T9"></a>各无侵凌争夺之风。<a id="a-TA"></a>则岂不刑措而为极治之世乎。<a id="a-TB"></a>谓佛无益于天下者吾不信矣。<a id="a-TC"></a>谅哉。<a id="a-TD"></a>人天路上以福为先。<a id="a-TE"></a>生死海中修道是急。<a id="a-TF"></a>今有欲快乐人天而不植福。<a id="a-TG"></a>出离生死。<a id="a-TH"></a>而不明道。<a id="a-TI"></a>是犹鸟无翼而欲飞。<a id="a-TJ"></a>木无根而欲茂。<a id="a-TK"></a>奚可得哉。<a id="a-TL"></a>古今受五福者非善报而何。<a id="a-TM"></a>婴六极者。<a id="a-TN"></a>非恶报而何。<a id="a-TO"></a>此皆过去所修。<a id="a-TP"></a>而于今受报。<a id="a-TQ"></a>宁不信哉。<a id="a-TR"></a>或云。<a id="a-TS"></a>天堂是妄造。<a id="a-TT"></a>地狱非真说者。<a id="a-TU"></a>何愚如此。<a id="a-TV"></a>佛言。<a id="a-TW"></a>六道而人天鬼畜。<a id="a-TX"></a>灼然可知。<a id="a-TY"></a>四者既已明矣。<a id="a-TZ"></a>唯修罗地狱二道。<a id="a-Ta"></a>但非凡夫肉眼可见耳。<a id="a-Tb"></a>岂虚也哉。<a id="a-Tc"></a>只如神怪之事。<a id="a-Td"></a>何世无之。<a id="a-Te"></a>亦涉史传之载录。<a id="a-Tf"></a>岂无耳目之闻见。<a id="a-Tg"></a>虽愚者亦知其有矣。<a id="a-Th"></a>人多信于此。<a id="a-Ti"></a>而疑于彼者。<a id="a-Tj"></a>是犹终日数十。<a id="a-Tk"></a>而不知二五也。<a id="a-Tl"></a>可谓贤乎。<a id="a-Tm"></a>曾有同僚谓余曰。<a id="a-Tn"></a>佛之戒人不食肉味。<a id="a-To"></a>不亦迂乎。<a id="a-Tp"></a>试与公详论之。<a id="a-Tq"></a>鸡之司晨。<a id="a-Tr"></a>狸之捕鼠。<a id="a-Ts"></a>牛之力田。<a id="a-Tt"></a>马之代步。<a id="a-Tu"></a>犬之司御。<a id="a-Tv"></a>不杀可也。<a id="a-Tw"></a>如猪羊鹅鸭水族之类。<a id="a-Tx"></a>本只供庖厨之物。<a id="a-Ty"></a>苟为不杀。<a id="a-Tz"></a>则繁植为害。<a id="a-U0"></a>将安用哉。<a id="a-U1"></a>余曰不然。<a id="a-U2"></a>子未知佛理者也。<a id="a-U3"></a>吾当为子言其涯略。<a id="a-U4"></a>章明较着善恶报应。<a id="a-U5"></a>唯佛以真天眼宿命通故能知之。<a id="a-U6"></a>今恶道不休。<a id="a-U7"></a>三涂长沸。<a id="a-U8"></a>良有以也。<a id="a-U9"></a>一切众生。<a id="a-UA"></a>递相吞啖。<a id="a-UB"></a>昔相负而冥相偿。<a id="a-UC"></a>岂不然乎。<a id="a-UD"></a>且有大身众生。<a id="a-UE"></a>如鲸鳌师象。<a id="a-UF"></a>巴蛇鲲鹏之类是也。<a id="a-UG"></a>细身众生。<a id="a-UH"></a>如蚊蚋蟭螟蝼蚁蚤虱之类是也。<a id="a-UI"></a>品类巨细虽殊。<a id="a-UJ"></a>均具一性也。<a id="a-UK"></a>人虽最灵。<a id="a-UL"></a>亦只别为一类耳。<a id="a-UM"></a>傥不能积善明德。<a id="a-UN"></a>识心见道。<a id="a-UO"></a>瞀[瞀-矛+牙]然以嗜欲为务。<a id="a-UP"></a>成就种种恶业习气。<a id="a-UQ"></a>于倏尔三二十年之间。<a id="a-UR"></a>则与彼何异哉。<a id="a-US"></a>且迦楼罗王。<a id="a-UT"></a>展翅阔三百三十六万里。<a id="a-UU"></a>阿修罗王。<a id="a-UV"></a>身长八万四千由旬。<a id="a-UW"></a>以彼观之。<a id="a-UX"></a>则此又不直毫末耳。<a id="a-UY"></a>安可以谋画之差。<a id="a-UZ"></a>大心识之最灵。<a id="a-Ua"></a>欺他类之眇小不灵。<a id="a-Ub"></a>而恣行杀戮哉。<a id="a-Uc"></a>只如世间牢狱。<a id="a-Ud"></a>唯治有罪之人。<a id="a-Ue"></a>其无事者。<a id="a-Uf"></a>自不与焉。<a id="a-Ug"></a>智者终不曰建立都县设官置局。<a id="a-Uh"></a>不可闲冷。<a id="a-Ui"></a>却须作一两段事。<a id="a-Uj"></a>往彼相共闹热也。<a id="a-Uk"></a>今虽众生无尽恶道茫茫。<a id="a-Ul"></a>若无冤对。<a id="a-Um"></a>即自解脱。<a id="a-Un"></a>复何疑哉。<a id="a-Uo"></a>若有专切修行。<a id="a-Up"></a>决欲疾得阿耨菩提者。<a id="a-Uq"></a>更食众生血肉。<a id="a-Ur"></a>无有是处。<a id="a-Us"></a>唯富贵之人。<a id="a-Ut"></a>宰制邦邑者。<a id="a-Uu"></a>又须通一线道。<a id="a-Uv"></a>昔陆亘大夫。<a id="a-Uw"></a>问南泉云。<a id="a-Ux"></a>弟子食肉则是。<a id="a-Uy"></a>不食则是。<a id="a-Uz"></a>南泉曰。<a id="a-V0"></a>食是大夫禄。<a id="a-V1"></a>不食是大夫福。<a id="a-V2"></a>又宋文帝谓求那跋摩曰。<a id="a-V3"></a>孤愧身徇国事。<a id="a-V4"></a>虽欲斋戒不杀。<a id="a-V5"></a>安可得如法也。<a id="a-V6"></a>跋摩曰。<a id="a-V7"></a>帝王与匹夫所修当异。<a id="a-V8"></a>帝王者。<a id="a-V9"></a>但正其出言发令。<a id="a-VA"></a>使人神悦和。<a id="a-VB"></a>人神悦和。<a id="a-VC"></a>则风雨顺时。<a id="a-VD"></a>风雨顺时。<a id="a-VE"></a>则万物遂其所生也。<a id="a-VF"></a>以此持斋。<a id="a-VG"></a>斋亦至矣。<a id="a-VH"></a>以此不杀。<a id="a-VI"></a>德亦大矣。<a id="a-VJ"></a>何必辍半日之餐。<a id="a-VK"></a>全一禽之命乎。<a id="a-VL"></a>帝抚机称之曰。<a id="a-VM"></a>俗迷远理。<a id="a-VN"></a>僧滞近教。<a id="a-VO"></a>若公之言。<a id="a-VP"></a>真所谓天下之达道。<a id="a-VQ"></a>可以论天人之际矣。<a id="a-VR"></a>由是论之。<a id="a-VS"></a>帝王公侯。<a id="a-VT"></a>有大恩德。<a id="a-VU"></a>陶铸天下者。<a id="a-VV"></a>则可矣。<a id="a-VW"></a>士庶之家。<a id="a-VX"></a>春秋祭祀。<a id="a-VY"></a>用之以时者。<a id="a-VZ"></a>尚可忏悔。<a id="a-Va"></a>圆颅方服者。<a id="a-Vb"></a>承佛戒律。<a id="a-Vc"></a>受人信施。<a id="a-Vd"></a>而反例尘俗。<a id="a-Ve"></a>饮酒食肉。<a id="a-Vf"></a>非特取侮于人。<a id="a-Vg"></a>而速戾于天。<a id="a-Vh"></a>亦袈裟下失人身者。<a id="a-Vi"></a>是为最苦。<a id="a-Vj"></a>忍不念哉。<a id="a-Vk"></a>吾儒则不断杀生。<a id="a-Vl"></a>不戒酒肉。<a id="a-Vm"></a>于盗则但言慢藏诲盗而已。<a id="a-Vn"></a>于淫则但言未见好德如好色而已。<a id="a-Vo"></a>安能使人不犯哉。<a id="a-Vp"></a>佛为之教。<a id="a-Vq"></a>则彰善瘅恶。<a id="a-Vr"></a>深切着明。<a id="a-Vs"></a>显果报说地狱极峻至严。<a id="a-Vt"></a>而险诐强暴者。<a id="a-Vu"></a>尚不悛心。<a id="a-Vv"></a>况无以警之乎。<a id="a-Vw"></a>然五戒但律身之粗迹。<a id="a-Vx"></a>修行之初步。<a id="a-Vy"></a>若升高必自下。<a id="a-Vz"></a>若陟遐必自迩。<a id="a-W0"></a>求道证圣之人。<a id="a-W1"></a>亦未始不由此而入也。<a id="a-W2"></a>至于亡思虑泯善恶。<a id="a-W3"></a>融真妄一圣凡。<a id="a-W4"></a>单传密印之道。<a id="a-W5"></a>又非可以纸墨形容而口舌辩也。<a id="a-W6"></a>文章盖世止是虚名势望惊天。<a id="a-W7"></a>但增业习。<a id="a-W8"></a>若比以定慧之法。<a id="a-W9"></a>治本有之神明。<a id="a-WA"></a>为过量人超出三界。<a id="a-WB"></a>则孰多于此哉。<a id="a-WC"></a>士农工商各分其业。<a id="a-WD"></a>贫富寿夭。<a id="a-WE"></a>自出前定。<a id="a-WF"></a>佛法虽亡。<a id="a-WG"></a>于我何益。<a id="a-WH"></a>佛法虽存。<a id="a-WI"></a>于我何损。<a id="a-WJ"></a>功名财禄。<a id="a-WK"></a>本系乎命。<a id="a-WL"></a>非由谤佛而得。<a id="a-WM"></a>荣贵则达。<a id="a-WN"></a>亦在乎时。<a id="a-WO"></a>非由斥佛而致。<a id="a-WP"></a>一时之间。<a id="a-WQ"></a>操不善心。<a id="a-WR"></a>妄为口祸。<a id="a-WS"></a>非唯无益。<a id="a-WT"></a>当如后患何。<a id="a-WU"></a>智者慎之。<a id="a-WV"></a>狂者纵之。<a id="a-WW"></a>六道报应胜劣。<a id="a-WX"></a>所以分也。<a id="a-WY"></a>余非佞也。<a id="a-WZ"></a>愿偕诸有志者。<a id="a-Wa"></a>背尘合觉同底于道。<a id="a-Wb"></a>不亦尽善尽美乎。<a id="a-Wc"></a>或有阐提之性。<a id="a-Wd"></a>根于心者。<a id="a-We"></a>必不取于是说。<a id="a-Wf"></a>余无恤焉。</p>
 </body>
</html>