<!doctype html>
<html id="z3IBXL81iD" data-ver="75">
 <head>
  <meta charset="utf-8">
  <meta author="张商英">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">护法论后序</h1>
  <p id="a2">树教圣人。<a id="a-3"></a>其设教虽殊。<a id="a-4"></a>然于化人迁善去恶。<a id="a-5"></a>则其一也。<a id="a-6"></a>故曰为教不同。<a id="a-7"></a>同归于善。<a id="a-8"></a>若夫超出世间。<a id="a-9"></a>明了生死。<a id="a-A"></a>惟佛氏之学。<a id="a-B"></a>无尽居士得兜率悦公。<a id="a-C"></a>不传之旨。<a id="a-D"></a>以大辩才。<a id="a-E"></a>纵横演说。<a id="a-F"></a>犹虑去佛既远。<a id="a-G"></a>邪见者多。<a id="a-H"></a>不知向上之宗。<a id="a-I"></a>妄有谤讪之语。<a id="a-J"></a>此护法之论。<a id="a-K"></a>所由作也。<a id="a-L"></a>闽建宁高仰山。<a id="a-M"></a>古梅禅师。<a id="a-N"></a>弟子慧钦。<a id="a-O"></a>游方时。<a id="a-P"></a>得此论。<a id="a-Q"></a>乃与住持智了及诸上士。<a id="a-R"></a>谋之命工绣梓。<a id="a-S"></a>以广其传。<a id="a-T"></a>可谓善用其心矣。<a id="a-U"></a>斯论一出。<a id="a-V"></a>人得而览之。<a id="a-W"></a>殆若贫而得宝。<a id="a-X"></a>暗而得灯。<a id="a-Y"></a>真所谓护如来正法之金汤。<a id="a-Z"></a>斩邪见稠林之利剑也。<a id="a-a"></a>后世之士。<a id="a-b"></a>苟未达无尽之阃奥。<a id="a-c"></a>臻无尽之造诣。<a id="a-d"></a>妄以斥佛为高。<a id="a-e"></a>以要誉时流。<a id="a-f"></a>聋瞽学者。<a id="a-g"></a>宁不自愧于其心哉。<a id="a-h"></a>然为其徒者。<a id="a-i"></a>不能致力于佛祖之道。<a id="a-j"></a>亦独无愧乎哉。<a id="a-k"></a>吾尝宴坐寂默。<a id="a-l"></a>心境混融纷然而作。<a id="a-m"></a>不沦于有。<a id="a-n"></a>泯然而消。<a id="a-o"></a>不沦于无。<a id="a-p"></a>语大则天下莫能载。<a id="a-q"></a>语小则天下莫能破。<a id="a-r"></a>虽有智者。<a id="a-s"></a>其犹有所未尽也。<a id="a-t"></a>然后乃知。<a id="a-u"></a>凡可以言誉。<a id="a-v"></a>可以言毁者。<a id="a-w"></a>特其道之粗耳。<a id="a-x"></a>至若实际理地。<a id="a-y"></a>清净妙明。<a id="a-z"></a>凝然湛然。<a id="a-10"></a>了无一法。<a id="a-11"></a>则又果何所毁。<a id="a-12"></a>果何所护哉。<a id="a-13"></a>慧钦乃欣然请书以为后序云。<a id="a-14"></a>了字彻堂。<a id="a-15"></a>饱参来归。<a id="a-16"></a>据席说法。<a id="a-17"></a>钦字肃葊。<a id="a-18"></a>清心苦行。<a id="a-19"></a>不私于己。<a id="a-1A"></a>皆足以恢弘古梅之道。<a id="a-1B"></a>并识之。</p>
  <p id="a1C">至正五年二月既望前奎章阁侍书学士翰林侍讲学士通奉大夫知制诰兼修国史虞集微笑亭书。</p>
 </body>
</html>