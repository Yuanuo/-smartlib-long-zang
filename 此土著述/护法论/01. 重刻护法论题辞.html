<!doctype html>
<html id="z3IBXL31iA" data-ver="145">
 <head>
  <meta charset="utf-8">
  <meta author="张商英">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">重刻护法论题辞</h1>
  <p id="a2">苏州开元住持焕翁禅师端文。<a id="a-3"></a>不远千里而来请曰。<a id="a-4"></a>吾宗有护法论。<a id="a-5"></a>凡一万二千三百四十五言。<a id="a-6"></a>宋观文殿大学士。<a id="a-7"></a>丞相张商英所撰。<a id="a-8"></a>其弘宗扶教之意。<a id="a-9"></a>至矣尽矣。<a id="a-A"></a>昔者闽僧慧钦。<a id="a-B"></a>尝刻诸梓。<a id="a-C"></a>翰林侍讲学士虞集。<a id="a-D"></a>实为之序。<a id="a-E"></a>兵燹之余。<a id="a-F"></a>其版久不存。<a id="a-G"></a>端文以此书不可不传也。<a id="a-H"></a>复令印生刻之。<a id="a-I"></a>今功已告完。<a id="a-J"></a>愿为序其首简。<a id="a-K"></a>序曰。<a id="a-L"></a>妙明真性。<a id="a-M"></a>有若太空。<a id="a-N"></a>不拘方所。<a id="a-O"></a>初无形段。<a id="a-P"></a>冲澹而静。<a id="a-Q"></a>寥漠而清。<a id="a-R"></a>出焉而不知其所终。<a id="a-S"></a>入焉而不知其所穷。<a id="a-T"></a>与物无际。<a id="a-U"></a>圆妙而通。<a id="a-V"></a>当是时无生佛之名。<a id="a-W"></a>无自他之相。<a id="a-X"></a>种种含摄。<a id="a-Y"></a>种种无碍。<a id="a-Z"></a>尚何一法之可言哉。<a id="a-a"></a>奈太朴既散诞圣真漓营营逐物唯尘缘业识之趋。<a id="a-b"></a>正如迷人身陷大泽。<a id="a-c"></a>烟雾晦冥。<a id="a-d"></a>蛇虎纵横。<a id="a-e"></a>竞来迫人。<a id="a-f"></a>欲加毒害。<a id="a-g"></a>被发狂奔。<a id="a-h"></a>不辨四维。<a id="a-i"></a>西方大圣人。<a id="a-j"></a>以慈悯故。<a id="a-k"></a>三乘十二分教。<a id="a-l"></a>不得不说。<a id="a-m"></a>此法之所由建立也。<a id="a-n"></a>众生闻此法者。<a id="a-o"></a>遵而行之。<a id="a-p"></a>又如得见日光。<a id="a-q"></a>逢善胜友。<a id="a-r"></a>为驱诸恶。<a id="a-s"></a>引登康衢。<a id="a-t"></a>即离怖畏。<a id="a-u"></a>而就安隐。<a id="a-v"></a>其愿幸孰加焉。<a id="a-w"></a>不深德之。<a id="a-x"></a>反从而诋之斥之。<a id="a-y"></a>是犹挟利剑以自伤。<a id="a-z"></a>初何损于大法乎。<a id="a-10"></a>人心颠隮莫此为甚。<a id="a-11"></a>有识者忧之。<a id="a-12"></a>复体如来慈悯之心。<a id="a-13"></a>而护法论。<a id="a-14"></a>亦不容弗作也。<a id="a-15"></a>呜呼。<a id="a-16"></a>三皇治天下也善用时。<a id="a-17"></a>五帝则易以仁信。<a id="a-18"></a>三王又更以智勇。<a id="a-19"></a>盖风气随世而迁故。<a id="a-1A"></a>为治者亦因时而驭变焉。<a id="a-1B"></a>成周以降。<a id="a-1C"></a>昏嚚邪僻。<a id="a-1D"></a>翕然并作。<a id="a-1E"></a>缧绁不足以为囚。<a id="a-1F"></a>斧锧不足以为威。<a id="a-1G"></a>西方圣人历陈因果轮回之说。<a id="a-1H"></a>使暴强闻之。<a id="a-1I"></a>赤颈汗背。<a id="a-1J"></a>逡巡畏缩。<a id="a-1K"></a>虽蝼蚁不敢践履。<a id="a-1L"></a>岂不有补治化之不足。<a id="a-1M"></a>柳宗元所谓。<a id="a-1N"></a>阴翊王度者是已。<a id="a-1O"></a>此犹言其粗也。<a id="a-1P"></a>其上焉者炯然内观。<a id="a-1Q"></a>匪即匪离。<a id="a-1R"></a>可以脱卑浊而极高明。<a id="a-1S"></a>超三界而跻妙觉。<a id="a-1T"></a>诚不可诬也。<a id="a-1U"></a>奈何诋之。<a id="a-1V"></a>奈何斥之。<a id="a-1W"></a>世之人观此论者。<a id="a-1X"></a>可以悚然而思。<a id="a-1Y"></a>惕然而省矣。<a id="a-1Z"></a>虽然。<a id="a-1a"></a>予有一说并为释氏之徒告焉。<a id="a-1b"></a>栋宇坚者。<a id="a-1c"></a>风雨不能漂摇。<a id="a-1d"></a>荣卫充者。<a id="a-1e"></a>疾病不能侵凌。<a id="a-1f"></a>缁衣之士。<a id="a-1g"></a>盍亦自反其本乎。<a id="a-1h"></a>予窃怪夫诵佛陀言。<a id="a-1i"></a>行外道行者。<a id="a-1j"></a>是自坏法也。<a id="a-1k"></a>毗尼不守。<a id="a-1l"></a>驰骛外缘者。<a id="a-1m"></a>是自坏法也。<a id="a-1n"></a>增长无明。<a id="a-1o"></a>嗔恚不息者。<a id="a-1p"></a>是自坏法也。<a id="a-1q"></a>传曰。<a id="a-1r"></a>家必自毁。<a id="a-1s"></a>而后人毁之。<a id="a-1t"></a>尚谁尤哉。<a id="a-1u"></a>今因禅师之请。<a id="a-1v"></a>乃恳切为缁素通言之。<a id="a-1w"></a>知我罪我。<a id="a-1x"></a>予皆不能辞矣。<a id="a-1y"></a>禅师豫章人知宝大法。<a id="a-1z"></a>如护眼目。<a id="a-20"></a>然身服纸衣。<a id="a-21"></a>躬行苦行。<a id="a-22"></a>遇川病涉者梁之。<a id="a-23"></a>途龃龉者甓之。<a id="a-24"></a>枯[骨*比]暴露者掩之。<a id="a-25"></a>由衢之天宁。<a id="a-26"></a>迁住今刹。<a id="a-27"></a>首新戒坛授人以戒。<a id="a-28"></a>俾母犯国宪。<a id="a-29"></a>其应机设化。<a id="a-2A"></a>导民为善。<a id="a-2B"></a>致力于佛法者。<a id="a-2C"></a>非言辞可尽也。<a id="a-2D"></a>今又刻此论以传。<a id="a-2E"></a>诚无愧于有道沙门者矣。</p>
  <p id="a2F">洪武七年秋九月九日。<a id="a-2G"></a>翰林侍讲学士。<a id="a-2H"></a>中顺大夫知制诰。<a id="a-2I"></a>同修国史。<a id="a-2J"></a>兼太子赞善大夫。<a id="a-2K"></a>金华宋濂撰。</p>
 </body>
</html>