<!doctype html>
<html id="z3IBWa71NV" data-ver="125">
 <head>
  <meta charset="utf-8">
  <meta author="彦宗">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">集沙门不应拜俗等事序</h1>
  <p id="a2">唐太原王隐客字少微撰</p>
  <p id="a3">若夫鸡浑起一龙圣开三。<a id="a-4"></a>飞羲画而踰绳。<a id="a-5"></a>泛轩文而越契。<a id="a-6"></a>端宸肃扆。<a id="a-7"></a>题尊玉宇之中。<a id="a-8"></a>班屣漂裾。<a id="a-9"></a>光佐璇逵之右。<a id="a-A"></a>洪猷仅于礼乐。<a id="a-B"></a>秀业止于仁义。<a id="a-C"></a>亦有栖月笼霞之俊。<a id="a-D"></a>乘鼋控鲤之英。<a id="a-E"></a>窒欲蟺姿茹丹。<a id="a-F"></a>菌于秘洞。<a id="a-G"></a>休粮蜕影。<a id="a-H"></a>吸青露于神丘。<a id="a-I"></a>终惊迅节之期。<a id="a-J"></a>徒侈浮欢之会。<a id="a-K"></a>岂若能仁抚运梵典开宗。<a id="a-L"></a>撰妙轮而曾击。<a id="a-M"></a>俶宝骑而高引。<a id="a-N"></a>无生之生。<a id="a-O"></a>究生生于至赜。<a id="a-P"></a>不灭之灭。<a id="a-Q"></a>穷灭灭于幽源。<a id="a-R"></a>大千通智炬之辉。<a id="a-S"></a>尽亿曳法蠡之响。<a id="a-T"></a>繁罝弛纽。<a id="a-U"></a>迈三咒于汤年。<a id="a-V"></a>苦浪堙洪。<a id="a-W"></a>轶四乘于夏序。<a id="a-X"></a>浸群方而演泽。<a id="a-Y"></a>济悠劫而凝勋。<a id="a-Z"></a>袭其仪者。<a id="a-a"></a>便屈紫皇之敬。<a id="a-b"></a>入其道者。<a id="a-c"></a>乃摽黔首之尊。<a id="a-d"></a>为爱习之良资。<a id="a-e"></a>作尘劳之依止。<a id="a-f"></a>洎乎星浔禘照日梦飞光。<a id="a-g"></a>东徙休屠之像。<a id="a-h"></a>西渐罽宾之化。<a id="a-i"></a>高人响系。<a id="a-j"></a>敷妙说于银函。<a id="a-k"></a>茂德肩随。<a id="a-l"></a>畅真词于贝牒。<a id="a-m"></a>列辟以之崇奉。<a id="a-n"></a>绵代以之钦尚。<a id="a-o"></a>故符秦肃念。<a id="a-p"></a>纡翠辇而同嬉。<a id="a-q"></a>刘汉虔诚。<a id="a-r"></a>下缃舆而致礼。<a id="a-s"></a>唯有牛图晚运。<a id="a-t"></a>慧景暧而还明。<a id="a-u"></a>龙绪衰辰。<a id="a-v"></a>德水凝而复涣。</p>
  <p id="aw">我大唐澄飞日海扑燎霞昆。<a id="a-x"></a>延喜流祯昭华献吉。<a id="a-y"></a>财成紫宙。<a id="a-z"></a>葳蕤改粒之勋。<a id="a-10"></a>大庇苍黎。<a id="a-11"></a>茵蔼迁裳之业。<a id="a-12"></a>皇帝乘雷震极铄电离宫。<a id="a-13"></a>驱九驳以曾驰。<a id="a-14"></a>驾八翼而横厉。<a id="a-15"></a>希风崛岫。<a id="a-16"></a>启鹤苑于神畿。<a id="a-17"></a>仰化连河。<a id="a-18"></a>构蜂台于胜壤。<a id="a-19"></a>敷摄诱之徽范。<a id="a-1A"></a>敦爱敬之洪谟而以控国必俟于忠。<a id="a-1B"></a>装家寔资于孝。<a id="a-1C"></a>爰命僧尼之辈。<a id="a-1D"></a>将申跪拜之仪。<a id="a-1E"></a>则裕凝怀。<a id="a-1F"></a>谇通规于会府。<a id="a-1G"></a>因心在。<a id="a-1H"></a>念拾舆颂于英寮。<a id="a-1I"></a>虽嚣议相攻各言其志。<a id="a-1J"></a>而宸襟历选遂率于常。<a id="a-1K"></a>特怀顾复之恩。<a id="a-1L"></a>仍致升堂之拜。<a id="a-1M"></a>悰上人冲宇淹穆秀器韶雅。<a id="a-1N"></a>迥韵遒通峻调闲绰。<a id="a-1O"></a>身城浪谧。<a id="a-1P"></a>飞宝刃以冲天。<a id="a-1Q"></a>意树纷披。<a id="a-1R"></a>耸珍翘而拂汉。<a id="a-1S"></a>既洽九儒之要。<a id="a-1T"></a>还探二藏之微。<a id="a-1U"></a>缁徒擅其姱节。<a id="a-1V"></a>素侣挹其徽望。<a id="a-1W"></a>固以偶迹乘杯侔声飞锡者矣。<a id="a-1X"></a>将恐迷生曲学近识孤闻。<a id="a-1Y"></a>以适俗之权。<a id="a-1Z"></a>为会真之实。<a id="a-1a"></a>叫凤阍而莫遂。<a id="a-1b"></a>叩鸾掖而无从。<a id="a-1c"></a>爰兴护念之心。<a id="a-1d"></a>载启发挥之作。<a id="a-1e"></a>粤自晋氏迄于圣代。<a id="a-1f"></a>凡其议拜事。<a id="a-1g"></a>并集而录之。<a id="a-1h"></a>总合三篇。<a id="a-1i"></a>分成六卷。<a id="a-1j"></a>为之赞论。<a id="a-1k"></a>格以通途。<a id="a-1l"></a>缛旨含锵雕文振彩。<a id="a-1m"></a>信所以激昂幽致刷荡冥津者也。<a id="a-1n"></a>隐客业寡才疏。<a id="a-1o"></a>名芜槩浅。<a id="a-1p"></a>坐烟郊而晦迹。<a id="a-1q"></a>泊风户以栖神。<a id="a-1r"></a>徒以早尚花编深崇叶篆。<a id="a-1s"></a>欣兹盛事缀而序之。<a id="a-1t"></a>秋[嶙-山+虫]轻光。<a id="a-1u"></a>匪助奔羲之曜。<a id="a-1v"></a>春蛙陋响。<a id="a-1w"></a>宁裨大乐之音。<a id="a-1x"></a>聊以宣情。<a id="a-1y"></a>讵云摛藻。<a id="a-1z"></a>与我同志。<a id="a-20"></a>幸无诮焉。</p>
 </body>
</html>