<!doctype html>
<html id="z3IBWaC1NX" data-ver="1183">
 <head>
  <meta charset="utf-8">
  <meta author="彦宗">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">集沙门不应拜俗等事卷第二</h1>
  <h2 id="a2">故事篇第一(下)</h2>
  <p id="a3">论 晋庐山远公沙门不敬王者论一首(并序) 。</p>
  <p id="a4">诏 伪楚桓玄许沙门不致礼诏一首 。</p>
  <p id="a5">启 侍中卞嗣之等执沙门应敬奏四首(并桓楚答三首) 夏赫连勃勃令沙门致拜事一首 。</p>
  <p id="a6">事 宋孝武帝抑沙门致拜事一首 齐武帝论沙门抗礼事一首 隋炀帝敕沙门致拜事一首(并大兴善寺沙门明赡答) 。</p>
  <p id="a7">论 洛滨翻经馆沙门释彦琮福田论一首(并序)</p>
  <p data-pb></p>
  <h2 id="a8">晋庐山释慧远沙门不敬王者论一首(并序)</h2>
  <p id="a9">昔咸康中。<a id="a-A"></a>庾将军疑诸沙门抗礼万乘。<a id="a-B"></a>至元兴中。<a id="a-C"></a>桓太尉亦同此议。<a id="a-D"></a>于时朝士名贤答者甚众。<a id="a-E"></a>虽言未悟时并互有其美徒。<a id="a-F"></a>咸尽所怀而理蕴于情。<a id="a-G"></a>遂令无上道服毁于尘俗。<a id="a-H"></a>亮致之心屈乎人事。<a id="a-I"></a>悲夫。<a id="a-J"></a>斯乃交丧之所由。<a id="a-K"></a>千载之否运。<a id="a-L"></a>深惧大法之将沦。<a id="a-M"></a>感前事之不忘。<a id="a-N"></a>故着五篇究叙其意。<a id="a-O"></a>岂曰渊壑之待晨露。<a id="a-P"></a>盖是申其罔极。<a id="a-Q"></a>亦庶后之君子崇敬佛教者。<a id="a-R"></a>或详而览焉。</p>
  <p id="aS">在家第一。</p>
  <p id="aT">原夫佛教所明大要。<a id="a-U"></a>以出处为异。<a id="a-V"></a>出家之人凡有四科。<a id="a-W"></a>其弘通利物则功侔帝王。<a id="a-X"></a>化兼治道。<a id="a-Y"></a>至于感俗悟时。<a id="a-Z"></a>亦无世不有。<a id="a-a"></a>但所遇有行藏。<a id="a-b"></a>故以废兴为隐显耳。<a id="a-c"></a>其中可得论者。<a id="a-d"></a>请略而言。<a id="a-e"></a>在家奉法则是顺化之民。<a id="a-f"></a>情未变俗迹同方内。<a id="a-g"></a>故有天属之爱。<a id="a-h"></a>奉主之礼。<a id="a-i"></a>礼敬有本。<a id="a-j"></a>遂因之而成教本其所因则功由在昔。<a id="a-k"></a>是故因亲以教爱。<a id="a-l"></a>使民知有自然之恩。<a id="a-m"></a>因严以教敬。<a id="a-n"></a>使民知有自然之重。<a id="a-o"></a>二者之来寔由冥应。<a id="a-p"></a>应不在今则宜寻其本。<a id="a-q"></a>故以罪对为刑罚。<a id="a-r"></a>使惧而后慎。<a id="a-s"></a>以天堂为爵赏。<a id="a-t"></a>使悦而后动。<a id="a-u"></a>此皆即其影响之报而明于教。<a id="a-v"></a>以因顺为通而不革其自然也。<a id="a-w"></a>何者夫厚身存生以有封为滞累。<a id="a-x"></a>根深因在我倒未忘。<a id="a-y"></a>方将以情欲为苑囿声色为游观。<a id="a-z"></a>沉湎世乐不能自勉而特出。<a id="a-10"></a>是故教之所检以此为崖。<a id="a-11"></a>而不明其外耳。<a id="a-12"></a>其外未明则大同于顺化。<a id="a-13"></a>故不可受其德而遗其礼。<a id="a-14"></a>沾其惠而废其敬。<a id="a-15"></a>是故悦释迦之风者。<a id="a-16"></a>辄先奉亲而献君。<a id="a-17"></a>变俗投簪者。<a id="a-18"></a>必待命而顺动。<a id="a-19"></a>若君亲有疑。<a id="a-1A"></a>则退求其志以俟同悟。<a id="a-1B"></a>斯乃佛教之所以重资生助王化于治道者也。<a id="a-1C"></a>论者立言之旨。<a id="a-1D"></a>貌有所同。<a id="a-1E"></a>故位夫内外之分。<a id="a-1F"></a>以明在三之志。<a id="a-1G"></a>略叙经意宜寄所怀。</p>
  <p id="a1H">出家第二。</p>
  <p id="a1I">出家则是方外之宾。<a id="a-1J"></a>迹绝于物。<a id="a-1K"></a>其为教也。<a id="a-1L"></a>达患累缘于有身。<a id="a-1M"></a>不存身以息患。<a id="a-1N"></a>知生生由于禀化。<a id="a-1O"></a>不顺化以求宗。<a id="a-1P"></a>求宗不由于顺化。<a id="a-1Q"></a>顺化则不重运通之资。<a id="a-1R"></a>息患不由于存身。<a id="a-1S"></a>存身则不贵厚生之益。<a id="a-1T"></a>此理之与形乖。<a id="a-1U"></a>道之与俗反者也。<a id="a-1V"></a>若斯人者自誓始于落簪。<a id="a-1W"></a>立志形乎变服。<a id="a-1X"></a>是故凡在出家。<a id="a-1Y"></a>皆遁世以求其志。<a id="a-1Z"></a>变俗以达其道。<a id="a-1a"></a>变俗则服章不得与世典同礼。<a id="a-1b"></a>遁世则宜须高尚其迹。<a id="a-1c"></a>夫然。<a id="a-1d"></a>故能拯溺俗于沈流。<a id="a-1e"></a>拔玄根于重劫。<a id="a-1f"></a>远通三乘之津。<a id="a-1g"></a>广开天人之路。<a id="a-1h"></a>如令一夫全德。<a id="a-1i"></a>则道洽六亲泽流天下。<a id="a-1j"></a>虽不处王侯之位。<a id="a-1k"></a>亦已协契皇极在宥生民矣。<a id="a-1l"></a>是故内乖天属之重而不违其孝。<a id="a-1m"></a>外阙奉主之恭而不失其敬。<a id="a-1n"></a>从此而观。<a id="a-1o"></a>故知越化表以求宗。<a id="a-1p"></a>则理深而义笃。<a id="a-1q"></a>照泰息以语仁。<a id="a-1r"></a>则功末而惠浅。<a id="a-1s"></a>若然者虽将面冥山而旋步。<a id="a-1t"></a>犹或耻闻其风。<a id="a-1u"></a>岂况与夫顺化之民尸禄之贤。<a id="a-1v"></a>同其孝敬者哉。</p>
  <p id="a1w">求宗不顺化第三。</p>
  <p id="a1x">问曰。<a id="a-1y"></a>寻夫老氏之意。<a id="a-1z"></a>天地以得一为大。<a id="a-20"></a>王侯以体顺为尊。<a id="a-21"></a>得一故为万化之本。<a id="a-22"></a>体顺故有运通之功。<a id="a-23"></a>然则明宗必存乎体极。<a id="a-24"></a>求极必由于顺化。<a id="a-25"></a>是故先贤以为美谈。<a id="a-26"></a>众论所不能异。<a id="a-27"></a>夫众论者则义无所取。<a id="a-28"></a>而云不顺化何耶。<a id="a-29"></a>答曰。<a id="a-2A"></a>凡在有方同禀生于大化。<a id="a-2B"></a>虽群品万殊精粗异贯。<a id="a-2C"></a>统极而言。<a id="a-2D"></a>唯有灵与无灵耳。<a id="a-2E"></a>有灵则有情于化。<a id="a-2F"></a>无灵则无情于化。<a id="a-2G"></a>无情于化化毕而生。<a id="a-2H"></a>尽生不由情故形朽而化灭。<a id="a-2I"></a>有情于化感物而动。<a id="a-2J"></a>动必以情故其生不绝。<a id="a-2K"></a>其生不绝。<a id="a-2L"></a>则其化弥广而形弥积。<a id="a-2M"></a>情弥滞而累弥深。<a id="a-2N"></a>其为患也。<a id="a-2O"></a>焉可胜言哉。<a id="a-2P"></a>是故经称。<a id="a-2Q"></a>泥洹不变以化尽为宅。<a id="a-2R"></a>三界流动以罪苦为场。<a id="a-2S"></a>化尽则因缘永息。<a id="a-2T"></a>流动则受苦无穷。<a id="a-2U"></a>何以明其然。<a id="a-2V"></a>夫生以形为桎梏。<a id="a-2W"></a>而生由化有化以情感。<a id="a-2X"></a>则神滞其本而智昏其照。<a id="a-2Y"></a>介然有封。<a id="a-2Z"></a>则所存唯已所涉唯动。<a id="a-2a"></a>于是灵辔失御生涂日开。<a id="a-2b"></a>方随贪爱于长流。<a id="a-2c"></a>岂一受而已哉。<a id="a-2d"></a>是故反本求宗者。<a id="a-2e"></a>不以生累其神。<a id="a-2f"></a>超落尘封者。<a id="a-2g"></a>不以情累其生。<a id="a-2h"></a>不以情累其生则生可灭。<a id="a-2i"></a>不以生累其神则神可冥。<a id="a-2j"></a>冥神绝境。<a id="a-2k"></a>故谓之泥洹。<a id="a-2l"></a>泥洹之名岂虚称也哉。<a id="a-2m"></a>请推而实之。<a id="a-2n"></a>天地虽以生生为大。<a id="a-2o"></a>而未能令生者不化。<a id="a-2p"></a>王侯虽以存存为功。<a id="a-2q"></a>未能令存者无患。<a id="a-2r"></a>是故前论云。<a id="a-2s"></a>达患累缘于有身。<a id="a-2t"></a>不存身以息患。<a id="a-2u"></a>知生生由于禀化。<a id="a-2v"></a>不顺化以求宗。<a id="a-2w"></a>义存于此。<a id="a-2x"></a>义存于此。<a id="a-2y"></a>斯沙门之所以抗礼万乘高尚其事。<a id="a-2z"></a>不爵王侯而沾其惠者也。</p>
  <p id="a30">体极不兼应第四。</p>
  <p id="a31">问曰。<a id="a-32"></a>历观前史。<a id="a-33"></a>上皇已来。<a id="a-34"></a>在位居宗者。<a id="a-35"></a>未始异其原本。<a id="a-36"></a>本不可二。<a id="a-37"></a>是故百代同典咸一其统。<a id="a-38"></a>所谓唯天为大。<a id="a-39"></a>唯尧则之。<a id="a-3A"></a>如此则非智有所不照。<a id="a-3B"></a>自无外可照。<a id="a-3C"></a>非照有所不尽。<a id="a-3D"></a>自无理可尽。<a id="a-3E"></a>以此推视听之外。<a id="a-3F"></a>廓无所寄。<a id="a-3G"></a>理无所寄。<a id="a-3H"></a>则宗可明。<a id="a-3I"></a>今诸沙门不悟文表之意。<a id="a-3J"></a>而惑教表之文。<a id="a-3K"></a>其为谬也。<a id="a-3L"></a>固已全矣。<a id="a-3M"></a>若复显然有验。<a id="a-3N"></a>此乃希世之闻。</p>
  <p id="a3O">答曰。<a id="a-3P"></a>夫幽宗旷邈神道精微。<a id="a-3Q"></a>可以理寻。<a id="a-3R"></a>难以事诘。<a id="a-3S"></a>既涉乎教则以因时为检。<a id="a-3T"></a>虽应世之具优劣万差。<a id="a-3U"></a>至于曲成在用感。<a id="a-3V"></a>即民心而通其分。<a id="a-3W"></a>分至则止其智之所不知。<a id="a-3X"></a>而不开其外者也。<a id="a-3Y"></a>若然则非体极者之所不兼。<a id="a-3Z"></a>兼之者不可并御耳。<a id="a-3a"></a>是以古之语大道者。<a id="a-3b"></a>五变而形名可举。<a id="a-3c"></a>九变而赏罚可言。<a id="a-3d"></a>此但方内之阶差。<a id="a-3e"></a>而犹不可顿设。<a id="a-3f"></a>况其外者乎。<a id="a-3g"></a>请复推而广之。<a id="a-3h"></a>以远其类。<a id="a-3i"></a>六合之外存而不论者。<a id="a-3j"></a>非不可论。<a id="a-3k"></a>论之或乖。<a id="a-3l"></a>六合之内论而不辩者。<a id="a-3m"></a>非不可辩。<a id="a-3n"></a>辩之或疑。<a id="a-3o"></a>春秋经世先王之志。<a id="a-3p"></a>辩而不议者。<a id="a-3q"></a>非不可议。<a id="a-3r"></a>议之惑乱。<a id="a-3s"></a>此三者皆即其身耳目之所不至。<a id="a-3t"></a>以为关键。<a id="a-3u"></a>而不开视听之外者也。<a id="a-3v"></a>因此而求圣人之意。<a id="a-3w"></a>则内外之道可合而明矣。<a id="a-3x"></a>常以为道法之与名教。<a id="a-3y"></a>如来之与尧孔。<a id="a-3z"></a>发致虽殊潜相影响。<a id="a-40"></a>出处诚异终期则同。<a id="a-41"></a>详而辩之指归可见。<a id="a-42"></a>理或有先合而后乖。<a id="a-43"></a>有先乖而后合。<a id="a-44"></a>先合而后乖者。<a id="a-45"></a>诸佛如来则其人也。<a id="a-46"></a>先乖而后合者。<a id="a-47"></a>历代君王未体极之主。<a id="a-48"></a>斯其流也。<a id="a-49"></a>何以明之。<a id="a-4A"></a>经云。<a id="a-4B"></a>佛有自然神妙之法。<a id="a-4C"></a>化物以权广随所入。<a id="a-4D"></a>或为灵仙转轮圣王。<a id="a-4E"></a>或为卿相国师道士。<a id="a-4F"></a>若此之伦在所变现。<a id="a-4G"></a>诸王君子莫知为谁。<a id="a-4H"></a>此所谓合而后乖者也。<a id="a-4I"></a>或有始创大业而功化未就。<a id="a-4J"></a>迹有参差。<a id="a-4K"></a>故所受不同。<a id="a-4L"></a>或期功于身后。<a id="a-4M"></a>或显应于当年。<a id="a-4N"></a>圣王师之而成教者。<a id="a-4O"></a>亦不可称算。<a id="a-4P"></a>虽援引无方。<a id="a-4Q"></a>必归涂有会。<a id="a-4R"></a>此所谓乖而后合者也。<a id="a-4S"></a>若令乖而后合。<a id="a-4T"></a>则拟步通涂者。<a id="a-4U"></a>必不自崖于一捡。<a id="a-4V"></a>若令合而后乖。<a id="a-4W"></a>则释迦之与尧孔归致不殊。<a id="a-4X"></a>断可知矣。<a id="a-4Y"></a>是故自乖而求其合。<a id="a-4Z"></a>则知理会之必同自。<a id="a-4a"></a>合而求其乖则悟体极之多方。<a id="a-4b"></a>但见形者之所不兼。<a id="a-4c"></a>故惑众涂而骇其异耳。<a id="a-4d"></a>因兹而观。<a id="a-4e"></a>天地之道功尽于运化。<a id="a-4f"></a>帝王之德理极于顺通。<a id="a-4g"></a>若以对夫独绝之教不变之宗。<a id="a-4h"></a>固不得同年而语其优劣。<a id="a-4i"></a>亦已明矣。</p>
  <p id="a4j">神不灭第五。</p>
  <p id="a4k">问曰。<a id="a-4l"></a>论旨以化尽为至极。<a id="a-4m"></a>故造极者。<a id="a-4n"></a>必违化而求宗。<a id="a-4o"></a>求宗不由于顺化。<a id="a-4p"></a>是以引历代君王。<a id="a-4q"></a>使同之佛教。<a id="a-4r"></a>令体极之至以权居统。<a id="a-4s"></a>此雅论之所托。<a id="a-4t"></a>自必于大通者也。<a id="a-4u"></a>求之实当理则不然。<a id="a-4v"></a>何者夫禀气极于一生。<a id="a-4w"></a>生尽则消液而同无。<a id="a-4x"></a>神虽妙物。<a id="a-4y"></a>故是阴阳之化耳。<a id="a-4z"></a>既化而为生。<a id="a-50"></a>又化而为死。<a id="a-51"></a>既聚而为始。<a id="a-52"></a>又散而为终。<a id="a-53"></a>因此而推。<a id="a-54"></a>固知神形俱化原无异统。<a id="a-55"></a>精粗一气始终同宅。<a id="a-56"></a>宅全则气聚而有灵。<a id="a-57"></a>宅毁则气散而照灭。<a id="a-58"></a>散则反所受于大本。<a id="a-59"></a>灭则复归于无物。<a id="a-5A"></a>反覆终始穷皆自然之数耳。<a id="a-5B"></a>孰为之哉。<a id="a-5C"></a>若全本则异气。<a id="a-5D"></a>数合则同化。<a id="a-5E"></a>[企-止+爾]为神之处形。<a id="a-5F"></a>犹火之在木。<a id="a-5G"></a>其生必并其毁必灭。<a id="a-5H"></a>形离则神散而罔寄。<a id="a-5I"></a>木朽则火寂而靡托。<a id="a-5J"></a>理之然矣。<a id="a-5K"></a>假使同异之分昧而难明。<a id="a-5L"></a>有无之说必存乎聚散。<a id="a-5M"></a>聚散。<a id="a-5N"></a>气变之总名。<a id="a-5O"></a>万化之生灭。<a id="a-5P"></a>故庄子曰。<a id="a-5Q"></a>人之生气之聚。<a id="a-5R"></a>聚则为生。<a id="a-5S"></a>散则为死。<a id="a-5T"></a>生为彼徒苦。<a id="a-5U"></a>吾又何患。<a id="a-5V"></a>古之善言道者。<a id="a-5W"></a>必有以得之。<a id="a-5X"></a>若异然邪。<a id="a-5Y"></a>至理极于一生。<a id="a-5Z"></a>生尽不化义可寻也。</p>
  <p id="a5a">答曰。<a id="a-5b"></a>夫神者何耶。<a id="a-5c"></a>精极而为灵者也。<a id="a-5d"></a>精极则非卦象之所图。<a id="a-5e"></a>故圣人以妙物而为言。<a id="a-5f"></a>虽有上智犹不能定其体状穷其幽致而谈者。<a id="a-5g"></a>以常识生疑多同自乱。<a id="a-5h"></a>其为诬也。<a id="a-5i"></a>亦已深矣。<a id="a-5j"></a>将言之是乃言夫不可言。<a id="a-5k"></a>今于不可之中。<a id="a-5l"></a>复相与而依俙。<a id="a-5m"></a>神也者圆应无主妙尽无名。<a id="a-5n"></a>感物而动。<a id="a-5o"></a>假数而行。<a id="a-5p"></a>感物而非物。<a id="a-5q"></a>故物化而不灭。<a id="a-5r"></a>假数而非数。<a id="a-5s"></a>故数尽而不穷。<a id="a-5t"></a>有情则可以物感。<a id="a-5u"></a>有识则可以数求。<a id="a-5v"></a>数有精粗故。<a id="a-5w"></a>其性各异。<a id="a-5x"></a>智有明暗故。<a id="a-5y"></a>其照不同。<a id="a-5z"></a>推此而论。<a id="a-60"></a>则知化以情感神以化传。<a id="a-61"></a>情为化之母。<a id="a-62"></a>神为情之根。<a id="a-63"></a>情有会物之道。<a id="a-64"></a>神有冥移之功。<a id="a-65"></a>但悟彻者反本。<a id="a-66"></a>惑理者逐物耳。<a id="a-67"></a>古之论道者。<a id="a-68"></a>亦未有所同。<a id="a-69"></a>请引而明之。<a id="a-6A"></a>庄子发玄音于太宗曰。<a id="a-6B"></a>大块劳我以生息我以死。<a id="a-6C"></a>又以生为人羁死为反真。<a id="a-6D"></a>此所谓知生为大患。<a id="a-6E"></a>以无生为反本者也。<a id="a-6F"></a>文子称黄帝之言曰。<a id="a-6G"></a>形有靡而神不化。<a id="a-6H"></a>以不化乘化。<a id="a-6I"></a>其变无穷。<a id="a-6J"></a>庄子亦云。<a id="a-6K"></a>特犯人之形而犹喜若人之形。<a id="a-6L"></a>万化而未始有极。<a id="a-6M"></a>此所谓知生不尽于一化。<a id="a-6N"></a>方逐物而不反者也。<a id="a-6O"></a>二子之论虽未究其实。<a id="a-6P"></a>亦尝傍宗而有闻焉。<a id="a-6Q"></a>论者不寻方生方死之说。<a id="a-6R"></a>而或聚散于一化。<a id="a-6S"></a>不思神道有妙物之灵。<a id="a-6T"></a>而谓精粗同尽。<a id="a-6U"></a>不亦悲乎。<a id="a-6V"></a>火木之喻原自圣兼。<a id="a-6W"></a>失其流统。<a id="a-6X"></a>故幽兴莫寻。<a id="a-6Y"></a>微言遂沦于常教。<a id="a-6Z"></a>令谈者资之以成疑。<a id="a-6a"></a>向使时无悟宗之匠。<a id="a-6b"></a>则不知有先觉之明。<a id="a-6c"></a>冥传之巧没世靡闻。<a id="a-6d"></a>何者夫情数相感其化无端。<a id="a-6e"></a>因缘密构潜相传写。<a id="a-6f"></a>自非达观孰识其变。<a id="a-6g"></a>请为论者验之以实。<a id="a-6h"></a>火之传于薪。<a id="a-6i"></a>犹神之传于形。<a id="a-6j"></a>火之传异薪。<a id="a-6k"></a>犹神之传异形。<a id="a-6l"></a>前薪非后薪。<a id="a-6m"></a>则知指穷之术妙。<a id="a-6n"></a>前形非后形。<a id="a-6o"></a>则悟情数之感深。<a id="a-6p"></a>惑者见形朽于一生。<a id="a-6q"></a>便以为神情俱丧。<a id="a-6r"></a>犹睹火穷于一木。<a id="a-6s"></a>谓终期都尽耳。<a id="a-6t"></a>此曲从养生之谈。<a id="a-6u"></a>非远寻其类者也。<a id="a-6v"></a>就如来论。<a id="a-6w"></a>假令神形俱化始自天本愚智资生同禀所受问所受之于形耶。<a id="a-6x"></a>为受之于神耶。<a id="a-6y"></a>若受之于形。<a id="a-6z"></a>凡在有形皆化而为神矣。<a id="a-70"></a>若受之于神。<a id="a-71"></a>是为以神传神。<a id="a-72"></a>则丹朱与帝尧齐圣。<a id="a-73"></a>重华与瞽叟等灵。<a id="a-74"></a>其可然乎。<a id="a-75"></a>其可然乎。<a id="a-76"></a>如其不可。<a id="a-77"></a>固知冥缘之构着于在昔。<a id="a-78"></a>明暗之分定于形初。<a id="a-79"></a>虽灵钧善运。<a id="a-7A"></a>犹不能变性之自然。<a id="a-7B"></a>况降兹已还乎。<a id="a-7C"></a>验之以理则微言而有征。<a id="a-7D"></a>效之以事则无惑于大通。</p>
  <p id="a7E">论成。<a id="a-7F"></a>后有退居之宾。<a id="a-7G"></a>步朗月而宵游。<a id="a-7H"></a>相与共集法堂。<a id="a-7I"></a>因而问曰。<a id="a-7J"></a>敬寻雅论大归可见。<a id="a-7K"></a>殆无所闻。<a id="a-7L"></a>一日试重研究。<a id="a-7M"></a>盖所未尽亦少许处耳。<a id="a-7N"></a>意以为沙门德式。<a id="a-7O"></a>是变俗之殊制。<a id="a-7P"></a>道家之名器。<a id="a-7Q"></a>施于君亲固宜略于形敬。<a id="a-7R"></a>今所疑者。<a id="a-7S"></a>谓甫创难就之业。<a id="a-7T"></a>远期化表之功。<a id="a-7U"></a>潜泽无现法之效。<a id="a-7V"></a>来报玄而未应。<a id="a-7W"></a>乃令王公献供信士屈体。<a id="a-7X"></a>得无坐受其德陷乎。<a id="a-7Y"></a>早计之累虚沾其惠。<a id="a-7Z"></a>同夫素餐之讥耶。<a id="a-7a"></a>主人良久乃应曰。<a id="a-7b"></a>请为诸贤近取其类。<a id="a-7c"></a>有人于此。<a id="a-7d"></a>奉宣时命远通殊方九译之俗。<a id="a-7e"></a>问王者当资以糇粮锡以舆服不。<a id="a-7f"></a>答曰然。<a id="a-7g"></a>主人曰。<a id="a-7h"></a>类可寻矣。<a id="a-7i"></a>夫称沙门者何耶。<a id="a-7j"></a>谓其能发蒙俗之幽昏。<a id="a-7k"></a>启化表之玄路。<a id="a-7l"></a>方将以兼忘之道。<a id="a-7m"></a>与天下同往。<a id="a-7n"></a>使希高者挹其遗风。<a id="a-7o"></a>漱流者味其余津。<a id="a-7p"></a>若然虽大业未就。<a id="a-7q"></a>观其超步之迹。<a id="a-7r"></a>所悟固以弘矣。<a id="a-7s"></a>然且袈裟非朝宗之服。<a id="a-7t"></a>钵盂非廊庙之器。<a id="a-7u"></a>沙门尘外之人。<a id="a-7v"></a>不应致敬王者。<a id="a-7w"></a>然则运通之功。<a id="a-7x"></a>资存之益。<a id="a-7y"></a>尚未酬其始誓之心。<a id="a-7z"></a>况答三业之劳乎。<a id="a-80"></a>又斯人者形虽有待情无近寄。<a id="a-81"></a>视夫四事之供。<a id="a-82"></a>若鹪蚊之过乎其前者耳。<a id="a-83"></a>濡沫之惠复焉足语哉。<a id="a-84"></a>众宾于是始悟冥涂以开[跳-兆+(轍-車)]为功。<a id="a-85"></a>息心以净毕为道。<a id="a-86"></a>乃欣然怡襟咏言而退。</p>
  <p data-pb></p>
  <h2 id="a87">桓楚许沙门不致礼诏一首</h2>
  <p id="a88">楚得庐山远公书及论。<a id="a-89"></a>以太亨二年十二月三日。<a id="a-8A"></a>乃下诏停沙门致敬事。<a id="a-8B"></a>诏曰。<a id="a-8C"></a>门下佛法宏诞所未能了。<a id="a-8D"></a>推其笃至之情故。<a id="a-8E"></a>宁与其敬耳。<a id="a-8F"></a>今事既在己苟所不了。<a id="a-8G"></a>且当宁从其略。<a id="a-8H"></a>诸人勿复使礼也。<a id="a-8I"></a>便皆使闻知。</p>
  <h2 id="a8J">侍中卞嗣之等执沙门应致敬启四首(并桓楚答三首)</h2>
  <p id="a8K">初启　侍中臣嗣之。<a id="a-8L"></a>给事黄门侍郎臣袁恪之等言。<a id="a-8M"></a>诏书如右。<a id="a-8N"></a>神道冥昧圣诏幽远　陛下所弘者大爰逮道人奉佛者耳。<a id="a-8O"></a>率土之民莫非王臣。<a id="a-8P"></a>而以向化法服。<a id="a-8Q"></a>便抗礼万乘之主。<a id="a-8R"></a>愚情所未安。<a id="a-8S"></a>拜起之礼岂亏其道。<a id="a-8T"></a>尊卑大伦不宜都废。<a id="a-8U"></a>若许其名教之外阙其拜敬之仪者。<a id="a-8V"></a>请一断引见启可纪识。<a id="a-8W"></a>谨启。</p>
  <p id="a8X">桓玄一报曰。<a id="a-8Y"></a>何缘[企-止+爾]。<a id="a-8Z"></a>便宜奉诏。</p>
  <p id="a8a">二启　侍中臣嗣之等启事重被明诏。<a id="a-8b"></a>崇冲挹之至。<a id="a-8c"></a>履谦光之道。<a id="a-8d"></a>愚情眷眷窃有未安。<a id="a-8e"></a>治道虽殊理至同归。<a id="a-8f"></a>尊亲法教不乖老子。<a id="a-8g"></a>称四大者。<a id="a-8h"></a>其尊一也。<a id="a-8i"></a>沙门所乘虽异迹不超世。<a id="a-8j"></a>岂得不同乎天民。<a id="a-8k"></a>陛下诚欲弘之于上。<a id="a-8l"></a>然卑高之礼经治之典。<a id="a-8m"></a>愚谓宜俯顺群心永为来式。<a id="a-8n"></a>请如前启。<a id="a-8o"></a>谨启。</p>
  <p id="a8p">桓玄二报曰。<a id="a-8q"></a>置之使自己亦是兼爱九流。<a id="a-8r"></a>各遂其道也。</p>
  <p id="a8s">三启　侍中祭酒臣嗣之言。<a id="a-8t"></a>重被诏如右　陛下至得圆虚使吹万自己。<a id="a-8u"></a>九流各殉其美。<a id="a-8v"></a>显昧并极其致。<a id="a-8w"></a>灵泽幽流无思不怀。<a id="a-8x"></a>群方所以资通。<a id="a-8y"></a>天人所以交畅。<a id="a-8z"></a>臣闻。<a id="a-90"></a>佛教以神慧为本。<a id="a-91"></a>道达为功。<a id="a-92"></a>自斯以还盖是敛粗之用耳。<a id="a-93"></a>神理缅邈。<a id="a-94"></a>求之于自形。<a id="a-95"></a>而上者虔肃拜起无亏于持戒。<a id="a-96"></a>若行道不失其为恭王法齐敬于率土。<a id="a-97"></a>道宪兼隆内外咸得矣。<a id="a-98"></a>臣前受外任。<a id="a-99"></a>听承疏短。<a id="a-9A"></a>乃不知去春已有明论。<a id="a-9B"></a>近在直被诏。<a id="a-9C"></a>便率其愚情不惧允合还此方见斯事。<a id="a-9D"></a>屡经神笔。<a id="a-9E"></a>宗致悠邈理析微远。<a id="a-9F"></a>非臣驽钝所能击赞。<a id="a-9G"></a>沙门礼已行之前代。<a id="a-9H"></a>今大明既升道化无外。<a id="a-9I"></a>经国大伦不可有阙。<a id="a-9J"></a>请如先所启。<a id="a-9K"></a>摄外施行。<a id="a-9L"></a>谨启。</p>
  <p id="a9M">桓玄三报曰。<a id="a-9N"></a>自有内外兼弘者。<a id="a-9O"></a>何其于用前代理。<a id="a-9P"></a>卿区区惜此。<a id="a-9Q"></a>更非赞其道也。</p>
  <p id="a9R">四启　侍中祭酒臣嗣之言。<a id="a-9S"></a>重奉诏。<a id="a-9T"></a>自有内外兼弘者。<a id="a-9U"></a>圣旨渊通道冠百王。<a id="a-9V"></a>伏读仰叹所愚浅所逮。<a id="a-9W"></a>尊主只法臣下之节。<a id="a-9X"></a>是以拳拳频执所守。<a id="a-9Y"></a>明诏超邈远略常均。<a id="a-9Z"></a>臣暗短不达。<a id="a-9a"></a>追用愧悚。<a id="a-9b"></a>辄奉诏付外宣摄遵承。<a id="a-9c"></a>谨启。<a id="a-9d"></a>永始元年十二月二十四日上。</p>
  <p data-pb></p>
  <h2 id="a9e">宋孝武帝抑沙门致拜事一首</h2>
  <p id="a9f">宋孝武。<a id="a-9g"></a>大明六年九月。<a id="a-9h"></a>有司奏曰。<a id="a-9i"></a>臣闻。<a id="a-9j"></a>邃拱凝居非期宏峻。<a id="a-9k"></a>拳跪盘伏岂止敬恭。<a id="a-9l"></a>将以照张四维缔制八宇。<a id="a-9m"></a>故虽儒法支泒名墨条分。<a id="a-9n"></a>至于崇亲严上厥繇靡爽。<a id="a-9o"></a>惟浮图为教遏自龙埠。<a id="a-9p"></a>反经提传训遐事远。<a id="a-9q"></a>谏生蓥识恒俗称难。<a id="a-9r"></a>宗旨缅邈微言沦隔。<a id="a-9s"></a>拘文蔽道在未弥扇。<a id="a-9t"></a>遂乃凌越典度偃倨尊戚。<a id="a-9u"></a>失随方之眇迹。<a id="a-9v"></a>迷袭化之渊义。<a id="a-9w"></a>夫佛法以谦俭自拘忠虔为道。<a id="a-9x"></a>不轻比丘逢人必拜。<a id="a-9y"></a>目连桑门遇长则礼。<a id="a-9z"></a>宁有屈膝四辈而间礼二亲。<a id="a-A0"></a>稽首耆腊而直骸万乘者哉。<a id="a-A1"></a>故咸康创议元兴载述。<a id="a-A2"></a>而事屈偏党道挫余分。<a id="a-A3"></a>今鸿源遥洗群流仰镜。<a id="a-A4"></a>万仙賮宝百神耸职。<a id="a-A5"></a>而畿辇之内含弗臣之甿。<a id="a-A6"></a>阶席之间延抗礼之客。<a id="a-A7"></a>惧非所以澄一风范详示景则者也。<a id="a-A8"></a>臣等参议。<a id="a-A9"></a>以为沙门接见皆当尽礼。<a id="a-AA"></a>虔敬之容依其本制。<a id="a-AB"></a>则朝徽有序。<a id="a-AC"></a>乘方兼遂矣。<a id="a-AD"></a>帝从之。</p>
  <p id="aAE">释彦悰曰。<a id="a-AF"></a>孝武传云。<a id="a-AG"></a>帝即位二三年间。<a id="a-AH"></a>方逞其欲。<a id="a-AI"></a>拒谏足以败德。<a id="a-AJ"></a>令天下失望。<a id="a-AK"></a>有世祖才明而少以礼度自萧若思。<a id="a-AL"></a>武皇之节俭追太祖之宽恕。<a id="a-AM"></a>则汉之文景曾何足云。<a id="a-AN"></a>从大明六年至景明元年。<a id="a-AO"></a>凡四载令拜国主而僧竟不行。<a id="a-AP"></a>岂非理勃天常固使纶言徒设耶。</p>
  <p data-pb></p>
  <h2 id="aAQ">夏赫连勃勃令沙门致拜事一首</h2>
  <p id="aAR">恭帝元熙中赫连勃勃据夏州。<a id="a-AS"></a>略二秦之地。<a id="a-AT"></a>行五刑之虐。<a id="a-AU"></a>便言佛佛。<a id="a-AV"></a>谓已是人中之佛。<a id="a-AW"></a>堪受僧礼。<a id="a-AX"></a>乃画佛像披于背上。<a id="a-AY"></a>令沙门礼像即为拜我。<a id="a-AZ"></a>后为震死。<a id="a-Aa"></a>葬后复震。<a id="a-Ab"></a>出尸题为无道之字。<a id="a-Ac"></a>寻为北代所吞。<a id="a-Ad"></a>为天下笑焉。</p>
  <p data-pb></p>
  <h2 id="aAe">齐武帝论沙门抗礼事一首</h2>
  <p id="aAf">武帝。<a id="a-Ag"></a>大明中敕定林上寺僧法献。<a id="a-Ah"></a>长干寺僧玄畅。<a id="a-Ai"></a>于三吴沙简僧尼。<a id="a-Aj"></a>时畅献二僧皆少习律检。<a id="a-Ak"></a>不竞当世。<a id="a-Al"></a>与武帝共语。<a id="a-Am"></a>每称名而不坐。<a id="a-An"></a>后中兴僧钟于乾和殿见帝。<a id="a-Ao"></a>帝问。<a id="a-Ap"></a>钟如宜钟。<a id="a-Aq"></a>答贫道比苦气。<a id="a-Ar"></a>帝嫌之。<a id="a-As"></a>乃问尚书王俭。<a id="a-At"></a>北地沙门与王共语。<a id="a-Au"></a>何所称又正殿坐不。<a id="a-Av"></a>俭答。<a id="a-Aw"></a>汉魏佛法未是大兴。<a id="a-Ax"></a>不见记传。<a id="a-Ay"></a>自伪国稍盛皆称贫道亦预坐。<a id="a-Az"></a>及晋初亦然。<a id="a-B0"></a>中代有庾冰桓玄等。<a id="a-B1"></a>欲使沙门尽敬。<a id="a-B2"></a>朝议纷纭事皆休寝。<a id="a-B3"></a>宋之中朝亦颇令致礼。<a id="a-B4"></a>而寻竟不行。<a id="a-B5"></a>自尔迄今。<a id="a-B6"></a>多预坐而称贫道。<a id="a-B7"></a>帝曰。<a id="a-B8"></a>畅献二僧道业如此。<a id="a-B9"></a>尚自称名。<a id="a-BA"></a>况复余者。<a id="a-BB"></a>挹拜则太甚称名亦无嫌。<a id="a-BC"></a>自尔沙门皆称名于帝王。<a id="a-BD"></a>自畅献始也。</p>
  <h2 id="aBE">隋炀帝敕沙门致拜事一首(并兴善寺沙门明赡答)</h2>
  <p id="aBF">隋炀帝。<a id="a-BG"></a>大业中改革前政。<a id="a-BH"></a>令沙门拜帝及诸官长等。<a id="a-BI"></a>悬之杂令。<a id="a-BJ"></a>至五年南郊谒帝。<a id="a-BK"></a>大张文物广位群僚。<a id="a-BL"></a>于时佛道二众依前跱立。<a id="a-BM"></a>有敕云。<a id="a-BN"></a>条式久行。<a id="a-BO"></a>何因不拜。<a id="a-BP"></a>黄老士女闻便致礼。<a id="a-BQ"></a>唯僧尼俨然。<a id="a-BR"></a>时兴善寺沙门明赡答帝曰。<a id="a-BS"></a>僧等据佛戒。<a id="a-BT"></a>不合礼俗。<a id="a-BU"></a>帝曰。<a id="a-BV"></a>宋武之时僧何致拜。<a id="a-BW"></a>赡曰。<a id="a-BX"></a>宋武狂勃。<a id="a-BY"></a>不拜便有严诛。<a id="a-BZ"></a>陛下有道。<a id="a-Ba"></a>不拜不惧显戮。<a id="a-Bb"></a>帝令问对。<a id="a-Bc"></a>僧尼遂散。<a id="a-Bd"></a>赡明旦至阙重参有司。<a id="a-Be"></a>募敢死者对诏谢过。<a id="a-Bf"></a>内史为通昨不拜之罪。<a id="a-Bg"></a>帝夷然不述。<a id="a-Bh"></a>乃尽京僧尼设斋。<a id="a-Bi"></a>人别施钱帛。<a id="a-Bj"></a>后帝至西郊。<a id="a-Bk"></a>顾谓苏威曰。<a id="a-Bl"></a>朕谓京师无僧。<a id="a-Bm"></a>昨南郊中亦有人焉。<a id="a-Bn"></a>拜事因寝。</p>
  <h2 id="aBo">洛滨翻经馆沙门释彦琮福田论一首(并序)</h2>
  <p id="aBp">昔在东晋太尉桓玄议。<a id="a-Bq"></a>令沙门敬于王者。<a id="a-Br"></a>庐山法师高名硕德。<a id="a-Bs"></a>伤智幢之欲屈。<a id="a-Bt"></a>忧戒宝之将沈。<a id="a-Bu"></a>乃作沙门不敬王者论。<a id="a-Bv"></a>论不设敬之仪。<a id="a-Bw"></a>当时遂寝。<a id="a-Bx"></a>然以缉词隐密援例杳深。<a id="a-By"></a>后学披览难见文意。<a id="a-Bz"></a>聊因暇日辄复申叙。<a id="a-C0"></a>更号福田论云。</p>
  <p id="aC1">忽有嘉客来自远方。<a id="a-C2"></a>遥附桓氏重述前议。<a id="a-C3"></a>主人正念久之。<a id="a-C4"></a>抗声应曰。<a id="a-C5"></a>客似未闻福田之要。<a id="a-C6"></a>吾今相为论之。<a id="a-C7"></a>夫云福田者何也。<a id="a-C8"></a>三宝之谓也。<a id="a-C9"></a>功成妙智道登圆觉。<a id="a-CA"></a>佛也。<a id="a-CB"></a>玄理幽寂正教精诚。<a id="a-CC"></a>法也。<a id="a-CD"></a>禁戒守真威仪出俗。<a id="a-CE"></a>僧也。<a id="a-CF"></a>皆是四生导首六趣舟航。<a id="a-CG"></a>高越天人重踰金石。<a id="a-CH"></a>譬乎珍宝劣相拟议。<a id="a-CI"></a>佛以法主标尊。<a id="a-CJ"></a>法以佛师居本。<a id="a-CK"></a>僧为弟子崇是佛法。<a id="a-CL"></a>可谓尊卑同位本末共门。<a id="a-CM"></a>语事三种论体一致。<a id="a-CN"></a>处五十之载。<a id="a-CO"></a>弘八万之典。<a id="a-CP"></a>所说指归唯此至极。<a id="a-CQ"></a>寝声灭影。<a id="a-CR"></a>尽双林之运。<a id="a-CS"></a>刻檀书叶。<a id="a-CT"></a>留一化之轨。<a id="a-CU"></a>圣贤间起禀学相承。<a id="a-CV"></a>和合为群住持是寄。<a id="a-CW"></a>金人照于汉殿。<a id="a-CX"></a>像法通于洛浦。<a id="a-CY"></a>并宗先觉俱袭旧章。<a id="a-CZ"></a>图方外以发心。<a id="a-Ca"></a>弃世间而立德。<a id="a-Cb"></a>官荣无以动其意。<a id="a-Cc"></a>亲属莫能累其报。<a id="a-Cd"></a>衣则裁于坏色。<a id="a-Ce"></a>发则落于毁容。<a id="a-Cf"></a>不戴冠而作仪。<a id="a-Cg"></a>岂束带而为饰。<a id="a-Ch"></a>上天之帝犹恒设礼。<a id="a-Ci"></a>下土之王固当致敬。<a id="a-Cj"></a>有经有律斯法未殊。<a id="a-Ck"></a>若古若今其道无滞。<a id="a-Cl"></a>推帝王之重。<a id="a-Cm"></a>亚神祇之大。<a id="a-Cn"></a>八荒钦德四海归仁。<a id="a-Co"></a>僧尼朝拜非所闻也。<a id="a-Cp"></a>如怀异旨请陈雅见。</p>
  <p id="aCq">客曰。<a id="a-Cr"></a>周易云。<a id="a-Cs"></a>天地之大德曰生。<a id="a-Ct"></a>圣人之大宝曰位。<a id="a-Cu"></a>老子云。<a id="a-Cv"></a>域中有四大。<a id="a-Cw"></a>王居一焉。<a id="a-Cx"></a>窃以。<a id="a-Cy"></a>莫非王土。<a id="a-Cz"></a>建之以国。<a id="a-D0"></a>莫非王臣。<a id="a-D1"></a>系之以主。<a id="a-D2"></a>则天法地覆载兆民。<a id="a-D3"></a>方春比夏生长万物。<a id="a-D4"></a>照以日月之光。<a id="a-D5"></a>润以云雨之气。<a id="a-D6"></a>六合则咸宗如海。<a id="a-D7"></a>百姓则共仰如辰。<a id="a-D8"></a>戎夷革面马牛回首。<a id="a-D9"></a>蛇尚荷于隋侯。<a id="a-DA"></a>鱼犹感于汉帝。<a id="a-DB"></a>岂有免其编户假其法门忘度脱之宽仁。<a id="a-DC"></a>遗供养之弘造。<a id="a-DD"></a>高大自许卑恭顿废。<a id="a-DE"></a>譬诸禽兽将何别乎。<a id="a-DF"></a>必若能获神通得成圣果。<a id="a-DG"></a>道被天下理在言外。<a id="a-DH"></a>然今空事剔除尚增三毒。<a id="a-DI"></a>虚改服饰犹染六尘。<a id="a-DJ"></a>戒忍弗修定智无取。<a id="a-DK"></a>有乖明诲不异凡俗。<a id="a-DL"></a>讵应恃宣读之劳而抗礼万乘。<a id="a-DM"></a>藉形容之别而阙敬一人。<a id="a-DN"></a>昔比丘接足于居士。<a id="a-DO"></a>菩萨稽首于慢众。<a id="a-DP"></a>斯文复彰其趣。<a id="a-DQ"></a>安在如以权道难沿佛性可尊。<a id="a-DR"></a>况是君论云。<a id="a-DS"></a>非神降伯阳开万龄之范。<a id="a-DT"></a>仲尼敷百王之则。<a id="a-DU"></a>至于谒拜必遵朝典。<a id="a-DV"></a>犹有沙门敢为凌慢。<a id="a-DW"></a>此而可忍。<a id="a-DX"></a>孰可容乎。<a id="a-DY"></a>弊风难革恶流易久。<a id="a-DZ"></a>不遇明皇谁能刊正。<a id="a-Da"></a>忽起非常之变。<a id="a-Db"></a>多招无信之讥。<a id="a-Dc"></a>至言有凭。<a id="a-Dd"></a>幸垂详览。</p>
  <p id="aDe">主人曰。<a id="a-Df"></a>吾所立者内也。<a id="a-Dg"></a>子所难者外也。<a id="a-Dh"></a>内则通于法理。<a id="a-Di"></a>外则局于人事。<a id="a-Dj"></a>相望悬绝讵可同年。<a id="a-Dk"></a>斯谓学而未该闻而不洽。<a id="a-Dl"></a>子之所惑吾当为辩。<a id="a-Dm"></a>试举其要总有七条。<a id="a-Dn"></a>无德不报一也。<a id="a-Do"></a>无善不摄二也。<a id="a-Dp"></a>方便无碍三也。<a id="a-Dq"></a>寂灭无荣四也。<a id="a-Dr"></a>仪不可越五也。<a id="a-Ds"></a>服不可乱六也。<a id="a-Dt"></a>因不可忘七也。<a id="a-Du"></a>初之四条对酬难意。<a id="a-Dv"></a>后之三条引出成式。<a id="a-Dw"></a>吾闻天不言而四时行。<a id="a-Dx"></a>王不言而万国治。<a id="a-Dy"></a>帝有何力民无能名。<a id="a-Dz"></a>成而不居为而不恃。<a id="a-E0"></a>斯乃先王之尽善。<a id="a-E1"></a>大人之至德。<a id="a-E2"></a>同沾庶类斋预率宾。<a id="a-E3"></a>幸殊草木差非虫鸟。<a id="a-E4"></a>戴圆履方俯仰怀惠。<a id="a-E5"></a>食粟饮水饱满衔泽。<a id="a-E6"></a>况复矜许出家慈听入道。<a id="a-E7"></a>断粗业于已往。<a id="a-E8"></a>祈妙果于将来。<a id="a-E9"></a>既蒙重恩还思厚答。<a id="a-EA"></a>方凭万善之益。<a id="a-EB"></a>岂在一身之敬。<a id="a-EC"></a>追以善答称报乃深。<a id="a-ED"></a>微以身敬收利盖浅。<a id="a-EE"></a>良由僧失轨仪俗减余庆。<a id="a-EF"></a>僧不拜俗佛已明言。<a id="a-EG"></a>若知可信理当遵立。<a id="a-EH"></a>如谓难依事应除废。<a id="a-EI"></a>何容崇之欲求其福。<a id="a-EJ"></a>卑之复责其礼。<a id="a-EK"></a>即令从礼便同其俗。<a id="a-EL"></a>犹云请福未见其润。<a id="a-EM"></a>此则存而似弃僧而类民。<a id="a-EN"></a>非白非黑无所名也。<a id="a-EO"></a>是谓第一无德不报。<a id="a-EP"></a>法既渐衰人亦稍末。<a id="a-EQ"></a>罕有其圣。<a id="a-ER"></a>诚如所言。<a id="a-ES"></a>虽处凡流仍持忍铠。<a id="a-ET"></a>纵亏戒学尚谈智典。<a id="a-EU"></a>如塔之贵似佛之尊。<a id="a-EV"></a>归之则善生。<a id="a-EW"></a>毁之则罪积。<a id="a-EX"></a>猛心始发。<a id="a-EY"></a>割爱难而能舍。<a id="a-EZ"></a>弘愿终期。<a id="a-Ea"></a>成觉迥而能趣。<a id="a-Eb"></a>斯故剔发之辰天魔遥慑。<a id="a-Ec"></a>染衣之日帝释远欢。<a id="a-Ed"></a>妓女聊披无漏遂满。<a id="a-Ee"></a>醉人暂剪有缘即结。<a id="a-Ef"></a>龙子赖而息惊。<a id="a-Eg"></a>象王见而止怖。<a id="a-Eh"></a>威灵斯在仪服是因。<a id="a-Ei"></a>幼未受具对扬佛旨。<a id="a-Ej"></a>小不可轻光显僧力。<a id="a-Ek"></a>波离既度释子伏心。<a id="a-El"></a>尼陀亦归匿王屈意。<a id="a-Em"></a>乃知若老若少可师者法。<a id="a-En"></a>无贱无豪所存者道。<a id="a-Eo"></a>然贤愚之际默语之间。<a id="a-Ep"></a>生熟相似去取非易。<a id="a-Eq"></a>肉眼分别恐不逢实。<a id="a-Er"></a>信心平等或有值真。<a id="a-Es"></a>才满四人即成一众。<a id="a-Et"></a>僧既弘纳佛亦通在。<a id="a-Eu"></a>食看沸水之异。<a id="a-Ev"></a>方遣施僧。<a id="a-Ew"></a>衣见织金之奇。<a id="a-Ex"></a>乃令奉众。<a id="a-Ey"></a>僧之威德不亦大矣。<a id="a-Ez"></a>足可以号良田之最为圣教之宗。<a id="a-F0"></a>是谓第二无善不摄。<a id="a-F1"></a>若论净名之功早升云地。<a id="a-F2"></a>卧疾之意本超世境。<a id="a-F3"></a>久行神足咸叹辩才。<a id="a-F4"></a>新学顶礼诚谢法施。<a id="a-F5"></a>事是权宜式非常准。<a id="a-F6"></a>随时暂变其例乃多。<a id="a-F7"></a>别有空藏弗恭如来无责。<a id="a-F8"></a>沙弥志愿和上推奉。<a id="a-F9"></a>一往直观悉可惊怪。<a id="a-FA"></a>再寻释典莫匪通涂。<a id="a-FB"></a>不轻大士独兴高迹。<a id="a-FC"></a>惊彼上慢之流。<a id="a-FD"></a>设兹下心之拜。<a id="a-FE"></a>偏行一道直用至诚。<a id="a-FF"></a>既非三慧讵是恒式。<a id="a-FG"></a>因机作法足为希有。<a id="a-FH"></a>假弘教化难着律仪。<a id="a-FI"></a>大圣发二智之明。<a id="a-FJ"></a>制五篇之约。<a id="a-FK"></a>废其爵齿存其戒夏。<a id="a-FL"></a>始终通训利钝齐仰。<a id="a-FM"></a>耆幼有序先后无杂。<a id="a-FN"></a>未以一士别业。<a id="a-FO"></a>而令七众普行。<a id="a-FP"></a>不然之理分明可见。<a id="a-FQ"></a>昔妻死歌而鼓盆。<a id="a-FR"></a>身葬瀛而[打-丁+親]土。<a id="a-FS"></a>此亦匹夫之节。<a id="a-FT"></a>岂概明王之制乎。<a id="a-FU"></a>况复觉典冲邃圣言幽密。<a id="a-FV"></a>局执一边殊乖四辩。<a id="a-FW"></a>是谓第三方便无础。<a id="a-FX"></a>且复周之柱史久牵王役。<a id="a-FY"></a>鲁之司冠已居国宰。<a id="a-FZ"></a>宗归道德始曰无名。<a id="a-Fa"></a>训在诗书终云不作。<a id="a-Fb"></a>祖述尧舜宪章文武。<a id="a-Fc"></a>鞠躬恭敬非此而谁。<a id="a-Fd"></a>巢许之风望古仍迈。<a id="a-Fe"></a>夷齐之操拟今尚迫焉似高攀十力远度四流。<a id="a-Ff"></a>厌斯有为之苦。<a id="a-Fg"></a>欣彼无余之灭。<a id="a-Fh"></a>不系虑于公庭。<a id="a-Fi"></a>未流情于王事。<a id="a-Fj"></a>自然解脱。<a id="a-Fk"></a>固异儒老之俦矣。<a id="a-Fl"></a>是谓第四寂灭无荣。<a id="a-Fm"></a>至如祭祀鬼神望秩川岳。<a id="a-Fn"></a>国容盛典书契美谈。<a id="a-Fo"></a>神辈为王所敬。<a id="a-Fp"></a>僧犹莫致于礼。<a id="a-Fq"></a>僧众为神所礼。<a id="a-Fr"></a>王宁反受于敬。<a id="a-Fs"></a>上下参差翻违正法。<a id="a-Ft"></a>衣裳颠倒何足相方。<a id="a-Fu"></a>令神拥护之来。<a id="a-Fv"></a>在僧祈请之至。<a id="a-Fw"></a>会关咒力竟无拜理。<a id="a-Fx"></a>是谓第五仪不可越。<a id="a-Fy"></a>本皇王之奋起。<a id="a-Fz"></a>必真人之托生。<a id="a-G0"></a>上德虽秘于净心。<a id="a-G1"></a>外像仍标于俗状。<a id="a-G2"></a>是以道彰缁服则情勤宜猛业隐玄门则形恭应绝。<a id="a-G3"></a>求之故实备有前闻。<a id="a-G4"></a>国主频婆父王净饭。<a id="a-G5"></a>昔之斯等咸已克圣。<a id="a-G6"></a>专修信顺每事归依。<a id="a-G7"></a>纵见凡僧还想崇佛。<a id="a-G8"></a>不以跪亲为孝。<a id="a-G9"></a>许非不孝之罪。<a id="a-GA"></a>不以拜君为敬。<a id="a-GB"></a>岂是不敬之愆。<a id="a-GC"></a>所法自殊所笃已别。<a id="a-GD"></a>体无混杂制从于此。<a id="a-GE"></a>是谓第六服不可乱。<a id="a-GF"></a>谨案多罗妙典释迦真说。<a id="a-GG"></a>乃云。<a id="a-GH"></a>居刹利而称尊。<a id="a-GI"></a>藉般若而为护。<a id="a-GJ"></a>四信不坏十善无亏。<a id="a-GK"></a>奉佛事僧积功累德。<a id="a-GL"></a>然后日精月像之降。<a id="a-GM"></a>赤光白气之感。<a id="a-GN"></a>金轮既转珠宝复悬。<a id="a-GO"></a>膺天顺民御图握镜。<a id="a-GP"></a>始开五常之术。<a id="a-GQ"></a>终弘八政之道。<a id="a-GR"></a>亦宜覆观宿命追忆本因。<a id="a-GS"></a>敬佛教而崇僧宝。<a id="a-GT"></a>益戒香而增慧力。<a id="a-GU"></a>自可天基转高。<a id="a-GV"></a>比梵宫之远大。<a id="a-GW"></a>圣寿恒固。<a id="a-GX"></a>同劫石之长久。<a id="a-GY"></a>然则雷霆势极龙虎威隆。<a id="a-GZ"></a>庆必赖兼赫便怒及。<a id="a-Ga"></a>出言布令风行草偃。<a id="a-Gb"></a>既抑僧礼谁敢鳞张。<a id="a-Gc"></a>但恐有损冥功无资盛业。<a id="a-Gd"></a>竭诚尽命如斯而已。<a id="a-Ge"></a>是谓第七因不可忘。<a id="a-Gf"></a>略宣吾志粗除子惑。<a id="a-Gg"></a>欲得博闻宜寻大典。</p>
  <p id="aGh">客曰。<a id="a-Gi"></a>主人向之所引理例寔繁自虽庸暗颇亦承览。<a id="a-Gj"></a>文总幽明辩包内外。<a id="a-Gk"></a>所谓祭典尚有余惑。<a id="a-Gl"></a>周易云。<a id="a-Gm"></a>一阴一阳之谓道。<a id="a-Gn"></a>阴阳不测之谓神。<a id="a-Go"></a>窃以。<a id="a-Gp"></a>昧隐神路隔绝人境。<a id="a-Gq"></a>欲行祠法要藉礼官。<a id="a-Gr"></a>本置奉常专司太祝。<a id="a-Gs"></a>纵知鬼事终入臣伍。<a id="a-Gt"></a>真佛已潜圣僧又灭。<a id="a-Gu"></a>空信冥道全涉幽神。<a id="a-Gv"></a>季叶凡夫薄言回向。<a id="a-Gw"></a>共视闲逸相学剃剪。<a id="a-Gx"></a>职掌坛会。<a id="a-Gy"></a>所以加其法衣。<a id="a-Gz"></a>主守塔坊。<a id="a-H0"></a>所以蠲其俗役。<a id="a-H1"></a>才触王网即坠民贯。<a id="a-H2"></a>既同典礼讵合称宝。<a id="a-H3"></a>朝敬天子固是恒仪。<a id="a-H4"></a>苦执强梁定非通识。<a id="a-H5"></a>宋氏旧制其风不远。<a id="a-H6"></a>唯应相袭。<a id="a-H7"></a>更欲何辞。</p>
  <p id="aH8">主人曰。<a id="a-H9"></a>客但知其一。<a id="a-HA"></a>未晓其二。<a id="a-HB"></a>请息攀缘少加听采。<a id="a-HC"></a>吾闻鬼者归也。<a id="a-HD"></a>死之所入。<a id="a-HE"></a>神者灵也。<a id="a-HF"></a>形之所宗。<a id="a-HG"></a>鬼劣于人唯只恶趣。<a id="a-HH"></a>神胜于色普该情道。<a id="a-HI"></a>心有灵智。<a id="a-HJ"></a>称之曰神。<a id="a-HK"></a>隐而难知。<a id="a-HL"></a>谓为不测。<a id="a-HM"></a>铨其体用或动或静。<a id="a-HN"></a>品其性欲有阴有阳。<a id="a-HO"></a>周易之旨。<a id="a-HP"></a>盖此之故。<a id="a-HQ"></a>殊涂类于一气。<a id="a-HR"></a>微言阙于六识。<a id="a-HS"></a>设教之渐断可知焉。<a id="a-HT"></a>鬼报冥通潜来密去。<a id="a-HU"></a>标以神号特用兹耳。<a id="a-HV"></a>尝试言之。<a id="a-HW"></a>受父母之遗。<a id="a-HX"></a>禀乾坤之分。<a id="a-HY"></a>可以存乎气。<a id="a-HZ"></a>可以立乎形。<a id="a-Ha"></a>至若已之神道。<a id="a-Hb"></a>必是我之心业。<a id="a-Hc"></a>未曾感之于乾坤得之于父母。<a id="a-Hd"></a>识含胎藏弥亘虚空。<a id="a-He"></a>意带熏习漫盈世界。<a id="a-Hf"></a>去而复生。<a id="a-Hg"></a>如火焰之连出。<a id="a-Hh"></a>来而更逝。<a id="a-Hi"></a>若水波之续转。<a id="a-Hj"></a>根之莫见其始。<a id="a-Hk"></a>究之岂觌其终。<a id="a-Hl"></a>浊之则为凡。<a id="a-Hm"></a>澄之则为圣。<a id="a-Hn"></a>神理幽细固难详矣。<a id="a-Ho"></a>神之最高谓之大觉。<a id="a-Hp"></a>思议所弗得名相孰能穷。<a id="a-Hq"></a>真身本无迁谢。<a id="a-Hr"></a>生盲自不瞻睹。<a id="a-Hs"></a>托想追于旧踪。<a id="a-Ht"></a>倾心玩于遗法。<a id="a-Hu"></a>若欲荷传持之任。<a id="a-Hv"></a>启要妙之门。<a id="a-Hw"></a>赖此僧徒膺兹佛付。<a id="a-Hx"></a>假慈云为内影。<a id="a-Hy"></a>凭帝威为外力。<a id="a-Hz"></a>玄风远及。<a id="a-I0"></a>至于是乎。<a id="a-I1"></a>教通三世众别四部。<a id="a-I2"></a>二从于道二守于俗。<a id="a-I3"></a>从道则服像尊仪。<a id="a-I4"></a>守俗则务典供事。<a id="a-I5"></a>像尊谓比丘比丘尼也。<a id="a-I6"></a>典供谓优婆塞优婆夷也。<a id="a-I7"></a>所像者尊则未参神位。<a id="a-I8"></a>所典者供则下预臣班。<a id="a-I9"></a>原典供之人。<a id="a-IA"></a>同主祭之役。<a id="a-IB"></a>吾非当职子何错引。<a id="a-IC"></a>由子切言发吾深趣。<a id="a-ID"></a>理既明矣。<a id="a-IE"></a>勿复惑诸在宋之季。<a id="a-IF"></a>暂行此抑彼亦乖真不烦涉论。<a id="a-IG"></a>边鄙风俗未见其美忽遣同之可怪之极。</p>
  <p id="aIH">客曰。<a id="a-II"></a>有旨哉斯论也。<a id="a-IJ"></a>蒙告善道。<a id="a-IK"></a>请从退归　论曰。<a id="a-IL"></a>桓庾二君之威权。<a id="a-IM"></a>可谓回天转日矣。<a id="a-IN"></a>而何王执理终竟不屈。<a id="a-IO"></a>向使佛教有妖妄。<a id="a-IP"></a>二公不体悟。<a id="a-IQ"></a>孰能若此逆鳞耶。<a id="a-IR"></a>仲尼云。<a id="a-IS"></a>岁寒而后知松柏之后凋。<a id="a-IT"></a>诚哉远法师。<a id="a-IU"></a>骨梗罕辈望重当年。<a id="a-IV"></a>向无雅论理举。<a id="a-IW"></a>曷以倾桓楚之心乎。<a id="a-IX"></a>观其遗文。<a id="a-IY"></a>足知若人之命代必死而可作余归众为之。<a id="a-IZ"></a>宋孝武晚年。<a id="a-Ia"></a>凤德既衰百姓失望。<a id="a-Ib"></a>受臣下扇动。<a id="a-Ic"></a>抑高尚之迹涣汗设而不行者。<a id="a-Id"></a>何岂非悖理而然乎。<a id="a-Ie"></a>伪夏政虐淫刑愈于商纣。<a id="a-If"></a>皇天降罚不亦宜哉。<a id="a-Ig"></a>王俭献谠言于齐君。<a id="a-Ih"></a>明赡陈切对于隋后。<a id="a-Ii"></a>竟全方外之节。<a id="a-Ij"></a>谅道藉人弘者欤。<a id="a-Ik"></a>琮上人福田论。<a id="a-Il"></a>理例宏博恢张教义美矣。</p>
  <p id="aIm">余绵镜前哲垂文。<a id="a-In"></a>足为后贤准的。<a id="a-Io"></a>望古追慨。<a id="a-Ip"></a>因而编录焉。</p>
  <p id="aIq">赞曰。<a id="a-Ir"></a>猗欤何君。<a id="a-Is"></a>拔萃出群。<a id="a-It"></a>危言辅政。<a id="a-Iu"></a>克着元勋。<a id="a-Iv"></a>美哉王令归心至极。<a id="a-Iw"></a>不惮威权确乎秉直。<a id="a-Ix"></a>远公孤洁不涩在涅。<a id="a-Iy"></a>书论既陈桓楚屈节。<a id="a-Iz"></a>孝武纵欲赫连肆暴。<a id="a-J0"></a>拒谏淫刑详诸雅诰。<a id="a-J1"></a>王俭献可齐后是思。<a id="a-J2"></a>赡僧切对隋君纳之。<a id="a-J3"></a>洛滨高士飞文擅美。<a id="a-J4"></a>见重当今良有以矣。</p>
 </body>
</html>