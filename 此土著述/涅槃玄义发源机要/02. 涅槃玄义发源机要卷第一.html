<!doctype html>
<html id="z3IBWdh1PD" data-ver="1326">
 <head>
  <meta charset="utf-8">
  <meta author="智圆">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">涅槃玄义发源机要卷第一</h1>
  <p id="a2">此玄义即章安旧文既辞旨尽善。<a id="a-3"></a>故荆溪不更修治。<a id="a-4"></a>或曰。<a id="a-5"></a>下文有此中遗一章之语。<a id="a-6"></a>即知亦经再治。<a id="a-7"></a>今谓不尔。<a id="a-8"></a>遗章之语盖后人签注书者谬写。<a id="a-9"></a>此乃鄙语常谈。<a id="a-A"></a>岂是荆溪再治之例。<a id="a-B"></a>若再治者。<a id="a-C"></a>应书云。<a id="a-D"></a>四明不生不生下注阙字。<a id="a-E"></a>如梁氏删止观书三大章皆注阙字。<a id="a-F"></a>今以七义验之。<a id="a-G"></a>知不再治。<a id="a-H"></a>一者疏文再治则于总题削大般二字。<a id="a-I"></a>今此备有知非再治。<a id="a-J"></a>二者题下无再治之人号。<a id="a-K"></a>故三者。<a id="a-L"></a>或谓阙逸借使阙逸治者之号。<a id="a-M"></a>则不合显书疏主之名。<a id="a-N"></a>例下疏中。<a id="a-O"></a>只合云顶法师撰。<a id="a-P"></a>今既显书名讳知非再治。<a id="a-Q"></a>四者文中全无私谓之语。<a id="a-R"></a>知非再治。<a id="a-S"></a>五者准净名部。<a id="a-T"></a>荆溪亦但删略疏文。<a id="a-U"></a>而不再治玄义。<a id="a-V"></a>以此例彼知非再治。<a id="a-W"></a>六者疏文旧本再治二俱在世。<a id="a-X"></a>而此玄义唯有一本。<a id="a-Y"></a>知非再治。<a id="a-Z"></a>七者准下疏文释义有阙。<a id="a-a"></a>则荆溪私加补助。<a id="a-b"></a>今既再治。<a id="a-c"></a>何故不生一章阙遗无释。<a id="a-d"></a>然义非难见。<a id="a-e"></a>但恐后学穿凿。<a id="a-f"></a>故此评之。<a id="a-g"></a>初题目二。<a id="a-h"></a>初标法。<a id="a-i"></a>题玄义者。<a id="a-j"></a>五章释题妙尽经旨。<a id="a-k"></a>故称玄义。<a id="a-l"></a>二显作者。<a id="a-m"></a>沙门者。<a id="a-n"></a>此翻勤息。<a id="a-o"></a>谓勤劳息断烦恼故。<a id="a-p"></a>瑞应经云。<a id="a-q"></a>息心达本源故号为沙门。<a id="a-r"></a>若乃息见思之妄心。<a id="a-s"></a>达真谛之本源。<a id="a-t"></a>藏通沙门也。<a id="a-u"></a>息尘沙之妄心。<a id="a-v"></a>达俗谛之本源。<a id="a-w"></a>别教沙门也。<a id="a-x"></a>息无明之妄心。<a id="a-y"></a>达中道之本源。<a id="a-z"></a>圆融沙门也。<a id="a-10"></a>又次第息三惑达三本者。<a id="a-11"></a>是别沙门。<a id="a-12"></a>一心中息三惑者。<a id="a-13"></a>是圆沙门。<a id="a-14"></a>今疏主即圆人也。<a id="a-15"></a>然沙门之名。<a id="a-16"></a>于诸教中复通因果。<a id="a-17"></a>今约疏主迹说。<a id="a-18"></a>乃住前因中沙门也。<a id="a-19"></a>灌顶即名讳。<a id="a-1A"></a>华严第十法云地名灌顶位菩萨也。<a id="a-1B"></a>经云。<a id="a-1C"></a>诸佛智水灌其顶故名。<a id="a-1D"></a>为受职。<a id="a-1E"></a>故名灌顶。<a id="a-1F"></a>字法云小字非凡。<a id="a-1G"></a>盖言十地之圣非三贤之凡也。<a id="a-1H"></a>俗姓吴氏常州义兴人。<a id="a-1I"></a>祖避地东瓯因而不返。<a id="a-1J"></a>今为临海章安人也。<a id="a-1K"></a>父夭早亡。<a id="a-1L"></a>母亲鞠养。<a id="a-1M"></a>生甫三月孩而欲名。<a id="a-1N"></a>思审物类未知所目。<a id="a-1O"></a>母夜称佛法僧名。<a id="a-1P"></a>师乃口效音句清辩。<a id="a-1Q"></a>时共惊异。<a id="a-1R"></a>因告摄静寺惠拯。<a id="a-1S"></a>法师闻而笑曰。<a id="a-1T"></a>此子非凡。<a id="a-1U"></a>即以非凡为字。<a id="a-1V"></a>及年七岁还为拯公弟子。<a id="a-1W"></a>才业日新玄儒并骛。<a id="a-1X"></a>弱冠之岁进具律仪。<a id="a-1Y"></a>洎拯师厌世沐道天台。<a id="a-1Z"></a>即陈至德元年。<a id="a-1a"></a>时俗寿二十七也。<a id="a-1b"></a>智者辩才云行雨施。<a id="a-1c"></a>能领能记唯师一人。<a id="a-1d"></a>故方集奔随为法上将。<a id="a-1e"></a>后于隋大业十年十月。<a id="a-1f"></a>庐于天台之南。<a id="a-1g"></a>撰此疏文。<a id="a-1h"></a>越五年于安洲绝笔。<a id="a-1i"></a>即唐武德元年也。<a id="a-1j"></a>常于章安摄静寺讲说此经。<a id="a-1k"></a>值海贼抄掠道俗奔委师。<a id="a-1l"></a>挝钟就讲颜无慑惧。<a id="a-1m"></a>贼徒麾旛诣寺。<a id="a-1n"></a>忽见兵旗曜日。<a id="a-1o"></a>持弓执戟人皆丈余。<a id="a-1p"></a>雄悍奋发。<a id="a-1q"></a>群贼惊散其感通有如是者。<a id="a-1r"></a>事迹见唐续高僧传习禅科。<a id="a-1s"></a>若乃撰疏之休征为法之难苦。<a id="a-1t"></a>则下文详悉。<a id="a-1u"></a>以唐贞观六年八月七日终国清寺。<a id="a-1v"></a>春秋七十二。<a id="a-1w"></a>将终之际身现微疾。<a id="a-1x"></a>室有异香。<a id="a-1y"></a>命弟子曰。<a id="a-1z"></a>弥勒经说佛。<a id="a-20"></a>入城日香烟若云。<a id="a-21"></a>汝多烧香吾将去矣。<a id="a-22"></a>有同学智晞。<a id="a-23"></a>智者亲度。<a id="a-24"></a>于贞观元年卒。<a id="a-25"></a>临终云。<a id="a-26"></a>吾生兜率矣。<a id="a-27"></a>见先师智者宝座行列。<a id="a-28"></a>皆悉有人。<a id="a-29"></a>唯一座独空云。<a id="a-2A"></a>却后六年灌顶法师升此说法焚香。<a id="a-2B"></a>验意即慈氏降灵。<a id="a-2C"></a>计岁论期审晞言不谬。<a id="a-2D"></a>是故灌顶之名法云之字。<a id="a-2E"></a>岂有过实之畏哉。<a id="a-2F"></a>撰者。<a id="a-2G"></a>鸠集文义解释之也。<a id="a-2H"></a>本文二。<a id="a-2I"></a>初总序玄旨二。<a id="a-2J"></a>初标。<a id="a-2K"></a>题大般涅槃经序者。<a id="a-2L"></a>以此序是开题序王。<a id="a-2M"></a>故别标之。<a id="a-2N"></a>如法华玄别行经序。<a id="a-2O"></a>亦标云序王。<a id="a-2P"></a>或除削此题者。<a id="a-2Q"></a>非也。<a id="a-2R"></a>二夫正下正序二。<a id="a-2S"></a>初总叹三德宗归二。<a id="a-2T"></a>初叹所诠宗极三。<a id="a-2U"></a>初双叹事理二。<a id="a-2V"></a>初正叹事理融即二。<a id="a-2W"></a>初叹即事之理。<a id="a-2X"></a>二叹即理之事。<a id="a-2Y"></a>理即三千三谛之理。<a id="a-2Z"></a>生佛一贯因果无殊。<a id="a-2a"></a>事即十界迷悟之事。<a id="a-2b"></a>始终两异新故有别。<a id="a-2c"></a>然而即事而理。<a id="a-2d"></a>波即水也。<a id="a-2e"></a>即理而事。<a id="a-2f"></a>水即波也。<a id="a-2g"></a>故此事理是今经之所诠。<a id="a-2h"></a>斯教之极致故。<a id="a-2i"></a>于文首举而叹之。<a id="a-2j"></a>初文者。<a id="a-2k"></a>正道即妙理绮互其文。<a id="a-2l"></a>正以简邪道约能通。<a id="a-2m"></a>谓涅槃佛性之理。<a id="a-2n"></a>无二边邪而遍通一切。<a id="a-2o"></a>故名正道。<a id="a-2p"></a>妙则不纵不横。<a id="a-2q"></a>理乃无所不统。<a id="a-2r"></a>无始终之喧动。<a id="a-2s"></a>故称幽寂。<a id="a-2t"></a>无新故之滞碍故称虚玄。<a id="a-2u"></a>又幽寂即妙理寂绝。<a id="a-2v"></a>虚玄即正道虚通。<a id="a-2w"></a>而言正道幽寂者。<a id="a-2x"></a>盖言正道即妙理故。<a id="a-2y"></a>妙理虚玄者。<a id="a-2z"></a>盖言妙理即正道故。<a id="a-30"></a>虽有二名而无两体。<a id="a-31"></a>然则约理乃无始终新故之异。<a id="a-32"></a>约事则始终新故宛然。<a id="a-33"></a>今谈于理实不离事。<a id="a-34"></a>即始终而无始终。<a id="a-35"></a>即新故而无新故。<a id="a-36"></a>其犹指波即水也。<a id="a-37"></a>二无始下叹即理之事。<a id="a-38"></a>即无始终而有始终。<a id="a-39"></a>即无新故而有新故。<a id="a-3A"></a>其犹指水即波也。<a id="a-3B"></a>波水融一理事谁分。<a id="a-3C"></a>无明生死等者。<a id="a-3D"></a>无明对种智为始终。<a id="a-3E"></a>生死对涅槃为始终。<a id="a-3F"></a>翻无明为种智。<a id="a-3G"></a>即生死证涅槃。<a id="a-3H"></a>故本自有之者。<a id="a-3I"></a>无始本迷故。<a id="a-3J"></a>修因方克者由缘了因得智断果故。<a id="a-3K"></a>二此经下结为今经所诠。<a id="a-3L"></a>非始之始等者。<a id="a-3M"></a>问向以无明生死为始。<a id="a-3N"></a>今何故。<a id="a-3O"></a>以佛性三因为始耶。<a id="a-3P"></a>答无明生死体。<a id="a-3Q"></a>即三因。<a id="a-3R"></a>二若佛下复疏释成三。<a id="a-3S"></a>初按定。<a id="a-3T"></a>是则下释上二句义。<a id="a-3U"></a>如即理事也。<a id="a-3V"></a>因理即果理故佛性非因。<a id="a-3W"></a>果如下果理即因理故。<a id="a-3X"></a>涅槃非果。<a id="a-3Y"></a>二若因下复释上文。<a id="a-3Z"></a>既显因果理同。<a id="a-3a"></a>则非但极果所证之理。<a id="a-3b"></a>非新非故。<a id="a-3c"></a>下凡所具之理亦非新非故也。<a id="a-3d"></a>文中反覆释成。<a id="a-3e"></a>故云因如不异果如。<a id="a-3f"></a>果如不异因如。<a id="a-3g"></a>大抵只显因果理一耳。<a id="a-3h"></a>问据前所释。<a id="a-3i"></a>乃以涅槃为新佛性为故。<a id="a-3j"></a>此中合云非止涅槃之如非故。<a id="a-3k"></a>何以却云非新耶。<a id="a-3l"></a>答若因果对明诚如所责。<a id="a-3m"></a>今虽分句释义。<a id="a-3n"></a>但显因果理同并非新故耳。<a id="a-3o"></a>故下结云。<a id="a-3p"></a>是则佛性涅槃因果之如。<a id="a-3q"></a>皆是非新非故也。<a id="a-3r"></a>三是则下结成。<a id="a-3s"></a>三非新下结归三德。<a id="a-3t"></a>以理事对一性二修。<a id="a-3u"></a>共成三德。<a id="a-3v"></a>一性是理以配法身。<a id="a-3w"></a>虽理本具三。<a id="a-3x"></a>今对修成一。<a id="a-3y"></a>二修是事虽智断俱冥于理。<a id="a-3z"></a>今对性但二。<a id="a-40"></a>此即合性为一合修为二。<a id="a-41"></a>若约开说则修性各三。<a id="a-42"></a>理具三法身。<a id="a-43"></a>智即三般若。<a id="a-44"></a>断即三解脱。<a id="a-45"></a>开虽成九。<a id="a-46"></a>九只是三。<a id="a-47"></a>三九互融展转无碍。<a id="a-48"></a>下明体宗用三。<a id="a-49"></a>各各互具即此意也。<a id="a-4A"></a>即理成解故曰非新而新。<a id="a-4B"></a>即理成惑故曰非故而故。<a id="a-4C"></a>既惑解即理故种智不发。<a id="a-4D"></a>无明不断而断。<a id="a-4E"></a>即一而三故。<a id="a-4F"></a>非点水之纵。<a id="a-4G"></a>即三而一故。<a id="a-4H"></a>非烈火之横。<a id="a-4I"></a>不纵不横如新伊字。<a id="a-4J"></a>凡论修性进否非一。<a id="a-4K"></a>显性录备明之。<a id="a-4L"></a>二辨能诠兴由二。<a id="a-4M"></a>初通举一化利钝不同者。<a id="a-4N"></a>一切众生无不本具三德平等无殊。<a id="a-4O"></a>但由熏习浅深故。<a id="a-4P"></a>成利钝差别。<a id="a-4Q"></a>利根者于华严座席即悟圆常。<a id="a-4R"></a>故法华云。<a id="a-4S"></a>始见我身闻我所说。<a id="a-4T"></a>悉皆信受入如来慧。<a id="a-4U"></a>其钝根者如聋如哑全生如乳。<a id="a-4V"></a>故须三味次第调熟。<a id="a-4W"></a>来至今经方归秘藏。<a id="a-4X"></a>故法华云。<a id="a-4Y"></a>除先修习学小乘者。<a id="a-4Z"></a>如是之人我今亦令得闻是经入于佛慧。<a id="a-4a"></a>其有不定根性。<a id="a-4b"></a>则于三味得悟妙理。<a id="a-4c"></a>对前名钝对后名利。<a id="a-4d"></a>由此根机不等故。<a id="a-4e"></a>有五时之教差别故云。<a id="a-4f"></a>是以大圣赴缘等也。<a id="a-4g"></a>顿即华严。<a id="a-4h"></a>渐即三味。<a id="a-4i"></a>鹿苑渐始。<a id="a-4j"></a>方等渐中。<a id="a-4k"></a>般若渐终。<a id="a-4l"></a>法华涅槃会前顿渐归非顿非渐。<a id="a-4m"></a>顿则下征下经文证成其义。<a id="a-4n"></a>忍草等者。<a id="a-4o"></a>第二十五云。<a id="a-4p"></a>雪山有草。<a id="a-4q"></a>名曰忍辱。<a id="a-4r"></a>牛若食者。<a id="a-4s"></a>即得醍醐。<a id="a-4t"></a>雪山譬佛。<a id="a-4u"></a>忍草譬教。<a id="a-4v"></a>牛譬机缘。<a id="a-4w"></a>食譬修行。<a id="a-4x"></a>得譬入位。<a id="a-4y"></a>顿机扣佛说圆顿教。<a id="a-4z"></a>闻教修行解发入住。<a id="a-50"></a>此证利根。<a id="a-51"></a>于华严会悟三德理。<a id="a-52"></a>彼虽兼别且约圆说。<a id="a-53"></a>渐则下第十三云。<a id="a-54"></a>从牛出乳。<a id="a-55"></a>譬从佛出十二部经。<a id="a-56"></a>即华严也。<a id="a-57"></a>从乳出酪。<a id="a-58"></a>譬从十二部出九部。<a id="a-59"></a>即阿含也。<a id="a-5A"></a>从酪出生酥。<a id="a-5B"></a>譬从九部出方等。<a id="a-5C"></a>从生酥出熟酥。<a id="a-5D"></a>譬从方等出般若。<a id="a-5E"></a>从熟酥出醍醐。<a id="a-5F"></a>譬从般若出大涅槃。<a id="a-5G"></a>法华与涅槃开显义同。<a id="a-5H"></a>故经省之。<a id="a-5I"></a>此证钝根。<a id="a-5J"></a>既于华严全生如乳。<a id="a-5K"></a>故须历三味渐次调熟。<a id="a-5L"></a>至于今经方悟三德。<a id="a-5M"></a>故云次第圆满。<a id="a-5N"></a>因前四味次第。<a id="a-5O"></a>得至今经三德圆满。<a id="a-5P"></a>故云次第圆满。<a id="a-5Q"></a>喻之下二十七云。<a id="a-5R"></a>置毒乳中乳即杀人。<a id="a-5S"></a>酪及二酥置毒亦尔。<a id="a-5T"></a>宿习了因名为置毒。<a id="a-5U"></a>藉今闻教毒发不同。<a id="a-5V"></a>若昔于二酥下圆乘种。<a id="a-5W"></a>故今再闻无明即灭。<a id="a-5X"></a>名为杀人。<a id="a-5Y"></a>此证不定根性味味得入也。<a id="a-5Z"></a>皆是下总结也。<a id="a-5a"></a>释迦。<a id="a-5b"></a>此云能仁。<a id="a-5c"></a>妙穷权实者。<a id="a-5d"></a>五时增减不出四教。<a id="a-5e"></a>教教所诠岂离十界。<a id="a-5f"></a>藏通诠六。<a id="a-5g"></a>别圆诠十。<a id="a-5h"></a>由即不即故分四殊。<a id="a-5i"></a>今能仁究竟显理。<a id="a-5j"></a>十界唯心九权一实。<a id="a-5k"></a>权实理等故云妙穷。<a id="a-5l"></a>巧赴下亦由众生理具权实。<a id="a-5m"></a>故感如来施权实教。<a id="a-5n"></a>权实虽异理常平等。<a id="a-5o"></a>故不二门云。<a id="a-5p"></a>由众生理具非权非实为权实机。<a id="a-5q"></a>佛亦果具非权非实为权实应。<a id="a-5r"></a>罄尽也。<a id="a-5s"></a>爽失也。<a id="a-5t"></a>二今此下别彰。<a id="a-5u"></a>此经开通往昔等者。<a id="a-5v"></a>开诸权门显今实义。<a id="a-5w"></a>故法华云。<a id="a-5x"></a>开方便门示真实相也。<a id="a-5y"></a>密义者。<a id="a-5z"></a>佛若不说偏小不知。<a id="a-60"></a>故名密义。<a id="a-61"></a>又已前显施方便。<a id="a-62"></a>而密意在圆。<a id="a-63"></a>今谈此意故云显发如来方便密义也。<a id="a-64"></a>毕竟不入涅槃者。<a id="a-65"></a>偏小之机。<a id="a-66"></a>谓佛灰灭圆顿之机。<a id="a-67"></a>知佛常住。<a id="a-68"></a>二此经下别序五章玄义。<a id="a-69"></a>初序二。<a id="a-6A"></a>初广序释名二。<a id="a-6B"></a>初翻名释义二。<a id="a-6C"></a>初约三德释二。<a id="a-6D"></a>初通举梵文。<a id="a-6E"></a>二随文翻译二。<a id="a-6F"></a>初释别名三。<a id="a-6G"></a>初翻对开章。<a id="a-6H"></a>二依章正释。<a id="a-6I"></a>二种烦恼生死者。<a id="a-6J"></a>界内见思烦恼感分段生死。<a id="a-6K"></a>界外无明烦恼感变易生死。<a id="a-6L"></a>免斯因果者。<a id="a-6M"></a>因谓烦恼。<a id="a-6N"></a>果谓生死。<a id="a-6O"></a>通释下包广曰大。<a id="a-6P"></a>三德圆融包括百界故。<a id="a-6Q"></a>俱受大名圆融故。<a id="a-6R"></a>俱无二边之喧动故。<a id="a-6S"></a>皆称寂灭圆融故。<a id="a-6T"></a>俱超二死之暴流故。<a id="a-6U"></a>悉名究竟。<a id="a-6V"></a>三别通下结意。<a id="a-6W"></a>显题无上至极果者。<a id="a-6X"></a>即约究竟所显涅槃。<a id="a-6Y"></a>以立题也。<a id="a-6Z"></a>二指通名圣教之总名者。<a id="a-6a"></a>大小偏圆总名经故。<a id="a-6b"></a>事在别释者。<a id="a-6c"></a>如法华玄义中约有翻无翻各有五义也。<a id="a-6d"></a>无翻五者。<a id="a-6e"></a>以彼语多含此方单浅。<a id="a-6f"></a>不可以单翻复。<a id="a-6g"></a>应留本音。<a id="a-6h"></a>既不可翻而含五义。<a id="a-6i"></a>一法本。<a id="a-6j"></a>二微发。<a id="a-6k"></a>亦云显示。<a id="a-6l"></a>三涌泉。<a id="a-6m"></a>四绳墨。<a id="a-6n"></a>五结鬘。<a id="a-6o"></a>有翻五者。<a id="a-6p"></a>一翻为经。<a id="a-6q"></a>二翻为契。<a id="a-6r"></a>三翻法本。<a id="a-6s"></a>四翻线。<a id="a-6t"></a>五翻善语教。<a id="a-6u"></a>昔佛法初度梵汉未明。<a id="a-6v"></a>故有无翻之说。<a id="a-6w"></a>乃是河西群学所传晚人承用耳。<a id="a-6x"></a>有翻之家虽具五义。<a id="a-6y"></a>以经为正。<a id="a-6z"></a>以此方先圣之语悉名经故以佛语为经。<a id="a-70"></a>此义翻也。<a id="a-71"></a>是以三藏中但有经藏。<a id="a-72"></a>十二部中但有经部而无线藏线部等名。<a id="a-73"></a>二若具下约三谛释。<a id="a-74"></a>然三德三谛同体异名故。<a id="a-75"></a>前约三德。<a id="a-76"></a>次约三谛。<a id="a-77"></a>文分为二。<a id="a-78"></a>初重翻别名。<a id="a-79"></a>二再释三字。<a id="a-7A"></a>初约真俗中俱名大也。<a id="a-7B"></a>初明真谛。<a id="a-7C"></a>遍荡相着故。<a id="a-7D"></a>大故云大若虚空。<a id="a-7E"></a>次明俗谛。<a id="a-7F"></a>体具三千故。<a id="a-7G"></a>大故云其性广博。<a id="a-7H"></a>后名中谛。<a id="a-7I"></a>遮照不二故。<a id="a-7J"></a>大故云又名不思议等。<a id="a-7K"></a>不因小相者。<a id="a-7L"></a>虚空绝待非对小名大也。<a id="a-7M"></a>二约真俗中俱名灭也。<a id="a-7N"></a>初约真谛自行名灭。<a id="a-7O"></a>灭凡夫生死故云灭。<a id="a-7P"></a>二十五有灭二乘涅槃故。<a id="a-7Q"></a>云及虚伪物。<a id="a-7R"></a>次约俗谛化他明灭。<a id="a-7S"></a>则随类现形灭彼三惑故。<a id="a-7T"></a>云得二十五三昧也。<a id="a-7U"></a>二十五三昧如圣行品说。<a id="a-7V"></a>后明中谛。<a id="a-7W"></a>灭真灭俗故。<a id="a-7X"></a>云生灭灭已。<a id="a-7Y"></a>生即是俗。<a id="a-7Z"></a>灭即是真。<a id="a-7a"></a>二边俱灭故云灭已。<a id="a-7b"></a>是则中谛名寂灭乐。<a id="a-7c"></a>三约真俗中俱名度者。<a id="a-7d"></a>度以过越为义。<a id="a-7e"></a>三谛无著悉是过越。<a id="a-7f"></a>咸得度名。<a id="a-7g"></a>不着于俗故云度于不度。<a id="a-7h"></a>不着于真故云又度于度。<a id="a-7i"></a>又度此彼下约中谛明度也。<a id="a-7j"></a>不着双照故云度。<a id="a-7k"></a>此彼之彼岸不着双遮故。<a id="a-7l"></a>云亦度非彼非此等。<a id="a-7m"></a>此即生死俗。<a id="a-7n"></a>彼即涅槃真。<a id="a-7o"></a>神龟者。<a id="a-7p"></a>中华古今注云灵龟者。<a id="a-7q"></a>玄文五色神龟之精也。<a id="a-7r"></a>上隆法天下平法地。<a id="a-7s"></a>能见存亡明于吉凶。<a id="a-7t"></a>水陆俱度者。<a id="a-7u"></a>譬中道度于二边也。<a id="a-7v"></a>水喻生死。<a id="a-7w"></a>陆喻涅槃。<a id="a-7x"></a>二总揽结归三法等者。<a id="a-7y"></a>哀叹品云。<a id="a-7z"></a>何等名为秘密之藏。<a id="a-80"></a>犹如伊字三点。<a id="a-81"></a>若并则不成伊。<a id="a-82"></a>纵亦不成。<a id="a-83"></a>如摩醯首罗面上三目。<a id="a-84"></a>乃得成伊。<a id="a-85"></a>我亦如是。<a id="a-86"></a>解脱之法亦非涅槃。<a id="a-87"></a>如来之身亦非涅槃。<a id="a-88"></a>摩诃般若亦非涅槃。<a id="a-89"></a>三法各异亦非涅槃。<a id="a-8A"></a>故知即一而三。<a id="a-8B"></a>即三而一。<a id="a-8C"></a>方是涅槃也。<a id="a-8D"></a>二金刚下略序余四。<a id="a-8E"></a>然释名总论三法体宗用。<a id="a-8F"></a>别论三法。<a id="a-8G"></a>总既含别。<a id="a-8H"></a>别不离总。<a id="a-8I"></a>故体即是大。<a id="a-8J"></a>宗即是度。<a id="a-8K"></a>用即是灭。<a id="a-8L"></a>教相分别总别之三法耳。<a id="a-8M"></a>是故五章不出三法。<a id="a-8N"></a>金刚宝藏等者。<a id="a-8O"></a>二十一经云。<a id="a-8P"></a>譬如宝藏多诸珍异种种具足。<a id="a-8Q"></a>佛道甚深奥藏。<a id="a-8R"></a>亦复如是。<a id="a-8S"></a>多诸奇异具足无缺。<a id="a-8T"></a>名大涅槃。<a id="a-8U"></a>二边不坏故曰金刚。<a id="a-8V"></a>含摄三千故名宝藏。<a id="a-8W"></a>无二死迁变故曰恒安。<a id="a-8X"></a>无三惑热恼故曰清凉。<a id="a-8Y"></a>不老不死即常住不变也。<a id="a-8Z"></a>置毒佛性者。<a id="a-8a"></a>毒喻佛性。<a id="a-8b"></a>五味喻五道。<a id="a-8c"></a>二十七经云。<a id="a-8d"></a>譬如有人置毒乳中乃至醍醐皆悉有毒。<a id="a-8e"></a>名字虽变毒性不失。<a id="a-8f"></a>若服醍醐亦能杀人。<a id="a-8g"></a>众生佛性亦尔。<a id="a-8h"></a>虽处五道受别异身。<a id="a-8i"></a>而是佛性常一无变。<a id="a-8j"></a>应以见性破惑名为杀人。<a id="a-8k"></a>即是今经大力用也。<a id="a-8l"></a>前引置毒喻五时教。<a id="a-8m"></a>此引置毒喻五道机同引一文而用意各别。<a id="a-8n"></a>毒鼓如第九经。<a id="a-8o"></a>譬如有人以新毒涂鼓于众人中击。<a id="a-8p"></a>虽无心欲闻。<a id="a-8q"></a>闻之皆死。<a id="a-8r"></a>唯除不横死者。<a id="a-8s"></a>是经亦尔。<a id="a-8t"></a>于诸行众中有闻声者。<a id="a-8u"></a>所有三毒悉皆灭尽。<a id="a-8v"></a>虽无心思念是经力故。<a id="a-8w"></a>能灭烦恼犯重造逆。<a id="a-8x"></a>闻已亦作菩提因缘。<a id="a-8y"></a>渐断烦恼。<a id="a-8z"></a>除不横死一阐提辈。<a id="a-90"></a>八自在我者。<a id="a-91"></a>一一多示一身以为多身。<a id="a-92"></a>身数大小如微尘。<a id="a-93"></a>充满十方。<a id="a-94"></a>如来身实非尘。<a id="a-95"></a>以自在故现微尘身。<a id="a-96"></a>二大小示一尘身满大千界。<a id="a-97"></a>三轻重以满大千之身。<a id="a-98"></a>轻举飞空实无轻重。<a id="a-99"></a>四色心如来一心安住不动。<a id="a-9A"></a>所可示化无量形类。<a id="a-9B"></a>五根六根互用。<a id="a-9C"></a>六得得一切法亦无得想。<a id="a-9D"></a>七说演一偈经无量劫义亦不尽。<a id="a-9E"></a>八见如来遍满一切处。<a id="a-9F"></a>如虚空不可得见。<a id="a-9G"></a>具如第二十一经。<a id="a-9H"></a>常住二字者。<a id="a-9I"></a>寿命品云。<a id="a-9J"></a>常当系心修此二字。<a id="a-9K"></a>佛是常住。<a id="a-9L"></a>若有修此二字。<a id="a-9M"></a>当知是人随我所行至我至处。<a id="a-9N"></a>四谛品云。<a id="a-9O"></a>或闻常住二字音声。<a id="a-9P"></a>若一经耳。<a id="a-9Q"></a>即生天上。<a id="a-9R"></a>无上醍醐者。<a id="a-9S"></a>即经云。<a id="a-9T"></a>从熟酥出醍醐如从摩诃般若出大涅槃也。<a id="a-9U"></a>二名含下结极教之相也者。<a id="a-9V"></a>圣人被下之言曰教。<a id="a-9W"></a>分别同异曰相。<a id="a-9X"></a>谓分别今经三德圆融。<a id="a-9Y"></a>异偏小纵横也。<a id="a-9Z"></a>又望前诸部明圆虽同兼等则异。<a id="a-9a"></a>今虽重施同知佛性故与兼等其义永殊。<a id="a-9b"></a>天竺五处不同者。<a id="a-9c"></a>五国咸名天竺。<a id="a-9d"></a>而言音各异。<a id="a-9e"></a>天竺或言身毒。<a id="a-9f"></a>或言贤豆。<a id="a-9g"></a>皆讹也。<a id="a-9h"></a>正言印度。<a id="a-9i"></a>印度月名。<a id="a-9j"></a>月有千名。<a id="a-9k"></a>斯一称也。<a id="a-9l"></a>良以彼土贤圣相继。<a id="a-9m"></a>开悟群生照临如月。<a id="a-9n"></a>因以名也。<a id="a-9o"></a>奢切小殊者。<a id="a-9p"></a>谓言音大同。<a id="a-9q"></a>但奢缓亲切小异。<a id="a-9r"></a>如中国云摩诃。<a id="a-9s"></a>东南称摩醯也。<a id="a-9t"></a>此间楚夏者。<a id="a-9u"></a>此则言音大异。<a id="a-9v"></a>如中国云般涅。<a id="a-9w"></a>西北称涅隶。<a id="a-9x"></a>淮南曰楚。<a id="a-9y"></a>中原曰夏。<a id="a-9z"></a>楚即蛮夷也。<a id="a-A0"></a>中原语正类彼中天。<a id="a-A1"></a>淮楚语讹。<a id="a-A2"></a>类彼西北。<a id="a-A3"></a>春秋后语曰。<a id="a-A4"></a>楚之先季连苗裔曰鬻熊。<a id="a-A5"></a>其子事周文王早卒。<a id="a-A6"></a>子熊任。<a id="a-A7"></a>任生熊绎。<a id="a-A8"></a>成王举文武之勤。<a id="a-A9"></a>而封于楚蛮也。<a id="a-AA"></a>孔安国曰。<a id="a-AB"></a>大国曰夏。<a id="a-AC"></a>双卷者。<a id="a-AD"></a>自有二经。<a id="a-AE"></a>一在王舍城鹞山中说。<a id="a-AF"></a>名佛般泥洹经上下两卷。<a id="a-AG"></a>即西晋帛法祖译。<a id="a-AH"></a>一在毗舍离国大林中重阁讲堂说。<a id="a-AI"></a>名大般涅槃经。<a id="a-AJ"></a>亦上下两卷。<a id="a-AK"></a>即东晋释法显译。<a id="a-AL"></a>而此二本皆是小乘。<a id="a-AM"></a>六卷名大般泥洹经。<a id="a-AN"></a>亦法显所译。<a id="a-AO"></a>大本即无谶所翻六卷。<a id="a-AP"></a>乃是大本前分耳。<a id="a-AQ"></a>是义下斥古非也。<a id="a-AR"></a>肇论下彼涅槃。<a id="a-AS"></a>无名论云。<a id="a-AT"></a>泥洹泥曰涅槃。<a id="a-AU"></a>此三名前后异出。<a id="a-AV"></a>盖是楚夏不同耳。<a id="a-AW"></a>涅槃者正也。<a id="a-AX"></a>故今云。<a id="a-AY"></a>为彼土正音。<a id="a-AZ"></a>如言大者下以此方大含多义以例涅槃。<a id="a-Aa"></a>不偏翻一切至于此者此即涅槃。<a id="a-Ab"></a>大品云。<a id="a-Ac"></a>一切法中涅槃为第一。<a id="a-Ad"></a>又大下名字功德品云。<a id="a-Ae"></a>所言大者。<a id="a-Af"></a>名之为常神通者。<a id="a-Ag"></a>璎珞经云。<a id="a-Ah"></a>神名天心。<a id="a-Ai"></a>通名慧性。<a id="a-Aj"></a>天心慧性究竟开发。<a id="a-Ak"></a>名之为大。<a id="a-Al"></a>故曰极号。<a id="a-Am"></a>常乐下总包四德故名为大。<a id="a-An"></a>故曰都名。<a id="a-Ao"></a>故不可翻也者。<a id="a-Ap"></a>以涅槃多含故存梵语。<a id="a-Aq"></a>是色声之法者。<a id="a-Ar"></a>手书故属色。<a id="a-As"></a>口说故属声。<a id="a-At"></a>不可下累书是色叠说是声。<a id="a-Au"></a>意云。<a id="a-Av"></a>既书梵名不可更书华名也。<a id="a-Aw"></a>又一梵名具含多义不可累说。<a id="a-Ax"></a>由是不翻。<a id="a-Ay"></a>义岂可多者。<a id="a-Az"></a>此师不许一名含多义也。<a id="a-B0"></a>但一下正示己义。<a id="a-B1"></a>还引此方息字为例。<a id="a-B2"></a>问多训与多义。<a id="a-B3"></a>岂不同耶。<a id="a-B4"></a>答不同。<a id="a-B5"></a>如训子息时。<a id="a-B6"></a>但有子息一义。<a id="a-B7"></a>故子息名下更无多义。<a id="a-B8"></a>此皆人师情见如此。<a id="a-B9"></a>盖匪通方。<a id="a-BA"></a>或训长息者。<a id="a-BB"></a>以生长训息也。<a id="a-BC"></a>暂时消息者。<a id="a-BD"></a>此以调养为消息。<a id="a-BE"></a>报示消息者。<a id="a-BF"></a>此以音信为消息。<a id="a-BG"></a>一名四实者。<a id="a-BH"></a>先陀婆一名。<a id="a-BI"></a>而有盐器水马之四实。<a id="a-BJ"></a>智臣善解者。<a id="a-BK"></a>菩萨品云。<a id="a-BL"></a>如是四物共同一名。<a id="a-BM"></a>有智之臣善知此名。<a id="a-BN"></a>若王洗时索先陀婆即便奉水。<a id="a-BO"></a>若王食时索先陀婆即便奉盐。<a id="a-BP"></a>欲饮奉器。<a id="a-BQ"></a>欲行奉马。<a id="a-BR"></a>经喻如来密语。<a id="a-BS"></a>唯大乘智臣应当善知。<a id="a-BT"></a>四等者。<a id="a-BU"></a>谓慈悲喜舍也。<a id="a-BV"></a>亦曰四无量。<a id="a-BW"></a>无量从境四等从心。<a id="a-BX"></a>境虽无量我心常等。<a id="a-BY"></a>以轻代重者。<a id="a-BZ"></a>以智慧翻般若也。<a id="a-Ba"></a>真丹者。<a id="a-Bb"></a>或云。<a id="a-Bc"></a>震旦旃丹指那指难。<a id="a-Bd"></a>皆梵音赊切也。<a id="a-Be"></a>若准华严翻为汉地。<a id="a-Bf"></a>又婆沙论中有二音。<a id="a-Bg"></a>一云指那。<a id="a-Bh"></a>此云文物国。<a id="a-Bi"></a>即赞美此方是衣冠文物之地也。<a id="a-Bj"></a>二云指难此云边鄙。<a id="a-Bk"></a>即贬挫此方非中国也。<a id="a-Bl"></a>西域记。<a id="a-Bm"></a>翻摩诃支那为大汉国。<a id="a-Bn"></a>或谓日出东隅其色如丹。<a id="a-Bo"></a>故云震旦。<a id="a-Bp"></a>真丹者。<a id="a-Bq"></a>此皆讹也。<a id="a-Br"></a>竺道生者。<a id="a-Bs"></a>竺姓也。<a id="a-Bt"></a>道生名也。<a id="a-Bu"></a>本姓魏钜鹿人。<a id="a-Bv"></a>幼而颖悟聪哲若神。<a id="a-Bw"></a>后值沙门竺法汰遂改俗受业因姓竺也。<a id="a-Bx"></a>言涅槃圣者。<a id="a-By"></a>初生游长安。<a id="a-Bz"></a>从罗什请法关中。<a id="a-C0"></a>僧众咸谓神悟。<a id="a-C1"></a>后还建康住青园寺。<a id="a-C2"></a>寺即晋恭思皇后褚氏种青之处。<a id="a-C3"></a>因以为名。<a id="a-C4"></a>以六卷泥洹。<a id="a-C5"></a>先至京都。<a id="a-C6"></a>生剖析经理洞入幽微。<a id="a-C7"></a>乃说阐提皆得成佛。<a id="a-C8"></a>遂撰十四科。<a id="a-C9"></a>其第十众生有佛性义云。<a id="a-CA"></a>经言阐提无者。<a id="a-CB"></a>欲击励恶行之人。<a id="a-CC"></a>非实无也。<a id="a-CD"></a>以其见恶明无无恶。<a id="a-CE"></a>必有抑扬当时诱物之妙。<a id="a-CF"></a>岂可守文哉。<a id="a-CG"></a>于时大本未传。<a id="a-CH"></a>孤明先发独见忤众。<a id="a-CI"></a>于是旧学以为邪说讥愤滋甚遂显大众摈而遣之。<a id="a-CJ"></a>生于大众中正容誓曰。<a id="a-CK"></a>若我所说反于经义者。<a id="a-CL"></a>请于现身即表疠疾。<a id="a-CM"></a>若与实相不相违背者。<a id="a-CN"></a>愿舍寿之时踞师子座。<a id="a-CO"></a>言竟拂衣而游。<a id="a-CP"></a>初投吴虎丘山。<a id="a-CQ"></a>旬日之中。<a id="a-CR"></a>学徒数百。<a id="a-CS"></a>其年夏雷震青园佛殿。<a id="a-CT"></a>龙升于天光影西壁。<a id="a-CU"></a>因改寺名龙光。<a id="a-CV"></a>时人叹曰。<a id="a-CW"></a>龙既去已生必行矣。<a id="a-CX"></a>俄而投迹庐山销影岩岫之中。<a id="a-CY"></a>僧众咸共敬服。<a id="a-CZ"></a>后涅槃大本至于南京。<a id="a-Ca"></a>果称阐提悉有佛性。<a id="a-Cb"></a>与前所说合若符契。<a id="a-Cc"></a>既获斯经寻即讲说。<a id="a-Cd"></a>以宋元嘉十一年冬十一月庚子。<a id="a-Ce"></a>于庐山精舍升于法座。<a id="a-Cf"></a>神色开明德音俊发。<a id="a-Cg"></a>论议数番穷理尽妙。<a id="a-Ch"></a>观听之众莫不悟悦。<a id="a-Ci"></a>法席将毕。<a id="a-Cj"></a>忽见尘尾纷然而坠。<a id="a-Ck"></a>端坐正容隐几而卒。<a id="a-Cl"></a>颜色不异似若入定。<a id="a-Cm"></a>于是京邑诸僧内惭自疾。<a id="a-Cn"></a>追而信伏其人鉴之至征瑞如此。<a id="a-Co"></a>尝着涅槃记。<a id="a-Cp"></a>事迹委如梁传第九。<a id="a-Cq"></a>其于涅槃独见若此故。<a id="a-Cr"></a>时人美之为圣。<a id="a-Cs"></a>引下文引唱灭速灭。<a id="a-Ct"></a>即是译人翻涅槃为灭也。<a id="a-Cu"></a>前家下今师判也。<a id="a-Cv"></a>前谓生公后指庄严唱灭速灭但约生身故云止灭。<a id="a-Cw"></a>于生复灭灭者亦灭涅槃也。<a id="a-Cx"></a>二边俱灭故称寂灭。<a id="a-Cy"></a>白马引第二文。<a id="a-Cz"></a>长干引第十五文。<a id="a-D0"></a>定林引第五文疮疣即二死也。<a id="a-D1"></a>梁武引二十三文。<a id="a-D2"></a>因中用智名断。<a id="a-D3"></a>果上惑尽名不生。<a id="a-D4"></a>睿师下睿公释论序也。<a id="a-D5"></a>秦言者。<a id="a-D6"></a>秦有亡秦符秦姚秦乞伏秦。<a id="a-D7"></a>今云秦者。<a id="a-D8"></a>姚秦。<a id="a-D9"></a>亦曰德秦。<a id="a-DA"></a>以符秦为前秦也。<a id="a-DB"></a>睿乃什公门人。<a id="a-DC"></a>即姚秦时也。<a id="a-DD"></a>方册者。<a id="a-DE"></a>即此土经籍也。<a id="a-DF"></a>礼记中庸篇曰。<a id="a-DG"></a>文武之政布在方册郑玄注云。<a id="a-DH"></a>方版策简也。<a id="a-DI"></a>或曰。<a id="a-DJ"></a>一扎曰简。<a id="a-DK"></a>连编诸简曰册。<a id="a-DL"></a>故左传序曰。<a id="a-DM"></a>大事书之于册。<a id="a-DN"></a>小事简牍而已。<a id="a-DO"></a>梵音不可变者。<a id="a-DP"></a>谓不可翻也。<a id="a-DQ"></a>唐三藏明不可翻。<a id="a-DR"></a>凡有五例。<a id="a-DS"></a>一秘密。<a id="a-DT"></a>如陀罗尼。<a id="a-DU"></a>二多含。<a id="a-DV"></a>如薄伽梵。<a id="a-DW"></a>三此方无。<a id="a-DX"></a>如阎浮树。<a id="a-DY"></a>四顺古。<a id="a-DZ"></a>如阿耨菩提。<a id="a-Da"></a>五生善。<a id="a-Db"></a>如般若。<a id="a-Dc"></a>今涅槃不翻。<a id="a-Dd"></a>应在生善多含之例。<a id="a-De"></a>即时书之者即就也。<a id="a-Df"></a>匠者。<a id="a-Dg"></a>谓师谓什公也。<a id="a-Dh"></a>受者。<a id="a-Di"></a>谓资谓笔受之人也。<a id="a-Dj"></a>谨敬也。<a id="a-Dk"></a>四云下约所诠之理不可思议故。<a id="a-Dl"></a>双非华梵。<a id="a-Dm"></a>又理难思故不可翻。<a id="a-Dn"></a>而摩诃亦可翻大故。<a id="a-Do"></a>非不可翻。<a id="a-Dp"></a>灭据下法即五阴。<a id="a-Dq"></a>人即假名。<a id="a-Dr"></a>生死下灭生死妄法证涅槃真法。<a id="a-Ds"></a>转凡夫因人为极圣果人。<a id="a-Dt"></a>以转释度义也。<a id="a-Du"></a>灭名目无者。<a id="a-Dv"></a>目谓题目以灭名题目其无。<a id="a-Dw"></a>以度名题目其有也。<a id="a-Dx"></a>实法即第一义谛。<a id="a-Dy"></a>假人五阴俱不可得故。<a id="a-Dz"></a>云俱灭相续即世谛。<a id="a-E0"></a>从因至果革凡成圣故去。<a id="a-E1"></a>俱度三云下苦依身在名有余。<a id="a-E2"></a>身智俱灭名无余。<a id="a-E3"></a>而非永免者。<a id="a-E4"></a>谓死已还生故但名灭。<a id="a-E5"></a>佛于三界更不受生。<a id="a-E6"></a>方得名度。<a id="a-E7"></a>观师下难开善。<a id="a-E8"></a>初解也。<a id="a-E9"></a>生死之人附何而度者。<a id="a-EA"></a>且人之与法岂得相离。<a id="a-EB"></a>由五阴实法有众生假人。<a id="a-EC"></a>如揽指成拳。<a id="a-ED"></a>故无异体。<a id="a-EE"></a>其法既已先灭。<a id="a-EF"></a>其人附何而度。<a id="a-EG"></a>此难彼释灭义也。<a id="a-EH"></a>若生下人既可转例知。<a id="a-EI"></a>法亦可转以人法无异体故。<a id="a-EJ"></a>何得云生死法灭耶。<a id="a-EK"></a>此难彼释度义也。<a id="a-EL"></a>今研下今师以四教望之。<a id="a-EM"></a>次第破彼四解。<a id="a-EN"></a>三果生死未并灭者。<a id="a-EO"></a>初果虽灭四趣生死。<a id="a-EP"></a>而有欲界人天七生。<a id="a-EQ"></a>二果尚有一生。<a id="a-ER"></a>三果虽无欲界生死尚有色无色生死。<a id="a-ES"></a>故前三果未并灭也。<a id="a-ET"></a>凡法下约有余解脱难。<a id="a-EU"></a>子缚已断名因灭。<a id="a-EV"></a>苦依身在名果未灭。<a id="a-EW"></a>若灰下约无余难假法俱寂者。<a id="a-EX"></a>谓假人宝法也。<a id="a-EY"></a>寂则不论度者。<a id="a-EZ"></a>人既寂灭约谁论度。<a id="a-Ea"></a>又下下小教所谈二乘取证无余无作佛义。<a id="a-Eb"></a>凡法都不灭等者。<a id="a-Ec"></a>以三藏菩萨不断惑故。<a id="a-Ed"></a>不论灭。<a id="a-Ee"></a>与不灭度与不度者。<a id="a-Ef"></a>以本自不生今则无灭。<a id="a-Eg"></a>若法若人俱如幻化故。<a id="a-Eh"></a>非但下灭伪法。<a id="a-Ei"></a>在十住灭真法。<a id="a-Ej"></a>在十行灭伪法故度。<a id="a-Ek"></a>凡人灭涅槃故度。<a id="a-El"></a>圣人言不涉真法者。<a id="a-Em"></a>彼释灭但云生死之法。<a id="a-En"></a>灭语不下释度。<a id="a-Eo"></a>但云生死之人转。<a id="a-Ep"></a>故云不涉真不论圣也。<a id="a-Eq"></a>灭之与度不纵不横者。<a id="a-Er"></a>灭即三解脱度即三般若。<a id="a-Es"></a>而体同名异。<a id="a-Et"></a>三一相即不纵不横。<a id="a-Eu"></a>既非下小即三藏。<a id="a-Ev"></a>共即通教。<a id="a-Ew"></a>菩萨别教。<a id="a-Ex"></a>佛即圆教。<a id="a-Ey"></a>先圣法言唯兹四教。<a id="a-Ez"></a>彼既并非故不敢道。<a id="a-F0"></a>受此有无犹是苦等者。<a id="a-F1"></a>领受二见故逼迫为苦。<a id="a-F2"></a>执此起惑故成集。<a id="a-F3"></a>修行对治故是道。<a id="a-F4"></a>断常俱离故是灭。<a id="a-F5"></a>此斥开善有无之义。<a id="a-F6"></a>全同断常。<a id="a-F7"></a>言犹是灭谛者。<a id="a-F8"></a>谓纵灭断常未出三藏小乘。<a id="a-F9"></a>意未涉大故云犹是灭谛之真。<a id="a-FA"></a>下开善所说尚非小乘灭义。<a id="a-FB"></a>云何释今圆顿涅槃。<a id="a-FC"></a>若以至目有者。<a id="a-FD"></a>牒义。<a id="a-FE"></a>若双下按定双目生死者。<a id="a-FF"></a>谓以灭度俱约生死以说也。<a id="a-FG"></a>生死本自下正难。<a id="a-FH"></a>则无度法等者。<a id="a-FI"></a>实法既无假人亦无故。<a id="a-FJ"></a>云亦无度者。<a id="a-FK"></a>既不可下以生死本空如幻化故。<a id="a-FL"></a>云何下生死尚不可。<a id="a-FM"></a>何况涅槃耶。<a id="a-FN"></a>疣赘者上音尤。<a id="a-FO"></a>下之汭切。<a id="a-FP"></a>说文曰。<a id="a-FQ"></a>疣赘也。<a id="a-FR"></a>小曰疣。<a id="a-FS"></a>大曰赘。<a id="a-FT"></a>释名云。<a id="a-FU"></a>疣者。<a id="a-FV"></a>丘也。<a id="a-FW"></a>出于皮上如地有丘。<a id="a-FX"></a>今以灭度之义。<a id="a-FY"></a>如彼疣赘通真之理喻之虚空。<a id="a-FZ"></a>若以下约别教破。<a id="a-Fa"></a>且以初地中道为涅槃。<a id="a-Fb"></a>文中先邪次小。<a id="a-Fc"></a>约二边次第纵破也。<a id="a-Fd"></a>纵非邪执乃是小义。<a id="a-Fe"></a>纵非小义乃是教道。<a id="a-Ff"></a>二边定非中道。<a id="a-Fg"></a>涅槃以名召法等者。<a id="a-Fh"></a>以灭度名召有无法。<a id="a-Fi"></a>以有无法应灭度名。<a id="a-Fj"></a>名物尚存者。<a id="a-Fk"></a>物即法也。<a id="a-Fl"></a>能通拙者。<a id="a-Fm"></a>且据三藏二乘为破析色故。<a id="a-Fn"></a>拙所通伪者。<a id="a-Fo"></a>所证偏真非是真实故。<a id="a-Fp"></a>贫住化城者。<a id="a-Fq"></a>乏大乘财食。<a id="a-Fr"></a>犹如贫子止住草庵。<a id="a-Fs"></a>患佛道长远。<a id="a-Ft"></a>譬之疲商权息化城。<a id="a-Fu"></a>法华开显破草庵之滞情。<a id="a-Fv"></a>荡化城之执教。<a id="a-Fw"></a>故云久已被弃。<a id="a-Fx"></a>云何下安用法华已弃之义。<a id="a-Fy"></a>用释今经圆常之名。<a id="a-Fz"></a>偏邪二边者望当教但中理故。<a id="a-G0"></a>二边悉是偏邪。<a id="a-G1"></a>有不关无等者。<a id="a-G2"></a>有无不融故非圆义。<a id="a-G3"></a>纵横狼籍者。<a id="a-G4"></a>各体故纵并得故横。<a id="a-G5"></a>劫掠下掠力尚反。<a id="a-G6"></a>夺取也。<a id="a-G7"></a>经喻外道窃佛常乐之名。<a id="a-G8"></a>喻以劫牛。<a id="a-G9"></a>今斥开善但得灭度之名。<a id="a-GA"></a>如掠劫群牛。<a id="a-GB"></a>不知其义。<a id="a-GC"></a>如不解钻摇。<a id="a-GD"></a>三藏酪浆尚犹难得。<a id="a-GE"></a>况通别二酥圆醍醐耶。<a id="a-GF"></a>又灭度无明亦非究竟者。<a id="a-GG"></a>以破无明通分真故。<a id="a-GH"></a>灭度究竟者。<a id="a-GI"></a>破惑究竟唯妙觉故。<a id="a-GJ"></a>方得字上或有灭度二字者。<a id="a-GK"></a>文误以后下后谓妙觉前谓分真。<a id="a-GL"></a>第二第三者。<a id="a-GM"></a>文亦误。<a id="a-GN"></a>应云第三第二也。<a id="a-GO"></a>第三约尘沙无明。<a id="a-GP"></a>第二约四住尘沙。<a id="a-GQ"></a>初番即有余无余尚不可。<a id="a-GR"></a>以第四番中分破释涅槃。<a id="a-GS"></a>况用第三。<a id="a-GT"></a>第二尚不可以第三第二。<a id="a-GU"></a>况用初番小乘义。<a id="a-GV"></a>以释圆顿极果涅槃耶。<a id="a-GW"></a>亦应凡夫从此至彼。<a id="a-GX"></a>便应是度者。<a id="a-GY"></a>准前开善立义。<a id="a-GZ"></a>乃云度者。<a id="a-Ga"></a>永免之名。<a id="a-Gb"></a>不云从此至彼今此例难也。<a id="a-Gc"></a>既得以已有还无释灭。<a id="a-Gd"></a>例应以凡夫死此生彼释度也。<a id="a-Ge"></a>文中初难凡夫展转复并。<a id="a-Gf"></a>意云。<a id="a-Gg"></a>既许是灭即应是度。<a id="a-Gh"></a>若不是度亦应非灭。<a id="a-Gi"></a>何得云灭通凡夫度唯圣人耶。<a id="a-Gj"></a>若圣下次难圣人既许灭义。<a id="a-Gk"></a>同凡例应度义亦同故云圣人从此至彼等。<a id="a-Gl"></a>若同下结难也。<a id="a-Gm"></a>若同小乘凡圣。<a id="a-Gn"></a>则近同小果。<a id="a-Go"></a>非至圆极之高。<a id="a-Gp"></a>狭唯六道非包十界之广。<a id="a-Gq"></a>若异下借使异小凡圣。<a id="a-Gr"></a>但是通别。<a id="a-Gs"></a>是故亦非高广。<a id="a-Gt"></a>云何下结斥应作四。<a id="a-Gu"></a>四十六番者。<a id="a-Gv"></a>难第三第四解。<a id="a-Gw"></a>亦应例前二解。<a id="a-Gx"></a>作四教难之。<a id="a-Gy"></a>故有十六。<a id="a-Gz"></a>今文存略。<a id="a-H0"></a>前二解各约四教则成八。<a id="a-H1"></a>后二解各合为一。<a id="a-H2"></a>故但十番。<a id="a-H3"></a>然后二解文虽但一义。<a id="a-H4"></a>各含四。<a id="a-H5"></a>第三约有余无余及以三惑。<a id="a-H6"></a>则已该四教。<a id="a-H7"></a>第四既约近狭非高广。<a id="a-H8"></a>以斥之则高广在圆。<a id="a-H9"></a>近狭收三义各含四。<a id="a-HA"></a>其旨焕若。<a id="a-HB"></a>明哲下示存略意。<a id="a-HC"></a>哲智也。<a id="a-HD"></a>时人下示研难意。<a id="a-HE"></a>薳音伟远也。<a id="a-HF"></a>已如前说者。<a id="a-HG"></a>如前依开善翻名也。<a id="a-HH"></a>释其下依翻释义。<a id="a-HI"></a>于中分二。<a id="a-HJ"></a>初且寄历别为释义故。<a id="a-HK"></a>次正约圆融为显理故。<a id="a-HL"></a>非前历别无以显后圆融。<a id="a-HM"></a>非后圆融无以会前历别。<a id="a-HN"></a>故知圆融更无别法。<a id="a-HO"></a>但是达前三九互摄耳。<a id="a-HP"></a>复于二文。<a id="a-HQ"></a>皆征下哀叹品中秘藏之说。<a id="a-HR"></a>以显其义。<a id="a-HS"></a>于次第中引法说文用结三身故云秘密藏者。<a id="a-HT"></a>名大涅槃。<a id="a-HU"></a>伊字三点。<a id="a-HV"></a>首罗三目。<a id="a-HW"></a>只是譬说。<a id="a-HX"></a>还譬三德故无别途。<a id="a-HY"></a>今就义便点。<a id="a-HZ"></a>是文字宜结解脱。<a id="a-Ha"></a>目能照了宜结般若。<a id="a-Hb"></a>至圆融释乃取合譬之文以结其义。<a id="a-Hc"></a>故云法身亦非等。<a id="a-Hd"></a>故哀叹所谈秘藏法譬合三义无别趣。<a id="a-He"></a>既用法譬以证历别。<a id="a-Hf"></a>合文以证圆融。<a id="a-Hg"></a>乃知二文义归一揆。<a id="a-Hh"></a>不可见下斥云未是今经正意。<a id="a-Hi"></a>便弃历别别觅圆融。<a id="a-Hj"></a>若得此意至下释经用别用圆处处多尔。<a id="a-Hk"></a>秀出者。<a id="a-Hl"></a>秀亦出也。<a id="a-Hm"></a>又荣也。<a id="a-Hn"></a>智境照发相应者。<a id="a-Ho"></a>以智照境由境发智。<a id="a-Hp"></a>境大智大故曰相应。<a id="a-Hq"></a>境即法身智即报身。<a id="a-Hr"></a>应身自在者。<a id="a-Hs"></a>应遍法界如镜现像。<a id="a-Ht"></a>形对像现故曰无能遏绝。<a id="a-Hu"></a>非生非起者。<a id="a-Hv"></a>前生即因后起即果。<a id="a-Hw"></a>照无下以遍以足释其圆义。<a id="a-Hx"></a>照无不遍者。<a id="a-Hy"></a>圆灭周遍照三谛故。<a id="a-Hz"></a>发无不足者。<a id="a-I0"></a>性灭具足发三智故。<a id="a-I1"></a>虽境智双举。<a id="a-I2"></a>正显报智圆灭耳。<a id="a-I3"></a>照遍故明穷发足故境极。<a id="a-I4"></a>逗必会者。<a id="a-I5"></a>以四教法逗权实机。<a id="a-I6"></a>随自随他示生示灭。<a id="a-I7"></a>称机无乖故曰必会。<a id="a-I8"></a>取必克者。<a id="a-I9"></a>义同上句克胜也。<a id="a-IA"></a>诸佛之师也者。<a id="a-IB"></a>诸佛即智师即是境。<a id="a-IC"></a>境能发智故称佛师。<a id="a-ID"></a>非四即之此岸。<a id="a-IE"></a>非究竟之彼岸。<a id="a-IF"></a>非分真之中流。<a id="a-IG"></a>非能契智非所契理。<a id="a-IH"></a>无始因无终果。<a id="a-II"></a>实相绝待故并非之。<a id="a-IJ"></a>故云故名实相度佛师度故。<a id="a-IK"></a>诸佛亦度者。<a id="a-IL"></a>境既绝待智亦绝待也。<a id="a-IM"></a>以境智不二故。<a id="a-IN"></a>此虽明智正在示境论云下释论赞般若偈也。<a id="a-IO"></a>境发智故名佛善来。<a id="a-IP"></a>智照境故名佛穷底。<a id="a-IQ"></a>如如智等者。<a id="a-IR"></a>全境如为智如故曰如如智。<a id="a-IS"></a>全智如为境如故曰如如境。<a id="a-IT"></a>佛无碍者。<a id="a-IU"></a>即大义。<a id="a-IV"></a>自度度他者。<a id="a-IW"></a>自既出二死。<a id="a-IX"></a>亦令他出二死也。<a id="a-IY"></a>度他故彼利益。<a id="a-IZ"></a>自度故我利益。<a id="a-Ia"></a>一切周悉者。<a id="a-Ib"></a>等彼十界故名周悉。<a id="a-Ic"></a>浅深别异者。<a id="a-Id"></a>于三番中各有深浅也。<a id="a-Ie"></a>法身则深二身则浅。<a id="a-If"></a>性净涅槃一切种智则深。<a id="a-Ig"></a>二净二智则浅。<a id="a-Ih"></a>身智脱不同故别异。<a id="a-Ii"></a>未是今经正意者。<a id="a-Ij"></a>意本圆融说有次第。<a id="a-Ik"></a>今据所说故非经意。<a id="a-Il"></a>意者下正约圆融三法。<a id="a-Im"></a>即三智等者三法。<a id="a-In"></a>谓三法身也。<a id="a-Io"></a>以理智用皆可轨故。<a id="a-Ip"></a>同受法名。<a id="a-Iq"></a>三智即三般若。<a id="a-Ir"></a>三点即三解脱。<a id="a-Is"></a>法身即一切种智性净涅槃。<a id="a-It"></a>报身即一切智圆净涅槃。<a id="a-Iu"></a>应身即道种智方便净涅槃。<a id="a-Iv"></a>三法下两番融即。<a id="a-Iw"></a>初明九三相即。<a id="a-Ix"></a>次明三一相即。<a id="a-Iy"></a>良由九只是三三只是一故也。<a id="a-Iz"></a>三法即九法者。<a id="a-J0"></a>以身智脱各开三故。<a id="a-J1"></a>九法即三法者。<a id="a-J2"></a>以合三身为法身。<a id="a-J3"></a>合三智为般若。<a id="a-J4"></a>合三脱为解脱故。<a id="a-J5"></a>不三而三下明三一互融。<a id="a-J6"></a>不得相离者。<a id="a-J7"></a>即三而一故。<a id="a-J8"></a>不得相混者。<a id="a-J9"></a>即一而三故。<a id="a-JA"></a>涅槃之名遍布诸处者。<a id="a-JB"></a>涅槃是安乐法。<a id="a-JC"></a>诸处即十法界。<a id="a-JD"></a>此乃约事以辨故。<a id="a-JE"></a>有十界浅深之殊。<a id="a-JF"></a>猕猴者。<a id="a-JG"></a>毛诗草虫经曰。<a id="a-JH"></a>猱猕猴也。<a id="a-JI"></a>楚人谓之沐猴。<a id="a-JJ"></a>腾枝跃树者。<a id="a-JK"></a>后汉王延寿王孙赋曰。<a id="a-JL"></a>缘百仞之高木。<a id="a-JM"></a>攀窈褭之长枝。<a id="a-JN"></a>河伯者。<a id="a-JO"></a>水神也。<a id="a-JP"></a>名天吴。<a id="a-JQ"></a>山海经云。<a id="a-JR"></a>天吴八首十八尾。<a id="a-JS"></a>亦曰水伯。<a id="a-JT"></a>援神契曰。<a id="a-JU"></a>河者水之伯。<a id="a-JV"></a>上应天汉。<a id="a-JW"></a>噞喁上音验。<a id="a-JX"></a>下牛凶切。<a id="a-JY"></a>说文云。<a id="a-JZ"></a>众口上见也。<a id="a-Ja"></a>淮南子曰。<a id="a-Jb"></a>天且雨也。<a id="a-Jc"></a>鱼已噞噞。<a id="a-Jd"></a>修罗怖畏得归依处者。<a id="a-Je"></a>谓与天主斗战奔北。<a id="a-Jf"></a>故怖入藕丝中即归依处也。<a id="a-Jg"></a>欲界报法等者。<a id="a-Jh"></a>即人中饱足为乐。<a id="a-Ji"></a>是报法也。<a id="a-Jj"></a>断欲界结等者。<a id="a-Jk"></a>即第二十一文多用。<a id="a-Jl"></a>善因者。<a id="a-Jm"></a>谓断结之言。<a id="a-Jn"></a>皆在人中悬发上二界定。<a id="a-Jo"></a>故云善因。<a id="a-Jp"></a>若三下婴儿行品文也。<a id="a-Jq"></a>八万等者。<a id="a-Jr"></a>初果八万劫成菩提。<a id="a-Js"></a>六四二及十千。<a id="a-Jt"></a>如次对二三四果及支佛。<a id="a-Ju"></a>以由界内经生多少故。<a id="a-Jv"></a>成菩提赊促有差。<a id="a-Jw"></a>经有三文。<a id="a-Jx"></a>第十云。<a id="a-Jy"></a>成菩提。<a id="a-Jz"></a>十九云至大涅槃。<a id="a-K0"></a>二十云。<a id="a-K1"></a>得阿耨菩提心。<a id="a-K2"></a>委释如疏记释论下诸文明菩萨法界。<a id="a-K3"></a>多明三教菩萨。<a id="a-K4"></a>或但取别教。<a id="a-K5"></a>今此乃以圆教分真名菩萨界。<a id="a-K6"></a>故知从初发心即指初住故。<a id="a-K7"></a>引此经十住见不了了。<a id="a-K8"></a>证成其义。<a id="a-K9"></a>唯取极果为佛界。<a id="a-KA"></a>问三教菩萨及圆住前。<a id="a-KB"></a>何不明之。<a id="a-KC"></a>答欲显极果住大涅槃。<a id="a-KD"></a>是经正意故。<a id="a-KE"></a>且以真因为菩萨界。<a id="a-KF"></a>余可准知。<a id="a-KG"></a>各有涅槃义也。<a id="a-KH"></a>随情逐事者。<a id="a-KI"></a>十界事别各谓涅槃。<a id="a-KJ"></a>此翻法胜者。<a id="a-KK"></a>亦法尚是阿罗汉。<a id="a-KL"></a>佛灭度后八百年中。<a id="a-KM"></a>于婆沙中取三百偈以为一部。<a id="a-KN"></a>名杂阿毗昙。<a id="a-KO"></a>又撰增一集文中解二涅槃。<a id="a-KP"></a>皆先立义。<a id="a-KQ"></a>次引证悉。<a id="a-KR"></a>是今经第二十一文也。<a id="a-KS"></a>灭烦恼即子缚断。<a id="a-KT"></a>离诸有即果缚断。<a id="a-KU"></a>皆是有余者二乘虽断果缚无明全在。<a id="a-KV"></a>是故望佛仍是有余。<a id="a-KW"></a>故引胜鬘证成其义。<a id="a-KX"></a>昔灭下昔教小乘以灰断为涅槃故云是尽。<a id="a-KY"></a>今经大乘以常住为涅槃。<a id="a-KZ"></a>故云非尽。<a id="a-Ka"></a>若依下约别义正斥。<a id="a-Kb"></a>今昔相对者。<a id="a-Kc"></a>昔小今大俱有涅槃。<a id="a-Kd"></a>正是通途之义。<a id="a-Ke"></a>非别显今经圆极涅槃也。<a id="a-Kf"></a>若擘下盖约别义以弹剥之也。<a id="a-Kg"></a>故云义则不然。<a id="a-Kh"></a>肌谓肌肉。<a id="a-Ki"></a>理谓凑理。<a id="a-Kj"></a>张平子西京赋曰。<a id="a-Kk"></a>街谈巷议弹射臧否。<a id="a-Kl"></a>剖析毫厘擘肌分理注云。<a id="a-Km"></a>言此人弹剥善恶虽毫厘肌理之间。<a id="a-Kn"></a>亦能分擘。<a id="a-Ko"></a>何者下牒彼立义所灭则异者。<a id="a-Kp"></a>彼以灭烦恼为有余灭生死为无余。<a id="a-Kq"></a>若尔下今师正难也。<a id="a-Kr"></a>法尚既于小乘以断见师子缚为有余。<a id="a-Ks"></a>断生死果缚为无余。<a id="a-Kt"></a>若例大乘。<a id="a-Ku"></a>亦应以破根本无明为有余。<a id="a-Kv"></a>破变易生死为无余。<a id="a-Kw"></a>此则大小两教各有二种涅槃高下硕异。<a id="a-Kx"></a>小既未破无明。<a id="a-Ky"></a>岂得以小所得二种为大乘有余耶。<a id="a-Kz"></a>汝今既以小乘二涅槃为大。<a id="a-L0"></a>有余则应小乘。<a id="a-L1"></a>已破无明入菩萨位也。<a id="a-L2"></a>故云若尔至同佛入无余涅槃也。<a id="a-L3"></a>何事下既若二乘已破无明入菩萨位。<a id="a-L4"></a>何故复被弹诃言非大乘耶故云被诃言非也不断下出诃小之文。<a id="a-L5"></a>不断根本无明故。<a id="a-L6"></a>不到三德彼岸故。<a id="a-L7"></a>门外草庵非长者宅内故。<a id="a-L8"></a>云何下结责也。<a id="a-L9"></a>此约别义则大乘二种涅槃。<a id="a-LA"></a>唯佛及证。<a id="a-LB"></a>不应对佛云小是有余也。<a id="a-LC"></a>又若下约通义例斥。<a id="a-LD"></a>通则九界皆应对佛称为有余。<a id="a-LE"></a>何但二乘。<a id="a-LF"></a>皆不得然者。<a id="a-LG"></a>然是也。<a id="a-LH"></a>谓皆不是大乘有余也。<a id="a-LI"></a>岂非佛性通耶者。<a id="a-LJ"></a>安乐性即佛性也。<a id="a-LK"></a>前明涅槃约事通于十界。<a id="a-LL"></a>如云寒狱以热为乐等。<a id="a-LM"></a>今明佛性约理通于十界。<a id="a-LN"></a>且取通义故得例答。</p>
 </body>
</html>