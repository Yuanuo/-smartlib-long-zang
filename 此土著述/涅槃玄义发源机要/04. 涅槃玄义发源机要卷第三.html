<!doctype html>
<html id="z3IBWdk1PF" data-ver="1386">
 <head>
  <meta charset="utf-8">
  <meta author="智圆">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">涅槃玄义发源机要卷第三</h1>
  <p id="a2">德有三种者。<a id="a-3"></a>然此释体。<a id="a-4"></a>正约法身以三德互融故。<a id="a-5"></a>须备举而于此三各自具三。<a id="a-6"></a>谓三身三智三脱。<a id="a-7"></a>开之成九。<a id="a-8"></a>合之成三。<a id="a-9"></a>三九虽殊同归一体。<a id="a-A"></a>一尚无一岂有九三。<a id="a-B"></a>虽无九三九三宛尔。<a id="a-C"></a>佛果既尔生因亦然。<a id="a-D"></a>乃识体宗用三展转相成。<a id="a-E"></a>只我一念。<a id="a-F"></a>若知此旨前后易明。<a id="a-G"></a>法身者下释三德相。<a id="a-H"></a>一一德中各自具三。<a id="a-I"></a>在文可见。<a id="a-J"></a>释法身中云。<a id="a-K"></a>非色即报身。<a id="a-L"></a>即色谓应身。<a id="a-M"></a>双非谓法身。<a id="a-N"></a>由三身互融故。<a id="a-O"></a>名真善妙色。<a id="a-P"></a>又真下约三观。<a id="a-Q"></a>释因修三观果证三身。<a id="a-R"></a>例一切法者。<a id="a-S"></a>亦应云真善妙心真善妙阴界入等。<a id="a-T"></a>乃至根尘细开凡圣备历。<a id="a-U"></a>皆可加于真善妙三字。<a id="a-V"></a>以明诸法同归三谛焉。<a id="a-W"></a>又例一切法者。<a id="a-X"></a>即是以真善妙三字摄一切三法也。<a id="a-Y"></a>法身藏等者。<a id="a-Z"></a>包含三故名藏。<a id="a-a"></a>皆具常等。<a id="a-b"></a>名德下二结云藏德者。<a id="a-c"></a>亦尔。<a id="a-d"></a>二般若言一切种智者。<a id="a-e"></a>大论云。<a id="a-f"></a>一相寂灭相种种行类相貌。<a id="a-g"></a>皆知名一切种智。<a id="a-h"></a>一相寂灭即中道双遮也。<a id="a-i"></a>种种皆知即中道双照也。<a id="a-j"></a>当知三智圆融名一切种智。<a id="a-k"></a>故下结云。<a id="a-l"></a>三智一心中得。<a id="a-m"></a>照中即一切种智。<a id="a-n"></a>照真即一切智。<a id="a-o"></a>照俗即道种智。<a id="a-p"></a>三解脱自在解脱等者。<a id="a-q"></a>自在即方便解脱。<a id="a-r"></a>解脱即实慧解脱。<a id="a-s"></a>其性广博即实相解脱。<a id="a-t"></a>无缚下次第释出三脱义也。<a id="a-u"></a>体缚即脱者。<a id="a-v"></a>体达也。<a id="a-w"></a>即是实慧达结业之缚。<a id="a-x"></a>即解脱也。<a id="a-y"></a>此即释上解脱二字。<a id="a-z"></a>调伏众生自在无碍。<a id="a-10"></a>即方便解脱。<a id="a-11"></a>此即释上自在二字。<a id="a-12"></a>令彼众生离二死苦。<a id="a-13"></a>名无疮疣。<a id="a-14"></a>所引三文皆下经中明百句解脱中语。<a id="a-15"></a>摄一切法摄一切人者。<a id="a-16"></a>十界实法假人俱在一念即三德故。<a id="a-17"></a>悉皆入中者。<a id="a-18"></a>我究竟入诸子分入。<a id="a-19"></a>余义亦显者。<a id="a-1A"></a>谓余四章也。<a id="a-1B"></a>世人解谛等者。<a id="a-1C"></a>下疏云。<a id="a-1D"></a>旧或以境为四谛。<a id="a-1E"></a>或以智为四谛。<a id="a-1F"></a>谓凡夫无智但有于境。<a id="a-1G"></a>所以经云。<a id="a-1H"></a>有苦无谛。<a id="a-1I"></a>或云。<a id="a-1J"></a>苦集灭道皆是对境说智智即是谛。<a id="a-1K"></a>境能发智令智无所有。<a id="a-1L"></a>智能照境了境本无。<a id="a-1M"></a>境智相成故言四谛。<a id="a-1N"></a>下疏中阙约教释。<a id="a-1O"></a>谛义应谓言教诠辨分明是审谛义。<a id="a-1P"></a>经云。<a id="a-1Q"></a>心喜说真谛。<a id="a-1R"></a>说即教也。<a id="a-1S"></a>各得一途故云非无此义。<a id="a-1T"></a>今用理释谛者。<a id="a-1U"></a>此即用兴皇义也。<a id="a-1V"></a>故下疏云。<a id="a-1W"></a>兴皇云谛者。<a id="a-1X"></a>只是佛性涅槃非境非智非漏非无漏。<a id="a-1Y"></a>非因非果非世出世。<a id="a-1Z"></a>故名圣谛。<a id="a-1a"></a>此乃约理释也。<a id="a-1b"></a>然今约一理随机而有四种四谛之别。<a id="a-1c"></a>则兴皇所释未为尽善理。<a id="a-1d"></a>当即境正者。<a id="a-1e"></a>以境是事事元依理故境正。<a id="a-1f"></a>即智教俱正者。<a id="a-1g"></a>以依境发智依智说教故。<a id="a-1h"></a>以理下理为境智教之本。<a id="a-1i"></a>举本摄末故以理释谛义方允合。<a id="a-1j"></a>能生生所生者。<a id="a-1k"></a>习因招苦果也。<a id="a-1l"></a>所生还生能生者。<a id="a-1m"></a>于苦果上还起集因。<a id="a-1n"></a>因又招果故云苦集回转。<a id="a-1o"></a>道名能坏者。<a id="a-1p"></a>戒定慧能治苦集也。<a id="a-1q"></a>灭是所坏者。<a id="a-1r"></a>苦集尽处名灭谛也。<a id="a-1s"></a>更互生灭者。<a id="a-1t"></a>能坏生则所坏灭圣人是也。<a id="a-1u"></a>所坏生则能坏灭凡夫是也。<a id="a-1v"></a>逼迫下如次对四谛。<a id="a-1w"></a>如经者。<a id="a-1x"></a>如四谛品及圣行品明四谛慧中说下三文。<a id="a-1y"></a>末皆云如经。<a id="a-1z"></a>悉指二品。<a id="a-20"></a>有无量相者。<a id="a-21"></a>以约十界明四谛故。<a id="a-22"></a>解苦无苦者。<a id="a-23"></a>阴入皆如无苦可舍。<a id="a-24"></a>烦恼即菩提无集可断。<a id="a-25"></a>边邪皆中正无道可修。<a id="a-26"></a>生死即涅槃无灭可证。<a id="a-27"></a>故云。<a id="a-28"></a>乃至解灭无灭。<a id="a-29"></a>皆即一心三谛故。<a id="a-2A"></a>云而有于实。<a id="a-2B"></a>苦因即集。<a id="a-2C"></a>苦尽即灭。<a id="a-2D"></a>苦对即道。<a id="a-2E"></a>一中有无量等者。<a id="a-2F"></a>一即是一实四谛。<a id="a-2G"></a>无量即三种四谛。<a id="a-2H"></a>取道谛所治以当其用者。<a id="a-2I"></a>苦集灭处用义乃彰。<a id="a-2J"></a>调御下即迦葉问。<a id="a-2K"></a>云何诸调御心喜说真谛。<a id="a-2L"></a>故佛以四谛一品答之。<a id="a-2M"></a>只是一无差别者。<a id="a-2N"></a>前约理释谛妙在此也。<a id="a-2O"></a>此中遗一章者。<a id="a-2P"></a>此非正文。<a id="a-2Q"></a>乃是古本阙落。<a id="a-2R"></a>不生不生一义后人校勘签。<a id="a-2S"></a>于卷上或注于界外写者。<a id="a-2T"></a>不晓辄入。<a id="a-2U"></a>文中亦始疏中。<a id="a-2V"></a>如是下有白书重点二字。<a id="a-2W"></a>亦是文中合重书。<a id="a-2X"></a>如是二字而疏本阙落。<a id="a-2Y"></a>勘者签之。<a id="a-2Z"></a>今于如是字下重点写者。<a id="a-2a"></a>不晓亦书在文中。<a id="a-2b"></a>鹦鹉学语斯言验矣。<a id="a-2c"></a>然此不生不生之义。<a id="a-2d"></a>若欲例说者。<a id="a-2e"></a>如德王中明四句。<a id="a-2f"></a>谓生生生不生不生生不生不生也。<a id="a-2g"></a>生生是无明生死。<a id="a-2h"></a>生不生是断德解脱。<a id="a-2i"></a>不生生是智德般若。<a id="a-2j"></a>不生不生是理体法身。<a id="a-2k"></a>而此四句即一而四即四而一。<a id="a-2l"></a>令易解故总唱四句。<a id="a-2m"></a>即名不生不生即体。<a id="a-2n"></a>不生生即宗。<a id="a-2o"></a>生不生即用。<a id="a-2p"></a>如此演说。<a id="a-2q"></a>即教非但经体义明余义亦显。<a id="a-2r"></a>性有五种者。<a id="a-2s"></a>正因约理余四约事。<a id="a-2t"></a>以约理故。<a id="a-2u"></a>虽非因果体遍因果。<a id="a-2v"></a>所生智慧因缘之境。<a id="a-2w"></a>已是于因智慧望果。<a id="a-2x"></a>复是于因。<a id="a-2y"></a>故曰因因。<a id="a-2z"></a>果果性者。<a id="a-30"></a>菩提智德已是于果。<a id="a-31"></a>复得涅槃断德之果。<a id="a-32"></a>故云果果。<a id="a-33"></a>今且下约五阴正示。<a id="a-34"></a>以五阴之境常现前故。<a id="a-35"></a>所以止观初唯观阴烦恼等九。<a id="a-36"></a>待发方观。<a id="a-37"></a>今从要的故约阴境以示五性。<a id="a-38"></a>五阴下所以者。<a id="a-39"></a>所以犹义理也。<a id="a-3A"></a>五阴是事佛性是理。<a id="a-3B"></a>事由理变。<a id="a-3C"></a>此事即理故云所以也。<a id="a-3D"></a>五阴是因复生智慧之因。<a id="a-3E"></a>故曰因因。<a id="a-3F"></a>问五阴是果何名因耶。<a id="a-3G"></a>答凡夫妄果望佛仍因。<a id="a-3H"></a>智慧增成者。<a id="a-3I"></a>分证究竟悉曰增成智慧。<a id="a-3J"></a>所灭者。<a id="a-3K"></a>所灭即无明。<a id="a-3L"></a>无明灭处即涅槃果。<a id="a-3M"></a>余一切法者。<a id="a-3N"></a>即界入等。<a id="a-3O"></a>果果性为名者。<a id="a-3P"></a>以经名大涅槃故。<a id="a-3Q"></a>正性为体者。<a id="a-3R"></a>正性是妙理故。<a id="a-3S"></a>因因性果性为宗者。<a id="a-3T"></a>以因果为宗故。<a id="a-3U"></a>问既以因果为宗。<a id="a-3V"></a>何故不摄涅槃断果耶。<a id="a-3W"></a>答其实兼之。<a id="a-3X"></a>但经题正约果果而立其义。<a id="a-3Y"></a>既便故。<a id="a-3Z"></a>宜当名。<a id="a-3a"></a>若准前义。<a id="a-3b"></a>亦应云总摄五性为名也。<a id="a-3c"></a>因性为用者。<a id="a-3d"></a>十二因缘是所破故。<a id="a-3e"></a>以所显能用义明矣。<a id="a-3f"></a>二即不二等者。<a id="a-3g"></a>二谓因果不二即理体。<a id="a-3h"></a>事理融一故并相即不二。<a id="a-3i"></a>不可为二者。<a id="a-3j"></a>以名事分别。<a id="a-3k"></a>则不二之体不可为因果之宗。<a id="a-3l"></a>故云不可。<a id="a-3m"></a>为二下句例说。<a id="a-3n"></a>既立下正约名事分别。<a id="a-3o"></a>以立五章修行喉襟者。<a id="a-3p"></a>如身之喉。<a id="a-3q"></a>如衣之衿。<a id="a-3r"></a>盖言要也。<a id="a-3s"></a>莫过因果者。<a id="a-3t"></a>以因收万善果摄万德。<a id="a-3u"></a>故略有三种者。<a id="a-3v"></a>谓三修五行一行也。<a id="a-3w"></a>次第标释故不先列。<a id="a-3x"></a>问净名玄云。<a id="a-3y"></a>涅槃非无五行之因。<a id="a-3z"></a>而果正因傍以果为宗。<a id="a-40"></a>又上句云。<a id="a-41"></a>莫过因果。<a id="a-42"></a>何故但引三种明因之文。<a id="a-43"></a>以释宗义耶。<a id="a-44"></a>答虽引因文因必克果。<a id="a-45"></a>则与上句义同符。<a id="a-46"></a>经简示则与净名玄义义同。<a id="a-47"></a>下名三修云能得常果成涅槃食。<a id="a-48"></a>五行中云修是行已得二十五三昧住大涅槃。<a id="a-49"></a>德王中到彼岸师子吼中住大涅槃。<a id="a-4A"></a>一行中大乘大涅槃。<a id="a-4B"></a>此等皆是所克之果。<a id="a-4C"></a>故知明因意在于果。<a id="a-4D"></a>则是今经明宗之意。<a id="a-4E"></a>以此经中正谭果人所证故也。<a id="a-4F"></a>斥诸比丘者。<a id="a-4G"></a>以圆斥小也。<a id="a-4H"></a>显于非常非无常者。<a id="a-4I"></a>即因果所显之体也。<a id="a-4J"></a>劣三修者。<a id="a-4K"></a>即所破无常也。<a id="a-4L"></a>是烦恼薪者。<a id="a-4M"></a>以二乘人无明全在故。<a id="a-4N"></a>胜三修即当住因果也。<a id="a-4O"></a>涅槃食者。<a id="a-4P"></a>即所证理分理极理悉名。<a id="a-4Q"></a>为食。<a id="a-4R"></a>四众即四十真因也。<a id="a-4S"></a>即是甘嗜者。<a id="a-4T"></a>智能证理故喻甘嗜。<a id="a-4U"></a>履而行之者。<a id="a-4V"></a>履践其性体而修因至果。<a id="a-4W"></a>法常等者。<a id="a-4X"></a>法即所履之境。<a id="a-4Y"></a>佛即能履之智。<a id="a-4Z"></a>何意增减者。<a id="a-4a"></a>增至二三减至二一。<a id="a-4b"></a>置事缘理者。<a id="a-4c"></a>诸比丘弃置小乘事行。<a id="a-4d"></a>而对佛称叹昔教苦无常无我三修之理观也。<a id="a-4e"></a>故经云。<a id="a-4f"></a>譬如诸迹之中象迹第一。<a id="a-4g"></a>此无常想亦复如是。<a id="a-4h"></a>举胜理破劣理者。<a id="a-4i"></a>苦等劣理也。<a id="a-4j"></a>常乐我胜理也。<a id="a-4k"></a>问何故但言三修。<a id="a-4l"></a>答空滥果证。<a id="a-4m"></a>今明修义故且不言。<a id="a-4n"></a>既增减由机。<a id="a-4o"></a>亦应至四。<a id="a-4p"></a>二者下约次第五行明修因也。<a id="a-4q"></a>初谓戒定慧者。<a id="a-4r"></a>以五行中圣行居初故云初也。<a id="a-4s"></a>圣行不出三种故标戒定慧。<a id="a-4t"></a>居家下次第释出。<a id="a-4u"></a>初文即戒圣行。<a id="a-4v"></a>即经云。<a id="a-4w"></a>在家不乐犹如牢狱。<a id="a-4x"></a>出家闲旷犹若虚空。<a id="a-4y"></a>文云。<a id="a-4z"></a>梵行者。<a id="a-50"></a>非指四等之梵行。<a id="a-51"></a>盖指出家为梵行耳。<a id="a-52"></a>以离在家染秽故。<a id="a-53"></a>此明戒圣行也。<a id="a-54"></a>从头下明定圣行。<a id="a-55"></a>此即特胜禅也。<a id="a-56"></a>引文虽略而有修有证。<a id="a-57"></a>从头至足修也。<a id="a-58"></a>唯有下证也。<a id="a-59"></a>证此特胜。<a id="a-5A"></a>发开身仓备见己身三十六物。<a id="a-5B"></a>观察下明慧圣行。<a id="a-5C"></a>而有四种慧行。<a id="a-5D"></a>初观八苦等是生灭。<a id="a-5E"></a>次无生。<a id="a-5F"></a>次无量。<a id="a-5G"></a>次无作。<a id="a-5H"></a>在文可见。<a id="a-5I"></a>如经者。<a id="a-5J"></a>指第十一卷。<a id="a-5K"></a>得二十五三昧者。<a id="a-5L"></a>即慧行果由慧行成。<a id="a-5M"></a>谓无畏地得二十五三昧随机利生也。<a id="a-5N"></a>分证三德名住涅槃况出等者。<a id="a-5O"></a>举分果况出极果。<a id="a-5P"></a>从浅至深者。<a id="a-5Q"></a>因浅果深。<a id="a-5R"></a>显非下以因果事显双非理。<a id="a-5S"></a>德王下五行约修十德明证故。<a id="a-5T"></a>彼品云。<a id="a-5U"></a>菩萨修行大般涅槃证十功德也。<a id="a-5V"></a>然五行通证十德通修。<a id="a-5W"></a>舍傍取正。<a id="a-5X"></a>以分二别。<a id="a-5Y"></a>疏记委论。<a id="a-5Z"></a>四大如箧者。<a id="a-5a"></a>大如毒蛇。<a id="a-5b"></a>身如箧笥。<a id="a-5c"></a>四大成身如蛇在箧。<a id="a-5d"></a>五阴如害者。<a id="a-5e"></a>即经云。<a id="a-5f"></a>五旃陀罗拔刀随之也。<a id="a-5g"></a>经文甚广。<a id="a-5h"></a>截流者。<a id="a-5i"></a>流喻烦恼生死。<a id="a-5j"></a>从因名烦恼河。<a id="a-5k"></a>从果名生死河。<a id="a-5l"></a>经中凡有六河。<a id="a-5m"></a>谓烦恼生死善求恶业佛性涅槃。<a id="a-5n"></a>初从下第二十五经有十番。<a id="a-5o"></a>初少欲。<a id="a-5p"></a>二知足。<a id="a-5q"></a>三寂静。<a id="a-5r"></a>四精进。<a id="a-5s"></a>五正念。<a id="a-5t"></a>六正定。<a id="a-5u"></a>七正慧。<a id="a-5v"></a>八解脱。<a id="a-5w"></a>九赞叹解脱。<a id="a-5x"></a>十以涅槃化众生。<a id="a-5y"></a>今举初二及第十。<a id="a-5z"></a>中间并略。<a id="a-60"></a>故云乃至。<a id="a-61"></a>又善下文在第二十九。<a id="a-62"></a>彼云。<a id="a-63"></a>若见戒戒相戒因戒果戒上戒下戒聚戒一戒。<a id="a-64"></a>二此戒彼戒戒灭戒等戒修修者。<a id="a-65"></a>戒波罗蜜若有如是见者。<a id="a-66"></a>名不修戒。<a id="a-67"></a>释曰。<a id="a-68"></a>见有戒体防止戒相。<a id="a-69"></a>修时名因成时名果。<a id="a-6A"></a>圣上凡下多戒名聚。<a id="a-6B"></a>总一别二。<a id="a-6C"></a>自此他彼。<a id="a-6D"></a>息过名灭余善名等。<a id="a-6E"></a>修上七门名为戒修。<a id="a-6F"></a>修人名者戒能到果。<a id="a-6G"></a>名波罗蜜。<a id="a-6H"></a>见如是相名不修戒。<a id="a-6I"></a>今文直显修相故。<a id="a-6J"></a>云不见等也。<a id="a-6K"></a>定慧等亦尔者。<a id="a-6L"></a>谓定定相定因定果等。<a id="a-6M"></a>例戒释之。<a id="a-6N"></a>原始要终者。<a id="a-6O"></a>始因也。<a id="a-6P"></a>终果也。<a id="a-6Q"></a>何所不运何所不克者。<a id="a-6R"></a>大因大果无所不摄。<a id="a-6S"></a>故因运万善果克万德。<a id="a-6T"></a>因果融通即事而理。<a id="a-6U"></a>一切下圆因圆果遍融一切。<a id="a-6V"></a>名无碍人。<a id="a-6W"></a>生佛无差名为一道。<a id="a-6X"></a>如是修证能出二死。<a id="a-6Y"></a>或修十想至知欲者。<a id="a-6Z"></a>并在第三十四卷也。<a id="a-6a"></a>经云。<a id="a-6b"></a>菩萨若四众能修十想。<a id="a-6c"></a>当知是人能得涅槃。<a id="a-6d"></a>一者无常想。<a id="a-6e"></a>乃至十者无爱想。<a id="a-6f"></a>知根知欲者。<a id="a-6g"></a>经云。<a id="a-6h"></a>菩萨于三十七品。<a id="a-6i"></a>知根知因知摄知增知主知导知胜知实知毕竟者。<a id="a-6j"></a>则得名为清净梵行。<a id="a-6k"></a>又云。<a id="a-6l"></a>三十七品根本是欲因。<a id="a-6m"></a>名明触等。<a id="a-6n"></a>故今云知根知欲也。<a id="a-6o"></a>接小接通者。<a id="a-6p"></a>小即三藏以圆常法。<a id="a-6q"></a>接引两教三乘也。<a id="a-6r"></a>此约通途接引。<a id="a-6s"></a>故云接小。<a id="a-6t"></a>若明三接则不通六度菩萨及两教二乘。<a id="a-6u"></a>委明如疏记。<a id="a-6v"></a>从渐入顿者。<a id="a-6w"></a>以地前为渐登地为顿。<a id="a-6x"></a>故文云下引迦葉品证别意。<a id="a-6y"></a>本立道生者。<a id="a-6z"></a>涅槃本立则诸行道生。<a id="a-70"></a>涅槃也者。<a id="a-71"></a>其唯行之本欤。<a id="a-72"></a>如无下如无纲维则纲目不正也。<a id="a-73"></a>纲皮喻涅槃。<a id="a-74"></a>毛目喻诸行。<a id="a-75"></a>靡无也。<a id="a-76"></a>要在于常者。<a id="a-77"></a>虽破偏次第圆融三行不同。<a id="a-78"></a>而常果无别。<a id="a-79"></a>故向文云。<a id="a-7A"></a>虽三不同悉以常为宗。<a id="a-7B"></a>行会于常者。<a id="a-7C"></a>行即因常即果。<a id="a-7D"></a>能显下果上所显理也。<a id="a-7E"></a>即前宗本义。<a id="a-7F"></a>故知宗本约理宗要约智宗助约行。<a id="a-7G"></a>以此寻文义无不晓。<a id="a-7H"></a>七曜谓日月五星也。<a id="a-7I"></a>北辰者。<a id="a-7J"></a>荆州星占曰。<a id="a-7K"></a>北辰一名天关。<a id="a-7L"></a>一名北极。<a id="a-7M"></a>北极者。<a id="a-7N"></a>紫宫天座也。<a id="a-7O"></a>论语为政以德。<a id="a-7P"></a>譬如北辰居其所。<a id="a-7Q"></a>而众星拱之。<a id="a-7R"></a>似万下尚书曰。<a id="a-7S"></a>江汉朝宗于海。<a id="a-7T"></a>七曜万川喻行。<a id="a-7U"></a>北辰东海喻智。<a id="a-7V"></a>或人下人理教行并能资助。<a id="a-7W"></a>令分真极果常智开发也。<a id="a-7X"></a>谓依人闻教。<a id="a-7Y"></a>依教修行。<a id="a-7Z"></a>以行契理。<a id="a-7a"></a>由斯四法得入分真乃至极果。<a id="a-7b"></a>故云由助得力。<a id="a-7c"></a>或道助者。<a id="a-7d"></a>道即理也。<a id="a-7e"></a>亦是用偏人偏教等为助。<a id="a-7f"></a>如止观对治助开中说。<a id="a-7g"></a>如弊下即如来藏经喻也。<a id="a-7h"></a>彼经云。<a id="a-7i"></a>譬如持金像行诣于他国。<a id="a-7j"></a>裹以秽弊物弃之在旷野。<a id="a-7k"></a>天眼见之者。<a id="a-7l"></a>即以告众人去秽现真像。<a id="a-7m"></a>一切大欢喜。<a id="a-7n"></a>我天眼亦尔。<a id="a-7o"></a>观彼众生类恶业烦恼缠生死备众苦。<a id="a-7p"></a>又见彼众生无明尘垢中如来性不动无能毁坏者。<a id="a-7q"></a>力士下今经喻也。<a id="a-7r"></a>额珠如前引。<a id="a-7s"></a>经宝藏者。<a id="a-7t"></a>如来性品云。<a id="a-7u"></a>一切众生悉有佛性。<a id="a-7v"></a>从本已来常为无量烦恼所覆。<a id="a-7w"></a>是故众生不能得见。<a id="a-7x"></a>如贫女舍多有真金之藏。<a id="a-7y"></a>家人大小无有知者。<a id="a-7z"></a>井中下经云。<a id="a-80"></a>如闇室中井及种种宝。<a id="a-81"></a>人亦知有闇故不见。<a id="a-82"></a>有善方便然大明灯照之得见。<a id="a-83"></a>是人终不生念。<a id="a-84"></a>是水及宝本无今有。<a id="a-85"></a>涅槃亦尔。<a id="a-86"></a>本自有之。<a id="a-87"></a>非适今也。<a id="a-88"></a>大智如来以善方便然智慧灯。<a id="a-89"></a>令诸菩萨得见涅槃正因佛性。<a id="a-8A"></a>附此众生者。<a id="a-8B"></a>由心神不断故。<a id="a-8C"></a>但约下谓其理元一。<a id="a-8D"></a>约时有异故云两时异。<a id="a-8E"></a>或作若字者误。<a id="a-8F"></a>本有下神时虽无当果之事。<a id="a-8G"></a>而有当果之理。<a id="a-8H"></a>时或作助者误。<a id="a-8I"></a>金心即等觉。<a id="a-8J"></a>种觉即妙觉。<a id="a-8K"></a>明乳下乳喻众生。<a id="a-8L"></a>酪喻佛性。<a id="a-8M"></a>醪暖喻修行。<a id="a-8N"></a>醪应作捞。<a id="a-8O"></a>谓取酪必捞搅也。<a id="a-8P"></a>应法师云。<a id="a-8Q"></a>应作酵古孝切。<a id="a-8R"></a>起酒面也。<a id="a-8S"></a>经文多作醪音劳。<a id="a-8T"></a>三苍说文皆云有滓酒也。<a id="a-8U"></a>醪非字体。<a id="a-8V"></a>胡麻喻众生。<a id="a-8W"></a>油喻佛性。<a id="a-8X"></a>捣压喻修行。<a id="a-8Y"></a>双取二文者。<a id="a-8Z"></a>取如来性文证本有。<a id="a-8a"></a>取师子吼及迦葉文证当有。<a id="a-8b"></a>又引下即迦葉品云。<a id="a-8c"></a>为非佛性说为佛性。<a id="a-8d"></a>非佛性者。<a id="a-8e"></a>谓墙壁瓦石。<a id="a-8f"></a>此师但得简去木石之文。<a id="a-8g"></a>岂识依正互融之理。<a id="a-8h"></a>当知木石刹尘悉由心变当体即心。<a id="a-8i"></a>我心成佛即刹尘俱成。<a id="a-8j"></a>安有木石别居心外。<a id="a-8k"></a>则非本有之用者。<a id="a-8l"></a>谓众生则有本有之用。<a id="a-8m"></a>木石则无也。<a id="a-8n"></a>宁晓因中有依正互融之理。<a id="a-8o"></a>果上有依正互融之事耶。<a id="a-8p"></a>因中有果过者。<a id="a-8q"></a>斥彼所解过同外道。<a id="a-8r"></a>若相续常者。<a id="a-8s"></a>由因相续得至果故。<a id="a-8t"></a>亦应至无常者。<a id="a-8u"></a>此亦他人不了二鸟双游之旨。<a id="a-8v"></a>故有斯难。<a id="a-8w"></a>若达双游则常与无常二皆理具。<a id="a-8x"></a>了因了本有等者。<a id="a-8y"></a>了因是智照本有性。<a id="a-8z"></a>如灯照物。<a id="a-90"></a>生因是福从因至果。<a id="a-91"></a>如泥成瓶。<a id="a-92"></a>鹬蚌下今师双斥二家也。<a id="a-93"></a>专执者。<a id="a-94"></a>不许专破。<a id="a-95"></a>专破者。<a id="a-96"></a>不许专执。<a id="a-97"></a>更互是非其犹鹬蚌。<a id="a-98"></a>而并为今师渔父所擒也。<a id="a-99"></a>春秋后语第十云。<a id="a-9A"></a>赵将伐燕。<a id="a-9B"></a>苏代为燕说赵王曰。<a id="a-9C"></a>臣从外来过小水。<a id="a-9D"></a>见蚌方出暴。<a id="a-9E"></a>而鹬啄其肉。<a id="a-9F"></a>蚌夹其喙。<a id="a-9G"></a>鹬曰。<a id="a-9H"></a>今日不雨明日不雨。<a id="a-9I"></a>必见蚌脯。<a id="a-9J"></a>蚌亦谓鹬曰。<a id="a-9K"></a>今日不出明日不出。<a id="a-9L"></a>必见死鹬。<a id="a-9M"></a>两者不相舍。<a id="a-9N"></a>渔父得而并擒之。<a id="a-9O"></a>今赵且伐燕。<a id="a-9P"></a>燕赵相支以弊其众。<a id="a-9Q"></a>臣恐强秦之为渔父也。<a id="a-9R"></a>故愿大王熟计之。<a id="a-9S"></a>赵王乃止。<a id="a-9T"></a>今当下双斥二家。<a id="a-9U"></a>初约理非三世以斥专执。<a id="a-9V"></a>次约适缘四说以斥专破。<a id="a-9W"></a>初文中非三藏通教之宗也。<a id="a-9X"></a>佛性之名不在二教故。<a id="a-9Y"></a>工匠揆则任用者。<a id="a-9Z"></a>揆度也。<a id="a-9a"></a>左传曰。<a id="a-9b"></a>山有木工则度之。<a id="a-9c"></a>有本任下阙用字。<a id="a-9d"></a>槊用者。<a id="a-9e"></a>山卓切。<a id="a-9f"></a>埤苍云。<a id="a-9g"></a>槊长丈八尺。<a id="a-9h"></a>或作槊。<a id="a-9i"></a>俗字也。<a id="a-9j"></a>佛即破之者。<a id="a-9k"></a>此段皆师子吼中破定性文也。<a id="a-9l"></a>屒直为曲者。<a id="a-9m"></a>屒音臣字误也。<a id="a-9n"></a>屒应作熨。<a id="a-9o"></a>下陈如品疏云。<a id="a-9p"></a>向时曲者。<a id="a-9q"></a>任机熨机直为床。<a id="a-9r"></a>向时直者为床。<a id="a-9s"></a>令熨床曲为机。<a id="a-9t"></a>若专下约适缘四说。<a id="a-9u"></a>以斥专破也。<a id="a-9v"></a>是诸佛法界者。<a id="a-9w"></a>法界遍摄四门互融。<a id="a-9x"></a>旧义下云云者。<a id="a-9y"></a>今四句互融不同。<a id="a-9z"></a>旧师各执。<a id="a-A0"></a>又约理非四句不同。<a id="a-A1"></a>专执而随机说四不同专难故。<a id="a-A2"></a>此二家悉为令破。<a id="a-A3"></a>须除惑都尽等者。<a id="a-A4"></a>惑许渐除理须顿见。<a id="a-A5"></a>不可一期等者由智渐满故理渐见。<a id="a-A6"></a>三云下此师明佛果在二谛外。<a id="a-A7"></a>故真可渐知果须顿得。<a id="a-A8"></a>既不下除惑由见理故。<a id="a-A9"></a>理既下以理体圆通如太虚空不可分知故。<a id="a-AA"></a>若初下反覆诘难也。<a id="a-AB"></a>初既称后即是顿见。<a id="a-AC"></a>则不须后见。<a id="a-AD"></a>初不称后者。<a id="a-AE"></a>谓初浅后深也。<a id="a-AF"></a>既有浅深故非顿见。<a id="a-AG"></a>然第二师但执渐见。<a id="a-AH"></a>恐彼被难转计于顿。<a id="a-AI"></a>故此遮之。<a id="a-AJ"></a>如法观佛等者。<a id="a-AK"></a>佛即佛果涅槃即真谛。<a id="a-AL"></a>此计涅槃在真不同。<a id="a-AM"></a>前师谓涅槃是俗也。<a id="a-AN"></a>佛与涅槃既是一相。<a id="a-AO"></a>不应真渐见佛顿得。<a id="a-AP"></a>引华严者。<a id="a-AQ"></a>彼谓即俗而真故可分知。<a id="a-AR"></a>果在惑外不即生死故不可渐得。<a id="a-AS"></a>既不即生死。<a id="a-AT"></a>岂非虚妄分别生死涅槃异耶。<a id="a-AU"></a>以佛果无所证但证涅槃故。<a id="a-AV"></a>真与下佛果所证。<a id="a-AW"></a>涅槃即是真谛故也。<a id="a-AX"></a>依此知是执佛果不出二谛家难也。<a id="a-AY"></a>若以今家会通并是通义。<a id="a-AZ"></a>约当教则不出二谛。<a id="a-Aa"></a>约被接见中故出二谛。<a id="a-Ab"></a>今明下将明正义。<a id="a-Ac"></a>先斥古师诸解相攻。<a id="a-Ad"></a>故云驰逐由是诤计水动妙理珠昏。<a id="a-Ae"></a>然理下文有二。<a id="a-Af"></a>初明理非渐顿。<a id="a-Ag"></a>次有因缘下明渐顿。<a id="a-Ah"></a>随机约理则不同执家。<a id="a-Ai"></a>约机则不同难家。<a id="a-Aj"></a>宁得称理者。<a id="a-Ak"></a>以如理而解方名智。<a id="a-Al"></a>故智不称理全是邪执。<a id="a-Am"></a>如方下如方凿入于圆柄。<a id="a-An"></a>言不相应也。<a id="a-Ao"></a>不见下不见约理无得约智。<a id="a-Ap"></a>俱非渐顿。<a id="a-Aq"></a>能所一如故。<a id="a-Ar"></a>不见不得而见而得。<a id="a-As"></a>明宗中意者。<a id="a-At"></a>即前文云。<a id="a-Au"></a>初破无常而修常。<a id="a-Av"></a>即是以圆接小接通。<a id="a-Aw"></a>次以大涅槃心修无常。<a id="a-Ax"></a>次修于常。<a id="a-Ay"></a>即次第别意后即无常而修于常。<a id="a-Az"></a>即圆顿人。<a id="a-B0"></a>虽三不同悉以常为宗。<a id="a-B1"></a>同归常果即前二是顿渐。<a id="a-B2"></a>后一是顿顿。<a id="a-B3"></a>所接藏通及别次第。<a id="a-B4"></a>既已会归则显前教。<a id="a-B5"></a>是顿家之渐顿。<a id="a-B6"></a>乃无差渐则有差。<a id="a-B7"></a>故向云无差别中差别。<a id="a-B8"></a>以解行俱顿故名顿顿。<a id="a-B9"></a>是不定观者。<a id="a-BA"></a>兼前二句及后渐渐。<a id="a-BB"></a>即三种止观也。<a id="a-BC"></a>渐更下谓约渐渐句。<a id="a-BD"></a>更自开四也。<a id="a-BE"></a>前文但明三句者。<a id="a-BF"></a>此既细开渐渐。<a id="a-BG"></a>故前阙之。<a id="a-BH"></a>此中细开仍阙三句。<a id="a-BI"></a>前后互显四句咸足。<a id="a-BJ"></a>渐修渐见者。<a id="a-BK"></a>藏通当教修行见真也。<a id="a-BL"></a>渐修顿见别教地前。<a id="a-BM"></a>渐修登地顿见也。<a id="a-BN"></a>渐修顿渐见者。<a id="a-BO"></a>别接通也。<a id="a-BP"></a>接归地前还是渐见。<a id="a-BQ"></a>接归登地则是顿见。<a id="a-BR"></a>渐修非顿渐见者。<a id="a-BS"></a>圆接通别也。<a id="a-BT"></a>异前三教故非顿渐。<a id="a-BU"></a>余三亦可解者。<a id="a-BV"></a>谓渐顿顿渐顿顿皆各开四。<a id="a-BW"></a>准渐配释思之可知。<a id="a-BX"></a>今且明顿顿中四义以示后学。<a id="a-BY"></a>顿顿修渐见者。<a id="a-BZ"></a>修圆顿发藏通三乘境也。<a id="a-Ba"></a>顿顿修顿见者。<a id="a-Bb"></a>圆修圆发也。<a id="a-Bc"></a>顿顿修顿渐见者。<a id="a-Bd"></a>修圆顿发别教菩萨境也。<a id="a-Be"></a>顿顿修非顿渐见者。<a id="a-Bf"></a>约理故双非亦是发烦恼等境也。<a id="a-Bg"></a>照境之用者。<a id="a-Bh"></a>即当有用上有照境之能。<a id="a-Bi"></a>舌烂口中事迹如疏记。<a id="a-Bj"></a>当说如来定是无为者。<a id="a-Bk"></a>体用俱是无为也。<a id="a-Bl"></a>那忽下责彼违经。<a id="a-Bm"></a>光宅云下无常智谓凡夫智。<a id="a-Bn"></a>常住境谓佛境。<a id="a-Bo"></a>意云。<a id="a-Bp"></a>凡智观佛既不逐佛境为常。<a id="a-Bq"></a>今佛智观凡岂逐凡境为无常耶。<a id="a-Br"></a>此亦不可者。<a id="a-Bs"></a>如大论云。<a id="a-Bt"></a>若如法观佛般若与涅槃。<a id="a-Bu"></a>是三则一相。<a id="a-Bv"></a>岂非凡智逐佛境为常耶。<a id="a-Bw"></a>若然者反例佛智逐俗境为无常也。<a id="a-Bx"></a>作九世者。<a id="a-By"></a>过现未各更开三也。<a id="a-Bz"></a>欲明佛智无迁。<a id="a-C0"></a>且约未来三世以说。<a id="a-C1"></a>复有当现在等者。<a id="a-C2"></a>当即未来也。<a id="a-C3"></a>今遂来等者。<a id="a-C4"></a>谓至未来时则未来成现在。<a id="a-C5"></a>望今成过去故云及过去。<a id="a-C6"></a>例如今日望明日为未来。<a id="a-C7"></a>至明日时今日乃为过去。<a id="a-C8"></a>若于今日并知明日之事。<a id="a-C9"></a>则是遍知三世。<a id="a-CA"></a>以今日是现在明日是未来。<a id="a-CB"></a>明日望今日是过去故。<a id="a-CC"></a>既于一念遍照故非逐境生灭。<a id="a-CD"></a>此亦下今斥照。<a id="a-CE"></a>当知已息者。<a id="a-CF"></a>今照正现在故。<a id="a-CG"></a>向者当现在智已息也。<a id="a-CH"></a>岂不生灭者。<a id="a-CI"></a>即照当智已灭。<a id="a-CJ"></a>照现智方生。<a id="a-CK"></a>正是无常也。<a id="a-CL"></a>文中照当智。<a id="a-CM"></a>或作知者字误。<a id="a-CN"></a>逆照者。<a id="a-CO"></a>反观过去名逆照。<a id="a-CP"></a>则知向九世家约未来三世。<a id="a-CQ"></a>是顺照也。<a id="a-CR"></a>从初流来者。<a id="a-CS"></a>流来为迷真起妄之始。<a id="a-CT"></a>天子登极者。<a id="a-CU"></a>易纬曰。<a id="a-CV"></a>天子者。<a id="a-CW"></a>继天治物改政一统各得其宜。<a id="a-CX"></a>父天母地以养人至尊之号也。<a id="a-CY"></a>终不与境相称者。<a id="a-CZ"></a>境体常照智体亦然。<a id="a-Ca"></a>若后不照何能契境。<a id="a-Cb"></a>佛在因日等者。<a id="a-Cc"></a>指地前为在因时。<a id="a-Cd"></a>导发初心者。<a id="a-Ce"></a>谓引导开发初心众生也。<a id="a-Cf"></a>其心便能横竖照了。<a id="a-Cg"></a>但力用微劣未能周广。<a id="a-Ch"></a>故云数境数时。<a id="a-Ci"></a>数去声。<a id="a-Cj"></a>三四五并名数。<a id="a-Ck"></a>若据下云百千万展转而增。<a id="a-Cl"></a>则数当其十境。<a id="a-Cm"></a>谓十方故横。<a id="a-Cn"></a>时谓三世故竖。<a id="a-Co"></a>悬镜高堂者。<a id="a-Cp"></a>梁元帝讲学碑云。<a id="a-Cq"></a>详其悬镜高堂衢尊待酌。<a id="a-Cr"></a>或改堂为台者非。<a id="a-Cs"></a>万物在空者。<a id="a-Ct"></a>万物喻境。<a id="a-Cu"></a>空喻佛智。<a id="a-Cv"></a>况复下谛智三一既乃相即。<a id="a-Cw"></a>岂所照俗境能照俗智是无常耶因中圣人谓初地已上也。<a id="a-Cx"></a>亦冥亦会者。<a id="a-Cy"></a>冥约体一会约契合故。<a id="a-Cz"></a>冥之与会其义两殊。<a id="a-D0"></a>第二下此师立义。<a id="a-D1"></a>复破开善冥一之义。<a id="a-D2"></a>二体既殊者。<a id="a-D3"></a>佛智有知真谛无知。<a id="a-D4"></a>有无两异。<a id="a-D5"></a>故曰体殊。<a id="a-D6"></a>岂可下责开善。<a id="a-D7"></a>但会下示己义会极为冥。<a id="a-D8"></a>不以体一为冥也。<a id="a-D9"></a>慧印下引证会极为冥。<a id="a-DA"></a>寂亦冥也。<a id="a-DB"></a>肇论下即般若无知论中文也。<a id="a-DC"></a>故彼论云。<a id="a-DD"></a>用即寂寂即用。<a id="a-DE"></a>用寂体一也。<a id="a-DF"></a>佛虽知幻等者。<a id="a-DG"></a>如下经中长者难佛云。<a id="a-DH"></a>瞿昙知幻应是幻人。<a id="a-DI"></a>佛反问云。<a id="a-DJ"></a>汝知旃陀罗。<a id="a-DK"></a>应即是旃陀罗耶。<a id="a-DL"></a>若其非者。<a id="a-DM"></a>如来之幻。<a id="a-DN"></a>岂是幻人。<a id="a-DO"></a>若尔下依经显义。<a id="a-DP"></a>须知中智双照当体双遮。<a id="a-DQ"></a>故知俗不冥俗真不同真三当有。<a id="a-DR"></a>起用下前列章云。<a id="a-DS"></a>自在起用。<a id="a-DT"></a>今云当有者。<a id="a-DU"></a>谓今第三即是第二。<a id="a-DV"></a>当有果成起自在用。<a id="a-DW"></a>相由明义故云当有起用。<a id="a-DX"></a>望前列章。<a id="a-DY"></a>乃是互现。<a id="a-DZ"></a>疏中此例甚众。<a id="a-Da"></a>或改此文。<a id="a-Db"></a>当有为自在者非。<a id="a-Dc"></a>且约三种下即三轮施化也。<a id="a-Dd"></a>不思议谓芥纳须弥。<a id="a-De"></a>即身轮现通。<a id="a-Df"></a>二鸟双游谓双照。<a id="a-Dg"></a>常与无常即心轮。<a id="a-Dh"></a>鉴机善恶邪正双摄。<a id="a-Di"></a>谓声教等被即口轮说法也。<a id="a-Dj"></a>不思议用者。<a id="a-Dk"></a>四相品明。<a id="a-Dl"></a>身密中经云。<a id="a-Dm"></a>善男子。<a id="a-Dn"></a>是大涅槃能建大义。<a id="a-Do"></a>汝等今当至心谛听。<a id="a-Dp"></a>广为人说。<a id="a-Dq"></a>莫生惊疑。<a id="a-Dr"></a>若有菩萨摩诃萨住大涅槃。<a id="a-Ds"></a>须弥山王如是高广。<a id="a-Dt"></a>悉能取令入于芥子。<a id="a-Du"></a>其诸众生依须弥者。<a id="a-Dv"></a>亦不迫迮无往来相如本无异。<a id="a-Dw"></a>唯应度者。<a id="a-Dx"></a>见是菩萨以须弥山纳芥子中。<a id="a-Dy"></a>复还安止本所住处。<a id="a-Dz"></a>此名不思议用。<a id="a-E0"></a>而古来解释七家不同。<a id="a-E1"></a>一云下次第出七家义也。<a id="a-E2"></a>何谓神通者。<a id="a-E3"></a>但是众生自见。<a id="a-E4"></a>何显菩萨神通。<a id="a-E5"></a>况经云如是高广悉能取令入芥子中。<a id="a-E6"></a>而此师云其实不入。<a id="a-E7"></a>显背佛言。<a id="a-E8"></a>三解下此成论师义。<a id="a-E9"></a>下释四相品疏文。<a id="a-EA"></a>重破此论师意云。<a id="a-EB"></a>此是圣人权巧于凡不解。<a id="a-EC"></a>故云既是不可思议等。<a id="a-ED"></a>余者下经所谈。<a id="a-EE"></a>无非圣人境界。<a id="a-EF"></a>既皆释义验悉解知。<a id="a-EG"></a>那于权巧独云不解耶。<a id="a-EH"></a>小大皆空者。<a id="a-EI"></a>长沙所解义与此同。<a id="a-EJ"></a>彼颂云。<a id="a-EK"></a>须弥本不有。<a id="a-EL"></a>芥子本来空。<a id="a-EM"></a>将空纳不有。<a id="a-EN"></a>何处不相容。<a id="a-EO"></a>若其下破也。<a id="a-EP"></a>况大小相入正论事用。<a id="a-EQ"></a>不应以皆空约理释之。<a id="a-ER"></a>大中有小性者。<a id="a-ES"></a>须弥有芥子性故能小。<a id="a-ET"></a>小中有大性者。<a id="a-EU"></a>芥子有须弥性故能大。<a id="a-EV"></a>此亦下破此解凡有三失。<a id="a-EW"></a>一同外道。<a id="a-EX"></a>二同小乘。<a id="a-EY"></a>由执定性故。<a id="a-EZ"></a>纵非外道还同小乘有门之义。<a id="a-Ea"></a>故云又似毗昙三不成妙用。<a id="a-Eb"></a>故云还是大容于小等。<a id="a-Ec"></a>地论师义大约与第四师义同。<a id="a-Ed"></a>兴皇谓法性本空绝大小相。<a id="a-Ee"></a>故云本无大小。<a id="a-Ef"></a>世谛虚假相待而说有大小名。<a id="a-Eg"></a>其体无异。<a id="a-Eh"></a>但是一有为法耳。<a id="a-Ei"></a>小是大小者。<a id="a-Ej"></a>芥子是须弥之大相也。<a id="a-Ek"></a>大是小大者。<a id="a-El"></a>须弥是芥子之大相也。<a id="a-Em"></a>既是一有为法中有此二相。<a id="a-En"></a>何妨相入。<a id="a-Eo"></a>故云故得相容。<a id="a-Ep"></a>大不自大等者。<a id="a-Eq"></a>须弥自无大相。<a id="a-Er"></a>待他芥子之小为大相也。<a id="a-Es"></a>小不自小等者。<a id="a-Et"></a>芥子自无小相。<a id="a-Eu"></a>待他须弥之大为小相也。<a id="a-Ev"></a>故堕外道他性之执。<a id="a-Ew"></a>自性下举前第五师。<a id="a-Ex"></a>况斥兴皇也。<a id="a-Ey"></a>前解云大中有小性小中有大性。<a id="a-Ez"></a>即是自性大小其义甚巧。<a id="a-F0"></a>尚己被破。<a id="a-F1"></a>况今作他解其义迂拙耶。<a id="a-F2"></a>今明下明今义二。<a id="a-F3"></a>初依理起用。<a id="a-F4"></a>二用遍法界由分证妙理故。<a id="a-F5"></a>有大用而自在应机。<a id="a-F6"></a>普周十界故。<a id="a-F7"></a>有二文。<a id="a-F8"></a>初又二。<a id="a-F9"></a>初理绝四计。<a id="a-FA"></a>以芥子之小须弥之大。<a id="a-FB"></a>二并是事而此事即理。<a id="a-FC"></a>并绝四性。<a id="a-FD"></a>岂同古师。<a id="a-FE"></a>文中先明小。<a id="a-FF"></a>次以大例。<a id="a-FG"></a>明小中初句明不自生。<a id="a-FH"></a>亦不下明不他生。<a id="a-FI"></a>大不下此二句属推大。<a id="a-FJ"></a>然是相对而来以此段正推小。<a id="a-FK"></a>故下云大亦如是。<a id="a-FL"></a>方是明大也。<a id="a-FM"></a>因缘故小大者。<a id="a-FN"></a>明不共生。<a id="a-FO"></a>应以上句亦不字贯下。<a id="a-FP"></a>亦不下明不无因生。<a id="a-FQ"></a>不在下引经以证理绝四计也。<a id="a-FR"></a>内自外他两中间共常自有无因。<a id="a-FS"></a>由此妙理本绝四执。<a id="a-FT"></a>故不可以九界心思言议也。<a id="a-FU"></a>大亦下明大例小可见。<a id="a-FV"></a>故云亦如是。<a id="a-FW"></a>通达下明依理起用。<a id="a-FX"></a>通达此理者。<a id="a-FY"></a>通达向明绝四之理也。<a id="a-FZ"></a>即事而真者。<a id="a-Fa"></a>达大小事即实相理。<a id="a-Fb"></a>唯应度者。<a id="a-Fc"></a>即能感之人见不思议等。<a id="a-Fd"></a>即能应之事。<a id="a-Fe"></a>感应道交以所见也。<a id="a-Ff"></a>大小俱言不思议者。<a id="a-Fg"></a>以须弥之大芥子之小。<a id="a-Fh"></a>俱由心变无非心性。<a id="a-Fi"></a>而此心性本具依正心性既一相入何疑。<a id="a-Fj"></a>但由在迷则无外用。<a id="a-Fk"></a>此理显已转变无方。<a id="a-Fl"></a>内则果住楞严。<a id="a-Fm"></a>外则建斯大义。<a id="a-Fn"></a>如经广说者。<a id="a-Fo"></a>指四相品。<a id="a-Fp"></a>一往下明用遍法界。<a id="a-Fq"></a>在于道后者。<a id="a-Fr"></a>唯于佛界现变也。<a id="a-Fs"></a>其理实通者。<a id="a-Ft"></a>谓变于十界。<a id="a-Fu"></a>乃至现地狱身等。<a id="a-Fv"></a>乃至下以例善恶等用。<a id="a-Fw"></a>亦遍十界菩萨。<a id="a-Fx"></a>为正下云云者。<a id="a-Fy"></a>此则九界邪正悉为佛界非邪非正。<a id="a-Fz"></a>所摄下明善恶其义例尔。<a id="a-G0"></a>三界下例二鸟双游用。<a id="a-G1"></a>亦遍十界。<a id="a-G2"></a>是三无为常者。<a id="a-G3"></a>谓虚空择灭非择灭。<a id="a-G4"></a>通举乃三。<a id="a-G5"></a>其实但证择灭无为也。<a id="a-G6"></a>如疏记。<a id="a-G7"></a>以真空比生死故真空名常。<a id="a-G8"></a>又二下菩萨破空出假。<a id="a-G9"></a>空既可破。<a id="a-GA"></a>故二乘无常菩萨是常。<a id="a-GB"></a>常无常双用者。<a id="a-GC"></a>句首合有二字。<a id="a-GD"></a>即前例章云二。<a id="a-GE"></a>二鸟双游用也。<a id="a-GF"></a>俱亡二边者。<a id="a-GG"></a>中智之体非常非无常故俱亡。<a id="a-GH"></a>即亡而照双用二边。<a id="a-GI"></a>而用有二异一并用。<a id="a-GJ"></a>如鸟喻品以鸳鸯双游并息。<a id="a-GK"></a>以喻涅槃二用。<a id="a-GL"></a>同时前后下二单用如已前二用无常破邪常。<a id="a-GM"></a>今经用真常破无常。<a id="a-GN"></a>喻以倒泻病无不尽。<a id="a-GO"></a>宜一下结示二意。<a id="a-GP"></a>用时虽单佛意必并。<a id="a-GQ"></a>故知单用不失双游。<a id="a-GR"></a>用自在故者。<a id="a-GS"></a>单并适宜也。<a id="a-GT"></a>善恶下以例摄善。<a id="a-GU"></a>摄恶亦是双游。<a id="a-GV"></a>不妨亦有单并之别。<a id="a-GW"></a>故云或双用或前后也。<a id="a-GX"></a>邪即外道等者。<a id="a-GY"></a>彼品之初。<a id="a-GZ"></a>如来始告陈如。<a id="a-Ga"></a>谈五阴常住结正观行故。<a id="a-Gb"></a>舍无常色获得常色等。<a id="a-Gc"></a>能如是知是名沙门。<a id="a-Gd"></a>名婆罗门。<a id="a-Ge"></a>以斥外道虚假诈称都无实行。<a id="a-Gf"></a>外道闻之心生嗔恚。<a id="a-Gg"></a>遂索论议。<a id="a-Gh"></a>凡十外道。<a id="a-Gi"></a>其第十人即弘广也。<a id="a-Gj"></a>以是权人故在正摄。<a id="a-Gk"></a>故经云。<a id="a-Gl"></a>是婆罗门乃往过去于普光明佛所发菩提心。<a id="a-Gm"></a>久已通达了知法相。<a id="a-Gn"></a>为众生故现处外道。<a id="a-Go"></a>邪即诸魔等者。<a id="a-Gp"></a>即经云。<a id="a-Gq"></a>世尊知已。<a id="a-Gr"></a>即告陈如。<a id="a-Gs"></a>阿难比丘今为所在。<a id="a-Gt"></a>答言。<a id="a-Gu"></a>阿难比丘在娑罗林外。<a id="a-Gv"></a>去此太会十二由旬。<a id="a-Gw"></a>而为六万四千亿魔之所娆乱。<a id="a-Gx"></a>平等皆摄者。<a id="a-Gy"></a>非但摄陈如。<a id="a-Gz"></a>阿难亦摄。<a id="a-H0"></a>外道诸魔同归秘藏也。<a id="a-H1"></a>若见此意等者。<a id="a-H2"></a>谓见不思议双游双摄之三意也。<a id="a-H3"></a>具此三者。<a id="a-H4"></a>名自在用善巧。<a id="a-H5"></a>四随者禅经名随大论名悉。<a id="a-H6"></a>谓随乐欲随便宜随对治随第一义也。<a id="a-H7"></a>住首楞严者。<a id="a-H8"></a>谓分住及究竟住。<a id="a-H9"></a>悉能起十界用。<a id="a-HA"></a>故云种种示现。<a id="a-HB"></a>虽终日示现而不离楞严。<a id="a-HC"></a>故云不动法性。<a id="a-HD"></a>其见下见形闻声俱蒙四益。<a id="a-HE"></a>若专本用即是体者。<a id="a-HF"></a>以本用在理故是体。<a id="a-HG"></a>当用在果故是宗。<a id="a-HH"></a>自在化他故是用。<a id="a-HI"></a>手出香色乳等者。<a id="a-HJ"></a>此谓观音经文也。<a id="a-HK"></a>今约观解。<a id="a-HL"></a>应以两手表二智。<a id="a-HM"></a>出乳表说教。<a id="a-HN"></a>令他饱满法味也。<a id="a-HO"></a>旧医偷教者。<a id="a-HP"></a>外道偷佛教也。<a id="a-HQ"></a>用佛常乐之名。<a id="a-HR"></a>故云窃取乳名。<a id="a-HS"></a>不解下不解四德真义也。<a id="a-HT"></a>而为下由不解四德则起四倒。<a id="a-HU"></a>妄计念念相续为常。<a id="a-HV"></a>妄计人天悦意为乐。<a id="a-HW"></a>妄计转动自在为我。<a id="a-HX"></a>妄计薄皮所覆臭身为净。<a id="a-HY"></a>由此四事所诳而起四倒。<a id="a-HZ"></a>毒乱下四倒毒乳闷乱真心。<a id="a-Ha"></a>而伤法身害慧命也。<a id="a-Hb"></a>碱苦酢喻三修也。<a id="a-Hc"></a>以榍出榍者。<a id="a-Hd"></a>又作楔同。<a id="a-He"></a>先结切。<a id="a-Hf"></a>说文楔櫼也。<a id="a-Hg"></a>櫼子林切。<a id="a-Hh"></a>以正乳之楔。<a id="a-Hi"></a>出邪乳之楔。<a id="a-Hj"></a>或说方便法者。<a id="a-Hk"></a>以小乘无常治邪常也。<a id="a-Hl"></a>或说真实法者。<a id="a-Hm"></a>以圆常治无常也。<a id="a-Hn"></a>此即别教十行随机利他。<a id="a-Ho"></a>如经者。<a id="a-Hp"></a>即哀叹品文也。<a id="a-Hq"></a>犊喻佛也。<a id="a-Hr"></a>得中道理柔和善顺名调善。<a id="a-Hs"></a>不驰空不住有。<a id="a-Ht"></a>不处涅槃高原不居生死下湿。<a id="a-Hu"></a>不染真谛三昧。<a id="a-Hv"></a>如不食酒。<a id="a-Hw"></a>不着俗谛三昧。<a id="a-Hx"></a>如不食糟。<a id="a-Hy"></a>泥洹智易得如滑草。<a id="a-Hz"></a>分别智难生如麦[麥*弋]。<a id="a-I0"></a>特牛无乳譬无慈悲。<a id="a-I1"></a>明佛有不共慈悲。<a id="a-I2"></a>革凡成圣者。<a id="a-I3"></a>此约别教革地前凡成登地圣。<a id="a-I4"></a>亦革下革十地圣成妙觉无上道。<a id="a-I5"></a>佛教下圆信圆修初后不二。<a id="a-I6"></a>故云即得安住等。<a id="a-I7"></a>四出证义者。<a id="a-I8"></a>即本无今有偈。<a id="a-I9"></a>人师名为四出偈。<a id="a-IA"></a>亦名四柱偈。<a id="a-IB"></a>则涅槃如室四出如柱。<a id="a-IC"></a>一出菩萨品。<a id="a-ID"></a>二出梵行品。<a id="a-IE"></a>三出二十五卷。<a id="a-IF"></a>四出二十六卷。<a id="a-IG"></a>大意是同而为缘则异。<a id="a-IH"></a>一菩萨释差无差。<a id="a-II"></a>二释得无得。<a id="a-IJ"></a>三释有不定有无不定无。<a id="a-IK"></a>四为破定性说无定性。<a id="a-IL"></a>故云明无差别差别等也。<a id="a-IM"></a>例此说之。<a id="a-IN"></a>无咎者。<a id="a-IO"></a>例彼四出说乳多种。<a id="a-IP"></a>邪乳名乳乳者以生死喻乳。<a id="a-IQ"></a>涅槃喻非乳。<a id="a-IR"></a>凡夫因果俱生故名乳。<a id="a-IS"></a>乳子何须惑者。<a id="a-IT"></a>结责问者。<a id="a-IU"></a>子谓男子之美称也。<a id="a-IV"></a>诣师学书者。<a id="a-IW"></a>此方古者子生六岁而教数与方名。<a id="a-IX"></a>十岁入小学学六甲书计之事。<a id="a-IY"></a>则文学之谓也。<a id="a-IZ"></a>出欲论者。<a id="a-Ia"></a>明梵天出离欲界也。<a id="a-Ib"></a>释天即忉利也。<a id="a-Ic"></a>仓雅之类者。<a id="a-Id"></a>然仓雅多种。<a id="a-Ie"></a>仓有苍颉篇埤仓三仓。<a id="a-If"></a>雅有广雅博雅小雅。<a id="a-Ig"></a>仓即人名。<a id="a-Ih"></a>帝王世纪曰。<a id="a-Ii"></a>黄帝垂衣裳苍颉造文字。<a id="a-Ij"></a>雅非人名。<a id="a-Ik"></a>尔近也。<a id="a-Il"></a>博于闻识可近而取正。<a id="a-Im"></a>故曰尔雅。<a id="a-In"></a>谢氏正引苍颉以证梵佉娄。<a id="a-Io"></a>是人名。<a id="a-Ip"></a>雅则相带而来还。<a id="a-Iq"></a>是世间二字者。<a id="a-Ir"></a>例如此方苍雅二书。<a id="a-Is"></a>俱说文字诂训之义。<a id="a-It"></a>名为二字。<a id="a-Iu"></a>是则梵是一人。<a id="a-Iv"></a>佉娄是一人也。<a id="a-Iw"></a>婆和者。<a id="a-Ix"></a>是小儿习语之声。<a id="a-Iy"></a>以喻方便小教也。<a id="a-Iz"></a>所谓有为无为者。<a id="a-J0"></a>苦集有为道灭无为。<a id="a-J1"></a>此名生灭二谛为二字也。<a id="a-J2"></a>半满为二字者。<a id="a-J3"></a>前有为无为合为半字。<a id="a-J4"></a>对大为满。<a id="a-J5"></a>六行俱明者。<a id="a-J6"></a>胜劣各三修也。<a id="a-J7"></a>是大乘非满者。<a id="a-J8"></a>意谓涅槃胜劣俱谈。<a id="a-J9"></a>则是大小满足故称满也。<a id="a-JA"></a>法华废小故。<a id="a-JB"></a>是大非满。<a id="a-JC"></a>由是无常者。<a id="a-JD"></a>由应作犹。<a id="a-JE"></a>谓谈常住谓在涅槃也。<a id="a-JF"></a>此都下法华开权显实。<a id="a-JG"></a>超出诸教已今当说。<a id="a-JH"></a>最为第一。<a id="a-JI"></a>却谓非满。<a id="a-JJ"></a>世间相常住知法常无性。<a id="a-JK"></a>显谈常住却谓无常。<a id="a-JL"></a>非圣反经。<a id="a-JM"></a>颠乱已甚不可与言。<a id="a-JN"></a>故云不须论难。<a id="a-JO"></a>兴皇五满略如疏记。<a id="a-JP"></a>弹小褒大者。<a id="a-JQ"></a>弹三藏褒三教也。<a id="a-JR"></a>带半者。<a id="a-JS"></a>带二乘也。<a id="a-JT"></a>废半明满者。<a id="a-JU"></a>若以四教明之。<a id="a-JV"></a>则后三教俱得满名。<a id="a-JW"></a>若在法华涅槃。<a id="a-JX"></a>则前三悉是半字。<a id="a-JY"></a>唯圆名满。<a id="a-JZ"></a>开半明满者。<a id="a-Ja"></a>废约相待开约绝待。<a id="a-Jb"></a>故知半满二字其名则通其义则异。<a id="a-Jc"></a>须跋此云善贤。<a id="a-Jd"></a>陈如品云。<a id="a-Je"></a>娑罗林外有一梵志。<a id="a-Jf"></a>名须跋陀。<a id="a-Jg"></a>年百二十得非想定起涅槃想。<a id="a-Jh"></a>佛令阿难召来为说第一义谛。<a id="a-Ji"></a>得罗汉果。<a id="a-Jj"></a>彼闻圆常而证小果者。<a id="a-Jk"></a>由小半即大满故。<a id="a-Jl"></a>明于常住二字者。<a id="a-Jm"></a>如哀叹品。<a id="a-Jn"></a>又结下约五时结为四句也。<a id="a-Jo"></a>初句是鹿苑。<a id="a-Jp"></a>次句法华涅槃三句二味。<a id="a-Jq"></a>四句即鹿苑已前。<a id="a-Jr"></a>天教也。<a id="a-Js"></a>邪三下初约邪慧释。<a id="a-Jt"></a>次约邪禅释。<a id="a-Ju"></a>如执掣电速灭喻妄常非久住飞蛾起火喻妄乐唯是苦。<a id="a-Jv"></a>蚕茧自缚喻妄我非自在。<a id="a-Jw"></a>追求下明由起邪执。<a id="a-Jx"></a>故追求五尘。<a id="a-Jy"></a>亦是下约邪禅释。<a id="a-Jz"></a>此即六行观也。<a id="a-K0"></a>外道于初禅觉观支中。<a id="a-K1"></a>厌离觉观以初禅为苦粗障二法。<a id="a-K2"></a>动乱定心故苦。<a id="a-K3"></a>从二法生喜乐故粗。<a id="a-K4"></a>二法翳上定故障。<a id="a-K5"></a>二禅异此名胜妙出。<a id="a-K6"></a>修上三禅四空皆尔。<a id="a-K7"></a>此厌三欣三亦得名邪三修也。<a id="a-K8"></a>能破欲染下明三修有破惑之功。<a id="a-K9"></a>染即是贪。<a id="a-KA"></a>游诸觉华者。<a id="a-KB"></a>七觉如华故云觉华。<a id="a-KC"></a>又邪修下哀叹品文。<a id="a-KD"></a>但有新旧两伊。<a id="a-KE"></a>今以义加世伊及非新非故伊。<a id="a-KF"></a>例前一乳多种分别。<a id="a-KG"></a>智论明四依菩萨依义立名。<a id="a-KH"></a>名为法施。<a id="a-KI"></a>此其例也。<a id="a-KJ"></a>然经以旧伊喻外。<a id="a-KK"></a>今既义立世伊。<a id="a-KL"></a>故以旧伊之名。<a id="a-KM"></a>以名二乘也。<a id="a-KN"></a>别有疏本者。<a id="a-KO"></a>开净名前玄以为三部。<a id="a-KP"></a>谓四悉四卷。<a id="a-KQ"></a>四教四卷。<a id="a-KR"></a>三观两卷。<a id="a-KS"></a>今指四教也。<a id="a-KT"></a>谓戒定慧藏者。<a id="a-KU"></a>即是律藏诠戒。<a id="a-KV"></a>经藏诠定。<a id="a-KW"></a>论藏诠慧。<a id="a-KX"></a>藏有三别故云三藏。<a id="a-KY"></a>此是合字解义。<a id="a-KZ"></a>四念处中谓声闻缘觉菩萨。<a id="a-Ka"></a>故言三经律论。<a id="a-Kb"></a>故言藏者。<a id="a-Kc"></a>即分字解义也。<a id="a-Kd"></a>为彼婴儿等者。<a id="a-Ke"></a>三乘悉名婴儿。<a id="a-Kf"></a>历修三学如登梯蹬。<a id="a-Kg"></a>畏惮长远者。<a id="a-Kh"></a>不能行五百由旬也。<a id="a-Ki"></a>止息化城者。<a id="a-Kj"></a>偏约二乘以说。<a id="a-Kk"></a>若菩萨因中不入至果方入。<a id="a-Kl"></a>菩萨下此指圆顿菩萨。<a id="a-Km"></a>修小三学以为助道。<a id="a-Kn"></a>亦是渐次止观行人也。<a id="a-Ko"></a>下明通别亦尔。<a id="a-Kp"></a>浮囊是小戒。<a id="a-Kq"></a>白骨是小定。<a id="a-Kr"></a>八苦是小慧。<a id="a-Ks"></a>近远俱通者。<a id="a-Kt"></a>钝根近通偏真。<a id="a-Ku"></a>利根远通中道。<a id="a-Kv"></a>即受接人也。<a id="a-Kw"></a>若能下借彼法华开小之文。<a id="a-Kx"></a>以成通人受接之义。<a id="a-Ky"></a>所行事理者。<a id="a-Kz"></a>事则尘劫修行入空出假。<a id="a-L0"></a>理则初心知中登地开发故。<a id="a-L1"></a>非两教三乘所知。<a id="a-L2"></a>两教菩萨所证真理。<a id="a-L3"></a>既同二乘故。<a id="a-L4"></a>悉在二乘所摄。<a id="a-L5"></a>故上云不与二乘共。<a id="a-L6"></a>显前菩萨与二乘共。<a id="a-L7"></a>是彼境界也。<a id="a-L8"></a>非诸二乘下地所知者。<a id="a-L9"></a>圆融三谛之教非两教二乘非别教下地所知也。<a id="a-LA"></a>下地即地前也。<a id="a-LB"></a>证道同圆则有知分。<a id="a-LC"></a>从浅至深者。<a id="a-LD"></a>三教互有浅深。<a id="a-LE"></a>圆教唯深菩萨备修四教。<a id="a-LF"></a>故云从浅至深。<a id="a-LG"></a>即是渐顿之教等者。<a id="a-LH"></a>历三教偏渐至圆顿故。<a id="a-LI"></a>故名渐顿渐圆也。<a id="a-LJ"></a>此乃文中一种者。<a id="a-LK"></a>即次第五行从渐至圆。<a id="a-LL"></a>于三种止观中。<a id="a-LM"></a>即次第止观也。<a id="a-LN"></a>复有下一行即不次第五行也。<a id="a-LO"></a>于三种止观中即圆顿止观也。<a id="a-LP"></a>发轸者。<a id="a-LQ"></a>文选曰。<a id="a-LR"></a>发轸清洛汭。<a id="a-LS"></a>注云。<a id="a-LT"></a>轸车也。<a id="a-LU"></a>言发车洛阳也。<a id="a-LV"></a>今以发轸喻初修也。<a id="a-LW"></a>更无别异者。<a id="a-LX"></a>圆法无别从渐入故名渐圆。<a id="a-LY"></a>非谓圆有渐顿之异。<a id="a-LZ"></a>通是杂藏者。<a id="a-La"></a>以当教三乘及被接者。<a id="a-Lb"></a>其人不一故称杂也。<a id="a-Lc"></a>正譬说教次第者。<a id="a-Ld"></a>以从牛初出于乳。<a id="a-Le"></a>譬佛出世先说华严。<a id="a-Lf"></a>乃至最后变成醍醐。<a id="a-Lg"></a>譬佛最后说法华涅槃也。<a id="a-Lh"></a>如第十三卷中说。<a id="a-Li"></a>不应以浅深意取者。<a id="a-Lj"></a>不应谓乳等定浅。<a id="a-Lk"></a>则以华严等为劣。<a id="a-Ll"></a>醍醐定深则以涅槃为胜。<a id="a-Lm"></a>须知约次第相生故有五味。<a id="a-Ln"></a>而诸味中悉有圆融故无胜劣。<a id="a-Lo"></a>鹿苑显无秘密亦有此亦不约开未开。<a id="a-Lp"></a>别以分胜劣也。<a id="a-Lq"></a>若谓下广引诸文用破定执。<a id="a-Lr"></a>所喻浅深之见。<a id="a-Ls"></a>四味若浅不应喻深。<a id="a-Lt"></a>醍醐若深不应喻浅。<a id="a-Lu"></a>医占王病等者。<a id="a-Lv"></a>医喻佛。<a id="a-Lw"></a>王喻众生。<a id="a-Lx"></a>病喻执无常。<a id="a-Ly"></a>乳喻今经。<a id="a-Lz"></a>以常药破无常病也。<a id="a-M0"></a>甜酥八味者。<a id="a-M1"></a>乳酪时淡醍醐时浓。<a id="a-M2"></a>酥居中间故具众味。<a id="a-M3"></a>一生味。<a id="a-M4"></a>二熟味。<a id="a-M5"></a>三酥味。<a id="a-M6"></a>四浆味。<a id="a-M7"></a>五乳味。<a id="a-M8"></a>六甜味。<a id="a-M9"></a>七淡味。<a id="a-MA"></a>八腻味。<a id="a-MB"></a>以喻涅槃具常乐我净。<a id="a-MC"></a>恒安无垢清凉不老不死之八德也。<a id="a-MD"></a>况其深矣者。<a id="a-ME"></a>况比也。<a id="a-MF"></a>不可言深者。<a id="a-MG"></a>既喻二乘其法乃浅。<a id="a-MH"></a>如血变为乳者。<a id="a-MI"></a>无明即明如血变乳。<a id="a-MJ"></a>从法界体至界法者。<a id="a-MK"></a>即依圆顿理。<a id="a-ML"></a>说圆顿教也。</p>
 </body>
</html>