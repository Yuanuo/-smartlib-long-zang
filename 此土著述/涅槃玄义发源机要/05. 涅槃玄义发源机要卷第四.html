<!doctype html>
<html id="z3IBWdm1PG" data-ver="1579">
 <head>
  <meta charset="utf-8">
  <meta author="智圆">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">涅槃玄义发源机要卷第四</h1>
  <p id="a2">如日下日喻法界体。<a id="a-3"></a>照喻法界法。<a id="a-4"></a>高山喻菩萨。<a id="a-5"></a>如聋下喻小机。<a id="a-6"></a>在华严座不得大益。<a id="a-7"></a>聋故不能闻大。<a id="a-8"></a>哑故不能说大。<a id="a-9"></a>隐其下初约隐身。<a id="a-A"></a>次约隐法。<a id="a-B"></a>初文者。<a id="a-C"></a>神德舍那身丈六释迦像。<a id="a-D"></a>覆如下明隐法。<a id="a-E"></a>如来藏者圆顿法也。<a id="a-F"></a>令改革凡夫成小圣人。<a id="a-G"></a>无生无用者。<a id="a-H"></a>败种无生坏根无用。<a id="a-I"></a>先与后夺者。<a id="a-J"></a>与小即鹿苑。<a id="a-K"></a>夺小即方等。<a id="a-L"></a>委业领财者用法华穷子喻也。<a id="a-M"></a>此喻委以大乘家业。<a id="a-N"></a>以化菩萨。<a id="a-O"></a>如诸部般若多是空生身子。<a id="a-P"></a>满愿对扬也。<a id="a-Q"></a>付财定性者。<a id="a-R"></a>会父子定天性也。<a id="a-S"></a>如经云。<a id="a-T"></a>此实我子我实其父。<a id="a-U"></a>以喻法华开权二乘。<a id="a-V"></a>皆当作佛也。<a id="a-W"></a>文云下即第九卷。<a id="a-X"></a>指法华持品中八千人也。<a id="a-Y"></a>故知法华涅槃开会事等。<a id="a-Z"></a>悉号醍醐。<a id="a-a"></a>但彼废此施义有小异然由法华本怀已畅故。<a id="a-b"></a>至今教遂般涅槃。<a id="a-c"></a>夫众下通示化意也。<a id="a-d"></a>众生本具与佛无殊。<a id="a-e"></a>日用不知。<a id="a-f"></a>乃沦生死故。<a id="a-g"></a>佛出世以二智手指撝迷徒点示本性。<a id="a-h"></a>方将直显复虑谤法。<a id="a-i"></a>机既不等遂有五时。<a id="a-j"></a>兼别但小对三带二。<a id="a-k"></a>一期调熟乃获开权。<a id="a-l"></a>法华今经所以兴也。<a id="a-m"></a>或作下叙五时华严唯别圆故大。<a id="a-n"></a>鹿苑但三藏故小。<a id="a-o"></a>方等诃责偏小。<a id="a-p"></a>褒叹圆大。<a id="a-q"></a>意令耻小慕大。<a id="a-r"></a>般若委以大法。<a id="a-s"></a>令教菩萨渐使通泰。<a id="a-t"></a>法华开权名定天性。<a id="a-u"></a>众生下明法华既见佛性故。<a id="a-v"></a>于今经涅槃。<a id="a-w"></a>故知二经见性义一静乎双树者。<a id="a-x"></a>即经云右胁而卧。<a id="a-y"></a>表一期化极。<a id="a-z"></a>内智指撝其功已毕。<a id="a-10"></a>息教二河者。<a id="a-11"></a>即经云。<a id="a-12"></a>寂然无声也。<a id="a-13"></a>故云息教也。<a id="a-14"></a>二河者。<a id="a-15"></a>拔提河大在城南。<a id="a-16"></a>熙连河小在城北。<a id="a-17"></a>相去百里。<a id="a-18"></a>佛居其间。<a id="a-19"></a>于四双八只树下涅槃也。<a id="a-1A"></a>诸佛下灯明迦葉出于净土。<a id="a-1B"></a>但说法华即入涅槃。<a id="a-1C"></a>今佛世尊既出秽土。<a id="a-1D"></a>故须扶律以拾残机。<a id="a-1E"></a>二经虽殊见性无别。<a id="a-1F"></a>又若约扶律为涅槃者。<a id="a-1G"></a>则唯秽土。<a id="a-1H"></a>若约谈常为涅槃者。<a id="a-1I"></a>则净秽皆说只是下能发究竟智。<a id="a-1J"></a>故名佛师。<a id="a-1K"></a>能生分真智故名菩萨母。<a id="a-1L"></a>佛菩萨下举佛菩萨之胜。<a id="a-1M"></a>以况凡小之劣。<a id="a-1N"></a>千舌百盲者。<a id="a-1O"></a>举千百言多耳安能。<a id="a-1P"></a>舞手者。<a id="a-1Q"></a>毛诗序云。<a id="a-1R"></a>嗟叹之不足。<a id="a-1S"></a>故咏歌之。<a id="a-1T"></a>咏歌之不足。<a id="a-1U"></a>故手之舞之足之蹈之。<a id="a-1V"></a>专五所以是体意者。<a id="a-1W"></a>五番所诠之理名为所以。<a id="a-1X"></a>谓从上品乳满字。<a id="a-1Y"></a>胜修圆教醍醐所诠。<a id="a-1Z"></a>俱是今经正体。<a id="a-1a"></a>设诸名相者。<a id="a-1b"></a>应云行相即依理起行故是宗。<a id="a-1c"></a>意对破者。<a id="a-1d"></a>即五番中皆有以圆破偏意也。<a id="a-1e"></a>皆言若专者。<a id="a-1f"></a>专独也。<a id="a-1g"></a>谓五番具含众义。<a id="a-1h"></a>今若独取其一故。<a id="a-1i"></a>成体等不同。<a id="a-1j"></a>双卷等者。<a id="a-1k"></a>如上卷记。<a id="a-1l"></a>大本者。<a id="a-1m"></a>虽南北二本不同。<a id="a-1n"></a>同名大本。<a id="a-1o"></a>对六卷名小本也。<a id="a-1p"></a>同座异闻者。<a id="a-1q"></a>宜广闻大本。<a id="a-1r"></a>宜略闻六卷。<a id="a-1s"></a>例大小品者。<a id="a-1t"></a>般若有大品小品。<a id="a-1u"></a>故以为例。<a id="a-1v"></a>准诸经目录。<a id="a-1w"></a>秦弘始五年四月二十三日。<a id="a-1x"></a>译大品竟。<a id="a-1y"></a>二十七卷成者是也。<a id="a-1z"></a>竺法护于晋太康元年译。<a id="a-20"></a>上帙为光赞。<a id="a-21"></a>罗什又重译为十卷。<a id="a-22"></a>名小品。<a id="a-23"></a>是知小品亦是抄其前分。<a id="a-24"></a>若然者。<a id="a-25"></a>则次说为是。<a id="a-26"></a>以六卷但尽菩萨品故。<a id="a-27"></a>斯乃广略者。<a id="a-28"></a>六卷则略抄前段。<a id="a-29"></a>大本则广有后文。<a id="a-2A"></a>世犹惑焉者。<a id="a-2B"></a>或云异闻或谓广略难可准定。<a id="a-2C"></a>故人尚疑如来说。<a id="a-2D"></a>偷狗等者。<a id="a-2E"></a>示其前后不同也。<a id="a-2F"></a>如来说则在后。<a id="a-2G"></a>迦葉问则在前。<a id="a-2H"></a>偷谓盗贼。<a id="a-2I"></a>以喻见魔。<a id="a-2J"></a>狗喻爱魔。<a id="a-2K"></a>如四依品。<a id="a-2L"></a>说三归在如来性品。<a id="a-2M"></a>秦人弥译者六卷。<a id="a-2N"></a>东晋所翻大本。<a id="a-2O"></a>北凉所翻俱非秦代。<a id="a-2P"></a>而言秦人者。<a id="a-2Q"></a>但姚秦翻译最盛。<a id="a-2R"></a>故义学之家相承而用。<a id="a-2S"></a>[打-丁+奚]互者。<a id="a-2T"></a>[打-丁+奚]胡计切。<a id="a-2U"></a>换也。<a id="a-2V"></a>或作系奚者。<a id="a-2W"></a>俱误。<a id="a-2X"></a>昔道猛等者。<a id="a-2Y"></a>按译经图纪及僧传并云昙无谶。<a id="a-2Z"></a>以玄始元年岁次壬子至姑臧。<a id="a-2a"></a>赍涅槃前分十卷。<a id="a-2b"></a>止于俗舍。<a id="a-2c"></a>逊闻谶名厚遇请译。<a id="a-2d"></a>遂以玄始三年岁次甲寅起首。<a id="a-2e"></a>至玄始十年辛酉译经律。<a id="a-2f"></a>总二十三部。<a id="a-2g"></a>合一百四十八卷。<a id="a-2h"></a>慧嵩笔受。<a id="a-2i"></a>又南山涅槃弘传序云。<a id="a-2j"></a>北凉沮渠氏玄始三年。<a id="a-2k"></a>有天竺三藏昙无谶者。<a id="a-2l"></a>凉言法丰。<a id="a-2m"></a>赍此梵本前分十卷。<a id="a-2n"></a>来达姑臧。<a id="a-2o"></a>伪主蒙逊珍赏隆重。<a id="a-2p"></a>于凉城内闲豫宫中。<a id="a-2q"></a>前后三翻成四十卷。<a id="a-2r"></a>终宋武帝永初二年。<a id="a-2s"></a>据此诸文乃是谶公赍至。<a id="a-2t"></a>不云道猛将还。<a id="a-2u"></a>沮渠蒙逊者。<a id="a-2v"></a>胡人。<a id="a-2w"></a>其先为匈奴左沮渠。<a id="a-2x"></a>遂以官为氏。<a id="a-2y"></a>蒙逊博览群史。<a id="a-2z"></a>颇晓天文。<a id="a-30"></a>杀段业自称凉州牧。<a id="a-31"></a>又破[仁-二+辱]檀于穷泉。<a id="a-32"></a>乘胜入姑臧。<a id="a-33"></a>僣号西河王。<a id="a-34"></a>陇右即陇西也。<a id="a-35"></a>右或作后后并误。<a id="a-36"></a>自号玄始者。<a id="a-37"></a>改元玄始也。<a id="a-38"></a>是时下南经缘起也。<a id="a-39"></a>经从北凉入于江南。<a id="a-3A"></a>后因治定。<a id="a-3B"></a>既与旧本品卷开合不同。<a id="a-3C"></a>遂号南本。<a id="a-3D"></a>姚苌杀符坚。<a id="a-3E"></a>改长安为常安都之。<a id="a-3F"></a>改元白雀。<a id="a-3G"></a>后改建元。<a id="a-3H"></a>苌卒。<a id="a-3I"></a>子兴立。<a id="a-3J"></a>改元皇初。<a id="a-3K"></a>后改弘始。<a id="a-3L"></a>今云。<a id="a-3M"></a>姚苌复号弘始者误。<a id="a-3N"></a>应云姚兴弘始。<a id="a-3O"></a>非玄始者。<a id="a-3P"></a>别其两国年号也。<a id="a-3Q"></a>玄始五年即晋恭元熙元年者。<a id="a-3R"></a>恭帝者。<a id="a-3S"></a>即东晋第十一帝。<a id="a-3T"></a>都建康。<a id="a-3U"></a>在位一年逊位于刘裕。<a id="a-3V"></a>是为宋武帝。<a id="a-3W"></a>故云次入宋武裕也。<a id="a-3X"></a>恭帝元熙元年即是宋武永初元年。<a id="a-3Y"></a>以当年改号故。<a id="a-3Z"></a>宋武姓刘讳裕字德舆。<a id="a-3a"></a>得四年者。<a id="a-3b"></a>宋武在位三年而崩。<a id="a-3c"></a>长子义符立。<a id="a-3d"></a>是为少帝。<a id="a-3e"></a>即位昏乱。<a id="a-3f"></a>太后废帝为荣阳王。<a id="a-3g"></a>在位二年。<a id="a-3h"></a>武帝第三子讳义隆即位。<a id="a-3i"></a>是为文帝。<a id="a-3j"></a>以少帝于武帝三年当年即位。<a id="a-3k"></a>在位二年。<a id="a-3l"></a>至文帝元嘉元年。<a id="a-3m"></a>凡四年矣。<a id="a-3n"></a>故云得四年。<a id="a-3o"></a>此即大本始至南朝之年也。<a id="a-3p"></a>故开皇录云。<a id="a-3q"></a>宋文帝世元嘉年初达于建康也。<a id="a-3r"></a>即北凉玄始九年也。<a id="a-3s"></a>此二高明者。<a id="a-3t"></a>谓德高智明乃美称也。<a id="a-3u"></a>事迹如梁传第七。<a id="a-3v"></a>康乐县令者。<a id="a-3w"></a>南史第十八云。<a id="a-3x"></a>谢灵运少好学博览群书。<a id="a-3y"></a>文章之美与颜延之。<a id="a-3z"></a>为江左第一。<a id="a-40"></a>纵横俊发过于延之。<a id="a-41"></a>深密则不如也。<a id="a-42"></a>袭封康乐公。<a id="a-43"></a>今云。<a id="a-44"></a>县令恐误。<a id="a-45"></a>抗世逸群等者。<a id="a-46"></a>抗举也。<a id="a-47"></a>逸群犹出群也。<a id="a-48"></a>南史云。<a id="a-49"></a>以国公例除员外散骑侍郎。<a id="a-4A"></a>不就。<a id="a-4B"></a>为琅琊王大司马行参军。<a id="a-4C"></a>车服鲜丽衣物多改旧形制。<a id="a-4D"></a>世共宗之。<a id="a-4E"></a>咸称谢康乐也。<a id="a-4F"></a>开皇三宝录云。<a id="a-4G"></a>陈郡处士谢灵运治定者。<a id="a-4H"></a>盖灵运自称处士也。<a id="a-4I"></a>灵运陈郡阳夏人。<a id="a-4J"></a>尝为永嘉太守。<a id="a-4K"></a>郡有名山水。<a id="a-4L"></a>公素爱好肆意遨游。<a id="a-4M"></a>称疾去职。<a id="a-4N"></a>于始宁县修营故墅。<a id="a-4O"></a>傍山带江尽幽居之美。<a id="a-4P"></a>因着山居赋。<a id="a-4Q"></a>寻山登岭常着木屐。<a id="a-4R"></a>上则去其前齿。<a id="a-4S"></a>下则去其后齿。<a id="a-4T"></a>会稽太守孟顗事佛精恳。<a id="a-4U"></a>公谓之曰。<a id="a-4V"></a>得道应须慧业。<a id="a-4W"></a>丈人生天应在灵运前。<a id="a-4X"></a>成佛必在灵运后。<a id="a-4Y"></a>顗深恨之。<a id="a-4Z"></a>今抚州城东南四里。<a id="a-4a"></a>有翻经台。<a id="a-4b"></a>唐颜鲁公碑云。<a id="a-4c"></a>宋康乐侯谢公。<a id="a-4d"></a>元嘉年初。<a id="a-4e"></a>于此翻译涅槃经。<a id="a-4f"></a>因以为号。<a id="a-4g"></a>问谢公但修定旧本。<a id="a-4h"></a>安称翻译。<a id="a-4i"></a>答翻经之所有译语者。<a id="a-4j"></a>笔受者。<a id="a-4k"></a>缀文者。<a id="a-4l"></a>证义者。<a id="a-4m"></a>润色者。<a id="a-4n"></a>而通称译人。<a id="a-4o"></a>谢公治定乃是证义润色之职也。<a id="a-4p"></a>故称灵运翻经焉。<a id="a-4q"></a>开寿命下开寿命为四品。<a id="a-4r"></a>复改寿命为长寿。<a id="a-4s"></a>开如来性为十品。<a id="a-4t"></a>凡十二品者。<a id="a-4u"></a>新开品目则有十二。<a id="a-4v"></a>并旧寿命如来性共有十四。<a id="a-4w"></a>皆准六卷。<a id="a-4x"></a>中品名开之。<a id="a-4y"></a>故三宝录云。<a id="a-4z"></a>灵运等以谶涅槃品数疏简。<a id="a-50"></a>初学之者难以措怀。<a id="a-51"></a>乃依旧翻泥洹正本加之。<a id="a-52"></a>文有过质颇亦改治。<a id="a-53"></a>足前等者。<a id="a-54"></a>并旧大众问等品也。<a id="a-55"></a>北本但十三品成四十卷。<a id="a-56"></a>南本二十五品成三十六卷。<a id="a-57"></a>故北远师名北本为少品多卷经。<a id="a-58"></a>名南本为多品少卷经。<a id="a-59"></a>有三品等者。<a id="a-5A"></a>至唐麟德中后分方来。<a id="a-5B"></a>尚阙分舍利。<a id="a-5C"></a>其后分中立品与谶说不同者。<a id="a-5D"></a>和会如疏记第二十卷。<a id="a-5E"></a>由来关中者。<a id="a-5F"></a>关中秦地罗什居关中不见大本。<a id="a-5G"></a>故知足品非罗什也。<a id="a-5H"></a>录称者。<a id="a-5I"></a>即梁宝唱录及隋开皇三宝录第十三云。<a id="a-5J"></a>豫州沙门范慧严。<a id="a-5K"></a>清河沙门崔慧观。<a id="a-5L"></a>陈郡处士谢灵运等加品改治。<a id="a-5M"></a>故今依之。<a id="a-5N"></a>知小亮非也。<a id="a-5O"></a>初三人下此明事迹。<a id="a-5P"></a>与梁僧传及开皇录不同者。<a id="a-5Q"></a>恐是传说有异。<a id="a-5R"></a>而彼二文咸云三十六卷。<a id="a-5S"></a>始有数本流行未广。<a id="a-5T"></a>严后一夜忽梦一人形状极伟。<a id="a-5U"></a>厉声谓严曰。<a id="a-5V"></a>涅槃尊经。<a id="a-5W"></a>何以率尔轻加斟酌。<a id="a-5X"></a>严既觉已怀抱惕然。<a id="a-5Y"></a>旦乃集僧欲收前本。<a id="a-5Z"></a>时有识者咸共止之。<a id="a-5a"></a>此盖欲诫励后人耳。<a id="a-5b"></a>若必乖理。<a id="a-5c"></a>何容即时方始感梦。<a id="a-5d"></a>严以为然。<a id="a-5e"></a>顷之。<a id="a-5f"></a>又梦神人曰。<a id="a-5g"></a>君以弘经精到之力。<a id="a-5h"></a>于后必当得见佛也。<a id="a-5i"></a>如法华疏说者。<a id="a-5j"></a>即玄义第八明有翻无翻。<a id="a-5k"></a>各具五义也。<a id="a-5l"></a>亦如彼者。<a id="a-5m"></a>如文句也。<a id="a-5n"></a>以玄义文句。<a id="a-5o"></a>皆是解经通得称疏。<a id="a-5p"></a>释序品义既指法华文句。<a id="a-5q"></a>故下疏文直释通序五事而已。<a id="a-5r"></a>更不消释序品名义。<a id="a-5s"></a>又下疏文初且离文通示五章。<a id="a-5t"></a>所以疏初不题序品二字。<a id="a-5u"></a>若法华疏发初即解序品。<a id="a-5v"></a>故云序谓庠序等。<a id="a-5w"></a>所以疏初乃标序品二字。<a id="a-5x"></a>或例法华文句。<a id="a-5y"></a>于此疏初加序品二字者非也。<a id="a-5z"></a>且净名疏初亦不标其品目。<a id="a-60"></a>用意各别。<a id="a-61"></a>岂须一准。<a id="a-62"></a>又疏文已经治定。<a id="a-63"></a>标题从省。<a id="a-64"></a>故削大般二字。<a id="a-65"></a>但题云涅槃疏。<a id="a-66"></a>此乃荆溪新意。<a id="a-67"></a>或加大般二字者。<a id="a-68"></a>亦非必也。<a id="a-69"></a>正名宣尼所诫。<a id="a-6A"></a>后之学者宜善思择。<a id="a-6B"></a>二疏下疏缘起二。<a id="a-6C"></a>初通示。<a id="a-6D"></a>二由二。<a id="a-6E"></a>初制疏远由二。<a id="a-6F"></a>初受经摄静。<a id="a-6G"></a>缘起者。<a id="a-6H"></a>因由曰缘。<a id="a-6I"></a>兴致曰起。<a id="a-6J"></a>余我也。<a id="a-6K"></a>童年稚岁也。<a id="a-6L"></a>摄静寺名。<a id="a-6M"></a>在章安。<a id="a-6N"></a>即慧拯法师也。<a id="a-6O"></a>传云。<a id="a-6P"></a>及年七岁还为拯公弟子。<a id="a-6Q"></a>具载上卷。<a id="a-6R"></a>予尝读高僧传。<a id="a-6S"></a>见古来盛德鲜有不讲诵斯经者。<a id="a-6T"></a>信夫。<a id="a-6U"></a>法王顾命慈父遗嘱为臣为子理合遵奉。<a id="a-6V"></a>迩世讲诵閴其无人。<a id="a-6W"></a>法渐陵夷于斯验矣。<a id="a-6X"></a>庶几同见同行勉力流通。<a id="a-6Y"></a>载纽颓纲重树颠表。<a id="a-6Z"></a>忠臣孝子于是乎在。<a id="a-6a"></a>二走虽下求旨天台二。<a id="a-6b"></a>初别示缘差二。<a id="a-6c"></a>初八障丧听二。<a id="a-6d"></a>初师存丧听二。<a id="a-6e"></a>初正明八障。<a id="a-6f"></a>凡称走或仆或蒙皆谦也。<a id="a-6g"></a>东京赋曰。<a id="a-6h"></a>走虽不敏庶斯达矣。<a id="a-6i"></a>注云。<a id="a-6j"></a>走谓走使之人。<a id="a-6k"></a>公子自谦敏达也。<a id="a-6l"></a>愿闻旨趣者。<a id="a-6m"></a>既诵其文愿知其义。<a id="a-6n"></a>负笈天台者。<a id="a-6o"></a>切韵曰。<a id="a-6p"></a>笈负书箱也。<a id="a-6q"></a>史记云。<a id="a-6r"></a>后汉苏章字士成。<a id="a-6s"></a>北海人。<a id="a-6t"></a>负笈追师不远千里。<a id="a-6u"></a>天台指智者所居之山也。<a id="a-6v"></a>陶隐居真诰曰。<a id="a-6w"></a>高一万八千丈周回八百里。<a id="a-6x"></a>山有八重四面如一。<a id="a-6y"></a>当斗牛之分。<a id="a-6z"></a>上应台星。<a id="a-70"></a>故曰天台。<a id="a-71"></a>舆地志曰。<a id="a-72"></a>天台山一名桐柏。<a id="a-73"></a>众岳之极秀者也。<a id="a-74"></a>心忻蓝染者。<a id="a-75"></a>刘子云。<a id="a-76"></a>青出于蓝而青于蓝。<a id="a-77"></a>染使然也。<a id="a-78"></a>此以染义喻从师求解不取胜义。<a id="a-79"></a>登山甫尔者。<a id="a-7A"></a>甫始也。<a id="a-7B"></a>言未久也。<a id="a-7C"></a>仍逢出谷者。<a id="a-7D"></a>又值智者奉陈后主诏出山也。<a id="a-7E"></a>疏主传曰。<a id="a-7F"></a>陈至德元年随师出京。<a id="a-7G"></a>住光宅寺。<a id="a-7H"></a>不惟下自谦也。<a id="a-7I"></a>言不思已德荒薄而辄侍奉。<a id="a-7J"></a>随从智者于皇帝朝廷也。<a id="a-7K"></a>易纬曰。<a id="a-7L"></a>帝者。<a id="a-7M"></a>天号也。<a id="a-7N"></a>德象天地不私公位。<a id="a-7O"></a>称之曰帝。<a id="a-7P"></a>香涂三宫者。<a id="a-7Q"></a>或作六宫。<a id="a-7R"></a>并由斯文。<a id="a-7S"></a>古无章记。<a id="a-7T"></a>讲贯者寡。<a id="a-7U"></a>故令传写鱼鲁成讹。<a id="a-7V"></a>今谓三宫定非二六通用。<a id="a-7W"></a>有云。<a id="a-7X"></a>三宫为正。<a id="a-7Y"></a>乃地名也。<a id="a-7Z"></a>引唐僧传疏主传云。<a id="a-7a"></a>三宫庐阜九向衡峰。<a id="a-7b"></a>无不揖迹依迎。<a id="a-7c"></a>访问遗逸。<a id="a-7d"></a>此不应尔。<a id="a-7e"></a>今叙大师正宫京辇。<a id="a-7f"></a>地乃金陵非三宫也。<a id="a-7g"></a>今按三宫即东岳泰山。<a id="a-7h"></a>故茅君内传曰。<a id="a-7i"></a>岱宗山之洞周回三千余里。<a id="a-7j"></a>名三宫空洞之天。<a id="a-7k"></a>言二宫者。<a id="a-7l"></a>文选曰。<a id="a-7m"></a>婉变二宫徘徊殿闼。<a id="a-7n"></a>注云。<a id="a-7o"></a>婉娈徘徊皆顾慕貌。<a id="a-7p"></a>二宫谓帝及太子宫也。<a id="a-7q"></a>故大师别传云。<a id="a-7r"></a>陈主幸寺舍身大施。<a id="a-7s"></a>又云。<a id="a-7t"></a>皇太子已下并托舟航咸宗戒范。<a id="a-7u"></a>故云二宫也。<a id="a-7v"></a>续高僧传中皆指帝宫及储宫为二宫。<a id="a-7w"></a>既禀戒法故云香涂。<a id="a-7x"></a>即经云。<a id="a-7y"></a>常用戒香涂莹体也。<a id="a-7z"></a>或谓大师为陈隋二帝戒师。<a id="a-80"></a>即是二宫。<a id="a-81"></a>此亦不然。<a id="a-82"></a>此中正叙陈主钦崇。<a id="a-83"></a>下云金陵土崩方归隋国。<a id="a-84"></a>岂于陈世预说隋朝。<a id="a-85"></a>无乃不可。<a id="a-86"></a>或作六宫。<a id="a-87"></a>即特指天子其义亦通。<a id="a-88"></a>言六宫者。<a id="a-89"></a>周礼天子后立六宫三夫人。<a id="a-8A"></a>九嫔二十七世妇。<a id="a-8B"></a>八十一御妻。<a id="a-8C"></a>郑玄注曰。<a id="a-8D"></a>六宫者。<a id="a-8E"></a>前一宫后五宫也。<a id="a-8F"></a>五者后一宫。<a id="a-8G"></a>三夫人一宫。<a id="a-8H"></a>九嫔一宫。<a id="a-8I"></a>二十七世妇一宫。<a id="a-8J"></a>八十一御妻一宫。<a id="a-8K"></a>凡一百二十人。<a id="a-8L"></a>后正位宫闱。<a id="a-8M"></a>体同天子。<a id="a-8N"></a>七众者。<a id="a-8O"></a>一比丘。<a id="a-8P"></a>二比丘尼。<a id="a-8Q"></a>三式叉摩那。<a id="a-8R"></a>四沙弥。<a id="a-8S"></a>五沙弥尼。<a id="a-8T"></a>六优婆塞。<a id="a-8U"></a>七优婆夷也。<a id="a-8V"></a>比丘等六翻名释义。<a id="a-8W"></a>具在疏文。<a id="a-8X"></a>式叉摩那者。<a id="a-8Y"></a>此云学法女。<a id="a-8Z"></a>不别得戒也。<a id="a-8a"></a>先以立志六法练心。<a id="a-8b"></a>为受缘也。<a id="a-8c"></a>四分云。<a id="a-8d"></a>十八童女应二岁学戒。<a id="a-8e"></a>又云。<a id="a-8f"></a>小年曾嫁年十岁者与六法。<a id="a-8g"></a>十诵中六法者。<a id="a-8h"></a>练心也。<a id="a-8i"></a>试看大戒受缘二年者。<a id="a-8j"></a>练身也。<a id="a-8k"></a>可知有胎无胎。<a id="a-8l"></a>此式叉尼具学三法。<a id="a-8m"></a>一学根本谓四重是。<a id="a-8n"></a>二学六法。<a id="a-8o"></a>谓一染心相触。<a id="a-8p"></a>二盗人四钱三断畜生命。<a id="a-8q"></a>四小妄语。<a id="a-8r"></a>五非时食。<a id="a-8s"></a>六饮酒也。<a id="a-8t"></a>三学行法。<a id="a-8u"></a>谓一切大尼戒行并须学之。<a id="a-8v"></a>言光辉七众者。<a id="a-8w"></a>此谓戒香既涂于二宫。<a id="a-8x"></a>道光弥耀于七众也。<a id="a-8y"></a>道俗参请者。<a id="a-8z"></a>道谓出家五众。<a id="a-90"></a>俗谓在家二众。<a id="a-91"></a>交络者。<a id="a-92"></a>谓参玄请法之人往来不绝也。<a id="a-93"></a>虽钦下甘露喻涅槃旨趣也。<a id="a-94"></a>瑞应图云。<a id="a-95"></a>露色浓甘者为之甘露。<a id="a-96"></a>王者施德惠。<a id="a-97"></a>则甘露降其草木。<a id="a-98"></a>甘露仁泽也。<a id="a-99"></a>一名天酒。<a id="a-9A"></a>如俟下谓待智者讲说此经。<a id="a-9B"></a>如待黄河之清。<a id="a-9C"></a>言其难者也。<a id="a-9D"></a>王子年。<a id="a-9E"></a>拾遣记曰。<a id="a-9F"></a>丹立千年一烧黄河千年一清。<a id="a-9G"></a>皆至圣之君以为大瑞。<a id="a-9H"></a>又黄河清而圣人生。<a id="a-9I"></a>左传子驷曰。<a id="a-9J"></a>周诗有之曰。<a id="a-9K"></a>俟河之清人寿几何。<a id="a-9L"></a>杜预注曰。<a id="a-9M"></a>言人寿促而河清迟。<a id="a-9N"></a>讵岂也。<a id="a-9O"></a>有期无日者。<a id="a-9P"></a>虽许讲宣。<a id="a-9Q"></a>以我多障竟无日得闻也。<a id="a-9R"></a>逮及也。<a id="a-9S"></a>金陵地名也。<a id="a-9T"></a>吴晋宋齐梁陈谓之江南。<a id="a-9U"></a>六朝悉都其地。<a id="a-9V"></a>建康实录云。<a id="a-9W"></a>本楚金陵邑。<a id="a-9X"></a>秦改为秣陵。<a id="a-9Y"></a>吴改为建业。<a id="a-9Z"></a>晋愍帝讳业改为建康。<a id="a-9a"></a>元帝即位称建康宫。<a id="a-9b"></a>土崩者。<a id="a-9c"></a>隋开皇八年文帝命晋王杨广。<a id="a-9d"></a>清河公杨素。<a id="a-9e"></a>督兵五十万以伐陈。<a id="a-9f"></a>旌旗千里金鼓震天。<a id="a-9g"></a>俄而平江东肤陈主。<a id="a-9h"></a>陈国倾坏喻以土崩。<a id="a-9i"></a>文选陈琳檄书曰。<a id="a-9j"></a>必土崩瓦解不俟血刃。<a id="a-9k"></a>师徒雨散者。<a id="a-9l"></a>陈国既破法集遂停。<a id="a-9m"></a>师徒相舍如雨分散。<a id="a-9n"></a>绝交论云。<a id="a-9o"></a>骆驿纵横烟飞雨散。<a id="a-9p"></a>大师遗嘱云。<a id="a-9q"></a>朝同云集暮如雨散。<a id="a-9r"></a>或作两字者误。<a id="a-9s"></a>后会匡岭者。<a id="a-9t"></a>匡岭即庐山也。<a id="a-9u"></a>庐山记曰。<a id="a-9v"></a>匡俗出于周威王时。<a id="a-9w"></a>生而神灵隐沦潜景。<a id="a-9x"></a>庐于此山。<a id="a-9y"></a>俗称庐君。<a id="a-9z"></a>故山取号焉。<a id="a-A0"></a>大师别传曰。<a id="a-A1"></a>金陵既败旋锡荆湘。<a id="a-A2"></a>路次湓城。<a id="a-A3"></a>忽梦老僧曰。<a id="a-A4"></a>陶侃瑞像敬屈守护。<a id="a-A5"></a>远公冥请也。<a id="a-A6"></a>于是住憩庐山。<a id="a-A7"></a>俄而浔阳反叛寺宇焚烧。<a id="a-A8"></a>独有兹山全无侵挠。<a id="a-A9"></a>复属虔刘者。<a id="a-AA"></a>左传曰。<a id="a-AB"></a>虔刘我边垂。<a id="a-AC"></a>杜注云。<a id="a-AD"></a>虔刘皆杀也。<a id="a-AE"></a>即是值浔阳反叛也。<a id="a-AF"></a>江陵荆州也。<a id="a-AG"></a>仍遭雾露者。<a id="a-AH"></a>仍值兵乱也。<a id="a-AI"></a>抱朴子曰。<a id="a-AJ"></a>白雾四面围城不出百日大兵必至。<a id="a-AK"></a>又三国名臣。<a id="a-AL"></a>谮曰。<a id="a-AM"></a>虽遇尘雾。<a id="a-AN"></a>注云。<a id="a-AO"></a>尘雾谓耻辱也。<a id="a-AP"></a>敕征下江浦即江都今扬州也。<a id="a-AQ"></a>亦曰洛浦。<a id="a-AR"></a>文选曰。<a id="a-AS"></a>归骸洛浦。<a id="a-AT"></a>注云。<a id="a-AU"></a>扬州则梁之洛阳也。<a id="a-AV"></a>敕征者。<a id="a-AW"></a>即炀帝潜龙之时。<a id="a-AX"></a>镇守江淮。<a id="a-AY"></a>两请智者。<a id="a-AZ"></a>初请出江都求受戒法。<a id="a-Aa"></a>即开皇十一年也。<a id="a-Ab"></a>事毕仍归江陵建玉泉寺。<a id="a-Ac"></a>后又请出江都撰净名疏。<a id="a-Ad"></a>此言再出江都时。<a id="a-Ae"></a>疏主滞疾于洪州也。<a id="a-Af"></a>若初出江都。<a id="a-Ag"></a>则获随从故。<a id="a-Ah"></a>疏主传云。<a id="a-Ai"></a>开皇十年晋王作镇扬越。<a id="a-Aj"></a>陪从智者止于[邱-丘+千]沟。<a id="a-Ak"></a>汉制天子曰敕。<a id="a-Al"></a>太子曰令。<a id="a-Am"></a>诸王曰教。<a id="a-An"></a>炀帝镇扬越时。<a id="a-Ao"></a>犹是诸王。<a id="a-Ap"></a>后既登极故云敕征。<a id="a-Aq"></a>故别传云。<a id="a-Ar"></a>奉敕撰净名疏也。<a id="a-As"></a>顶滞疾豫章者。<a id="a-At"></a>顶疏主称名也。<a id="a-Au"></a>始称余次称走。<a id="a-Av"></a>今称名文体之变也。<a id="a-Aw"></a>豫章郡名。<a id="a-Ax"></a>今洪州也。<a id="a-Ay"></a>大师既再出江都。<a id="a-Az"></a>而疏主滞疾洪州。<a id="a-B0"></a>不获随从。<a id="a-B1"></a>既远圣师安闻斯典。<a id="a-B2"></a>始举飘南湖等者。<a id="a-B3"></a>南湖即宫亭湖。<a id="a-B4"></a>亦曰拱亭。<a id="a-B5"></a>谓于豫章病愈始举掉飘帆。<a id="a-B6"></a>速往江都以就智者。<a id="a-B7"></a>而值隋文东巡狩。<a id="a-B8"></a>晋王入朝。<a id="a-B9"></a>于是大师东旋台岳。<a id="a-BA"></a>是故无暇讲演。<a id="a-BB"></a>且给侍东归。<a id="a-BC"></a>此乃大师最后入天台。<a id="a-BD"></a>即开皇十六年春也。<a id="a-BE"></a>东旋者。<a id="a-BF"></a>旋或作还同。<a id="a-BG"></a>似泉切。<a id="a-BH"></a>文选曰。<a id="a-BI"></a>只召旋北京。<a id="a-BJ"></a>作此旋字也。<a id="a-BK"></a>秋至佛陇者。<a id="a-BL"></a>神邕天台山记曰。<a id="a-BM"></a>从修禅寺南行二百步有盘石。<a id="a-BN"></a>平正犹如削成。<a id="a-BO"></a>古老相传佛尝于此放光。<a id="a-BP"></a>故名佛陇。<a id="a-BQ"></a>春离江都秋时方至者。<a id="a-BR"></a>以随处利人行程故缓。<a id="a-BS"></a>冬逢入灭者。<a id="a-BT"></a>即其年十一月二十四日未时。<a id="a-BU"></a>于天台西门石城寺弥勒像前。<a id="a-BV"></a>加趺而终也。<a id="a-BW"></a>叹伊余之法障者。<a id="a-BX"></a>伊维也。<a id="a-BY"></a>语辞耳。<a id="a-BZ"></a>余我也。<a id="a-Ba"></a>法障者。<a id="a-Bb"></a>欲闻此经法义竟不获闻。<a id="a-Bc"></a>由前八事为障也。<a id="a-Bd"></a>一逢师出谷障。<a id="a-Be"></a>二参请交络障。<a id="a-Bf"></a>三金陵土崩障。<a id="a-Bg"></a>四复属虔刘障。<a id="a-Bh"></a>五仍遭雾露障。<a id="a-Bi"></a>六滞疾豫章障。<a id="a-Bj"></a>七东旋台岭障。<a id="a-Bk"></a>八冬逢入灭障。<a id="a-Bl"></a>由具八事障我闻法。<a id="a-Bm"></a>故曰法障。<a id="a-Bn"></a>若不出谷则合得闻。<a id="a-Bo"></a>虽在帝庭。<a id="a-Bp"></a>若参请事简则合得闻。<a id="a-Bq"></a>虽其人交络。<a id="a-Br"></a>若金陵久安亦当得闻。<a id="a-Bs"></a>乃至若不入灭虽有前障。<a id="a-Bt"></a>终当讲演令我得闻。<a id="a-Bu"></a>故入灭之障最为深重故下叹云。<a id="a-Bv"></a>日既隐于重崖。<a id="a-Bw"></a>盲龟眠于海底也。<a id="a-Bx"></a>奚可胜言者。<a id="a-By"></a>奚何也。<a id="a-Bz"></a>胜平声谓法障之多非言所载也。<a id="a-C0"></a>二昔五下引事感伤。<a id="a-C1"></a>初引事类己。<a id="a-C2"></a>贤愚经第六云。<a id="a-C3"></a>毗舍离国有五百盲人。<a id="a-C4"></a>乞丐自治。<a id="a-C5"></a>时闻人言。<a id="a-C6"></a>如来出世。<a id="a-C7"></a>盲人闻已还共议曰我曹若当遇佛必见救济。<a id="a-C8"></a>即便问人佛在何国。<a id="a-C9"></a>答云。<a id="a-CA"></a>佛在舍卫。<a id="a-CB"></a>遂各乞金钱一枚。<a id="a-CC"></a>雇人引往。<a id="a-CD"></a>时有一人收取金钱。<a id="a-CE"></a>将诸盲人至摩竭提国。<a id="a-CF"></a>弃诸泽中。<a id="a-CG"></a>盲不知处。<a id="a-CH"></a>互相捉手。<a id="a-CI"></a>经行他田伤破苗谷。<a id="a-CJ"></a>长者行田见彼践苗。<a id="a-CK"></a>甚多嗔怒。<a id="a-CL"></a>盲者求哀具宣上事。<a id="a-CM"></a>长者使人将诣舍卫。<a id="a-CN"></a>适达彼国。<a id="a-CO"></a>又闻佛往摩竭提国。<a id="a-CP"></a>及到彼国。<a id="a-CQ"></a>复闻世尊已还舍卫。<a id="a-CR"></a>如是追逐凡往七反。<a id="a-CS"></a>佛知根熟乃于舍卫待之。<a id="a-CT"></a>盲到佛所。<a id="a-CU"></a>蒙光目开。<a id="a-CV"></a>佛为说法成阿罗汉。<a id="a-CW"></a>祇洹等者。<a id="a-CX"></a>譬喻经第三云。<a id="a-CY"></a>昔有一人作两业。<a id="a-CZ"></a>有二妇适诣小妇。<a id="a-Ca"></a>小妇语言。<a id="a-Cb"></a>我年少婿年老。<a id="a-Cc"></a>我不乐住。<a id="a-Cd"></a>可住大妇处作居。<a id="a-Ce"></a>其婿拔去白发。<a id="a-Cf"></a>适至大妇处。<a id="a-Cg"></a>大妇语言。<a id="a-Ch"></a>我老头已白婿头黑宜去。<a id="a-Ci"></a>于是拔黑作白。<a id="a-Cj"></a>如是不止。<a id="a-Ck"></a>头遂秃尽。<a id="a-Cl"></a>二妇恶之。<a id="a-Cm"></a>便各舍去。<a id="a-Cn"></a>坐愁致死。<a id="a-Co"></a>过去世时作寺中狗。<a id="a-Cp"></a>水东一寺水西一寺。<a id="a-Cq"></a>闻楗椎鸣狗便往得食。<a id="a-Cr"></a>后日二寺同时鸣磬。<a id="a-Cs"></a>狗浮水欲度。<a id="a-Ct"></a>适欲至西。<a id="a-Cu"></a>复恐东寺食好。<a id="a-Cv"></a>向东复恐西寺食好。<a id="a-Cw"></a>如是犹豫溺死水中。<a id="a-Cx"></a>文云祇洹者。<a id="a-Cy"></a>通取寺名。<a id="a-Cz"></a>非直指祇洹寺也。<a id="a-D0"></a>唯疆唯沈无见无得者。<a id="a-D1"></a>结前二事。<a id="a-D2"></a>盲虽七追唯至于他疆。<a id="a-D3"></a>竟不见佛故。<a id="a-D4"></a>云唯疆无见。<a id="a-D5"></a>狗听两钟唯死于沉溺。<a id="a-D6"></a>竟不得食故云唯沈无得。<a id="a-D7"></a>次入山下以己类事己之多障。<a id="a-D8"></a>如盲如狗。<a id="a-D9"></a>入山出谷总前八障。<a id="a-DA"></a>入山摄七八。<a id="a-DB"></a>出谷摄前六。<a id="a-DC"></a>浮坠溯江者。<a id="a-DD"></a>释上句也。<a id="a-DE"></a>浮坠字误。<a id="a-DF"></a>应作乘陵。<a id="a-DG"></a>谓入山乘陵。<a id="a-DH"></a>出谷溯江空历艰苦。<a id="a-DI"></a>不闻斯典。<a id="a-DJ"></a>文选北征赋曰。<a id="a-DK"></a>乘陵冈以登降。<a id="a-DL"></a>注云。<a id="a-DM"></a>陵冈皆山丘也。<a id="a-DN"></a>左传曰。<a id="a-DO"></a>吴将溯江入郢。<a id="a-DP"></a>尔雅曰。<a id="a-DQ"></a>逆流而上曰溯洄。<a id="a-DR"></a>顺流而下曰溯游。<a id="a-DS"></a>字林云。<a id="a-DT"></a>顺流曰沿。<a id="a-DU"></a>逆流曰溯。<a id="a-DV"></a>溯苏故切。<a id="a-DW"></a>日既下举喻。<a id="a-DX"></a>叹师灭也。<a id="a-DY"></a>日喻师解圆明。<a id="a-DZ"></a>隐崖喻师入寂灭。<a id="a-Da"></a>崖山也。<a id="a-Db"></a>淮南子曰。<a id="a-Dc"></a>日入崦嵫。<a id="a-Dd"></a>注云。<a id="a-De"></a>亦曰落棠山。<a id="a-Df"></a>盲龟喻己无智眼海底喻迷深。<a id="a-Dg"></a>杂含第十六云。<a id="a-Dh"></a>告诸比丘。<a id="a-Di"></a>如大海中有一盲龟寿无量劫。<a id="a-Dj"></a>百年一遇出头。<a id="a-Dk"></a>复有浮木止有一孔。<a id="a-Dl"></a>漂流海浪随风东西。<a id="a-Dm"></a>盲龟百年一出得遇此孔。<a id="a-Dn"></a>龟至海东。<a id="a-Do"></a>浮木或至海西。<a id="a-Dp"></a>违绕亦尔。<a id="a-Dq"></a>虽复差违或复相得。<a id="a-Dr"></a>凡夫漂流五趣之海。<a id="a-Ds"></a>还复人身甚难于此。<a id="a-Dt"></a>今借彼文以喻圣师难值也。<a id="a-Du"></a>凭光想木者。<a id="a-Dv"></a>人在半夜欲凭日光鉴物。<a id="a-Dw"></a>龟居海底空想浮木安身。<a id="a-Dx"></a>其不可得也。<a id="a-Dy"></a>故云。<a id="a-Dz"></a>讵可得乎。<a id="a-E0"></a>二余乃下没后思愆师既已灭。<a id="a-E1"></a>斯经旨趣莫得而闻。<a id="a-E2"></a>省己宿愆。<a id="a-E3"></a>于是躬事塔庙。<a id="a-E4"></a>口诵斯经。<a id="a-E5"></a>以期未来值师闻法也。<a id="a-E6"></a>扫墓愿值师诵偈期闻法。<a id="a-E7"></a>西土塔婆即此方坟墓也。<a id="a-E8"></a>扫洒坟塔种植林树。<a id="a-E9"></a>以坟必树故含文。<a id="a-EA"></a>嘉曰。<a id="a-EB"></a>天子坟高三仞树以松。<a id="a-EC"></a>诸侯半之树以柏。<a id="a-ED"></a>大夫入尺树以槐。<a id="a-EE"></a>庶人无坟树以杨柳。<a id="a-EF"></a>更服灰场者更平声。<a id="a-EG"></a>谓常更换净服。<a id="a-EH"></a>于塔所诵经也。<a id="a-EI"></a>故法华云。<a id="a-EJ"></a>着新净衣内外俱净也。<a id="a-EK"></a>或作伏字者非。<a id="a-EL"></a>如来阇维之地号曰灰场。<a id="a-EM"></a>今大师土葬而言灰场者。<a id="a-EN"></a>用其故实耳。<a id="a-EO"></a>亦犹法华疏序云。<a id="a-EP"></a>晚还台岭仍值鹤林。<a id="a-EQ"></a>鹤林之言例同灰场也。<a id="a-ER"></a>石偈即此经也。<a id="a-ES"></a>以圣行品中雪山大士既获半偈。<a id="a-ET"></a>乃于草木石壁书之。<a id="a-EU"></a>以示来者。<a id="a-EV"></a>故名此经为石偈也。<a id="a-EW"></a>疏主童年诵经已半。<a id="a-EX"></a>知此诵其全部。<a id="a-EY"></a>非只一偈也。<a id="a-EZ"></a>思[保/言]毕世者。<a id="a-Ea"></a>则是思往世之[保/言]成今法障。<a id="a-Eb"></a>遂乃身扫口诵隐居求志。<a id="a-Ec"></a>期尽此身故云毕世。<a id="a-Ed"></a>二事不下五难丧思。<a id="a-Ee"></a>五初僧使迫已虽欲隐居毕世。<a id="a-Ef"></a>而为众举差。<a id="a-Eg"></a>因与智璪同充僧使。<a id="a-Eh"></a>屡入帝京。<a id="a-Ei"></a>故云事不由己。<a id="a-Ej"></a>盖为僧事所逼迫也。<a id="a-Ek"></a>故云迫不得止。<a id="a-El"></a>事备国清百录。<a id="a-Em"></a>戴函负封者。<a id="a-En"></a>所持笺表诏敕皆用函也。<a id="a-Eo"></a>百录云。<a id="a-Ep"></a>金书一函与天台众。<a id="a-Eq"></a>西考阙庭者。<a id="a-Er"></a>考应作朝字误也。<a id="a-Es"></a>阙谓双阙以石为之。<a id="a-Et"></a>其上隐起奇兽异禽之状。<a id="a-Eu"></a>在端门外夹道置之。<a id="a-Ev"></a>亦曰象阙魏阙。<a id="a-Ew"></a>周礼太宰以正月悬理象之法于象魏。<a id="a-Ex"></a>使万人观理象焉。<a id="a-Ey"></a>左传哀公三年火。<a id="a-Ez"></a>季桓子命书藏象魏曰。<a id="a-F0"></a>旧章不可忘也。<a id="a-F1"></a>崔豹古今注曰。<a id="a-F2"></a>阙者。<a id="a-F3"></a>观也。<a id="a-F4"></a>古者每门树两观于其前。<a id="a-F5"></a>所以表宫门也。<a id="a-F6"></a>其上可居。<a id="a-F7"></a>登之则可远观。<a id="a-F8"></a>故谓之观。<a id="a-F9"></a>人臣将朝至此则思其所阙。<a id="a-FA"></a>故谓之阙。<a id="a-FB"></a>天子所居曰阙庭。<a id="a-FC"></a>隋都长安也。<a id="a-FD"></a>私去公还者。<a id="a-FE"></a>充僧使而去。<a id="a-FF"></a>奉敕命而还。<a id="a-FG"></a>或度僧造寺。<a id="a-FH"></a>或修营香火事备百录。<a id="a-FI"></a>故百录云。<a id="a-FJ"></a>今遣大都督段智兴。<a id="a-FK"></a>送师还寺。<a id="a-FL"></a>故曰公还经涂下往还充使。<a id="a-FM"></a>经由道涂凡八年也。<a id="a-FN"></a>二日严下诤论遭追。<a id="a-FO"></a>虽免僧使仍因诤论。<a id="a-FP"></a>重入帝京日严寺名也。<a id="a-FQ"></a>唐高僧传曰。<a id="a-FR"></a>炀帝时为晋王。<a id="a-FS"></a>于京师曲池施营第林。<a id="a-FT"></a>造日严寺。<a id="a-FU"></a>咸阳即长安。<a id="a-FV"></a>今永兴军也。<a id="a-FW"></a>诤论之事而不传不书。<a id="a-FX"></a>乃传搜访之阙耳。<a id="a-FY"></a>三值水夜奔桃林水奔者。<a id="a-FZ"></a>尚书放牛桃林之野。<a id="a-Fa"></a>是也。<a id="a-Fb"></a>左传晋侯使詹嘉处瑕以守桃林之塞。<a id="a-Fc"></a>杜注云。<a id="a-Fd"></a>桃林在弘农华阴县。<a id="a-Fe"></a>此言行至桃林山。<a id="a-Ff"></a>水夜至避之奔走。<a id="a-Fg"></a>故失伴侣。<a id="a-Fh"></a>四又被下被谗收往及至京都。<a id="a-Fi"></a>又遭谗佞。<a id="a-Fj"></a>谓为巫蛊惑乱于人。<a id="a-Fk"></a>而炀帝信谗故收往河北。<a id="a-Fl"></a>幽蓟二州名在河北。<a id="a-Fm"></a>蓟音计。<a id="a-Fn"></a>五乘冰马陷冬月度河。<a id="a-Fo"></a>故乘履其冰以济北岸。<a id="a-Fp"></a>马虽陷冰而死。<a id="a-Fq"></a>其身犹获生存。<a id="a-Fr"></a>临危履薄者。<a id="a-Fs"></a>诗云。<a id="a-Ft"></a>战战兢兢如临深渊。<a id="a-Fu"></a>如履薄冰。<a id="a-Fv"></a>疏主意云。<a id="a-Fw"></a>昔闻诗语喻以戒慎。<a id="a-Fx"></a>而今身当履践。<a id="a-Fy"></a>故下句云。<a id="a-Fz"></a>生行死地也。<a id="a-G0"></a>宁可言尽者。<a id="a-G1"></a>危难若此。<a id="a-G2"></a>那可具言。<a id="a-G3"></a>二昔裹下总结俱丧者。<a id="a-G4"></a>裹粮至东南者。<a id="a-G5"></a>即指前负笈天台已下文也。<a id="a-G6"></a>入山出谷扬越往来。<a id="a-G7"></a>何啻千里。<a id="a-G8"></a>文选云。<a id="a-G9"></a>裹粮万里簦长柄竹笠也。<a id="a-GA"></a>史记虞卿蹑屩担簦。<a id="a-GB"></a>说赵孝成王。<a id="a-GC"></a>一见赐金百镒。<a id="a-GD"></a>再说拜为上卿。<a id="a-GE"></a>负罪至西北者。<a id="a-GF"></a>即指又被谗已下文也。<a id="a-GG"></a>三谗者。<a id="a-GH"></a>晋献公三子皆为骊姬所谗。<a id="a-GI"></a>故曰三谗。<a id="a-GJ"></a>疏主自比也。<a id="a-GK"></a>三子谓太子申生重耳夷吾也。<a id="a-GL"></a>左传第五曰。<a id="a-GM"></a>初晋献公欲以骊姬为夫人。<a id="a-GN"></a>卜之不吉。<a id="a-GO"></a>筮之吉。<a id="a-GP"></a>公曰。<a id="a-GQ"></a>从筮。<a id="a-GR"></a>卜人曰。<a id="a-GS"></a>筮短龟长。<a id="a-GT"></a>不如从长。<a id="a-GU"></a>弗听。<a id="a-GV"></a>立之。<a id="a-GW"></a>生奚齐。<a id="a-GX"></a>其娣生卓子。<a id="a-GY"></a>及将立奚齐。<a id="a-GZ"></a>既与中大夫成谋。<a id="a-Ga"></a>姬谓太子曰。<a id="a-Gb"></a>君梦齐姜。<a id="a-Gc"></a>必速祭之。<a id="a-Gd"></a>太子祭于曲沃。<a id="a-Ge"></a>归胙干公。<a id="a-Gf"></a>公田。<a id="a-Gg"></a>姬置诸宫六日。<a id="a-Gh"></a>公至。<a id="a-Gi"></a>毒而献之。<a id="a-Gj"></a>公祭之地。<a id="a-Gk"></a>地坟。<a id="a-Gl"></a>与犬。<a id="a-Gm"></a>犬毙。<a id="a-Gn"></a>与小臣。<a id="a-Go"></a>小臣亦毙。<a id="a-Gp"></a>姬泣曰。<a id="a-Gq"></a>贼由太子。<a id="a-Gr"></a>太子奔新城。<a id="a-Gs"></a>公杀其傅社原款。<a id="a-Gt"></a>或谓太子。<a id="a-Gu"></a>子辞。<a id="a-Gv"></a>君必辩焉。<a id="a-Gw"></a>太子曰。<a id="a-Gx"></a>君非姬氏。<a id="a-Gy"></a>居不安食不饱。<a id="a-Gz"></a>我辞。<a id="a-H0"></a>姬必有罪。<a id="a-H1"></a>君老矣。<a id="a-H2"></a>吾又不乐。<a id="a-H3"></a>曰子其行乎。<a id="a-H4"></a>太子曰。<a id="a-H5"></a>君实不察其罪。<a id="a-H6"></a>被此名也。<a id="a-H7"></a>以出。<a id="a-H8"></a>人谁纳我。<a id="a-H9"></a>十二月戊申缢于新城。<a id="a-HA"></a>姬遂谮二公子曰。<a id="a-HB"></a>皆知之。<a id="a-HC"></a>重耳奔蒲。<a id="a-HD"></a>夷吾奔屈。<a id="a-HE"></a>言东南西北者。<a id="a-HF"></a>以帝京居中。<a id="a-HG"></a>则扬越在于东南。<a id="a-HH"></a>幽蓟居乎西北也。<a id="a-HI"></a>若听若思等者。<a id="a-HJ"></a>前希闻斯典。<a id="a-HK"></a>故担簦。<a id="a-HL"></a>东南有入障故丧其闻。<a id="a-HM"></a>后欲思[保/言]毕世。<a id="a-HN"></a>由驱驰西北有五难。<a id="a-HO"></a>故丧其思。<a id="a-HP"></a>故云二涂俱丧。<a id="a-HQ"></a>二情不下制疏近由。<a id="a-HR"></a>后时虽获生还台岳。<a id="a-HS"></a>以昔两缘听思俱丧。<a id="a-HT"></a>于是慕法不已。<a id="a-HU"></a>更寻他疏以勘经旨。<a id="a-HV"></a>义既违经。<a id="a-HW"></a>因自撰疏。<a id="a-HX"></a>旧疏即河西光宅等诸师疏义各存也。<a id="a-HY"></a>不与文会者。<a id="a-HZ"></a>乖经失旨也。<a id="a-Ha"></a>怏怏于亮切。<a id="a-Hb"></a>怅怏也。<a id="a-Hc"></a>病诸者诸之也。<a id="a-Hd"></a>见其义非如已有病。<a id="a-He"></a>此即制疏之近由。<a id="a-Hf"></a>二敩群下正明述作时处二。<a id="a-Hg"></a>初谦光述怀。<a id="a-Hh"></a>经第三十云。<a id="a-Hi"></a>譬如王告大臣。<a id="a-Hj"></a>汝牵一象以示盲者。<a id="a-Hk"></a>时彼众盲各以手触。<a id="a-Hl"></a>其触牙者即云。<a id="a-Hm"></a>象如莱茯根。<a id="a-Hn"></a>其触耳者言象如箕等。<a id="a-Ho"></a>经自合云。<a id="a-Hp"></a>王喻如来。<a id="a-Hq"></a>臣喻方等大涅槃经。<a id="a-Hr"></a>象喻佛性。<a id="a-Hs"></a>盲喻一切无明众生。<a id="a-Ht"></a>独梦谈刀如经第十八。<a id="a-Hu"></a>略如上记。<a id="a-Hv"></a>刀喻佛性。<a id="a-Hw"></a>梦寱谬谈非亲得刀。<a id="a-Hx"></a>此皆疏主谦也。<a id="a-Hy"></a>谓心思经旨如盲触象。<a id="a-Hz"></a>岂识全躯。<a id="a-I0"></a>口说经文如梦谈刀。<a id="a-I1"></a>故非实有。<a id="a-I2"></a>二以大下著述时处二。<a id="a-I3"></a>初明时处二。<a id="a-I4"></a>初示染笔时处。<a id="a-I5"></a>大业即隋炀年号。<a id="a-I6"></a>十年即甲戍岁也。<a id="a-I7"></a>庐于天台之南者。<a id="a-I8"></a>小尔雅云。<a id="a-I9"></a>庐寄也。<a id="a-IA"></a>谓寄止也。<a id="a-IB"></a>亦别舍也。<a id="a-IC"></a>黄帝为庐。<a id="a-ID"></a>以避寒暑。<a id="a-IE"></a>春秋去之。<a id="a-IF"></a>冬夏居之。<a id="a-IG"></a>故云寄止也。<a id="a-IH"></a>神邕天台杂记云。<a id="a-II"></a>赤城为南门。<a id="a-IJ"></a>石城为西门。<a id="a-IK"></a>今云天台之南。<a id="a-IL"></a>谓赤城也。<a id="a-IM"></a>二管窥下明凭师述作。<a id="a-IN"></a>管窥智者义意者。<a id="a-IO"></a>庄子云。<a id="a-IP"></a>以管窥天也。<a id="a-IQ"></a>谓智者法门如天之高远。<a id="a-IR"></a>已解推寻如以管窥。<a id="a-IS"></a>义意者。<a id="a-IT"></a>五时四教之义。<a id="a-IU"></a>三观六即之意。<a id="a-IV"></a>依此义意辄为此经解释旨趣也。<a id="a-IW"></a>为去声。<a id="a-IX"></a>尚书序曰。<a id="a-IY"></a>承诏为五十九篇作传。<a id="a-IZ"></a>大业明制撰之时。<a id="a-Ia"></a>天台之南显笔削之处。<a id="a-Ib"></a>管窥智者示所学之宗。<a id="a-Ic"></a>二运丁下叙难缘二。<a id="a-Id"></a>初避难。<a id="a-Ie"></a>四移两蒙灵异。<a id="a-If"></a>丁当也。<a id="a-Ig"></a>大业十二年有大鸟似鹏飞入殿内。<a id="a-Ih"></a>至于御幄至明而去。<a id="a-Ii"></a>九月幸江都。<a id="a-Ij"></a>以代王侑留守西都。<a id="a-Ik"></a>越王侗留守东都。<a id="a-Il"></a>既至江都。<a id="a-Im"></a>唯以酒色为务。<a id="a-In"></a>五月星陨吴郡为石。<a id="a-Io"></a>征求萤火数斛。<a id="a-Ip"></a>夜出游山光遍岩谷火守羽林星如斗出。<a id="a-Iq"></a>王良阁道声如隤墙。<a id="a-Ir"></a>枉矢出北斗米一斛。<a id="a-Is"></a>计钱八九万。<a id="a-It"></a>用锡环钱细如线。<a id="a-Iu"></a>十月李密起兵于梁楚之郊。<a id="a-Iv"></a>窦建德卢明月等所在称号。<a id="a-Iw"></a>盗贼公行劫掠州县。<a id="a-Ix"></a>又诸道贼师孟海公。<a id="a-Iy"></a>徐圆朗。<a id="a-Iz"></a>朱粲。<a id="a-J0"></a>刘武用。<a id="a-J1"></a>薛举。<a id="a-J2"></a>萧铣。<a id="a-J3"></a>李子通。<a id="a-J4"></a>沈法兴等各率众寇掠。<a id="a-J5"></a>多者数十万。<a id="a-J6"></a>少者二三万。<a id="a-J7"></a>天下无处无贼。<a id="a-J8"></a>故曰寇盗纵横于时。<a id="a-J9"></a>天台悉为沈法兴所有。<a id="a-JA"></a>杂记云。<a id="a-JB"></a>大业十四年沈法兴擅置海州。<a id="a-JC"></a>即改临海县为海州也。<a id="a-JD"></a>匿影沃洲者。<a id="a-JE"></a>匿藏也。<a id="a-JF"></a>沃洲山名在剡。<a id="a-JG"></a>即支遁所栖之山也。<a id="a-JH"></a>赤城既喧复更匿藏形影。<a id="a-JI"></a>避盗于沃洲山也。<a id="a-JJ"></a>荫林席箭者。<a id="a-JK"></a>山宿野栖故无屋宇。<a id="a-JL"></a>但荫茂林以为帐布。<a id="a-JM"></a>箭竹以为席。<a id="a-JN"></a>亦犹古人班荆而坐也。<a id="a-JO"></a>箭竹偏产会稽。<a id="a-JP"></a>尔雅曰东南之美者。<a id="a-JQ"></a>有会稽之竹箭焉。<a id="a-JR"></a>衣殚等者。<a id="a-JS"></a>殚音丹。<a id="a-JT"></a>尽也。<a id="a-JU"></a>既避盗深山而衣粮又尽。<a id="a-JV"></a>故于撰述致乖次第。<a id="a-JW"></a>于是下明为撰述缘阙。<a id="a-JX"></a>更求他处挟藏也。<a id="a-JY"></a>鄙志谦也。<a id="a-JZ"></a>托命遂安者。<a id="a-Ja"></a>寄托形命于遂安也。<a id="a-Jb"></a>遂安县名今属睦州。<a id="a-Jc"></a>县令邓氏者。<a id="a-Jd"></a>即遂安令也。<a id="a-Je"></a>曳疾应之者。<a id="a-Jf"></a>赴请为讲也。<a id="a-Jg"></a>应去声事不兼举者。<a id="a-Jh"></a>既务讲宣。<a id="a-Ji"></a>且停笔削因将草本寄于他舍。<a id="a-Jj"></a>冥持此本者。<a id="a-Jk"></a>谓冥圣护持。<a id="a-Jl"></a>故得烧舍疏在。<a id="a-Jm"></a>故云得免灰。<a id="a-Jn"></a>扬扬音羊。<a id="a-Jo"></a>风所飞扬也。<a id="a-Jp"></a>重寄栅城者。<a id="a-Jq"></a>讲经既毕。<a id="a-Jr"></a>复寄栅城意欲补削草木也。<a id="a-Js"></a>栅音册。<a id="a-Jt"></a>编木成援也。<a id="a-Ju"></a>未详何处。<a id="a-Jv"></a>今仙居县有栅岸保。<a id="a-Jw"></a>恐是其地。<a id="a-Jx"></a>玉石俱罄者。<a id="a-Jy"></a>玉石喻贵贱贤愚。<a id="a-Jz"></a>海贼劫掠贵贱并尽。<a id="a-K0"></a>故云俱罄。<a id="a-K1"></a>尚书曰。<a id="a-K2"></a>火炎昆冈玉石俱焚。<a id="a-K3"></a>萧亮即当时将帅也。<a id="a-K4"></a>复获安存者。<a id="a-K5"></a>身安疏存。<a id="a-K6"></a>焦不能烧者。<a id="a-K7"></a>即前云冥持此本得免灰扬。<a id="a-K8"></a>贱不能得者。<a id="a-K9"></a>贼劫栅城玉石俱尽。<a id="a-KA"></a>而此疏独存也。<a id="a-KB"></a>再蒙灵异者。<a id="a-KC"></a>初火不烧次贼不得。<a id="a-KD"></a>故云再也。<a id="a-KE"></a>励勉也。<a id="a-KF"></a>诚心也。<a id="a-KG"></a>或作厉非也。<a id="a-KH"></a>食息者。<a id="a-KI"></a>息寝卧也。<a id="a-KJ"></a>无宁不安也。<a id="a-KK"></a>二乃卜下幽境称怀勤加补削二。<a id="a-KL"></a>初叙幽境。<a id="a-KM"></a>称怀卜者。<a id="a-KN"></a>礼记曰。<a id="a-KO"></a>龟曰卜。<a id="a-KP"></a>蓍曰筮。<a id="a-KQ"></a>古者移居必卜。<a id="a-KR"></a>故离骚经有卜居也。<a id="a-KS"></a>左传曰。<a id="a-KT"></a>非宅是名唯邻是卜。<a id="a-KU"></a>今疏主以移居为卜居。<a id="a-KV"></a>安洲在乐安县。<a id="a-KW"></a>今仙居县也。<a id="a-KX"></a>故僧传云。<a id="a-KY"></a>乐安南岭地曰安洲。<a id="a-KZ"></a>然安洲之名始于疏主。<a id="a-Ka"></a>台州图经曰。<a id="a-Kb"></a>管竹山在县东南五里。<a id="a-Kc"></a>高二十丈周回二里。<a id="a-Kd"></a>其下旧有潭。<a id="a-Ke"></a>唐武德年中。<a id="a-Kf"></a>邑人请天台国清寺灌顶尊者。<a id="a-Kg"></a>讲于光明寺时。<a id="a-Kh"></a>此潭之鱼取者甚众。<a id="a-Ki"></a>尊者率道俗于潭侧讲金光明经。<a id="a-Kj"></a>诱渔者令止其采捕。<a id="a-Kk"></a>一夕忽暴风雨至。<a id="a-Kl"></a>旦视之。<a id="a-Km"></a>乃为洲矣。<a id="a-Kn"></a>故号为安洲。<a id="a-Ko"></a>以此洲渚在乐安故。<a id="a-Kp"></a>微澜者。<a id="a-Kq"></a>澜力旦切。<a id="a-Kr"></a>又力安切。<a id="a-Ks"></a>尔雅曰。<a id="a-Kt"></a>河水清且澜漪。<a id="a-Ku"></a>大波为澜小波为时。<a id="a-Kv"></a>绝人兽之踪者。<a id="a-Kw"></a>山深溪隔故。<a id="a-Kx"></a>人兽不到。<a id="a-Ky"></a>峰连伟括者。<a id="a-Kz"></a>谓伟美山及括苍山也。<a id="a-L0"></a>陶弘景玉匮云。<a id="a-L1"></a>括苍山西南百余里。<a id="a-L2"></a>有伟美山状如宫阙。<a id="a-L3"></a>多灵异。<a id="a-L4"></a>可伟美也。<a id="a-L5"></a>皇朝新修图经曰。<a id="a-L6"></a>亦名天姥山。<a id="a-L7"></a>又云。<a id="a-L8"></a>大括苍岭在县西一百八里。<a id="a-L9"></a>兼二山之美者。<a id="a-LA"></a>谓安洲景象兼有伟括之好。<a id="a-LB"></a>水镜者。<a id="a-LC"></a>溪水澄净有若明镜也。<a id="a-LD"></a>蕖池者。<a id="a-LE"></a>谓池有荷花也。<a id="a-LF"></a>尔雅曰。<a id="a-LG"></a>荷芙蕖。<a id="a-LH"></a>郭璞注曰。<a id="a-LI"></a>别名芙蓉。<a id="a-LJ"></a>江东呼荷。<a id="a-LK"></a>红葩普巴切。<a id="a-LL"></a>华也。<a id="a-LM"></a>白牙团扇者。<a id="a-LN"></a>善见律云。<a id="a-LO"></a>优波离升座执象牙装扇。<a id="a-LP"></a>先集律藏。<a id="a-LQ"></a>萋茜者。<a id="a-LR"></a>草茂盛貌。<a id="a-LS"></a>加亦胜也。<a id="a-LT"></a>戴氏重席者。<a id="a-LU"></a>东观汉记。<a id="a-LV"></a>戴凭字次仲。<a id="a-LW"></a>拜侍中正旦朝贺。<a id="a-LX"></a>帝会群臣。<a id="a-LY"></a>诸生能说经史者。<a id="a-LZ"></a>更相诘难义。<a id="a-La"></a>有不通者辄夺其席。<a id="a-Lb"></a>以益通者凭遂坐。<a id="a-Lc"></a>五十余席。<a id="a-Ld"></a>今疏主承修竹之风。<a id="a-Le"></a>藉翠草而坐。<a id="a-Lf"></a>胜于牙扇重席也。<a id="a-Lg"></a>以彼由造作此任天真。<a id="a-Lh"></a>其实胜之固非夸饰。<a id="a-Li"></a>下云羞绘图陋弦管亦尔。<a id="a-Lj"></a>云霞赤白松桂青黑雕镂杂糅。<a id="a-Lk"></a>而有五彩之文。<a id="a-Ll"></a>则使画图有羞色绘画也。<a id="a-Lm"></a>猿吟麏叫蝉噪蛙鸣相和成韵。<a id="a-Ln"></a>似其八音之乐。<a id="a-Lo"></a>翻令丝竹成陋声故。<a id="a-Lp"></a>左太冲招隐诗云。<a id="a-Lq"></a>非必丝与竹。<a id="a-Lr"></a>山水有清音。<a id="a-Ls"></a>麏居筠切。<a id="a-Lt"></a>鹿属。<a id="a-Lu"></a>八音者。<a id="a-Lv"></a>五经通义曰。<a id="a-Lw"></a>金石丝竹匏土革木也。<a id="a-Lx"></a>金为钟。<a id="a-Ly"></a>石为磬。<a id="a-Lz"></a>丝为弦。<a id="a-M0"></a>竹为管。<a id="a-M1"></a>匏为笙。<a id="a-M2"></a>土为埙。<a id="a-M3"></a>皮为鼓。<a id="a-M4"></a>木为柷敔。<a id="a-M5"></a>雅有高致者。<a id="a-M6"></a>竹风草席画图音乐。<a id="a-M7"></a>皆得之于自然。<a id="a-M8"></a>故云高致也。<a id="a-M9"></a>丰趣冥伦者。<a id="a-MA"></a>冥幽也。<a id="a-MB"></a>伦人也。<a id="a-MC"></a>谓此高致丰饶归趣于我幽人也。<a id="a-MD"></a>伦亦可作沦。<a id="a-ME"></a>沦没也。<a id="a-MF"></a>谓隐没于山泽也。<a id="a-MG"></a>二仍莳下明资缘勤苦。<a id="a-MH"></a>莳种也。<a id="a-MI"></a>种粟充食拾薪备爨。<a id="a-MJ"></a>二。<a id="a-MK"></a>暨染下感伤谦己二。<a id="a-ML"></a>初感伤多难。<a id="a-MM"></a>暨至也。<a id="a-MN"></a>从此绝笔逆至染笔。<a id="a-MO"></a>凡历五载。<a id="a-MP"></a>即唐高祖武德元年戊寅岁撰疏绝笔也。<a id="a-MQ"></a>炀帝即位改元大业在位十三年。<a id="a-MR"></a>十二年幸江东宫。<a id="a-MS"></a>十三年唐公起义师于太原。<a id="a-MT"></a>破宋老生于霍邑。<a id="a-MU"></a>所在克敌。<a id="a-MV"></a>遂入长安尊炀帝为太上皇。<a id="a-MW"></a>奉炀帝孙文德太子之子侑。<a id="a-MX"></a>篡位即恭帝也。<a id="a-MY"></a>改元义宁。<a id="a-MZ"></a>至二年逊位于唐公。<a id="a-Ma"></a>改云武德。<a id="a-Mb"></a>既云凡历五载。<a id="a-Mc"></a>知是武德元年绝笔也。<a id="a-Md"></a>于此五载凡经六移。<a id="a-Me"></a>初寄天台之南。<a id="a-Mf"></a>二移沃洲。<a id="a-Mg"></a>三移遂安。<a id="a-Mh"></a>四移栅城。<a id="a-Mi"></a>五重移遂安。<a id="a-Mj"></a>六移安洲。<a id="a-Mk"></a>并前八障及中五难共成十九难缘。<a id="a-Ml"></a>于后六中更取火贼二事。<a id="a-Mm"></a>则有二十一也。<a id="a-Mn"></a>五难谓僧使遭追值水被谗马陷也。<a id="a-Mo"></a>前八中五是制疏之远由。<a id="a-Mp"></a>寻旧疏是近由。<a id="a-Mq"></a>后六是正制疏。<a id="a-Mr"></a>问前八为障何名远由。<a id="a-Ms"></a>答由不闻法故自撰疏。<a id="a-Mt"></a>若其闻者则疏是师说。<a id="a-Mu"></a>安得自制。<a id="a-Mv"></a>前八为障竟不闻法。<a id="a-Mw"></a>后六虽艰终成斯疏。<a id="a-Mx"></a>呜呼正法难闻正道难行。<a id="a-My"></a>其若是乎。<a id="a-Mz"></a>干戈者。<a id="a-N0"></a>孔安国曰。<a id="a-N1"></a>干盾也。<a id="a-N2"></a>戈戟也。<a id="a-N3"></a>论语曰。<a id="a-N4"></a>而谋动干戈于邦内。<a id="a-N5"></a>菜食水斋言其俭也。<a id="a-N6"></a>水床雪被喻其寒也。<a id="a-N7"></a>其有圆顶方袍暖衣饱食。<a id="a-N8"></a>既逢遗教。<a id="a-N9"></a>又偶清时。<a id="a-NA"></a>而口不谈出世之言。<a id="a-NB"></a>心不则至真之道。<a id="a-NC"></a>自树迷暗反轻学宗。<a id="a-ND"></a>吾知斯人绍三涂种。<a id="a-NE"></a>疏主圣者。<a id="a-NF"></a>得无悲乎。<a id="a-NG"></a>梦抽思乙者。<a id="a-NH"></a>乙应作一。<a id="a-NI"></a>昭明文选序云。<a id="a-NJ"></a>耿介之意既复。<a id="a-NK"></a>壹郁之怀靡愬。<a id="a-NL"></a>注曰。<a id="a-NM"></a>壹郁忧思也。<a id="a-NN"></a>今谓军火所怖干戈所骇。<a id="a-NO"></a>而梦惊若抽忧思壹郁。<a id="a-NP"></a>辞既下谦己述怀。<a id="a-NQ"></a>野质者。<a id="a-NR"></a>论语曰。<a id="a-NS"></a>质胜文则野。<a id="a-NT"></a>此言辞鄙意。<a id="a-NU"></a>岂会文者。<a id="a-NV"></a>谓所立义意浅近。<a id="a-NW"></a>岂能契会斯经圆顿之文也。<a id="a-NX"></a>此言义暗辞鄙义暗皆谦也。<a id="a-NY"></a>有崖易殆者。<a id="a-NZ"></a>尔雅曰。<a id="a-Na"></a>重崖岸注曰。<a id="a-Nb"></a>两崖累者曰岸。<a id="a-Nc"></a>殆危也。<a id="a-Nd"></a>有身速灭如土岸易崩。<a id="a-Ne"></a>空海难遍者。<a id="a-Nf"></a>圆空广大若沧海难遍。<a id="a-Ng"></a>故不可以易殆之身穷。<a id="a-Nh"></a>难遍之义也。<a id="a-Ni"></a>盲寱下如盲触象如寱谈刀。<a id="a-Nj"></a>或可偏知于少义。<a id="a-Nk"></a>敢言圆解于大理也。<a id="a-Nl"></a>特是下正明述作之意。<a id="a-Nm"></a>既是偏知何故撰疏。<a id="a-Nn"></a>故释云。<a id="a-No"></a>特是不负本怀也。<a id="a-Np"></a>言本怀者。<a id="a-Nq"></a>始为此经遂亲智者。<a id="a-Nr"></a>即前文云。<a id="a-Ns"></a>走虽不敏愿闻旨趣。<a id="a-Nt"></a>于是负笈天台。<a id="a-Nu"></a>心忻蓝染也。<a id="a-Nv"></a>遽兹石火者。<a id="a-Nw"></a>淮南子曰。<a id="a-Nx"></a>人生天地之间。<a id="a-Ny"></a>如凿石见火电光过隙。<a id="a-Nz"></a>疏主自谓。<a id="a-O0"></a>无常忽遽如彼石火。<a id="a-O1"></a>不能久研经义。<a id="a-O2"></a>故且率尔成疏也。<a id="a-O3"></a>卷舒下自庆也。<a id="a-O4"></a>初句明卷舒寻经。<a id="a-O5"></a>次句明赞叹撰疏。<a id="a-O6"></a>仰谢于心口者。<a id="a-O7"></a>由心思故口赞也。<a id="a-O8"></a>鹿耘毒草。<a id="a-O9"></a>或作粗芸。<a id="a-OA"></a>并豕亥之误。<a id="a-OB"></a>应作麃[卄/尢/(ㄠ-ㄙ+(衣-〦))]。<a id="a-OC"></a>上彼苗切。<a id="a-OD"></a>下音衮。<a id="a-OE"></a>左传曰。<a id="a-OF"></a>譬如农夫是穮是[卄/尢/(ㄠ-ㄙ+(衣-〦))]。<a id="a-OG"></a>杜注云。<a id="a-OH"></a>穮耘也。<a id="a-OI"></a>[卄/尢/(ㄠ-ㄙ+(衣-〦))]壅苗也。<a id="a-OJ"></a>然毒草药王之语。<a id="a-OK"></a>出在今经。<a id="a-OL"></a>故如来性品云。<a id="a-OM"></a>譬如雪山多生诸药。<a id="a-ON"></a>亦有毒草。<a id="a-OO"></a>诸众生身亦复如是。<a id="a-OP"></a>虽有四大毒蛇之种。<a id="a-OQ"></a>其中亦有妙药。<a id="a-OR"></a>大工所谓佛性。<a id="a-OS"></a>或执讹字便求麋鹿耘草之缘者。<a id="a-OT"></a>何异闻三豕渡河。<a id="a-OU"></a>便谓猪行水上乎。<a id="a-OV"></a>故僧传道丕议沙汰云。<a id="a-OW"></a>僧之清尚必不露于人前。<a id="a-OX"></a>僧或凶顽而偏游于世上。<a id="a-OY"></a>必恐正施藨[卄/尢/(ㄠ-ㄙ+(衣-〦))]。<a id="a-OZ"></a>草和兰茞而芟。<a id="a-Oa"></a>方事淘澄。<a id="a-Ob"></a>金逐沙泥而荡。<a id="a-Oc"></a>彼用藨[卄/尢/(ㄠ-ㄙ+(衣-〦))]之语义与今同。<a id="a-Od"></a>又麃藨穮三体并通。<a id="a-Oe"></a>尔雅云。<a id="a-Of"></a>緜穮也。<a id="a-Og"></a>经典释文作麃耘也。<a id="a-Oh"></a>字林云。<a id="a-Oi"></a>耕禾间也。<a id="a-Oj"></a>说文云。<a id="a-Ok"></a>穮耨锄也。<a id="a-Ol"></a>今疏主斥诸师非义。<a id="a-Om"></a>如麃[卄/尢/(ㄠ-ㄙ+(衣-〦))]毒草。<a id="a-On"></a>显佛性正理如微养药王。<a id="a-Oo"></a>故前文云。<a id="a-Op"></a>将疏勘经不与文会。<a id="a-Oq"></a>怏怏终日恒若病诸也。<a id="a-Or"></a>螳[虫*敖]萤熠者。<a id="a-Os"></a>螳螂性怒。<a id="a-Ot"></a>遇物必举[虫*敖]而拒之。<a id="a-Ou"></a>庄子曰。<a id="a-Ov"></a>螳螂怒臂以当车。<a id="a-Ow"></a>岂免碎于辙间。<a id="a-Ox"></a>文选曰。<a id="a-Oy"></a>欲以螳螂之斧。<a id="a-Oz"></a>御隆车之隧。<a id="a-P0"></a>注云。<a id="a-P1"></a>前有两足举之。<a id="a-P2"></a>如执斧之象。<a id="a-P3"></a>崔豹古今注曰。<a id="a-P4"></a>萤火一名晖夜。<a id="a-P5"></a>一名景天。<a id="a-P6"></a>一名熠熠。<a id="a-P7"></a>一名磷。<a id="a-P8"></a>一名丹良。<a id="a-P9"></a>一名丹鸟。<a id="a-PA"></a>一名夜光。<a id="a-PB"></a>一名宵烛。<a id="a-PC"></a>非能抗曜也者。<a id="a-PD"></a>曜即日也。<a id="a-PE"></a>广雅云。<a id="a-PF"></a>日名曜灵。<a id="a-PG"></a>谓螳[虫*敖]不能拒抗于车辙。<a id="a-PH"></a>萤熠不能争辉于曜灵。<a id="a-PI"></a>此疏主自谦识见微劣。<a id="a-PJ"></a>不能抗曜于诸师也。<a id="a-PK"></a>吾祖圣师为法之志艰苦之迹。<a id="a-PL"></a>尽在于此文矣。<a id="a-PM"></a>传斯宗者。<a id="a-PN"></a>得不思齐。<a id="a-PO"></a>诗云。<a id="a-PP"></a>伐柯伐柯其则不远。<a id="a-PQ"></a>可不懋乎。<a id="a-PR"></a>或卷末有半纸批文者。<a id="a-PS"></a>盖后人谬录。</p>
 </body>
</html>