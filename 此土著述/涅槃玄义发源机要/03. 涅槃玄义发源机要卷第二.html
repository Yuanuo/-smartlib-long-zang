<!doctype html>
<html id="z3IBWdi1PE" data-ver="1346">
 <head>
  <meta charset="utf-8">
  <meta author="智圆">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">涅槃玄义发源机要卷第二</h1>
  <p id="a2">文云下即如来性品文。<a id="a-3"></a>二十五有者。<a id="a-4"></a>即细开六道也。<a id="a-5"></a>谓四洲四趣。<a id="a-6"></a>无想天那含天。<a id="a-7"></a>六欲天梵天。<a id="a-8"></a>四禅天四空天二十五有生死不亡故。<a id="a-9"></a>并名有我。<a id="a-A"></a>谓真我亦佛性也不耶。<a id="a-B"></a>即迦葉问辞。<a id="a-C"></a>答言即。<a id="a-D"></a>佛答云。<a id="a-E"></a>一切众生悉有佛性。<a id="a-F"></a>即是我义也。<a id="a-G"></a>寤言下文选曰。<a id="a-H"></a>寤言莫予应。<a id="a-I"></a>注云。<a id="a-J"></a>谓卧而语也。<a id="a-K"></a>依经应作寱牛世切。<a id="a-L"></a>眠言也。<a id="a-M"></a>如来性品云。<a id="a-N"></a>譬如二人共为亲友。<a id="a-O"></a>一是王子。<a id="a-P"></a>一是贫贱。<a id="a-Q"></a>见王子有一好刀心生贪着。<a id="a-R"></a>王子后持是刀逃至他国。<a id="a-S"></a>贫人于后寄宿他家。<a id="a-T"></a>即于眠中寱言刀刀。<a id="a-U"></a>傍人闻之。<a id="a-V"></a>收至王所。<a id="a-W"></a>乃至云。<a id="a-X"></a>菩萨亦尔。<a id="a-Y"></a>出现于世说真我相。<a id="a-Z"></a>说已舍去譬如王子持刀逃国。<a id="a-a"></a>凡夫说言一切有我。<a id="a-b"></a>如彼贫人止宿他舍寱言刀刀。<a id="a-c"></a>又杨下婴儿行。<a id="a-d"></a>止小儿啼故。<a id="a-e"></a>以杨树黄叶为金等者。<a id="a-f"></a>取木人木马皆为止啼。<a id="a-g"></a>此喻说三十二天妄常乐我净也。<a id="a-h"></a>下疏云。<a id="a-i"></a>叶喻妄常金喻妄净。<a id="a-j"></a>人喻妄我马喻妄乐。<a id="a-k"></a>六道以安身适悦等者。<a id="a-l"></a>如寒地狱中以热间为适悦也。<a id="a-m"></a>余道可知。<a id="a-n"></a>望佛犹通者。<a id="a-o"></a>以未能究竟隔别变易生死故。<a id="a-p"></a>非通非别者。<a id="a-q"></a>此成四句故属双非。<a id="a-r"></a>若束而明之。<a id="a-s"></a>只是通别九界是通。<a id="a-t"></a>佛界是别故。<a id="a-u"></a>上句明菩萨而云望佛犹通也。<a id="a-v"></a>[穀-禾+牛]古候切。<a id="a-w"></a>取牛乳也。<a id="a-x"></a>随其流处等者。<a id="a-y"></a>如来性品云。<a id="a-z"></a>譬如雪山有一味药名曰乐味。<a id="a-10"></a>轮王为此药故。<a id="a-11"></a>处处造作木筒以接是药。<a id="a-12"></a>其味真正。<a id="a-13"></a>王既没已其后是药。<a id="a-14"></a>或酢或碱或甜或苦或辛或淡。<a id="a-15"></a>如是一味随其流处。<a id="a-16"></a>有种种异。<a id="a-17"></a>是药真味停留在山。<a id="a-18"></a>犹如满月。<a id="a-19"></a>乃至云。<a id="a-1A"></a>秘藏亦尔。<a id="a-1B"></a>以烦恼故出种种味。<a id="a-1C"></a>所谓五道四姓。<a id="a-1D"></a>委释如疏记。<a id="a-1E"></a>倒泻斯病者。<a id="a-1F"></a>倒即吐也。<a id="a-1G"></a>文云下引陈如品也。<a id="a-1H"></a>三种病贪嗔痴也。<a id="a-1I"></a>三种药不净慈心因缘也。<a id="a-1J"></a>事理不融故。<a id="a-1K"></a>药病互无。<a id="a-1L"></a>王复得病者。<a id="a-1M"></a>即哀叹品中客医喻也。<a id="a-1N"></a>王得病即小机执无常为病也。<a id="a-1O"></a>亦药亦病者。<a id="a-1P"></a>治邪常故名药。<a id="a-1Q"></a>障真常故名病。<a id="a-1R"></a>是胜三修者。<a id="a-1S"></a>谓常乐我也。<a id="a-1T"></a>旧伊纵横喻无常苦无我劣三修也。<a id="a-1U"></a>又新下前对二边故。<a id="a-1V"></a>中道教行理三悉受双非之名。<a id="a-1W"></a>今以教行对理则圆伊教行能治二边。<a id="a-1X"></a>故得名药。<a id="a-1Y"></a>圆理亡泯故属双非。<a id="a-1Z"></a>故云正法正性等。<a id="a-1a"></a>唯有常净等者。<a id="a-1b"></a>此约半与半夺故。<a id="a-1c"></a>与二夺二。<a id="a-1d"></a>若全夺者。<a id="a-1e"></a>四德俱无。<a id="a-1f"></a>如下疏记。<a id="a-1g"></a>则是习气者。<a id="a-1h"></a>谓三宝差别。<a id="a-1i"></a>即无明心也。<a id="a-1j"></a>无明即习气。<a id="a-1k"></a>净名云。<a id="a-1l"></a>结习未尽华则着身。<a id="a-1m"></a>此无为缘习非界内习也。<a id="a-1n"></a>竖出九界者。<a id="a-1o"></a>此约自行破九显佛界名竖出。<a id="a-1p"></a>然但破事九不破性九。<a id="a-1q"></a>横收一切者。<a id="a-1r"></a>横遍彼彼九界也。<a id="a-1s"></a>无边底故常者。<a id="a-1t"></a>横收故无边竖出故无底。<a id="a-1u"></a>由达无边底故名大丈夫。<a id="a-1v"></a>自既丈夫复调丈夫。<a id="a-1w"></a>故云能化度一切自他融摄。<a id="a-1x"></a>故不思议断苦下亦四句释乐。<a id="a-1y"></a>初二约断。<a id="a-1z"></a>后二约智。<a id="a-20"></a>初二中前一明断用故。<a id="a-21"></a>云断苦乐。<a id="a-22"></a>故乐即是断生死苦及涅槃乐故。<a id="a-23"></a>得中道之大乐。<a id="a-24"></a>后句明断体故云大寂。<a id="a-25"></a>故乐即是中道永寂二边。<a id="a-26"></a>故名大寂。<a id="a-27"></a>后二约智中初句明智用故。<a id="a-28"></a>云一切知故乐。<a id="a-29"></a>即中道双照二边名一切知。<a id="a-2A"></a>后句明智体故云身常故乐。<a id="a-2B"></a>即了了常知也。<a id="a-2C"></a>业净者总标也。<a id="a-2D"></a>身净下即三业俱净也。<a id="a-2E"></a>以身兼口但云身净。<a id="a-2F"></a>即色心不二咸空假中。<a id="a-2G"></a>故并名净。<a id="a-2H"></a>是故下总结。<a id="a-2I"></a>然此文中明常乐各有四句明我唯一句。<a id="a-2J"></a>明净有三句。<a id="a-2K"></a>各随语便更无他说。<a id="a-2L"></a>例前应就理等者。<a id="a-2M"></a>例前正法正性非药非病之文也。<a id="a-2N"></a>互显等者。<a id="a-2O"></a>前已约理明非。<a id="a-2P"></a>今但约事明非。<a id="a-2Q"></a>以前例后以后例前。<a id="a-2R"></a>故云互显。<a id="a-2S"></a>从地狱已上料简者。<a id="a-2T"></a>即通别中云。<a id="a-2U"></a>六道以安身适性为安乐也。<a id="a-2V"></a>从外道已上者。<a id="a-2W"></a>即药病中云长者。<a id="a-2X"></a>没已劫掠群牛也。<a id="a-2Y"></a>二乘已上者。<a id="a-2Z"></a>即大小中云小者二乘也。<a id="a-2a"></a>四悉檀者。<a id="a-2b"></a>名出智论。<a id="a-2c"></a>悉是华言。<a id="a-2d"></a>檀乃梵语。<a id="a-2e"></a>悉之言遍檀言为施。<a id="a-2f"></a>以欢喜生善破恶入理四法。<a id="a-2g"></a>遍施有情故曰悉檀。<a id="a-2h"></a>又应法师云。<a id="a-2i"></a>悉昙此云成就。<a id="a-2j"></a>论中云。<a id="a-2k"></a>悉檀者。<a id="a-2l"></a>亦悉昙也。<a id="a-2m"></a>准此二字。<a id="a-2n"></a>俱是梵音。<a id="a-2o"></a>故他宗学者或谓天台不善华梵。<a id="a-2p"></a>且古来亦云二字俱是梵语。<a id="a-2q"></a>岂独唐代方知。<a id="a-2r"></a>故净名玄义云。<a id="a-2s"></a>悉檀是外国之语。<a id="a-2t"></a>诸法师解释不同。<a id="a-2u"></a>或言无翻。<a id="a-2v"></a>外国多含。<a id="a-2w"></a>例如修多罗名含五义。<a id="a-2x"></a>此土不的翻也。<a id="a-2y"></a>有翻者。<a id="a-2z"></a>或翻为宗乘。<a id="a-30"></a>墨印实成就究竟。<a id="a-31"></a>如是异翻非一难可定判。<a id="a-32"></a>南岳云。<a id="a-33"></a>此例如大涅槃。<a id="a-34"></a>是胡汉兼举也。<a id="a-35"></a>南岳亲证不应错用。<a id="a-36"></a>故天台智者依之释义。<a id="a-37"></a>又如龙树之名。<a id="a-38"></a>古者译家皆云二字并是华言。<a id="a-39"></a>谓龙生法身树生生身。<a id="a-3A"></a>至于唐代。<a id="a-3B"></a>乃云。<a id="a-3C"></a>龙是华言树是梵语。<a id="a-3D"></a>梵云那伽树那。<a id="a-3E"></a>此云龙猛。<a id="a-3F"></a>应知龙猛既有父母祷树之缘。<a id="a-3G"></a>复与树那音滥。<a id="a-3H"></a>故致异释以例悉檀。<a id="a-3I"></a>以悉训遍借是梵语。<a id="a-3J"></a>亦应无爽。<a id="a-3K"></a>如翻究竟亦是遍义。<a id="a-3L"></a>显昔第一义者。<a id="a-3M"></a>昔人天教及小乘教。<a id="a-3N"></a>各指当教涅槃为第一义也。<a id="a-3O"></a>引互无为证者。<a id="a-3P"></a>即第三十五卷云。<a id="a-3Q"></a>牛处无马马处无牛。<a id="a-3R"></a>名互无也。<a id="a-3S"></a>真谛涅槃者。<a id="a-3T"></a>亦同初家。<a id="a-3U"></a>以涅槃为俗谛也。<a id="a-3V"></a>彼为涅槃因修而证。<a id="a-3W"></a>故属俗谛。<a id="a-3X"></a>引肇论以证俗谛无名无相也。<a id="a-3Y"></a>肇有四论。<a id="a-3Z"></a>一物不迁论。<a id="a-3a"></a>二不真空论。<a id="a-3b"></a>三般若无知论。<a id="a-3c"></a>四涅槃无名论。<a id="a-3d"></a>今引物不迁文也。<a id="a-3e"></a>江河至不流者。<a id="a-3f"></a>前波后波虽复相续。<a id="a-3g"></a>而不相到。<a id="a-3h"></a>其性各住虽注不流。<a id="a-3i"></a>日月至不周者。<a id="a-3j"></a>日月历天昼夜无停。<a id="a-3k"></a>亦由各住故不能周。<a id="a-3l"></a>岂有下结显涅槃无名无相也。<a id="a-3m"></a>谓江河等物及以涅槃俱俗谛故。<a id="a-3n"></a>犹是续待二假者。<a id="a-3o"></a>以冥真故。<a id="a-3p"></a>无明已尽故。<a id="a-3q"></a>非因成而有缘真相续之假。<a id="a-3r"></a>迷悟相待之假。<a id="a-3s"></a>具二假故。<a id="a-3t"></a>即是俗谛故有名也。<a id="a-3u"></a>执真有名者。<a id="a-3v"></a>谓俗本无名依真立名。<a id="a-3w"></a>如劫初圣人。<a id="a-3x"></a>仰法真理俯立俗号。<a id="a-3y"></a>真理能通因名道路。<a id="a-3z"></a>真理不动因名山岳。<a id="a-40"></a>所通非有者。<a id="a-41"></a>以四门所通同一偏真故。<a id="a-42"></a>但存邻虚名有门。<a id="a-43"></a>析破邻虚名空门。<a id="a-44"></a>两亦双非准义可见。<a id="a-45"></a>指三下引喻结斥。<a id="a-46"></a>三涂者。<a id="a-47"></a>山名泰行轘辕崤渑是也。<a id="a-48"></a>左传曰。<a id="a-49"></a>三涂四岳九州之险也。<a id="a-4A"></a>或作荒涂者。<a id="a-4B"></a>后人妄改。<a id="a-4C"></a>彼以小能释大所。<a id="a-4D"></a>其犹指三涂之险阻为宝所之坦夷。<a id="a-4E"></a>鱼目喻小明珠喻大。<a id="a-4F"></a>其旨可知。<a id="a-4G"></a>问古下叹美立问而有三叹。<a id="a-4H"></a>一问一叹师承道胜。<a id="a-4I"></a>二肇作下叹述作辞高。<a id="a-4J"></a>三世人下叹古今共许。<a id="a-4K"></a>意复下是一问。<a id="a-4L"></a>虽具三美所诠义意。<a id="a-4M"></a>比望今家孰优孰劣。<a id="a-4N"></a>故云意复云何。<a id="a-4O"></a>命世者。<a id="a-4P"></a>文选李陵书曰。<a id="a-4Q"></a>皆信命世之才。<a id="a-4R"></a>抱将相之具。<a id="a-4S"></a>注云。<a id="a-4T"></a>命名也。<a id="a-4U"></a>言其名流播于时代也。<a id="a-4V"></a>孟子云。<a id="a-4W"></a>五百年必有王者兴。<a id="a-4X"></a>其间必有名世者矣。<a id="a-4Y"></a>注云。<a id="a-4Z"></a>名世次圣之才。<a id="a-4a"></a>物来能名正。<a id="a-4b"></a>一世者。<a id="a-4c"></a>生于圣人之间也。<a id="a-4d"></a>升堂入室者。<a id="a-4e"></a>以于道浅者为升堂。<a id="a-4f"></a>于道深者为入室。<a id="a-4g"></a>论语云。<a id="a-4h"></a>子曰。<a id="a-4i"></a>由也升堂矣。<a id="a-4j"></a>未入于室也。<a id="a-4k"></a>一肇而已者。<a id="a-4l"></a>什公门下有十哲八俊四圣。<a id="a-4m"></a>肇皆预焉。<a id="a-4n"></a>生肇融睿为四圣。<a id="a-4o"></a>更加影严凭观为八俊。<a id="a-4p"></a>兼常标名十哲。<a id="a-4q"></a>僧传曰。<a id="a-4r"></a>通情则生融上首。<a id="a-4s"></a>精难则观肇第一。<a id="a-4t"></a>刘遗民览肇所撰之论。<a id="a-4u"></a>叹曰。<a id="a-4v"></a>不意方袍复有平叔。<a id="a-4w"></a>洋洋下谓其文辞洋溢盈人之耳也。<a id="a-4x"></a>论语云。<a id="a-4y"></a>师挚之始关睢之乱。<a id="a-4z"></a>洋洋乎盈耳哉。<a id="a-50"></a>卷不释手者。<a id="a-51"></a>释放也。<a id="a-52"></a>答中初谦己总指日月在怀。<a id="a-53"></a>喻其明达也。<a id="a-54"></a>既不下自斥。<a id="a-55"></a>既不亲承肇师其法门深旨。<a id="a-56"></a>我亦难见。<a id="a-57"></a>钻仰下虽不亲承遗文。<a id="a-58"></a>既在寻其旨趣。<a id="a-59"></a>亦应可知。<a id="a-5A"></a>钻仰者。<a id="a-5B"></a>颜渊叹仲尼云。<a id="a-5C"></a>钻之弥觉其坚。<a id="a-5D"></a>仰之弥觉其高。<a id="a-5E"></a>管窥者。<a id="a-5F"></a>庄子曰。<a id="a-5G"></a>以管窥天以锥指地。<a id="a-5H"></a>二其论下以四句判论文也。<a id="a-5I"></a>彼论凡有九折十演共十九篇。<a id="a-5J"></a>今之所斥。<a id="a-5K"></a>皆于上秦主表及第一开宗第二核体。<a id="a-5L"></a>中撮其妙言要辞不出四句。<a id="a-5M"></a>故参杂引之不成次比。<a id="a-5N"></a>今先指会其文。<a id="a-5O"></a>次消释其义。<a id="a-5P"></a>初有句中初是开宗中文。<a id="a-5Q"></a>若无下表中文。<a id="a-5R"></a>次无句中初二句即开宗中文。<a id="a-5S"></a>具云余尝试言之。<a id="a-5T"></a>夫涅槃之为道也。<a id="a-5U"></a>寂寥虚旷等。<a id="a-5V"></a>岂有下一句。<a id="a-5W"></a>是表中文。<a id="a-5X"></a>具云既曰涅槃。<a id="a-5Y"></a>复何容有名于其间哉。<a id="a-5Z"></a>两亦句中唯恍惚窈冥。<a id="a-5a"></a>其中有精句。<a id="a-5b"></a>是表中语。<a id="a-5c"></a>余开宗中语双非句。<a id="a-5d"></a>并开宗中文。<a id="a-5e"></a>而欲下具云斯乃希夷之境太玄之乡。<a id="a-5f"></a>而欲以有无题牓标其方域。<a id="a-5g"></a>而语其神道者。<a id="a-5h"></a>不亦邈哉。<a id="a-5i"></a>次释义者。<a id="a-5j"></a>出处至假名者。<a id="a-5k"></a>有余住世名出。<a id="a-5l"></a>无余入灭名处。<a id="a-5m"></a>斯皆应机示有生灭。<a id="a-5n"></a>既无实体。<a id="a-5o"></a>故并假名。<a id="a-5p"></a>若无下此本秦主之语。<a id="a-5q"></a>斥诸家通第一义谛。<a id="a-5r"></a>皆廓然空寂无有圣人。<a id="a-5s"></a>故肇举之。<a id="a-5t"></a>若真谛廓然无圣人者。<a id="a-5u"></a>谁知真谛耶。<a id="a-5v"></a>既有知者。<a id="a-5w"></a>验有圣人。<a id="a-5x"></a>故彼文云。<a id="a-5y"></a>实如明诏也。<a id="a-5z"></a>若无下即肇公伸明秦主之意。<a id="a-60"></a>圣人忘怀动静合道。<a id="a-61"></a>故曰与游。<a id="a-62"></a>即其有句者。<a id="a-63"></a>既存能知能游之人。<a id="a-64"></a>岂非有句即无句也者。<a id="a-65"></a>既无形名复非有心所知。<a id="a-66"></a>岂非无句故不可得而有者。<a id="a-67"></a>此即亦无。<a id="a-68"></a>不可得而无者。<a id="a-69"></a>此即亦有。<a id="a-6A"></a>恍有也。<a id="a-6B"></a>惚无也。<a id="a-6C"></a>窈幽也。<a id="a-6D"></a>冥暗也。<a id="a-6E"></a>谓有无不定幽暗难测。<a id="a-6F"></a>故曰窈冥。<a id="a-6G"></a>虽曰难测而有灵明知觉其妙甚存。<a id="a-6H"></a>故曰有精也。<a id="a-6I"></a>窈冥即亦无有精。<a id="a-6J"></a>即亦有五阴永灭故亦无。<a id="a-6K"></a>幽灵不竭故亦有。<a id="a-6L"></a>有无绝于内者冲而不改故。<a id="a-6M"></a>不可为有故有绝。<a id="a-6N"></a>至功常存故无绝。<a id="a-6O"></a>称谓下涅槃之体。<a id="a-6P"></a>既内绝有无故外没称谓。<a id="a-6Q"></a>视听下释上二句也。<a id="a-6R"></a>由外绝称谓故。<a id="a-6S"></a>两界视听之所不及。<a id="a-6T"></a>由内绝有无故。<a id="a-6U"></a>无色四空之所不了。<a id="a-6V"></a>题牓谓名字也。<a id="a-6W"></a>方域谓理体。<a id="a-6X"></a>不亦邈哉者。<a id="a-6Y"></a>若执有无去道甚远。<a id="a-6Z"></a>然其下以四教定论意。<a id="a-6a"></a>文云等者。<a id="a-6b"></a>开宗云。<a id="a-6c"></a>灭度者。<a id="a-6d"></a>言乎大患永灭超度四流。<a id="a-6e"></a>不涉界外者。<a id="a-6f"></a>但度界内欲有见无明之四流耳。<a id="a-6g"></a>不灭涅槃患者。<a id="a-6h"></a>但以阴身为大患。<a id="a-6i"></a>故辨差下既彼论是大又非别圆。<a id="a-6j"></a>今寻辨差之文。<a id="a-6k"></a>知属通教辨差即第九章也。<a id="a-6l"></a>无为一也者。<a id="a-6m"></a>彼云。<a id="a-6n"></a>以俱出生死故同称无为。<a id="a-6o"></a>此以下彼云三乘诸道。<a id="a-6p"></a>皆因无为而有差别。<a id="a-6q"></a>此三三于无为非无为有三也。<a id="a-6r"></a>如来下彼云放光云涅槃有差别耶。<a id="a-6s"></a>答曰无差别。<a id="a-6t"></a>但如来结习都尽。<a id="a-6u"></a>声闻结习未尽耳。<a id="a-6v"></a>请以近喻以况远旨。<a id="a-6w"></a>如人斩木去尺无尺去寸无寸修短。<a id="a-6x"></a>在于尺寸不在无也。<a id="a-6y"></a>今师引之语或改转。<a id="a-6z"></a>有本云声闻结尽习不尽者。<a id="a-70"></a>结下多尽字也。<a id="a-71"></a>在于尺寸不在无也者。<a id="a-72"></a>尺寸喻三乘浅深。<a id="a-73"></a>无喻涅槃理一。<a id="a-74"></a>虽俱下彼岸涅槃也。<a id="a-75"></a>升降三乘也。<a id="a-76"></a>以无言说道者。<a id="a-77"></a>即大品共般若也。<a id="a-78"></a>僝(士限切)然者。<a id="a-79"></a>尚书曰。<a id="a-7A"></a>方鸠僝工。<a id="a-7B"></a>孔安国云。<a id="a-7C"></a>鸠聚僝现也。<a id="a-7D"></a>夫通下斥肇四失也。<a id="a-7E"></a>次第在文俯提枝末者。<a id="a-7F"></a>肇云。<a id="a-7G"></a>仰攀玄根俯提弱丧。<a id="a-7H"></a>初句是上求下句是下化。<a id="a-7I"></a>理为道本故云玄根。<a id="a-7J"></a>婴儿失故乡名为弱丧。<a id="a-7K"></a>方便善微名为婴儿。<a id="a-7L"></a>本有真如名曰故乡。<a id="a-7M"></a>今判彼意故云乃是等也。<a id="a-7N"></a>是泯忧喜等者。<a id="a-7O"></a>通人了达幻化即空。<a id="a-7P"></a>故忧喜等一切亡泯。<a id="a-7Q"></a>齐明暗者。<a id="a-7R"></a>智明惑暗也。<a id="a-7S"></a>不作大小者。<a id="a-7T"></a>下疏释云。<a id="a-7U"></a>是别教婴儿谓不造五逆名不作大。<a id="a-7V"></a>不起二乘心名不作小。<a id="a-7W"></a>今为通教婴儿者。<a id="a-7X"></a>不以文害意也。<a id="a-7Y"></a>以达即空故亡巨细。<a id="a-7Z"></a>喻之以婴儿者。<a id="a-7a"></a>准下品意。<a id="a-7b"></a>但是和光利物。<a id="a-7c"></a>能令众生得见。<a id="a-7d"></a>菩萨同其始学名婴儿行。<a id="a-7e"></a>是则示同人天。<a id="a-7f"></a>三教并圆住前悉名婴儿也。<a id="a-7g"></a>今判肇论。<a id="a-7h"></a>但是通教婴儿也。<a id="a-7i"></a>喻之以三兽度河。<a id="a-7j"></a>以三乘俱证涅槃。<a id="a-7k"></a>而智有深浅。<a id="a-7l"></a>文载大品及今经第二十一卷。<a id="a-7m"></a>则声闻如兔。<a id="a-7n"></a>缘觉如马。<a id="a-7o"></a>菩萨如象。<a id="a-7p"></a>灰断喻。<a id="a-7q"></a>文载智论。<a id="a-7r"></a>声闻断正使如烧木成炭。<a id="a-7s"></a>缘觉侵习如烧炭成灰。<a id="a-7t"></a>菩萨俱尽如炭灰俱无。<a id="a-7u"></a>宗在他经者。<a id="a-7v"></a>通教体法非今圆顿也。<a id="a-7w"></a>一切下下三教菩萨藏通罗汉。<a id="a-7x"></a>咸破偏疑同成圆佛。<a id="a-7y"></a>佛开下既开通即圆。<a id="a-7z"></a>云何更立通义。<a id="a-80"></a>聋聩之徒者。<a id="a-81"></a>于法华中机生未脱斥为聋聩。<a id="a-82"></a>于今得悟悉是聪明。<a id="a-83"></a>聩(五怪切)聋也。<a id="a-84"></a>斥故显新者。<a id="a-85"></a>故即劣三修新即胜三修。<a id="a-86"></a>波动下用哀叹春池失珠喻也。<a id="a-87"></a>瓦砾喻小理月形即珠喻圆理。<a id="a-88"></a>委释如疏记。<a id="a-89"></a>肇以昔教三乘所证之理。<a id="a-8A"></a>而解今经圆融涅槃。<a id="a-8B"></a>何异捉砾为珠也。<a id="a-8C"></a>纲维即纲上大绳故。<a id="a-8D"></a>纲维整则网目正。<a id="a-8E"></a>纲维阙则网目堕。<a id="a-8F"></a>涅槃大义喻以纲维。<a id="a-8G"></a>九折十演其犹网目。<a id="a-8H"></a>涅槃义坏折演何为。<a id="a-8I"></a>故云安寄。<a id="a-8J"></a>执佛下昔教方便。<a id="a-8K"></a>佛于法华涅槃已斥为权。<a id="a-8L"></a>故云遗弃。<a id="a-8M"></a>十演者。<a id="a-8N"></a>彼有十九篇而名九折十演。<a id="a-8O"></a>折者。<a id="a-8P"></a>问难也。<a id="a-8Q"></a>演者。<a id="a-8R"></a>答释也。<a id="a-8S"></a>谓一开宗。<a id="a-8T"></a>二核体。<a id="a-8U"></a>三位体。<a id="a-8V"></a>四征出。<a id="a-8W"></a>五超境。<a id="a-8X"></a>六搜玄。<a id="a-8Y"></a>七妙存。<a id="a-8Z"></a>八难差。<a id="a-8a"></a>九辨差。<a id="a-8b"></a>十责异。<a id="a-8c"></a>十一会异。<a id="a-8d"></a>十二诘渐。<a id="a-8e"></a>十三明渐。<a id="a-8f"></a>十四讥动。<a id="a-8g"></a>十五动寂。<a id="a-8h"></a>十六穷源。<a id="a-8i"></a>十七通古。<a id="a-8j"></a>十八考得。<a id="a-8k"></a>十九玄得。<a id="a-8l"></a>于中一三五七九十一十三十五十七十九是演。<a id="a-8m"></a>余九是折。<a id="a-8n"></a>终非三德者。<a id="a-8o"></a>十演之谈但明昔教涅槃。<a id="a-8p"></a>终非圆常三德也。<a id="a-8q"></a>今言下今师正明涅槃无名之义。<a id="a-8r"></a>请寻文核旨。<a id="a-8s"></a>比望肇师虽涂汉之相远。<a id="a-8t"></a>山毫之相绝。<a id="a-8u"></a>未得为喻。<a id="a-8v"></a>优劣历然。<a id="a-8w"></a>其犹指掌非独情也。<a id="a-8x"></a>初举三德释涅槃。<a id="a-8y"></a>次离九界释无名。<a id="a-8z"></a>六道并三教三乘合成。<a id="a-90"></a>九界。<a id="a-91"></a>从所离等者。<a id="a-92"></a>所离即九界能离即佛界。<a id="a-93"></a>乃是无九界涅槃之名。<a id="a-94"></a>故曰无名而有佛界三德之名也。<a id="a-95"></a>故知涅槃无名四字上二显。<a id="a-96"></a>能离下二明所离以约能所相待故属有门。<a id="a-97"></a>即诸名无名者。<a id="a-98"></a>即九界名是佛界无名故云便是涅槃。<a id="a-99"></a>此约绝待故属空门。<a id="a-9A"></a>涅槃非四者。<a id="a-9B"></a>三一互融。<a id="a-9C"></a>岂存四相。<a id="a-9D"></a>须知四门还是三观。<a id="a-9E"></a>即空故名即无名。<a id="a-9F"></a>即假故不离九界名。<a id="a-9G"></a>即中双照是两亦。<a id="a-9H"></a>双遮是俱非。<a id="a-9I"></a>当晓十界一心三观。<a id="a-9J"></a>融摄涅槃无名之旨。<a id="a-9K"></a>不离方寸皎在目前。<a id="a-9L"></a>岂假九折十演迂曲而谈哉。<a id="a-9M"></a>故名无缘者。<a id="a-9N"></a>不缘二边也。<a id="a-9O"></a>今亦下无六道名即不缘众生。<a id="a-9P"></a>无四圣名即不缘法。<a id="a-9Q"></a>有秘藏名即缘于如来。<a id="a-9R"></a>况复下地等者。<a id="a-9S"></a>佛眼佛耳。<a id="a-9T"></a>尚不见闻。<a id="a-9U"></a>况余四眼四耳而能见闻耶。<a id="a-9V"></a>问佛眼佛耳岂不见闻耶。<a id="a-9W"></a>答见无见相闻无闻相。<a id="a-9X"></a>故云不见闻也。<a id="a-9Y"></a>大悲方便者。<a id="a-9Z"></a>随四悉机施设假名也。<a id="a-9a"></a>动树举扇喻名相。<a id="a-9b"></a>月喻实理。<a id="a-9c"></a>文云下即第二十一文也。<a id="a-9d"></a>坻罗婆夷疏云。<a id="a-9e"></a>是鷃雀一音二名。<a id="a-9f"></a>智度下论四十六文也。<a id="a-9g"></a>更设五阴等者。<a id="a-9h"></a>开心故成五阴。<a id="a-9i"></a>开色故成十二入。<a id="a-9j"></a>心色俱开故成十八界。<a id="a-9k"></a>故此三科不出色心枫楠。<a id="a-9l"></a>或复下所列诸名散在经文。<a id="a-9m"></a>欲有见无明四流所不能漂。<a id="a-9n"></a>名洲陼。<a id="a-9o"></a>尔雅曰。<a id="a-9p"></a>水中可居曰洲。<a id="a-9q"></a>小洲曰陼。<a id="a-9r"></a>能遮烦恼恶风雨故名窟宅。<a id="a-9s"></a>圆法遍摄故圆修者。<a id="a-9t"></a>如服乳糜更无所须最第一故喻之醍醐。<a id="a-9u"></a>能扶起阐提圆信心故。<a id="a-9v"></a>喻之以杖。<a id="a-9w"></a>故三十四经云。<a id="a-9x"></a>是经能为一阐提杖。<a id="a-9y"></a>犹如羸人因之得起。<a id="a-9z"></a>照了破戒犹如明镜。<a id="a-A0"></a>故经云。<a id="a-A1"></a>是经即是毁戒众生之明镜也。<a id="a-A2"></a>如世间镜见诸色像故。<a id="a-A3"></a>云为破戒明镜。<a id="a-A4"></a>有本于为字下加一字者非。<a id="a-A5"></a>不可下释喻虚空义也。<a id="a-A6"></a>即空中故如空不可得。<a id="a-A7"></a>遍一切故如空无障碍。<a id="a-A8"></a>大论下众生假名五阴实法。<a id="a-A9"></a>皆因中之称。<a id="a-AA"></a>既通极果例知涅槃果称。<a id="a-AB"></a>亦通因中。<a id="a-AC"></a>故知十界悉言安乐。<a id="a-AD"></a>名不在内等者。<a id="a-AE"></a>不在内即非空。<a id="a-AF"></a>不在外即非有。<a id="a-AG"></a>中间即两亦常自即双非。<a id="a-AH"></a>是字不住即四性不可得名性空。<a id="a-AI"></a>亦不不住者。<a id="a-AJ"></a>此空亦空名相空。<a id="a-AK"></a>涅槃亦尔者。<a id="a-AL"></a>佛菩萨是能住之人。<a id="a-AM"></a>涅槃是所住之法。<a id="a-AN"></a>人既二空法岂不尔。<a id="a-AO"></a>人法不二体性无殊。<a id="a-AP"></a>合求亦不可得者。<a id="a-AQ"></a>谓具足三德亦非涅槃也。<a id="a-AR"></a>此明三德若具若各皆无定相故。<a id="a-AS"></a>各各求及合求皆不可得。<a id="a-AT"></a>方名涅槃。<a id="a-AU"></a>故智下引大论赞般若偈。<a id="a-AV"></a>证见与不见各求合求俱缚俱脱。<a id="a-AW"></a>显向涅槃不在之言。<a id="a-AX"></a>是不见脱也。<a id="a-AY"></a>若人等者。<a id="a-AZ"></a>于法起见名见被缚。<a id="a-Aa"></a>迷于法相名不见缚。<a id="a-Ab"></a>称法起见名见得。<a id="a-Ac"></a>脱见无见相名不见脱。<a id="a-Ad"></a>法身解脱各例般若以为四句。<a id="a-Ae"></a>故云亦如是。<a id="a-Af"></a>譬如下幻体本虚故不可见。<a id="a-Ag"></a>而有色像故而见。<a id="a-Ah"></a>不可见而见喻见脱。<a id="a-Ai"></a>见而不可见喻不见脱。<a id="a-Aj"></a>但假名字引导众生者。<a id="a-Ak"></a>假立秘藏三德之名。<a id="a-Al"></a>欲令众生悟。<a id="a-Am"></a>名下理达名非名。<a id="a-An"></a>即是大悲动树举扇也。<a id="a-Ao"></a>譬如空拳下次第配四悉可知。<a id="a-Ap"></a>以新伊悦之者。<a id="a-Aq"></a>大机发悦即欢喜益。<a id="a-Ar"></a>引进即引生大善。<a id="a-As"></a>破之即破昔小恶。<a id="a-At"></a>悟之则悟小即大。<a id="a-Au"></a>无则不绝者。<a id="a-Av"></a>于无起计何曾得绝。<a id="a-Aw"></a>尚非小乘义者。<a id="a-Ax"></a>以通教二乘即有达空证涅槃故。<a id="a-Ay"></a>大香象等即哀叹品文。<a id="a-Az"></a>羁锁者。<a id="a-B0"></a>革络马头曰羁。<a id="a-B1"></a>释名曰。<a id="a-B2"></a>羁检也。<a id="a-B3"></a>所以检持制之也。<a id="a-B4"></a>介尔动念者。<a id="a-B5"></a>介微弱也。<a id="a-B6"></a>周易系辞曰。<a id="a-B7"></a>忧悔吝者。<a id="a-B8"></a>存乎介心。<a id="a-B9"></a>既不绝等者。<a id="a-BA"></a>心为语本故也。<a id="a-BB"></a>杨子法言曰。<a id="a-BC"></a>言者。<a id="a-BD"></a>心之声。<a id="a-BE"></a>书者。<a id="a-BF"></a>心之画。<a id="a-BG"></a>此乃修习言语道断等者。<a id="a-BH"></a>即小乘内凡方便道也。<a id="a-BI"></a>苦忍明发者。<a id="a-BJ"></a>即见道十六心中初苦法忍苦法智也。<a id="a-BK"></a>略举见道意该修道。<a id="a-BL"></a>以此二道皆真证故。<a id="a-BM"></a>世谛死时者。<a id="a-BN"></a>即见思破处名世谛死。<a id="a-BO"></a>指此下举劣况胜。<a id="a-BP"></a>三藏之劣已能绝六道人法。<a id="a-BQ"></a>况余三教大乘之胜乎。<a id="a-BR"></a>然入下将明通义先斥三藏。<a id="a-BS"></a>真俗异故者。<a id="a-BT"></a>以三藏事理相隔故。<a id="a-BU"></a>入观冥真故绝。<a id="a-BV"></a>出观入俗故不绝。<a id="a-BW"></a>不同通人事理相即。<a id="a-BX"></a>出观入观咸皆契绝。<a id="a-BY"></a>若能下正明通义。<a id="a-BZ"></a>初二句。<a id="a-Ba"></a>即肇论中语以肇论所诠。<a id="a-Bb"></a>但在通故。<a id="a-Bc"></a>远乎哉者。<a id="a-Bd"></a>言不远也。<a id="a-Be"></a>初句明法即俗而真。<a id="a-Bf"></a>故道不远。<a id="a-Bg"></a>次句明人即凡而圣。<a id="a-Bh"></a>故圣非遥。<a id="a-Bi"></a>无绝无不绝者。<a id="a-Bj"></a>皆如幻化故无二相。<a id="a-Bk"></a>方便道即性地也。<a id="a-Bl"></a>空慧相应者。<a id="a-Bm"></a>见地已上悉名相应。<a id="a-Bn"></a>净名下即天女诃身子文也。<a id="a-Bo"></a>无明未吐者。<a id="a-Bp"></a>下哀叹品二乘白佛云。<a id="a-Bq"></a>我于往昔情色所醉轮转生死。<a id="a-Br"></a>如彼醉人卧不净中。<a id="a-Bs"></a>如来今当施我法药。<a id="a-Bt"></a>令我还吐烦恼恶酒。<a id="a-Bu"></a>而我未得醒悟。<a id="a-Bv"></a>云何放舍回转日月者。<a id="a-Bw"></a>又云。<a id="a-Bx"></a>如彼醉人见上日月实非回转。<a id="a-By"></a>生回转想众生亦尔。<a id="a-Bz"></a>为诸烦恼无明所覆。<a id="a-C0"></a>生颠倒心我计无我。<a id="a-C1"></a>乃至乐计为苦。<a id="a-C2"></a>如彼醉人于非转处而生转想。<a id="a-C3"></a>如疟病者者。<a id="a-C4"></a>又云。<a id="a-C5"></a>如疟病人值遇良医所苦得除。<a id="a-C6"></a>我亦如是。<a id="a-C7"></a>邪命热病虽遇如来病未除愈。<a id="a-C8"></a>未得无上安隐常乐。<a id="a-C9"></a>对界下结示经意。<a id="a-CA"></a>界内通惑虽除。<a id="a-CB"></a>界外别惑全在。<a id="a-CC"></a>故云结习未尽无明未吐等也。<a id="a-CD"></a>以大涅槃心修行者。<a id="a-CE"></a>以但中解修次第五行。<a id="a-CF"></a>具历别十德也。<a id="a-CG"></a>然五行约修十德约证。<a id="a-CH"></a>亦互通修证。<a id="a-CI"></a>今此且约地前教道以说。<a id="a-CJ"></a>则二俱在修。<a id="a-CK"></a>则是一向专求初地真证。<a id="a-CL"></a>大般涅槃而修地前诸行也。<a id="a-CM"></a>无复界内之心等者。<a id="a-CN"></a>界内心即析体智。<a id="a-CO"></a>界内说即藏通教。<a id="a-CP"></a>如是方便者。<a id="a-CQ"></a>即别教三十心也。<a id="a-CR"></a>而未是冥中者。<a id="a-CS"></a>以初地分证为冥中。<a id="a-CT"></a>昔所不得等者。<a id="a-CU"></a>昔于凡位不得证中智。<a id="a-CV"></a>今闻中智不绝无明。<a id="a-CW"></a>今绝无明而修时梯蹬等者。<a id="a-CX"></a>以果望因斥为次第阶级。<a id="a-CY"></a>如登梯蹬。<a id="a-CZ"></a>离边求中如河回曲。<a id="a-Ca"></a>第十经云。<a id="a-Cb"></a>一切江河必有回曲。<a id="a-Cc"></a>发心不能遍法界者。<a id="a-Cd"></a>信本有性至果乃发。<a id="a-Ce"></a>故次第灭九显出佛界。<a id="a-Cf"></a>不能达九即佛名为不遍。<a id="a-Cg"></a>非无上方便者。<a id="a-Ch"></a>别三十心非圆融相似方便故也。<a id="a-Ci"></a>方便上更有方便者。<a id="a-Cj"></a>别教方便上更有圆教内凡方便也。<a id="a-Ck"></a>若圆下通明圆绝。<a id="a-Cl"></a>文中明理行教皆绝。<a id="a-Cm"></a>初明理绝言诸心法界者。<a id="a-Cn"></a>诸心即九界心。<a id="a-Co"></a>达九界妄心即三谛真理。<a id="a-Cp"></a>故云法界更无复法界者。<a id="a-Cq"></a>如观地狱心。<a id="a-Cr"></a>即三谛理具足三千摄无不遍。<a id="a-Cs"></a>离此心外更无余法。<a id="a-Ct"></a>观九界起心遍摄咸尔。<a id="a-Cu"></a>故云独一法界也。<a id="a-Cv"></a>又如下明行。<a id="a-Cw"></a>又如下明教。<a id="a-Cx"></a>尼俱耶洲喻教也。<a id="a-Cy"></a>指事即理如直入海。<a id="a-Cz"></a>第十经云。<a id="a-D0"></a>于此大千有洲名拘耶尼。<a id="a-D1"></a>其洲有河端直不曲。<a id="a-D2"></a>名娑婆耶。<a id="a-D3"></a>犹如直绳入西海。<a id="a-D4"></a>绝方下正释。<a id="a-D5"></a>方便初绝偏显圆有本绝。<a id="a-D6"></a>方便下多一绝字者误。<a id="a-D7"></a>如经下依经总立。<a id="a-D8"></a>三藏下约教别示。<a id="a-D9"></a>一切疑网即三教偏疑。<a id="a-DA"></a>宁起疑网者。<a id="a-DB"></a>宁愿辞也。<a id="a-DC"></a>以疑是解津不起疑心。<a id="a-DD"></a>岂得生解。<a id="a-DE"></a>故迦葉品云。<a id="a-DF"></a>若人于此生疑心者。<a id="a-DG"></a>能破烦恼如须弥山。<a id="a-DH"></a>故知执小为决定者。<a id="a-DI"></a>无由入圆。<a id="a-DJ"></a>方便道中者。<a id="a-DK"></a>即观行相似也。<a id="a-DL"></a>是圆下结成四门。<a id="a-DM"></a>亦有亦无门者。<a id="a-DN"></a>一即三是亦有。<a id="a-DO"></a>三即一是亦无。<a id="a-DP"></a>不可思议即非三非一故。<a id="a-DQ"></a>属双非门。<a id="a-DR"></a>若谓下真道开示悟入。<a id="a-DS"></a>即四十真因位也。<a id="a-DT"></a>金錍喻涅槃教。<a id="a-DU"></a>眼膜喻无明。<a id="a-DV"></a>三指喻三谛。<a id="a-DW"></a>是名究竟绝者。<a id="a-DX"></a>对前方便真因分显。<a id="a-DY"></a>通名究竟。<a id="a-DZ"></a>非克指妙觉也。<a id="a-Da"></a>而无一言者。<a id="a-Db"></a>言由心变即言是心。<a id="a-Dc"></a>心空故言空故。<a id="a-Dd"></a>满法界无一可得。<a id="a-De"></a>心满例尔。<a id="a-Df"></a>心无定相随缘而起。<a id="a-Dg"></a>随染缘则起九界心。<a id="a-Dh"></a>随净缘则起佛界心。<a id="a-Di"></a>染净虽别只是一心。<a id="a-Dj"></a>心性亡泯故无一念。<a id="a-Dk"></a>然诸下引诸经证成。<a id="a-Dl"></a>又诸菩萨言于言等者。<a id="a-Dm"></a>三十二菩萨各说不二法门。<a id="a-Dn"></a>即是言于诠理之教。<a id="a-Do"></a>故曰言于言。<a id="a-Dp"></a>净名杜口直显绝理。<a id="a-Dq"></a>文殊赞净名云。<a id="a-Dr"></a>寂然无说真入不二。<a id="a-Ds"></a>即是以言诠于无言之理。<a id="a-Dt"></a>非绝非不绝。<a id="a-Du"></a>如别四门者。<a id="a-Dv"></a>非藏通之绝。<a id="a-Dw"></a>非六道之不绝。<a id="a-Dx"></a>前火木者。<a id="a-Dy"></a>进火杖也。<a id="a-Dz"></a>草喻所绝木喻能绝。<a id="a-E0"></a>次总结下显前五重。<a id="a-E1"></a>皆依经立义。<a id="a-E2"></a>非是徒然。<a id="a-E3"></a>故征经显门以收五义。<a id="a-E4"></a>在文可见。<a id="a-E5"></a>同名即通名也。<a id="a-E6"></a>四者门也者。<a id="a-E7"></a>涅槃是所入理。<a id="a-E8"></a>四说是能入门。<a id="a-E9"></a>如天下天帝喻理。<a id="a-EA"></a>千名喻门。<a id="a-EB"></a>涅槃是名等者。<a id="a-EC"></a>亦由人以定体为名彰德立字也。<a id="a-ED"></a>不可复空者。<a id="a-EE"></a>意谓涅槃是妙有故也。<a id="a-EF"></a>具相续相待二假者。<a id="a-EG"></a>如前说。<a id="a-EH"></a>乃即真之义者。<a id="a-EI"></a>以即真故非全同世谛。<a id="a-EJ"></a>而不冥真者。<a id="a-EK"></a>以不冥真故非全同真谛。<a id="a-EL"></a>故与前三师立议并殊。<a id="a-EM"></a>有人难下次第破前四师。<a id="a-EN"></a>初破庄严。<a id="a-EO"></a>二若为下破开善。<a id="a-EP"></a>三若佛下破冶城。<a id="a-EQ"></a>四若佛下破龙光。<a id="a-ER"></a>此皆成论等者。<a id="a-ES"></a>为诸师皆依成论立义。<a id="a-ET"></a>谓佛果是无为也。<a id="a-EU"></a>及至释义翻在有为等故。<a id="a-EV"></a>使人情不伏遭前四破。<a id="a-EW"></a>矛盾者。<a id="a-EX"></a>矛兵器。<a id="a-EY"></a>盾傍牌也。<a id="a-EZ"></a>庄子曰。<a id="a-Ea"></a>楚有鬻矛盾者两皆誉之。<a id="a-Eb"></a>买者曰。<a id="a-Ec"></a>以子之矛击子之盾如何。<a id="a-Ed"></a>鬻者不答。<a id="a-Ee"></a>凡说义相违。<a id="a-Ef"></a>皆喻矛盾惬伏也。<a id="a-Eg"></a>肇论下涅槃之理。<a id="a-Eh"></a>非色像故不可以形名。<a id="a-Ei"></a>得非缘虑故不可以有心知。<a id="a-Ej"></a>本无言而强兴言说故。<a id="a-Ek"></a>失其真实。<a id="a-El"></a>本无知而强起虑知故。<a id="a-Em"></a>反成愚执。<a id="a-En"></a>谓有则乖非有之体。<a id="a-Eo"></a>谓无则伤非无之躯。<a id="a-Ep"></a>此由涅槃不思议非有无故也。<a id="a-Eq"></a>肇意推之下正出肇意也。<a id="a-Er"></a>堕在四见者。<a id="a-Es"></a>谓以四句言之。<a id="a-Et"></a>以四句思之。<a id="a-Eu"></a>谓有谓无但是邪见故。<a id="a-Ev"></a>云不可以名得等也。<a id="a-Ew"></a>然肇师立义。<a id="a-Ex"></a>但离邪执及小四门。<a id="a-Ey"></a>而正是通意广如前说。<a id="a-Ez"></a>经云下引哀叹品喻以斥诸师。<a id="a-F0"></a>以四见释大涅槃。<a id="a-F1"></a>如捉瓦砾谓琉璃珠也。<a id="a-F2"></a>春阳譬尘欲耽湎之境。<a id="a-F3"></a>乘船譬乘诸业。<a id="a-F4"></a>游戏譬着可爱果。<a id="a-F5"></a>失宝譬无解。<a id="a-F6"></a>因于放逸慧解潜昏。<a id="a-F7"></a>故言失耳。<a id="a-F8"></a>即共入水者。<a id="a-F9"></a>信教如入水。<a id="a-FA"></a>谓佛果是二谛等。<a id="a-FB"></a>如竞捉瓦石皆谓得意故欢喜。<a id="a-FC"></a>以此示他如持出。<a id="a-FD"></a>谓是涅槃深理。<a id="a-FE"></a>如谓琉璃珠。<a id="a-FF"></a>俱背。<a id="a-FG"></a>圆常故。<a id="a-FH"></a>都非真宝体。<a id="a-FI"></a>非四执故云澄渟清净。<a id="a-FJ"></a>为教所诠人自不晓故。<a id="a-FK"></a>云故在水中周遍一切。<a id="a-FL"></a>如仰观虚空圆备无缺。<a id="a-FM"></a>如彼月形非众人所执者。<a id="a-FN"></a>结斥诸师解义。<a id="a-FO"></a>如执砾为宝。<a id="a-FP"></a>此喻本斥小乘三修。<a id="a-FQ"></a>今借之以斥异解。<a id="a-FR"></a>众盲所触者。<a id="a-FS"></a>竞执尾牙不见全象。<a id="a-FT"></a>亦譬诸师色聚亦有亦无者。<a id="a-FU"></a>亦有真常妙色。<a id="a-FV"></a>亦无无常粗色。<a id="a-FW"></a>经道色者下此师释妨。<a id="a-FX"></a>恐他难云。<a id="a-FY"></a>佛果若但有心。<a id="a-FZ"></a>何故经云获得常色等。<a id="a-Fa"></a>故以真应二义释之。<a id="a-Fb"></a>一则应同方类故有色。<a id="a-Fc"></a>二者真果显现有可见义。<a id="a-Fd"></a>故喻以色故云义说为色。<a id="a-Fe"></a>为下多非字。<a id="a-Ff"></a>或为字下。<a id="a-Fg"></a>缺色其实三字。<a id="a-Fh"></a>应云义说为色其实非色。<a id="a-Fi"></a>两界有色者。<a id="a-Fj"></a>欲色二界也。<a id="a-Fk"></a>无粗色耳者。<a id="a-Fl"></a>舍利弗毗昙云。<a id="a-Fm"></a>无色有色。<a id="a-Fn"></a>此经云无色界色非诸声闻所知。<a id="a-Fo"></a>故此师定谓三界并有色也。<a id="a-Fp"></a>六地已还者。<a id="a-Fq"></a>通六地也。<a id="a-Fr"></a>即前三果犹有生故。<a id="a-Fs"></a>故云身在分段。<a id="a-Ft"></a>七地下残思已尽故生界外。<a id="a-Fu"></a>两国中间者。<a id="a-Fv"></a>以分段变易为两国。<a id="a-Fw"></a>亦是同居方便为两国。<a id="a-Fx"></a>金心者。<a id="a-Fy"></a>即等觉是金刚心也。<a id="a-Fz"></a>意生身者。<a id="a-G0"></a>楞伽大慧问佛。<a id="a-G1"></a>何名意生。<a id="a-G2"></a>佛言。<a id="a-G3"></a>譬如意去速疾无碍。<a id="a-G4"></a>此即从譬。<a id="a-G5"></a>彼经两义而释通名。<a id="a-G6"></a>初云如十万由旬外。<a id="a-G7"></a>忆先所见念念相续。<a id="a-G8"></a>疾至于彼。<a id="a-G9"></a>次云如幻三昧力忆本愿故。<a id="a-GA"></a>生诸圣中。<a id="a-GB"></a>二义并是意忆生故也。<a id="a-GC"></a>而有三种意生。<a id="a-GD"></a>如疏记。<a id="a-GE"></a>皆有无作者。<a id="a-GF"></a>皆有第三聚也。<a id="a-GG"></a>何意不离者。<a id="a-GH"></a>既离妄色亦应离妄心。<a id="a-GI"></a>若许有真心何妨有真色。<a id="a-GJ"></a>如是下今师斥前。<a id="a-GK"></a>若立若破皆是妄语。<a id="a-GL"></a>无如是刀者。<a id="a-GM"></a>略如前记。<a id="a-GN"></a>广在下经。<a id="a-GO"></a>今以贫贱寱言。<a id="a-GP"></a>喻诸师异解也。</p>
  <p id="aGQ">无记性亦有亦无者。<a id="a-GR"></a>谓无记有四种。<a id="a-GS"></a>一异熟二威仪路。<a id="a-GT"></a>三工巧处。<a id="a-GU"></a>四通果。<a id="a-GV"></a>异熟者。<a id="a-GW"></a>谓三界五道果报五阴即异时熟故。<a id="a-GX"></a>变异熟故。<a id="a-GY"></a>异类熟故。<a id="a-GZ"></a>具此三义故。<a id="a-Ga"></a>名异熟。<a id="a-Gb"></a>二威仪有二。<a id="a-Gc"></a>一威仪事谓行住坐卧四尘为性。<a id="a-Gd"></a>二威仪心即意识强盛。<a id="a-Ge"></a>能引发威仪眼等五识。<a id="a-Gf"></a>自性羸劣虽缘威仪。<a id="a-Gg"></a>不能引起威仪。<a id="a-Gh"></a>第七末那唯执赖耶为内。<a id="a-Gi"></a>我既不缘色等。<a id="a-Gj"></a>四尘所以不发威仪。<a id="a-Gk"></a>第八赖耶虽缘色等。<a id="a-Gl"></a>诸尘亦性是羸劣不能引发。<a id="a-Gm"></a>威仪言路者。<a id="a-Gn"></a>谓威仪行路也。<a id="a-Go"></a>工巧者。<a id="a-Gp"></a>一工巧事谓彩画雕镂。<a id="a-Gq"></a>五尘为体。<a id="a-Gr"></a>二工巧心。<a id="a-Gs"></a>即是意识眼等非威仪准前。<a id="a-Gt"></a>四通果者。<a id="a-Gu"></a>谓证果有于通用。<a id="a-Gv"></a>亦名变化无记。<a id="a-Gw"></a>一变化事谓改易形质无而欻有。<a id="a-Gx"></a>小乘以五尘为性。<a id="a-Gy"></a>大乘以五阴为性。<a id="a-Gz"></a>二变化心。<a id="a-H0"></a>即是意识。<a id="a-H1"></a>今云。<a id="a-H2"></a>亦有即佛果有工巧及异熟。<a id="a-H3"></a>亦无即佛果无威仪路及通果。<a id="a-H4"></a>如下光宅简出。<a id="a-H5"></a>二种其义自显。<a id="a-H6"></a>故注云云。<a id="a-H7"></a>一知解者。<a id="a-H8"></a>即工巧。<a id="a-H9"></a>二果报者。<a id="a-HA"></a>即异熟。<a id="a-HB"></a>然此去取皆是人师情计。<a id="a-HC"></a>不当正理弗可致诘。<a id="a-HD"></a>总如下破。<a id="a-HE"></a>如棋下释佛地有知解无记也。<a id="a-HF"></a>棋者。<a id="a-HG"></a>博物志曰。<a id="a-HH"></a>舜造围棋丹朱善之。<a id="a-HI"></a>书者。<a id="a-HJ"></a>帝王世纪曰。<a id="a-HK"></a>黄帝垂衣裳苍颉造文字。<a id="a-HL"></a>然后书契始作。<a id="a-HM"></a>射者。<a id="a-HN"></a>礼记曰。<a id="a-HO"></a>男子生。<a id="a-HP"></a>桑弧蓬矢六射天地四方。<a id="a-HQ"></a>郑玄注曰。<a id="a-HR"></a>天地四方男子所有事也。<a id="a-HS"></a>御者。<a id="a-HT"></a>家语曰。<a id="a-HU"></a>善御马者正衔勒齐辔策。<a id="a-HV"></a>均马力和马心。<a id="a-HW"></a>故曰。<a id="a-HX"></a>无声而马应辔。<a id="a-HY"></a>策不举而极千里。<a id="a-HZ"></a>夫无衔勒而用棰策。<a id="a-Ha"></a>马必伤车必败。<a id="a-Hb"></a>故曰。<a id="a-Hc"></a>御四马者执六辔。<a id="a-Hd"></a>果报者下释佛地有果报无记也。<a id="a-He"></a>开善下即开善寺智藏。<a id="a-Hf"></a>庄严寺僧旻。<a id="a-Hg"></a>并光宅寺法云。<a id="a-Hh"></a>即梁朝三大法师也。<a id="a-Hi"></a>今此二师立义不许佛地有无记。<a id="a-Hj"></a>初且总示。<a id="a-Hk"></a>故云并言至善性。<a id="a-Hl"></a>知解下释出佛果无知解无记也。<a id="a-Hm"></a>有多释者。<a id="a-Hn"></a>合云有二释。<a id="a-Ho"></a>不应云多。<a id="a-Hp"></a>是善性者。<a id="a-Hq"></a>谓棋书等知解非是无记以通佛果有之。<a id="a-Hr"></a>故云是善性。<a id="a-Hs"></a>余人下除阐提及佛果凡夫至菩萨。<a id="a-Ht"></a>悉曰余人。<a id="a-Hu"></a>此谓棋书等在余人。<a id="a-Hv"></a>得云知解无记。<a id="a-Hw"></a>在佛地悉名为善。<a id="a-Hx"></a>非无记也。<a id="a-Hy"></a>言果下释出佛果无果报无记也。<a id="a-Hz"></a>多有异具者。<a id="a-I0"></a>具应作熟文误。<a id="a-I1"></a>无复报法者。<a id="a-I2"></a>谓佛无生死中异熟执故。<a id="a-I3"></a>此明佛但有习因习果也。<a id="a-I4"></a>夫三下总斥。<a id="a-I5"></a>尚不是真者。<a id="a-I6"></a>三性尚非小教偏真也。<a id="a-I7"></a>以偏真涅槃无三性故。<a id="a-I8"></a>何得下尚非偏真。<a id="a-I9"></a>何以用此释。<a id="a-IA"></a>于中道极果大涅槃耶。<a id="a-IB"></a>如野人曝背等者。<a id="a-IC"></a>列子曰。<a id="a-ID"></a>野人之所安。<a id="a-IE"></a>野人之所美。<a id="a-IF"></a>谓天下无过者。<a id="a-IG"></a>宋国有田夫常衣緼黂(符分切緼黂乱麻也)仅以过冬。<a id="a-IH"></a>既春东作自曝于日。<a id="a-II"></a>不知天下之有广夏隩室绵纩狐貉。<a id="a-IJ"></a>顾谓其妻曰。<a id="a-IK"></a>负日之暄人莫之知。<a id="a-IL"></a>以献吾君。<a id="a-IM"></a>将有重赏。<a id="a-IN"></a>里之富室而告之曰。<a id="a-IO"></a>昔人有美茙菽甘枲茎芹萍子者。<a id="a-IP"></a>对乡豪称之。<a id="a-IQ"></a>乡豪取而尝之。<a id="a-IR"></a>蜇于口惨于腹。<a id="a-IS"></a>众哂而怒之。<a id="a-IT"></a>其人大惭。<a id="a-IU"></a>子其类也。<a id="a-IV"></a>今以诸师喻野人。<a id="a-IW"></a>三性喻曝背。<a id="a-IX"></a>涅槃喻至尊。<a id="a-IY"></a>今师斥之。<a id="a-IZ"></a>喻里之富室也。<a id="a-Ia"></a>五种言之者。<a id="a-Ib"></a>五名虽异其体无殊。<a id="a-Ic"></a>性净即法身。<a id="a-Id"></a>乃至即正因。<a id="a-Ie"></a>正因即不生。<a id="a-If"></a>不生乃至即性净。<a id="a-Ig"></a>余义皆尔。<a id="a-Ih"></a>举一即五举五即一。<a id="a-Ii"></a>总指一部者。<a id="a-Ij"></a>以二十五品通名涅槃。<a id="a-Ik"></a>故方便净者下初正释相三。<a id="a-Il"></a>初方便净文中先释方便义。<a id="a-Im"></a>次然于下释涅槃义。<a id="a-In"></a>初释方便即现十界身也。<a id="a-Io"></a>又二。<a id="a-Ip"></a>初明能现由住首楞严。<a id="a-Iq"></a>故能现像。<a id="a-Ir"></a>沤和此云道种智。<a id="a-Is"></a>建于大义者。<a id="a-It"></a>建立也。<a id="a-Iu"></a>或一下二明所现。<a id="a-Iv"></a>先明处所从狭之广。<a id="a-Iw"></a>始一阎浮终乎十方。<a id="a-Ix"></a>随诸下次明现身。<a id="a-Iy"></a>初广明现佛界身示生示灭。<a id="a-Iz"></a>示生中云七步者。<a id="a-J0"></a>四相品明东行七步。<a id="a-J1"></a>是对小机。<a id="a-J2"></a>十方各行七步是对大机。<a id="a-J3"></a>示灭中示倚卧者。<a id="a-J4"></a>即如来答迦葉三十四问毕。<a id="a-J5"></a>乃倚卧如彼小儿及常患者。<a id="a-J6"></a>如现病品初说。<a id="a-J7"></a>是以下明序中发起倚卧示灭之相也。<a id="a-J8"></a>擗踊者。<a id="a-J9"></a>擗拊心也。<a id="a-JA"></a>踊跳跃也。<a id="a-JB"></a>翳隐也。<a id="a-JC"></a>障也。<a id="a-JD"></a>乃至下示九界身也。<a id="a-JE"></a>下者即劣机所感。<a id="a-JF"></a>但见地狱乃至菩萨等身。<a id="a-JG"></a>且约见身以为下劣。<a id="a-JH"></a>若论闻法则一一界身。<a id="a-JI"></a>各说四教。<a id="a-JJ"></a>若然者胜身说劣劣身说胜。<a id="a-JK"></a>论其悟解胜劣自分。<a id="a-JL"></a>今约现身。<a id="a-JM"></a>且以见佛身为胜。<a id="a-JN"></a>见九界为劣。<a id="a-JO"></a>不前等者。<a id="a-JP"></a>总结十界生灭随机利见不相妨碍。<a id="a-JQ"></a>故云一时等现。<a id="a-JR"></a>然于下释涅槃义。<a id="a-JS"></a>虽十界喧动而不损寂灭。<a id="a-JT"></a>由契寂灭故于生无染于死无累。<a id="a-JU"></a>涅槃之义其在此也。<a id="a-JV"></a>故名下总结。<a id="a-JW"></a>二圆净文中亦二。<a id="a-JX"></a>初释圆净义。<a id="a-JY"></a>次虽破下释涅槃义。<a id="a-JZ"></a>初又二。<a id="a-Ja"></a>先总后别。<a id="a-Jb"></a>总释中言因圆果满者。<a id="a-Jc"></a>分真因圆妙觉果满也。<a id="a-Jd"></a>原其下别释。<a id="a-Je"></a>先明因。<a id="a-Jf"></a>次明果。<a id="a-Jg"></a>三文各有自行化他。<a id="a-Jh"></a>初文至正法因中自行也。<a id="a-Ji"></a>始乎名字达性成修。<a id="a-Jj"></a>故曰初基。<a id="a-Jk"></a>五行互融名如来行。<a id="a-Jl"></a>持戒下别举戒圣行也。<a id="a-Jm"></a>不杀事戒无非中道。<a id="a-Jn"></a>斯则理事自他不二。<a id="a-Jo"></a>名护正法。<a id="a-Jp"></a>广宣下化他也。<a id="a-Jq"></a>弘通正法故曰广宣。<a id="a-Jr"></a>令彼闻悟故曰利益。<a id="a-Js"></a>回事向理回因向果。<a id="a-Jt"></a>故曰回向大乘。<a id="a-Ju"></a>此之自他始从名字。<a id="a-Jv"></a>终至等觉。<a id="a-Jw"></a>悉名因中。<a id="a-Jx"></a>感得下果上自行也。<a id="a-Jy"></a>感即能感之因。<a id="a-Jz"></a>得即所得之果。<a id="a-K0"></a>谓妙觉极果也。<a id="a-K1"></a>金刚下正示所得不可破坏。<a id="a-K2"></a>故喻金刚。<a id="a-K3"></a>理可轨则故曰法身。<a id="a-K4"></a>理无迁改故曰常身。<a id="a-K5"></a>此之三名悉是法身异称耳。<a id="a-K6"></a>虽三身不二。<a id="a-K7"></a>且从胜说。<a id="a-K8"></a>修道得故者。<a id="a-K9"></a>举因显果。<a id="a-KA"></a>由修常因得此常果。<a id="a-KB"></a>复能下化他也。<a id="a-KC"></a>一切悉有佛性者。<a id="a-KD"></a>介尔有心三千具足。<a id="a-KE"></a>不简阐提及以定性。<a id="a-KF"></a>故云悉有。<a id="a-KG"></a>又依正唯心不简草木。<a id="a-KH"></a>故云悉有。<a id="a-KI"></a>施与下此由纯陀献最后供故。<a id="a-KJ"></a>佛印之得五常果。<a id="a-KK"></a>当以常字贯下力等五法并常故。<a id="a-KL"></a>初云常连持曰命。<a id="a-KM"></a>常命则以无始无终。<a id="a-KN"></a>而无断绝。<a id="a-KO"></a>以非色为色。<a id="a-KP"></a>吾今此身即是法身。<a id="a-KQ"></a>作用为力。<a id="a-KR"></a>遍一切处用无穷尽。<a id="a-KS"></a>不动名安。<a id="a-KT"></a>虽具力用安固不动。<a id="a-KU"></a>被机有辨。<a id="a-KV"></a>无缘慈悲普施法药。<a id="a-KW"></a>虽破下释涅槃义也。<a id="a-KX"></a>初约自行明寂灭。<a id="a-KY"></a>虽施下次约化他明寂灭。<a id="a-KZ"></a>亦无所破者。<a id="a-Ka"></a>以烦恼即智慧故。<a id="a-Kb"></a>亦无能圆者。<a id="a-Kc"></a>以智慧即烦恼故。<a id="a-Kd"></a>不得众生等者。<a id="a-Ke"></a>佛如生如一如无二故。<a id="a-Kf"></a>是名下总结。<a id="a-Kg"></a>三性净文中亦二。<a id="a-Kh"></a>初释性净。<a id="a-Ki"></a>冲湛下释涅槃。<a id="a-Kj"></a>初文云非修等者。<a id="a-Kk"></a>谓三千三谛始凡本具。<a id="a-Kl"></a>非修因非修果非作业非与业者。<a id="a-Km"></a>字误。<a id="a-Kn"></a>作应作正。<a id="a-Ko"></a>与应作期非意业故。<a id="a-Kp"></a>云非正业。<a id="a-Kq"></a>非身口故云非期业。<a id="a-Kr"></a>第三十四经云。<a id="a-Ks"></a>正业者。<a id="a-Kt"></a>即意业也。<a id="a-Ku"></a>期业者。<a id="a-Kv"></a>谓身口。<a id="a-Kw"></a>疏释云。<a id="a-Kx"></a>意是业体故也。<a id="a-Ky"></a>以身口自然符会有若期契。<a id="a-Kz"></a>故云期业。<a id="a-L0"></a>本自下既非因果及以三业。<a id="a-L1"></a>故知本来具足。<a id="a-L2"></a>非今修成果证始有也。<a id="a-L3"></a>适始也。<a id="a-L4"></a>冲湛下释寂灭义。<a id="a-L5"></a>不生不灭者。<a id="a-L6"></a>由性本寂灭故。<a id="a-L7"></a>名此性以为涅槃。<a id="a-L8"></a>虽在下举春池喻以释之。<a id="a-L9"></a>如前记。<a id="a-LA"></a>五翳者。<a id="a-LB"></a>烟云尘雾修罗手。<a id="a-LC"></a>以喻五住烦恼不污性净之理。<a id="a-LD"></a>犹如五翳不隐月形。<a id="a-LE"></a>此言月形。<a id="a-LF"></a>即池内珠故。<a id="a-LG"></a>非五翳能隐。<a id="a-LH"></a>随流等如前记。<a id="a-LI"></a>虽没下如来性品云。<a id="a-LJ"></a>譬如王家有大力士。<a id="a-LK"></a>眉间有金刚珠。<a id="a-LL"></a>与余力士角力触。<a id="a-LM"></a>珠寻没肤中。<a id="a-LN"></a>都不自知是珠所在。<a id="a-LO"></a>其处有疮。<a id="a-LP"></a>命医欲治。<a id="a-LQ"></a>医善方药知疮因珠入。<a id="a-LR"></a>其珠入皮即便停住。<a id="a-LS"></a>广如经文。<a id="a-LT"></a>今以珠喻性净之理。<a id="a-LU"></a>本来寂灭故云脓血不染。<a id="a-LV"></a>此三下明互融。<a id="a-LW"></a>不得相离者。<a id="a-LX"></a>体性互融故。<a id="a-LY"></a>唯一法不可相混者。<a id="a-LZ"></a>体用既分自成三种。<a id="a-La"></a>会之弥分者。<a id="a-Lb"></a>即一而三。<a id="a-Lc"></a>故派之弥合者。<a id="a-Ld"></a>即三而一。<a id="a-Le"></a>故横即竖故弥高。<a id="a-Lf"></a>竖即横故弥阔。<a id="a-Lg"></a>更复重说者。<a id="a-Lh"></a>更约法身以明义也。</p>
 </body>
</html>