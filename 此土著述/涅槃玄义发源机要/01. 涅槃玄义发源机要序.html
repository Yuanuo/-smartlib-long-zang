<!doctype html>
<html id="z3IBWde1PC" data-ver="96">
 <head>
  <meta charset="utf-8">
  <meta author="智圆">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">涅槃玄义发源机要序</h1>
  <p id="a2">夫涅槃无方。<a id="a-3"></a>佛性无体。<a id="a-4"></a>而菩萨见之谓之假。<a id="a-5"></a>二乘见之谓之空。<a id="a-6"></a>凡夫日用而不知。<a id="a-7"></a>故如来之道鲜矣。<a id="a-8"></a>古者能仁大觉愍群机之未悟也。<a id="a-9"></a>于是仰观妙理。<a id="a-A"></a>俯立嘉号。<a id="a-B"></a>圆常之经于是乎作也。<a id="a-C"></a>其体言见心。<a id="a-D"></a>得兔忘蹄。<a id="a-E"></a>不知纪极。<a id="a-F"></a>洎乎去圣踰远。<a id="a-G"></a>人根渐钝故。<a id="a-H"></a>四依大士撰之以疏。<a id="a-I"></a>童蒙之类又不能晓其旨。<a id="a-J"></a>故人师申之以记。<a id="a-K"></a>俾因记以了疏。<a id="a-L"></a>因疏以知经。<a id="a-M"></a>因经以识理。<a id="a-N"></a>理斯达矣。<a id="a-O"></a>孰为经乎孰为疏乎孰为记乎。<a id="a-P"></a>混而为一则如来之道不远而复。<a id="a-Q"></a>若乃考其功。<a id="a-R"></a>则记为启发之先也。<a id="a-S"></a>故秉笔立言者。<a id="a-T"></a>实难其人。<a id="a-U"></a>尝试论之。<a id="a-V"></a>夫欲开前疑。<a id="a-W"></a>决后滞者。<a id="a-X"></a>必在乎识也。<a id="a-Y"></a>学也。<a id="a-Z"></a>才也。<a id="a-a"></a>匪识胡以宗圆理断是非。<a id="a-b"></a>匪学胡以晓群言通理论。<a id="a-c"></a>匪才则言之不文行之不远。<a id="a-d"></a>三者备矣。<a id="a-e"></a>始可与言笔削已矣。<a id="a-f"></a>斯玄疏者。<a id="a-g"></a>盖章安法师用智者义趣演龙猛宗旨以申经意也。<a id="a-h"></a>遂古作者莫之与京。<a id="a-i"></a>圆不佞识昧学寡才短。<a id="a-j"></a>故非立言之人也。<a id="a-k"></a>窃念斯文坠地传受道息。<a id="a-l"></a>于是辩理解纷而笔记之。<a id="a-m"></a>乃有玄记两卷疏记二十卷。<a id="a-n"></a>文浅义迂实无所取。<a id="a-o"></a>意者。<a id="a-p"></a>俟夫后世者。<a id="a-q"></a>有达如荆溪者。<a id="a-r"></a>忿我之纰谬。<a id="a-s"></a>秉洪笔敷丽藻而发挥之。<a id="a-t"></a>俾斯经斯疏光大于时。<a id="a-u"></a>导无穷之机入秘密藏者。<a id="a-v"></a>岂不功由于我耶。<a id="a-w"></a>夫经名者。<a id="a-x"></a>题牓大理。<a id="a-y"></a>经文者剖析众义。<a id="a-z"></a>众义由大理所出也。<a id="a-10"></a>譬如观发源必知其流多也。<a id="a-11"></a>挹众流必知其源一也。<a id="a-12"></a>故玄之五义疏之五门。<a id="a-13"></a>大底申明于此旨。<a id="a-14"></a>使大理众义总别相涉无越三德尔。<a id="a-15"></a>夫三德者。<a id="a-16"></a>实诸佛之所证也。<a id="a-17"></a>众生之所具也。<a id="a-18"></a>生佛不二同归于心。<a id="a-19"></a>若然者。<a id="a-1A"></a>则首题之总。<a id="a-1B"></a>品卷之别。<a id="a-1C"></a>在我方寸。<a id="a-1D"></a>岂他物哉。<a id="a-1E"></a>尝撰疏记以指归为名者。<a id="a-1F"></a>盖令于别而识总也。<a id="a-1G"></a>今玄记以发源为号者。<a id="a-1H"></a>盖令于总而识别也。<a id="a-1I"></a>此乃赞述疏主之微旨耳。<a id="a-1J"></a>岂古自我作哉。<a id="a-1K"></a>抑又此之玄义皆用经语以成文章。<a id="a-1L"></a>具引则文烦。<a id="a-1M"></a>略之又义阙。<a id="a-1N"></a>繇是粗征经文。<a id="a-1O"></a>聊辅大义。<a id="a-1P"></a>机要之名。<a id="a-1Q"></a>又在此也。<a id="a-1R"></a>吾宗达人且不以狂简罪我。<a id="a-1S"></a>或有可观无隐乎尔。<a id="a-1T"></a>时圣宋三叶天子在宥之十七载。<a id="a-1U"></a>大中祥符纪号之七年岁次甲寅正月既望。<a id="a-1V"></a>钱塘沙门释智圆字无外。<a id="a-1W"></a>于大慈山崇法寺方丈。<a id="a-1X"></a>绝笔序云。</p>
 </body>
</html>