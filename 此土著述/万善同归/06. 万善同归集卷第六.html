<!doctype html>
<html id="z3IBX7w1de" data-ver="1431">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">万善同归集卷第六</h1>
  <p id="a2">故华严论云。<a id="a-3"></a>偏修理则滞寂。<a id="a-4"></a>偏修智则无悲。<a id="a-5"></a>偏修悲则染习便增。<a id="a-6"></a>但发愿则有为情起。<a id="a-7"></a>故菩萨以法融通。<a id="a-8"></a>不去不取。<a id="a-9"></a>圭峰禅师云。<a id="a-A"></a>师资传授。<a id="a-B"></a>须识药病。<a id="a-C"></a>承上方便。<a id="a-D"></a>皆须先开示本性。<a id="a-E"></a>方令依性修禅。<a id="a-F"></a>性不易悟多由执相。<a id="a-G"></a>故欲显性先须破执。<a id="a-H"></a>破执方便。<a id="a-I"></a>须凡圣俱泯。<a id="a-J"></a>功业齐祛。<a id="a-K"></a>使心无所著。<a id="a-L"></a>方可修禅。<a id="a-M"></a>后学浅识。<a id="a-N"></a>便执此言为究竟道。<a id="a-O"></a>又以修习之门人多放逸故。<a id="a-P"></a>后广说欣厌毁责贪嗔赞叹勤苦调身调息入道次第。<a id="a-Q"></a>后人闻此又迷本觉之用。<a id="a-R"></a>便一向执相滞教违宗。<a id="a-S"></a>又学浅之人。<a id="a-T"></a>或秖知离垢清净离障解脱。<a id="a-U"></a>故毁禅门即心是佛。<a id="a-V"></a>或秖知自性清净性净解脱。<a id="a-W"></a>故轻于教相持律坐禅调伏等行。<a id="a-X"></a>不知必须顿悟自悟清净性净解脱。<a id="a-Y"></a>渐修令得圆满清净究竟解脱。<a id="a-Z"></a>若身若心无所拥滞。<a id="a-a"></a>又云。<a id="a-b"></a>空宗但述遮诠。<a id="a-c"></a>非凡非圣。<a id="a-d"></a>一切不可得等。<a id="a-e"></a>性宗有遮有表。<a id="a-f"></a>今时人皆谓遮言为深。<a id="a-g"></a>表言为浅。<a id="a-h"></a>故惟重非心非佛。<a id="a-i"></a>良由以遮非之辞为妙。<a id="a-j"></a>不欲亲证自法体故如此也。<a id="a-k"></a>如上所引。<a id="a-l"></a>祖教了然。<a id="a-m"></a>但以所非者破其执。<a id="a-n"></a>离性之相而生常见。<a id="a-o"></a>离相之性成其断灭。<a id="a-p"></a>或有所赞者。<a id="a-q"></a>乃是了即性之相用不离体。<a id="a-r"></a>即相之性体不离用。<a id="a-s"></a>故知相是性之相。<a id="a-t"></a>性是相之体。<a id="a-u"></a>若欲赞性即是赞相。<a id="a-v"></a>若欲毁相秖是毁性。<a id="a-w"></a>云何妄起取舍之心。<a id="a-x"></a>而生二见。<a id="a-y"></a>若入一际法门。<a id="a-z"></a>则毁赞都息。</p>
  <p id="a10">问如上问意。<a id="a-11"></a>秖据今时多取理通。<a id="a-12"></a>少从事习。<a id="a-13"></a>皆称玄学。<a id="a-14"></a>离物超尘。<a id="a-15"></a>佛果尚鄙而不修。<a id="a-16"></a>片善岂宗而当作。<a id="a-17"></a>未审上古事总如然。<a id="a-18"></a>请更决疑免坠邪网。<a id="a-19"></a>答前贤往圣。<a id="a-1A"></a>志大心淳。<a id="a-1B"></a>究理而晷刻不忘。<a id="a-1C"></a>潜行而神灵罔测。<a id="a-1D"></a>晓夕如临深履薄。<a id="a-1E"></a>克证似然足救头。<a id="a-1F"></a>重实而不重虚。<a id="a-1G"></a>贵行而不贵说。<a id="a-1H"></a>涉有而不住有。<a id="a-1I"></a>行空而不证空。<a id="a-1J"></a>从小善而积殊功。<a id="a-1K"></a>仗微因而成大果。<a id="a-1L"></a>今时则劫浊时讹。<a id="a-1M"></a>志微根钝。<a id="a-1N"></a>我慢垢重懈怠障深。<a id="a-1O"></a>一行无成百非恒习。<a id="a-1P"></a>乘戒俱丧理事双亡。<a id="a-1Q"></a>堕无知坑坐黑暗狱。<a id="a-1R"></a>不达即事即理之旨。<a id="a-1S"></a>空念破执破病之言。<a id="a-1T"></a>智者深嗟愚人仿效。<a id="a-1U"></a>既成途辙顿夺尤难。<a id="a-1V"></a>是以广引祖佛之深心。<a id="a-1W"></a>备彰经论之大意。<a id="a-1X"></a>希悛旧执庶改前非。<a id="a-1Y"></a>同蹑先圣之遗踪。<a id="a-1Z"></a>共禀觉王之慈敕。<a id="a-1a"></a>无亏本志免负四恩。<a id="a-1b"></a>齐登解脱之门。<a id="a-1c"></a>咸阐离生之道。<a id="a-1d"></a>成诸佛业满大菩提。<a id="a-1e"></a>塞邪径而辟正途。<a id="a-1f"></a>坚信根而拔疑刺。<a id="a-1g"></a>备波罗蜜之智楫。<a id="a-1h"></a>驾大般若之慈航。<a id="a-1i"></a>越三有之苦津。<a id="a-1j"></a>入普贤之愿海。<a id="a-1k"></a>渡法界之飘溺。<a id="a-1l"></a>置涅槃之大城。<a id="a-1m"></a>往返尘劳周旋五趣。<a id="a-1n"></a>不休不息无始无终。<a id="a-1o"></a>未来穷而不穷。<a id="a-1p"></a>虚空尽而无尽。<a id="a-1q"></a>仰惟佛眼证此微诚。<a id="a-1r"></a>普为群灵敬述兹集。</p>
  <p id="a1s">问上上根人顿悟自心。<a id="a-1t"></a>还假万行助道熏修不。<a id="a-1u"></a>答圭峰禅师有四句料简。<a id="a-1v"></a>一渐修顿悟。<a id="a-1w"></a>如伐树片片渐斫一时顿倒。<a id="a-1x"></a>二顿修渐悟。<a id="a-1y"></a>如人学射。<a id="a-1z"></a>顿者箭箭直注意在的。<a id="a-20"></a>渐者久久方中。<a id="a-21"></a>三渐修渐悟。<a id="a-22"></a>如登九层之台。<a id="a-23"></a>足履渐高所见渐远。<a id="a-24"></a>四顿悟顿修。<a id="a-25"></a>如染一綟丝万条顿色。<a id="a-26"></a>上四句多约证悟。<a id="a-27"></a>惟顿悟渐修。<a id="a-28"></a>此约解悟。<a id="a-29"></a>如日顿出霜露渐消。<a id="a-2A"></a>华严经说。<a id="a-2B"></a>初发心时便成正觉。<a id="a-2C"></a>然后登地次第修证。<a id="a-2D"></a>若未悟而修。<a id="a-2E"></a>非真修也。<a id="a-2F"></a>惟此顿悟渐修。<a id="a-2G"></a>既合佛乘不违圆旨。<a id="a-2H"></a>如顿悟顿修。<a id="a-2I"></a>亦是多生渐修今生顿熟。<a id="a-2J"></a>此在当人。<a id="a-2K"></a>时中自验。<a id="a-2L"></a>若所言如所行。<a id="a-2M"></a>所行如所言。<a id="a-2N"></a>量穷法界之边。<a id="a-2O"></a>心合虚空之理。<a id="a-2P"></a>八风不动三受寂然。<a id="a-2Q"></a>种现双消根随俱尽。<a id="a-2R"></a>若约自利。<a id="a-2S"></a>则何假万行熏修。<a id="a-2T"></a>无病不应服药。<a id="a-2U"></a>若约利他。<a id="a-2V"></a>亦不可废。<a id="a-2W"></a>若不自作。<a id="a-2X"></a>争劝他人。<a id="a-2Y"></a>故经云。<a id="a-2Z"></a>若自持戒。<a id="a-2a"></a>劝他持戒。<a id="a-2b"></a>若自坐禅。<a id="a-2c"></a>劝他坐禅。<a id="a-2d"></a>智论云。<a id="a-2e"></a>如百岁翁翁舞。<a id="a-2f"></a>为教授儿孙故。<a id="a-2g"></a>先以欲钩牵。<a id="a-2h"></a>后令入佛智。<a id="a-2i"></a>如或现行未断烦恼。<a id="a-2j"></a>习气又浓。<a id="a-2k"></a>寓目生情。<a id="a-2l"></a>触尘成滞。<a id="a-2m"></a>虽了无生之义。<a id="a-2n"></a>其力未充。<a id="a-2o"></a>不可执云我已悟了烦恼性空。<a id="a-2p"></a>若起心修却为颠倒。<a id="a-2q"></a>然则烦恼性虽空。<a id="a-2r"></a>能令受业。<a id="a-2s"></a>业果无性。<a id="a-2t"></a>亦作苦因。<a id="a-2u"></a>苦痛虽虚。<a id="a-2v"></a>秖么难忍。<a id="a-2w"></a>如遭重病。<a id="a-2x"></a>病亦全空。<a id="a-2y"></a>何求医人。<a id="a-2z"></a>遍服药饵。<a id="a-30"></a>故知言行相违。<a id="a-31"></a>虚实可验。<a id="a-32"></a>但量根力不可自谩。<a id="a-33"></a>察念防非切宜子细。</p>
  <p id="a34">问老子亦演行门。<a id="a-35"></a>仲尼大兴善诱。<a id="a-36"></a>云何偏赞佛教。<a id="a-37"></a>而称独美乎。<a id="a-38"></a>答老子则绝圣弃智。<a id="a-39"></a>抱一守雌。<a id="a-3A"></a>以清虚憺泊为主。<a id="a-3B"></a>务善嫉恶为教。<a id="a-3C"></a>报应在一生之内。<a id="a-3D"></a>保持惟一身之命。<a id="a-3E"></a>此并寰中之近唱。<a id="a-3F"></a>非象外之遐谈。<a id="a-3G"></a>义乖兼济之道。<a id="a-3H"></a>而无惠利也。<a id="a-3I"></a>仲尼则行忠立孝。<a id="a-3J"></a>阐德垂仁。<a id="a-3K"></a>惟敷世善。<a id="a-3L"></a>未能忘言神解。<a id="a-3M"></a>故非大觉也。<a id="a-3N"></a>是以仲尼答季路曰。<a id="a-3O"></a>生与人事。<a id="a-3P"></a>汝尚未知。<a id="a-3Q"></a>死与鬼神。<a id="a-3R"></a>余焉能事。<a id="a-3S"></a>此上二教。<a id="a-3T"></a>并未逾俗柱。<a id="a-3U"></a>犹局尘笼。<a id="a-3V"></a>岂能洞法界之玄宗。<a id="a-3W"></a>运无边之妙行乎。</p>
  <p id="a3X">问佛行无上。<a id="a-3Y"></a>众哲所尊。<a id="a-3Z"></a>儒道二教。<a id="a-3a"></a>既尽钦风。<a id="a-3b"></a>云何后代之中。<a id="a-3c"></a>而有毁谤不信者何。<a id="a-3d"></a>答儒道先宗皆是菩萨。<a id="a-3e"></a>示劣扬化同赞佛乘。<a id="a-3f"></a>老子云。<a id="a-3g"></a>吾师号佛。<a id="a-3h"></a>觉一切民也。<a id="a-3i"></a>西升经云。<a id="a-3j"></a>吾师化游天竺。<a id="a-3k"></a>善入泥洹。<a id="a-3l"></a>符子云。<a id="a-3m"></a>老氏之师名释迦文。<a id="a-3n"></a>列子云。<a id="a-3o"></a>商太宰嚭问孔子曰。<a id="a-3p"></a>夫子圣人欤。<a id="a-3q"></a>孔子对曰。<a id="a-3r"></a>丘博识强记。<a id="a-3s"></a>非圣人也。<a id="a-3t"></a>又问。<a id="a-3u"></a>三王圣人欤。<a id="a-3v"></a>对曰。<a id="a-3w"></a>三王善用智勇。<a id="a-3x"></a>非圣人也。<a id="a-3y"></a>又问。<a id="a-3z"></a>五帝圣人欤。<a id="a-40"></a>对曰。<a id="a-41"></a>五帝善用仁义。<a id="a-42"></a>亦非丘所知。<a id="a-43"></a>又问。<a id="a-44"></a>三皇圣人欤。<a id="a-45"></a>对曰。<a id="a-46"></a>三皇善任因时。<a id="a-47"></a>亦非丘所知。<a id="a-48"></a>太宰嚭大骇曰。<a id="a-49"></a>然则孰为圣人。<a id="a-4A"></a>夫子动容有言曰。<a id="a-4B"></a>丘闻西方圣者焉。<a id="a-4C"></a>不治而不乱。<a id="a-4D"></a>不言而自信。<a id="a-4E"></a>不化而自行。<a id="a-4F"></a>荡荡乎民无能名焉。<a id="a-4G"></a>吴书云。<a id="a-4H"></a>吴主孙权问尚书令阚泽曰。<a id="a-4I"></a>孔丘老子得与佛比对以不。<a id="a-4J"></a>阚泽曰。<a id="a-4K"></a>若将孔老二家。<a id="a-4L"></a>比校远方佛法。<a id="a-4M"></a>远则远矣。<a id="a-4N"></a>所以言者。<a id="a-4O"></a>孔老设教。<a id="a-4P"></a>法天制用。<a id="a-4Q"></a>不敢违天。<a id="a-4R"></a>诸佛设教。<a id="a-4S"></a>诸天奉行。<a id="a-4T"></a>不敢违佛。<a id="a-4U"></a>以此言之。<a id="a-4V"></a>实非比对明矣。<a id="a-4W"></a>吴主大悦。<a id="a-4X"></a>用阚泽为太子太傅。<a id="a-4Y"></a>起世界经云。<a id="a-4Z"></a>佛言。<a id="a-4a"></a>我遣二圣往震旦行化。<a id="a-4b"></a>一者老子。<a id="a-4c"></a>是迦葉菩萨。<a id="a-4d"></a>二者孔子。<a id="a-4e"></a>是儒童菩萨。<a id="a-4f"></a>明知自古及今。<a id="a-4g"></a>但有利益于人间者。<a id="a-4h"></a>皆是密化菩萨。<a id="a-4i"></a>惟大士之所明。<a id="a-4j"></a>非常情之所测。<a id="a-4k"></a>遂使寡闻浅识起谤如烟。<a id="a-4l"></a>并是不了本宗。<a id="a-4m"></a>妄生愚执。<a id="a-4n"></a>事老君者。<a id="a-4o"></a>则飞符走印。<a id="a-4p"></a>炼石烧金。<a id="a-4q"></a>施醮祭之腥膻。<a id="a-4r"></a>习神仙之诳诞。<a id="a-4s"></a>入孔门者。<a id="a-4t"></a>志乖淳朴。<a id="a-4u"></a>意尚浮华。<a id="a-4v"></a>骋鹦鹉之狂才。<a id="a-4w"></a>擅蜘蛛之小巧。<a id="a-4x"></a>此皆违背先德。<a id="a-4y"></a>自失本宗。<a id="a-4z"></a>斯人不谤。<a id="a-50"></a>焉显其深。<a id="a-51"></a>下士不笑。<a id="a-52"></a>宁成其道。<a id="a-53"></a>是以佛法如海。<a id="a-54"></a>无所不包。<a id="a-55"></a>至理犹空。<a id="a-56"></a>何门不入。<a id="a-57"></a>众哲冥会千圣交归。<a id="a-58"></a>真俗齐行愚智一照。<a id="a-59"></a>开俗谛也则劝臣以忠。<a id="a-5A"></a>劝子以孝。<a id="a-5B"></a>劝国以绍。<a id="a-5C"></a>劝家以和。<a id="a-5D"></a>弘善示天堂之乐。<a id="a-5E"></a>惩非显地狱之苦。<a id="a-5F"></a>不惟一字以为褒。<a id="a-5G"></a>岂止五刑而作戒。<a id="a-5H"></a>敷真谛也则是非双泯。<a id="a-5I"></a>能所俱空。<a id="a-5J"></a>收万像为一真。<a id="a-5K"></a>会三乘归圆极。<a id="a-5L"></a>非二谛之所齐。<a id="a-5M"></a>岂百家之所及。</p>
  <p id="a5N">问道无不在。<a id="a-5O"></a>真性匪移。<a id="a-5P"></a>有佛无佛性相常住。<a id="a-5Q"></a>此即一体三宝。<a id="a-5R"></a>常现世间。<a id="a-5S"></a>何用金檀刻像。<a id="a-5T"></a>竹帛书经。<a id="a-5U"></a>剃发出尘。<a id="a-5V"></a>以为三宝。<a id="a-5W"></a>答上根玄解。<a id="a-5X"></a>何假相施。<a id="a-5Y"></a>中下钝机。<a id="a-5Z"></a>须凭事发。<a id="a-5a"></a>不睹正相。<a id="a-5b"></a>但染邪宗。<a id="a-5c"></a>秖如此土像教未来。<a id="a-5d"></a>惟兴外道。<a id="a-5e"></a>罔知真伪莫辨灵踪。<a id="a-5f"></a>伏自汉明梦现金身。<a id="a-5g"></a>吴帝瑞彰舍利。<a id="a-5h"></a>尔后国王长者。<a id="a-5i"></a>方知归敬之门。<a id="a-5j"></a>哲士明人。<a id="a-5k"></a>顿晓栖神之地。<a id="a-5l"></a>是知迹能显本。<a id="a-5m"></a>相可通真。<a id="a-5n"></a>因筌得鱼。<a id="a-5o"></a>理事无废。<a id="a-5p"></a>是以木母变色。<a id="a-5q"></a>金像舒光。<a id="a-5r"></a>道藉人弘。<a id="a-5s"></a>物由情感。<a id="a-5t"></a>能生净种。<a id="a-5u"></a>敬假像而开心。<a id="a-5v"></a>不结信缘。<a id="a-5w"></a>遇真仪而不见。<a id="a-5x"></a>是以迷之则本末咸丧。<a id="a-5y"></a>了之则真假俱通。<a id="a-5z"></a>若验斯文奚生取舍。<a id="a-60"></a>或广兴供养发大志诚。<a id="a-61"></a>意业功深修因力大。<a id="a-62"></a>是以贫女献潘淀。<a id="a-63"></a>而位登支佛。<a id="a-64"></a>童子进土麨。<a id="a-65"></a>而福受轮王。</p>
  <p id="a66">问因缘义空。<a id="a-67"></a>自他无性。<a id="a-68"></a>涅槃生死。<a id="a-69"></a>一体无殊。<a id="a-6A"></a>如何行慈广垂摄化。<a id="a-6B"></a>答虽人法本空彼我虚寂。<a id="a-6C"></a>而众生迷如梦所得。<a id="a-6D"></a>都不觉知。<a id="a-6E"></a>菩萨兴悲而示真实。<a id="a-6F"></a>大般若经云。<a id="a-6G"></a>佛告善现。<a id="a-6H"></a>应知有情虽自性空远离众相。<a id="a-6I"></a>而有杂染清净可得。<a id="a-6J"></a>起信论云。<a id="a-6K"></a>虽念诸法自性不生。<a id="a-6L"></a>而复即念因缘和合善恶之业。<a id="a-6M"></a>苦乐等报不失不坏。<a id="a-6N"></a>虽念因缘善恶业报。<a id="a-6O"></a>而亦即念性不可得。<a id="a-6P"></a>是以观缘起。<a id="a-6Q"></a>而不住涅槃。<a id="a-6R"></a>了性空而不住生死。</p>
  <p id="a6S">问西天九十六种外道。<a id="a-6T"></a>各立修行之门。<a id="a-6U"></a>勤苦兢兢非无善业。<a id="a-6V"></a>云何报尽还入轮回不得解脱。<a id="a-6W"></a>答未达无生正理。<a id="a-6X"></a>惟修生灭有因。<a id="a-6Y"></a>起贪着之心。<a id="a-6Z"></a>怀希望之意。<a id="a-6a"></a>以苦舍苦从迷积迷。<a id="a-6b"></a>匍匐升沉轮回莫已。<a id="a-6c"></a>蒸砂之喻足可明之。</p>
  <p id="a6d">问非惟外道修善不得解脱。<a id="a-6e"></a>依内教修。<a id="a-6f"></a>亦有不得道者何耶。<a id="a-6g"></a>答皆为有我故不得断结。<a id="a-6h"></a>凡作之时皆云我能作。<a id="a-6i"></a>随境所得住着因果。<a id="a-6j"></a>若了二无我理。<a id="a-6k"></a>证解一心不动尘劳。<a id="a-6l"></a>当处解脱。</p>
  <p id="a6m">问正作之时。<a id="a-6n"></a>云何了无我。<a id="a-6o"></a>答所作之时从缘而起。<a id="a-6p"></a>以有施为而无主宰。<a id="a-6q"></a>所出音声犹如风铎。<a id="a-6r"></a>随机转动惟似木人。<a id="a-6s"></a>但依业力所为。<a id="a-6t"></a>而无我性可得。<a id="a-6u"></a>四大聚散生灭随缘。<a id="a-6v"></a>乃至六趣受身。<a id="a-6w"></a>亦复如是。<a id="a-6x"></a>实无有人而能来往。<a id="a-6y"></a>华严经云。<a id="a-6z"></a>如机关木人。<a id="a-70"></a>能出种种声。<a id="a-71"></a>彼无我非我。<a id="a-72"></a>业性亦如是。<a id="a-73"></a>论云。<a id="a-74"></a>因缘故生天。<a id="a-75"></a>因缘故堕地狱。<a id="a-76"></a>若言是我非因缘者。<a id="a-77"></a>作恶何不生天乃堕地狱耶。<a id="a-78"></a>我岂爱彼地狱受苦耶。<a id="a-79"></a>我既作恶而不受乐者。<a id="a-7A"></a>故知善恶感报惟是因缘非是我也。<a id="a-7B"></a>而众生于无我无作之中。<a id="a-7C"></a>妄认我作强为其主。<a id="a-7D"></a>不知是识所为决定无有作者。<a id="a-7E"></a>外道皆称执作悉有神我。<a id="a-7F"></a>若无神我谁为所作。<a id="a-7G"></a>智论破云。<a id="a-7H"></a>心是识相。<a id="a-7I"></a>故自能使身。<a id="a-7J"></a>不待神也。<a id="a-7K"></a>如火性能烧物不假人。<a id="a-7L"></a>唯识论云。<a id="a-7M"></a>诸所执实有我体。<a id="a-7N"></a>为有思虑为无思虑。<a id="a-7O"></a>有思虑应是无常。<a id="a-7P"></a>非一切时有思虑故。<a id="a-7Q"></a>无思虑如虚空。<a id="a-7R"></a>不能作业。<a id="a-7S"></a>亦不受果。<a id="a-7T"></a>故所执我理俱不成。<a id="a-7U"></a>由此故知定无实我。<a id="a-7V"></a>但有诸识。<a id="a-7W"></a>无始时来前灭后生。<a id="a-7X"></a>因果相续。<a id="a-7Y"></a>由妄熏习似我相现。<a id="a-7Z"></a>愚者于中妄执为我。<a id="a-7a"></a>又无我者即是无性。<a id="a-7b"></a>性即是体。<a id="a-7c"></a>体是主质义。<a id="a-7d"></a>凡有一法皆从众缘所成。<a id="a-7e"></a>实无本体。<a id="a-7f"></a>以无体故空。<a id="a-7g"></a>是以众生于性空中执为实有。<a id="a-7h"></a>内则为我所羁。<a id="a-7i"></a>外则为尘所局。<a id="a-7j"></a>所以修行不出心境。<a id="a-7k"></a>及至得果不离所因。<a id="a-7l"></a>升降虽殊常系诸有。<a id="a-7m"></a>互为高下终始轮回。<a id="a-7n"></a>众患所生我为其本。</p>
  <p id="a7o">问既万法无体。<a id="a-7p"></a>本来自空。<a id="a-7q"></a>云何复有诸法建立。<a id="a-7r"></a>答秖为空无体性。<a id="a-7s"></a>而从缘生。<a id="a-7t"></a>若有自体即不假缘生。<a id="a-7u"></a>既不从缘生。<a id="a-7v"></a>即万法有其定体。<a id="a-7w"></a>若立定相。<a id="a-7x"></a>即成常过。<a id="a-7y"></a>善恶不可改移。<a id="a-7z"></a>因果遂成错乱。<a id="a-80"></a>为恶应生天。<a id="a-81"></a>为善应沉渊。<a id="a-82"></a>以无因故。<a id="a-83"></a>作善应无福。<a id="a-84"></a>作恶应无罪。<a id="a-85"></a>以无果故。<a id="a-86"></a>是以万法无体无定。<a id="a-87"></a>但从缘现。<a id="a-88"></a>以缘生故无性。<a id="a-89"></a>诸法皆空。<a id="a-8A"></a>以无性故。<a id="a-8B"></a>缘生诸法建立故。<a id="a-8C"></a>华严经明。<a id="a-8D"></a>菩萨于无自性中。<a id="a-8E"></a>建立一切佛事。<a id="a-8F"></a>是以因空立有。<a id="a-8G"></a>有无自名。<a id="a-8H"></a>从有辨空。<a id="a-8I"></a>空无自体。</p>
  <p id="a8J">问现见诸法发生。<a id="a-8K"></a>云何无性。<a id="a-8L"></a>答即生无生。<a id="a-8M"></a>所以无性。<a id="a-8N"></a>若云有生。<a id="a-8O"></a>为复自生。<a id="a-8P"></a>为他生。<a id="a-8Q"></a>为共生。<a id="a-8R"></a>为无因生。<a id="a-8S"></a>若云自生。<a id="a-8T"></a>譬如自身。<a id="a-8U"></a>若非父母云何得生。<a id="a-8V"></a>故云此身即父母之遗体。<a id="a-8W"></a>以过去业为内因。<a id="a-8X"></a>托父母体为外缘。<a id="a-8Y"></a>内外因缘和合而有。<a id="a-8Z"></a>即非自生。<a id="a-8a"></a>或云他生者。<a id="a-8b"></a>若无宿业自因。<a id="a-8c"></a>终不托胎。<a id="a-8d"></a>皆从自业而有。<a id="a-8e"></a>譬如外具水土若无种子决定不生。<a id="a-8f"></a>若共生者。<a id="a-8g"></a>因假缘成。<a id="a-8h"></a>何有自体之用。<a id="a-8i"></a>缘从因起。<a id="a-8j"></a>而无外助之能。<a id="a-8k"></a>因缘各无。<a id="a-8l"></a>和合岂有。<a id="a-8m"></a>如一砂无油。<a id="a-8n"></a>和众砂而非有。<a id="a-8o"></a>一盲不见。<a id="a-8p"></a>聚群盲而岂观。<a id="a-8q"></a>若无因生者。<a id="a-8r"></a>即石女生儿。<a id="a-8s"></a>龟毛作拂。<a id="a-8t"></a>有因尚无。<a id="a-8u"></a>无因岂有。<a id="a-8v"></a>又从有因而立无因。<a id="a-8w"></a>有因既无。<a id="a-8x"></a>无因亦绝。<a id="a-8y"></a>但了自他两句无生。<a id="a-8z"></a>则四句皆破。<a id="a-90"></a>既无自他。<a id="a-91"></a>将谁作和合及以无因。<a id="a-92"></a>有四句自然宴寂。<a id="a-93"></a>是知无生之生。<a id="a-94"></a>幻相宛尔。<a id="a-95"></a>生之无生。<a id="a-96"></a>真性湛然。<a id="a-97"></a>故金刚三昧经云。<a id="a-98"></a>因缘所生义。<a id="a-99"></a>是义灭非生。<a id="a-9A"></a>灭诸生灭义。<a id="a-9B"></a>是义生非灭。</p>
  <p id="a9C">问既一切诸法。<a id="a-9D"></a>无性无生。<a id="a-9E"></a>云何众生执着境缘。<a id="a-9F"></a>而受实报。<a id="a-9G"></a>答秖为不了无性。<a id="a-9H"></a>迷为实有。<a id="a-9I"></a>所以受其实报。<a id="a-9J"></a>如达其性空。<a id="a-9K"></a>即不生贪着。<a id="a-9L"></a>既不耽着。<a id="a-9M"></a>任运施为不住其因。<a id="a-9N"></a>终不受果。<a id="a-9O"></a>故经云。<a id="a-9P"></a>心生种种法生。<a id="a-9Q"></a>又云。<a id="a-9R"></a>一切惟心造。<a id="a-9S"></a>若心不起。<a id="a-9T"></a>外境常虚。<a id="a-9U"></a>了境性空。<a id="a-9V"></a>其心自寂。<a id="a-9W"></a>妄心既寂。<a id="a-9X"></a>幻相何生。<a id="a-9Y"></a>心境俱冥。<a id="a-9Z"></a>自然合道。<a id="a-9a"></a>华严经云。<a id="a-9b"></a>眼耳鼻舌身。<a id="a-9c"></a>心意诸情根。<a id="a-9d"></a>一切空无性。<a id="a-9e"></a>妄心分别有。<a id="a-9f"></a>又云。<a id="a-9g"></a>世间一切法。<a id="a-9h"></a>但以心为主。<a id="a-9i"></a>随解取众相。<a id="a-9j"></a>颠倒不如实。</p>
  <p id="a9k">问既受实报。<a id="a-9l"></a>云何言一切空。<a id="a-9m"></a>答分明云。<a id="a-9n"></a>众生自妄认为实。<a id="a-9o"></a>其性常空。<a id="a-9p"></a>虽受苦乐厌爱情生。<a id="a-9q"></a>人法俱空一无所得。<a id="a-9r"></a>犹如梦见好恶欣戚盈怀。<a id="a-9s"></a>及至觉来豁然无事。<a id="a-9t"></a>觉来非有。<a id="a-9u"></a>梦里非无。<a id="a-9v"></a>既习颠倒之因。<a id="a-9w"></a>不无虚妄之果。</p>
  <p id="a9x">问妄心幻境。<a id="a-9y"></a>为复本无。<a id="a-9z"></a>从今日无。<a id="a-A0"></a>答心境本无。</p>
  <p id="aA1">问既是本无。<a id="a-A2"></a>众生云何不得解脱。<a id="a-A3"></a>答本来无缚。<a id="a-A4"></a>云何称解。<a id="a-A5"></a>秖为不达本无。<a id="a-A6"></a>妄生今有。<a id="a-A7"></a>从无始际熏习之力。<a id="a-A8"></a>不觉不知随业而转。<a id="a-A9"></a>虽在业拘性常清净。</p>
  <p id="aAA">问如何得究竟清净。<a id="a-AB"></a>答此有二义。<a id="a-AC"></a>一者了其本无。<a id="a-AD"></a>得自性清净。<a id="a-AE"></a>二者净其妄染。<a id="a-AF"></a>得离垢清净。<a id="a-AG"></a>本性既净妄念不生。<a id="a-AH"></a>二障双消三轮廓彻。<a id="a-AI"></a>契本冥源种现俱寂。</p>
  <p id="aAJ">问佛道遐昌凡圣同禀。<a id="a-AK"></a>何乃兴替不定。<a id="a-AL"></a>而有堕坏者乎。<a id="a-AM"></a>答夫万物有迁。<a id="a-AN"></a>三宝常住。<a id="a-AO"></a>寂然不动。<a id="a-AP"></a>感通而化。<a id="a-AQ"></a>非初诞于王宫。<a id="a-AR"></a>不长逝于双树。<a id="a-AS"></a>若众生福薄。<a id="a-AT"></a>则佛事冰消。<a id="a-AU"></a>若国土缘深。<a id="a-AV"></a>则梵刹云耸。<a id="a-AW"></a>在人自生得丧。<a id="a-AX"></a>非法而有盛衰。<a id="a-AY"></a>故法华经云。<a id="a-AZ"></a>众生见劫尽。<a id="a-Aa"></a>大火所烧时。<a id="a-Ab"></a>我此土安隐。<a id="a-Ac"></a>天人常充满。</p>
  <p id="aAd">问既赞众善。<a id="a-Ae"></a>报应非虚。<a id="a-Af"></a>云何有勤苦求者。<a id="a-Ag"></a>全无克证。<a id="a-Ah"></a>答修善之人。<a id="a-Ai"></a>自有冥显二益。<a id="a-Aj"></a>法华玄义四句料简。<a id="a-Ak"></a>一冥机冥应。<a id="a-Al"></a>若过去善修三业。<a id="a-Am"></a>现在未运身口。<a id="a-An"></a>藉往善力。<a id="a-Ao"></a>此名为冥机。<a id="a-Ap"></a>虽不见灵应。<a id="a-Aq"></a>而密为法身所益。<a id="a-Ar"></a>不见不闻非觉非知。<a id="a-As"></a>是名冥益。<a id="a-At"></a>应身应是显应。<a id="a-Au"></a>法身应是冥应。<a id="a-Av"></a>二冥机显益。<a id="a-Aw"></a>过去植善而冥机已成。<a id="a-Ax"></a>便得值佛闻法。<a id="a-Ay"></a>现前获利。<a id="a-Az"></a>是为显益。<a id="a-B0"></a>如佛初出世最初得度之人。<a id="a-B1"></a>现在何曾修行。<a id="a-B2"></a>诸佛照其宿机。<a id="a-B3"></a>自往度之。<a id="a-B4"></a>三显机显益。<a id="a-B5"></a>现在身口精勤不懈。<a id="a-B6"></a>而能感降道场礼忏。<a id="a-B7"></a>能感灵瑞。<a id="a-B8"></a>四显机冥益。<a id="a-B9"></a>如人虽一世勤苦现善浓积。<a id="a-BA"></a>而不显感。<a id="a-BB"></a>冥有其利。<a id="a-BC"></a>若解四意。<a id="a-BD"></a>一切低头举手。<a id="a-BE"></a>福不虚弃。<a id="a-BF"></a>终日无感。<a id="a-BG"></a>终日无悔矣。</p>
  <p id="aBH">问或有一生修善。<a id="a-BI"></a>现萦恶报。<a id="a-BJ"></a>终日造恶。<a id="a-BK"></a>目睹吉昌者何。<a id="a-BL"></a>答业通三世。<a id="a-BM"></a>生熟不定。<a id="a-BN"></a>又通三报。<a id="a-BO"></a>厚薄相倾。<a id="a-BP"></a>西天第十九祖师鸠摩罗多云。<a id="a-BQ"></a>前生修功德。<a id="a-BR"></a>而致强半功。<a id="a-BS"></a>有少破坏故。<a id="a-BT"></a>回心修恶行。<a id="a-BU"></a>罪业少功德。<a id="a-BV"></a>亦死先受福。<a id="a-BW"></a>正受快活时。<a id="a-BX"></a>心似得安乐。<a id="a-BY"></a>忽降诸衰恼。<a id="a-BZ"></a>其家渐残破。<a id="a-Ba"></a>承彼先恶业。<a id="a-Bb"></a>相续致于此。<a id="a-Bc"></a>非是今修福。<a id="a-Bd"></a>而招斯恶报。<a id="a-Be"></a>又曰。<a id="a-Bf"></a>前世作恶业。<a id="a-Bg"></a>其罪强半功。<a id="a-Bh"></a>忽遇一智者。<a id="a-Bi"></a>而教修福德。<a id="a-Bj"></a>福德虽修已。<a id="a-Bk"></a>其善未过彼。<a id="a-Bl"></a>功德少于罪。<a id="a-Bm"></a>亦死生贫穷。<a id="a-Bn"></a>心不敬信佛。<a id="a-Bo"></a>亦不重三宝。<a id="a-Bp"></a>如是过半已。<a id="a-Bq"></a>其家渐富有。<a id="a-Br"></a>资生多财帛。<a id="a-Bs"></a>承彼先善业。<a id="a-Bt"></a>相续致于此。<a id="a-Bu"></a>非是今作恶。<a id="a-Bv"></a>而招斯善报。<a id="a-Bw"></a>论云。<a id="a-Bx"></a>今我疾苦皆由过去。<a id="a-By"></a>今生修福报在当来。<a id="a-Bz"></a>若见喜杀长寿好施贫穷。<a id="a-C0"></a>能信斯言不生邪见。<a id="a-C1"></a>若不解此忧悔失理。<a id="a-C2"></a>谓徒功丧计。<a id="a-C3"></a>善恶无征。<a id="a-C4"></a>但修善之时一心不退。<a id="a-C5"></a>既不间断福果长新。<a id="a-C6"></a>秖虑中途自生遮障。<a id="a-C7"></a>识达贤士晓斯旨焉。</p>
  <p id="aC8">问恶能掩善。<a id="a-C9"></a>则祸起而福倾。<a id="a-CA"></a>善能排恶。<a id="a-CB"></a>则障消而道现。<a id="a-CC"></a>何乃或有从生积善反受余殃。<a id="a-CD"></a>及萧梁武帝归凭三宝。<a id="a-CE"></a>一朝困毙全无灵祐者何。<a id="a-CF"></a>举世咸疑请消余滞。<a id="a-CG"></a>答前明业通三世。<a id="a-CH"></a>事已昭然。<a id="a-CI"></a>今重决疑。<a id="a-CJ"></a>有其三义。<a id="a-CK"></a>一者是诸佛菩萨示现施为。<a id="a-CL"></a>随顺世间同其苦乐。<a id="a-CM"></a>千变万化诱引劳生。<a id="a-CN"></a>或居安而忽危。<a id="a-CO"></a>示物极即反。<a id="a-CP"></a>或处荣而顿弊。<a id="a-CQ"></a>现盛必有衰。<a id="a-CR"></a>令耽荣者悟世无常。<a id="a-CS"></a>使恃禄者知生有限。<a id="a-CT"></a>潜消贪垢巧洗情尘。<a id="a-CU"></a>示正示邪或逆或顺。<a id="a-CV"></a>斯乃密化之秘术。<a id="a-CW"></a>非凡小之所知。<a id="a-CX"></a>二者善恶无定。<a id="a-CY"></a>果报从缘。<a id="a-CZ"></a>业力难思。<a id="a-Ca"></a>势不可遏。<a id="a-Cb"></a>故涅槃经云。<a id="a-Cc"></a>业有三报。<a id="a-Cd"></a>一现报。<a id="a-Ce"></a>现作善恶。<a id="a-Cf"></a>现受苦乐。<a id="a-Cg"></a>二生报。<a id="a-Ch"></a>今生作业。<a id="a-Ci"></a>来生受果。<a id="a-Cj"></a>三后报。<a id="a-Ck"></a>或今生作业。<a id="a-Cl"></a>过百千生方受其报。<a id="a-Cm"></a>又经云。<a id="a-Cn"></a>有业现苦有苦报。<a id="a-Co"></a>有业现苦有乐报。<a id="a-Cp"></a>有业现乐有乐报。<a id="a-Cq"></a>有业现乐有苦报。<a id="a-Cr"></a>或余福未尽。<a id="a-Cs"></a>恶不即加。<a id="a-Ct"></a>或宿殃尚在。<a id="a-Cu"></a>善缘便发。<a id="a-Cv"></a>又若善多恶少则先受乐。<a id="a-Cw"></a>而后受苦。<a id="a-Cx"></a>则福尽祸生。<a id="a-Cy"></a>或善少恶多。<a id="a-Cz"></a>则先受苦。<a id="a-D0"></a>而后受乐。<a id="a-D1"></a>则灾消庆集。<a id="a-D2"></a>此皆并是后报善恶业熟。<a id="a-D3"></a>今生善力难排。<a id="a-D4"></a>断结证圣尚还宿债。<a id="a-D5"></a>如师子比丘一行禅师等。<a id="a-D6"></a>岂况业系凡夫。<a id="a-D7"></a>宁逃此患。<a id="a-D8"></a>三者或善根深厚。<a id="a-D9"></a>修进坚牢。<a id="a-DA"></a>决志无疑。<a id="a-DB"></a>誓过金石。<a id="a-DC"></a>则现受轻报能断深愆。<a id="a-DD"></a>故经云。<a id="a-DE"></a>今生作恶少为善多。<a id="a-DF"></a>则回地狱重。<a id="a-DG"></a>而现世轻。<a id="a-DH"></a>或作善少为恶多。<a id="a-DI"></a>则回现世轻。<a id="a-DJ"></a>而地狱重。<a id="a-DK"></a>乃至纯善修行之人。<a id="a-DL"></a>现世暂时头痛。<a id="a-DM"></a>则灭百千万劫地狱之苦。<a id="a-DN"></a>是以菩萨发愿云。<a id="a-DO"></a>愿得今身偿。<a id="a-DP"></a>不入恶道受苦。<a id="a-DQ"></a>作恶之人虽现安乐。<a id="a-DR"></a>果在阿鼻。<a id="a-DS"></a>积劫烧然受苦无间。<a id="a-DT"></a>又复修行力至将出轮回。<a id="a-DU"></a>临终之时虽受微苦。<a id="a-DV"></a>无始恶业一时还尽。<a id="a-DW"></a>如唐三藏法师。<a id="a-DX"></a>九世支那为僧。<a id="a-DY"></a>福德智慧常称第一。<a id="a-DZ"></a>大弘圣教广演佛乘。<a id="a-Da"></a>利济无边殊功罕测。<a id="a-Db"></a>及至迁化之时。<a id="a-Dc"></a>卧疾房中。<a id="a-Dd"></a>瞻病僧明藏禅师。<a id="a-De"></a>见有二人。<a id="a-Df"></a>各长一丈。<a id="a-Dg"></a>共捧一白莲花至法师前云。<a id="a-Dh"></a>师从无始已来。<a id="a-Di"></a>所有损恼有情诸有恶业。<a id="a-Dj"></a>因今小疾并得消殄。<a id="a-Dk"></a>应生欣庆。<a id="a-Dl"></a>法师顾视合掌。<a id="a-Dm"></a>遂右胁而卧。<a id="a-Dn"></a>第子问云。<a id="a-Do"></a>和尚决定得生弥勒内院不。<a id="a-Dp"></a>报云得生。<a id="a-Dq"></a>言讫气息渐微。<a id="a-Dr"></a>奄然神逝。<a id="a-Ds"></a>若明如上三义。<a id="a-Dt"></a>方为知因识果之人。<a id="a-Du"></a>或昧斯文终生疑谤。</p>
  <p id="aDv">问夫修善应纯。<a id="a-Dw"></a>云何造恶。<a id="a-Dx"></a>既能造恶。<a id="a-Dy"></a>何用善乎。<a id="a-Dz"></a>若善恶齐行。<a id="a-E0"></a>恐虚功力。<a id="a-E1"></a>答若出家菩萨无诸障阂。<a id="a-E2"></a>应纯修善直至菩提。<a id="a-E3"></a>如在家菩萨。<a id="a-E4"></a>事业所拘未得纯净。<a id="a-E5"></a>傍兴善道以为对治。<a id="a-E6"></a>夫业难顿移。<a id="a-E7"></a>恶非全断。<a id="a-E8"></a>渐积功德以趣菩提。<a id="a-E9"></a>若更积恶不修。<a id="a-EA"></a>恶无有尽。<a id="a-EB"></a>须行善业以夺恶因。<a id="a-EC"></a>譬喻经云。<a id="a-ED"></a>昔有国王。<a id="a-EE"></a>出射猎还。<a id="a-EF"></a>过寺绕塔。<a id="a-EG"></a>为沙门作礼。<a id="a-EH"></a>群臣共笑之。<a id="a-EI"></a>王乃觉知问群臣曰。<a id="a-EJ"></a>有金在釜。<a id="a-EK"></a>釜中汤沸。<a id="a-EL"></a>以手取金可得不。<a id="a-EM"></a>答曰。<a id="a-EN"></a>不可得。<a id="a-EO"></a>王言。<a id="a-EP"></a>以冷水投中。<a id="a-EQ"></a>可取得不。<a id="a-ER"></a>臣白王言。<a id="a-ES"></a>可得也。<a id="a-ET"></a>王言。<a id="a-EU"></a>我行王事。<a id="a-EV"></a>射猎所作如汤沸。<a id="a-EW"></a>烧香然灯绕塔。<a id="a-EX"></a>如持冷水投沸汤中。<a id="a-EY"></a>夫作王有善恶之行。<a id="a-EZ"></a>何故但有恶无善乎。</p>
  <p id="aEa">问在家菩萨。<a id="a-Eb"></a>亦许纯修善不。<a id="a-Ec"></a>答若志苦心坚。<a id="a-Ed"></a>一向归命。<a id="a-Ee"></a>如鹿在网。<a id="a-Ef"></a>若火烧头。<a id="a-Eg"></a>惟求出离之门。<a id="a-Eh"></a>不顾人间之事。<a id="a-Ei"></a>自古及今亦多此等。<a id="a-Ej"></a>譬喻经云。<a id="a-Ek"></a>昔有国王。<a id="a-El"></a>大好道德。<a id="a-Em"></a>常行绕塔百匝未竟。<a id="a-En"></a>边国王来征伐。<a id="a-Eo"></a>欲夺其国。<a id="a-Ep"></a>傍臣大恐怖。<a id="a-Eq"></a>即白王言。<a id="a-Er"></a>置斯旋塔以攘重寇。<a id="a-Es"></a>王言。<a id="a-Et"></a>听使兵来。<a id="a-Eu"></a>我终不止。<a id="a-Ev"></a>心意如故。<a id="a-Ew"></a>绕塔未竟。<a id="a-Ex"></a>兵散罢去。<a id="a-Ey"></a>夫人有一心定意。<a id="a-Ez"></a>无所不消也。<a id="a-F0"></a>是以河岳不灵。<a id="a-F1"></a>惟人所感。<a id="a-F2"></a>但能志到。<a id="a-F3"></a>无往不从。<a id="a-F4"></a>至于冰池跃鳞寒林抽笋。<a id="a-F5"></a>故非神力志所为也。</p>
  <p id="aF6">问若广修万善。<a id="a-F7"></a>皆奉慈门。<a id="a-F8"></a>但禀真诠有妨世谛。<a id="a-F9"></a>则处国废其治国。<a id="a-FA"></a>在家阙于成家。<a id="a-FB"></a>虽称利人未得全美。<a id="a-FC"></a>答佛法众善普润无边。<a id="a-FD"></a>力济存亡道含真俗。<a id="a-FE"></a>于国有善则国霸。<a id="a-FF"></a>于家有善则家肥。<a id="a-FG"></a>所利弘多为益不少。<a id="a-FH"></a>所以书云。<a id="a-FI"></a>积善之家必有余庆。<a id="a-FJ"></a>积恶之家必有余殃。<a id="a-FK"></a>又云。<a id="a-FL"></a>行善降之百祥。<a id="a-FM"></a>为恶降之百殃。<a id="a-FN"></a>宋典文帝。<a id="a-FO"></a>以元嘉中问何侍中曰。<a id="a-FP"></a>范泰谢灵运云。<a id="a-FQ"></a>六经本是济俗。<a id="a-FR"></a>若性灵真要。<a id="a-FS"></a>则以佛经为指南。<a id="a-FT"></a>如其率土之滨皆纯此化。<a id="a-FU"></a>则吾坐致太平也。<a id="a-FV"></a>侍中对曰。<a id="a-FW"></a>夫百家之乡。<a id="a-FX"></a>十人持五戒。<a id="a-FY"></a>则十人淳谨。<a id="a-FZ"></a>千室之邑。<a id="a-Fa"></a>百人修十善。<a id="a-Fb"></a>则百人和厚。<a id="a-Fc"></a>传此风训已遍宇内。<a id="a-Fd"></a>编户千万。<a id="a-Fe"></a>则仁人百万。<a id="a-Ff"></a>夫能行一善。<a id="a-Fg"></a>则去一恶。<a id="a-Fh"></a>去一恶则息一刑。<a id="a-Fi"></a>一刑息于家。<a id="a-Fj"></a>万刑息于国。<a id="a-Fk"></a>陛下所谓坐致太平也。<a id="a-Fl"></a>是以包罗法界遍满虚空。<a id="a-Fm"></a>一善所行无往不利。<a id="a-Fn"></a>则是立身辅化匡国保家之要轨矣。<a id="a-Fo"></a>若以此立身。<a id="a-Fp"></a>无身不立。<a id="a-Fq"></a>以此匡国。<a id="a-Fr"></a>无国不匡。<a id="a-Fs"></a>近福人天。<a id="a-Ft"></a>远阶佛果。</p>
  <p id="aFu">问所修万善。<a id="a-Fv"></a>以何为根本乎。<a id="a-Fw"></a>答一切理事。<a id="a-Fx"></a>以心为本。<a id="a-Fy"></a>约理者。<a id="a-Fz"></a>经云。<a id="a-G0"></a>观一切法即心自性。<a id="a-G1"></a>成就慧身。<a id="a-G2"></a>不由他悟。<a id="a-G3"></a>此以真如观真实心为本。<a id="a-G4"></a>约事者。<a id="a-G5"></a>经云。<a id="a-G6"></a>心如工画师。<a id="a-G7"></a>能画诸世间。<a id="a-G8"></a>五蕴悉从生。<a id="a-G9"></a>无法而不造。<a id="a-GA"></a>此以心识观缘虑心为本。<a id="a-GB"></a>真实心为体。<a id="a-GC"></a>缘虑心为用。<a id="a-GD"></a>用即心生灭门。<a id="a-GE"></a>体即心真如门。<a id="a-GF"></a>约体用分二。<a id="a-GG"></a>惟是一心。<a id="a-GH"></a>即体之用。<a id="a-GI"></a>用不离体。<a id="a-GJ"></a>即用之体。<a id="a-GK"></a>体不离用。<a id="a-GL"></a>开合虽殊真性不动。<a id="a-GM"></a>心能作佛。<a id="a-GN"></a>心作众生。<a id="a-GO"></a>心作天堂。<a id="a-GP"></a>心作地狱。<a id="a-GQ"></a>心异则千差竞起。<a id="a-GR"></a>心平则法界坦然。<a id="a-GS"></a>心凡则三毒萦缠。<a id="a-GT"></a>心圣则六道自在。<a id="a-GU"></a>心空则一道清净。<a id="a-GV"></a>心有则万境纵横。<a id="a-GW"></a>如谷应声语高而响大。<a id="a-GX"></a>似镜鉴像形曲而影邪。<a id="a-GY"></a>以万行由心一切在我。<a id="a-GZ"></a>内虚外终不实。<a id="a-Ga"></a>内细外终不粗。<a id="a-Gb"></a>善因终值善缘。<a id="a-Gc"></a>恶行难逃恶境。<a id="a-Gd"></a>踏云霞而饮甘露。<a id="a-Ge"></a>非他所授。<a id="a-Gf"></a>卧烟焰而啖脓血。<a id="a-Gg"></a>皆自所为。<a id="a-Gh"></a>非天之所生。<a id="a-Gi"></a>非地之所出。<a id="a-Gj"></a>秖在最初一念。<a id="a-Gk"></a>致此升沉。<a id="a-Gl"></a>欲外安和。<a id="a-Gm"></a>但内宁静。<a id="a-Gn"></a>心虚境寂。<a id="a-Go"></a>念起法生。<a id="a-Gp"></a>水浊波昏。<a id="a-Gq"></a>潭清月朗。<a id="a-Gr"></a>修行之要靡出于斯。<a id="a-Gs"></a>可谓众妙之门。<a id="a-Gt"></a>群灵之府。<a id="a-Gu"></a>升降之本。<a id="a-Gv"></a>祸福之源。<a id="a-Gw"></a>但正自心何疑别境。<a id="a-Gx"></a>经云。<a id="a-Gy"></a>为善福随。<a id="a-Gz"></a>履恶祸追。<a id="a-H0"></a>响之应声。<a id="a-H1"></a>善恶如音。<a id="a-H2"></a>非天龙鬼神所授。<a id="a-H3"></a>非先祢后裔所为。<a id="a-H4"></a>造之者惟心。<a id="a-H5"></a>成之者身口矣。<a id="a-H6"></a>佛说偈曰。<a id="a-H7"></a>心为法本。<a id="a-H8"></a>心尊心使。<a id="a-H9"></a>中心念恶。<a id="a-HA"></a>即言即行。<a id="a-HB"></a>罪苦自追。<a id="a-HC"></a>车砾于辙。<a id="a-HD"></a>心为法本。<a id="a-HE"></a>心尊心使。<a id="a-HF"></a>中心念善。<a id="a-HG"></a>即言即行。<a id="a-HH"></a>福乐自追。<a id="a-HI"></a>如影随形。<a id="a-HJ"></a>华严经云。<a id="a-HK"></a>智首菩萨问文殊师利云。<a id="a-HL"></a>何得无过失身口意业。<a id="a-HM"></a>乃至为上为无上。<a id="a-HN"></a>为等为无等等。<a id="a-HO"></a>文殊师利答言。<a id="a-HP"></a>佛子。<a id="a-HQ"></a>若诸菩萨善用其心。<a id="a-HR"></a>则获一切胜妙功德。<a id="a-HS"></a>密严经云。<a id="a-HT"></a>如地无分别。<a id="a-HU"></a>庶物依以生。<a id="a-HV"></a>藏识亦如是。<a id="a-HW"></a>众境之依处。<a id="a-HX"></a>如人以己手。<a id="a-HY"></a>还自摩挃身。<a id="a-HZ"></a>亦如象以鼻。<a id="a-Ha"></a>取水自沾沐。<a id="a-Hb"></a>复似诸婴儿。<a id="a-Hc"></a>以口含其指。<a id="a-Hd"></a>如是自心内。<a id="a-He"></a>现境还自缘。<a id="a-Hf"></a>是心之境界。<a id="a-Hg"></a>普遍于三有。<a id="a-Hh"></a>久修观行者。<a id="a-Hi"></a>而能善通达。<a id="a-Hj"></a>内外诸世间。<a id="a-Hk"></a>一切惟心现。<a id="a-Hl"></a>以此之言。<a id="a-Hm"></a>岂止万善之本。<a id="a-Hn"></a>乃至有情无情凡圣境界虚空万像。<a id="a-Ho"></a>悉为其本。<a id="a-Hp"></a>亦云。<a id="a-Hq"></a>无住为本。<a id="a-Hr"></a>本立道生。<a id="a-Hs"></a>斯之谓矣。</p>
  <p id="aHt">问万行之源以心为本。<a id="a-Hu"></a>助道门内何法为先。<a id="a-Hv"></a>答以其真实正直为先。<a id="a-Hw"></a>慈悲摄化为道。<a id="a-Hx"></a>以正直故果无迂曲行顺真如。<a id="a-Hy"></a>以慈悲故不堕小乘功齐大觉。<a id="a-Hz"></a>以此二门自他兼利。</p>
  <p id="aI0">问前明先知正宗遍行助道。<a id="a-I1"></a>今万行门中以消疑滞。<a id="a-I2"></a>未审以何为宗旨。<a id="a-I3"></a>答佛法本无定旨。<a id="a-I4"></a>但随入处明见心性。<a id="a-I5"></a>权名为宗。</p>
  <p id="aI6">问以何方便。<a id="a-I7"></a>而得悟入。<a id="a-I8"></a>答有方便门。<a id="a-I9"></a>应须自入。</p>
  <p id="aIA">问岂无指示。<a id="a-IB"></a>答见性无方云何所指。<a id="a-IC"></a>实非见闻觉知境界。</p>
  <p id="aID">问既无所指。<a id="a-IE"></a>明见之时见何物。<a id="a-IF"></a>答见无物。</p>
  <p id="aIG">问无物如何见。<a id="a-IH"></a>答无物即无见。<a id="a-II"></a>无见是真见。<a id="a-IJ"></a>有见即随尘。</p>
  <p id="aIK">问若然如是。<a id="a-IL"></a>教中佛云何亦说见。<a id="a-IM"></a>答佛随世法。<a id="a-IN"></a>即是不见见。<a id="a-IO"></a>非同凡夫执为实见。<a id="a-IP"></a>究竟而论。<a id="a-IQ"></a>见性非属有无。<a id="a-IR"></a>湛然常寂。</p>
  <p id="aIS">问毕竟如何。<a id="a-IT"></a>答须亲省察。</p>
  <p id="aIU">问前云心外无法。<a id="a-IV"></a>云何称有见即随尘。<a id="a-IW"></a>答一切色境。<a id="a-IX"></a>皆是第八识亲相分现量所得。<a id="a-IY"></a>实无外法。<a id="a-IZ"></a>眼见色时未生分别。<a id="a-Ia"></a>刹那转入明了意识分别形像作外量解。<a id="a-Ib"></a>遂执成尘境。</p>
  <p id="aIc">问此境何识所现。<a id="a-Id"></a>答尘以识所现。<a id="a-Ie"></a>内识变起似尘而现。<a id="a-If"></a>如镜中见自面像非他影现。<a id="a-Ig"></a>唯识论云。<a id="a-Ih"></a>内识转似外境。<a id="a-Ii"></a>我法分别。<a id="a-Ij"></a>熏习力故。<a id="a-Ik"></a>诸识生时变自我法。<a id="a-Il"></a>此我法相虽在内识。<a id="a-Im"></a>而由分别似外境现。<a id="a-In"></a>诸有情类无始时来。<a id="a-Io"></a>缘此执为实我实法。<a id="a-Ip"></a>如幻梦者幻梦力故。<a id="a-Iq"></a>心似种种外境相现。<a id="a-Ir"></a>内识所变似我似法。<a id="a-Is"></a>虽有而非实。<a id="a-It"></a>经云。<a id="a-Iu"></a>由自心执着。<a id="a-Iv"></a>心似外境转。<a id="a-Iw"></a>彼所见非有。<a id="a-Ix"></a>是故说惟心。<a id="a-Iy"></a>此由约事而论。<a id="a-Iz"></a>说为识变。<a id="a-J0"></a>若深达真如。<a id="a-J1"></a>一切诸法本来不动。<a id="a-J2"></a>即心自性亦非待变。</p>
  <p id="aJ3">问此尘与识从何而立。<a id="a-J4"></a>答谓由名言熏习种子。<a id="a-J5"></a>而得建立。<a id="a-J6"></a>实无其体。<a id="a-J7"></a>而似有义。<a id="a-J8"></a>相貌显现。<a id="a-J9"></a>如幻物等。<a id="a-JA"></a>因名立法因法建名。<a id="a-JB"></a>名中无法法中无名。<a id="a-JC"></a>无体互成有相俱寂。</p>
  <p id="aJD">问此识既不立。<a id="a-JE"></a>何识为宗。<a id="a-JF"></a>答诸识亦无毕竟所归。<a id="a-JG"></a>约极权论。<a id="a-JH"></a>惟一真性。<a id="a-JI"></a>此乱识为遣境故立。<a id="a-JJ"></a>境消识谢能所俱亡。<a id="a-JK"></a>惟一真识。<a id="a-JL"></a>即是实性。<a id="a-JM"></a>三无性论云。<a id="a-JN"></a>先以乱识遣于外境。<a id="a-JO"></a>次阿摩罗识遣于乱识。<a id="a-JP"></a>究竟惟一净识。</p>
  <p id="aJQ">问理事无阂万事圆修。<a id="a-JR"></a>何教所宗何谛所摄。<a id="a-JS"></a>答法性融通随缘自在。<a id="a-JT"></a>随举一法万行圆收。<a id="a-JU"></a>即华严所宗。<a id="a-JV"></a>圆教所摄。<a id="a-JW"></a>若六度万行成佛度生。<a id="a-JX"></a>虽净缘起。<a id="a-JY"></a>皆世谛所收。<a id="a-JZ"></a>若发明本宗深穷果海。<a id="a-Ja"></a>则理智俱亡。<a id="a-Jb"></a>言心路绝。</p>
  <p id="aJc">问此集所陈。<a id="a-Jd"></a>有何名目。<a id="a-Je"></a>答若问假名。<a id="a-Jf"></a>数乃恒沙。<a id="a-Jg"></a>今略而言之。<a id="a-Jh"></a>总名万善同归。<a id="a-Ji"></a>别开十义。<a id="a-Jj"></a>一名理事无阂。<a id="a-Jk"></a>二名权实双行。<a id="a-Jl"></a>三名二谛并陈。<a id="a-Jm"></a>四名性相融即。<a id="a-Jn"></a>五名体用自在。<a id="a-Jo"></a>六名空有相成。<a id="a-Jp"></a>七名正助兼修。<a id="a-Jq"></a>八名同异一际。<a id="a-Jr"></a>九名修性不二。<a id="a-Js"></a>十名因果无差。</p>
  <p id="aJt">问名因义立。<a id="a-Ju"></a>义假名诠。<a id="a-Jv"></a>既立假名。<a id="a-Jw"></a>其义何述。<a id="a-Jx"></a>答第一理事无阂者。<a id="a-Jy"></a>理则无为。<a id="a-Jz"></a>事则有为。<a id="a-K0"></a>终日为而未尝有为。<a id="a-K1"></a>终日不为而未尝无为。<a id="a-K2"></a>为与无为。<a id="a-K3"></a>非一非异。<a id="a-K4"></a>同法性源。<a id="a-K5"></a>等虚空界。<a id="a-K6"></a>若云是一。<a id="a-K7"></a>仁王经说。<a id="a-K8"></a>诸菩萨有为功德无为功德。<a id="a-K9"></a>皆悉成就。<a id="a-KA"></a>若但是一。<a id="a-KB"></a>不应说有二种功德。<a id="a-KC"></a>若云是异。<a id="a-KD"></a>般若经云。<a id="a-KE"></a>不得离有为说无为。<a id="a-KF"></a>不得离无为说有为。<a id="a-KG"></a>是以理事相即非断非常。<a id="a-KH"></a>起灭同时无阂双现。<a id="a-KI"></a>第二权实双行者。<a id="a-KJ"></a>实则真际。<a id="a-KK"></a>权则化门。<a id="a-KL"></a>从真际而起化。<a id="a-KM"></a>实外无权。<a id="a-KN"></a>因事迹而得本。<a id="a-KO"></a>权外无实。<a id="a-KP"></a>常冥一旨无阂双行。<a id="a-KQ"></a>遮照同时理量齐现。<a id="a-KR"></a>第三二谛并陈者。<a id="a-KS"></a>诸佛常依二谛说法。<a id="a-KT"></a>何以故。<a id="a-KU"></a>俗是真诠。<a id="a-KV"></a>了俗无性。<a id="a-KW"></a>即是真谛。<a id="a-KX"></a>故云。<a id="a-KY"></a>若不得俗谛。<a id="a-KZ"></a>不得第一义。<a id="a-Ka"></a>所以真不待立而常现。<a id="a-Kb"></a>俗不待遣而自空。<a id="a-Kc"></a>二谛双存如同波水。<a id="a-Kd"></a>水穷波末波水同时。<a id="a-Ke"></a>波彻水源动湿一际。<a id="a-Kf"></a>第四性相融即者。<a id="a-Kg"></a>无量义经云。<a id="a-Kh"></a>无量义者。<a id="a-Ki"></a>从一法生。<a id="a-Kj"></a>所言法者。<a id="a-Kk"></a>即是真心。<a id="a-Kl"></a>从一真心具不变随缘二义。<a id="a-Km"></a>不变是性。<a id="a-Kn"></a>随缘是相。<a id="a-Ko"></a>性是相之体。<a id="a-Kp"></a>相是性之用。<a id="a-Kq"></a>以不了根源。<a id="a-Kr"></a>则妄生诤论。<a id="a-Ks"></a>如今毁相者。<a id="a-Kt"></a>是不识心之用。<a id="a-Ku"></a>毁性者。<a id="a-Kv"></a>是不识心之体。<a id="a-Kw"></a>若能融通。<a id="a-Kx"></a>取舍俱息。<a id="a-Ky"></a>第五体用自在者。<a id="a-Kz"></a>体即法性之理。<a id="a-L0"></a>用乃智应之事。<a id="a-L1"></a>举体全用。<a id="a-L2"></a>用即非一。<a id="a-L3"></a>举用全体。<a id="a-L4"></a>体即非异。<a id="a-L5"></a>即体之用不阂用。<a id="a-L6"></a>即用之体不失体。<a id="a-L7"></a>所以一味双分。<a id="a-L8"></a>自在无阂。<a id="a-L9"></a>第六空有相成者。<a id="a-LA"></a>且夫一切万法。<a id="a-LB"></a>本无定相。<a id="a-LC"></a>互成互坏相摄相资。<a id="a-LD"></a>空因有立。<a id="a-LE"></a>缘生故性空。<a id="a-LF"></a>有假空成。<a id="a-LG"></a>无性故缘起。<a id="a-LH"></a>因义显别随见成差。<a id="a-LI"></a>迷之则万状不同。<a id="a-LJ"></a>悟之则三乘不异。<a id="a-LK"></a>何者。<a id="a-LL"></a>且如有之一法。<a id="a-LM"></a>小乘见是实色。<a id="a-LN"></a>初教观为幻有。<a id="a-LO"></a>终教则色空无阂。<a id="a-LP"></a>以空不守自性随缘成诸有故。<a id="a-LQ"></a>顿教见一切色法无非真性。<a id="a-LR"></a>圆教见是无尽法界。<a id="a-LS"></a>若如是融通。<a id="a-LT"></a>即成真空妙有。<a id="a-LU"></a>有能显万德。<a id="a-LV"></a>空能成一切。<a id="a-LW"></a>第七正助兼修者。<a id="a-LX"></a>正即是主。<a id="a-LY"></a>助即是伴。<a id="a-LZ"></a>因伴成主。<a id="a-La"></a>无助即正终不圆。<a id="a-Lb"></a>从主得伴。<a id="a-Lc"></a>无正则助无由立。<a id="a-Ld"></a>是以主伴相成。<a id="a-Le"></a>正助兼备。<a id="a-Lf"></a>亦是止观双运隐显互兴。<a id="a-Lg"></a>内外更资。<a id="a-Lh"></a>乘戒兼急。<a id="a-Li"></a>第八同异一际者。<a id="a-Lj"></a>同则据理不变。<a id="a-Lk"></a>异则约事随缘。<a id="a-Ll"></a>所以不变故乃能随缘。<a id="a-Lm"></a>随缘故所以不变。<a id="a-Ln"></a>秖为不异而成异事。<a id="a-Lo"></a>不同而立同门。<a id="a-Lp"></a>若异则坏于异。<a id="a-Lq"></a>以失体故。<a id="a-Lr"></a>若同则不成同。<a id="a-Ls"></a>以无用故。<a id="a-Lt"></a>所以同无同而异。<a id="a-Lu"></a>异无异而同。<a id="a-Lv"></a>各执即落断常。<a id="a-Lw"></a>双融即成佛法。<a id="a-Lx"></a>故经云。<a id="a-Ly"></a>奇哉世尊。<a id="a-Lz"></a>于无异法中而说诸法异。<a id="a-M0"></a>第九修性不二者。<a id="a-M1"></a>本有曰性。<a id="a-M2"></a>非从观成。<a id="a-M3"></a>今显曰修。<a id="a-M4"></a>因智而现。<a id="a-M5"></a>由修显本有之性。<a id="a-M6"></a>因性发今日之修。<a id="a-M7"></a>全性成修。<a id="a-M8"></a>全修成性。<a id="a-M9"></a>修性无二。<a id="a-MA"></a>因缘似分。<a id="a-MB"></a>第十因果无差者。<a id="a-MC"></a>因从果起。<a id="a-MD"></a>果满则乃成因。<a id="a-ME"></a>果逐因生。<a id="a-MF"></a>因圆则能立果。<a id="a-MG"></a>事分前后。<a id="a-MH"></a>理即同时。<a id="a-MI"></a>相助相酬。<a id="a-MJ"></a>业用无失。</p>
  <p id="aMK">问此集所申。<a id="a-ML"></a>当何等机得何等利。<a id="a-MM"></a>答自他兼利。<a id="a-MN"></a>顿渐俱收。<a id="a-MO"></a>自利者。<a id="a-MP"></a>助道之圆门。<a id="a-MQ"></a>修行之玄镜。<a id="a-MR"></a>利他者。<a id="a-MS"></a>滞真之皎日。<a id="a-MT"></a>二见之良医。<a id="a-MU"></a>顿行者。<a id="a-MV"></a>不违性起之门能成法界之行。<a id="a-MW"></a>渐进者。<a id="a-MX"></a>免废方便之教。<a id="a-MY"></a>终归究竟之乘。<a id="a-MZ"></a>若信之者。<a id="a-Ma"></a>则禀佛言。<a id="a-Mb"></a>若毁之者。<a id="a-Mc"></a>则谤佛意。<a id="a-Md"></a>信毁交报。<a id="a-Me"></a>因果历然。<a id="a-Mf"></a>略述教海之一尘。<a id="a-Mg"></a>普施法界之含识。<a id="a-Mh"></a>愿弘正道。<a id="a-Mi"></a>用报佛恩。<a id="a-Mj"></a>颂曰。</p>
  <p id="aMk">菩提无发而发　　佛道无求故求</p>
  <p id="aMl">妙用无行而行　　真智无作而作</p>
  <p id="aMm">兴悲悟其同体　　行慈深入无缘</p>
  <p id="aMn">无所舍而行檀　　无所持而具戒</p>
  <p id="aMo">修进了无所起　　习忍达无所伤</p>
  <p id="aMp">般若悟境无生　　禅定知心无住</p>
  <p id="aMq">鉴无身而具相　　证无说而谈诠</p>
  <p id="aMr">建立水月道场　　庄严性空世界</p>
  <p id="aMs">罗列幻化供具　　供养影响如来</p>
  <p id="aMt">忏悔罪性本空　　劝请法身常住</p>
  <p id="aMu">回向了无所得　　随喜福等真如</p>
  <p id="aMv">赞叹彼我虚玄　　发愿能所平等</p>
  <p id="aMw">礼拜影现法会　　行道足蹑虚空</p>
  <p id="aMx">焚香妙达无生　　诵经深通实相</p>
  <p id="aMy">散华显诸无著　　弹指以表去尘</p>
  <p id="aMz">施为谷响度门　　修习空华万行</p>
  <p id="aN0">深入缘生性海　　常游如幻法门</p>
  <p id="aN1">誓断无染尘劳　　愿生惟心净土</p>
  <p id="aN2">履践实际理地　　出入无得观门</p>
  <p id="aN3">降伏镜像魔军　　大作梦中佛事</p>
  <p id="aN4">广度如化含识　　同证寂灭菩提</p>
 </body>
</html>