<!doctype html>
<html id="z3IBX7m1db" data-ver="1555">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">万善同归集卷第三</h1>
  <p id="a2">夫性起菩提。<a id="a-3"></a>真如万行。<a id="a-4"></a>终日作而无作。<a id="a-5"></a>虽无行而遍行。<a id="a-6"></a>若云有作即同魔事。<a id="a-7"></a>或执无行还归断灭。<a id="a-8"></a>故知自心之外。<a id="a-9"></a>无法建立。<a id="a-A"></a>十身具足四土圆收。<a id="a-B"></a>虽总包含不坏内外。<a id="a-C"></a>皆称法界岂隔有无。<a id="a-D"></a>空中具方便之慧。<a id="a-E"></a>不着于有。<a id="a-F"></a>有中运殊胜之行。<a id="a-G"></a>不堕于无。<a id="a-H"></a>是以即理之事。<a id="a-I"></a>行成无阂。<a id="a-J"></a>即事之理。<a id="a-K"></a>行顺真如。<a id="a-L"></a>相用无亏。<a id="a-M"></a>体性斯在。<a id="a-N"></a>夫化他妙行。<a id="a-O"></a>不出十度四摄之门。<a id="a-P"></a>利己真修。<a id="a-Q"></a>无先七觉八正之道。<a id="a-R"></a>摄四念归于一实。<a id="a-S"></a>总四勤不出一心。<a id="a-T"></a>严净五根成就五力。<a id="a-U"></a>若论施则内外咸舍。<a id="a-V"></a>言戒则大小兼持。<a id="a-W"></a>修进则身心并行。<a id="a-X"></a>具忍则生法俱备。<a id="a-Y"></a>般若则境智无二。<a id="a-Z"></a>禅定则动寂皆平。<a id="a-a"></a>方便则普照尘劳。<a id="a-b"></a>发愿则遍含法界。<a id="a-c"></a>具力则精通十力。<a id="a-d"></a>了智则种智圆成。<a id="a-e"></a>爱语则俯顺机宜。<a id="a-f"></a>同事则能随行业。<a id="a-g"></a>运慈则冤亲普救。<a id="a-h"></a>说法则利钝齐收。<a id="a-i"></a>七觉则沉掉靡生。<a id="a-j"></a>八正则邪倒不起。<a id="a-k"></a>乃至备修三坚之妙行。<a id="a-l"></a>具足七圣之法财。<a id="a-m"></a>秉持三聚之律门。<a id="a-n"></a>圆满七净之真要。<a id="a-o"></a>悟天行契自然之本理。<a id="a-p"></a>修梵行断尘习之根源。<a id="a-q"></a>现病行憩声闻之化城。<a id="a-r"></a>示儿行引凡夫于天界。<a id="a-s"></a>历五位菩提之道。<a id="a-t"></a>入三德涅槃之城。<a id="a-u"></a>练三业而成三轮。<a id="a-v"></a>离三受而圆三念。<a id="a-w"></a>因从三观薰发。<a id="a-x"></a>果具五眼圆明。<a id="a-y"></a>方能游戏神通。<a id="a-z"></a>出入百千三昧。<a id="a-10"></a>净佛国土。<a id="a-11"></a>履践无阂道场。<a id="a-12"></a>然后普应诸方。<a id="a-13"></a>现十身之妙相。<a id="a-14"></a>遍照法界。<a id="a-15"></a>然四智之明灯。<a id="a-16"></a>感应道交任他根量。<a id="a-17"></a>不动本际迹应方圆。<a id="a-18"></a>凡有见闻皆能获益云云。<a id="a-19"></a>自彼于我何为。<a id="a-1A"></a>斯皆积善之所熏。<a id="a-1B"></a>成此无缘之大化。<a id="a-1C"></a>还源观云。<a id="a-1D"></a>用则波腾海沸。<a id="a-1E"></a>全真体以运行。<a id="a-1F"></a>体则镜净水澄。<a id="a-1G"></a>举随缘而会寂。<a id="a-1H"></a>肇师云。<a id="a-1I"></a>统万行则以权智为主。<a id="a-1J"></a>树德本则以六度为根。<a id="a-1K"></a>济蒙惑则以慈悲为首。<a id="a-1L"></a>语宗极则以不二为言。<a id="a-1M"></a>此皆不思议之本也。<a id="a-1N"></a>至若借座灯王请饭香土。<a id="a-1O"></a>室包乾象手接大千。<a id="a-1P"></a>皆不思议之迹也。<a id="a-1Q"></a>然幽关虽启圣应不同。<a id="a-1R"></a>非本无以垂迹。<a id="a-1S"></a>非迹无以显本。<a id="a-1T"></a>本迹虽殊。<a id="a-1U"></a>而不思议一也。</p>
  <p id="a1V">问身为道本。<a id="a-1W"></a>缚是脱因。<a id="a-1X"></a>何得然指烧身背道修道。<a id="a-1Y"></a>高僧传内小乘律中。<a id="a-1Z"></a>贬斥分明。<a id="a-1a"></a>奚为圣典。<a id="a-1b"></a>答亡身没命为法酬恩。<a id="a-1c"></a>冥契大乘深谐正教。<a id="a-1d"></a>大乘梵网经云。<a id="a-1e"></a>若佛子应行好心。<a id="a-1f"></a>先学大乘威仪经律。<a id="a-1g"></a>广开解义味。<a id="a-1h"></a>见后新学菩萨有从百里千里来求大乘经律。<a id="a-1i"></a>应如法为说一切苦行。<a id="a-1j"></a>若烧身烧臂烧指。<a id="a-1k"></a>若不烧身臂指供养诸佛。<a id="a-1l"></a>非出家菩萨。<a id="a-1m"></a>乃至饿虎狼狮子一切饿鬼。<a id="a-1n"></a>悉应舍身肉手足而供养之。<a id="a-1o"></a>然后一一次第为说正法。<a id="a-1p"></a>使心开意解。<a id="a-1q"></a>若不如是。<a id="a-1r"></a>犯轻垢罪。<a id="a-1s"></a>大乘首楞严经云。<a id="a-1t"></a>佛告阿难。<a id="a-1u"></a>若我灭后。<a id="a-1v"></a>其有比丘。<a id="a-1w"></a>发心决定修三摩提。<a id="a-1x"></a>能于如来形像之前。<a id="a-1y"></a>身然一灯烧一指节。<a id="a-1z"></a>及于身上热一香炷。<a id="a-20"></a>我说是人无始宿债一时酬毕。<a id="a-21"></a>长揖世间永脱诸漏。<a id="a-22"></a>虽未即明无上觉路。<a id="a-23"></a>是人于法已决定心。<a id="a-24"></a>若不为此舍身微因。<a id="a-25"></a>纵成无为。<a id="a-26"></a>必还生人酬其宿债。<a id="a-27"></a>如我马麦正等无异。<a id="a-28"></a>所以小乘执相。<a id="a-29"></a>制而不开。<a id="a-2A"></a>大教圆通。<a id="a-2B"></a>本无定法。<a id="a-2C"></a>菩萨善戒经云。<a id="a-2D"></a>声闻戒急。<a id="a-2E"></a>菩萨戒缓。<a id="a-2F"></a>声闻戒塞。<a id="a-2G"></a>菩萨戒开。<a id="a-2H"></a>又经云。<a id="a-2I"></a>声闻持戒是菩萨破戒。<a id="a-2J"></a>此之谓也。<a id="a-2K"></a>若依了义经。<a id="a-2L"></a>诸佛悦可。<a id="a-2M"></a>执随宜说。<a id="a-2N"></a>众圣悲嗟。<a id="a-2O"></a>秖可叹大褒圆自他兼利。<a id="a-2P"></a>岂容执权滞小本迹双迷。</p>
  <p id="a2Q">问五热炙身投岩赴火。<a id="a-2R"></a>九十六种千圣同诃。<a id="a-2S"></a>幸有正科何投邪辙。<a id="a-2T"></a>答智论云。<a id="a-2U"></a>佛法有二种道。<a id="a-2V"></a>一毕竟空道。<a id="a-2W"></a>二分别好恶道。<a id="a-2X"></a>若毕竟空道者。<a id="a-2Y"></a>凡夫如即漏尽解脱如。<a id="a-2Z"></a>如来语即提婆达多语。<a id="a-2a"></a>无二无别。<a id="a-2b"></a>一道一源。<a id="a-2c"></a>是以地狱起妙觉之心。<a id="a-2d"></a>佛果现泥犁之界。<a id="a-2e"></a>若舍邪趣正。<a id="a-2f"></a>邪正俱非。<a id="a-2g"></a>离恶着善。<a id="a-2h"></a>善恶咸失。<a id="a-2i"></a>若分别好恶道者。<a id="a-2j"></a>愚智不等真俗条然。<a id="a-2k"></a>玉石须分金鋀可辨。<a id="a-2l"></a>且约修行门内升降位中。<a id="a-2m"></a>自有内外宗徒邪正因果。<a id="a-2n"></a>善须甄别。<a id="a-2o"></a>不可雷同。<a id="a-2p"></a>且教申毁赞之文。<a id="a-2q"></a>的有抑扬之旨。<a id="a-2r"></a>执即成滞了无不通。<a id="a-2s"></a>四悉对治纵夺料简。<a id="a-2t"></a>若云总是。<a id="a-2u"></a>尼干成正真之道。<a id="a-2v"></a>诸佛错诃。<a id="a-2w"></a>若说俱非。<a id="a-2x"></a>药王堕颠倒之愆。<a id="a-2y"></a>诸佛错赞。<a id="a-2z"></a>是以兴邪则成无益之行。<a id="a-30"></a>废正则断方便之门。<a id="a-31"></a>须晓开遮。<a id="a-32"></a>宁无去取。<a id="a-33"></a>且内教外人。<a id="a-34"></a>遗身各有二意。<a id="a-35"></a>内教二者。<a id="a-36"></a>一明自他性空。<a id="a-37"></a>无法我二执。<a id="a-38"></a>不见所供之境。<a id="a-39"></a>亦无能烧之心。<a id="a-3A"></a>二惟供三宝。<a id="a-3B"></a>深报四恩。<a id="a-3C"></a>以助无上菩提。<a id="a-3D"></a>不希人天果报。<a id="a-3E"></a>外道二者。<a id="a-3F"></a>一身见不亡。<a id="a-3G"></a>转增我慢。<a id="a-3H"></a>迷无作之智眼。<a id="a-3I"></a>起有得之能心。<a id="a-3J"></a>二惟贪现在名闻。<a id="a-3K"></a>秖规后世福利。<a id="a-3L"></a>或愿作刹利之主。<a id="a-3M"></a>或求生广果之天。<a id="a-3N"></a>所以台教释药王焚身品云。<a id="a-3O"></a>境智不二。<a id="a-3P"></a>能所斯亡。<a id="a-3Q"></a>以不二观观不二境。<a id="a-3R"></a>成不二行会不二空。<a id="a-3S"></a>作是观时。<a id="a-3T"></a>若为法界见闻者益。<a id="a-3U"></a>故曰乘乘。<a id="a-3V"></a>所以投岩无招外行之论。<a id="a-3W"></a>赴火不为内众之讥。<a id="a-3X"></a>良由内有理观外晓期心。<a id="a-3Y"></a>故胜热息善财之疑。<a id="a-3Z"></a>尼干生严炽之解。<a id="a-3a"></a>笃论其道行方有克。<a id="a-3b"></a>心正行正智邪事邪。<a id="a-3c"></a>行不可废智不可亡。<a id="a-3d"></a>后学之徒无失法利。<a id="a-3e"></a>文殊问经云。<a id="a-3f"></a>菩萨舍身非是无记。<a id="a-3g"></a>惟得福德。<a id="a-3h"></a>是烦恼身灭故得清净身。<a id="a-3i"></a>譬如垢衣。<a id="a-3j"></a>以灰汁浣濯。<a id="a-3k"></a>垢灭衣在。<a id="a-3l"></a>若得圆旨。<a id="a-3m"></a>明断皎然。<a id="a-3n"></a>请鉴斯文。<a id="a-3o"></a>以为龟镜。</p>
  <p id="a3p">问住相布施。<a id="a-3q"></a>果结无常。<a id="a-3r"></a>增有为之心。<a id="a-3s"></a>背无为之道。<a id="a-3t"></a>争如理观。<a id="a-3u"></a>福等虚空。<a id="a-3v"></a>故经云。<a id="a-3w"></a>佛言。<a id="a-3x"></a>非我而能顺理。<a id="a-3y"></a>何坚执事缘尘。<a id="a-3z"></a>而不观心达道乎。<a id="a-40"></a>答若约观心。<a id="a-41"></a>寓目皆是。<a id="a-42"></a>既云达道。<a id="a-43"></a>举足宁非。<a id="a-44"></a>菩萨万行齐兴。<a id="a-45"></a>四摄广被。<a id="a-46"></a>不可执空害有守一疑诸。<a id="a-47"></a>华严经云。<a id="a-48"></a>受一非余。<a id="a-49"></a>魔所摄持。<a id="a-4A"></a>是以舍边趣中。<a id="a-4B"></a>还成邪见。<a id="a-4C"></a>不可据宗据令认妙认玄。<a id="a-4D"></a>识想施为阴界造作。<a id="a-4E"></a>应须随机遮照任智卷舒。<a id="a-4F"></a>于空有二门不出不在。<a id="a-4G"></a>真俗二谛非即非离。<a id="a-4H"></a>动止何乖圆融无阂。<a id="a-4I"></a>大凡诸佛菩萨修进之门。<a id="a-4J"></a>有正有助。<a id="a-4K"></a>有实有权。<a id="a-4L"></a>理事齐修。<a id="a-4M"></a>乘戒兼急。<a id="a-4N"></a>悲智双运。<a id="a-4O"></a>内外相资。<a id="a-4P"></a>若定立一宗。<a id="a-4Q"></a>是魔王之种。<a id="a-4R"></a>或亡泯一切。<a id="a-4S"></a>成己见之愚。<a id="a-4T"></a>故大集经云。<a id="a-4U"></a>有二行。<a id="a-4V"></a>缘空直入名为慧行。<a id="a-4W"></a>带事兼修是行行。<a id="a-4X"></a>菩提论有二道。<a id="a-4Y"></a>一方便道。<a id="a-4Z"></a>知诸善法。<a id="a-4a"></a>二智慧道。<a id="a-4b"></a>不得诸法。<a id="a-4c"></a>又经云。<a id="a-4d"></a>二如因中如如而无染。<a id="a-4e"></a>果中如如而无垢。<a id="a-4f"></a>又二心自性清净心。<a id="a-4g"></a>本有之义。<a id="a-4h"></a>离垢清净心。<a id="a-4i"></a>究竟之义。<a id="a-4j"></a>起信论立二相。<a id="a-4k"></a>一同相。<a id="a-4l"></a>平等性义。<a id="a-4m"></a>二异相。<a id="a-4n"></a>幻差别义。<a id="a-4o"></a>台教有二善。<a id="a-4p"></a>达能所空名止善。<a id="a-4q"></a>方便劝修名行善。</p>
  <p id="a4r">问祖佛法要。<a id="a-4s"></a>惟立一乘。<a id="a-4t"></a>或云。<a id="a-4u"></a>十方薄伽梵。<a id="a-4v"></a>一路涅槃门。<a id="a-4w"></a>或云。<a id="a-4x"></a>一切无阂人。<a id="a-4y"></a>一道出生死。<a id="a-4z"></a>如何广陈差别。<a id="a-50"></a>立二法门。<a id="a-51"></a>惑乱正宗。<a id="a-52"></a>起诸邪见。<a id="a-53"></a>答诸佛法门虽成一种。<a id="a-54"></a>约用分二。<a id="a-55"></a>其体常同。<a id="a-56"></a>如一心法立真如生灭二门。<a id="a-57"></a>则是二谛一乘之道。<a id="a-58"></a>今古恒然无有增减。<a id="a-59"></a>是以总别互显。<a id="a-5A"></a>本末相资。<a id="a-5B"></a>非总无以出别。<a id="a-5C"></a>非别无以成总。<a id="a-5D"></a>非本无以垂末。<a id="a-5E"></a>非末无以显本。<a id="a-5F"></a>故知只翼难冲孤轮匪运。<a id="a-5G"></a>惟真不立单妄不成。<a id="a-5H"></a>约体则差而无差。<a id="a-5I"></a>就用则不别而别。<a id="a-5J"></a>一二无阂。<a id="a-5K"></a>方入不二之门。<a id="a-5L"></a>空有不乖。<a id="a-5M"></a>始蹈真空之境。</p>
  <p id="a5N">问事则分位差别。<a id="a-5O"></a>理惟一味湛然。<a id="a-5P"></a>性相不同。<a id="a-5Q"></a>云何无阂。<a id="a-5R"></a>答能依之事。<a id="a-5S"></a>从理而成。<a id="a-5T"></a>所依之理。<a id="a-5U"></a>随事而现。<a id="a-5V"></a>如千波不阂一湿。<a id="a-5W"></a>犹众器匪隔一金。<a id="a-5X"></a>体用相收。<a id="a-5Y"></a>卷舒一际。<a id="a-5Z"></a>若约圆旨。<a id="a-5a"></a>不惟理事相即。<a id="a-5b"></a>要理理相即亦得。<a id="a-5c"></a>事事相即亦得。<a id="a-5d"></a>理事不即亦得。<a id="a-5e"></a>故称随缘自在无阂法门。<a id="a-5f"></a>又且诸佛化门。<a id="a-5g"></a>檀施一法。<a id="a-5h"></a>为十度之首。<a id="a-5i"></a>乃万行之先。<a id="a-5j"></a>入道之初因。<a id="a-5k"></a>摄生之要轨。<a id="a-5l"></a>大论云。<a id="a-5m"></a>檀为宝藏常随逐人。<a id="a-5n"></a>檀为破苦能与人乐。<a id="a-5o"></a>檀为善御开示天道。<a id="a-5p"></a>檀为善府摄诸善人。<a id="a-5q"></a>檀为安隐。<a id="a-5r"></a>临命终时心不怖畏。<a id="a-5s"></a>檀为慈相能济一切。<a id="a-5t"></a>檀为集乐能破苦贼。<a id="a-5u"></a>檀为大将能伏悭敌。<a id="a-5v"></a>檀为净道贤圣所由。<a id="a-5w"></a>檀为积善福德之门。<a id="a-5x"></a>檀能全获福乐之果。<a id="a-5y"></a>檀为涅槃之初缘。<a id="a-5z"></a>入善人众中之要法。<a id="a-60"></a>称誉赞叹之渊府。<a id="a-61"></a>处众无难之功德。<a id="a-62"></a>心不悔恨之窟宅。<a id="a-63"></a>善法道行之根本。<a id="a-64"></a>种种欢乐之林薮。<a id="a-65"></a>富贵安隐之福田。<a id="a-66"></a>得道涅槃之津济。<a id="a-67"></a>六行集云。<a id="a-68"></a>若凡夫施时。<a id="a-69"></a>起慢心成罪行。<a id="a-6A"></a>起敬心成福行。<a id="a-6B"></a>若二乘施时。<a id="a-6C"></a>惟观尘动转。<a id="a-6D"></a>小菩萨施时。<a id="a-6E"></a>念色体空。<a id="a-6F"></a>大菩萨施时。<a id="a-6G"></a>知心妄见若佛谓证惟心。<a id="a-6H"></a>离念常净。<a id="a-6I"></a>是知一布施门六行成别。<a id="a-6J"></a>岂可雷同一时该下。<a id="a-6K"></a>亦有内施外施理檀事檀。<a id="a-6L"></a>体用更资本末互显。<a id="a-6M"></a>据理沉断执事堕常。<a id="a-6N"></a>理事融通方超二患。<a id="a-6O"></a>且诸佛圣旨。<a id="a-6P"></a>校量施中。<a id="a-6Q"></a>理檀为先。<a id="a-6R"></a>内施偏重。<a id="a-6S"></a>故法华经云。<a id="a-6T"></a>佛言。<a id="a-6U"></a>若有发心欲得阿耨多罗三藐三菩提。<a id="a-6V"></a>能然手指乃至足一指供养佛塔。<a id="a-6W"></a>胜以国城妻子及三千大千国土。<a id="a-6X"></a>山林河池诸珍宝物而供养者。<a id="a-6Y"></a>智论云。<a id="a-6Z"></a>若人舍身。<a id="a-6a"></a>胜过阎浮提满中珍宝。<a id="a-6b"></a>则知利口轻言易述。<a id="a-6c"></a>全身重宝难倾。<a id="a-6d"></a>保命情深好生意切。<a id="a-6e"></a>直得三轮体寂。<a id="a-6f"></a>犹为通教所收。<a id="a-6g"></a>况乃取舍情生。<a id="a-6h"></a>岂得成其净施。<a id="a-6i"></a>且圆教施门。<a id="a-6j"></a>遍含法界。<a id="a-6k"></a>乃何事而不备。<a id="a-6l"></a>何理而不圆。<a id="a-6m"></a>菩萨照理而不却事。<a id="a-6n"></a>鉴事而不捐理。<a id="a-6o"></a>弘之在人曷滞于法。<a id="a-6p"></a>若离理有事。<a id="a-6q"></a>事成定性之愚。<a id="a-6r"></a>若离事有理。<a id="a-6s"></a>理成断灭之执。<a id="a-6t"></a>若着事而迷理。<a id="a-6u"></a>则报在轮回。<a id="a-6v"></a>若体理而得事。<a id="a-6w"></a>则果成究竟。<a id="a-6x"></a>故法华经云。<a id="a-6y"></a>又见菩萨头目身体欣乐施与求佛智慧。<a id="a-6z"></a>若舍身是邪。<a id="a-70"></a>何成佛慧。<a id="a-71"></a>故知毫善趣果弘深。<a id="a-72"></a>以此度门标因匪弃。<a id="a-73"></a>如释迦佛舍身命时。<a id="a-74"></a>度度皆证法门。<a id="a-75"></a>或得柔顺忍。<a id="a-76"></a>或入无生法忍等。<a id="a-77"></a>大凡菩萨所作。<a id="a-78"></a>皆了无我无性。<a id="a-79"></a>涉事见理。<a id="a-7A"></a>遇境知空。<a id="a-7B"></a>不同凡夫造其罪福不解因果善恶无性。<a id="a-7C"></a>是为迷事取性。<a id="a-7D"></a>常系三有。</p>
  <p id="a7E">问经云。<a id="a-7F"></a>以三恒河沙身命布施。<a id="a-7G"></a>不如受持四句偈。<a id="a-7H"></a>故知般若功深。<a id="a-7I"></a>施门力劣。<a id="a-7J"></a>何得违宗越理枉力劳神。<a id="a-7K"></a>可谓期悟遭迷。<a id="a-7L"></a>求升反坠矣。<a id="a-7M"></a>答得理则万行方成。<a id="a-7N"></a>知宗乃千途不滞。<a id="a-7O"></a>不可去彼取此执是排非。<a id="a-7P"></a>须履无阂之门。<a id="a-7Q"></a>善入遍行之道。<a id="a-7R"></a>是以过去诸佛本师释迦。<a id="a-7S"></a>从无量劫来。<a id="a-7T"></a>舍无数身命。<a id="a-7U"></a>或为求法则出髓而剜身。<a id="a-7V"></a>或为行慈则施鹰而饲虎。<a id="a-7W"></a>般若论云。<a id="a-7X"></a>如来无量劫来舍身命财。<a id="a-7Y"></a>为摄持正法。<a id="a-7Z"></a>正法无有边际。<a id="a-7a"></a>即无穷之因。<a id="a-7b"></a>得无穷之果。<a id="a-7c"></a>果即三身也。<a id="a-7d"></a>乃至西天此土菩萨高僧。<a id="a-7e"></a>自古及今遗身不少。<a id="a-7f"></a>皆遵释迦之正典。<a id="a-7g"></a>尽效药王之遗风。<a id="a-7h"></a>高僧传蔼法师入南山。<a id="a-7i"></a>自剜身肉布于石上。<a id="a-7j"></a>引肠挂树捧心而卒。<a id="a-7k"></a>书偈以石云。<a id="a-7l"></a>愿舍此身已。<a id="a-7m"></a>早令身自在。<a id="a-7n"></a>法身自在已。<a id="a-7o"></a>在在诸趣中。<a id="a-7p"></a>随有利益处。<a id="a-7q"></a>护法救众生。<a id="a-7r"></a>又复业应尽。<a id="a-7s"></a>有为法皆然。<a id="a-7t"></a>三界皆无常。<a id="a-7u"></a>时来不自在。<a id="a-7v"></a>他杀及自死。<a id="a-7w"></a>终归如是处。<a id="a-7x"></a>智者所不乐。<a id="a-7y"></a>业尽于今日。<a id="a-7z"></a>又僧崖菩萨烧身云。<a id="a-80"></a>代一切众生苦。<a id="a-81"></a>先烧其手。<a id="a-82"></a>众人问曰。<a id="a-83"></a>菩萨自烧。<a id="a-84"></a>众生罪熟。<a id="a-85"></a>各自受苦。<a id="a-86"></a>何由可代。<a id="a-87"></a>答曰。<a id="a-88"></a>犹如烧手一念善根。<a id="a-89"></a>即能灭恶。<a id="a-8A"></a>岂非代耶。<a id="a-8B"></a>又告众曰。<a id="a-8C"></a>我灭度后。<a id="a-8D"></a>好供养病人。<a id="a-8E"></a>并难可测其本。<a id="a-8F"></a>多是诸佛圣人乘权应化。<a id="a-8G"></a>自非大心平等。<a id="a-8H"></a>何能恭敬。<a id="a-8I"></a>此是实行也。<a id="a-8J"></a>天台宗满禅师。<a id="a-8K"></a>一生讲诵莲经。<a id="a-8L"></a>感神人现身。<a id="a-8M"></a>正定经咒文字。<a id="a-8N"></a>后焚身供养法华经。<a id="a-8O"></a>又智者门人净辩禅师。<a id="a-8P"></a>于忏堂前焚身。<a id="a-8Q"></a>供养普贤菩萨。<a id="a-8R"></a>双林傅大士欲焚身救众生苦。<a id="a-8S"></a>门人等前后四十八人。<a id="a-8T"></a>代师焚身。<a id="a-8U"></a>请师住世教化有情。<a id="a-8V"></a>传记广明不能备引。<a id="a-8W"></a>若云诸圣境界示现施为。<a id="a-8X"></a>则圣有诳夫之愆。<a id="a-8Y"></a>凡无即圣之分。<a id="a-8Z"></a>教网虚设方便则空。<a id="a-8a"></a>本为接后逗前令凡实证。<a id="a-8b"></a>设是示现权施。<a id="a-8c"></a>亦令后人仿效。<a id="a-8d"></a>不可将邪倒之法赚人施行。<a id="a-8e"></a>大圣真慈终不虚诳。<a id="a-8f"></a>是以八万法门无非解脱。<a id="a-8g"></a>一念微善皆趣真如。<a id="a-8h"></a>自有初心后心生忍法忍。<a id="a-8i"></a>未必将高斥下以下凌高。<a id="a-8j"></a>善须知时自量根力。<a id="a-8k"></a>不可评他美恶强立是非。<a id="a-8l"></a>言是祸胎自招来业。<a id="a-8m"></a>且如得忍菩萨。<a id="a-8n"></a>虽证生法二空。<a id="a-8o"></a>为利他故破悭贪垢。<a id="a-8p"></a>尚乃烧臂焚身。<a id="a-8q"></a>如药王菩萨僧崖之类。<a id="a-8r"></a>若未具忍者。<a id="a-8s"></a>虽知以智慧火焚烦恼薪。<a id="a-8t"></a>了达二空不生身见。<a id="a-8u"></a>其或现行障重。<a id="a-8v"></a>未得相应。<a id="a-8w"></a>起勇猛心运真实行。<a id="a-8x"></a>酬恩供佛代苦行慈。<a id="a-8y"></a>欲成助道之门。<a id="a-8z"></a>不起希求之想。<a id="a-90"></a>若不欺诳事不唐捐。<a id="a-91"></a>脱或智眼未明。<a id="a-92"></a>犹生我执。<a id="a-93"></a>但求因果志不坚牢。<a id="a-94"></a>拟效先踪不在此限。<a id="a-95"></a>夫众生根机不同。<a id="a-96"></a>所尚各异。<a id="a-97"></a>故经云。<a id="a-98"></a>佛言。<a id="a-99"></a>若众生以虚妄而得度者。<a id="a-9A"></a>我亦妄语。<a id="a-9B"></a>是知事出千巧理归一源。<a id="a-9C"></a>皆是大慈善权方便。<a id="a-9D"></a>或因舍身命而顿入法忍。<a id="a-9E"></a>或一心禅定而豁悟无生。<a id="a-9F"></a>或了本清净而证实相门。<a id="a-9G"></a>或作不净观而登远离道。<a id="a-9H"></a>或住七宝房舍而阶圣果。<a id="a-9I"></a>或处冢间树下而趣涅槃。<a id="a-9J"></a>是以尘沙度门入皆解脱。<a id="a-9K"></a>无边教网了即归真。<a id="a-9L"></a>大圣垂言终不虚设。<a id="a-9M"></a>譬如涉远以到为期。<a id="a-9N"></a>不取途中强论难易。<a id="a-9O"></a>故知医不专散天不长晴。<a id="a-9P"></a>应须丸散调停阴阳兼济遂得众疾同愈。<a id="a-9Q"></a>万物齐荣。<a id="a-9R"></a>皆是权施。<a id="a-9S"></a>实无定法。<a id="a-9T"></a>随其乐欲。<a id="a-9U"></a>逗其便宜。<a id="a-9V"></a>惟取证道为心。<a id="a-9W"></a>不拣入门粗细。<a id="a-9X"></a>若于圆教四门生着。<a id="a-9Y"></a>犹为藏教初门所治。<a id="a-9Z"></a>故菩萨所行檀度之门。<a id="a-9a"></a>如囚因厕孔而得出。<a id="a-9b"></a>似病服不净而获痊。<a id="a-9c"></a>非观无以拔三毒之病根。<a id="a-9d"></a>非行无以超三界之有狱。<a id="a-9e"></a>书云。<a id="a-9f"></a>获鸟者罗之一目。<a id="a-9g"></a>不可以一目为罗。<a id="a-9h"></a>治国者功在一人。<a id="a-9i"></a>不可以一人为国。<a id="a-9j"></a>是以众行俱备。<a id="a-9k"></a>万善齐修。<a id="a-9l"></a>一行归源。<a id="a-9m"></a>千门自正。<a id="a-9n"></a>经明十二因缘是一法。<a id="a-9o"></a>以四等观者。<a id="a-9p"></a>得四种菩提。<a id="a-9q"></a>若惟取上上根人。<a id="a-9r"></a>则中下绝分。<a id="a-9s"></a>故弘半教有成满之功。<a id="a-9t"></a>至宝所因化城之力。<a id="a-9u"></a>岂可舍此取彼执实谤权顿弃机缘灭佛方便。<a id="a-9v"></a>故云从实分权权是实权。<a id="a-9w"></a>开权显实。<a id="a-9x"></a>实是权实。<a id="a-9y"></a>如迷权实二门。<a id="a-9z"></a>则智不自在。<a id="a-A0"></a>大论云。<a id="a-A1"></a>众生种种因缘。<a id="a-A2"></a>得度不同。<a id="a-A3"></a>有禅定得度者。<a id="a-A4"></a>有持戒说法得度者。<a id="a-A5"></a>有光明触身得度者。<a id="a-A6"></a>譬如城有多门。<a id="a-A7"></a>入处各别至处不异。<a id="a-A8"></a>所言般若功深者。<a id="a-A9"></a>然般若孕圣弘贤。<a id="a-AA"></a>含灵蕴妙。<a id="a-AB"></a>标之则为宗为首为导为依。<a id="a-AC"></a>融之则触境该空无非般若。<a id="a-AD"></a>故经云。<a id="a-AE"></a>色无边故般若无边。<a id="a-AF"></a>肇论云。<a id="a-AG"></a>三毒四倒皆悉清净。<a id="a-AH"></a>何独尊净于般若。<a id="a-AI"></a>今何取舍而欲逃空避影乎。<a id="a-AJ"></a>且诸佛密意。<a id="a-AK"></a>诠旨难裁。<a id="a-AL"></a>空拳诳小儿。<a id="a-AM"></a>诱度于一切。<a id="a-AN"></a>无有决定法。<a id="a-AO"></a>故号大菩提不知般若有破着之功。<a id="a-AP"></a>教中偏赞却乃随语生见。<a id="a-AQ"></a>是以依方故迷。<a id="a-AR"></a>故般若能导万行。<a id="a-AS"></a>若无万行。<a id="a-AT"></a>般若何施。<a id="a-AU"></a>偏啖酱而饮碱。<a id="a-AV"></a>失味致患。<a id="a-AW"></a>专抱空而执断。<a id="a-AX"></a>丧智成愆。<a id="a-AY"></a>智论云。<a id="a-AZ"></a>帝释意念。<a id="a-Aa"></a>若般若是究竟法者。<a id="a-Ab"></a>行人但行般若。<a id="a-Ac"></a>何用余法。<a id="a-Ad"></a>佛答。<a id="a-Ae"></a>菩萨六波罗蜜。<a id="a-Af"></a>以般若波罗蜜用无所得法和合故。<a id="a-Ag"></a>此即是般若波罗蜜。<a id="a-Ah"></a>若但行般若不行余法。<a id="a-Ai"></a>则功德不具足。<a id="a-Aj"></a>不美不妙。<a id="a-Ak"></a>譬如愚人不识饭食种具。<a id="a-Al"></a>闻酱是众味主。<a id="a-Am"></a>便纯饮酱失味致患。<a id="a-An"></a>行者亦如是。<a id="a-Ao"></a>欲除着心故但行般若。<a id="a-Ap"></a>反坠邪见不能增进善法。<a id="a-Aq"></a>若与五波罗蜜和合。<a id="a-Ar"></a>则功德具足。<a id="a-As"></a>义味调适。<a id="a-At"></a>楞伽山顶经云。<a id="a-Au"></a>菩萨速疾道有二。<a id="a-Av"></a>一方便道者。<a id="a-Aw"></a>能为因缘。<a id="a-Ax"></a>二般若道者。<a id="a-Ay"></a>能至寂灭。<a id="a-Az"></a>是以般若无方便。<a id="a-B0"></a>溺无为之坑。<a id="a-B1"></a>方便无般若。<a id="a-B2"></a>陷幻化之网。<a id="a-B3"></a>二轮不滞一道无亏。<a id="a-B4"></a>权实双行正宗方显。<a id="a-B5"></a>住无所住。<a id="a-B6"></a>佛事所以兼修。<a id="a-B7"></a>得无所得。<a id="a-B8"></a>智心所以恒寂。</p>
  <p id="aB9">问教秖令观身无我。<a id="a-BA"></a>了本无生。<a id="a-BB"></a>既达性空。<a id="a-BC"></a>何存身见。<a id="a-BD"></a>而欲妄想。<a id="a-BE"></a>仍须舍乎。<a id="a-BF"></a>答理中非有。<a id="a-BG"></a>事上非无。<a id="a-BH"></a>从缘幻生。<a id="a-BI"></a>虽无作者善恶无性。<a id="a-BJ"></a>业果宛然。<a id="a-BK"></a>从无始际丧无数身。<a id="a-BL"></a>但续俱生无利而死。<a id="a-BM"></a>今舍父母遗体。<a id="a-BN"></a>岂是己身。<a id="a-BO"></a>若一念圆修戒定慧等。<a id="a-BP"></a>微妙善心。<a id="a-BQ"></a>方真己体。<a id="a-BR"></a>今所舍者乃是缘生。<a id="a-BS"></a>然于事中。<a id="a-BT"></a>且为利益而死。<a id="a-BU"></a>况正当无明烦恼三障二死所缠。<a id="a-BV"></a>何乃说空。<a id="a-BW"></a>谁当信受。<a id="a-BX"></a>是以佛法贵在行持。<a id="a-BY"></a>不取一期口辩。<a id="a-BZ"></a>如虫食木偶得成文。<a id="a-Ba"></a>似鸟言空。<a id="a-Bb"></a>全无其旨。<a id="a-Bc"></a>烦恼不减。<a id="a-Bd"></a>我慢翻增。<a id="a-Be"></a>是恶取邪空。<a id="a-Bf"></a>非善达正法。<a id="a-Bg"></a>须亲见谛言行相应。<a id="a-Bh"></a>但纵妄语粗心。<a id="a-Bi"></a>岂察潜行蜜用。<a id="a-Bj"></a>古德云。<a id="a-Bk"></a>行取千尺万尺。<a id="a-Bl"></a>说取一寸半寸。<a id="a-Bm"></a>又经云。<a id="a-Bn"></a>言虽说空。<a id="a-Bo"></a>行在有中。<a id="a-Bp"></a>宝积经云。<a id="a-Bq"></a>佛言。<a id="a-Br"></a>若不修行得菩提者。<a id="a-Bs"></a>音声言说。<a id="a-Bt"></a>亦应证得无上菩提。<a id="a-Bu"></a>作如是言。<a id="a-Bv"></a>我当作佛我当作佛。<a id="a-Bw"></a>以此语故无边众生应成正觉。<a id="a-Bx"></a>故知行在言前。<a id="a-By"></a>道非心外。<a id="a-Bz"></a>又经云。<a id="a-C0"></a>佛言。<a id="a-C1"></a>学我法者。<a id="a-C2"></a>惟证乃知。<a id="a-C3"></a>是以剧恶不如微善。<a id="a-C4"></a>多虚不如少实。<a id="a-C5"></a>但能行者不弃于小心。<a id="a-C6"></a>纵空说者徒标于大意。<a id="a-C7"></a>若未契真如之用。<a id="a-C8"></a>顺法性而行。<a id="a-C9"></a>惟得上慢之心。<a id="a-CA"></a>自招诬罔之咎。<a id="a-CB"></a>是以仁王列五忍之位。<a id="a-CC"></a>智者备六即之文。<a id="a-CD"></a>行位分明岂可叨滥。<a id="a-CE"></a>何不入平等观起随喜心。<a id="a-CF"></a>积众善之根成大慈之种。<a id="a-CG"></a>经云。<a id="a-CH"></a>然一指节爇一炷香。<a id="a-CI"></a>尚灭积劫之愆瑕。<a id="a-CJ"></a>或散一华暂称一佛。<a id="a-CK"></a>毕至究竟之果位。<a id="a-CL"></a>首楞严经云。<a id="a-CM"></a>菩萨同事。<a id="a-CN"></a>尚作奸偷屠贩淫女寡妇。<a id="a-CO"></a>靡所不为。<a id="a-CP"></a>无生义云。<a id="a-CQ"></a>离相无住行人。<a id="a-CR"></a>不住涅槃。<a id="a-CS"></a>能普现色身。<a id="a-CT"></a>在有为中。<a id="a-CU"></a>能贵能贱能凡能圣。<a id="a-CV"></a>行仁义之道。<a id="a-CW"></a>悲济十方尽未来际。<a id="a-CX"></a>又云。<a id="a-CY"></a>凡地修圣行。<a id="a-CZ"></a>果地习凡因。<a id="a-Ca"></a>未具佛法。<a id="a-Cb"></a>亦不灭受而取证也。<a id="a-Cc"></a>明知真是俗真。<a id="a-Cd"></a>俗是真俗。<a id="a-Ce"></a>执即尘劳。<a id="a-Cf"></a>通为佛事。<a id="a-Cg"></a>入法性三昧。<a id="a-Ch"></a>无一法可嫌。<a id="a-Ci"></a>证无边定门。<a id="a-Cj"></a>无一法可弃。<a id="a-Ck"></a>胜负既失。<a id="a-Cl"></a>取舍全乖。<a id="a-Cm"></a>不可障他菩提灭自善本。<a id="a-Cn"></a>又纵了非身深穷实相。<a id="a-Co"></a>不滞心境决定无疑。<a id="a-Cp"></a>虽知一切有为犹如空中鸟迹。<a id="a-Cq"></a>尚须地地观练对治。<a id="a-Cr"></a>习气非无。<a id="a-Cs"></a>况坚执四倒之愚。<a id="a-Ct"></a>深陷八邪之网。<a id="a-Cu"></a>持此秽质广作贪淫。<a id="a-Cv"></a>被幻网所笼。<a id="a-Cw"></a>为情色所醉。<a id="a-Cx"></a>汨没生死沉沦苦轮者欤。<a id="a-Cy"></a>所以大觉深嗟。<a id="a-Cz"></a>广垂毁摈。<a id="a-D0"></a>诸圣舍身之际。<a id="a-D1"></a>无不先诃。<a id="a-D2"></a>如以毒药而换醍醐。<a id="a-D3"></a>似将瓦器而易珍宝。<a id="a-D4"></a>故宝积经。<a id="a-D5"></a>观身有四十种过患。<a id="a-D6"></a>或云。<a id="a-D7"></a>贪欲之狱。<a id="a-D8"></a>恒为烦恼之所系缠。<a id="a-D9"></a>臭秽之坑。<a id="a-DA"></a>常被诸虫之所唼食。<a id="a-DB"></a>似行厕而五种不净。<a id="a-DC"></a>若漏囊而九孔常穿。<a id="a-DD"></a>嗔恚毒蛇起害心。<a id="a-DE"></a>而伤残慧命。<a id="a-DF"></a>愚痴罗刹执我见而吞啖智身。<a id="a-DG"></a>犹恶贼而举世皆嫌。<a id="a-DH"></a>类死狗而诸贤并弃。<a id="a-DI"></a>不坚如芭蕉水沫。<a id="a-DJ"></a>无常似焰影电光。<a id="a-DK"></a>虽灌啖而反作冤仇。<a id="a-DL"></a>每将养而罔知恩报。<a id="a-DM"></a>广诮非一。<a id="a-DN"></a>难可具言。<a id="a-DO"></a>若不审此深愆。<a id="a-DP"></a>遂乃广兴恶业。<a id="a-DQ"></a>迷斯为是而不进修。<a id="a-DR"></a>则智行两亏。<a id="a-DS"></a>理事俱失。<a id="a-DT"></a>须先厌患苦切对治。<a id="a-DU"></a>知非而欲火潜消。<a id="a-DV"></a>了本而真源自现。<a id="a-DW"></a>故法华经云。<a id="a-DX"></a>犹如三界火宅所烧。<a id="a-DY"></a>何由能解佛之智慧。</p>
  <p id="aDZ">问身虽虚假众患所缠。<a id="a-Da"></a>然因此幻形能成道果。<a id="a-Db"></a>经云。<a id="a-Dc"></a>不入烦恼大海。<a id="a-Dd"></a>不得无价宝珠。<a id="a-De"></a>若欲舍之。<a id="a-Df"></a>恐成后悔。<a id="a-Dg"></a>答夫生不灭。<a id="a-Dh"></a>有相皆空。<a id="a-Di"></a>若于三宝中志诚归向起一舍心。<a id="a-Dj"></a>犹胜世间虚生浪死。<a id="a-Dk"></a>则能以无常体得金刚体。<a id="a-Dl"></a>以不坚身易坚固身。<a id="a-Dm"></a>取舍二途须凭智照。</p>
  <p id="aDn">问安心入道须顺真空。<a id="a-Do"></a>起行度生全归世谛。<a id="a-Dp"></a>但了法性以辩正宗。<a id="a-Dq"></a>何乃斥实凭虚丧本骤末。<a id="a-Dr"></a>有为扰动造作纷纭。<a id="a-Ds"></a>汨乱真源昏浊心水。<a id="a-Dt"></a>答第一义中真亦不立。<a id="a-Du"></a>平等法界无佛众生。<a id="a-Dv"></a>俗谛门中不舍一法。<a id="a-Dw"></a>凡兴有作佛事门收。<a id="a-Dx"></a>是以诸佛常依二谛说法。<a id="a-Dy"></a>若不得世谛。<a id="a-Dz"></a>不得第一义谛。<a id="a-E0"></a>唯识论云。<a id="a-E1"></a>拨无二谛是恶取空。<a id="a-E2"></a>诸佛说不可治者。<a id="a-E3"></a>金刚经云。<a id="a-E4"></a>发阿耨菩提心者。<a id="a-E5"></a>于法不说断灭相。<a id="a-E6"></a>贤首国师云。<a id="a-E7"></a>真空不坏缘起业果。<a id="a-E8"></a>是故尊卑宛然。<a id="a-E9"></a>金刚三昧论云。<a id="a-EA"></a>真俗无二而不守一。<a id="a-EB"></a>由无二故则是一心。<a id="a-EC"></a>不守一故举体为二。<a id="a-ED"></a>华严经云。<a id="a-EE"></a>譬如虚空于十方中。<a id="a-EF"></a>若去来今求不可得。<a id="a-EG"></a>然非无虚空。<a id="a-EH"></a>菩萨如是。<a id="a-EI"></a>观一切法皆不可得。<a id="a-EJ"></a>然非无一切法。<a id="a-EK"></a>如实无异。<a id="a-EL"></a>不失所作。<a id="a-EM"></a>普示修行菩萨诸行。<a id="a-EN"></a>不舍大愿调伏众生。<a id="a-EO"></a>转正法轮不坏因果。<a id="a-EP"></a>又云。<a id="a-EQ"></a>菩萨摩诃萨了达自身及以众生本来寂灭。<a id="a-ER"></a>不惊不怖而勤修福智无有厌足。<a id="a-ES"></a>虽知一切法无有造作。<a id="a-ET"></a>而亦不舍诸法自相。<a id="a-EU"></a>虽于诸境界永离贪欲。<a id="a-EV"></a>而常乐瞻奉诸佛色身。<a id="a-EW"></a>虽知不由他悟入于法。<a id="a-EX"></a>而种种方便求一切智。<a id="a-EY"></a>虽知诸佛国土皆如虚空。<a id="a-EZ"></a>而常乐庄严一切佛刹。<a id="a-Ea"></a>虽恒观察无人无我。<a id="a-Eb"></a>而教化众生无有疲厌。<a id="a-Ec"></a>虽于法界而本来不动。<a id="a-Ed"></a>以神通智力现众变化。<a id="a-Ee"></a>虽已成就一切智智。<a id="a-Ef"></a>而修菩萨行无有休息。<a id="a-Eg"></a>虽知诸法不可言说。<a id="a-Eh"></a>而转净法轮令众生喜。<a id="a-Ei"></a>虽能示现诸佛神力。<a id="a-Ej"></a>而不厌舍菩萨之身。<a id="a-Ek"></a>虽现入于大涅槃。<a id="a-El"></a>而一切处示现受生。<a id="a-Em"></a>能作如是权实双行法。<a id="a-En"></a>是佛业。<a id="a-Eo"></a>是以若拨果排因。<a id="a-Ep"></a>即空见外道。<a id="a-Eq"></a>据体绝用。<a id="a-Er"></a>是趣寂声闻。<a id="a-Es"></a>又若立正宗。<a id="a-Et"></a>何法非宗。<a id="a-Eu"></a>既论法性。<a id="a-Ev"></a>何物非性。<a id="a-Ew"></a>从迷破执。<a id="a-Ex"></a>则权立是非。<a id="a-Ey"></a>从悟辩同。<a id="a-Ez"></a>实无取舍。<a id="a-F0"></a>今所论者。<a id="a-F1"></a>不同凡夫所执事相。<a id="a-F2"></a>又非三藏菩萨偏假离真及通教声闻但空灭相。<a id="a-F3"></a>若离空之有。<a id="a-F4"></a>乃妄色之因。<a id="a-F5"></a>若离有之空。<a id="a-F6"></a>归灰断之果。<a id="a-F7"></a>今则性即相之性。<a id="a-F8"></a>故不阂繁兴。<a id="a-F9"></a>相即性之相。<a id="a-FA"></a>故无亏湛寂。<a id="a-FB"></a>境是不思议境。<a id="a-FC"></a>空是第一义空。<a id="a-FD"></a>舒卷同时。<a id="a-FE"></a>即空而常有。<a id="a-FF"></a>存泯下坏。<a id="a-FG"></a>即有而常空。<a id="a-FH"></a>故台教云。<a id="a-FI"></a>如镜有像瓦砾不现中具诸相。<a id="a-FJ"></a>但空即无。<a id="a-FK"></a>微妙净法身。<a id="a-FL"></a>具相三十二。<a id="a-FM"></a>清凉国师云。<a id="a-FN"></a>凡圣交彻。<a id="a-FO"></a>即凡心而见佛心。<a id="a-FP"></a>理事双修。<a id="a-FQ"></a>依本智而求佛智。<a id="a-FR"></a>古德释云。<a id="a-FS"></a>禅宗失意之徒。<a id="a-FT"></a>执理迷事云。<a id="a-FU"></a>性本具足。<a id="a-FV"></a>何假修求。<a id="a-FW"></a>但要亡情。<a id="a-FX"></a>即真佛自现。<a id="a-FY"></a>学法之辈。<a id="a-FZ"></a>执事迷理。<a id="a-Fa"></a>何须孜孜修习理法。<a id="a-Fb"></a>合之双美。<a id="a-Fc"></a>离之两伤。<a id="a-Fd"></a>理事双修。<a id="a-Fe"></a>以彰圆妙。<a id="a-Ff"></a>休心绝念名理行。<a id="a-Fg"></a>兴功涉有名事行。<a id="a-Fh"></a>依本智者。<a id="a-Fi"></a>本觉智。<a id="a-Fj"></a>此是因智。<a id="a-Fk"></a>此虚明不昧名智。<a id="a-Fl"></a>成前理行。<a id="a-Fm"></a>亡情显理。<a id="a-Fn"></a>求佛智者。<a id="a-Fo"></a>即无障阂解脱智。<a id="a-Fp"></a>此是果智。<a id="a-Fq"></a>约圆明决断为智。<a id="a-Fr"></a>成前事行。<a id="a-Fs"></a>以起行成果故。<a id="a-Ft"></a>此则体性同故所以依之。<a id="a-Fu"></a>相用异故所以求之。<a id="a-Fv"></a>但求相用不求体性。<a id="a-Fw"></a>前亡情理行。<a id="a-Fx"></a>即是除染缘起。<a id="a-Fy"></a>以显体性。<a id="a-Fz"></a>兴功事行。<a id="a-G0"></a>即是发净缘起。<a id="a-G1"></a>以成相用。<a id="a-G2"></a>无相宗云。<a id="a-G3"></a>如上所说。<a id="a-G4"></a>相用可然。<a id="a-G5"></a>但依本智情亡。<a id="a-G6"></a>则相用自显。<a id="a-G7"></a>以本具故。<a id="a-G8"></a>何须特尔起于事行。<a id="a-G9"></a>圆宗云。<a id="a-GA"></a>性诠本具。<a id="a-GB"></a>亡情之时但除染分相用。<a id="a-GC"></a>自显真体。<a id="a-GD"></a>若无事行彼起净分相用。<a id="a-GE"></a>无因得生。<a id="a-GF"></a>如金中虽有众器除矿但能显金。<a id="a-GG"></a>若不施功造作。<a id="a-GH"></a>无因得生其器。<a id="a-GI"></a>岂金出矿已不造不作自然得成于器。<a id="a-GJ"></a>若亡情则不假事行。<a id="a-GK"></a>佛令具修岂不虚劳学者。<a id="a-GL"></a>是以八地。<a id="a-GM"></a>已能离念。<a id="a-GN"></a>佛劝方令起于事行知由离念不了。<a id="a-GO"></a>所以文云。<a id="a-GP"></a>法性真常离心念。<a id="a-GQ"></a>二乘于此亦能得。<a id="a-GR"></a>不以此故为世尊。<a id="a-GS"></a>但以甚深无阂智。<a id="a-GT"></a>七劝皆是事行故。<a id="a-GU"></a>是知果佛须性相具足因行。<a id="a-GV"></a>必须事理双修。<a id="a-GW"></a>依本智如得金。<a id="a-GX"></a>修理行如去矿。<a id="a-GY"></a>修事行如造作。<a id="a-GZ"></a>求佛智如成器也慈愍三藏录云。<a id="a-Ga"></a>若言世尊说诸有为定如空华。<a id="a-Gb"></a>无有一物名虚妄者。<a id="a-Gc"></a>虚妄无形非解脱因。<a id="a-Gd"></a>如何世尊敕诸弟子。<a id="a-Ge"></a>勤修六度万行妙因。<a id="a-Gf"></a>当证菩提涅槃之果。<a id="a-Gg"></a>岂有智者赞乾闼婆城坚实高妙。<a id="a-Gh"></a>复劝诸人以兔角为梯而可登陟乎。<a id="a-Gi"></a>由此理故。<a id="a-Gj"></a>虽是凡夫发菩提心行菩萨行。<a id="a-Gk"></a>虽然有漏修习是实是正有体虚妄。<a id="a-Gl"></a>非如龟毛空无一物说为虚妄。<a id="a-Gm"></a>皆是依他缘生幻有。<a id="a-Gn"></a>不同无而妄计。<a id="a-Go"></a>若如是解者。<a id="a-Gp"></a>常行于相。<a id="a-Gq"></a>相不能阂。<a id="a-Gr"></a>速得解脱。<a id="a-Gs"></a>迷情局执于教不通。<a id="a-Gt"></a>虽求离相。<a id="a-Gu"></a>恒被相拘。<a id="a-Gv"></a>无有解脱。<a id="a-Gw"></a>又云。<a id="a-Gx"></a>若三世佛行执为妄想。<a id="a-Gy"></a>凭何修学而得解脱。<a id="a-Gz"></a>不依佛行别有所宗。<a id="a-H0"></a>皆外道行。<a id="a-H1"></a>古德云。<a id="a-H2"></a>若一向拱手自取安隐不行仁义道即阙庄严。<a id="a-H3"></a>多劫亦不成。<a id="a-H4"></a>但实际不受一尘。<a id="a-H5"></a>佛事不舍一法。<a id="a-H6"></a>还源观云。<a id="a-H7"></a>真该妄末行无不修。<a id="a-H8"></a>妄彻真源相无不寂。<a id="a-H9"></a>又云。<a id="a-HA"></a>真如之性。<a id="a-HB"></a>法尔随缘。<a id="a-HC"></a>万法俱兴。<a id="a-HD"></a>法尔归性。<a id="a-HE"></a>祖师传法偈云。<a id="a-HF"></a>心地随时说。<a id="a-HG"></a>菩提亦秖宁。<a id="a-HH"></a>事理俱无阂。<a id="a-HI"></a>当生即不生。<a id="a-HJ"></a>故知真不守性。<a id="a-HK"></a>顺寂而万有恒兴。<a id="a-HL"></a>缘不失体。<a id="a-HM"></a>任动而一空常寂。</p>
  <p id="aHN">问思益经云。<a id="a-HO"></a>入正位者。<a id="a-HP"></a>不从一地至十地。<a id="a-HQ"></a>楞伽经云。<a id="a-HR"></a>寂灭真如有何次第。<a id="a-HS"></a>古德云。<a id="a-HT"></a>宁可永劫沉沦。<a id="a-HU"></a>终不求诸圣解脱。<a id="a-HV"></a>又云。<a id="a-HW"></a>任汝千圣现。<a id="a-HX"></a>我有天真佛。<a id="a-HY"></a>何乃掜目生华。<a id="a-HZ"></a>强分行位。<a id="a-Ha"></a>答若心冥性佛。<a id="a-Hb"></a>理括真源。<a id="a-Hc"></a>岂假他缘尚犹忘己。<a id="a-Hd"></a>若随智区分。<a id="a-He"></a>于无次第中而立次第。<a id="a-Hf"></a>虽似升降。<a id="a-Hg"></a>本位不动。<a id="a-Hh"></a>夫圣人大宝曰位。<a id="a-Hi"></a>若无行位。<a id="a-Hj"></a>则是天魔外道。<a id="a-Hk"></a>若约圆融门。<a id="a-Hl"></a>则顺法界性。<a id="a-Hm"></a>本自清净。<a id="a-Hn"></a>若约行布门。<a id="a-Ho"></a>则随世谛相。<a id="a-Hp"></a>前后浅深。<a id="a-Hq"></a>今圆融不碍行布。<a id="a-Hr"></a>顿成诸行。<a id="a-Hs"></a>一地即一切地故。<a id="a-Ht"></a>若行布不碍圆融。<a id="a-Hu"></a>遍成诸行。<a id="a-Hv"></a>增进诸位功德故。<a id="a-Hw"></a>点空论位常居中道。<a id="a-Hx"></a>不有而有阶降历然。<a id="a-Hy"></a>有而不有泯然虚静。<a id="a-Hz"></a>故般若经云。<a id="a-I0"></a>须菩提问佛。<a id="a-I1"></a>若诸法毕竟无所有。<a id="a-I2"></a>云何说有一地乃至十地佛言。<a id="a-I3"></a>以诸法毕竟无所有故。<a id="a-I4"></a>则有菩萨初地至十地。<a id="a-I5"></a>若诸法有决定性者。<a id="a-I6"></a>则无一地乃至十地。<a id="a-I7"></a>是以三十七品。<a id="a-I8"></a>菩萨履践之门。<a id="a-I9"></a>五十二位。<a id="a-IA"></a>古佛修行之路。<a id="a-IB"></a>从初念处一念圆修。<a id="a-IC"></a>迄至十八不共。<a id="a-ID"></a>练磨三业究竟清净。</p>
  <p id="aIE">问真源自性本自圆成。<a id="a-IF"></a>何藉修行广兴动作。<a id="a-IG"></a>经云。<a id="a-IH"></a>见苦断集。<a id="a-II"></a>证灭修道。<a id="a-IJ"></a>名为戏论。<a id="a-IK"></a>若起妄修行。<a id="a-IL"></a>何当契本。<a id="a-IM"></a>答起信论云。<a id="a-IN"></a>以有妄想心故。<a id="a-IO"></a>能知名义为说真觉。<a id="a-IP"></a>亦因真如内熏。<a id="a-IQ"></a>令此无明而有净用。<a id="a-IR"></a>复因诸佛言教力。<a id="a-IS"></a>内外相资。<a id="a-IT"></a>令此妄心自信己身有真如性。<a id="a-IU"></a>能起种种方便修诸对治。<a id="a-IV"></a>此能修行。<a id="a-IW"></a>则是信有真如。<a id="a-IX"></a>由未证真。<a id="a-IY"></a>不名无漏。<a id="a-IZ"></a>妄念若净真性自显。<a id="a-Ia"></a>又虽修无性。<a id="a-Ib"></a>不阂真修。<a id="a-Ic"></a>从妄显真。<a id="a-Id"></a>因识成智。<a id="a-Ie"></a>犹如影像能表镜明。<a id="a-If"></a>若无尘劳佛道不立。<a id="a-Ig"></a>古德云。<a id="a-Ih"></a>真妄二法。<a id="a-Ii"></a>同是一心。<a id="a-Ij"></a>妄揽真成。<a id="a-Ik"></a>无别妄故。<a id="a-Il"></a>真随妄现。<a id="a-Im"></a>无别真故。<a id="a-In"></a>又真外有妄。<a id="a-Io"></a>理不遍故。<a id="a-Ip"></a>妄外有真。<a id="a-Iq"></a>事无依故。<a id="a-Ir"></a>又若执本净。<a id="a-Is"></a>是自性痴。<a id="a-It"></a>若假外修。<a id="a-Iu"></a>是他性痴。<a id="a-Iv"></a>若内外相资。<a id="a-Iw"></a>是共性痴。<a id="a-Ix"></a>若本末俱遣。<a id="a-Iy"></a>是无因痴。<a id="a-Iz"></a>长者论云。<a id="a-J0"></a>若一概皆平。<a id="a-J1"></a>则无心修道。<a id="a-J2"></a>应须策修以至无修方知万法无修。<a id="a-J3"></a>宝积经云。<a id="a-J4"></a>若无正修者。<a id="a-J5"></a>猫兔等亦合成佛。<a id="a-J6"></a>以无正修故。<a id="a-J7"></a>台教云。<a id="a-J8"></a>行能成智。<a id="a-J9"></a>行满智圆。<a id="a-JA"></a>智能显理。<a id="a-JB"></a>理穷智寂。<a id="a-JC"></a>相须之道兴废不无。<a id="a-JD"></a>因权显实。<a id="a-JE"></a>实立权亡。<a id="a-JF"></a>约妄明真。<a id="a-JG"></a>真成妄泯权妄既寂真实亦空。<a id="a-JH"></a>非妄非权何真何实。<a id="a-JI"></a>牛头融大师云。<a id="a-JJ"></a>若言修生。<a id="a-JK"></a>则造作非真。<a id="a-JL"></a>若言本有。<a id="a-JM"></a>则万行虚设。</p>
  <p id="aJN">问一切凡夫常在于定。<a id="a-JO"></a>何须数息入观而无绳自缚乎。<a id="a-JP"></a>答若法性三昧。<a id="a-JQ"></a>何人不具。<a id="a-JR"></a>若论究竟定门。<a id="a-JS"></a>唯佛方备。<a id="a-JT"></a>等觉菩萨尚乃不知。<a id="a-JU"></a>散心凡夫岂容测度。<a id="a-JV"></a>故文殊云。<a id="a-JW"></a>譬如人学射。<a id="a-JX"></a>从粗至细。<a id="a-JY"></a>后乃所发皆中。<a id="a-JZ"></a>我亦如是。<a id="a-Ja"></a>初学三昧谛缘一境。<a id="a-Jb"></a>后入无心三昧。<a id="a-Jc"></a>始一切时中常与定俱。<a id="a-Jd"></a>所以不净假观数息妙门。<a id="a-Je"></a>是入甘露之津。<a id="a-Jf"></a>出生死之径。<a id="a-Jg"></a>故龙树祖师云。<a id="a-Jh"></a>观佛十力中。<a id="a-Ji"></a>二力最大。<a id="a-Jj"></a>因业力故入生死。<a id="a-Jk"></a>因定力故出生死。<a id="a-Jl"></a>正法念经云。<a id="a-Jm"></a>救四天下人命。<a id="a-Jn"></a>不如一食顷端心正意。<a id="a-Jo"></a>是以在缠真如昏散皆具。<a id="a-Jp"></a>出缠真如。<a id="a-Jq"></a>定慧方明。<a id="a-Jr"></a>总别条然前后无滥。<a id="a-Js"></a>何专理是宁斥事非。</p>
  <p id="aJt">问菩萨大业。<a id="a-Ju"></a>以摄化为基。<a id="a-Jv"></a>何乃独宿孤峰入深兰若。<a id="a-Jw"></a>既违本愿何成利人。<a id="a-Jx"></a>答菩萨本为度他。<a id="a-Jy"></a>是以先修定慧。<a id="a-Jz"></a>空闲静处禅观易成。<a id="a-K0"></a>少欲头陀能入圣道。<a id="a-K1"></a>法华经云。<a id="a-K2"></a>又见菩萨勇猛精进入于深山思惟佛道。</p>
  <p id="aK3">问多闻广读习学记持。<a id="a-K4"></a>徇义穷文。<a id="a-K5"></a>何当见性。<a id="a-K6"></a>答若随语生见。<a id="a-K7"></a>齐文作解。<a id="a-K8"></a>执诠忘旨。<a id="a-K9"></a>逐教迷心。<a id="a-KA"></a>指月不分即难见性。<a id="a-KB"></a>若因言悟道藉教明宗。<a id="a-KC"></a>谛入圆诠深探佛意。<a id="a-KD"></a>即多闻而成宝藏。<a id="a-KE"></a>积学以为智海。<a id="a-KF"></a>从凡入圣。<a id="a-KG"></a>皆因玄学之力。<a id="a-KH"></a>居危获安。<a id="a-KI"></a>尽资妙智之功。<a id="a-KJ"></a>言为入道之阶梯。<a id="a-KK"></a>教是辩正之绳墨。<a id="a-KL"></a>华严经云。<a id="a-KM"></a>欲度众生令住涅槃。<a id="a-KN"></a>不离无障阂解脱智。<a id="a-KO"></a>无障阂解脱智不离一切法如实觉。<a id="a-KP"></a>一切法如实觉不离无行无生行慧光。<a id="a-KQ"></a>无行无生行慧光不离禅善巧决定观察智。<a id="a-KR"></a>禅善巧决定观察智不离善巧多闻。<a id="a-KS"></a>菩萨如是观察了知已。<a id="a-KT"></a>倍于正法勤求修习。<a id="a-KU"></a>日夜惟愿闻法喜法。<a id="a-KV"></a>乐法依法随法解法。<a id="a-KW"></a>顺法到法住法行法。<a id="a-KX"></a>菩萨如是勤求佛法。<a id="a-KY"></a>所有珍财皆无吝惜。<a id="a-KZ"></a>不见有物难得可重。<a id="a-Ka"></a>但于能说佛法之人。<a id="a-Kb"></a>生难遭想。<a id="a-Kc"></a>法华经云。<a id="a-Kd"></a>若有利根智慧明了多闻强识乃可为说。<a id="a-Ke"></a>论云。<a id="a-Kf"></a>有慧无多闻。<a id="a-Kg"></a>是不知实相。<a id="a-Kh"></a>譬如大暗中有目无所见。<a id="a-Ki"></a>多闻无智慧。<a id="a-Kj"></a>亦不知实相。<a id="a-Kk"></a>譬如大明中有灯而无目。<a id="a-Kl"></a>多闻利智慧。<a id="a-Km"></a>是所说应受。<a id="a-Kn"></a>无闻无智慧。<a id="a-Ko"></a>是名人身牛。<a id="a-Kp"></a>故圆教二品。<a id="a-Kq"></a>方许兼读诵。<a id="a-Kr"></a>位居不退。<a id="a-Ks"></a>始闻法无厌。<a id="a-Kt"></a>闻有助观之力。<a id="a-Ku"></a>学成种智之功。<a id="a-Kv"></a>不可作牛羊之眼。<a id="a-Kw"></a>罔辨方隅。<a id="a-Kx"></a>处愚戆之心。<a id="a-Ky"></a>不分菽麦乎。</p>
  <p id="aKz">问灵知不昧。<a id="a-L0"></a>妙性常圆。<a id="a-L1"></a>何假参寻。<a id="a-L2"></a>遍求知识。<a id="a-L3"></a>答一切众生悟里生迷。<a id="a-L4"></a>真中起妄。<a id="a-L5"></a>秖为不觉。<a id="a-L6"></a>须假发扬。<a id="a-L7"></a>法华经云。<a id="a-L8"></a>佛曾亲近百千万亿无数诸佛。<a id="a-L9"></a>尽行诸佛无量道法。<a id="a-LA"></a>勇猛精进名称普闻。<a id="a-LB"></a>又云。<a id="a-LC"></a>善知识者是大因缘。<a id="a-LD"></a>所谓令得见佛。<a id="a-LE"></a>发阿耨多罗三藐三菩提心。<a id="a-LF"></a>华严经云。<a id="a-LG"></a>譬如暗中宝。<a id="a-LH"></a>无灯不可见。<a id="a-LI"></a>佛法无人说。<a id="a-LJ"></a>虽智不能了。<a id="a-LK"></a>又云。<a id="a-LL"></a>不要三千大千世界满中珍宝。<a id="a-LM"></a>惟愿乐闻一句未闻佛法。<a id="a-LN"></a>又云。<a id="a-LO"></a>虽知诸法不由他悟。<a id="a-LP"></a>而常尊敬诸善知识。<a id="a-LQ"></a>起信论云。<a id="a-LR"></a>又诸佛法有因有缘。<a id="a-LS"></a>因缘具足乃得成办。<a id="a-LT"></a>如木中火性是火正因。<a id="a-LU"></a>若无人知不假方便。<a id="a-LV"></a>能自烧人。<a id="a-LW"></a>无有是处。<a id="a-LX"></a>众生亦尔。<a id="a-LY"></a>虽有正因熏习之力。<a id="a-LZ"></a>若不遇诸佛菩萨善知识等以之为缘。<a id="a-La"></a>能自断烦恼入涅槃者。<a id="a-Lb"></a>则无是处。<a id="a-Lc"></a>法句经云。<a id="a-Ld"></a>如裹香之纸系鱼之索。<a id="a-Le"></a>佛语诸比丘。<a id="a-Lf"></a>夫物本净。<a id="a-Lg"></a>皆由因缘以兴罪福。<a id="a-Lh"></a>近贤明则道义隆。<a id="a-Li"></a>友愚暗则殃祸集。<a id="a-Lj"></a>譬如纸索。<a id="a-Lk"></a>近香则香。<a id="a-Ll"></a>系鱼则臭。<a id="a-Lm"></a>渐染玩习各不自觉。<a id="a-Ln"></a>颂曰。<a id="a-Lo"></a>鄙夫染人如近臭物。<a id="a-Lp"></a>渐迷习非不觉成恶。<a id="a-Lq"></a>贤夫染人如附香熏。<a id="a-Lr"></a>进智习善行成芳洁。<a id="a-Ls"></a>首楞严经云。<a id="a-Lt"></a>佛告阿难。<a id="a-Lu"></a>一切众生从无始来。<a id="a-Lv"></a>种种颠倒业种自然。<a id="a-Lw"></a>如恶叉聚诸修行人不能得成无上菩提。<a id="a-Lx"></a>乃至别成声闻缘觉。<a id="a-Ly"></a>及成外道诸天魔王及魔眷属。<a id="a-Lz"></a>皆由不知二种根本错乱修习。<a id="a-M0"></a>犹如煮砂欲成嘉馔。<a id="a-M1"></a>纵经尘劫终不能成。<a id="a-M2"></a>是知初心。<a id="a-M3"></a>须亲道友以辨邪正。<a id="a-M4"></a>方契真修。<a id="a-M5"></a>或涉权门日劫相倍。<a id="a-M6"></a>若得圆旨不枉功程。<a id="a-M7"></a>直至道场永无疑悔。<a id="a-M8"></a>及生自悟之时。<a id="a-M9"></a>惟证无师自然之智。<a id="a-MA"></a>决定不从人得。</p>
  <p id="aMB">问说法为人。<a id="a-MC"></a>虽成大业。<a id="a-MD"></a>未齐极地。<a id="a-ME"></a>恐损自行。<a id="a-MF"></a>登地菩萨尚被佛诃。<a id="a-MG"></a>未证凡夫如何开演。<a id="a-MH"></a>答台教初品。<a id="a-MI"></a>即是凡夫。<a id="a-MJ"></a>若信入圆门。<a id="a-MK"></a>亦可说法。<a id="a-ML"></a>以凡夫心同佛所知。<a id="a-MM"></a>用所生眼齐如来见。<a id="a-MN"></a>般若经中校量。<a id="a-MO"></a>正忆念自修行般若之福。<a id="a-MP"></a>不如广为人天巧说譬喻。<a id="a-MQ"></a>令前人易解般若。<a id="a-MR"></a>其福最胜。<a id="a-MS"></a>经云。<a id="a-MT"></a>其人戒足虽羸劣。<a id="a-MU"></a>善能说法利多人。<a id="a-MV"></a>若有供养是人者。<a id="a-MW"></a>则为供养十方佛。<a id="a-MX"></a>未曾有经云。<a id="a-MY"></a>说法有二大因缘。<a id="a-MZ"></a>一者开化天人福无量故。<a id="a-Ma"></a>二者为报施食恩故。<a id="a-Mb"></a>岂得不说。<a id="a-Mc"></a>又财施如灯。<a id="a-Md"></a>但明小室。<a id="a-Me"></a>法施若日。<a id="a-Mf"></a>远照天下。<a id="a-Mg"></a>大方广总持经云。<a id="a-Mh"></a>佛言。<a id="a-Mi"></a>善男子。<a id="a-Mj"></a>佛灭度后。<a id="a-Mk"></a>若有法师。<a id="a-Ml"></a>善随乐欲为人说法。<a id="a-Mm"></a>能令菩萨学大乘者。<a id="a-Mn"></a>及诸大众。<a id="a-Mo"></a>有发一毛欢喜之心。<a id="a-Mp"></a>乃至暂下一滴泪者。<a id="a-Mq"></a>当知皆是佛之神力。<a id="a-Mr"></a>但见解不谬冥契佛心。<a id="a-Ms"></a>虽为他人亦乃化功归己。<a id="a-Mt"></a>既能助道又报佛恩。<a id="a-Mu"></a>傥不涉名闻。<a id="a-Mv"></a>实一毫不弃。<a id="a-Mw"></a>至于传持法宝。<a id="a-Mx"></a>讲唱大乘。<a id="a-My"></a>制论释经。<a id="a-Mz"></a>著文解义。<a id="a-N0"></a>拔不信之疑箭。<a id="a-N1"></a>照愚暗之智光。<a id="a-N2"></a>建法垣墙续佛寿命。<a id="a-N3"></a>或取经西土求法遐方。<a id="a-N4"></a>或翻译大乘润文至教。<a id="a-N5"></a>或广行经咒遍施受持。<a id="a-N6"></a>开法施之门。<a id="a-N7"></a>续传灯之焰。<a id="a-N8"></a>能将甘露。<a id="a-N9"></a>沃枯竭之心。<a id="a-NA"></a>善使金錍扶痴盲之眼。<a id="a-NB"></a>经云。<a id="a-NC"></a>假使顶戴经尘劫。<a id="a-ND"></a>身为床座遍三千。<a id="a-NE"></a>若不传法度众生。<a id="a-NF"></a>决定无能报恩者。</p>
  <p id="aNG">问何不一法顿悟万行自圆。<a id="a-NH"></a>而迂回渐径勤劳小善乎。<a id="a-NI"></a>禅宗一念不生。<a id="a-NJ"></a>一尘不现。<a id="a-NK"></a>若争驰焰水。<a id="a-NL"></a>竞执空华。<a id="a-NM"></a>以幻修幻。<a id="a-NN"></a>终无得理。<a id="a-NO"></a>答诸佛了幻。<a id="a-NP"></a>方能度幻众生。<a id="a-NQ"></a>菩萨明空。<a id="a-NR"></a>是以从空建立。<a id="a-NS"></a>涅槃经云。<a id="a-NT"></a>佛言。<a id="a-NU"></a>一切诸法皆如幻相。<a id="a-NV"></a>如来在中以方便力无所染着。<a id="a-NW"></a>何以故。<a id="a-NX"></a>诸佛法尔。<a id="a-NY"></a>中论云。<a id="a-NZ"></a>以有空义故。<a id="a-Na"></a>一切法得成。<a id="a-Nb"></a>是以顿如种子已包。<a id="a-Nc"></a>渐似芽茎旋发。<a id="a-Nd"></a>又如见九层之台。<a id="a-Ne"></a>则可顿见。<a id="a-Nf"></a>要须蹑阶而后得升。<a id="a-Ng"></a>顿了心性。<a id="a-Nh"></a>即心是佛。<a id="a-Ni"></a>无性不具。<a id="a-Nj"></a>而须积功遍修万行。<a id="a-Nk"></a>又如磨镜一时遍磨明净有渐。<a id="a-Nl"></a>万行顿修悟则渐胜。<a id="a-Nm"></a>此名圆渐。<a id="a-Nn"></a>非是渐圆。<a id="a-No"></a>亦是无位中位。<a id="a-Np"></a>无行中行。<a id="a-Nq"></a>是以彻果该因。<a id="a-Nr"></a>从微至着。<a id="a-Ns"></a>皆须慈善根力。<a id="a-Nt"></a>乃能自利利他故。<a id="a-Nu"></a>九层之台成于始篑。<a id="a-Nv"></a>千里之程托于初步。<a id="a-Nw"></a>滔滔之水起于滥觞。<a id="a-Nx"></a>森森之树生于毫末。<a id="a-Ny"></a>道不遗于小行。<a id="a-Nz"></a>暗弗拒于初明。<a id="a-O0"></a>故一句染神。<a id="a-O1"></a>历劫不朽。<a id="a-O2"></a>一善入心。<a id="a-O3"></a>万世匪忘。<a id="a-O4"></a>涅槃经云。<a id="a-O5"></a>佛说。<a id="a-O6"></a>修一善心破百种恶。<a id="a-O7"></a>如少金刚能坏须弥。<a id="a-O8"></a>亦如少火能烧一切。<a id="a-O9"></a>如少毒药能害众生。<a id="a-OA"></a>少善亦尔能破大恶。<a id="a-OB"></a>日摩尼宝经云。<a id="a-OC"></a>佛告迦葉菩萨。<a id="a-OD"></a>我观众生。<a id="a-OE"></a>虽后数千巨亿万劫在欲爱中为罪所覆。<a id="a-OF"></a>若闻佛经一反念善。<a id="a-OG"></a>罪即消尽。<a id="a-OH"></a>大智度论云。<a id="a-OI"></a>如来成道时。<a id="a-OJ"></a>有十种微笑。<a id="a-OK"></a>而观世间。<a id="a-OL"></a>有小因大果小缘大报。<a id="a-OM"></a>如求佛道。<a id="a-ON"></a>赞一偈。<a id="a-OO"></a>一称南无佛。<a id="a-OP"></a>烧一捻香。<a id="a-OQ"></a>必得作佛。<a id="a-OR"></a>何况闻知诸法实相不生不灭不不生不不灭。<a id="a-OS"></a>而行因缘。<a id="a-OT"></a>业亦不失。<a id="a-OU"></a>以是故笑。<a id="a-OV"></a>古德问云。<a id="a-OW"></a>达磨不与梁帝说功德因缘。<a id="a-OX"></a>而云无耶。<a id="a-OY"></a>菩萨舍国城建塔庙。<a id="a-OZ"></a>岂虚设乎。<a id="a-Oa"></a>答大师此说。<a id="a-Ob"></a>不坏福德因果。<a id="a-Oc"></a>武帝不达有为功德而有限剂。<a id="a-Od"></a>空无相福不可思量。<a id="a-Oe"></a>破他贪着。<a id="a-Of"></a>如不贪着。<a id="a-Og"></a>尽是无为。<a id="a-Oh"></a>菩萨亦作轮王。<a id="a-Oi"></a>如是福报因果历然。<a id="a-Oj"></a>可是无耶。<a id="a-Ok"></a>若达理者。<a id="a-Ol"></a>处之与法界同量。<a id="a-Om"></a>无有竭尽。<a id="a-On"></a>若不达理。<a id="a-Oo"></a>即是有为轮回之报。<a id="a-Op"></a>不应贪着。<a id="a-Oq"></a>忠国师云。<a id="a-Or"></a>诸佛菩萨皆具福智二严。<a id="a-Os"></a>岂是拨无因果。<a id="a-Ot"></a>但勿以理滞事以事妨理。<a id="a-Ou"></a>终日行而不乖于无行也。<a id="a-Ov"></a>生法师问。<a id="a-Ow"></a>云何弹指合掌无非佛因耶。<a id="a-Ox"></a>答一切法皆无定性。<a id="a-Oy"></a>而所适随缘。<a id="a-Oz"></a>若以贪为缘。<a id="a-P0"></a>即适人天之报。<a id="a-P1"></a>若回向菩萨为缘。<a id="a-P2"></a>即成佛果之报。<a id="a-P3"></a>真如尚不守自性。<a id="a-P4"></a>而况此微善乎。</p>
 </body>
</html>