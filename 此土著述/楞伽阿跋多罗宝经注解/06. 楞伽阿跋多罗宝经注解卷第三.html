<!doctype html>
<html id="z3IBXPt1kN" data-ver="1691">
 <head>
  <meta charset="utf-8">
  <meta author="宗泐">
  <meta author="如己">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">楞伽阿跋多罗宝经注解卷第三(上)</h1>
  <h2 id="a2">一切佛语心品第三</h2>
  <p id="a3">尔时世尊。<a id="a-4"></a>告大慧菩萨摩诃萨言。<a id="a-5"></a>意生身分别通相。<a id="a-6"></a>我今当说。<a id="a-7"></a>谛听谛听。<a id="a-8"></a>善思念之。<a id="a-9"></a>大慧白佛言。<a id="a-A"></a>善哉世尊。<a id="a-B"></a>唯然受教。<a id="a-C"></a>佛告大慧。<a id="a-D"></a>有三种意生身。<a id="a-E"></a>云何为三。<a id="a-F"></a>所谓三昧乐正受意生身。<a id="a-G"></a>觉法自性性意生身。<a id="a-H"></a>种类俱生无行作意生身。<a id="a-I"></a>修行者。<a id="a-J"></a>了知初地上上增进相。<a id="a-K"></a>得三种身　三种意生身。<a id="a-L"></a>乃通教菩萨。<a id="a-M"></a>自行化他之道。<a id="a-N"></a>为菩萨者不可不知。<a id="a-O"></a>故如来不待问而告之。<a id="a-P"></a>初列三名而后征释。</p>
  <p id="aQ">大慧。<a id="a-R"></a>云何三昧乐正受意生身。<a id="a-S"></a>谓第三第四第五地三昧乐正受。<a id="a-T"></a>故种种自心寂静安住心海起浪识相不生。<a id="a-U"></a>知自心现境界性非性。<a id="a-V"></a>是名三昧乐正受意生身　言三昧乐正受意生身者。<a id="a-W"></a>此菩萨从三地至四地断见惑。<a id="a-X"></a>从五地至七地断思惑。<a id="a-Y"></a>得真空三昧之乐三昧翻正受。<a id="a-Z"></a>言三昧又言正受。<a id="a-a"></a>华梵兼举耳。<a id="a-b"></a>意生身者。<a id="a-c"></a>谓作意成真空法性身也。<a id="a-d"></a>种种自心等。<a id="a-e"></a>谓菩萨证空。<a id="a-f"></a>不同二乘心生味着为相风所动。<a id="a-g"></a>故曰安住心海。<a id="a-h"></a>又不同凡夫起六识波浪。<a id="a-i"></a>盖了一切境界唯自心现皆无自性。<a id="a-j"></a>是为初章生身。<a id="a-k"></a>此自行也。</p>
  <p id="al">大慧。<a id="a-m"></a>云何觉法自性性意生身。<a id="a-n"></a>谓第八地观察觉了如幻等法悉无所有。<a id="a-o"></a>身心转变得如幻三昧及余三昧门无量相力自在明。<a id="a-p"></a>如妙华庄严。<a id="a-q"></a>迅疾如意犹如幻梦水月镜像。<a id="a-r"></a>非造非所造如造所造。<a id="a-s"></a>一切色种种支分具足庄严。<a id="a-t"></a>随入一切佛刹大众。<a id="a-u"></a>通达自性法故。<a id="a-v"></a>是名觉法自性性意生身　此言菩萨入第八地。<a id="a-w"></a>觉了诸法如幻皆无有相。<a id="a-x"></a>身心转变无碍。<a id="a-y"></a>住如幻诸三昧门。<a id="a-z"></a>普入佛刹神通自在。<a id="a-10"></a>如妙华之庄严也。<a id="a-11"></a>迅疾下言如意如幻等者。<a id="a-12"></a>皆言化身速疾之无碍也。<a id="a-13"></a>非造非所造者。<a id="a-14"></a>谓化身色相不同四大实造。<a id="a-15"></a>如造所造者。<a id="a-16"></a>谓此色相与造相似。<a id="a-17"></a>如此幻造色相。<a id="a-18"></a>具足福慧庄严垂形刹土。<a id="a-19"></a>达此诸法唯我自性之性。<a id="a-1A"></a>是为自性性意生身。<a id="a-1B"></a>此化他也。</p>
  <p id="a1C">大慧。<a id="a-1D"></a>云何种类俱生无行作意生身。<a id="a-1E"></a>所谓觉一切佛法缘自得乐相。<a id="a-1F"></a>是名种类俱生无行作意生身。<a id="a-1G"></a>大慧。<a id="a-1H"></a>于彼三种身相。<a id="a-1I"></a>观察觉了应当修学　初则从生死假入涅槃空。<a id="a-1J"></a>次则从涅槃空入建立假。<a id="a-1K"></a>犹是二边。<a id="a-1L"></a>今入中道。<a id="a-1M"></a>所谓觉一切佛法等。<a id="a-1N"></a>言菩萨从八地已去。<a id="a-1O"></a>接入回向位中。<a id="a-1P"></a>了达诸佛自证法相即我自心。<a id="a-1Q"></a>故云自得乐相也。<a id="a-1R"></a>言种类俱生者。<a id="a-1S"></a>辅行云。<a id="a-1T"></a>了佛证法即入中道属佛种类。<a id="a-1U"></a>或谓千种万类非也自既入中。<a id="a-1V"></a>所化之机亦成佛之种类。<a id="a-1W"></a>故云俱生。<a id="a-1X"></a>至此位中智转行融名无行作。<a id="a-1Y"></a>未入证道但名意生。<a id="a-1Z"></a>是为第三意生相也。<a id="a-1a"></a>此三种身相。<a id="a-1b"></a>乃约位次别明。<a id="a-1c"></a>第二卷中言。<a id="a-1d"></a>譬如意去速疾。<a id="a-1e"></a>约处愿二义释者。<a id="a-1f"></a>是通释也。<a id="a-1g"></a>诫劝修学如文可见。</p>
  <p id="a1h">尔时世尊欲重宣此义。<a id="a-1i"></a>而说偈言。</p>
  <p id="a1j">非我乘大乘　　非说亦非字</p>
  <p id="a1k">非谛非解脱　　非无有境界</p>
  <p id="a1l">然乘摩诃衍　　三摩提自在</p>
  <p id="a1m">种种意生身　　自在华庄严</p>
  <p id="a1n">偈初四句。<a id="a-1o"></a>约如来自证离相故。<a id="a-1p"></a>皆以非言之。<a id="a-1q"></a>谓虽是大乘以离相故。<a id="a-1r"></a>是无乘可乘。<a id="a-1s"></a>盖离诸名相无证无得。<a id="a-1t"></a>而亦非无境界可示。<a id="a-1u"></a>然乘摩诃衍者。<a id="a-1v"></a>乘即能乘。<a id="a-1w"></a>摩诃衍即所乘之法。<a id="a-1x"></a>乃指三种意生身。<a id="a-1y"></a>是大乘之法也。<a id="a-1z"></a>三摩提者。<a id="a-20"></a>即初意生身也。<a id="a-21"></a>种种意生者。<a id="a-22"></a>超颂种类俱生身也。<a id="a-23"></a>华庄严者。<a id="a-24"></a>颂第二意生身也。</p>
  <p id="a25">尔时大慧菩萨摩诃萨白佛言。<a id="a-26"></a>世尊。<a id="a-27"></a>如世尊说。<a id="a-28"></a>若男子女人。<a id="a-29"></a>行五无间业。<a id="a-2A"></a>不入无择地狱。<a id="a-2B"></a>世尊。<a id="a-2C"></a>云何男子女人行五无间业不入无择地狱。<a id="a-2D"></a>佛告大慧。<a id="a-2E"></a>谛听谛听。<a id="a-2F"></a>善思念之。<a id="a-2G"></a>当为汝说。<a id="a-2H"></a>大慧白佛言。<a id="a-2I"></a>善哉世尊。<a id="a-2J"></a>唯然受教。<a id="a-2K"></a>佛告大慧。<a id="a-2L"></a>云何五无间业。<a id="a-2M"></a>所谓杀父母及害罗汉破坏众僧恶心出佛身血　五无间业恶逆之极者。<a id="a-2N"></a>凡作是业必受无间地狱之报。<a id="a-2O"></a>如来有时说言。<a id="a-2P"></a>亦有行五无间业不入无择狱者。<a id="a-2Q"></a>无择即无间也。<a id="a-2R"></a>大慧未达于是问佛。<a id="a-2S"></a>答中先据事列名。<a id="a-2T"></a>次约法征释。<a id="a-2U"></a>名虽从逆法实惟顺。<a id="a-2V"></a>义见下文。</p>
  <p id="a2W">大慧。<a id="a-2X"></a>云何众生母。<a id="a-2Y"></a>谓爱更受生。<a id="a-2Z"></a>贪喜俱如缘母立。<a id="a-2a"></a>无明为父生入处聚落。<a id="a-2b"></a>断二根本名害父母　贪爱母无明父。<a id="a-2c"></a>即十二因缘中。<a id="a-2d"></a>现在之爱更从受生。<a id="a-2e"></a>与未来贪喜俱。<a id="a-2f"></a>皆有生义如母养育。<a id="a-2g"></a>立即生也。<a id="a-2h"></a>由无明贪爱。<a id="a-2i"></a>生六入十二处等聚落。<a id="a-2j"></a>若断此贪爱无明根本。<a id="a-2k"></a>即害父母义也。</p>
  <p id="a2l">彼诸使不现。<a id="a-2m"></a>如鼠毒发诸法。<a id="a-2n"></a>究竟断彼名害罗汉　彼诸使不现者。<a id="a-2o"></a>谓罗汉已断正使未断习气。<a id="a-2p"></a>如鼠啮人疮虽愈遇雷复发。<a id="a-2q"></a>喻罗汉习气虽则不现忽遇相风摇动如迦葉闻琴起舞是也。<a id="a-2r"></a>诸法即不染污无知之法。<a id="a-2s"></a>若能究竟断之即害罗汉义也。</p>
  <p id="a2t">云何破僧。<a id="a-2u"></a>谓异相诸阴和合积聚。<a id="a-2v"></a>究竟断彼名为破僧　和合名僧故。<a id="a-2w"></a>以五阴和合言之。<a id="a-2x"></a>异相即色受想行识也。<a id="a-2y"></a>积聚即五阴积聚生死也。<a id="a-2z"></a>若能断之即破僧义也。</p>
  <p id="a30">大慧。<a id="a-31"></a>不觉外自共相自心现量。<a id="a-32"></a>七识身以三解脱无漏恶想。<a id="a-33"></a>究竟断彼七种识佛。<a id="a-34"></a>名为恶心出佛身血。<a id="a-35"></a>若男子女人。<a id="a-36"></a>行此无间事者。<a id="a-37"></a>名五无间。<a id="a-38"></a>亦名无间等　不学外自共相者。<a id="a-39"></a>谓不知诸法自相共相是自心现量。<a id="a-3A"></a>乃由迷于八识唯存七识。<a id="a-3B"></a>指七识妄觉而为佛义。<a id="a-3C"></a>非三解脱无漏之行莫能断之。<a id="a-3D"></a>无漏本善而言恶者。<a id="a-3E"></a>亦顺杀害义。<a id="a-3F"></a>能发此心究境断除七识之佛即出佛身血义也。<a id="a-3G"></a>入楞伽云。<a id="a-3H"></a>断彼八识身佛者。<a id="a-3I"></a>以九识为佛识。<a id="a-3J"></a>八识为菩萨识。<a id="a-3K"></a>以其体属无明。<a id="a-3L"></a>此内五无间也。<a id="a-3M"></a>自若男子下总结。</p>
  <p id="a3N">复次大慧。<a id="a-3O"></a>有外无间。<a id="a-3P"></a>今当演说。<a id="a-3Q"></a>汝及余菩萨摩诃萨。<a id="a-3R"></a>闻是义已。<a id="a-3S"></a>于未来世不堕愚痴。<a id="a-3T"></a>云何五无间。<a id="a-3U"></a>谓先所说无间。<a id="a-3V"></a>若行此者。<a id="a-3W"></a>于三解脱一一不得无间等法。<a id="a-3X"></a>除此已余化神力现无间等。<a id="a-3Y"></a>谓声闻化神力菩萨化神力如来化神力。<a id="a-3Z"></a>为余作无间罪者除疑悔过。<a id="a-3a"></a>为劝发故。<a id="a-3b"></a>神力变化现无间等。<a id="a-3c"></a>无有一向作无间事不得无间等。<a id="a-3d"></a>除觉自心现量离身财妄想离我我所摄受或时遇善知识解脱余趣相续妄想　外无间者。<a id="a-3e"></a>外以对内。<a id="a-3f"></a>盖指前五无间为内也。<a id="a-3g"></a>以实造无间之业为外也。<a id="a-3h"></a>上说行五无间得证圣智。<a id="a-3i"></a>恐人谓实造无间之因亦不受恶报。<a id="a-3j"></a>故又说此。<a id="a-3k"></a>若闻外五无间事业报不差。<a id="a-3l"></a>则不生疑惑。<a id="a-3m"></a>故云不堕愚痴。<a id="a-3n"></a>言先所说者。<a id="a-3o"></a>谓于余教中曾说无间。<a id="a-3p"></a>若作此无间业者。<a id="a-3q"></a>必堕阿鼻。<a id="a-3r"></a>岂得三种解脱无间等法耶。<a id="a-3s"></a>除此已下。<a id="a-3t"></a>言权造者。<a id="a-3u"></a>权必引实。<a id="a-3v"></a>入楞伽云。<a id="a-3w"></a>见其有造无间业者。<a id="a-3x"></a>为欲劝发令其改过。<a id="a-3y"></a>以神通力示同其事。<a id="a-3z"></a>寻即悔除证于解脱。<a id="a-40"></a>所谓行于非道通达佛道。<a id="a-41"></a>如调达阿阇世王等是也。<a id="a-42"></a>无有下。<a id="a-43"></a>言无有实造而不受无间报者。<a id="a-44"></a>然实造者。<a id="a-45"></a>未必永不得三解脱法。<a id="a-46"></a>故曰除觉自心现量等。<a id="a-47"></a>言若能了诸法唯心。<a id="a-48"></a>内不见身。<a id="a-49"></a>外不见财。<a id="a-4A"></a>离人法执。<a id="a-4B"></a>或于来世余趣受生。<a id="a-4C"></a>遇善知识离分别过皆得解脱。</p>
  <p id="a4D">尔时世尊欲重宣此义。<a id="a-4E"></a>而说偈言。</p>
  <p id="a4F">贪爱名为母　　无明则为父</p>
  <p id="a4G">觉境识为佛　　诸使为罗汉</p>
  <p id="a4H">阴集名为僧　　无间次第断</p>
  <p id="a4I">谓是五无间　　不入无择狱</p>
  <p id="a4J">此颂上内五无间也。</p>
  <p id="a4K">尔时大慧菩萨复白佛言。<a id="a-4L"></a>世尊。<a id="a-4M"></a>惟愿为说佛之知觉。<a id="a-4N"></a>世尊。<a id="a-4O"></a>何等是佛之知觉。<a id="a-4P"></a>佛告大慧。<a id="a-4Q"></a>觉人法无我。<a id="a-4R"></a>了知二障。<a id="a-4S"></a>离二种死。<a id="a-4T"></a>断二烦恼。<a id="a-4U"></a>是名佛之知觉。<a id="a-4V"></a>声闻缘觉得此法者。<a id="a-4W"></a>亦名为佛。<a id="a-4X"></a>以是因缘故我说一乘。<a id="a-4Y"></a>尔时世尊欲重宣此义。<a id="a-4Z"></a>而说偈言。</p>
  <p id="a4a">善知二无我　　二障烦恼断</p>
  <p id="a4b">永离二种死　　是名佛知觉</p>
  <p id="a4c">向言一乘觉道。<a id="a-4d"></a>其说犹略。<a id="a-4e"></a>而未常言所知所觉者何法。<a id="a-4f"></a>于是复申此请。<a id="a-4g"></a>佛乃告之。<a id="a-4h"></a>了二无我是为觉。<a id="a-4i"></a>了二障是为知。<a id="a-4j"></a>究论人法生佛平等本无二执。<a id="a-4k"></a>所谓真如界内绝生佛之假名。<a id="a-4l"></a>此无人执也。<a id="a-4m"></a>平等性中无自他之形相。<a id="a-4n"></a>此无法执也。<a id="a-4o"></a>众生迷之成二我执。<a id="a-4p"></a>如来觉了本性。<a id="a-4q"></a>二执皆空。<a id="a-4r"></a>故云无我也。<a id="a-4s"></a>二障者。<a id="a-4t"></a>惑障智障也。<a id="a-4u"></a>即上二执为惑二空为智。<a id="a-4v"></a>既以二空空其二执。<a id="a-4w"></a>是无惑障。<a id="a-4x"></a>能空之智亦泯。<a id="a-4y"></a>是无智障。<a id="a-4z"></a>二障乃生死之因。<a id="a-50"></a>因灭故果灭。<a id="a-51"></a>故云离二种死。<a id="a-52"></a>二死者分段变易之死也。<a id="a-53"></a>二烦恼者。<a id="a-54"></a>谓通别二惑也。<a id="a-55"></a>此二惑累至于极果方能断尽。<a id="a-56"></a>如是了达名为佛之知觉。<a id="a-57"></a>二乘虽小若能回心向大。<a id="a-58"></a>如佛觉知是佛而已。<a id="a-59"></a>故云亦名为佛。<a id="a-5A"></a>所以说一乘者此也。<a id="a-5B"></a>重颂可见。</p>
  <p id="a5C">尔时大慧菩萨白佛言。<a id="a-5D"></a>世尊。<a id="a-5E"></a>何故世尊于大众中唱如是言。<a id="a-5F"></a>我是过去一切佛。<a id="a-5G"></a>及种种受生。<a id="a-5H"></a>我尔时作曼陀转轮圣王六牙大象及鹦鹉鸟释提桓因善眼仙人。<a id="a-5I"></a>如是等百千生经说　三世诸佛道无不同。<a id="a-5J"></a>而觉知前后。<a id="a-5K"></a>不无有去来今之异。<a id="a-5L"></a>云何世尊言。<a id="a-5M"></a>我是过去一切佛。<a id="a-5N"></a>又曰种种受生则异其形。<a id="a-5O"></a>大慧。<a id="a-5P"></a>持此两端。<a id="a-5Q"></a>举以为问。<a id="a-5R"></a>本生经云。<a id="a-5S"></a>如来过去曾种种受生。<a id="a-5T"></a>如作转轮王及作释提善眼大象鹦鹉等百千生。</p>
  <p id="a5U">佛告大慧。<a id="a-5V"></a>以四等故。<a id="a-5W"></a>如来应供等正觉于大众中唱如是言。<a id="a-5X"></a>我尔时作拘留孙拘那含牟尼迦葉佛。<a id="a-5Y"></a>云何四等。<a id="a-5Z"></a>谓字等语等法等身等。<a id="a-5a"></a>是名四等。<a id="a-5b"></a>以四种等故。<a id="a-5c"></a>如来应供等正觉。<a id="a-5d"></a>于大众中唱如是言　佛告以四等故。<a id="a-5e"></a>作拘留孙等佛。<a id="a-5f"></a>乃詶上我是过去诸佛之问。<a id="a-5g"></a>四等义见下文。</p>
  <p id="a5h">云何字等。<a id="a-5i"></a>若字称我为佛。<a id="a-5j"></a>彼字亦称一切诸佛。<a id="a-5k"></a>彼字自性无有差别。<a id="a-5l"></a>是名字等。<a id="a-5m"></a>云何语等。<a id="a-5n"></a>谓我六十四种梵音言语相生。<a id="a-5o"></a>彼诸如来应供等正觉亦如是。<a id="a-5p"></a>六十四种梵音言语相生。<a id="a-5q"></a>无增无减无有差别。<a id="a-5r"></a>迦陵频伽梵音声性。<a id="a-5s"></a>云何身等。<a id="a-5t"></a>诸我与诸佛法身及色身相好无有差别。<a id="a-5u"></a>除为调伏彼彼诸趣差别众生故。<a id="a-5v"></a>示现种种差别色身。<a id="a-5w"></a>是名身等。<a id="a-5x"></a>云何法等。<a id="a-5y"></a>谓我及彼佛得三十七菩提分法。<a id="a-5z"></a>略说佛法无障碍智。<a id="a-60"></a>是名四等。<a id="a-61"></a>是故如来应供等正觉。<a id="a-62"></a>于大众中唱如是言。<a id="a-63"></a>尔时世尊欲重宣此义。<a id="a-64"></a>而说偈言。</p>
  <p id="a65">迦葉拘留孙　　拘那含是我</p>
  <p id="a66">以此四种等　　我为佛子说</p>
  <p id="a67">四等者。<a id="a-68"></a>字语身法四。<a id="a-69"></a>皆平等也。<a id="a-6A"></a>字等者。<a id="a-6B"></a>谓我名佛。<a id="a-6C"></a>一切如来亦名为佛。<a id="a-6D"></a>佛名无别。<a id="a-6E"></a>是为字等也。<a id="a-6F"></a>语等者。<a id="a-6G"></a>谓我作六十四种梵音声语。<a id="a-6H"></a>一切诸佛亦然。<a id="a-6I"></a>是名语等。<a id="a-6J"></a>密迹力士经第二。<a id="a-6K"></a>说佛声有八转。<a id="a-6L"></a>谓体业具为从属於呼。<a id="a-6M"></a>是八转声各具八德。<a id="a-6N"></a>所谓调和声柔软声谛了声易解声无错谬声无雌小声广大声深远声。<a id="a-6O"></a>八八即成六十四种。<a id="a-6P"></a>频伽即鸟名。<a id="a-6Q"></a>其声清雅超于众鸟。<a id="a-6R"></a>故引以喻也。<a id="a-6S"></a>身等者。<a id="a-6T"></a>谓我与诸佛法报应化之身等无差别。<a id="a-6U"></a>虽机不等应迹或殊会其归趣亦一而已。<a id="a-6V"></a>法等者谓所得道品之法。<a id="a-6W"></a>与诸佛无殊也。<a id="a-6X"></a>言无障碍智者。<a id="a-6Y"></a>谓得是四等。<a id="a-6Z"></a>则于一切佛法无所障碍。<a id="a-6a"></a>亦不迷于如来化迹同异也。</p>
  <p id="a6b">大慧复白佛言。<a id="a-6c"></a>如世尊所说。<a id="a-6d"></a>我从某夜得最正觉。<a id="a-6e"></a>乃至某夜入般涅槃。<a id="a-6f"></a>于其中间乃至不说一字。<a id="a-6g"></a>亦不已说当说不说是佛说。<a id="a-6h"></a>世尊如来应供等正觉。<a id="a-6i"></a>何因说言不说是佛说。<a id="a-6j"></a>佛告大慧。<a id="a-6k"></a>我因二法故作如是说。<a id="a-6l"></a>云何二法。<a id="a-6m"></a>谓缘自得法及本住法。<a id="a-6n"></a>是名二法。<a id="a-6o"></a>因此二法故。<a id="a-6p"></a>我如是说　示四等犹涉言诠。<a id="a-6q"></a>故复以始终不说一字之义为问。<a id="a-6r"></a>佛答以我因二法故。<a id="a-6s"></a>谓无法可说。<a id="a-6t"></a>是佛之说也。<a id="a-6u"></a>自得即自证修德也。<a id="a-6v"></a>本住即本具性德也。<a id="a-6w"></a>修性一如。<a id="a-6x"></a>皆离言说。<a id="a-6y"></a>故云我如是说。</p>
  <p id="a6z">云何缘自得法。<a id="a-70"></a>若彼如来所得。<a id="a-71"></a>我亦得之无增无减。<a id="a-72"></a>缘自得法究竟境界。<a id="a-73"></a>离言说妄想离字二趣　言自证境界与诸佛究竟无别。<a id="a-74"></a>此自得之妙尚无增减。<a id="a-75"></a>岂可得而言思。<a id="a-76"></a>故曰离言说等。<a id="a-77"></a>入楞伽云。<a id="a-78"></a>离言说相离分别相离名字相。<a id="a-79"></a>此云二趣未详。</p>
  <p id="a7A">云何本住法。<a id="a-7B"></a>谓古先圣道如金银等性。<a id="a-7C"></a>法界常住。<a id="a-7D"></a>若如来出世若不出世。<a id="a-7E"></a>法界常住。<a id="a-7F"></a>如趣彼城道。<a id="a-7G"></a>譬如士夫行旷野中见向古城平坦正道。<a id="a-7H"></a>即随入城受如意乐。<a id="a-7I"></a>大慧。<a id="a-7J"></a>于意云何。<a id="a-7K"></a>彼作是道及城中。<a id="a-7L"></a>种种乐邪。<a id="a-7M"></a>答言。<a id="a-7N"></a>不也。<a id="a-7O"></a>佛告大慧。<a id="a-7P"></a>我及过去一切诸佛。<a id="a-7Q"></a>法界常住亦复如是。<a id="a-7R"></a>是故说言。<a id="a-7S"></a>我于某夜得最正觉。<a id="a-7T"></a>乃至某夜入般涅槃。<a id="a-7U"></a>于其中间不说一字。<a id="a-7V"></a>亦不已说当说。<a id="a-7W"></a>尔时世尊欲重宣此义。<a id="a-7X"></a>而说偈言。</p>
  <p id="a7Y">我某夜成道　　至某夜涅槃</p>
  <p id="a7Z">于此二中间　　我都无所说</p>
  <p id="a7a">缘自得法住　　故我作是说</p>
  <p id="a7b">彼佛及与我　　悉无有差别</p>
  <p id="a7c">谓古先圣道者。<a id="a-7d"></a>即先佛所证性德之法也。<a id="a-7e"></a>如金银等性者。<a id="a-7f"></a>喻本住法性。<a id="a-7g"></a>如金之坚刚非锻炼所得。<a id="a-7h"></a>法界常住亦复如是。<a id="a-7i"></a>所谓有佛无佛性相常住。<a id="a-7j"></a>又言法界常住者。<a id="a-7k"></a>结本住法也。<a id="a-7l"></a>又曰。<a id="a-7m"></a>如趣彼城道等。<a id="a-7n"></a>此兼喻自得本住二法归乎一致。<a id="a-7o"></a>所谓平坦正道者。<a id="a-7p"></a>本住法也。<a id="a-7q"></a>士夫入城受乐者。<a id="a-7r"></a>自得法也。<a id="a-7s"></a>以其本有正道故。<a id="a-7t"></a>得随之而入。<a id="a-7u"></a>入已安之皆非外物。<a id="a-7v"></a>言此二法本有之性非言思所及。<a id="a-7w"></a>所以五十年中。<a id="a-7x"></a>一大藏教不说一字者。<a id="a-7y"></a>非曰不说。<a id="a-7z"></a>盖以言遣言。<a id="a-80"></a>三世诸佛其归一揆也。<a id="a-81"></a>偈颂文显不释。</p>
  <p id="a82">尔时大慧菩萨复请世尊。<a id="a-83"></a>惟愿为说一切法有无有相。<a id="a-84"></a>令我及余菩萨摩诃萨离有无有相疾得阿耨多罗三藐三菩提。<a id="a-85"></a>佛告大慧。<a id="a-86"></a>谛听谛听。<a id="a-87"></a>善思念之。<a id="a-88"></a>当为汝说。<a id="a-89"></a>大慧白佛言。<a id="a-8A"></a>善哉世尊。<a id="a-8B"></a>唯然受教。<a id="a-8C"></a>佛告大慧。<a id="a-8D"></a>此世间依有二种。<a id="a-8E"></a>谓依有及无堕性非性。<a id="a-8F"></a>欲见不离离相　至理寂绝非有非无。<a id="a-8G"></a>众生昧此堕于二边。<a id="a-8H"></a>不能复本。<a id="a-8I"></a>故大慧。<a id="a-8J"></a>为众发问。<a id="a-8K"></a>佛先顺问而答。<a id="a-8L"></a>而后征释其义。<a id="a-8M"></a>依二种等者。<a id="a-8N"></a>谓世间众生。<a id="a-8O"></a>依有无之境。<a id="a-8P"></a>起有无见堕性非性。<a id="a-8Q"></a>即有无见也。<a id="a-8R"></a>欲见谓乐着此见。<a id="a-8S"></a>非出离法妄谓出离。<a id="a-8T"></a>故云不离离相也。</p>
  <p id="a8U">大慧。<a id="a-8V"></a>云何世间依有。<a id="a-8W"></a>谓有世间因缘生。<a id="a-8X"></a>非不有从有生。<a id="a-8Y"></a>非无有生。<a id="a-8Z"></a>大慧。<a id="a-8a"></a>彼如是说者。<a id="a-8b"></a>是说世间无因。<a id="a-8c"></a>大慧。<a id="a-8d"></a>云何世间依无。<a id="a-8e"></a>谓受贪恚痴性已。<a id="a-8f"></a>然后妄想计着贪恚痴性非性。<a id="a-8g"></a>大慧。<a id="a-8h"></a>若不取有性者。<a id="a-8i"></a>性相寂静故。<a id="a-8j"></a>谓诸如来声闻缘觉。<a id="a-8k"></a>不取贪恚痴性为有为无　依有下是释有相。<a id="a-8l"></a>谓实有世间因缘而生诸法。<a id="a-8m"></a>非不实有实从有生。<a id="a-8n"></a>言非无有生者。<a id="a-8o"></a>谓能生因缘是有。<a id="a-8p"></a>此计无为有故。<a id="a-8q"></a>复告云。<a id="a-8r"></a>彼如是说者。<a id="a-8s"></a>是外道无因论也。<a id="a-8t"></a>依无下是释无相。<a id="a-8u"></a>谓先受三毒性已。<a id="a-8v"></a>而后妄计其性非性。<a id="a-8w"></a>非性即妄计为无。<a id="a-8x"></a>若不妄受三毒为有性者。<a id="a-8y"></a>则无所取。<a id="a-8z"></a>无取则性相本来寂静。<a id="a-90"></a>如佛与二乘。<a id="a-91"></a>不取三毒性。<a id="a-92"></a>乃离有无之见也。</p>
  <p id="a93">大慧。<a id="a-94"></a>此中何等为坏者。<a id="a-95"></a>大慧白佛言。<a id="a-96"></a>世尊。<a id="a-97"></a>若彼取贪恚痴性。<a id="a-98"></a>后不复取。<a id="a-99"></a>佛告大慧。<a id="a-9A"></a>善哉善哉。<a id="a-9B"></a>汝如是解。<a id="a-9C"></a>大慧。<a id="a-9D"></a>非但贪恚痴性非性为坏者。<a id="a-9E"></a>于声闻缘觉及佛。<a id="a-9F"></a>亦是坏者。<a id="a-9G"></a>所以者何。<a id="a-9H"></a>谓内外不可得故。<a id="a-9I"></a>烦恼性异不异故　如来既释有无之相。<a id="a-9J"></a>以詶大慧之请。<a id="a-9K"></a>因问。<a id="a-9L"></a>此二者之问。<a id="a-9M"></a>何等是破坏佛法者。<a id="a-9N"></a>大慧。<a id="a-9O"></a>乃答以彼先取三毒性为有。<a id="a-9P"></a>后计为无者。<a id="a-9Q"></a>是破坏义。<a id="a-9R"></a>佛可其说。<a id="a-9S"></a>乃云。<a id="a-9T"></a>非但计无为坏。<a id="a-9U"></a>亦坏二乘及佛。<a id="a-9V"></a>盖彼谓佛与二乘。<a id="a-9W"></a>亦本取三毒为有。<a id="a-9X"></a>后除三毒为无得成圣果。<a id="a-9Y"></a>故云亦是坏者。<a id="a-9Z"></a>所以者何下。<a id="a-9a"></a>谓圣人了达内外诸法皆不可得。<a id="a-9b"></a>亦了烦恼之性。<a id="a-9c"></a>本离一异等四句。<a id="a-9d"></a>何坏之有。</p>
  <p id="a9e">大慧。<a id="a-9f"></a>贪恚痴。<a id="a-9g"></a>若内若外不可得。<a id="a-9h"></a>贪恚痴性无身故。<a id="a-9i"></a>无取故。<a id="a-9j"></a>非佛声闻缘觉是坏者。<a id="a-9k"></a>佛声闻缘觉。<a id="a-9l"></a>自性解脱故。<a id="a-9m"></a>缚与缚因非性故。<a id="a-9n"></a>大慧。<a id="a-9o"></a>若有缚者。<a id="a-9p"></a>应有缚。<a id="a-9q"></a>是缚因故。<a id="a-9r"></a>大慧。<a id="a-9s"></a>如是说坏者。<a id="a-9t"></a>是名无有相　贪恚痴下。<a id="a-9u"></a>复释不坏所以。<a id="a-9v"></a>言若内若外者。<a id="a-9w"></a>谓三毒之性。<a id="a-9x"></a>于内外中间。<a id="a-9y"></a>求之皆不可得。<a id="a-9z"></a>既不可得。<a id="a-A0"></a>岂有体性而可取乎。<a id="a-A1"></a>故结云。<a id="a-A2"></a>非佛声闻缘觉是坏者。<a id="a-A3"></a>盖佛与二乘。<a id="a-A4"></a>本性解脱非缚非脱故也。<a id="a-A5"></a>又言若有缚者。<a id="a-A6"></a>谓先受而后不取则已有缚。<a id="a-A7"></a>缚是其果。<a id="a-A8"></a>果必有因。<a id="a-A9"></a>因即贪等。<a id="a-AA"></a>有缚则有坏。<a id="a-AB"></a>如是说坏者。<a id="a-AC"></a>即堕断灭空见故。<a id="a-AD"></a>云无有相也。</p>
  <p id="aAE">大慧。<a id="a-AF"></a>因是故。<a id="a-AG"></a>我说宁取人见如须弥山。<a id="a-AH"></a>不起无所有增上慢空见。<a id="a-AI"></a>大慧。<a id="a-AJ"></a>无所有增上慢者。<a id="a-AK"></a>是名为坏。<a id="a-AL"></a>堕自共相见希望。<a id="a-AM"></a>不知自心现量。<a id="a-AN"></a>见外性无常刹那展转坏阴界入相续流注变灭离文字相妄想。<a id="a-AO"></a>是名为坏者　宁取人见下。<a id="a-AP"></a>以大况小。<a id="a-AQ"></a>明空见之失也。<a id="a-AR"></a>人见即我见。<a id="a-AS"></a>言增上慢者。<a id="a-AT"></a>谓自己之法增上。<a id="a-AU"></a>成乎见慢。<a id="a-AV"></a>经云。<a id="a-AW"></a>未得谓得。<a id="a-AX"></a>未证谓证。<a id="a-AY"></a>即此人也。<a id="a-AZ"></a>人见之恶有限。<a id="a-Aa"></a>增上慢空见。<a id="a-Ab"></a>则无法不弃。<a id="a-Ac"></a>是名为坏。<a id="a-Ad"></a>故云。<a id="a-Ae"></a>宁起人见如须弥山。<a id="a-Af"></a>不起空见也。<a id="a-Ag"></a>堕自共见等。<a id="a-Ah"></a>言起空见之由。<a id="a-Ai"></a>良以无始起自生共生之见。<a id="a-Aj"></a>于中乐欲不了诸法唯心。<a id="a-Ak"></a>见有外法念念生灭展转变坏。<a id="a-Al"></a>所谓阴界入相续流注变灭。<a id="a-Am"></a>计此实法灭已归无。<a id="a-An"></a>是其空见。<a id="a-Ao"></a>至于虚妄分别离文字相亦成坏义。</p>
  <p id="aAp">尔时世尊欲重宣此义。<a id="a-Aq"></a>而说偈言。</p>
  <p id="aAr">有无是二边　　乃至心境界</p>
  <p id="aAs">净除彼境界　　平等心寂灭</p>
  <p id="aAt">无取境界性　　灭非无所有</p>
  <p id="aAu">有事悉如如　　如贤圣境界</p>
  <p id="aAv">无种而有生　　生已而复灭</p>
  <p id="aAw">因缘有非有　　不住我教法</p>
  <p id="aAx">非外道非佛　　非我亦非余</p>
  <p id="aAy">因缘所集起　　云何而得无</p>
  <p id="aAz">谁集因缘有　　而复说言无</p>
  <p id="aB0">邪见论生灭　　妄想计有无</p>
  <p id="aB1">若知无所生　　亦复无所灭</p>
  <p id="aB2">观此悉空寂　　有无二俱离</p>
  <p id="aB3">前八句颂内教正义。<a id="a-B4"></a>无种而有生下。<a id="a-B5"></a>颂妄计生灭有无非我教法也。<a id="a-B6"></a>非外道等四句。<a id="a-B7"></a>佛谓凡我所说生法者。<a id="a-B8"></a>非佛非外道所作。<a id="a-B9"></a>亦非神我及异因所造。<a id="a-BA"></a>乃由正因缘和合所集而起。<a id="a-BB"></a>然以所起言之不得谓无。<a id="a-BC"></a>谁集因缘等者。<a id="a-BD"></a>言正因缘所生法非我叵得。<a id="a-BE"></a>孰为有孰为无也。<a id="a-BF"></a>若夫邪见所论。<a id="a-BG"></a>是妄计有无生灭。<a id="a-BH"></a>若知生本无生灭亦非灭。<a id="a-BI"></a>自然妙契空寂。<a id="a-BJ"></a>不堕有无二见。<a id="a-BK"></a>故云有无二俱离也。</p>
  <p id="aBL">尔时大慧菩萨复白佛言。<a id="a-BM"></a>世尊。<a id="a-BN"></a>惟愿为我及诸菩萨。<a id="a-BO"></a>说宗通相。<a id="a-BP"></a>若善分别宗通相者。<a id="a-BQ"></a>我及诸菩萨。<a id="a-BR"></a>通达是相。<a id="a-BS"></a>通达是相已。<a id="a-BT"></a>速成阿耨多罗三藐三菩提。<a id="a-BU"></a>不随觉想及众魔外道。<a id="a-BV"></a>佛告大慧。<a id="a-BW"></a>谛听谛听。<a id="a-BX"></a>善思念之。<a id="a-BY"></a>当为汝说。<a id="a-BZ"></a>大慧白佛言。<a id="a-Ba"></a>唯然受教。<a id="a-Bb"></a>佛告大慧。<a id="a-Bc"></a>一切声闻缘觉菩萨。<a id="a-Bd"></a>有二种通相。<a id="a-Be"></a>谓宗通及说通　欲善化导必宗说俱通。<a id="a-Bf"></a>方能诱物而底于道。<a id="a-Bg"></a>盖宗者道之本。<a id="a-Bh"></a>说者教之迹。<a id="a-Bi"></a>宗以明趣。<a id="a-Bj"></a>趣不明则失其所归。<a id="a-Bk"></a>教以诠理。<a id="a-Bl"></a>理或昧则迷其所入。<a id="a-Bm"></a>故宗通而说不通。<a id="a-Bn"></a>理虽精而不显。<a id="a-Bo"></a>说通而宗不通。<a id="a-Bp"></a>言虽辩而非要。<a id="a-Bq"></a>而二者实相须为用。<a id="a-Br"></a>不可偏废也。<a id="a-Bs"></a>大慧。<a id="a-Bt"></a>请说宗通相。<a id="a-Bu"></a>而不及说者。<a id="a-Bv"></a>举其要耳。<a id="a-Bw"></a>宗通则说在其中矣。<a id="a-Bx"></a>答中兼言者。<a id="a-By"></a>必二而后备也。</p>
  <p id="aBz">大慧。<a id="a-C0"></a>宗通者。<a id="a-C1"></a>谓缘自得胜进相。<a id="a-C2"></a>远离言说文字妄想。<a id="a-C3"></a>趣无漏界自觉地自相。<a id="a-C4"></a>远离一切虚妄觉想。<a id="a-C5"></a>降伏一切外道众魔。<a id="a-C6"></a>缘自觉趣光明辉发。<a id="a-C7"></a>是名宗通相　宗通者。<a id="a-C8"></a>即自证殊胜之相也。<a id="a-C9"></a>谓依教思修得意忘言。<a id="a-CA"></a>离于文字分别。<a id="a-CB"></a>趣入地住悟无生忍。<a id="a-CC"></a>度越三乘证智。<a id="a-CD"></a>自然降伏魔外。<a id="a-CE"></a>至于佛地究竟觉智朗然独耀。<a id="a-CF"></a>此宗通至极之相也。</p>
  <p id="aCG">云何说通相。<a id="a-CH"></a>谓说九部种种教法。<a id="a-CI"></a>离异不异有无等相。<a id="a-CJ"></a>以巧方便随顺众生。<a id="a-CK"></a>如应说法令得度脱。<a id="a-CL"></a>是名说通相。<a id="a-CM"></a>大慧。<a id="a-CN"></a>汝及余菩萨。<a id="a-CO"></a>应当修学　说通相者。<a id="a-CP"></a>说法逗机之相也。<a id="a-CQ"></a>九部者。<a id="a-CR"></a>十二部中之九部也。<a id="a-CS"></a>然有大小不同。<a id="a-CT"></a>若小乘九部。<a id="a-CU"></a>无方广无无问自说无授记之三部。<a id="a-CV"></a>如经云。<a id="a-CW"></a>我此九部法。<a id="a-CX"></a>随顺众生说是也。<a id="a-CY"></a>若大乘九部。<a id="a-CZ"></a>无因缘譬喻论议之三部。<a id="a-Ca"></a>如妙玄所云。<a id="a-Cb"></a>此从别说答。<a id="a-Cc"></a>通论皆有十二部。<a id="a-Cd"></a>亦云十二分教。<a id="a-Ce"></a>此中言九部。<a id="a-Cf"></a>既云以巧方便随众生说。<a id="a-Cg"></a>乃从小入大也。<a id="a-Ch"></a>言离异不异有无者。<a id="a-Ci"></a>谓离四句已无妨四说。<a id="a-Cj"></a>又云。<a id="a-Ck"></a>如应说法者。<a id="a-Cl"></a>应即当也。<a id="a-Cm"></a>言当以何法说者。<a id="a-Cn"></a>即为说之令其得度。<a id="a-Co"></a>此如来果后说通之相。<a id="a-Cp"></a>为菩萨者不可不学也。</p>
  <p id="aCq">尔时世尊欲重宣此义。<a id="a-Cr"></a>而说偈言。</p>
  <p id="aCs">宗及说通相　　缘自与教法</p>
  <p id="aCt">善见善分别　　不随诸觉想</p>
  <p id="aCu">上三句颂二通之相。<a id="a-Cv"></a>善见者宗通也。<a id="a-Cw"></a>分别者说通也。<a id="a-Cx"></a>不随诸觉想者。<a id="a-Cy"></a>谓得二通相。<a id="a-Cz"></a>则不随外道强觉妄想也。</p>
  <p id="aD0">非有真实性　　如愚夫妄想</p>
  <p id="aD1">云何起妄想　　非性为解脱</p>
  <p id="aD2">若未得真如实性而起分别。<a id="a-D3"></a>如愚夫妄想无异。<a id="a-D4"></a>妄想者何。<a id="a-D5"></a>即妄计诸法非性为解脱者是也。<a id="a-D6"></a>非性即无也。</p>
  <p id="aD7">观察诸有为　　生灭等相续</p>
  <p id="aD8">增长于二见　　颠倒无所知</p>
  <p id="aD9">一是为真谛　　无罪为涅槃</p>
  <p id="aDA">观察世妄想　　如幻梦芭蕉</p>
  <p id="aDB">如来以正智眼。<a id="a-DC"></a>观察世间诸有为法。<a id="a-DD"></a>皆是虚幻生灭。<a id="a-DE"></a>妄计为实增长有无二见。<a id="a-DF"></a>凡愚颠倒无所知觉。<a id="a-DG"></a>除一真如涅槃妙心之外。<a id="a-DH"></a>余皆虚妄。<a id="a-DI"></a>故喻云。<a id="a-DJ"></a>如幻梦芭蕉也。<a id="a-DK"></a>无罪者。<a id="a-DL"></a>谓了罪性本空。<a id="a-DM"></a>即是涅槃也。</p>
  <p id="aDN">虽有贪恚痴　　而实无有人</p>
  <p id="aDO">从爱生诸阴　　有皆如幻梦</p>
  <p id="aDP">此重释如幻等义。<a id="a-DQ"></a>言虽有三毒。<a id="a-DR"></a>而无能起之人。<a id="a-DS"></a>盖二我本空。<a id="a-DT"></a>何三毒之有。<a id="a-DU"></a>是则能生爱欲与所生五阴。<a id="a-DV"></a>皆如梦幻也。</p>
  <p id="aDW">尔时大慧菩萨。<a id="a-DX"></a>白佛言。<a id="a-DY"></a>世尊。<a id="a-DZ"></a>惟愿为说不实妄想相。<a id="a-Da"></a>不实妄想云何而生。<a id="a-Db"></a>说何等法名不实妄想。<a id="a-Dc"></a>于何等法中不实妄想。<a id="a-Dd"></a>佛告大慧。<a id="a-De"></a>善哉善哉。<a id="a-Df"></a>能问如来如是之义。<a id="a-Dg"></a>多所饶益多所安乐。<a id="a-Dh"></a>哀悯世间一切天人。<a id="a-Di"></a>谛听谛听。<a id="a-Dj"></a>善思念之。<a id="a-Dk"></a>当为汝说。<a id="a-Dl"></a>大慧白佛言。<a id="a-Dm"></a>善哉世尊。<a id="a-Dn"></a>唯然受教。<a id="a-Do"></a>佛告大慧。<a id="a-Dp"></a>种种义种种不实妄想。<a id="a-Dq"></a>计着妄想生。<a id="a-Dr"></a>大慧。<a id="a-Ds"></a>摄所摄计着。<a id="a-Dt"></a>不知自心现量。<a id="a-Du"></a>及堕有无见。<a id="a-Dv"></a>增长外道见。<a id="a-Dw"></a>妄想习气计着外种种义。<a id="a-Dx"></a>心心数妄想。<a id="a-Dy"></a>计着我我所生　穷妄想者必极其致。<a id="a-Dz"></a>示真性者必尽其源。<a id="a-E0"></a>尽其源则真性自明。<a id="a-E1"></a>极其致则妄想何有。<a id="a-E2"></a>故大慧请问不实妄想相。<a id="a-E3"></a>凡致三问。<a id="a-E4"></a>一问。<a id="a-E5"></a>妄想云何生。<a id="a-E6"></a>二问。<a id="a-E7"></a>何法名妄想。<a id="a-E8"></a>三问。<a id="a-E9"></a>于何而起妄想。<a id="a-EA"></a>佛依次答释。<a id="a-EB"></a>初答言种种义者。<a id="a-EC"></a>凡外法有种种相义皆虚妄。<a id="a-ED"></a>因之而生故。<a id="a-EE"></a>有种种不实妄想计着生也。<a id="a-EF"></a>次答言摄所摄计著者。<a id="a-EG"></a>谓于根尘计着。<a id="a-EH"></a>不知唯心所现。<a id="a-EI"></a>及于心外堕有无见。<a id="a-EJ"></a>依是增长诸外道见。<a id="a-EK"></a>皆妄想法。<a id="a-EL"></a>知其法则知所以妄也。<a id="a-EM"></a>后答言妄想习气等者。<a id="a-EN"></a>即上所依处也。<a id="a-EO"></a>又曰。<a id="a-EP"></a>心心数妄想计着我我所生者。<a id="a-EQ"></a>即人法二我是其处也。<a id="a-ER"></a>知其处则知所以起妄之源。<a id="a-ES"></a>源既不实妄即灭矣。</p>
  <p id="aET">大慧白佛言。<a id="a-EU"></a>世尊。<a id="a-EV"></a>若种种义。<a id="a-EW"></a>种种不实妄想。<a id="a-EX"></a>计着妄想生。<a id="a-EY"></a>摄所摄计着。<a id="a-EZ"></a>不知自心现量。<a id="a-Ea"></a>及堕有无见。<a id="a-Eb"></a>增长外道见。<a id="a-Ec"></a>妄想习气计着外种种义。<a id="a-Ed"></a>心心数妄想我我所计着生。<a id="a-Ee"></a>世尊。<a id="a-Ef"></a>若如是外种种义相堕有无相。<a id="a-Eg"></a>离性非性离见相。<a id="a-Eh"></a>世尊。<a id="a-Ei"></a>第一义亦如是。<a id="a-Ej"></a>离量根分譬因相。<a id="a-Ek"></a>世尊何故一处妄想不实义。<a id="a-El"></a>种种性计着妄想生。<a id="a-Em"></a>非计着第一义处相妄想生。<a id="a-En"></a>将无世尊说邪因论耶。<a id="a-Eo"></a>说一生一不生　大慧白佛言下。<a id="a-Ep"></a>叠领上意以生后问。<a id="a-Eq"></a>意谓佛如是说者。<a id="a-Er"></a>则于外种种义。<a id="a-Es"></a>堕有无相者。<a id="a-Et"></a>亦是性离有无。<a id="a-Eu"></a>及离诸见之相。<a id="a-Ev"></a>然第一义。<a id="a-Ew"></a>亦是离诸根量宗因喻相。<a id="a-Ex"></a>意以外种种义与第一义无异。<a id="a-Ey"></a>何故言种种义生分别第一义不生分别。<a id="a-Ez"></a>岂非世尊所言乖理有生有不生耶。</p>
  <p id="aF0">佛告大慧。<a id="a-F1"></a>非妄想一生一不生。<a id="a-F2"></a>所以者何。<a id="a-F3"></a>谓有无妄想不生故。<a id="a-F4"></a>外现性非性。<a id="a-F5"></a>觉自心现量妄想不生。<a id="a-F6"></a>大慧。<a id="a-F7"></a>我说余愚夫自心种种妄想相故。<a id="a-F8"></a>事业在前种种妄想性相计着生。<a id="a-F9"></a>云何愚夫得离我我所计着见。<a id="a-FA"></a>离作所作因缘过。<a id="a-FB"></a>觉自妄想心量。<a id="a-FC"></a>身心转变究竟明解一切地如来自觉境界。<a id="a-FD"></a>离五法自性事见妄想。<a id="a-FE"></a>以是因缘故。<a id="a-FF"></a>我说妄想从种种不实义计着生。<a id="a-FG"></a>知如实义得解脱自心种种妄想　佛答以我非虚妄分别世谛有生第一义有不生。<a id="a-FH"></a>所以下征释。<a id="a-FI"></a>所以生不生者。<a id="a-FJ"></a>谓了有无妄想。<a id="a-FK"></a>所见外法离性。<a id="a-FL"></a>觉了唯心所现。<a id="a-FM"></a>而妄想不生。<a id="a-FN"></a>非别有第一义谛也。<a id="a-FO"></a>但愚夫不了自心所现故。<a id="a-FP"></a>见所作有为事业在前。<a id="a-FQ"></a>于中起诸分别妄计耳。<a id="a-FR"></a>非别有世谛也。<a id="a-FS"></a>既而佛又念诸愚夫在迷云。<a id="a-FT"></a>何能离人法二我。<a id="a-FU"></a>及离能作所作因缘之过。<a id="a-FV"></a>又念云何能觉妄想皆自心量。<a id="a-FW"></a>而得身心转变。<a id="a-FX"></a>究竟明解一切智地。<a id="a-FY"></a>到如来自证境界。<a id="a-FZ"></a>离五法三自性事见妄想。<a id="a-Fa"></a>事即名相。<a id="a-Fb"></a>见即妄想。<a id="a-Fc"></a>既作是念。<a id="a-Fd"></a>所以我说妄想从种种虚。<a id="a-Fe"></a>妄计着而生。<a id="a-Ff"></a>知如实义者。<a id="a-Fg"></a>谓能如是了知如实之义。<a id="a-Fh"></a>即得解脱息诸妄想也。</p>
  <p id="aFi">尔时世尊欲重宣此义。<a id="a-Fj"></a>而说偈言。</p>
  <p id="aFk">诸因及与缘　　从此生世间</p>
  <p id="aFl">妄想着四句　　不知我所通</p>
  <p id="aFm">世间非有生　　亦复非无生</p>
  <p id="aFn">不从有无生　　亦非非有无</p>
  <p id="aFo">诸因及与缘　　云何愚妄想</p>
  <p id="aFp">非有亦非无　　亦复非有无</p>
  <p id="aFq">如来观世间　　心转得无我</p>
  <p id="aFr">一切性不生　　以从缘生故</p>
  <p id="aFs">一切缘所作　　所作非自有</p>
  <p id="aFt">事不自生事　　有二事过故</p>
  <p id="aFu">无二事过故　　非有性可得</p>
  <p id="aFv">偈从初至非有性可得。<a id="a-Fw"></a>颂上所作因缘之过。<a id="a-Fx"></a>诸因及与缘等。<a id="a-Fy"></a>谓凡诸世间法。<a id="a-Fz"></a>莫不从因缘生。<a id="a-G0"></a>而妄想者。<a id="a-G1"></a>于因缘法著有无等四句之见。<a id="a-G2"></a>不知如来所通之理。<a id="a-G3"></a>世间非有生下。<a id="a-G4"></a>离性执四句。<a id="a-G5"></a>谓诸法本无四性。<a id="a-G6"></a>又曰。<a id="a-G7"></a>诸因及与缘等。<a id="a-G8"></a>仍责前过。<a id="a-G9"></a>谓诸法本空。<a id="a-GA"></a>云何愚夫于中而生妄想。<a id="a-GB"></a>非但本无有无四句性执。<a id="a-GC"></a>亦无非有非无四句相执。<a id="a-GD"></a>具如大论性相二空也。<a id="a-GE"></a>若能如是观察。<a id="a-GF"></a>转彼性相二执。<a id="a-GG"></a>而得人法二无我智。<a id="a-GH"></a>然性实不生。<a id="a-GI"></a>从缘故有。<a id="a-GJ"></a>此诸法既从缘生。<a id="a-GK"></a>则法无自体。<a id="a-GL"></a>又曰。<a id="a-GM"></a>事不自生事者。<a id="a-GN"></a>事即果也。<a id="a-GO"></a>凡所生之法。<a id="a-GP"></a>有因则必有果。<a id="a-GQ"></a>如业因招生死之果。<a id="a-GR"></a>原其因既不生。<a id="a-GS"></a>果岂自生果耶。<a id="a-GT"></a>若无果生果二事之过。<a id="a-GU"></a>则任运离乎有无性执。<a id="a-GV"></a>故云非有性可得也。</p>
  <p id="aGW">观诸有为法　　离攀缘所缘</p>
  <p id="aGX">无心之心量　　我说为心量</p>
  <p id="aGY">量者自性处　　缘性二俱离</p>
  <p id="aGZ">性究竟妙净　　我说名心量</p>
  <p id="aGa">自此至末。<a id="a-Gb"></a>颂上觉自妄想心量显如来自觉境界。<a id="a-Gc"></a>此八句略颂心量。<a id="a-Gd"></a>不了诸法唯心。<a id="a-Ge"></a>则有所缘之境。<a id="a-Gf"></a>以正智观之。<a id="a-Gg"></a>离乎能缘之心所缘之境。<a id="a-Gh"></a>既离能所则无分别之心。<a id="a-Gi"></a>是为唯心。<a id="a-Gj"></a>故云我说为心量。<a id="a-Gk"></a>虽了诸法唯心。<a id="a-Gl"></a>犹存性执对境。<a id="a-Gm"></a>未能忘能缘之念。<a id="a-Gn"></a>直须缘性俱离始为究竟如来藏心之心量也。<a id="a-Go"></a>缘性者。<a id="a-Gp"></a>缘即能缘性即所缘之法也。</p>
  <p id="aGq">施设世谛我　　彼则无实事</p>
  <p id="aGr">诸阴阴施设　　无事亦复然</p>
  <p id="aGs">有四种平等　　相及因性生</p>
  <p id="aGt">第三无我等　　第四修修者</p>
  <p id="aGu">此下广示心量也。<a id="a-Gv"></a>世谛我者。<a id="a-Gw"></a>人执也。<a id="a-Gx"></a>诸阴阴者。<a id="a-Gy"></a>法执也。<a id="a-Gz"></a>然此二执以自共相。<a id="a-H0"></a>求之无实事可得。<a id="a-H1"></a>则法皆平等。<a id="a-H2"></a>故有四种平等见。<a id="a-H3"></a>相即五阴。<a id="a-H4"></a>则相与非相平等。<a id="a-H5"></a>相必有因。<a id="a-H6"></a>因性与果性平等。<a id="a-H7"></a>因果具故有我。<a id="a-H8"></a>则我与无我平等。<a id="a-H9"></a>能了无我者是修。<a id="a-HA"></a>则有修与无修平等也。</p>
  <p id="aHB">妄想习气转　　有种种心生</p>
  <p id="aHC">境界于外现　　是世俗心量</p>
  <p id="aHD">外现而非有　　心见彼种种</p>
  <p id="aHE">建立于身财　　我说为心量</p>
  <p id="aHF">妄想等者。<a id="a-HG"></a>由无始妄想熏习。<a id="a-HH"></a>次第转生种种心识。<a id="a-HI"></a>妄心既作见有外境。<a id="a-HJ"></a>此世俗心量也。<a id="a-HK"></a>然外境本无。<a id="a-HL"></a>由心取之见种种相。<a id="a-HM"></a>即五尘等是。<a id="a-HN"></a>身财建立。<a id="a-HO"></a>谓五识身财即妄想心量也。</p>
  <p id="aHP">离一切诸见　　及离想所想</p>
  <p id="aHQ">无得亦无生　　我说为心量</p>
  <p id="aHR">非性非非性　　性非性悉离</p>
  <p id="aHS">谓彼心解脱　　我说为心量</p>
  <p id="aHT">如如与空际　　涅槃及法界</p>
  <p id="aHU">种种意生身　　我说为心量</p>
  <p id="aHV">前四句。<a id="a-HW"></a>谓能离人法二我之见。<a id="a-HX"></a>及离能想所想。<a id="a-HY"></a>则无得无生。<a id="a-HZ"></a>是为正智之心量也。<a id="a-Ha"></a>中四句。<a id="a-Hb"></a>谓离有无四句性执。<a id="a-Hc"></a>及离能离之心。<a id="a-Hd"></a>亦即正智心量。<a id="a-He"></a>非性即非有。<a id="a-Hf"></a>非非性即非无性。<a id="a-Hg"></a>非性即有无。<a id="a-Hh"></a>如入楞伽所云也。<a id="a-Hi"></a>后四句言如如即真如。<a id="a-Hj"></a>空际即实际。<a id="a-Hk"></a>涅槃即究竟大涅槃。<a id="a-Hl"></a>法界即佛法界。<a id="a-Hm"></a>此皆一体异名。<a id="a-Hn"></a>由离前名相妄想。<a id="a-Ho"></a>至于正智。<a id="a-Hp"></a>以极真如实际住于涅槃法界之中故。<a id="a-Hq"></a>能示现种种意生之身度脱众生。<a id="a-Hr"></a>是为如来第一义心心量也。</p>
  <p id="aHs">尔时大慧菩萨白佛言。<a id="a-Ht"></a>世尊。<a id="a-Hu"></a>如世尊所说。<a id="a-Hv"></a>菩萨摩诃萨当善语义。<a id="a-Hw"></a>云何为菩萨善语义。<a id="a-Hx"></a>云何为语。<a id="a-Hy"></a>云何为义。<a id="a-Hz"></a>佛告大慧。<a id="a-I0"></a>谛听谛听善思念之当为汝说。<a id="a-I1"></a>大慧白佛言。<a id="a-I2"></a>善哉世尊。<a id="a-I3"></a>唯然受教。<a id="a-I4"></a>佛告大慧。<a id="a-I5"></a>云何为语。<a id="a-I6"></a>谓言字妄想和合。<a id="a-I7"></a>依咽喉唇舌齿龂颊辅。<a id="a-I8"></a>因彼我言说妄想习气计着生。<a id="a-I9"></a>是名为语　因前云如如及法界等语故。<a id="a-IA"></a>有善语善义之问。<a id="a-IB"></a>答中先明善语。<a id="a-IC"></a>谓言字妄想等。<a id="a-ID"></a>入楞伽云。<a id="a-IE"></a>语者所谓分别习气而为其因。<a id="a-IF"></a>依于喉舌等。<a id="a-IG"></a>而出种种音声。<a id="a-IH"></a>文字相对谈说。<a id="a-II"></a>是名为语也。</p>
  <p id="aIJ">大慧云何为义。<a id="a-IK"></a>谓离一切妄想相言说相。<a id="a-IL"></a>是名为义。<a id="a-IM"></a>大慧。<a id="a-IN"></a>菩萨摩诃萨于如是义独一静处。<a id="a-IO"></a>闻思修慧缘自觉了向涅槃城。<a id="a-IP"></a>习气身转变已。<a id="a-IQ"></a>自觉境界观地地中间胜进义相。<a id="a-IR"></a>是名菩萨摩诃萨善义　义由语显。<a id="a-IS"></a>若随语生见。<a id="a-IT"></a>非但失义亦且迷名。<a id="a-IU"></a>故顺离妄想相及言说相。<a id="a-IV"></a>要由契证方名善义。<a id="a-IW"></a>故此明修证之道。<a id="a-IX"></a>所谓独一静处闻思修慧。<a id="a-IY"></a>于真如法界等。<a id="a-IZ"></a>随其所闻名义。<a id="a-Ia"></a>思修观察缘自觉智趣向涅槃。<a id="a-Ib"></a>转前所说妄想习气。<a id="a-Ic"></a>归自觉境界。<a id="a-Id"></a>行于诸地胜进行相。<a id="a-Ie"></a>是名善义。</p>
  <p id="aIf">复次大慧。<a id="a-Ig"></a>善语义菩萨摩诃萨。<a id="a-Ih"></a>观语与义非异非不异。<a id="a-Ii"></a>观义与语亦复如是。<a id="a-Ij"></a>若语异义者。<a id="a-Ik"></a>则不因语辩义。<a id="a-Il"></a>而以语入义如灯照色　语即能诠言教。<a id="a-Im"></a>义即所诠义理。<a id="a-In"></a>谓善解能诠即达所诠。<a id="a-Io"></a>善解所诠即了能诠。<a id="a-Ip"></a>盖约大乘言之。<a id="a-Iq"></a>虽有能诠所诠。<a id="a-Ir"></a>而能所不二故。<a id="a-Is"></a>云非异非不异。<a id="a-It"></a>义虽妄言非言无以辩义。<a id="a-Iu"></a>则必因言而入于义。<a id="a-Iv"></a>如灯照色者。<a id="a-Iw"></a>入楞伽云。<a id="a-Ix"></a>譬如有人持灯照物知此物如是在如是处。<a id="a-Iy"></a>所谓文字性离即是解脱。<a id="a-Iz"></a>其善语善义之谓欤。</p>
  <p id="aJ0">复次大慧不生不灭自性涅槃三乘一乘心自性等。<a id="a-J1"></a>如缘言说义计着。<a id="a-J2"></a>堕建立及诽谤见。<a id="a-J3"></a>异建立异妄想。<a id="a-J4"></a>如幻种种妄想现。<a id="a-J5"></a>譬如种种幻凡愚众生作异妄想。<a id="a-J6"></a>非圣贤也　此段言随语计着之过。<a id="a-J7"></a>如不生不灭等。<a id="a-J8"></a>虽皆理性名言。<a id="a-J9"></a>若谓实有则堕常见。<a id="a-JA"></a>若谓实无则堕断见。<a id="a-JB"></a>况余者乎。<a id="a-JC"></a>异建立异妄想者。<a id="a-JD"></a>谓因言说差别建立。<a id="a-JE"></a>而起异妄想计着。<a id="a-JF"></a>如见幻事计以为实。<a id="a-JG"></a>是愚夫见非圣贤也。</p>
  <p id="aJH">尔时世尊欲重宣此义。<a id="a-JI"></a>而说偈言。</p>
  <p id="aJJ">彼言说妄想　　建立于诸法</p>
  <p id="aJK">以彼建立故　　死堕泥犁中</p>
  <p id="aJL">阴中无有我　　阴非即是我</p>
  <p id="aJM">不如彼妄想　　亦复非无我</p>
  <p id="aJN">一切悉有性　　如凡愚妄想</p>
  <p id="aJO">若有彼所见　　一切应见谛</p>
  <p id="aJP">一切法无性　　净秽悉无有</p>
  <p id="aJQ">不实如彼见　　亦非无所有</p>
  <p id="aJR">初四句中。<a id="a-JS"></a>言依语起见之失不免恶报。<a id="a-JT"></a>言阴中无有我等。<a id="a-JU"></a>此外道之见。<a id="a-JV"></a>合有所谓阴中有我我中有阴即阴是我离阴是我也。<a id="a-JW"></a>不如彼妄想等。<a id="a-JX"></a>谓虽不如彼外道邪见于言说中种种计着。<a id="a-JY"></a>无非是我也。<a id="a-JZ"></a>一切悉有性者。<a id="a-Ja"></a>常见也。<a id="a-Jb"></a>若谓一切法实有性。<a id="a-Jc"></a>应须见谛。<a id="a-Jd"></a>彼不见谛而言有性。<a id="a-Je"></a>则妄见而已。<a id="a-Jf"></a>又曰一切法无性。<a id="a-Jg"></a>断见也。<a id="a-Jh"></a>断则净秽无有故特非之意。<a id="a-Ji"></a>谓不如彼见之不实等也。</p>
  <p id="aJj">复次大慧。<a id="a-Jk"></a>智识相今当说。<a id="a-Jl"></a>若善分别智识相者。<a id="a-Jm"></a>汝及诸菩萨。<a id="a-Jn"></a>则能通达智识之相。<a id="a-Jo"></a>疾成阿耨多罗三藐三菩提。<a id="a-Jp"></a>大慧。<a id="a-Jq"></a>彼智有三种。<a id="a-Jr"></a>谓世间出世间出世间上上。<a id="a-Js"></a>云何世间智。<a id="a-Jt"></a>谓一切外道凡夫计著有无。<a id="a-Ju"></a>云何出世间智。<a id="a-Jv"></a>谓一切声闻缘觉。<a id="a-Jw"></a>堕自共相希望计着。<a id="a-Jx"></a>云何出世间上上智。<a id="a-Jy"></a>谓诸佛菩萨。<a id="a-Jz"></a>观无所有法。<a id="a-K0"></a>见不生不灭离有无品。<a id="a-K1"></a>如来地人法无我缘自得生　辩诸法之真妄。<a id="a-K2"></a>明语义之是非。<a id="a-K3"></a>莫尚乎智识。<a id="a-K4"></a>故如来不待问而自说也。<a id="a-K5"></a>然此智识有通有别。<a id="a-K6"></a>义见于文。<a id="a-K7"></a>初明智有三种。<a id="a-K8"></a>约世出世间能知而言也。<a id="a-K9"></a>世智言外道者。<a id="a-KA"></a>凡出家不禀佛教者。<a id="a-KB"></a>皆名为外。<a id="a-KC"></a>其智之极虽至非想。<a id="a-KD"></a>然其所计不出有无。<a id="a-KE"></a>但名世智也。<a id="a-KF"></a>出世智中。<a id="a-KG"></a>言二乘堕自共相者。<a id="a-KH"></a>以二乘观阴界入因缘四谛。<a id="a-KI"></a>无出总别相智。<a id="a-KJ"></a>厌恶生死欣乐涅槃。<a id="a-KK"></a>故云希望计着也。<a id="a-KL"></a>上上智言观无所有者。<a id="a-KM"></a>谓佛菩萨用上上智。<a id="a-KN"></a>照了诸法皆毕竟空。<a id="a-KO"></a>本无生灭。<a id="a-KP"></a>离有无相至于究竟觉地。<a id="a-KQ"></a>更无彼此色相。<a id="a-KR"></a>安有二我。<a id="a-KS"></a>此自觉圣智不从外得也。</p>
  <p id="aKT">大慧。<a id="a-KU"></a>彼生灭者是识。<a id="a-KV"></a>不生不灭者是智。<a id="a-KW"></a>复次堕相无相。<a id="a-KX"></a>及堕有无种种相。<a id="a-KY"></a>因是识超有无相是智。<a id="a-KZ"></a>复次长养相是识。<a id="a-Ka"></a>非长养相是智　此约三识三智对拣。<a id="a-Kb"></a>言生灭之法属九界者是识。<a id="a-Kc"></a>不生灭法属佛界者是智。<a id="a-Kd"></a>相无相者。<a id="a-Ke"></a>相则言有无相言空。<a id="a-Kf"></a>以九界不出空有二边。<a id="a-Kg"></a>堕空有者是识。<a id="a-Kh"></a>超空有者是智。<a id="a-Ki"></a>言相因者。<a id="a-Kj"></a>对果而言也。<a id="a-Kk"></a>长养是识者。<a id="a-Kl"></a>正约对人法无我言之前文所谓色等长养心是也。<a id="a-Km"></a>凡假外尘资养于内者识也。<a id="a-Kn"></a>无所资待自得于内者智也。</p>
  <p id="aKo">复次有三种。<a id="a-Kp"></a>智谓知生灭知自共相知不生不灭。<a id="a-Kq"></a>复次无碍相是智境界。<a id="a-Kr"></a>种种碍相是识。<a id="a-Ks"></a>复次三事和合生方便相是识。<a id="a-Kt"></a>无事方便自性相是智。<a id="a-Ku"></a>复次得相是识。<a id="a-Kv"></a>不得相是智。<a id="a-Kw"></a>自得圣智境界不出不入故如水中月　此三种智。<a id="a-Kx"></a>约一人所知而言。<a id="a-Ky"></a>据后偈文。<a id="a-Kz"></a>即如来所知之三也。<a id="a-L0"></a>知生灭者一切智也。<a id="a-L1"></a>知自共相者道种智也。<a id="a-L2"></a>知不生不灭者一切种智也。<a id="a-L3"></a>只一佛智而有三用。<a id="a-L4"></a>名为三智。<a id="a-L5"></a>又云无碍相是智者。<a id="a-L6"></a>谓于前之三智。<a id="a-L7"></a>一心融泯无染碍之相。<a id="a-L8"></a>是智反是则为识也。<a id="a-L9"></a>又云三事等者。<a id="a-LA"></a>三事即根尘及我三事。<a id="a-LB"></a>和合相应而生是识。<a id="a-LC"></a>此不知自性相故。<a id="a-LD"></a>若知性相。<a id="a-LE"></a>则一念灵知不假缘生。<a id="a-LF"></a>故曰无事方便自性相是智也。<a id="a-LG"></a>又云得相不得相为识智者。<a id="a-LH"></a>相即性相之相。<a id="a-LI"></a>相惟是一。<a id="a-LJ"></a>而有离不离之异。<a id="a-LK"></a>故云得不得也。<a id="a-LL"></a>自得者。<a id="a-LM"></a>所谓如来自得圣智境界。<a id="a-LN"></a>无以名床故。<a id="a-LO"></a>云不出不入如水中月也。</p>
  <p id="aLP">尔时世尊欲重宣此义。<a id="a-LQ"></a>而说偈言。</p>
  <p id="aLR">采集业为识　　不采集为智</p>
  <p id="aLS">观察一切法　　通达无所有</p>
  <p id="aLT">逮得自在力　　是则名为慧</p>
  <p id="aLU">缚境界为心　　觉想生为智</p>
  <p id="aLV">无所有及胜　　慧则从是生</p>
  <p id="aLW">言采集业者采谓采取集谓招集。<a id="a-LX"></a>以根对尘而生取着。<a id="a-LY"></a>起善恶业招集生死。<a id="a-LZ"></a>是名为识。<a id="a-La"></a>能了根尘绝待。<a id="a-Lb"></a>物我两忘不生取着。<a id="a-Lc"></a>名之为智。<a id="a-Ld"></a>如是观察因缘生法。<a id="a-Le"></a>当体即空解脱自在。<a id="a-Lf"></a>名上上智慧即智也。<a id="a-Lg"></a>心外无境不了唯心为境所转。<a id="a-Lh"></a>是名为缚。<a id="a-Li"></a>心即识也。<a id="a-Lj"></a>觉此妄心则为智矣。<a id="a-Lk"></a>无所有下二句。<a id="a-Ll"></a>义见前解。</p>
  <p id="aLm">心意及与识　　远离思惟想</p>
  <p id="aLn">得无思想法　　佛子非声闻</p>
  <p id="aLo">寂静胜进忍　　如来清净智</p>
  <p id="aLp">生于善胜义　　所行悉远离</p>
  <p id="aLq">心意及与识总言识也。<a id="a-Lr"></a>远离思想法智也。<a id="a-Ls"></a>得无思想法。<a id="a-Lt"></a>则转识为智。<a id="a-Lu"></a>此是菩萨而非声闻。<a id="a-Lv"></a>此言智之始也。<a id="a-Lw"></a>寂静胜进忍。<a id="a-Lx"></a>即如来寂灭忍智。<a id="a-Ly"></a>此言智之终也。<a id="a-Lz"></a>此清净智从善胜第一义生。<a id="a-M0"></a>所以行处悉远离也。</p>
  <p id="aM1">我有三种智　　圣开发真实</p>
  <p id="aM2">于彼想思惟　　悉摄受诸性</p>
  <p id="aM3">二乘不相应　　智离诸所有</p>
  <p id="aM4">计着于自性　　从诸声闻生</p>
  <p id="aM5">超度诸心量　　如来智清净</p>
  <p id="aM6">三种智等。<a id="a-M7"></a>颂上所知之三是如来所开发故虽所知生灭诸法亦皆真实。<a id="a-M8"></a>大论所谓三智一心是也。<a id="a-M9"></a>于彼思惟等。<a id="a-MA"></a>重出前二智以显上上之智。<a id="a-MB"></a>谓彼凡夫以妄想故。<a id="a-MC"></a>受诸生灭。<a id="a-MD"></a>二乘反是故不相应。<a id="a-ME"></a>离诸所有而又计着自性。<a id="a-MF"></a>则二乘智而已。<a id="a-MG"></a>若如来极智清净。<a id="a-MH"></a>则超越一切心量也。</p>
  <p id="aMI">复次大慧。<a id="a-MJ"></a>外道有九种转变论。<a id="a-MK"></a>外道转变见生。<a id="a-ML"></a>所谓形处转变相转变因转变成转变见转变性转变缘分明转变所作分明转变事转变。<a id="a-MM"></a>大慧。<a id="a-MN"></a>是名九种转变见。<a id="a-MO"></a>一切外道。<a id="a-MP"></a>因是起有无生转变论。<a id="a-MQ"></a>云何形处转变。<a id="a-MR"></a>谓形处异见。<a id="a-MS"></a>譬如金变作诸器物则有种种形处显现。<a id="a-MT"></a>非金性变。<a id="a-MU"></a>一切性变亦复如是。<a id="a-MV"></a>或有外道作如是妄想。<a id="a-MW"></a>乃至事变妄想。<a id="a-MX"></a>彼非如非异妄想故　此外道妄计九种转变论。<a id="a-MY"></a>谓形相因成等。<a id="a-MZ"></a>不出四大五阴等法。<a id="a-Ma"></a>彼见其生灭异相。<a id="a-Mb"></a>故计有转变。<a id="a-Mc"></a>而正教则曰缘生曰如幻。<a id="a-Md"></a>曰自心现外性非性乃不变等。<a id="a-Me"></a>然未尝定说。<a id="a-Mf"></a>此邪正得失所以分也。<a id="a-Mg"></a>形谓身形。<a id="a-Mh"></a>相谓生住灭相。<a id="a-Mi"></a>因谓所作之因。<a id="a-Mj"></a>成谓所成之果。<a id="a-Mk"></a>见谓随物迁移。<a id="a-Ml"></a>性谓生生不改。<a id="a-Mm"></a>缘谓因缘变灭。<a id="a-Mn"></a>作谓造作不常。<a id="a-Mo"></a>事谓有为之法。<a id="a-Mp"></a>是为九种。<a id="a-Mq"></a>言因是起有无者。<a id="a-Mr"></a>谓自有之无。<a id="a-Ms"></a>或自无之有。<a id="a-Mt"></a>皆转变相不出有无而已。<a id="a-Mu"></a>云何下征释。<a id="a-Mv"></a>形处转变者。<a id="a-Mw"></a>即四大诸根形质处也。<a id="a-Mx"></a>彼见其形随时变异。<a id="a-My"></a>谓有转变。<a id="a-Mz"></a>而不知性未常变。<a id="a-N0"></a>金变作诸器。<a id="a-N1"></a>器虽有种种之异。<a id="a-N2"></a>而金性不变。<a id="a-N3"></a>又曰一切性变亦如是者。<a id="a-N4"></a>性即法也。<a id="a-N5"></a>言一切法虽变而性不变亦复如是。<a id="a-N6"></a>或有外道等。<a id="a-N7"></a>乃结斥外计。<a id="a-N8"></a>言彼非如非异者。<a id="a-N9"></a>谓彼于非如非异之中。<a id="a-NA"></a>而生妄想分别故有种种转变之异也。</p>
  <p id="aNB">如是一切性转变当知。<a id="a-NC"></a>如乳酪酒果等熟。<a id="a-ND"></a>外道转变妄想。<a id="a-NE"></a>彼亦无有转变。<a id="a-NF"></a>若有若无自心现外性非性。<a id="a-NG"></a>大慧。<a id="a-NH"></a>如是凡愚众生。<a id="a-NI"></a>自妄想修习生。<a id="a-NJ"></a>大慧。<a id="a-NK"></a>无有法若生若灭。<a id="a-NL"></a>如见梦幻色生　如是一切性下。<a id="a-NM"></a>破外道计性转变。<a id="a-NN"></a>先以喻显言当知者戒学者。<a id="a-NO"></a>当知彼计如乳酪酒果次第渐熟彼见如是。<a id="a-NP"></a>以理言之本非实有。<a id="a-NQ"></a>故曰彼亦无有转变。<a id="a-NR"></a>其实有无等法。<a id="a-NS"></a>皆自心所现。<a id="a-NT"></a>外性非性者。<a id="a-NU"></a>言无外物也。<a id="a-NV"></a>如是凡愚下。<a id="a-NW"></a>入楞伽云。<a id="a-NX"></a>皆是愚迷凡夫。<a id="a-NY"></a>从自分别习气而起。<a id="a-NZ"></a>实无一法若生若灭。<a id="a-Na"></a>如因梦幻所见诸色。<a id="a-Nb"></a>如石女儿说有生死。<a id="a-Nc"></a>然则于生灭而不生邪见者世谛也。<a id="a-Nd"></a>见生灭而起计著者外道也。<a id="a-Ne"></a>见如梦幻者。<a id="a-Nf"></a>观行之通者也。<a id="a-Ng"></a>见法法皆自心现。<a id="a-Nh"></a>了外性非性者。<a id="a-Ni"></a>此经之正论也。</p>
  <p id="aNj">尔时世尊欲重宣此义。<a id="a-Nk"></a>而说偈言。</p>
  <p id="aNl">形处时转变　　四大种诸根</p>
  <p id="aNm">中阴渐次生　　妄想非明智</p>
  <p id="aNn">最胜于缘起　　非如彼妄想</p>
  <p id="aNo">然世间缘起　　如揵闼婆城</p>
  <p id="aNp">前四句颂外道邪计转变。<a id="a-Nq"></a>然皆是妄想分别。<a id="a-Nr"></a>非明智者之见也。<a id="a-Ns"></a>后四句明如来所说正因缘生法虽不同彼外计然亦皆无实性。<a id="a-Nt"></a>故云如揵闼婆城也。</p>
  <p id="aNu">尔时大慧菩萨复白佛言。<a id="a-Nv"></a>世尊。<a id="a-Nw"></a>惟愿为说一切法相续义解脱义。<a id="a-Nx"></a>若善分别一切法相续不相续相。<a id="a-Ny"></a>我及诸菩萨。<a id="a-Nz"></a>善解一切相续巧方便。<a id="a-O0"></a>不堕如所说义计着相续。<a id="a-O1"></a>善于一切诸法相续不相续相。<a id="a-O2"></a>及离言说文字妄想觉。<a id="a-O3"></a>游行一切诸佛刹土。<a id="a-O4"></a>无量大众力自在通总持之印。<a id="a-O5"></a>种种变化光明照耀觉慧善入十无尽句。<a id="a-O6"></a>无方便行犹如日月摩尼四大。<a id="a-O7"></a>于一切地离自妄想相见。<a id="a-O8"></a>见一切法如幻梦等。<a id="a-O9"></a>入佛地身于一切众生界。<a id="a-OA"></a>随其所应而为说法而引导之。<a id="a-OB"></a>悉令安住一切诸法如幻梦等。<a id="a-OC"></a>离有无品及生灭妄想异言说义。<a id="a-OD"></a>其身转胜　如来说法。<a id="a-OE"></a>为令众生了达诸法本无性执。<a id="a-OF"></a>而反于言说起见者名相续相。<a id="a-OG"></a>若于文字性离名不相续。<a id="a-OH"></a>即解脱相。<a id="a-OI"></a>此相续不相续。<a id="a-OJ"></a>乃生死解脱之根本。<a id="a-OK"></a>所以大慧请说斯义。<a id="a-OL"></a>若善分别等。<a id="a-OM"></a>谓如来若为善巧分别此二种相。<a id="a-ON"></a>则能善解此法。<a id="a-OO"></a>不堕如所说义计着相续。<a id="a-OP"></a>及离言说文字虚妄分别妄想觉。<a id="a-OQ"></a>即分别也。<a id="a-OR"></a>故能普入一切佛刹。<a id="a-OS"></a>随方进道。<a id="a-OT"></a>言力通总持印者。<a id="a-OU"></a>即所得功德法门也。<a id="a-OV"></a>种种变化等。<a id="a-OW"></a>言起化用放光照物。<a id="a-OX"></a>善入佛慧满十大愿。<a id="a-OY"></a>无尽句即愿也。<a id="a-OZ"></a>言无方便行者。<a id="a-Oa"></a>即无作功行。<a id="a-Ob"></a>犹如日月行空无所依着。<a id="a-Oc"></a>如摩尼随色而现而无自性。<a id="a-Od"></a>如地水火风周遍而无妨碍。<a id="a-Oe"></a>此皆菩萨化道之相。<a id="a-Of"></a>至历诸地。<a id="a-Og"></a>分分离诸妄想。<a id="a-Oh"></a>彻见诸法如幻如梦。<a id="a-Oi"></a>入于佛地成法性身。<a id="a-Oj"></a>普应众生随宜说法渐引入实。<a id="a-Ok"></a>亦了诸法如幻。<a id="a-Ol"></a>离有无见断生灭执不着言说。<a id="a-Om"></a>而后化功归己。<a id="a-On"></a>则其身相转增殊胜也。</p>
  <p id="aOo">佛告大慧。<a id="a-Op"></a>善哉善哉谛听谛听。<a id="a-Oq"></a>善思念之当为汝说。<a id="a-Or"></a>大慧白佛言。<a id="a-Os"></a>唯然受教。<a id="a-Ot"></a>佛告大慧。<a id="a-Ou"></a>无量一切诸法如所说义计着相续。<a id="a-Ov"></a>所谓相计着相续。<a id="a-Ow"></a>缘计着相续。<a id="a-Ox"></a>性非性计着相续。<a id="a-Oy"></a>生不生妄想计着相续。<a id="a-Oz"></a>灭不灭妄想计着相续。<a id="a-P0"></a>乘非乘妄想计着相续。<a id="a-P1"></a>有为无为妄想计着相续。<a id="a-P2"></a>地地自相妄想计着相续。<a id="a-P3"></a>自妄想无间妄想计着相续。<a id="a-P4"></a>有无品外道依妄想计着相续。<a id="a-P5"></a>三乘一乘无间妄想计着相续　答中先示诸相续相。<a id="a-P6"></a>言无量等者。<a id="a-P7"></a>谓十界依正色心。<a id="a-P8"></a>始于言说终于无言。<a id="a-P9"></a>推其着心。<a id="a-PA"></a>盖无适而非相续。<a id="a-PB"></a>故曰如所说义计着相续。<a id="a-PC"></a>所谓随语生解也。<a id="a-PD"></a>于中初约世间法。<a id="a-PE"></a>谓相即五阴。<a id="a-PF"></a>缘即所缘尘境也。<a id="a-PG"></a>性非性即有无也。<a id="a-PH"></a>生不生即生死也。<a id="a-PI"></a>灭不灭即寂灭不寂灭也。<a id="a-PJ"></a>乘非乘即内教与外道。<a id="a-PK"></a>言乘以运载为义。<a id="a-PL"></a>大小乘则能运出生死而至涅槃。<a id="a-PM"></a>外道所乘不能运出生死故。<a id="a-PN"></a>云非乘也。<a id="a-PO"></a>有为无为即世出世间法。<a id="a-PP"></a>亦作与无作。<a id="a-PQ"></a>地地自相。<a id="a-PR"></a>谓分别诸地名相也。<a id="a-PS"></a>自妄想无间。<a id="a-PT"></a>入楞伽云。<a id="a-PU"></a>自分别现证执着。<a id="a-PV"></a>所谓法爱者是也。<a id="a-PW"></a>有无品外道所计之根本也。<a id="a-PX"></a>三乘一乘无间。<a id="a-PY"></a>谓于大小乘教。<a id="a-PZ"></a>分别无间断也。</p>
  <p id="aPa">复次大慧。<a id="a-Pb"></a>此及余凡愚众生。<a id="a-Pc"></a>自妄想相续。<a id="a-Pd"></a>以此相续故凡愚妄想如蚕作茧。<a id="a-Pe"></a>以妄想丝自缠缠他。<a id="a-Pf"></a>有无有相续相计着　此结斥前诸妄想执着。<a id="a-Pg"></a>此及余者。<a id="a-Ph"></a>此指内教弟子其执犹轻。<a id="a-Pi"></a>余指外道其执乃重。<a id="a-Pj"></a>故曰凡愚妄想。<a id="a-Pk"></a>如蚕作茧以妄想丝自缠缠他莫能自出。<a id="a-Pl"></a>卒堕于有无断常之见而已。</p>
  <p id="aPm">复次大慧。<a id="a-Pn"></a>彼中亦无相续及不相续相。<a id="a-Po"></a>见一切法寂静。<a id="a-Pp"></a>妄想不生故。<a id="a-Pq"></a>菩萨摩诃萨。<a id="a-Pr"></a>见一切法寂静。<a id="a-Ps"></a>复次大慧。<a id="a-Pt"></a>觉外性非性。<a id="a-Pu"></a>自心现相无所有。<a id="a-Pv"></a>随顺观察自心现量。<a id="a-Pw"></a>有无一切性无相。<a id="a-Px"></a>见相续寂静故。<a id="a-Py"></a>于一切法无相续不相续相复次大慧。<a id="a-Pz"></a>彼中无有若缚若解。<a id="a-Q0"></a>余堕不如实觉知有缚有解。<a id="a-Q1"></a>所以者何。<a id="a-Q2"></a>谓于一切法有无有。<a id="a-Q3"></a>无众生可得故　此中文有三段。<a id="a-Q4"></a>言彼中等者。<a id="a-Q5"></a>即指前相续不相续相。<a id="a-Q6"></a>谓无此二相者。<a id="a-Q7"></a>由菩萨见一切法住寂静。<a id="a-Q8"></a>故经云诸法从本来常自寂灭相者是也。<a id="a-Q9"></a>且世间诸法生灭流注。<a id="a-QA"></a>何以见其寂静。<a id="a-QB"></a>故云觉外性非性等。<a id="a-QC"></a>谓了诸法唯心心外无法。<a id="a-QD"></a>如是观之自然能见有无法相皆悉空寂。<a id="a-QE"></a>故无相续不相续相。<a id="a-QF"></a>言无有缚解者。<a id="a-QG"></a>前之相续不相续皆名为缚。<a id="a-QH"></a>惟观寂静之智名解。<a id="a-QI"></a>然如实理中本无缚解。<a id="a-QJ"></a>所以有缚有解者。<a id="a-QK"></a>不见此理故也。<a id="a-QL"></a>既又征释谓一切法若有若无。<a id="a-QM"></a>求其体性俱不可得故。<a id="a-QN"></a>故云无众生可得。</p>
  <p id="aQO">复次大慧愚夫有三相续。<a id="a-QP"></a>谓贪恚痴及爱。<a id="a-QQ"></a>未来有喜爱。<a id="a-QR"></a>俱以此相续故有趣相续。<a id="a-QS"></a>彼相续者续五趣。<a id="a-QT"></a>大慧。<a id="a-QU"></a>相续断者。<a id="a-QV"></a>无有相续不相续相复次大慧。<a id="a-QW"></a>三和合缘。<a id="a-QX"></a>作方便计着。<a id="a-QY"></a>识相续无间生。<a id="a-QZ"></a>方便计着则有相续。<a id="a-Qa"></a>三和合缘识断。<a id="a-Qb"></a>见三解脱一切相续不生　贪恚痴者相续之因也。<a id="a-Qc"></a>五趣者相续之果也。<a id="a-Qd"></a>由过去因成现在果。<a id="a-Qe"></a>现在作因复招未来之报。<a id="a-Qf"></a>言爱未来者。<a id="a-Qg"></a>谓贪爱来生如意果报与喜爱俱。<a id="a-Qh"></a>以此三毒相续故有诸趣轮转。<a id="a-Qi"></a>言趣者。<a id="a-Qj"></a>即六道也。<a id="a-Qk"></a>以修罗遍于五道故。<a id="a-Ql"></a>但云五趣。<a id="a-Qm"></a>言相续断者。<a id="a-Qn"></a>谓三毒灭则离五趣。<a id="a-Qo"></a>所谓因灭则果灭也。<a id="a-Qp"></a>又言无相续不相续相者。<a id="a-Qq"></a>亦无缚无脱之谓。<a id="a-Qr"></a>即境智双亡也。<a id="a-Qs"></a>三和合缘等者。<a id="a-Qt"></a>言外道妄计根尘我三缘和合诸识次第相续而起。<a id="a-Qu"></a>又言方便计著者。<a id="a-Qv"></a>言有执着则相续无间。<a id="a-Qw"></a>若了三缘。<a id="a-Qx"></a>离诸执着见三种解脱。<a id="a-Qy"></a>则相续不生矣。<a id="a-Qz"></a>三解脱者。<a id="a-R0"></a>性净解脱圆净解脱方便净解脱也。<a id="a-R1"></a>盖了三缘即三解脱非别有也。</p>
  <p id="aR2">尔时世尊欲重宣此义。<a id="a-R3"></a>而说偈言。</p>
  <p id="aR4">不真实妄想　　是说相续相</p>
  <p id="aR5">若知彼真实　　相续网则断</p>
  <p id="aR6">于诸性无知　　随言说摄受</p>
  <p id="aR7">譬如彼蚕虫　　结网而自缠</p>
  <p id="aR8">愚夫妄想缚　　相续不观察</p>
  <p id="aR9">此颂上续不续不出真妄而已。<a id="a-RA"></a>妄则续真则不续。<a id="a-RB"></a>若了妄即真。<a id="a-RC"></a>则诸法一如。<a id="a-RD"></a>岂有续不续耶若于诸法无知随语取着。<a id="a-RE"></a>如蚕结网自缚缚他无有间断。<a id="a-RF"></a>由不观察故也。<a id="a-RG"></a>反而观之相续何有。</p>
 </body>
</html>