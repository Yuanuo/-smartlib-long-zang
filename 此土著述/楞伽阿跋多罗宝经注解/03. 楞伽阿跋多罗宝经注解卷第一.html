<!doctype html>
<html id="z3IBXPj1kK" data-ver="1836">
 <head>
  <meta charset="utf-8">
  <meta author="宗泐">
  <meta author="如己">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">楞伽阿跋多罗宝经注解卷第一(下)</h1>
  <p id="a2">复次大慧。<a id="a-3"></a>若菩萨摩诃萨。<a id="a-4"></a>欲知自心现量摄受及摄受者妄想境界。<a id="a-5"></a>当离群聚习俗睡眠。<a id="a-6"></a>初中后夜常自觉悟修行方便。<a id="a-7"></a>当离恶见经论言说及诸声闻缘觉乘相。<a id="a-8"></a>当通达自心现妄想之相前　明真实固非外道小乘境界。<a id="a-9"></a>然而心之本具法门。<a id="a-A"></a>若能修习何忧不就。<a id="a-B"></a>故兹结劝。<a id="a-C"></a>现量尘境无不出于自心。<a id="a-D"></a>迷而不觉妄想取着。<a id="a-E"></a>言摄受者能取也。<a id="a-F"></a>及摄受者所取也。<a id="a-G"></a>欲了虚妄而显真实。<a id="a-H"></a>当独处远俗离诸昏散于初中后夜觉悟。<a id="a-I"></a>所谓修行方便法门。<a id="a-J"></a>然恶见经论是外道之本。<a id="a-K"></a>小乘空相是声闻缘觉之病。<a id="a-L"></a>若解远离则能通达自心所现妄想之相。<a id="a-M"></a>而造夫真实之境矣。</p>
  <p id="aN">复次大慧。<a id="a-O"></a>菩萨摩诃萨。<a id="a-P"></a>建立智慧相住已。<a id="a-Q"></a>于上圣智三相。<a id="a-R"></a>当勤修学。<a id="a-S"></a>何等为圣智三相当勤修学。<a id="a-T"></a>所谓无所有相。<a id="a-U"></a>一切诸佛自愿处相自觉圣智究竟之相。<a id="a-V"></a>修行得此已。<a id="a-W"></a>能舍跛驴心智慧相。<a id="a-X"></a>得最胜子第八之地。<a id="a-Y"></a>则于彼上三相修生。<a id="a-Z"></a>大慧。<a id="a-a"></a>无所有相者。<a id="a-b"></a>谓声闻缘觉及外道相。<a id="a-c"></a>彼修习生。<a id="a-d"></a>大慧。<a id="a-e"></a>自愿处相者。<a id="a-f"></a>谓诸先佛自愿处修生。<a id="a-g"></a>大慧。<a id="a-h"></a>自觉圣智究竟相者。<a id="a-i"></a>一切法相无所计着。<a id="a-j"></a>得如幻三昧身。<a id="a-k"></a>诸佛地处进趣行生。<a id="a-l"></a>大慧。<a id="a-m"></a>是名圣智三相。<a id="a-n"></a>若成就此圣智三相者。<a id="a-o"></a>能到自觉圣智究竟境界。<a id="a-p"></a>是故大慧圣智三相。<a id="a-q"></a>当勤修学　上言法身境界是如来究竟之地。<a id="a-r"></a>修行之人欲到此地非智莫进。<a id="a-s"></a>是故建立智慧之相。<a id="a-t"></a>为修学者之所依住。<a id="a-u"></a>若不进功何由成就。<a id="a-v"></a>故诫劝云。<a id="a-w"></a>于上圣智三相当勤修学。<a id="a-x"></a>又恐大慧未达三相。<a id="a-y"></a>复征而释之。<a id="a-z"></a>然此三相二乘所不能行。<a id="a-10"></a>故喻如跛驴。<a id="a-11"></a>最胜子者。<a id="a-12"></a>即第八地菩萨。<a id="a-13"></a>不共二乘故云能舍。<a id="a-14"></a>良以此经虽是大乘。<a id="a-15"></a>亦兼通教也。<a id="a-16"></a>言修生者。<a id="a-17"></a>谓修行而生圣智也。<a id="a-18"></a>无所有相者。<a id="a-19"></a>无二乘外道之相也。<a id="a-1A"></a>自愿处相者。<a id="a-1B"></a>诸佛从本立愿修行也。<a id="a-1C"></a>圣智究竟相者。<a id="a-1D"></a>自证中道智相也。<a id="a-1E"></a>中道离空有二边之相。<a id="a-1F"></a>故云无所计着也。<a id="a-1G"></a>三昧身即报身也。<a id="a-1H"></a>诸地处等者。<a id="a-1I"></a>谓化身遍诸佛刹。<a id="a-1J"></a>示进修趣果故云行生。<a id="a-1K"></a>结劝同行者可知。</p>
  <p id="a1L">尔时大慧菩萨摩诃萨。<a id="a-1M"></a>知大菩萨众心之所念名圣智事分别自性经。<a id="a-1N"></a>承一切佛威神之力。<a id="a-1O"></a>而白佛言。<a id="a-1P"></a>世尊。<a id="a-1Q"></a>惟愿为说圣智事分别自性经百八句分别所依　五法三自性八识二无我。<a id="a-1R"></a>皆是此经所说圣智之事。<a id="a-1S"></a>诸菩萨已闻说八识竟。<a id="a-1T"></a>念欲闻三自性法。<a id="a-1U"></a>是故大慧为再请。<a id="a-1V"></a>但言自性经者。<a id="a-1W"></a>举总而摄别。<a id="a-1X"></a>言百八句分别所依者。<a id="a-1Y"></a>谓百八句以分别自性。<a id="a-1Z"></a>为所依也。</p>
  <p id="a1a">如来应供等正觉。<a id="a-1b"></a>依此分别说菩萨摩诃萨入自相共相妄想自性。<a id="a-1c"></a>以分别说妄想自性故。<a id="a-1d"></a>则能善知。<a id="a-1e"></a>周遍观察人法无我。<a id="a-1f"></a>净除妄想照明诸地。<a id="a-1g"></a>超越一切声闻缘觉及诸外道诸禅定乐。<a id="a-1h"></a>观察如来不可思议所行境界。<a id="a-1i"></a>毕定舍离五法自性诸佛如来法身智慧善自庄严。<a id="a-1j"></a>起幻境界。<a id="a-1k"></a>升一切佛刹兜率天宫乃至色究竟天宫。<a id="a-1l"></a>逮得如来常住法身　如来闵诸菩萨于生法自共相执。<a id="a-1m"></a>为说妄计自性差别义门。<a id="a-1n"></a>知是义已周遍观察。<a id="a-1o"></a>则离人法二我之执。<a id="a-1p"></a>执既离已乃入诸地。<a id="a-1q"></a>所以度越凡小禅定。<a id="a-1r"></a>优入如来不思议境。<a id="a-1s"></a>其五法三自性之妄执。<a id="a-1t"></a>不离而离也。<a id="a-1u"></a>法身智慧庄严者。<a id="a-1v"></a>自行之果圆也。<a id="a-1w"></a>起幻境界者。<a id="a-1x"></a>现土化他也。<a id="a-1y"></a>至于一切佛刹天宫。<a id="a-1z"></a>凡有众生可受化者。<a id="a-20"></a>无不于中示现受生成等正觉。<a id="a-21"></a>兜率陀者此云知足。<a id="a-22"></a>谓于五欲知止足也。</p>
  <p id="a23">佛告大慧。<a id="a-24"></a>有一种外道。<a id="a-25"></a>作无所有妄想计着。<a id="a-26"></a>觉知因尽兔无角想。<a id="a-27"></a>如兔无角一切法亦复如是。<a id="a-28"></a>大慧。<a id="a-29"></a>复有余外道。<a id="a-2A"></a>见种求那极微陀罗骠形处横法各各差别。<a id="a-2B"></a>见已计着无兔角横法。<a id="a-2C"></a>作牛有角想　外道之见无出二种。<a id="a-2D"></a>一者计无。<a id="a-2E"></a>见一切法随因而尽更无有因如兔无角。<a id="a-2F"></a>诸法亦尔。<a id="a-2G"></a>此断见也。<a id="a-2H"></a>二者计有。<a id="a-2I"></a>见大种依微尘而生。<a id="a-2J"></a>大种者四大种也。<a id="a-2K"></a>求那翻依。<a id="a-2L"></a>陀罗骠翻尘。<a id="a-2M"></a>于尘等诸物形量处。<a id="a-2N"></a>横计差别作牛有角想。<a id="a-2O"></a>此常见也。</p>
  <p id="a2P">大慧。<a id="a-2Q"></a>彼堕二见不解心量。<a id="a-2R"></a>自心境界妄想增长。<a id="a-2S"></a>身受用见立妄想根量。<a id="a-2T"></a>大慧。<a id="a-2U"></a>一切法性亦复如是。<a id="a-2V"></a>离有无不应作想。<a id="a-2W"></a>大慧。<a id="a-2X"></a>若复离有无。<a id="a-2Y"></a>而作兔无角想。<a id="a-2Z"></a>是名邪想。<a id="a-2a"></a>彼应待观故兔无角。<a id="a-2b"></a>不应作想。<a id="a-2c"></a>乃至微尘分别自性。<a id="a-2d"></a>悉不可得。<a id="a-2e"></a>大慧。<a id="a-2f"></a>圣境界离。<a id="a-2g"></a>不应作牛有角想　彼外道之起有无二见。<a id="a-2h"></a>因不了诸法唯心。<a id="a-2i"></a>但于自心境界增长妄想分别。<a id="a-2j"></a>至于世间资身之具。<a id="a-2k"></a>无非妄想心量。<a id="a-2l"></a>根犹心也。<a id="a-2m"></a>若能达此心量所现境界皆是虚妄。<a id="a-2n"></a>其有无二见则可泯矣。<a id="a-2o"></a>复告大慧。<a id="a-2p"></a>非但心法本空。<a id="a-2q"></a>一切诸法之性。<a id="a-2r"></a>亦本离有无之相。<a id="a-2s"></a>不应妄计。<a id="a-2t"></a>又复若谓有无俱离。<a id="a-2u"></a>作兔无角想。<a id="a-2v"></a>亦是邪计。<a id="a-2w"></a>言待观者。<a id="a-2x"></a>待谓待对。<a id="a-2y"></a>谓牛角之有观兔角之无。<a id="a-2z"></a>亦非真空。<a id="a-30"></a>故云不应作想。<a id="a-31"></a>至于微尘自性求其体相皆不可得。<a id="a-32"></a>良以圣智境界。<a id="a-33"></a>本离彼见。<a id="a-34"></a>是故于此不应分别也。</p>
  <p id="a35">尔时大慧菩萨摩诃萨白佛言。<a id="a-36"></a>世尊。<a id="a-37"></a>得无妄想者。<a id="a-38"></a>见不生相已。<a id="a-39"></a>随彼思量观察不生妄想言无耶　既斥外道有无皆非正因故。<a id="a-3A"></a>又问云。<a id="a-3B"></a>今正教得无妄想者。<a id="a-3C"></a>唯见不生相而已。<a id="a-3D"></a>与彼外道观察不生妄想言无者何异耶。</p>
  <p id="a3E">佛告大慧。<a id="a-3F"></a>非观察不生妄想言无。<a id="a-3G"></a>所以者何。<a id="a-3H"></a>妄想者。<a id="a-3I"></a>因彼生故。<a id="a-3J"></a>依彼角生妄想。<a id="a-3K"></a>以依角生妄想。<a id="a-3L"></a>是故言依因故。<a id="a-3M"></a>离异不异故。<a id="a-3N"></a>非观察不生妄想言无角　答先正拣非。<a id="a-3O"></a>言非观察等者。<a id="a-3P"></a>盖了妄想无自性为无。<a id="a-3Q"></a>不同彼分别对有言无。<a id="a-3R"></a>盖彼以分别妄想为生法之因。<a id="a-3S"></a>如因角有无而起分别故。<a id="a-3T"></a>云以依角生妄想。<a id="a-3U"></a>言离异不异者。<a id="a-3V"></a>异谓依角而起有无分别。<a id="a-3W"></a>不异谓角无分别。<a id="a-3X"></a>离此见故。<a id="a-3Y"></a>故云非观察不生妄想言无角也。</p>
  <p id="a3Z">大慧。<a id="a-3a"></a>若复妄想异角者。<a id="a-3b"></a>则不应角生。<a id="a-3c"></a>若不异者。<a id="a-3d"></a>则因彼故。<a id="a-3e"></a>乃至微尘分析推求悉不可得。<a id="a-3f"></a>不异角故彼亦非性。<a id="a-3g"></a>二俱无性者。<a id="a-3h"></a>何法何故而言无耶。<a id="a-3i"></a>大慧。<a id="a-3j"></a>若无故无角。<a id="a-3k"></a>观有故言兔无角者。<a id="a-3l"></a>不应作想。<a id="a-3m"></a>大慧。<a id="a-3n"></a>不正因故。<a id="a-3o"></a>而说有无。<a id="a-3p"></a>二俱不成　此复妄想异角等者。<a id="a-3q"></a>再释上义。<a id="a-3r"></a>若谓分别与角异者。<a id="a-3s"></a>则角非所依之因。<a id="a-3t"></a>若不异者。<a id="a-3u"></a>因彼而起分别。<a id="a-3v"></a>若分析至于微尘。<a id="a-3w"></a>悉不可得者。<a id="a-3x"></a>则有角无角二见俱泯故。<a id="a-3y"></a>曰不异角故。<a id="a-3z"></a>彼亦非性。<a id="a-40"></a>非性者非实性也。<a id="a-41"></a>若有无二法俱无性者。<a id="a-42"></a>指何法而言无耶。<a id="a-43"></a>言无故无角者。<a id="a-44"></a>谓异于有角。<a id="a-45"></a>而言无角者。<a id="a-46"></a>决无是理。<a id="a-47"></a>故云不应作想。<a id="a-48"></a>言不正因者。<a id="a-49"></a>谓不得正因论有无者。<a id="a-4A"></a>皆无实义故云二俱不成也。</p>
  <p id="a4B">大慧。<a id="a-4C"></a>复有余外道见。<a id="a-4D"></a>计着色空事形处横法。<a id="a-4E"></a>不能善知虚空分齐。<a id="a-4F"></a>言色离虚空。<a id="a-4G"></a>起分齐见妄想　重举外计色空之义。<a id="a-4H"></a>以辩其非因。<a id="a-4I"></a>如入楞伽云。<a id="a-4J"></a>复有外道见色形状虚空分齐而生执着。<a id="a-4K"></a>言色异虚空。<a id="a-4L"></a>起于分别。</p>
  <p id="a4M">大慧。<a id="a-4N"></a>虚空是色随入色种。<a id="a-4O"></a>大慧。<a id="a-4P"></a>色是虚空持所持处所建立。<a id="a-4Q"></a>性色空事分别当知。<a id="a-4R"></a>大慧。<a id="a-4S"></a>四大种生时自相各别。<a id="a-4T"></a>亦不住虚空。<a id="a-4U"></a>非彼无虚空　上言不善分别色空。<a id="a-4V"></a>此言空即是色色即是空。<a id="a-4W"></a>持所持处者。<a id="a-4X"></a>谓色为虚空所持。<a id="a-4Y"></a>于所持处建立诸色则空外无色互为能所。<a id="a-4Z"></a>云何而言离虚空起分齐见也。<a id="a-4a"></a>言性色空事者。<a id="a-4b"></a>谓性色性空之事。<a id="a-4c"></a>当如是分别也。<a id="a-4d"></a>入楞伽云。<a id="a-4e"></a>色空分齐应如是知。<a id="a-4f"></a>四大种者。<a id="a-4g"></a>地水火风也。<a id="a-4h"></a>此四大生时。<a id="a-4i"></a>坚湿暖动自相各别。<a id="a-4j"></a>虽不住于虚空。<a id="a-4k"></a>未尝离于虚空。<a id="a-4l"></a>故云非彼无虚空也。</p>
  <p id="a4m">如是大慧。<a id="a-4n"></a>观牛有角故。<a id="a-4o"></a>兔无角。<a id="a-4p"></a>大慧。<a id="a-4q"></a>又牛角者。<a id="a-4r"></a>析为微尘。<a id="a-4s"></a>又分别微尘刹那不住。<a id="a-4t"></a>彼何所观故而言无耶。<a id="a-4u"></a>若言观余物者。<a id="a-4v"></a>彼法亦然　观牛有角等者。<a id="a-4w"></a>是对牛角之有。<a id="a-4x"></a>言兔角之无也。<a id="a-4y"></a>此牛角析为微尘。<a id="a-4z"></a>又分分析之至于邻虚。<a id="a-50"></a>如是则觉无觉相。<a id="a-51"></a>求刹那住相亦不可得。<a id="a-52"></a>刹那者微细念也。<a id="a-53"></a>彼外道计无者。<a id="a-54"></a>对牛角之有而言。<a id="a-55"></a>牛角求之既无微尘可得。<a id="a-56"></a>不知对何物而言无耶。<a id="a-57"></a>入楞伽云。<a id="a-58"></a>若待余物彼亦如是待即对也。</p>
  <p id="a59">尔时世尊告大慧菩萨摩诃萨言。<a id="a-5A"></a>当离兔角牛角虚空形色异见妄想。<a id="a-5B"></a>汝等诸菩萨摩诃萨当思惟自心现妄想随入为一切刹土最胜子以自心现方便而教授之　此结劝离二种见。<a id="a-5C"></a>又曰。<a id="a-5D"></a>当思惟自心现妄想。<a id="a-5E"></a>欲知妄想有无之实。<a id="a-5F"></a>但当返观自心是果有耶果无耶。<a id="a-5G"></a>亦有亦无非有非无思之自得。<a id="a-5H"></a>亦当以此教导于他。<a id="a-5I"></a>故曰随入一切刹土。<a id="a-5J"></a>最胜子犹佛子也。</p>
  <p id="a5K">尔时世尊欲重宣此义而说偈言。</p>
  <p id="a5L">色等及心无　　色等长养心</p>
  <p id="a5M">身受用安立　　识藏现众生</p>
  <p id="a5N">心意及与识　　自性法有五</p>
  <p id="a5O">无我二种净　　广说者所说</p>
  <p id="a5P">长短有无等　　展转互相生</p>
  <p id="a5Q">以无故成有　　以有故成无</p>
  <p id="a5R">微尘分别事　　不起色妄想</p>
  <p id="a5S">心量安立处　　恶见所不乐</p>
  <p id="a5T">觉想非境界　　声闻亦复然</p>
  <p id="a5U">救世之所说　　自觉之境界</p>
  <p id="a5V">色等及心无者。<a id="a-5W"></a>颂上妄想自性不出色等外尘及内识。<a id="a-5X"></a>心以理言之本无所有。<a id="a-5Y"></a>此一无字断妄利刀莫过乎此。<a id="a-5Z"></a>承当得去何想不除。<a id="a-5a"></a>但凡夫不了而起妄想。<a id="a-5b"></a>反取以长养自心。<a id="a-5c"></a>故身受用等物由之建立。<a id="a-5d"></a>自本而言藏识所现。<a id="a-5e"></a>故心意识次第而生。<a id="a-5f"></a>自性法有五者。<a id="a-5g"></a>约三自性。<a id="a-5h"></a>立名相等五法及二无我也。<a id="a-5i"></a>广说等者。<a id="a-5j"></a>颂上有无妄想及观待等皆非正因也。<a id="a-5k"></a>微尘分别事不起色等。<a id="a-5l"></a>颂上析角无角邪计妄想也。<a id="a-5m"></a>心量安立处者。<a id="a-5n"></a>颂上思惟自心离有无计。<a id="a-5o"></a>即第一义安立之处。<a id="a-5p"></a>非外道小乘恶见觉想所乐境界。<a id="a-5q"></a>乃佛所说自觉境界也。</p>
  <p id="a5r">尔时大慧菩萨为净除自心现流故。<a id="a-5s"></a>复请如来白佛言。<a id="a-5t"></a>世尊。<a id="a-5u"></a>云何净除一切众生自心现流。<a id="a-5v"></a>为顿为渐耶　自心现流者。<a id="a-5w"></a>谓八识自心现行流注烦恼。<a id="a-5x"></a>亦谓之自心现过患习气。<a id="a-5y"></a>大慧。<a id="a-5z"></a>为此请净除之法。<a id="a-60"></a>为顿耶为渐耶。</p>
  <p id="a61">佛告大慧。<a id="a-62"></a>渐净非顿。<a id="a-63"></a>如庵罗果渐熟非顿。<a id="a-64"></a>如来净除一切众生自心现流。<a id="a-65"></a>亦复如是。<a id="a-66"></a>渐净非顿。<a id="a-67"></a>譬如陶家造作诸器渐成非顿。<a id="a-68"></a>如来净除一切众生自心现流。<a id="a-69"></a>亦复如是。<a id="a-6A"></a>渐净非顿。<a id="a-6B"></a>譬如大地渐生万物非顿生也。<a id="a-6C"></a>如来净除一切众生自心现流。<a id="a-6D"></a>亦复如是。<a id="a-6E"></a>渐净非顿。<a id="a-6F"></a>譬如人学音乐书画种种伎术渐成非顿。<a id="a-6G"></a>如来净除一切众生自心现流。<a id="a-6H"></a>亦复如是。<a id="a-6I"></a>渐成非顿。<a id="a-6J"></a>譬如明镜顿现一切无相色像。<a id="a-6K"></a>如来净除一切众生自心现流。<a id="a-6L"></a>亦复如是。<a id="a-6M"></a>顿现无相无有所有清净境界。<a id="a-6N"></a>如日月轮顿照显示一切色像。<a id="a-6O"></a>如来为离自心现习气过患。<a id="a-6P"></a>众生亦复如是。<a id="a-6Q"></a>顿为显示不思议智最胜境界。<a id="a-6R"></a>譬如藏识顿分别知自心现及身安立受用境界。<a id="a-6S"></a>彼诸依佛亦复如是。<a id="a-6T"></a>顿熟众生所处境界。<a id="a-6U"></a>以修行者安处于彼色究竟天。<a id="a-6V"></a>譬如法佛所作依佛光明照耀。<a id="a-6W"></a>自觉圣趣亦复如是。<a id="a-6X"></a>彼于法相。<a id="a-6Y"></a>有性无性恶见妄想照令除灭　此段示渐顿净相。<a id="a-6Z"></a>佛告大慧下示渐净相。<a id="a-6a"></a>文凡四喻。<a id="a-6b"></a>有法有喻有合文皆可见。<a id="a-6c"></a>譬如明镜下示顿净相。<a id="a-6d"></a>亦有四喻。<a id="a-6e"></a>初无相色像者。<a id="a-6f"></a>为即明之像。<a id="a-6g"></a>像体本空。<a id="a-6h"></a>以喻法中无相境界本无所有。<a id="a-6i"></a>故云无有所有藏识喻云。<a id="a-6j"></a>顿分别知者。<a id="a-6k"></a>非藏识分别。<a id="a-6l"></a>乃分别藏识所现境界。<a id="a-6m"></a>如镜现像。<a id="a-6n"></a>此喻依佛顿熟大根众生所居之境。<a id="a-6o"></a>言依佛者报身佛也。<a id="a-6p"></a>以报身依法身故。<a id="a-6q"></a>言譬如法佛所作依佛者。<a id="a-6r"></a>入楞伽云。<a id="a-6s"></a>譬如法佛顿现报佛及以化佛是也。<a id="a-6t"></a>自觉圣趣者。<a id="a-6u"></a>即自证圣境。<a id="a-6v"></a>彼外道有无性执恶见。<a id="a-6w"></a>照了令灭也。</p>
  <p id="a6x">大慧。<a id="a-6y"></a>法依佛说一切法入自相共相自心现习气因相续妄想自性计着因种种不实如幻。<a id="a-6z"></a>种种计着不可得　法依佛者。<a id="a-70"></a>法即法身体也。<a id="a-71"></a>依佛即报佛用也。<a id="a-72"></a>谓全体起用说一切法。<a id="a-73"></a>法即大乘法也。<a id="a-74"></a>入自相共相等者。<a id="a-75"></a>言众生迷于本性入于自相共相之执。<a id="a-76"></a>是自心所现烦恼。<a id="a-77"></a>名习气因。<a id="a-78"></a>由烦恼相续妄计造诸结业。<a id="a-79"></a>名计着因。<a id="a-7A"></a>由烦恼结业。<a id="a-7B"></a>受诸虚妄生死。<a id="a-7C"></a>故云不实如幻。<a id="a-7D"></a>此之三道该乎九界。<a id="a-7E"></a>故云种种计着。<a id="a-7F"></a>然此三道本是三德。<a id="a-7G"></a>众生迷之流转三道。<a id="a-7H"></a>佛说此法令其了达自性本空。<a id="a-7I"></a>即妄成真真妄俱泯。<a id="a-7J"></a>故曰不可得也。</p>
  <p id="a7K">复次大慧。<a id="a-7L"></a>计着缘起自性。<a id="a-7M"></a>生妄想自性相。<a id="a-7N"></a>大慧。<a id="a-7O"></a>如工幻师依草木瓦石作种种幻起一切众生若干形色起种种妄想。<a id="a-7P"></a>彼诸妄想亦无真实　此言自共相等诸法不出二种自性。<a id="a-7Q"></a>由缘起自性。<a id="a-7R"></a>而生妄想自性之相。<a id="a-7S"></a>故复以喻显之。<a id="a-7T"></a>依草木等作种种幻。<a id="a-7U"></a>此喻缘起自性也。<a id="a-7V"></a>若于形色等者。<a id="a-7W"></a>谓妄想自性也。<a id="a-7X"></a>彼诸妄想如幻师作诸幻相。<a id="a-7Y"></a>故云亦无真实也。</p>
  <p id="a7Z">如是大慧。<a id="a-7a"></a>依缘起自性。<a id="a-7b"></a>起妄想自性。<a id="a-7c"></a>种种妄想心种种相。<a id="a-7d"></a>行事妄想相。<a id="a-7e"></a>计着习气妄想。<a id="a-7f"></a>是为妄想自性相生。<a id="a-7g"></a>大慧。<a id="a-7h"></a>是名依佛说法　上以幻法喻诸妄想。<a id="a-7i"></a>此合前喻。<a id="a-7j"></a>言种种妄想心等者。<a id="a-7k"></a>因有心则有想。<a id="a-7l"></a>有想则有行。<a id="a-7m"></a>有行则有事无非妄想。<a id="a-7n"></a>即前三道之相。<a id="a-7o"></a>但开合异耳。<a id="a-7p"></a>入楞伽云。<a id="a-7q"></a>由取着境界习气力故。<a id="a-7r"></a>于缘起性中。<a id="a-7s"></a>有妄计性种种相现。<a id="a-7t"></a>是名妄计性生。<a id="a-7u"></a>文显故引注于此。<a id="a-7v"></a>是名依佛说法结也。</p>
  <p id="a7w">大慧。<a id="a-7x"></a>法佛者。<a id="a-7y"></a>离心自性相。<a id="a-7z"></a>自觉圣所缘境界建立施作　法佛修德法身也。<a id="a-80"></a>言离心自性相者。<a id="a-81"></a>离妄念也。<a id="a-82"></a>且法身究竟何所不离。<a id="a-83"></a>而特言心者。<a id="a-84"></a>以心为万法之本。<a id="a-85"></a>心若不亡则一切法生。<a id="a-86"></a>今言离相则诸法寂灭。<a id="a-87"></a>寂灭相者。<a id="a-88"></a>法身之谓也。<a id="a-89"></a>既言离相则法身名相何自而立故曰。<a id="a-8A"></a>自觉圣所缘境界建立施作。<a id="a-8B"></a>所谓强指法性为法身。<a id="a-8C"></a>斯乃无名之名。<a id="a-8D"></a>非相之相也。</p>
  <p id="a8E">大慧。<a id="a-8F"></a>化佛者。<a id="a-8G"></a>说施界忍精进禅定及心智。<a id="a-8H"></a>慧离阴界入解脱识相分别。<a id="a-8I"></a>观察建立超外道见无色见　化佛者即应身佛也。<a id="a-8J"></a>说三乘法度诸众生所说六度者。<a id="a-8K"></a>菩萨法也。<a id="a-8L"></a>离五阴十八界十二入。<a id="a-8M"></a>及解脱识相分别者。<a id="a-8N"></a>二乘法也。<a id="a-8O"></a>观察建立。<a id="a-8P"></a>即后文二种觉义乃菩萨自行化他法也。<a id="a-8Q"></a>超外道见者。<a id="a-8R"></a>离断常二见也。<a id="a-8S"></a>无色见者。<a id="a-8T"></a>计无色定为涅槃定。<a id="a-8U"></a>即受想心灭也。</p>
  <p id="a8V">大慧。<a id="a-8W"></a>又法佛者离攀缘。<a id="a-8X"></a>攀缘离一切所作根量相灭。<a id="a-8Y"></a>非诸凡夫声闻缘觉外道计着我相所著境界。<a id="a-8Z"></a>自觉圣究竟差别相建立。<a id="a-8a"></a>是故大慧。<a id="a-8b"></a>自觉圣究竟差别相。<a id="a-8c"></a>当勤修学。<a id="a-8d"></a>自心现见应当除灭　又法佛者重示所离。<a id="a-8e"></a>前言离心自体离也。<a id="a-8f"></a>今复示离所离之境离也。<a id="a-8g"></a>离攀缘则异于凡夫。<a id="a-8h"></a>离攀缘离则异于二乘。<a id="a-8i"></a>盖二乘虽离前尘。<a id="a-8j"></a>又着于空。<a id="a-8k"></a>佛则不然也。<a id="a-8l"></a>一切所作根量相灭者。<a id="a-8m"></a>异于外道也。<a id="a-8n"></a>故曰非诸凡夫乃至所著境界。<a id="a-8o"></a>所离既极则惟自觉圣境界而已。<a id="a-8p"></a>而言究竟差别相者。<a id="a-8q"></a>究竟乃极于果位。<a id="a-8r"></a>差别乃以无为法而有差别。<a id="a-8s"></a>无差之差也。<a id="a-8t"></a>结劝有二。<a id="a-8u"></a>劝修学结当文。<a id="a-8v"></a>次除灭结上自心现流也。</p>
  <p id="a8w">复次大慧。<a id="a-8x"></a>有二种声闻乘通分别相。<a id="a-8y"></a>谓得自觉圣差别相。<a id="a-8z"></a>及性妄想自性计着相。<a id="a-90"></a>云何得自觉圣差别相声闻。<a id="a-91"></a>谓无常苦空无我境界。<a id="a-92"></a>真谛离欲寂灭。<a id="a-93"></a>息阴界入自共相。<a id="a-94"></a>外不坏相如实知。<a id="a-95"></a>心得寂止。<a id="a-96"></a>心寂止已禅定解脱三昧道果正受解脱。<a id="a-97"></a>不离习气不思议变易死。<a id="a-98"></a>得自觉圣乐住声闻。<a id="a-99"></a>是名得自觉圣差别相声闻　上勉菩萨修自觉圣。<a id="a-9A"></a>智既有大小不同故。<a id="a-9B"></a>出声闻所证之相。<a id="a-9C"></a>有二种异。<a id="a-9D"></a>自觉圣差别相者。<a id="a-9E"></a>所证之理也。<a id="a-9F"></a>性妄想自性计着相者。<a id="a-9G"></a>执教起见也。<a id="a-9H"></a>虽同是声闻。<a id="a-9I"></a>得失永异。<a id="a-9J"></a>无常苦空无我者。<a id="a-9K"></a>声闻所修析空之观也。<a id="a-9L"></a>境界者。<a id="a-9M"></a>所空之境也。<a id="a-9N"></a>真谛者真理也。<a id="a-9O"></a>离欲寂灭者。<a id="a-9P"></a>离三界爱欲入无余涅槃也。<a id="a-9Q"></a>息灭五阴十八界十二入自相共相自共相。<a id="a-9R"></a>即总别相也。<a id="a-9S"></a>外不坏相如实知者。<a id="a-9T"></a>谓声闻不能如实了知生死相即涅槃相。<a id="a-9U"></a>故以为外也。<a id="a-9V"></a>以必得寂灭而后心止。<a id="a-9W"></a>心既止寂故。<a id="a-9X"></a>得禅定乃至正受解脱。<a id="a-9Y"></a>不离习气等者。<a id="a-9Z"></a>所破烦恼有正有习。<a id="a-9a"></a>但能断正离分段生死。<a id="a-9b"></a>未能断习。<a id="a-9c"></a>犹有变易生死。<a id="a-9d"></a>分段者。<a id="a-9e"></a>三界内支形分段生死也。<a id="a-9f"></a>变易者。<a id="a-9g"></a>方便土因移果易生死也。<a id="a-9h"></a>言不思议者。<a id="a-9i"></a>此变易生死非凡夫所能思议也。<a id="a-9j"></a>乐住者。<a id="a-9k"></a>谓声闻乐住于真空涅槃也。</p>
  <p id="a9l">大慧。<a id="a-9m"></a>得自觉圣差别乐住。<a id="a-9n"></a>菩萨摩诃萨。<a id="a-9o"></a>非灭门乐正受乐。<a id="a-9p"></a>顾悯众生及本愿不作证。<a id="a-9q"></a>大慧。<a id="a-9r"></a>是名声闻得自觉圣差别相乐。<a id="a-9s"></a>菩萨摩诃萨。<a id="a-9t"></a>于彼得自觉圣差别相乐。<a id="a-9u"></a>不应修学　此言菩萨亦证真谛而不住着。<a id="a-9v"></a>言非灭门者。<a id="a-9w"></a>不同小乘住寂灭门趣正受乐。<a id="a-9x"></a>言顾悯众生等者。<a id="a-9y"></a>谓菩萨以悲愿度生。<a id="a-9z"></a>不取着涅槃也。<a id="a-A0"></a>此重结指是声闻所得三昧之乐。<a id="a-A1"></a>然菩萨于此三昧不应修学。</p>
  <p id="aA2">大慧。<a id="a-A3"></a>云何心妄想自性计着相声闻。<a id="a-A4"></a>所谓大种青黄赤白坚湿暖动。<a id="a-A5"></a>非作生自相共相。<a id="a-A6"></a>先胜善说见已。<a id="a-A7"></a>于彼起自性妄想。<a id="a-A8"></a>菩萨摩诃萨。<a id="a-A9"></a>于彼应知应舍。<a id="a-AA"></a>随入法无我相。<a id="a-AB"></a>灭人无我相见。<a id="a-AC"></a>渐次诸地相续建立。<a id="a-AD"></a>是名诸声闻性妄想自性计着相　此段征释着相声。<a id="a-AE"></a>闻初释性。<a id="a-AF"></a>妄想谓四大种色。<a id="a-AG"></a>各有自然之性。<a id="a-AH"></a>如地以坚为性。<a id="a-AI"></a>水以湿为性。<a id="a-AJ"></a>火以暖为性。<a id="a-AK"></a>风以动为性。<a id="a-AL"></a>言非作生者。<a id="a-AM"></a>非造作而生也。<a id="a-AN"></a>仍于阴界入自共相而生执着。<a id="a-AO"></a>先胜是佛。<a id="a-AP"></a>谓佛善巧宣说。<a id="a-AQ"></a>言执教声闻不能了达自性本空见彼境界诸相起自性妄想。<a id="a-AR"></a>为菩萨者。<a id="a-AS"></a>当知是过而舍离之。<a id="a-AT"></a>随入法无我相等。<a id="a-AU"></a>入楞伽云。<a id="a-AV"></a>离人无我见。<a id="a-AW"></a>入法无我相。<a id="a-AX"></a>渐入诸地。<a id="a-AY"></a>是名下结。</p>
  <p id="aAZ">尔时大慧菩萨摩诃萨白佛言。<a id="a-Aa"></a>世尊。<a id="a-Ab"></a>世尊所说常不思议。<a id="a-Ac"></a>自觉圣趣境界。<a id="a-Ad"></a>及第一义境界。<a id="a-Ae"></a>世尊非诸外道所说常不思议因缘耶　如来所谈常不思议。<a id="a-Af"></a>与外道所说名同。<a id="a-Ag"></a>恐学者滥真堕妄故举以为问。<a id="a-Ah"></a>名同义异具见下文。<a id="a-Ai"></a>所言常与不思议。<a id="a-Aj"></a>无出二种境界。<a id="a-Ak"></a>常即自觉圣趣。<a id="a-Al"></a>不思议即第一义。<a id="a-Am"></a>自觉常智也。<a id="a-An"></a>圣趣常境也。<a id="a-Ao"></a>由常智而契常境故。<a id="a-Ap"></a>名为常第一义体绝言思故。<a id="a-Aq"></a>云不思议也。<a id="a-Ar"></a>岂外道邪见所可同也。</p>
  <p id="aAs">佛告大慧。<a id="a-At"></a>非诸外道因缘得常不思议。<a id="a-Au"></a>所以者何。<a id="a-Av"></a>诸外道常不思议。<a id="a-Aw"></a>不因自相成。<a id="a-Ax"></a>若常不思议。<a id="a-Ay"></a>不因自相成者。<a id="a-Az"></a>何因显现常不思议。<a id="a-B0"></a>复次大慧。<a id="a-B1"></a>不思议若因自相成者。<a id="a-B2"></a>彼则应常。<a id="a-B3"></a>由作者因相故。<a id="a-B4"></a>常不思议不成　答言非诸外道因缘等者。<a id="a-B5"></a>盖外道修证非正因缘。<a id="a-B6"></a>因非正因果非正果。<a id="a-B7"></a>故征释而斥之。<a id="a-B8"></a>不因自相成者。<a id="a-B9"></a>谓非自觉相所成。<a id="a-BA"></a>则常不思议境界之果亦不成也。<a id="a-BB"></a>彼因若从自觉相成。<a id="a-BC"></a>则因常而果亦常也。<a id="a-BD"></a>言由作因相等者。<a id="a-BE"></a>由所作之因是邪计故。<a id="a-BF"></a>所以常不思议不成果也。</p>
  <p id="aBG">大慧。<a id="a-BH"></a>我第一义常不思议。<a id="a-BI"></a>第一义因相成。<a id="a-BJ"></a>离性非性得自觉相故有相。<a id="a-BK"></a>第一义智因故有因。<a id="a-BL"></a>离性非性故。<a id="a-BM"></a>譬如无作虚空涅槃灭尽故常。<a id="a-BN"></a>如是大慧。<a id="a-BO"></a>不同外道常不思议论。<a id="a-BP"></a>如是大慧。<a id="a-BQ"></a>此常不思议。<a id="a-BR"></a>诸如来自觉圣智所得如是故。<a id="a-BS"></a>常不思议自觉圣智所得。<a id="a-BT"></a>应当修学　此对外道之非。<a id="a-BU"></a>而显正教之是。<a id="a-BV"></a>言第一义因相成等者。<a id="a-BW"></a>此第一义。<a id="a-BX"></a>即是中道实相。<a id="a-BY"></a>以是为因即是常因。<a id="a-BZ"></a>以是为相即是常相。<a id="a-Ba"></a>远离有无之过。<a id="a-Bb"></a>言离性则非有。<a id="a-Bc"></a>离非性则非无。<a id="a-Bd"></a>非有非无正显中道。<a id="a-Be"></a>中道绝待故常。<a id="a-Bf"></a>常故妙。<a id="a-Bg"></a>妙故不可思议。<a id="a-Bh"></a>此所以为如是究竟常不思议异彼外道无自相因。<a id="a-Bi"></a>故复言有因有相。<a id="a-Bj"></a>言譬如无作虚空等者。<a id="a-Bk"></a>虚空以无为故常。<a id="a-Bl"></a>涅槃以灭尽故常。<a id="a-Bm"></a>此常不思议。<a id="a-Bn"></a>则与外道诤论自不侔矣。<a id="a-Bo"></a>言诸如来等者。<a id="a-Bp"></a>佛言。<a id="a-Bq"></a>非但我法如是。<a id="a-Br"></a>诸佛所证常不思议。<a id="a-Bs"></a>无不然也。<a id="a-Bt"></a>故诫菩萨应当修学。</p>
  <p id="aBu">复次大慧。<a id="a-Bv"></a>外道常不思议无常性。<a id="a-Bw"></a>异相因故。<a id="a-Bx"></a>非自作因相力故常。<a id="a-By"></a>复次大慧。<a id="a-Bz"></a>诸外道常不思议。<a id="a-C0"></a>于所作性非性无常。<a id="a-C1"></a>见已思量计常　此斥外道无常性所以。<a id="a-C2"></a>难其无果。<a id="a-C3"></a>以其因非正因故。<a id="a-C4"></a>复对因反复斥之。<a id="a-C5"></a>言异相因者。<a id="a-C6"></a>非我自因之相也。<a id="a-C7"></a>彼言常者。<a id="a-C8"></a>非自作正因实相之力所成之常。<a id="a-C9"></a>乃非常计常之常。<a id="a-CA"></a>岂显常性之果哉。<a id="a-CB"></a>又复外道所计常不思议。<a id="a-CC"></a>乃言。<a id="a-CD"></a>世间所作之法有已还无。<a id="a-CE"></a>悉是无常性非性即有无也。<a id="a-CF"></a>作是见已妄计神我。<a id="a-CG"></a>以为常不思议。<a id="a-CH"></a>故云思量计常。</p>
  <p id="aCI">大慧。<a id="a-CJ"></a>我亦以如是因缘所作者性非性无常见已。<a id="a-CK"></a>自觉圣境界说彼常无因。<a id="a-CL"></a>大慧。<a id="a-CM"></a>若复诸外道因相。<a id="a-CN"></a>成常不思议。<a id="a-CO"></a>因自相性非性。<a id="a-CP"></a>同于兔角。<a id="a-CQ"></a>此常不思议。<a id="a-CR"></a>但言说妄想。<a id="a-CS"></a>诸外道辈有如是过。<a id="a-CT"></a>所以者何。<a id="a-CU"></a>谓但言说妄想同于兔兔角。<a id="a-CV"></a>自因相非分　又曰我亦如是因缘者。<a id="a-CW"></a>谓如来亦见彼性无常。<a id="a-CX"></a>而修于常显自觉圣境界。<a id="a-CY"></a>而后乃知彼无常性故。<a id="a-CZ"></a>说彼常无因。<a id="a-Ca"></a>又若以外道邪因邪相。<a id="a-Cb"></a>成常不思议者。<a id="a-Cc"></a>然彼因自相性。<a id="a-Cd"></a>但有言说而无实义。<a id="a-Ce"></a>故云同于兔角。<a id="a-Cf"></a>诸外道辈下结过。<a id="a-Cg"></a>其略有四。<a id="a-Ch"></a>言说妄想一也。<a id="a-Ci"></a>自因相非分二也。<a id="a-Cj"></a>非自觉得相三也。<a id="a-Ck"></a>思量计常四也。<a id="a-Cl"></a>故云有如是过也。</p>
  <p id="aCm">大慧。<a id="a-Cn"></a>我常不思议因。<a id="a-Co"></a>自觉得相故。<a id="a-Cp"></a>离所作性非性故常。<a id="a-Cq"></a>非外性非性无常思量计常。<a id="a-Cr"></a>大慧。<a id="a-Cs"></a>若复外性非性无常思量计常不思议常。<a id="a-Ct"></a>而彼不知常不思议自因之相。<a id="a-Cu"></a>去得自觉圣智境界相远。<a id="a-Cv"></a>彼不应说　我常不思议等者。<a id="a-Cw"></a>佛谓我之所得不思议。<a id="a-Cx"></a>以自证为因相。<a id="a-Cy"></a>不同外道有已还无为无常以神我思量计常。<a id="a-Cz"></a>若复外性等者。<a id="a-D0"></a>复斥外计亦有四义。<a id="a-D1"></a>初斥思量计常。<a id="a-D2"></a>二名不知常不思议自因之相。<a id="a-D3"></a>三斥去佛所得相远。<a id="a-D4"></a>四彼不应说者。<a id="a-D5"></a>斥其但有言说也。</p>
  <p id="aD6">复次大慧。<a id="a-D7"></a>诸声闻畏生死妄想苦。<a id="a-D8"></a>而求涅槃。<a id="a-D9"></a>不知生死涅槃差别一切性妄想非性。<a id="a-DA"></a>未来诸根境界休息作涅槃想。<a id="a-DB"></a>非自觉圣智趣藏识转。<a id="a-DC"></a>是故凡愚说有三乘。<a id="a-DD"></a>说心量趣无所有。<a id="a-DE"></a>是故大慧。<a id="a-DF"></a>彼不知过去未来现在诸如来自心现境界。<a id="a-DG"></a>计着外心现境界。<a id="a-DH"></a>生死轮常转　小乘畏惧生死忻求涅槃。<a id="a-DI"></a>不知生死涅槃差别之相皆是妄想无有实性。<a id="a-DJ"></a>此小乘智眼。<a id="a-DK"></a>见未来根尘息灭。<a id="a-DL"></a>认为涅槃。<a id="a-DM"></a>岂真所谓自觉圣智所趣之境。<a id="a-DN"></a>亦非藏识所转之涅槃也。<a id="a-DO"></a>言凡愚说有三乘者。<a id="a-DP"></a>谓生死即涅槃。<a id="a-DQ"></a>大乘之法非彼所知。<a id="a-DR"></a>为说小乘真空涅槃。<a id="a-DS"></a>心量无所有即真空也。<a id="a-DT"></a>而又不知三世诸佛涅槃妙心自心发现非别有也。<a id="a-DU"></a>妄计心外有法。<a id="a-DV"></a>起惑造业轮转生死也。</p>
  <p id="aDW">复次大慧。<a id="a-DX"></a>一切法不生。<a id="a-DY"></a>是过去未来现在诸如来所说。<a id="a-DZ"></a>所以者何。<a id="a-Da"></a>谓自心现性非性。<a id="a-Db"></a>离有非有生故。<a id="a-Dc"></a>大慧。<a id="a-Dd"></a>一切性不生。<a id="a-De"></a>一切法如兔马等角。<a id="a-Df"></a>是愚痴凡夫不觉妄想。<a id="a-Dg"></a>自性妄想故。<a id="a-Dh"></a>大慧。<a id="a-Di"></a>一切法不生。<a id="a-Dj"></a>自觉圣智趣境界者。<a id="a-Dk"></a>一切性自性相不生。<a id="a-Dl"></a>非彼愚夫妄想二境界。<a id="a-Dm"></a>自性身财建立趣自性相。<a id="a-Dn"></a>大慧藏识摄所摄相转。<a id="a-Do"></a>愚夫堕生住灭二见希望一切性生。<a id="a-Dp"></a>有非有妄想生。<a id="a-Dq"></a>非圣贤也。<a id="a-Dr"></a>大慧。<a id="a-Ds"></a>于彼应当修学　诸佛分上觅无生尚叵得。<a id="a-Dt"></a>况一切法乎。<a id="a-Du"></a>良由众生无始着于诸法。<a id="a-Dv"></a>是故诸佛破其昔计故言不生。<a id="a-Dw"></a>以一切法唯自心现性无实性。<a id="a-Dx"></a>岂但离乎有生。<a id="a-Dy"></a>亦离无生。<a id="a-Dz"></a>涅槃经。<a id="a-E0"></a>所谓不生不生是也。<a id="a-E1"></a>一切性不生等者。<a id="a-E2"></a>复约迷悟以示得失。<a id="a-E3"></a>谓不能了生即无生。<a id="a-E4"></a>但言一切性不生。<a id="a-E5"></a>计着一切法如兔马之无角。<a id="a-E6"></a>此愚夫不觉妄想。<a id="a-E7"></a>是自性之妄想故也。<a id="a-E8"></a>非今所谓不生。<a id="a-E9"></a>若言一切法不生。<a id="a-EA"></a>是佛自觉圣智趣境界者。<a id="a-EB"></a>则一切法性相俱不生此真无生。<a id="a-EC"></a>非彼愚夫妄想分别有无二境也。<a id="a-ED"></a>言自性身财等者。<a id="a-EE"></a>如入楞伽云。<a id="a-EF"></a>身及资生器世间等。<a id="a-EG"></a>一切皆是藏识影像。<a id="a-EH"></a>所取能取二种相现。<a id="a-EI"></a>愚夫不了堕生住灭有无二见。<a id="a-EJ"></a>取着一切性生。<a id="a-EK"></a>不出有无妄想。<a id="a-EL"></a>实非圣贤所得无生。<a id="a-EM"></a>言于彼者。<a id="a-EN"></a>于诸佛所说无生。<a id="a-EO"></a>应当修学也。</p>
  <p id="aEP">复次大慧。<a id="a-EQ"></a>有五无间种性。<a id="a-ER"></a>云何为五。<a id="a-ES"></a>谓声闻乘无间种性。<a id="a-ET"></a>缘觉乘无间种性。<a id="a-EU"></a>如来乘无间种性。<a id="a-EV"></a>不定种性各别种性　论其种性本无差别。<a id="a-EW"></a>无始熏习或内或外或大或小或定或不定。<a id="a-EX"></a>此经所以明。<a id="a-EY"></a>夫种性有五言无间者。<a id="a-EZ"></a>谓其种性纯一无间杂也。</p>
  <p id="aEa">云何知声闻乘无间种性。<a id="a-Eb"></a>若闻说得阴界入自共相断知时。<a id="a-Ec"></a>举身毛孔熙怡欣悦。<a id="a-Ed"></a>及乐修相智。<a id="a-Ee"></a>不修缘起发悟之相。<a id="a-Ef"></a>是名声闻乘无间种性。<a id="a-Eg"></a>声闻无间见第八地。<a id="a-Eh"></a>起烦恼断习烦恼不断。<a id="a-Ei"></a>不度不思议变易死。<a id="a-Ej"></a>度分段死正师子吼。<a id="a-Ek"></a>我生已尽梵行已立不受后有。<a id="a-El"></a>如实知修习人无我。<a id="a-Em"></a>乃至得般涅槃觉　声闻厌苦心切急于取证。<a id="a-En"></a>故闻说四谛知苦断集慕灭修道之时。<a id="a-Eo"></a>则身心悦豫。<a id="a-Ep"></a>阴界入自共相。<a id="a-Eq"></a>虽开合不同。<a id="a-Er"></a>即是苦谛。<a id="a-Es"></a>相智者。<a id="a-Et"></a>四谛之总相智也。<a id="a-Eu"></a>声闻根钝乐修此智。<a id="a-Ev"></a>不修缘起发悟之相者。<a id="a-Ew"></a>缘即十二因缘。<a id="a-Ex"></a>乃缘觉所修而发悟者。<a id="a-Ey"></a>而声闻不乐修也。<a id="a-Ez"></a>声闻以无间三昧。<a id="a-F0"></a>见第八辟支佛地。<a id="a-F1"></a>断现行见思烦恼。<a id="a-F2"></a>未断无明别惑。<a id="a-F3"></a>言习烦恼者。<a id="a-F4"></a>即无明也。<a id="a-F5"></a>以故未能超越变易生死。<a id="a-F6"></a>但能超越分段生死苦海耳。<a id="a-F7"></a>师子吼即无畏说也。<a id="a-F8"></a>谓至八地说言。<a id="a-F9"></a>我生已尽断苦集也。<a id="a-FA"></a>梵行已立不受后有。<a id="a-FB"></a>修道证灭也。<a id="a-FC"></a>皆实不虚故。<a id="a-FD"></a>云如实知也。<a id="a-FE"></a>修习人无我乃至得涅槃觉。<a id="a-FF"></a>谓空人执而得涅槃证真空也。</p>
  <p id="aFG">大慧。<a id="a-FH"></a>各别无间者。<a id="a-FI"></a>我人众生寿命长养士夫。<a id="a-FJ"></a>彼诸众生作如是觉求般涅槃。<a id="a-FK"></a>复由异外道说。<a id="a-FL"></a>悉由作者见一切性已。<a id="a-FM"></a>言此是般涅槃。<a id="a-FN"></a>作如是觉。<a id="a-FO"></a>法无我见非分。<a id="a-FP"></a>彼无解脱。<a id="a-FQ"></a>大慧。<a id="a-FR"></a>此诸声闻乘无间外道种性。<a id="a-FS"></a>不出出觉。<a id="a-FT"></a>为转彼恶见故。<a id="a-FU"></a>应当修学　各别无间者。<a id="a-FV"></a>此言着相声闻不异外道而言无间。<a id="a-FW"></a>于我人知见等各各差别之法。<a id="a-FX"></a>计为涅槃。<a id="a-FY"></a>而不知此是生死根本。<a id="a-FZ"></a>反以为觉而取证也。<a id="a-Fa"></a>复有一种计一切法悉由造作而有。<a id="a-Fb"></a>非因计因。<a id="a-Fc"></a>见一切性是为涅槃。<a id="a-Fd"></a>如声闻之乐灭修道。<a id="a-Fe"></a>然于法无我解脱。<a id="a-Ff"></a>实非其分。<a id="a-Fg"></a>名为佛子。<a id="a-Fh"></a>实是外道。<a id="a-Fi"></a>故云无间外道。<a id="a-Fj"></a>虽欲出离三界。<a id="a-Fk"></a>而不能出故。<a id="a-Fl"></a>云不出出觉。<a id="a-Fm"></a>亦劝令学者当转彼恶见。<a id="a-Fn"></a>而趣如来种性也。</p>
  <p id="aFo">大慧。<a id="a-Fp"></a>缘觉乘无间种性者。<a id="a-Fq"></a>若闻说各别缘无间。<a id="a-Fr"></a>举身毛竖悲泣流泪。<a id="a-Fs"></a>不相近缘所有不着。<a id="a-Ft"></a>种种自身种种神通。<a id="a-Fu"></a>若离若合种种变化。<a id="a-Fv"></a>闻说是时其心随入。<a id="a-Fw"></a>若知彼缘觉乘无间种性已。<a id="a-Fx"></a>随顺为说缘觉之乘。<a id="a-Fy"></a>是名缘觉乘无间种性相　缘觉者从佛禀教。<a id="a-Fz"></a>观十二因缘。<a id="a-G0"></a>觉真谛理名为缘觉。<a id="a-G1"></a>亦名独觉者。<a id="a-G2"></a>出无佛世睹缘自悟也。<a id="a-G3"></a>各别缘无间者。<a id="a-G4"></a>闻说十二因缘因果循环。<a id="a-G5"></a>而悟无生适其所愿。<a id="a-G6"></a>悲感交集至于流泪。<a id="a-G7"></a>言不相近等者。<a id="a-G8"></a>谓乐独善寂修远离行。<a id="a-G9"></a>凡所有相皆不能着。<a id="a-GA"></a>或时为说身通变化。<a id="a-GB"></a>或离一身为多。<a id="a-GC"></a>或合多身为一。<a id="a-GD"></a>闻如是说心有所入。<a id="a-GE"></a>菩萨知彼缘觉种性。<a id="a-GF"></a>当为说此缘觉乘法也。</p>
  <p id="aGG">大慧。<a id="a-GH"></a>彼如来乘无间种性有四种。<a id="a-GI"></a>谓自性法无间种性。<a id="a-GJ"></a>离自性法无间种性。<a id="a-GK"></a>得自觉圣无间种性。<a id="a-GL"></a>外刹殊胜无间种性。<a id="a-GM"></a>大慧。<a id="a-GN"></a>若闻此四事一一说时。<a id="a-GO"></a>及说自心现身财建立不思议境界时。<a id="a-GP"></a>心不惊怖者。<a id="a-GQ"></a>是名如来乘无间种性相　如来种性无间者。<a id="a-GR"></a>谓其性圆融无碍也。<a id="a-GS"></a>言四种者。<a id="a-GT"></a>一自性法即如来藏。<a id="a-GU"></a>自性清净心也。<a id="a-GV"></a>二离自性法。<a id="a-GW"></a>谓此性离性执也。<a id="a-GX"></a>三得自觉圣。<a id="a-GY"></a>即如来究竟觉智也。<a id="a-GZ"></a>四外刹殊胜。<a id="a-Ga"></a>谓如来悲愿严土摄生。<a id="a-Gb"></a>种种殊胜也。<a id="a-Gc"></a>入楞伽云。<a id="a-Gd"></a>所证法有三种者。<a id="a-Ge"></a>合自性法离自性法为一。<a id="a-Gf"></a>此三种即法报应三身也。<a id="a-Gg"></a>及说自心现身财等者。<a id="a-Gh"></a>入楞伽云。<a id="a-Gi"></a>闻自心所现身财建立阿赖耶识不思议境。<a id="a-Gj"></a>不惊不怖不畏。<a id="a-Gk"></a>当知此是如来乘性。</p>
  <p id="aGl">大慧。<a id="a-Gm"></a>不定种性者。<a id="a-Gn"></a>谓说彼三种时。<a id="a-Go"></a>随说而入随彼而成。<a id="a-Gp"></a>大慧。<a id="a-Gq"></a>此是初治地者。<a id="a-Gr"></a>谓种性建立。<a id="a-Gs"></a>为超入无所有地故。<a id="a-Gt"></a>作是建立。<a id="a-Gu"></a>彼自觉藏者。<a id="a-Gv"></a>自烦恼习净见法无我。<a id="a-Gw"></a>得三昧乐住声闻。<a id="a-Gx"></a>当得如来最胜之身　不定种性者。<a id="a-Gy"></a>闻说声闻缘觉如来三种法时。<a id="a-Gz"></a>随生信解而顺修学从小入大。<a id="a-H0"></a>其性可移故言不定。<a id="a-H1"></a>初治地者即干慧地人。<a id="a-H2"></a>为其说不定种生。<a id="a-H3"></a>令彼超入无所有地。<a id="a-H4"></a>此地即第七已办地。<a id="a-H5"></a>作是建立者。<a id="a-H6"></a>作是说也。<a id="a-H7"></a>彼自觉藏等者。<a id="a-H8"></a>入楞伽云。<a id="a-H9"></a>彼住三昧乐声闻。<a id="a-HA"></a>若能证知自所依识。<a id="a-HB"></a>见法无我净烦恼习。<a id="a-HC"></a>毕竟当得如来之身。<a id="a-HD"></a>自所依识即自觉藏第八识也。<a id="a-HE"></a>烦恼习即无明也。</p>
  <p id="aHF">尔时世尊欲重宣此义而说偈言。</p>
  <p id="aHG">须陀槃那果　　往来及不还</p>
  <p id="aHH">逮得阿罗汉　　是等心惑乱</p>
  <p id="aHI">须陀槃那者。<a id="a-HJ"></a>即须陀洹。<a id="a-HK"></a>此云预流。<a id="a-HL"></a>能断三界见惑。<a id="a-HM"></a>预入圣人之流。<a id="a-HN"></a>此初果也。<a id="a-HO"></a>往来者。<a id="a-HP"></a>梵语斯陀含。<a id="a-HQ"></a>能断欲界前六品思惑。<a id="a-HR"></a>后三品未断。<a id="a-HS"></a>于人天中更一往来。<a id="a-HT"></a>此二果也。<a id="a-HU"></a>不还者。<a id="a-HV"></a>梵语阿那含。<a id="a-HW"></a>断欲界思尽。<a id="a-HX"></a>更不来欲界受生。<a id="a-HY"></a>此三果也。<a id="a-HZ"></a>阿罗汉四果也。<a id="a-Ha"></a>是四果人虽断见思取证小果。<a id="a-Hb"></a>而未能断尘沙无明二惑。<a id="a-Hc"></a>是为惑乱也。</p>
  <p id="aHd">三乘与一乘　　非乘我所说</p>
  <p id="aHe">愚夫少智慧　　诸圣远离寂</p>
  <p id="aHf">三乘者。<a id="a-Hg"></a>声闻缘觉不定三种性也。<a id="a-Hh"></a>一乘如来种性也。<a id="a-Hi"></a>非乘各别种性也。<a id="a-Hj"></a>如来之意但说一乘。<a id="a-Hk"></a>为机器不齐故。<a id="a-Hl"></a>说三乘非乘引权归实。<a id="a-Hm"></a>诸圣远离寂。<a id="a-Hn"></a>即乐入寂灭。<a id="a-Ho"></a>四果圣人也。</p>
  <p id="aHp">第一义法门　　远离于二教</p>
  <p id="aHq">住于无所有　　何建立三乘</p>
  <p id="aHr">第一义门是为寂理。<a id="a-Hs"></a>岂有权实之殊。<a id="a-Ht"></a>如来住此寂理一法不立。<a id="a-Hu"></a>况三乘乎。</p>
  <p id="aHv">诸禅无量等　　无色三摩提</p>
  <p id="aHw">受想悉寂灭　　亦无有心量</p>
  <p id="aHx">诸禅者。<a id="a-Hy"></a>四禅也。<a id="a-Hz"></a>无量者。<a id="a-I0"></a>四无量心也。<a id="a-I1"></a>无色者。<a id="a-I2"></a>四无色定也。<a id="a-I3"></a>三摩提者。<a id="a-I4"></a>谓等持即三昧也。<a id="a-I5"></a>受想寂灭者。<a id="a-I6"></a>小乘灭尽定也。<a id="a-I7"></a>此等诸法心量都尽也。</p>
  <p id="aI8">大慧。<a id="a-I9"></a>彼一阐提非一阐提。<a id="a-IA"></a>世间解脱谁转。<a id="a-IB"></a>大慧。<a id="a-IC"></a>一阐提有二种。<a id="a-ID"></a>一者舍一切善根。<a id="a-IE"></a>及于无始众生发愿。<a id="a-IF"></a>云何舍一切善根。<a id="a-IG"></a>谓谤菩萨藏及作恶言。<a id="a-IH"></a>此非随顺修多罗毗尼解脱之说。<a id="a-II"></a>舍一切善根故不般涅槃　一阐提是梵语此翻信不具。<a id="a-IJ"></a>亦云极恶。<a id="a-IK"></a>非一阐提者。<a id="a-IL"></a>非定是极恶若定是极恶。<a id="a-IM"></a>则永无转恶为善得解脱时也。<a id="a-IN"></a>然阐提现行虽恶性不断善。<a id="a-IO"></a>若能照性亦得成佛。<a id="a-IP"></a>故又告云。<a id="a-IQ"></a>阐提有二种。<a id="a-IR"></a>舍一切善根者。<a id="a-IS"></a>此真极恶人也。<a id="a-IT"></a>及于无始众生发愿者。<a id="a-IU"></a>此菩萨阐提也。<a id="a-IV"></a>云何舍一切等者。<a id="a-IW"></a>征释极恶之义也。<a id="a-IX"></a>谤菩萨藏及作恶言。<a id="a-IY"></a>此乃人法俱谤。<a id="a-IZ"></a>安肯随顺经律解脱之法而入涅槃。<a id="a-Ia"></a>所谓阐提断修善尽者是也。</p>
  <p id="aIb">二者菩萨本自愿方便故。<a id="a-Ic"></a>非不般涅槃。<a id="a-Id"></a>一切众生而般涅槃。<a id="a-Ie"></a>大慧。<a id="a-If"></a>彼般涅槃。<a id="a-Ig"></a>是名不般涅槃法相。<a id="a-Ih"></a>此亦到一阐提趣　此言大乘菩萨以本愿方便欲令一切众生悉入涅槃而后涅槃。<a id="a-Ii"></a>言不般涅槃法相者。<a id="a-Ij"></a>菩萨了生死即是涅槃。<a id="a-Ik"></a>涅槃本具非别有涅槃可入。<a id="a-Il"></a>所谓清净行者不入涅槃者是也。<a id="a-Im"></a>言亦到一阐提趣者。<a id="a-In"></a>盖菩萨了恶即善。<a id="a-Io"></a>无善可修。<a id="a-Ip"></a>趣同阐提舍一切善及不入涅槃故也。</p>
  <p id="aIq">大慧白佛言。<a id="a-Ir"></a>世尊。<a id="a-Is"></a>此中云何毕竟不般涅槃。<a id="a-It"></a>佛告大慧。<a id="a-Iu"></a>菩萨一阐提者。<a id="a-Iv"></a>知一切善法本来般涅槃已。<a id="a-Iw"></a>毕竟不般涅槃。<a id="a-Ix"></a>而非舍一切善根一阐提也。<a id="a-Iy"></a>大慧。<a id="a-Iz"></a>舍一切善根一阐提者。<a id="a-J0"></a>复以如来神力故。<a id="a-J1"></a>或时善根生。<a id="a-J2"></a>所以者何。<a id="a-J3"></a>谓如来不舍一切众生故。<a id="a-J4"></a>以是故。<a id="a-J5"></a>菩萨一阐提不般涅槃　此征释菩萨阐提不般涅槃之所以。<a id="a-J6"></a>言本来般涅槃等者。<a id="a-J7"></a>经云。<a id="a-J8"></a>一切众生即涅槃相。<a id="a-J9"></a>不可复灭。<a id="a-JA"></a>然菩萨非终不般涅槃。<a id="a-JB"></a>盖了修即性离涅槃相也。<a id="a-JC"></a>或时善根生等文显可见。</p>
  <p id="aJD">复次大慧。<a id="a-JE"></a>菩萨摩诃萨当善三自性。<a id="a-JF"></a>云何三自性。<a id="a-JG"></a>谓妄想自性。<a id="a-JH"></a>缘起自性。<a id="a-JI"></a>成自性　分别自性乃此经之要领。<a id="a-JJ"></a>前已略明。<a id="a-JK"></a>今复详说。</p>
  <p id="aJL">大慧。<a id="a-JM"></a>妄想自性从相生。<a id="a-JN"></a>大慧白佛言。<a id="a-JO"></a>世尊。<a id="a-JP"></a>云何妄想自性从相生。<a id="a-JQ"></a>佛告大慧。<a id="a-JR"></a>缘起自性事相相行。<a id="a-JS"></a>显现事相相。<a id="a-JT"></a>计著有二种妄想自性。<a id="a-JU"></a>如来应供等正觉之所建立。<a id="a-JV"></a>谓名相计着相。<a id="a-JW"></a>及事相计着相。<a id="a-JX"></a>名相计着相者。<a id="a-JY"></a>谓内外法计着。<a id="a-JZ"></a>事相计着相者。<a id="a-Ja"></a>谓即彼如是。<a id="a-Jb"></a>内外自共相计着。<a id="a-Jc"></a>是名二种妄想自性相。<a id="a-Jd"></a>若依若缘生。<a id="a-Je"></a>是名缘起　言妄想自性从相生者。<a id="a-Jf"></a>正从缘起相生也。<a id="a-Jg"></a>缘起者。<a id="a-Jh"></a>谓从因缘起乎事相事相显现而生二种计着。<a id="a-Ji"></a>言相相者。<a id="a-Jj"></a>事相非一也。<a id="a-Jk"></a>如来建立者。<a id="a-Jl"></a>即如来为众生。<a id="a-Jm"></a>演说妄想自性。<a id="a-Jn"></a>以令了妄无妄也。<a id="a-Jo"></a>名相计着相者。<a id="a-Jp"></a>谓于根尘内外法中。<a id="a-Jq"></a>计著名相。<a id="a-Jr"></a>事相计着相者。<a id="a-Js"></a>谓即于彼根尘法上。<a id="a-Jt"></a>不了性空计着自相。<a id="a-Ju"></a>共相。<a id="a-Jv"></a>若依若缘生。<a id="a-Jw"></a>正明缘起自性。<a id="a-Jx"></a>依即因也。<a id="a-Jy"></a>谓诸法从因缘而生。<a id="a-Jz"></a>因缘有根尘因缘。<a id="a-K0"></a>有业惑因缘。<a id="a-K1"></a>而业惑又从根尘而起。<a id="a-K2"></a>凡世出世间一切诸法。<a id="a-K3"></a>无有不从因缘而生。<a id="a-K4"></a>龙树所谓因缘所生法是也。</p>
  <p id="aK5">云何成自性。<a id="a-K6"></a>谓离名相事相妄想。<a id="a-K7"></a>圣智所得及自觉圣智趣所行境界。<a id="a-K8"></a>是名成自性如来藏心　成即成就。<a id="a-K9"></a>言离名相事相妄想者。<a id="a-KA"></a>谓诸佛圣人。<a id="a-KB"></a>观因缘所生之法即空即假即中。<a id="a-KC"></a>离诸妄想。<a id="a-KD"></a>成就正智如如也。<a id="a-KE"></a>圣智所得即正智也。<a id="a-KF"></a>自觉圣智即如如也。<a id="a-KG"></a>合此二法成一自性。<a id="a-KH"></a>是为如来藏心。</p>
  <p id="aKI">尔时世尊欲重宣此义而说偈言。</p>
  <p id="aKJ">名相觉想　　自性二相　　正智如如</p>
  <p id="aKK">是则成相</p>
  <p id="aKL">名相即缘起自性。<a id="a-KM"></a>觉想即妄想自性。<a id="a-KN"></a>正智如如即成自性。<a id="a-KO"></a>此摄五法为三自性。<a id="a-KP"></a>故知五法三自性。<a id="a-KQ"></a>特开合异耳。</p>
  <p id="aKR">大慧。<a id="a-KS"></a>是名观察五法自性相经。<a id="a-KT"></a>自觉圣智趣所行境界。<a id="a-KU"></a>汝等诸菩萨摩诃萨。<a id="a-KV"></a>应当修学　一经所说虽通五法三自性。<a id="a-KW"></a>劝修从要。<a id="a-KX"></a>乃为自觉圣智故。<a id="a-KY"></a>兹结劝也。</p>
  <p id="aKZ">复次大慧。<a id="a-Ka"></a>菩萨摩诃萨善观二种无我相。<a id="a-Kb"></a>云何二种无我相。<a id="a-Kc"></a>谓人无我及法无我。<a id="a-Kd"></a>云何人无我。<a id="a-Ke"></a>谓离我我所。<a id="a-Kf"></a>阴界入聚无知业爱生。<a id="a-Kg"></a>眼色等摄受计着生识。<a id="a-Kh"></a>一切诸根自心现。<a id="a-Ki"></a>器身藏自妄想相施设显示　言善观人法无我相者。<a id="a-Kj"></a>谓用二空妙观。<a id="a-Kk"></a>破生法二执也。<a id="a-Kl"></a>在他经则曰生法二空。<a id="a-Km"></a>此云人无我法无我。<a id="a-Kn"></a>无即空也。<a id="a-Ko"></a>人乃众生假名。<a id="a-Kp"></a>法乃五阴实法。<a id="a-Kq"></a>凡夫于此假实我见偏重。<a id="a-Kr"></a>故以无我破之。<a id="a-Ks"></a>若达无我则一切离着。<a id="a-Kt"></a>显出本性妙人妙法矣。<a id="a-Ku"></a>人无我中。<a id="a-Kv"></a>言离我我所者。<a id="a-Kw"></a>我即假名。<a id="a-Kx"></a>我所即实法也。<a id="a-Ky"></a>盖假不自假。<a id="a-Kz"></a>依实法而有假名。<a id="a-L0"></a>若推假必兼其实。<a id="a-L1"></a>故曰阴界入聚。<a id="a-L2"></a>无知即烦恼。<a id="a-L3"></a>谓实法从烦恼业爱所生。<a id="a-L4"></a>眼色等者。<a id="a-L5"></a>谓眼等诸识。<a id="a-L6"></a>取于色等诸尘。<a id="a-L7"></a>器身藏者。<a id="a-L8"></a>器即依报。<a id="a-L9"></a>谓世间如器。<a id="a-LA"></a>身即正报藏即藏识。<a id="a-LB"></a>入楞伽云。<a id="a-LC"></a>又自心所见身器世间。<a id="a-LD"></a>皆是藏心之所显现。<a id="a-LE"></a>此等诸法求其妄执皆不可得。<a id="a-LF"></a>是为人无我也。</p>
  <p id="aLG">如河流如种子如灯如风如云。<a id="a-LH"></a>刹那展转坏躁动如猿猴。<a id="a-LI"></a>乐不净处如飞蝇。<a id="a-LJ"></a>无厌足如风火。<a id="a-LK"></a>无始虚伪习气因。<a id="a-LL"></a>如汲水轮生死趣有轮。<a id="a-LM"></a>种种身色如幻术神咒机发像起。<a id="a-LN"></a>善彼相知。<a id="a-LO"></a>是名人无我智　河流等五喻刹那坏相。<a id="a-LP"></a>躁动等三乃虚妄识相。<a id="a-LQ"></a>故以猿蝇风火喻之。<a id="a-LR"></a>然皆无始虚妄习因。<a id="a-LS"></a>堕于生死三有轮转。<a id="a-LT"></a>故以汲井轮喻之种种身色等者。<a id="a-LU"></a>此喻幻身。<a id="a-LV"></a>如幻术。<a id="a-LW"></a>能使机发神咒能使像起。<a id="a-LX"></a>入楞伽云。<a id="a-LY"></a>譬如死尸咒力故行。<a id="a-LZ"></a>亦如木人因机运动。<a id="a-La"></a>善彼相知。<a id="a-Lb"></a>即善知如上喻相。<a id="a-Lc"></a>是观人无我妙智也。</p>
  <p id="aLd">云何法无我智。<a id="a-Le"></a>谓觉阴界入妄想相自性。<a id="a-Lf"></a>如阴界入离我我所。<a id="a-Lg"></a>阴界入积聚。<a id="a-Lh"></a>因业爱绳缚展转相缘生无动摇。<a id="a-Li"></a>诸法亦尔离自共相。<a id="a-Lj"></a>不实妄想相妄想力。<a id="a-Lk"></a>是凡夫生非圣贤也。<a id="a-Ll"></a>心意识五法自性离故　法无我智从实法直示。<a id="a-Lm"></a>谓觉知阴界入相是妄计性。<a id="a-Ln"></a>如阴界入等者。<a id="a-Lo"></a>例前人无我观离我我所。<a id="a-Lp"></a>但由阴等积聚业爱缠缚。<a id="a-Lq"></a>互为缘起推其自性了不可得。<a id="a-Lr"></a>故曰无动摇。<a id="a-Ls"></a>动摇即造作也。<a id="a-Lt"></a>入楞伽云。<a id="a-Lu"></a>无能作者。<a id="a-Lv"></a>既无能作安有所作诸法。<a id="a-Lw"></a>故云离自共相。<a id="a-Lx"></a>然此虚妄之相。<a id="a-Ly"></a>是凡夫妄想分别。<a id="a-Lz"></a>非诸圣贤。<a id="a-M0"></a>既了法法本空。<a id="a-M1"></a>尚何妄想之有哉。<a id="a-M2"></a>故曰自性离也。<a id="a-M3"></a>离非远离即达其性亡耳。</p>
  <p id="aM4">大慧。<a id="a-M5"></a>菩萨摩诃萨当善分别一切法无我善法无我。<a id="a-M6"></a>菩萨摩诃萨不久当得初地。<a id="a-M7"></a>菩萨无所有观地相。<a id="a-M8"></a>观察开觉欢喜。<a id="a-M9"></a>次第渐进超九地相得法云地。<a id="a-MA"></a>于彼建立无量宝庄严大宝莲华王像大宝宫殿。<a id="a-MB"></a>幻自性境界修习生。<a id="a-MC"></a>于彼而坐。<a id="a-MD"></a>同一像类诸最胜子眷属围绕。<a id="a-ME"></a>从一切佛刹来。<a id="a-MF"></a>佛手灌顶如转轮圣王太子灌顶。<a id="a-MG"></a>超佛子地。<a id="a-MH"></a>到自觉圣智法趣。<a id="a-MI"></a>当得如来自在法身。<a id="a-MJ"></a>见法无我故。<a id="a-MK"></a>是名法无我相。<a id="a-ML"></a>汝等诸菩萨摩诃萨。<a id="a-MM"></a>应当修学　此结劝利益文中。<a id="a-MN"></a>言当得初地者。<a id="a-MO"></a>欢喜地也。<a id="a-MP"></a>无所有等者。<a id="a-MQ"></a>谓菩萨用中道妙观。<a id="a-MR"></a>了诸地相无有障碍。<a id="a-MS"></a>如是观察故。<a id="a-MT"></a>开觉而生欢喜。<a id="a-MU"></a>或超或渐至法云地。<a id="a-MV"></a>住此地已有无量宝庄严境界而现其前。<a id="a-MW"></a>幻自性者。<a id="a-MX"></a>由修习幻性法门。<a id="a-MY"></a>感如是报。<a id="a-MZ"></a>同一像类等者。<a id="a-Ma"></a>谓法身菩萨之类皆来围绕。<a id="a-Mb"></a>诸佛亦来手摩其顶灌顶。<a id="a-Mc"></a>以下如文可见。</p>
  <p id="aMd">尔时大慧菩萨摩诃萨复白佛言。<a id="a-Me"></a>世尊。<a id="a-Mf"></a>建立诽谤相。<a id="a-Mg"></a>惟愿说之。<a id="a-Mh"></a>令我及诸菩萨摩诃萨离建立诽谤二边恶见。<a id="a-Mi"></a>疾得阿耨多罗三藐三菩提觉。<a id="a-Mj"></a>已离常建立。<a id="a-Mk"></a>断诽谤见不谤正法　真如界中尚不当无安得言有。<a id="a-Ml"></a>非有说有名建立常见也。<a id="a-Mm"></a>非无说无名诽谤断见也。<a id="a-Mn"></a>大慧。<a id="a-Mo"></a>设此以问。<a id="a-Mp"></a>云何离此二见。<a id="a-Mq"></a>当得菩提不谤正法耶。</p>
  <p id="aMr">尔时世尊受大慧菩萨请已而说偈言。</p>
  <p id="aMs">建立及诽谤　　无有彼心量</p>
  <p id="aMt">身受用建立　　及心不能知</p>
  <p id="aMu">愚痴无智慧　　建立及诽谤</p>
  <p id="aMv">言此建谤皆由心量。<a id="a-Mw"></a>然心量之实求不可得。<a id="a-Mx"></a>如来如此直示。<a id="a-My"></a>令彼凡迷了本无有离诸邪见。<a id="a-Mz"></a>言身受用建立者。<a id="a-N0"></a>身即色身正报也。<a id="a-N1"></a>受用即资财依报也。<a id="a-N2"></a>由愚痴无智。<a id="a-N3"></a>不知是自心妄现。<a id="a-N4"></a>堕于二见。</p>
  <p id="aN5">尔时世尊于此偈义。<a id="a-N6"></a>复重显示告大慧言。<a id="a-N7"></a>有四种非有有建立。<a id="a-N8"></a>云何为四。<a id="a-N9"></a>谓非有相建立。<a id="a-NA"></a>非有见建立。<a id="a-NB"></a>非有因建立。<a id="a-NC"></a>非有性建立。<a id="a-ND"></a>是名四种建立。<a id="a-NE"></a>又诽谤者。<a id="a-NF"></a>谓于彼所立无所得。<a id="a-NG"></a>观察非分而起诽谤。<a id="a-NH"></a>是名建立诽谤相　上言建立诽谤是断常邪见。<a id="a-NI"></a>而未详说名义故列其名而后释义。<a id="a-NJ"></a>名相固多其略有四。<a id="a-NK"></a>曰相曰见曰因曰性。<a id="a-NL"></a>皆言非有建立者。<a id="a-NM"></a>谓其本无强作有见。<a id="a-NN"></a>诽谤相不从他起。<a id="a-NO"></a>至于建立法中。<a id="a-NP"></a>求不可得以作空想。<a id="a-NQ"></a>故云于彼所立无所得言观察非分者。<a id="a-NR"></a>入楞伽云。<a id="a-NS"></a>不善观察盖不能了真空不空。<a id="a-NT"></a>而起诽谤之见也。</p>
  <p id="aNU">复次大慧。<a id="a-NV"></a>云何非有相建立相。<a id="a-NW"></a>谓阴界入非有自共相。<a id="a-NX"></a>而起计着。<a id="a-NY"></a>此如是此不异。<a id="a-NZ"></a>是名非有相建立相。<a id="a-Na"></a>此非有相建立。<a id="a-Nb"></a>妄想无始虚伪过。<a id="a-Nc"></a>种种习气计着生　此释建立初相中。<a id="a-Nd"></a>言非有相建立者。<a id="a-Ne"></a>谓于阴界入。<a id="a-Nf"></a>自相共相本无所有而生计着。<a id="a-Ng"></a>云此如是此不异。<a id="a-Nh"></a>如是者自相也。<a id="a-Ni"></a>不异者共相也。<a id="a-Nj"></a>然此非有相建立相非始今世。<a id="a-Nk"></a>故云无始虚伪习气计着生也。</p>
  <p id="aNl">大慧。<a id="a-Nm"></a>非有见建立相者。<a id="a-Nn"></a>若彼如是阴界入我人众生寿命长养士夫见建立。<a id="a-No"></a>是名非有见建立相　非有见等者。<a id="a-Np"></a>此见亦从我所上起。<a id="a-Nq"></a>谓于阴界入中。<a id="a-Nr"></a>妄起我人众生等见故。<a id="a-Ns"></a>云非有见建立也。</p>
  <p id="aNt">大慧。<a id="a-Nu"></a>非有因建立相者。<a id="a-Nv"></a>谓初识无因生。<a id="a-Nw"></a>后不实如幻。<a id="a-Nx"></a>本不生。<a id="a-Ny"></a>眼色明界念前生。<a id="a-Nz"></a>生已实已还坏。<a id="a-O0"></a>是名非有因建立相　此因建立言初识无因生者。<a id="a-O1"></a>谓最初识念无因而生。<a id="a-O2"></a>生后不实如幻。<a id="a-O3"></a>既然如幻岂有生乎。<a id="a-O4"></a>眼色明界等者。<a id="a-O5"></a>言初识本无。<a id="a-O6"></a>后因眼等四缘一念前生。<a id="a-O7"></a>生已实有实已还坏。<a id="a-O8"></a>是为生灭故皆非也。</p>
  <p id="aO9">大慧非有性建立相者。<a id="a-OA"></a>谓虚空灭般涅槃非作。<a id="a-OB"></a>计着性建立。<a id="a-OC"></a>此离性非性。<a id="a-OD"></a>一切法如兔马等角。<a id="a-OE"></a>如垂发现。<a id="a-OF"></a>离有非有。<a id="a-OG"></a>是名非有性建立相　性建立中。<a id="a-OH"></a>言虚空灭般涅槃者。<a id="a-OI"></a>即三无为也。<a id="a-OJ"></a>虚空谓虚空。<a id="a-OK"></a>无为灭谓非择灭。<a id="a-OL"></a>无为般涅槃谓择灭无为。<a id="a-OM"></a>此三无为皆无作性。<a id="a-ON"></a>但邪计执着建立为有言离性非性者。<a id="a-OO"></a>谓一切诸法本来非有非无。<a id="a-OP"></a>如兔马等角。<a id="a-OQ"></a>是喻非有。<a id="a-OR"></a>如垂发由翳目而生。<a id="a-OS"></a>是喻非无。</p>
  <p id="aOT">建立及诽谤愚夫妄想。<a id="a-OU"></a>不善观察自心现量。<a id="a-OV"></a>非圣贤也。<a id="a-OW"></a>是故离建立诽谤恶见。<a id="a-OX"></a>应当修学　此总结斥。<a id="a-OY"></a>由愚夫不善观自心现量非有非无。<a id="a-OZ"></a>而妄计有无。<a id="a-Oa"></a>实非圣贤。<a id="a-Ob"></a>故劝菩萨离此二见当修学也。</p>
  <p id="aOc">复次大慧。<a id="a-Od"></a>菩萨摩诃萨善知心意意识五法自性二无我相趣究竟。<a id="a-Oe"></a>为安众生故。<a id="a-Of"></a>作种种类像。<a id="a-Og"></a>如妄想自性处依于缘起。<a id="a-Oh"></a>譬如众色如意宝珠。<a id="a-Oi"></a>普现一切诸佛刹土一切如来大众集会。<a id="a-Oj"></a>悉于其中听受佛法。<a id="a-Ok"></a>所谓一切法。<a id="a-Ol"></a>如幻如梦光影水月。<a id="a-Om"></a>于一切法离生灭断常。<a id="a-On"></a>及离声闻缘觉之法　此言菩萨善知心意意识五法二性二无我相。<a id="a-Oo"></a>可趣究竟之地。<a id="a-Op"></a>自行既成。<a id="a-Oq"></a>当化众生随类现形。<a id="a-Or"></a>故云作种种类像。<a id="a-Os"></a>言如妄想等者。<a id="a-Ot"></a>况菩萨随机设化。<a id="a-Ou"></a>亦犹凡夫妄想从缘而起。<a id="a-Ov"></a>又曰譬如众色等者。<a id="a-Ow"></a>喻菩萨以一身一切身普现一切诸佛刹土与诸大众听受如来说法。<a id="a-Ox"></a>其所说者如幻如梦如镜中像如水中月。<a id="a-Oy"></a>远离生灭及以断常。<a id="a-Oz"></a>不住二乘之地也。</p>
  <p id="aP0">得百千三昧乃至百千亿那由他三昧。<a id="a-P1"></a>得三昧已。<a id="a-P2"></a>游诸佛刹供养诸佛。<a id="a-P3"></a>生诸天宫宣扬三宝示现佛身。<a id="a-P4"></a>声闻菩萨大众围绕。<a id="a-P5"></a>以自心现量度脱众生。<a id="a-P6"></a>分别演说外性无性。<a id="a-P7"></a>悉令远离有无等见　既离二乘之地。<a id="a-P8"></a>即得诸佛无量三昧。<a id="a-P9"></a>乃至示现佛身。<a id="a-PA"></a>言自心现等。<a id="a-PB"></a>入楞伽云。<a id="a-PC"></a>为诸大众说外境界皆唯是心。<a id="a-PD"></a>悉令远离有无等执。</p>
  <p id="aPE">尔时世尊欲重宣此义而说偈言。</p>
  <p id="aPF">心量世间　　佛子观察　　种类之身</p>
  <p id="aPG">离所作行　　得力神通　　自在成就</p>
  <p id="aPH">言心量世间者。<a id="a-PI"></a>谓菩萨以自心现量。<a id="a-PJ"></a>观诸世间随机普应然皆出于无缘慈力故离所作行亦由得如幻三昧力等。<a id="a-PK"></a>而成就也。</p>
  <p id="aPL">尔时大慧菩萨摩诃萨复请佛言。<a id="a-PM"></a>惟愿世尊。<a id="a-PN"></a>为我等说一切法空无生无二离自性相。<a id="a-PO"></a>我等及余诸菩萨众。<a id="a-PP"></a>觉悟是空无生无二离自性相已。<a id="a-PQ"></a>离有无妄想。<a id="a-PR"></a>疾得阿耨多罗三藐三菩提。<a id="a-PS"></a>尔时世尊。<a id="a-PT"></a>告大慧菩萨摩诃萨言。<a id="a-PU"></a>谛听谛听。<a id="a-PV"></a>善思念之。<a id="a-PW"></a>今当为汝广分别说。<a id="a-PX"></a>大慧白佛言。<a id="a-PY"></a>善哉世尊。<a id="a-PZ"></a>唯然受教　大慧闻上诸法远离断常二见。<a id="a-Pa"></a>则已了达真空诸法无生无异离性离相。<a id="a-Pb"></a>而到于圣趣。<a id="a-Pc"></a>为未了者。<a id="a-Pd"></a>复有此请。<a id="a-Pe"></a>故如来条列而答之。</p>
  <p id="aPf">佛告大慧。<a id="a-Pg"></a>空空者。<a id="a-Ph"></a>即是妄想自性处。<a id="a-Pi"></a>大慧。<a id="a-Pj"></a>妄想自性计著者。<a id="a-Pk"></a>说空无生无二离自性相。<a id="a-Pl"></a>大慧。<a id="a-Pm"></a>彼略说七种空。<a id="a-Pn"></a>谓相空。<a id="a-Po"></a>性自性空。<a id="a-Pp"></a>行空。<a id="a-Pq"></a>无行空。<a id="a-Pr"></a>一切法离言说空。<a id="a-Ps"></a>第一义圣智大空。<a id="a-Pt"></a>彼彼空　空空者。<a id="a-Pu"></a>空之又空之谓也。<a id="a-Pv"></a>空之又空能空之观也。<a id="a-Pw"></a>妄想自性处所空之境也。<a id="a-Px"></a>由凡夫于此执着妄想自性故。<a id="a-Py"></a>如来说空无生无二离性离相之法也。<a id="a-Pz"></a>空有广略故。<a id="a-Q0"></a>诸经教所说空义非一。<a id="a-Q1"></a>此经但说七种乃赴一时之机。<a id="a-Q2"></a>如应病与药也。<a id="a-Q3"></a>具见下文。</p>
  <p id="aQ4">云何相空。<a id="a-Q5"></a>谓一切性自共相空。<a id="a-Q6"></a>观展转积聚故。<a id="a-Q7"></a>分别无性自共相不生。<a id="a-Q8"></a>自他俱性无性故相不住。<a id="a-Q9"></a>是故说一切性相空。<a id="a-QA"></a>是名相空　此征释相空。<a id="a-QB"></a>而言一切性自共相空者。<a id="a-QC"></a>盖一切法本无自他共离四性。<a id="a-QD"></a>众生妄执从四性生。<a id="a-QE"></a>四性即四句。<a id="a-QF"></a>四句求其生相。<a id="a-QG"></a>了不可得故云相空。<a id="a-QH"></a>展转积聚者。<a id="a-QI"></a>即阴界入互相待对也。<a id="a-QJ"></a>分别无性者。<a id="a-QK"></a>即分析推求皆无自性。<a id="a-QL"></a>无性亦无故云相不生也。<a id="a-QM"></a>自他俱性无性者。<a id="a-QN"></a>此覆疏上义。<a id="a-QO"></a>自谓自生。<a id="a-QP"></a>他谓他生。<a id="a-QQ"></a>俱谓共生。<a id="a-QR"></a>无谓无因生。<a id="a-QS"></a>无因生即离生也。<a id="a-QT"></a>相不住即不住于相也。</p>
  <p id="aQU">云何性自性空。<a id="a-QV"></a>谓自己性自性不生。<a id="a-QW"></a>是名一切法性自性空。<a id="a-QX"></a>是故说性自性空　自性空者。<a id="a-QY"></a>谓于当念观一切所生之法。<a id="a-QZ"></a>无自生性名自性空。<a id="a-Qa"></a>前已空性。<a id="a-Qb"></a>此复言性空者。<a id="a-Qc"></a>前乃推检入空。<a id="a-Qd"></a>故性相俱相。<a id="a-Qe"></a>约修说也。<a id="a-Qf"></a>此则本自二空。<a id="a-Qg"></a>故性相俱性。<a id="a-Qh"></a>约性说也。</p>
  <p id="aQi">云何行空。<a id="a-Qj"></a>谓阴离我我所。<a id="a-Qk"></a>因所成所作业方便生。<a id="a-Ql"></a>是名行空　行空言阴离我我所者。<a id="a-Qm"></a>阴是我所性本离执。<a id="a-Qn"></a>从阴成我从我起行。<a id="a-Qo"></a>因所者因我所也。<a id="a-Qp"></a>谓因我所起业。<a id="a-Qq"></a>方便和合而生妄执。<a id="a-Qr"></a>顺性推求皆不可得。<a id="a-Qs"></a>名行空也。</p>
  <p id="aQt">大慧。<a id="a-Qu"></a>即此如是行空展转缘起自性无性。<a id="a-Qv"></a>是名无行空　无行空者。<a id="a-Qw"></a>不离前所作行。<a id="a-Qx"></a>乃了达诸阴展转缘起无有自性。<a id="a-Qy"></a>乃行无行矣。<a id="a-Qz"></a>是为无行空。</p>
  <p id="aR0">云何一切法离言说空。<a id="a-R1"></a>谓妄想自性无言说。<a id="a-R2"></a>故一切法离言说。<a id="a-R3"></a>是名一切法离言说空　一切法离言说空者。<a id="a-R4"></a>谓一切法妄计自性。<a id="a-R5"></a>自性叵得。<a id="a-R6"></a>岂容言说。<a id="a-R7"></a>是为离言说空也。</p>
  <p id="aR8">云何一切法第一义圣智大空。<a id="a-R9"></a>谓得自觉圣智。<a id="a-RA"></a>一切见过习气空。<a id="a-RB"></a>是名一切法第一义圣智大空　自觉圣智本不当空。<a id="a-RC"></a>而能空彼见过习气。<a id="a-RD"></a>所既空已能空亦空。<a id="a-RE"></a>即毕竟空也。</p>
  <p id="aRF">云何彼彼空。<a id="a-RG"></a>谓于彼无彼空。<a id="a-RH"></a>是名彼彼空。<a id="a-RI"></a>大慧。<a id="a-RJ"></a>譬如鹿子母舍无象马牛羊等。<a id="a-RK"></a>非无比丘众而说彼空。<a id="a-RL"></a>非舍舍性空。<a id="a-RM"></a>亦非比丘比丘性空。<a id="a-RN"></a>非余处无象马。<a id="a-RO"></a>是名一切法自相。<a id="a-RP"></a>彼于彼无彼。<a id="a-RQ"></a>是名彼彼空。<a id="a-RR"></a>是名七种空。<a id="a-RS"></a>彼彼空者。<a id="a-RT"></a>是空最[塵-土+旦]汝当远离　彼彼空者。<a id="a-RU"></a>正谓外道所计之空。<a id="a-RV"></a>对此言之但空于彼而不空此。<a id="a-RW"></a>故云于彼无彼空。<a id="a-RX"></a>譬如鹿子等者。<a id="a-RY"></a>鹿子人名也。<a id="a-RZ"></a>其母毗舍佉优婆夷。<a id="a-Ra"></a>深重三宝造立精舍安止比丘。<a id="a-Rb"></a>于中不畜象马等。<a id="a-Rc"></a>言彼舍空者。<a id="a-Rd"></a>但无象马为空。<a id="a-Re"></a>非谓比丘众亦空。<a id="a-Rf"></a>非舍以下。<a id="a-Rg"></a>总斥外道邪计之空。<a id="a-Rh"></a>谓其纵能空舍比丘。<a id="a-Ri"></a>而不能空其二者之性。<a id="a-Rj"></a>纵以是处无象马为空而余处非无。<a id="a-Rk"></a>是则能所彼此宛然何空之有。<a id="a-Rl"></a>是名一切法下。<a id="a-Rm"></a>结斥之词。<a id="a-Rn"></a>初彼字指外道。<a id="a-Ro"></a>但于彼无彼。<a id="a-Rp"></a>而不能无此。<a id="a-Rq"></a>又言七种空内而彼彼空最[塵-土+旦]者。<a id="a-Rr"></a>是外道之邪计。<a id="a-Rs"></a>故诫学者深当远离也。</p>
  <p id="aRt">大慧。<a id="a-Ru"></a>不自生非不生。<a id="a-Rv"></a>除住三昧是名无生　此詶无生之问。<a id="a-Rw"></a>不自生者。<a id="a-Rx"></a>具言当如大论偈云。<a id="a-Ry"></a>诸法不自生。<a id="a-Rz"></a>亦不从他生。<a id="a-S0"></a>不共不无因。<a id="a-S1"></a>是故说无生。<a id="a-S2"></a>非不生者。<a id="a-S3"></a>谓非一向不生。<a id="a-S4"></a>以理言之。<a id="a-S5"></a>无生无所不生。<a id="a-S6"></a>永嘉亦云。<a id="a-S7"></a>若实无生无不生。<a id="a-S8"></a>除住三昧者。<a id="a-S9"></a>除登初地初住破无明显法性。<a id="a-SA"></a>是真无生也。</p>
  <p id="aSB">离自性即是无生。<a id="a-SC"></a>离自性刹那相续流注。<a id="a-SD"></a>及异性现一切性离自性。<a id="a-SE"></a>是故一切性离自性　此詶离自性相之问。<a id="a-SF"></a>还约无生言之。<a id="a-SG"></a>故曰离自性。<a id="a-SH"></a>即是无生言刹那相续流注者。<a id="a-SI"></a>心也。<a id="a-SJ"></a>及异性现等者。<a id="a-SK"></a>法也。<a id="a-SL"></a>谓心若变动。<a id="a-SM"></a>则有异性所现一切诸法。<a id="a-SN"></a>若了心空则诸法自泯。<a id="a-SO"></a>故云离自性也。</p>
  <p id="aSP">云何无二。<a id="a-SQ"></a>谓一切法如阴热如长短如黑白。<a id="a-SR"></a>大慧。<a id="a-SS"></a>一切法无二非于涅槃。<a id="a-ST"></a>彼生死非于生死。<a id="a-SU"></a>彼涅槃异相因有性故。<a id="a-SV"></a>是名无二。<a id="a-SW"></a>如涅槃生死一切法亦如是。<a id="a-SX"></a>是故空无生无二离自性相。<a id="a-SY"></a>应当修学　此詶无二之问。<a id="a-SZ"></a>先约事示其二相。<a id="a-Sa"></a>阴热长短黑白之相待对宛然不得不二。<a id="a-Sb"></a>又曰一切法无二者。<a id="a-Sc"></a>约理言也。<a id="a-Sd"></a>以其理一融彼事异。<a id="a-Se"></a>则一切法无二也。<a id="a-Sf"></a>言非于涅槃等者。<a id="a-Sg"></a>生死涅槃本来平等。<a id="a-Sh"></a>非涅槃外别有生死。<a id="a-Si"></a>非生死外别有涅槃。<a id="a-Sj"></a>彼即外也。<a id="a-Sk"></a>然此二者。<a id="a-Sl"></a>不二而二。<a id="a-Sm"></a>二而不二。<a id="a-Sn"></a>若不了此而谓有异相因。<a id="a-So"></a>则各有自性故。<a id="a-Sp"></a>说无二以一之。<a id="a-Sq"></a>既了此二无二则一切法无不然也。<a id="a-Sr"></a>是故下总结劝。</p>
  <p id="aSs">尔时世尊欲重此义而说偈言。</p>
  <p id="aSt">我常说空法　　远离于断常</p>
  <p id="aSu">生死如幻梦　　而彼业不坏</p>
  <p id="aSv">虚空及涅槃　　灭二亦如是</p>
  <p id="aSw">愚夫作妄想　　诸圣离有无</p>
  <p id="aSx">佛谓我说中道妙空。<a id="a-Sy"></a>则有无俱遣。<a id="a-Sz"></a>故云远离于断常。<a id="a-T0"></a>此总明也。<a id="a-T1"></a>生死如幻梦下。<a id="a-T2"></a>次明生死涅槃各离断常。<a id="a-T3"></a>则了生死如幻梦故不常。<a id="a-T4"></a>彼业不坏故不断。<a id="a-T5"></a>虚空及涅槃。<a id="a-T6"></a>即三无为法。<a id="a-T7"></a>总是涅槃。<a id="a-T8"></a>此涅槃亦如幻故不常。<a id="a-T9"></a>非同小乘灭无故不断灭二无二也。<a id="a-TA"></a>谓生死涅槃无二。<a id="a-TB"></a>离乎断常亦如是也。<a id="a-TC"></a>愚夫妄想故堕断常。<a id="a-TD"></a>圣人已离有无。<a id="a-TE"></a>则无二法之异耳。</p>
  <p id="aTF">尔时世尊复告大慧菩萨摩诃萨言。<a id="a-TG"></a>大慧。<a id="a-TH"></a>空无生无二离自性相。<a id="a-TI"></a>普入诸佛一切修多罗。<a id="a-TJ"></a>凡所有经悉说此义。<a id="a-TK"></a>诸修多罗悉随众生希望心。<a id="a-TL"></a>故为分别说显示其义。<a id="a-TM"></a>而非真实在于言说。<a id="a-TN"></a>如鹿渴想狂惑群鹿。<a id="a-TO"></a>鹿于彼相计着水性而彼无水。<a id="a-TP"></a>如是一切修多罗所说诸法。<a id="a-TQ"></a>为令愚夫发欢喜。<a id="a-TR"></a>故非实圣智在于言说。<a id="a-TS"></a>是故当依于义莫着言说　此总结空无生等诸法。<a id="a-TT"></a>非但此经所说。<a id="a-TU"></a>乃一切大教所诠之旨。<a id="a-TV"></a>圣智境界本无言说。<a id="a-TW"></a>然如来善巧分别者。<a id="a-TX"></a>为令众生离着显性。<a id="a-TY"></a>苟或执之则失于理。<a id="a-TZ"></a>故诫云莫着言说。<a id="a-Ta"></a>妙在得意忘言。<a id="a-Tb"></a>如月指之喻斯得之矣。</p>
 </body>
</html>