<!doctype html>
<html id="z3IBXPR1kI" data-ver="89">
 <head>
  <meta charset="utf-8">
  <meta author="宗泐">
  <meta author="如己">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">钦录</h1>
  <p id="a2">洪武十一年七月初十日天界善世禅寺住持(宗泐)演福教寺住持(如[王*巳])持奉新注楞伽经。<a id="a-3"></a>同考功监令李永等官于。</p>
  <p id="a4">西华楼进呈。</p>
  <p id="a5">御览当日钦奉。</p>
  <p id="a6">圣旨这经好生注得停当。<a id="a-7"></a>可即刊板印行。<a id="a-8"></a>教天下众僧每讲习。<a id="a-9"></a>钦此。</p>
  <p id="aA">进新注楞伽经序。</p>
  <p id="aB">(臣)闻法运之兴。<a id="a-C"></a>虽曰在人。<a id="a-D"></a>亦必有其时焉。<a id="a-E"></a>有其人而无其时。<a id="a-F"></a>有其时而无其人。<a id="a-G"></a>虽欲兴之其可得哉。<a id="a-H"></a>是故必有。</p>
  <p id="aI">聪明圣智之君。<a id="a-J"></a>当天下又安之时以兴之也。<a id="a-K"></a>至若楞伽一经。<a id="a-L"></a>我。</p>
  <p id="aM">大觉世尊说之于二千年之前。<a id="a-N"></a>而。</p>
  <p id="aO">今上皇帝行之于二千年之后。<a id="a-P"></a>岂非有其人而有其时乎。<a id="a-Q"></a>不然。<a id="a-R"></a>何此经东流中国千有余载。<a id="a-S"></a>前代帝王未曾有如我。</p>
  <p id="aT">圣天子之留神注意究其旨趣。</p>
  <p id="aU">敕僧徒咸隶习之有如此之盛也。<a id="a-V"></a>然吾。</p>
  <p id="aW">佛之所以说此经者。<a id="a-X"></a>盖欲除众生之妄心。<a id="a-Y"></a>俾归于真正之道。<a id="a-Z"></a>而。</p>
  <p id="aa">皇上之心。<a id="a-b"></a>欲天下后世之人。<a id="a-c"></a>皆舍妄归真。<a id="a-d"></a>去恶从善。<a id="a-e"></a>以跻乎仁寿之域。<a id="a-f"></a>其有契于。</p>
  <p id="ag">佛之心乎。<a id="a-h"></a>且此经之要。<a id="a-i"></a>不出五法三自性八识二无我。<a id="a-j"></a>而该乎真妄修性圣凡因果。<a id="a-k"></a>皆不外乎一心。<a id="a-l"></a>能究此心者。<a id="a-m"></a>则畏恶而迁善。<a id="a-n"></a>舍妄而归真。<a id="a-o"></a>得至自觉正智之地。<a id="a-p"></a>不能究此心者。<a id="a-q"></a>则纵情肆欲。<a id="a-r"></a>流而忘返。<a id="a-s"></a>至于失其忠孝。<a id="a-t"></a>败俗乱常。<a id="a-u"></a>甘蹈刑辟。<a id="a-v"></a>如履水火。<a id="a-w"></a>此吾。</p>
  <p id="ax">佛所以兴大悲心而拔济之。<a id="a-y"></a>亦犹。</p>
  <p id="az">帝王之仁育黎庶若保赤子者也。<a id="a-10"></a>(臣)僧(宗泐如[王*巳])昨于。</p>
  <p id="a11">内廷钦承。</p>
  <p id="a12">圣谕。<a id="a-13"></a>以为心经金刚楞伽三经。<a id="a-14"></a>实治心法门。<a id="a-15"></a>遣情离着。<a id="a-16"></a>具在是矣。<a id="a-17"></a>尔辈可不勉乎。<a id="a-18"></a>(臣)等受命以来。<a id="a-19"></a>夙夜兢惕。<a id="a-1A"></a>惧无以上副。</p>
  <p id="a1B">宸衷。<a id="a-1C"></a>于是竭诚殚虑。<a id="a-1D"></a>注释心经金刚二典。<a id="a-1E"></a>已于洪武十一年正月二十八日。</p>
  <p id="a1F">奏准行世。<a id="a-1G"></a>而楞伽以今七月初十日始克注成。<a id="a-1H"></a>谨熏沐缮写拜手稽首诣。</p>
  <p id="a1I">阙进呈。<a id="a-1J"></a>重念(臣)等才识庸陋学术空疏。<a id="a-1K"></a>固不敢叨于注释之列。<a id="a-1L"></a>然承。</p>
  <p id="a1M">雨露之余泽。<a id="a-1N"></a>依。</p>
  <p id="a1O">日月之清光。<a id="a-1P"></a>庶几少裨流通之万一云尔。</p>
  <p id="a1Q">洪武十一年七月　日序。</p>
 </body>
</html>