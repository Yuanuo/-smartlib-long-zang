<!doctype html>
<html id="z3IBWeD1PH" data-ver="107">
 <head>
  <meta charset="utf-8">
  <meta author="法琳">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">辩正论序</h1>
  <h2 id="a2">东宫学士陈子良</h2>
  <p id="a3">盖闻。<a id="a-4"></a>宣尼入梦十翼之理克彰。<a id="a-5"></a>伯阳出关二篇之义爰着。<a id="a-6"></a>或钩深系象。<a id="a-7"></a>或探赜希夷。<a id="a-8"></a>名言之所不宣。<a id="a-9"></a>阴阳之所不测。<a id="a-A"></a>犹能弥纶天地包括鬼神。<a id="a-B"></a>道无洽于大千。<a id="a-C"></a>言未超于域内。<a id="a-D"></a>况乎法身圆寂妙出有无。<a id="a-E"></a>至理凝玄迹泯真俗体绝三相累尽七生。<a id="a-F"></a>无心即心。<a id="a-G"></a>非色为色。<a id="a-H"></a>无心即心。<a id="a-I"></a>故能心斯心矣。<a id="a-J"></a>非色为色。<a id="a-K"></a>故能色斯色矣。<a id="a-L"></a>[卄/縢]蛇于是并空。<a id="a-M"></a>形名所以俱寂。<a id="a-N"></a>筌蹄之外岂可言乎。<a id="a-O"></a>若夫西伯拘羑遂显精微。<a id="a-P"></a>子长蚕室卒成先志。<a id="a-Q"></a>故易曰。<a id="a-R"></a>古之作易者。<a id="a-S"></a>其有忧乎。<a id="a-T"></a>论之兴焉。<a id="a-U"></a>良有以矣。<a id="a-V"></a>法师俗姓陈氏。<a id="a-W"></a>汉太丘长仲弓之后也。<a id="a-X"></a>远祖宦游播迁江左。<a id="a-Y"></a>近因流寓又处襄州。<a id="a-Z"></a>隋世入关从师请业。<a id="a-a"></a>玉移荆岫。<a id="a-b"></a>皎洁之性弥彰。<a id="a-c"></a>[示*圭]徙幽林。<a id="a-d"></a>芬芳之风更远。<a id="a-e"></a>法师应真人之祥。<a id="a-f"></a>禀黄裳之吉。<a id="a-g"></a>内该三藏外综九流。<a id="a-h"></a>既善缘情尤工体物。<a id="a-i"></a>篇章婉丽理致遒华。<a id="a-j"></a>郁郁间缛锦之文。<a id="a-k"></a>飘飘耸凌云之气。<a id="a-l"></a>班贾金玉未可同年。<a id="a-m"></a>潘陆江海宁堪方驾。<a id="a-n"></a>至如庄生墨生之学。<a id="a-o"></a>黄子老子之书。<a id="a-p"></a>三清三洞之文。<a id="a-q"></a>九府九仙之箓。<a id="a-r"></a>登真隐决之秘。<a id="a-s"></a>灵宝度命之仪。<a id="a-t"></a>吞若胸中说犹指掌。<a id="a-u"></a>加以旧习中观少蕴法华。<a id="a-v"></a>既有闻持比专著述。<a id="a-w"></a>运思之外汲引无疲。<a id="a-x"></a>辩中观则龙树可期。<a id="a-y"></a>谈自然则老庄非远。<a id="a-z"></a>于是四方杂还。<a id="a-10"></a>如归长者之园。<a id="a-11"></a>七贵纷纶。<a id="a-12"></a>若赴华阴之市。<a id="a-13"></a>固以学侔安远才迈肇生。<a id="a-14"></a>实开士之栋梁。<a id="a-15"></a>法城之墙堑者也。<a id="a-16"></a>乃有道士李仲卿刘进喜等。<a id="a-17"></a>并作庸文谤毁正法。<a id="a-18"></a>在俗人士或生邪信。<a id="a-19"></a>法师愍其盲瞽恐入泥犁。<a id="a-1A"></a>爰发大悲遂制斯论。<a id="a-1B"></a>可谓鼓兹法海振彼词峰。<a id="a-1C"></a>碧鸡之锐竞驰。<a id="a-1D"></a>黄马之骏争骛。<a id="a-1E"></a>莫不叶坠柯摧云销雾卷。<a id="a-1F"></a>状鸿炉之焚纤羽。<a id="a-1G"></a>犹炎景之铄轻冰。<a id="a-1H"></a>负胜之俦于斯可见。<a id="a-1I"></a>暂归慈定已破魔军。<a id="a-1J"></a>聊奋慧刀即降愚贼。<a id="a-1K"></a>佛日于是重晖。<a id="a-1L"></a>法云由其广被。<a id="a-1M"></a>然法师所作诗赋启颂碑诔章表大乘教法及破邪论等三十余卷。<a id="a-1N"></a>在世久传。<a id="a-1O"></a>然此论凡八卷十二篇二百余纸。<a id="a-1P"></a>穷释老之教源。<a id="a-1Q"></a>极品藻之名理。<a id="a-1R"></a>修述多年仍未流布。<a id="a-1S"></a>昔秦孝公听说帝而寐。<a id="a-1T"></a>闻谈霸而兴。<a id="a-1U"></a>阳春和寡。<a id="a-1V"></a>深可悲叹。<a id="a-1W"></a>但法师所述内外兼该。<a id="a-1X"></a>恐好事后生致有未谕。<a id="a-1Y"></a>弟子颖川陈子良近伸顶礼。<a id="a-1Z"></a>从而问津烂然溢目。<a id="a-1a"></a>若明月之入怀。<a id="a-1b"></a>寂乎应机。<a id="a-1c"></a>譬宝珠之瞩物。<a id="a-1d"></a>既悟四衢之幻。<a id="a-1e"></a>便息百城之游。<a id="a-1f"></a>于是启所未闻。<a id="a-1g"></a>聊为注解。<a id="a-1h"></a>庶将来同好。<a id="a-1i"></a>幸详其致焉。</p>
 </body>
</html>