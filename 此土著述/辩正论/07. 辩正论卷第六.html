<!doctype html>
<html id="z3IBWeQ1PN" data-ver="1325">
 <head>
  <meta charset="utf-8">
  <meta author="法琳">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">辩正论卷第六</h1>
  <h2 id="a2">佛道先后篇第三</h2>
  <p id="a3">儒生久之。<a id="a-4"></a>更为议曰。<a id="a-5"></a>寻佛教东夏未六百年。<a id="a-6"></a>晋宋已来其风始盛。<a id="a-7"></a>犹谓功无与等。<a id="a-8"></a>世不能名。<a id="a-9"></a>况老教中华年代绵远。<a id="a-A"></a>经史具载略可而闻。<a id="a-B"></a>案道经元皇历云。<a id="a-C"></a>吾以清浊元年正月甲子。<a id="a-D"></a>下师伏羲。<a id="a-E"></a>治国太平白日升天。<a id="a-F"></a>又云。<a id="a-G"></a>未分元年八月甲辰。<a id="a-H"></a>下师神农。<a id="a-I"></a>太元元年下师[示*谷]。<a id="a-J"></a>一本作松容。<a id="a-K"></a>凡经一十二代。<a id="a-L"></a>变为一十七身。<a id="a-M"></a>始自玄老。<a id="a-N"></a>终乎方朔。<a id="a-O"></a>隐真论云。<a id="a-P"></a>处天地之先。<a id="a-Q"></a>不以为长。<a id="a-R"></a>在万古之下。<a id="a-S"></a>不以为久。<a id="a-T"></a>随时应变与物俱化。<a id="a-U"></a>勘其游世辅国。<a id="a-V"></a>时节可知。<a id="a-W"></a>至于诱引黎元匠成品物。<a id="a-X"></a>安能纪乎。<a id="a-Y"></a>略计已经二百七十余万年矣(弹曰。<a id="a-Z"></a>太素之时气形始具清浊未判。<a id="a-a"></a>名之浑沌。<a id="a-b"></a>二仪既而不分。<a id="a-c"></a>三才亦眇而未见。<a id="a-d"></a>六纪序命之外。<a id="a-e"></a>伏羲方生四姓。<a id="a-f"></a>燧人之末神农始诞。<a id="a-g"></a>何得庖炎二皇出清浊之世。<a id="a-h"></a>柅容六甲生未分之前。<a id="a-i"></a>委巷之书不足承信也)故云。<a id="a-j"></a>常道非可道之道。<a id="a-k"></a>无名非可名之名。<a id="a-l"></a>既曰寂寥。<a id="a-m"></a>是称恍惚。<a id="a-n"></a>托周朝而为柱史。<a id="a-o"></a>居汉世而作大臣。<a id="a-p"></a>戏水乘鱼游空驾鹄。<a id="a-q"></a>玉井含润。<a id="a-r"></a>美地下之飞泉。<a id="a-s"></a>金窖生烟。<a id="a-t"></a>烈人间之焰火。<a id="a-u"></a>三宫白珠之帐。<a id="a-v"></a>或饵甜芝。<a id="a-w"></a>九花青琐之阶。<a id="a-x"></a>恒餐练髓。<a id="a-y"></a>玫瑰琥珀之树。<a id="a-z"></a>不日舒光。<a id="a-10"></a>琉璃马璃之枝。<a id="a-11"></a>无风白响。<a id="a-12"></a>髑髅能语。<a id="a-13"></a>曾假问于庄周。<a id="a-14"></a>白骨还生。<a id="a-15"></a>岂虚谈于徐甲。<a id="a-16"></a>西王玉文之枣。<a id="a-17"></a>圣女擎来。<a id="a-18"></a>东海金色之梨。<a id="a-19"></a>仙人捧至。<a id="a-1A"></a>形无定所。<a id="a-1B"></a>见种种之容。<a id="a-1C"></a>情有异端。<a id="a-1D"></a>启纷纷之迹。<a id="a-1E"></a>超江跨海讵藉舟航。<a id="a-1F"></a>入市登山随心自在。<a id="a-1G"></a>绵绵叵测眇眇难寻。<a id="a-1H"></a>莫不利益天人楷模今古。<a id="a-1I"></a>释氏之化日月未淹。<a id="a-1J"></a>焉得与道而为比校。<a id="a-1K"></a>开士让曰。<a id="a-1L"></a>吾子学无稽古。<a id="a-1M"></a>困在师心。<a id="a-1N"></a>不能择善返迷。<a id="a-1O"></a>而守株信度。<a id="a-1P"></a>吾闻智无不周曰圣。<a id="a-1Q"></a>化不可测曰神。<a id="a-1R"></a>远近难寻始终莫究者。<a id="a-1S"></a>其在兹乎。<a id="a-1T"></a>焉欲措意于其间也。<a id="a-1U"></a>子疑尚拥。<a id="a-1V"></a>当复言之。<a id="a-1W"></a>何者。</p>
  <p id="a1X">夫世界初成。<a id="a-1Y"></a>未有日月。<a id="a-1Z"></a>二大菩萨下救苍生。<a id="a-1a"></a>爰列三光是兴八卦。<a id="a-1b"></a>伏羲皇者应声大士(春秋内事曰。<a id="a-1c"></a>伏羲拥列三光。<a id="a-1d"></a>建立八节。<a id="a-1e"></a>以文应气有二十四。<a id="a-1f"></a>消息祸福以制吉凶也。<a id="a-1g"></a>是以羲氏和氏世掌日月之官。<a id="a-1h"></a>皆伏羲之后也。<a id="a-1i"></a>故曰名羲和。<a id="a-1j"></a>盖羲皇之本号也)女娲后者吉祥菩萨。<a id="a-1k"></a>何以明之。<a id="a-1l"></a>寻此劫中千佛出世。<a id="a-1m"></a>第四佛者即释迦文。<a id="a-1n"></a>自余续兴终乎劫尽。<a id="a-1o"></a>尔乃劫劫相次。<a id="a-1p"></a>则佛佛无穷者也(立世毗昙云。<a id="a-1q"></a>跋陀劫中凡有千佛相续出世。<a id="a-1r"></a>以法化不绝故号贤劫。<a id="a-1s"></a>一贤劫中有成住坏空四大中劫也。<a id="a-1t"></a>如从十岁至八万岁复从八万还至十岁如摝攎上下。<a id="a-1u"></a>经二十反为一小劫。<a id="a-1v"></a>二十小劫为一成劫。<a id="a-1w"></a>凡经八千万万亿百千八百万义。<a id="a-1x"></a>为一小劫。<a id="a-1y"></a>俱舍又云。<a id="a-1z"></a>七火一水灾。<a id="a-20"></a>七水一风灾。<a id="a-21"></a>七火灾七火灾已度。<a id="a-22"></a>然后风灾起。<a id="a-23"></a>经八八六十四大劫。<a id="a-24"></a>过四不可数。<a id="a-25"></a>始是一贤劫也。<a id="a-26"></a>住劫之中方有佛出。<a id="a-27"></a>相次一千。<a id="a-28"></a>释迦如来位当第四余有九百九十六在。<a id="a-29"></a>世界是佛依报。<a id="a-2A"></a>众生是佛缘因。<a id="a-2B"></a>但有众生即有佛也。<a id="a-2C"></a>依须弥像图山经及十二游经。<a id="a-2D"></a>并云。<a id="a-2E"></a>成劫已过入住劫来。<a id="a-2F"></a>经七小劫也。<a id="a-2G"></a>光音天等下食地肥。<a id="a-2H"></a>诸天项后自背光明。<a id="a-2I"></a>远近相照。<a id="a-2J"></a>因食地肥。<a id="a-2K"></a>欲心渐发。<a id="a-2L"></a>遂失光明。<a id="a-2M"></a>人民呼嗟尔时西方阿弥陀佛告宝应声宝吉祥等二大菩萨。<a id="a-2N"></a>汝可往彼与造日月。<a id="a-2O"></a>开其眼目造作法度宝应声者示为伏羲。<a id="a-2P"></a>宝吉祥者化为女娲。<a id="a-2Q"></a>后现命尽还归西方)山海经云。<a id="a-2R"></a>身毒之国。<a id="a-2S"></a>轩辕氏居之(郭朴注云。<a id="a-2T"></a>则天竺国也)信知三皇根起在彼。<a id="a-2U"></a>奉佛使者。<a id="a-2V"></a>故不疑焉。<a id="a-2W"></a>取例寻文可以意得。<a id="a-2X"></a>帝系云。<a id="a-2Y"></a>开辟之初。<a id="a-2Z"></a>人精昏鲠。<a id="a-2a"></a>唯眠与食。<a id="a-2b"></a>莫晓逆从。<a id="a-2c"></a>起乎太昊上皇因时作范。<a id="a-2d"></a>比象画卦尊卑位焉。<a id="a-2e"></a>始知敬以奉上慈以育下。<a id="a-2f"></a>微用心识渐开慧路。<a id="a-2g"></a>自非无涯大悲深妙解脱。<a id="a-2h"></a>孰能俯质同愚发蒙化世。<a id="a-2i"></a>二圣来应信而有征。<a id="a-2j"></a>其弘道也。<a id="a-2k"></a>尘劫所不穷。<a id="a-2l"></a>其利物也。<a id="a-2m"></a>巧历所不计。<a id="a-2n"></a>过去倍于恒沙。<a id="a-2o"></a>未来逾于上数。<a id="a-2p"></a>汝元皇之岁。<a id="a-2q"></a>犹大地之始一尘。<a id="a-2r"></a>开辟之年。<a id="a-2s"></a>比沧海之论一滴耳。<a id="a-2t"></a>非所联类也。<a id="a-2u"></a>非所颉颃也。<a id="a-2v"></a>夫食木之虫。<a id="a-2w"></a>尚不知皮外之味。<a id="a-2x"></a>岂知宇宙之广哉。<a id="a-2y"></a>案三史正文与五经典诰并云。<a id="a-2z"></a>老子周末时人。<a id="a-30"></a>次则阮氏七录王家四部。<a id="a-31"></a>华林遍略修文御览。<a id="a-32"></a>陶隐居之文。<a id="a-33"></a>刘先生之记。<a id="a-34"></a>王隐魏收之录。<a id="a-35"></a>杨玢费节之书。<a id="a-36"></a>并编年纪。<a id="a-37"></a>咸为代历。<a id="a-38"></a>莫不共遵正史。<a id="a-39"></a>曾无异谈。<a id="a-3A"></a>隋世有姚长谦者(名恭齐为渡辽将军在隋为修历博土)学该内外善穷算术(今太史承传仁均受业师)以春秋所纪不过七十余国。<a id="a-3B"></a>丘明为传但叙二百余年。<a id="a-3C"></a>至如世系世本。<a id="a-3D"></a>尤失根绪。<a id="a-3E"></a>帝王世纪又甚荒芜。<a id="a-3F"></a>后生学者弥以多惑。<a id="a-3G"></a>开皇五年乙已之岁。<a id="a-3H"></a>与国子祭酒开国公何妥等。<a id="a-3I"></a>被召修历。<a id="a-3J"></a>其所推勘三十余人。<a id="a-3K"></a>并是当世杞梓。<a id="a-3L"></a>备谙经籍者。<a id="a-3M"></a>据三统历编其年号。<a id="a-3N"></a>上拒运开下终魏静。<a id="a-3O"></a>首统甲子傍陈诸国。<a id="a-3P"></a>爰引九纪三元(九头五龙括提合雄连通序命修飞因提善通等。<a id="a-3Q"></a>谓之九纪)天皇人帝五经十纬六艺五行。<a id="a-3R"></a>开山图括地象。<a id="a-3S"></a>古史考元命苞。<a id="a-3T"></a>援神契帝系谱。<a id="a-3U"></a>钩命决始学篇。<a id="a-3V"></a>太史公律历志。<a id="a-3W"></a>典略之与世纪。<a id="a-3X"></a>志林之与长历。<a id="a-3Y"></a>百王诏诰六代官仪。<a id="a-3Z"></a>地理书权衡记。<a id="a-3a"></a>三五历十二章。<a id="a-3b"></a>方叔机陶弘景等数十部书。<a id="a-3c"></a>以次编之。<a id="a-3d"></a>合四十卷。<a id="a-3e"></a>名为年历帝纪。<a id="a-3f"></a>颇有备悉文义可依。<a id="a-3g"></a>从太极上元庚戌之岁。<a id="a-3h"></a>至开皇五年乙巳。<a id="a-3i"></a>积有一十四万三千七百八十年矣。<a id="a-3j"></a>梁纪云。<a id="a-3k"></a>从开辟至梁太宗大宝二年。<a id="a-3l"></a>凡二百八十三代。<a id="a-3m"></a>七十六万一千四十五年。<a id="a-3n"></a>案诸部年纪。<a id="a-3o"></a>莫见老氏为伏羲师。<a id="a-3p"></a>考此一虚则百事无实。<a id="a-3q"></a>长谦纪云。<a id="a-3r"></a>佛是昭王二十六年甲寅岁生。<a id="a-3s"></a>穆王五十三年壬申之岁佛始灭度(至开皇五年。<a id="a-3t"></a>得一千五百七十六载矣)与周书异记并汉法本内传及法王本记。<a id="a-3u"></a>与吴尚书令阚泽魏昙谟最法师等所记不差。<a id="a-3v"></a>推老子以桓王六年丁卯之岁仕周。<a id="a-3w"></a>敬王三十二年癸丑之岁五月壬午乃西渡关(至开皇五年。<a id="a-3x"></a>得一千三十七载)案葛仙公序云。<a id="a-3y"></a>老子以上皇元年太岁丁卯二月十二日丙午为周师者。<a id="a-3z"></a>即桓王丁卯之岁也。<a id="a-40"></a>又云。<a id="a-41"></a>无极元年太岁癸丑五月壬午去周西度关者。<a id="a-42"></a>即是敬王癸丑之检岁。<a id="a-43"></a>三皇以下本记。<a id="a-44"></a>亦无建元。<a id="a-45"></a>至汉武世始有元号。<a id="a-46"></a>彼称上皇无极等。<a id="a-47"></a>并为妄说全无依据。<a id="a-48"></a>又高丽王表问齐后。<a id="a-49"></a>诸佛生世可得闻乎。<a id="a-4A"></a>文宣帝召上统法师为文具报。<a id="a-4B"></a>于时引周穆传(盖穆王别传也)以对。<a id="a-4C"></a>使人与姚长谦所引无异。<a id="a-4D"></a>刘向列仙传曰。<a id="a-4E"></a>[身*冉]与尹喜俱之流沙之西服巨蕂实。<a id="a-4F"></a>是知孔老二儒皆生周末。<a id="a-4G"></a>老在佛后隔十二王。<a id="a-4H"></a>国语云。<a id="a-4I"></a>幽王二年三川震岐山崩。<a id="a-4J"></a>伯阳父云。<a id="a-4K"></a>周将亡矣。<a id="a-4L"></a>别有老人。<a id="a-4M"></a>非老子也。<a id="a-4N"></a>案梁元帝解庄老云。<a id="a-4O"></a>老子以景王初终。<a id="a-4P"></a>庄生以景王末卒。<a id="a-4Q"></a>姚将军言。<a id="a-4R"></a>孔老相见问礼之时。<a id="a-4S"></a>亦在景王十年景寅之岁。<a id="a-4T"></a>为尹说经。<a id="a-4U"></a>亦于景王之时。<a id="a-4V"></a>此则佛先道后。<a id="a-4W"></a>的可明矣。<a id="a-4X"></a>子云。<a id="a-4Y"></a>清浊之年为国师者。<a id="a-4Z"></a>甚大河汉不近人情。<a id="a-4a"></a>原夫清浊始兆而阴阳未分。<a id="a-4b"></a>阴阳未分则两仪尚浑。<a id="a-4c"></a>两仪尚浑则三才莫形。<a id="a-4d"></a>是以窈窈冥冥不可名也。<a id="a-4e"></a>甲子起于大挠。<a id="a-4f"></a>年月定于尧典。<a id="a-4g"></a>非唯羲皇未出。<a id="a-4h"></a>固是天地靡开。<a id="a-4i"></a>验知天地构精男女化生。<a id="a-4j"></a>羲之与老。<a id="a-4k"></a>其是人耶。<a id="a-4l"></a>必在二仪之内。<a id="a-4m"></a>不越三才之中。<a id="a-4n"></a>焉得道听途说以自欺乎。<a id="a-4o"></a>又言。<a id="a-4p"></a>方朔亦[身*冉]之身。<a id="a-4q"></a>弥不可也。<a id="a-4r"></a>传云。<a id="a-4s"></a>东方朔者。<a id="a-4t"></a>岁之之精也。<a id="a-4u"></a>何以明之。<a id="a-4v"></a>寻曼倩在朝二十余载。<a id="a-4w"></a>岁星不见。<a id="a-4x"></a>亦二十余年。<a id="a-4y"></a>朔之云亡大精始出。<a id="a-4z"></a>通人所纪验可知矣。<a id="a-50"></a>抱朴子神仙传云。<a id="a-51"></a>夫圣者不孤。<a id="a-52"></a>必应物以成化。<a id="a-53"></a>岂可天下国师皆待李耳一人乎。<a id="a-54"></a>异哉斯言。<a id="a-55"></a>良尽美矣。<a id="a-56"></a>若历多世唯一老[身*冉]为师。<a id="a-57"></a>亦经多朝皆一羲皇为主。<a id="a-58"></a>既有多政。<a id="a-59"></a>必赖多君。<a id="a-5A"></a>信可一师但匡一治耳(如其历代并是[身*冉]身。<a id="a-5B"></a>靳固之言出何承。<a id="a-5C"></a>据葛稚川云。<a id="a-5D"></a>并是无识道士假生神异。<a id="a-5E"></a>岂其然乎)。<a id="a-5F"></a>儒生问曰。<a id="a-5G"></a>皇甫谧云。<a id="a-5H"></a>老子出关入天竺国。<a id="a-5I"></a>教胡王为浮图。<a id="a-5J"></a>此则老之与佛一时人也。<a id="a-5K"></a>何为浪谈前后。<a id="a-5L"></a>以矫俗乎。<a id="a-5M"></a>开士喻曰。<a id="a-5N"></a>寻夫至人玄寂有类。<a id="a-5O"></a>谷神应变无方。<a id="a-5P"></a>事同山响不疾而速。<a id="a-5Q"></a>岂隔华夷。<a id="a-5R"></a>井坎之徒好师偏见。<a id="a-5S"></a>朝三暮四空生喜怒。<a id="a-5T"></a>是以虚己应物者。<a id="a-5U"></a>必有千变之容。<a id="a-5V"></a>狭情适事者。<a id="a-5W"></a>岂知万殊之妙。<a id="a-5X"></a>案西域传云。<a id="a-5Y"></a>老子至罽宾国见浮图。<a id="a-5Z"></a>自伤不及。<a id="a-5a"></a>乃说偈供养。<a id="a-5b"></a>对像陈情云。<a id="a-5c"></a>我生何以晚(新本改云佛生何以晚)。<a id="a-5d"></a>佛出一何早(新本改云。<a id="a-5e"></a>泥洹一何早)不见释迦文。<a id="a-5f"></a>心中常燠恼(言不亲睹佛。<a id="a-5g"></a>所以恋慕交怀。<a id="a-5h"></a>魏略西域传云。<a id="a-5i"></a>临倪国王无子。<a id="a-5j"></a>因在浮图。<a id="a-5k"></a>其妃莫耶梦白象而孕。<a id="a-5l"></a>及太子生。<a id="a-5m"></a>亦从右胁而出。<a id="a-5n"></a>自然有髻。<a id="a-5o"></a>堕地能行七步。<a id="a-5p"></a>其形相似佛。<a id="a-5q"></a>以祀浮图得儿。<a id="a-5r"></a>故名太子为浮图也。<a id="a-5s"></a>国有神人名曰沙律。<a id="a-5t"></a>年老发白状似老子。<a id="a-5u"></a>常教民为浮图。<a id="a-5v"></a>近世黄巾见其头白。<a id="a-5w"></a>改彼沙律题此老[身*冉]。<a id="a-5x"></a>曲能安隐诳惑天下。<a id="a-5y"></a>前汉哀帝时秦景至月氏国。<a id="a-5z"></a>其王令太子口授浮图经。<a id="a-60"></a>还汉浮图所载。<a id="a-61"></a>略与道经相出入也。<a id="a-62"></a>皇甫之言未究其本。<a id="a-63"></a>化胡经云。<a id="a-64"></a>罽宾国王疑老子妖魅。<a id="a-65"></a>以火焚之安然不死。<a id="a-66"></a>王知神人举国悔过。<a id="a-67"></a>老子云。<a id="a-68"></a>我师名佛。<a id="a-69"></a>若能出家当免汝罪。<a id="a-6A"></a>其国奉教昔为沙门也。<a id="a-6B"></a>佛若先无老[身*冉]。<a id="a-6C"></a>岂知变身为佛。<a id="a-6D"></a>良以罽宾旧来信佛。<a id="a-6E"></a>老氏因推佛以化之。<a id="a-6F"></a>非起尹[身*冉]始有佛也。<a id="a-6G"></a>隋仆射杨素从驾至竹林宫。<a id="a-6H"></a>经过楼观见老庙。<a id="a-6I"></a>壁上画作老子化罽宾国度人剃发出家之状。<a id="a-6J"></a>问道士云。<a id="a-6K"></a>道若大佛老子化胡应为道士。<a id="a-6L"></a>何故乃为沙门。<a id="a-6M"></a>将知佛力大能化得胡。<a id="a-6N"></a>道力小不能化胡。<a id="a-6O"></a>此是佛化胡。<a id="a-6P"></a>何关道化胡。<a id="a-6Q"></a>于时道士无言以对也)。<a id="a-6R"></a>晋世杂录云。<a id="a-6S"></a>道士王浮每与沙门帛远抗论。<a id="a-6T"></a>王浮屡屈焉。<a id="a-6U"></a>遂改换西域传为化胡经。<a id="a-6V"></a>言喜与[身*冉]化胡作佛佛起于此(斐子野高僧传云。<a id="a-6W"></a>晋慧帝时沙门帛远字法祖。<a id="a-6X"></a>每与祭酒王浮一云道士基公次。<a id="a-6Y"></a>共诤邪正。<a id="a-6Z"></a>浮屡屈焉。<a id="a-6a"></a>既嗔不自忍。<a id="a-6b"></a>乃托西域传为化胡经。<a id="a-6c"></a>以谥佛法。<a id="a-6d"></a>遂行于世。<a id="a-6e"></a>人无知者。<a id="a-6f"></a>殃有所归致患累载。<a id="a-6g"></a>幽明录云。<a id="a-6h"></a>蒲城李通死。<a id="a-6i"></a>来云。<a id="a-6j"></a>见沙门法祖。<a id="a-6k"></a>为阎罗王讲首楞严经。<a id="a-6l"></a>又见道士王浮身被锁械求祖忏悔。<a id="a-6m"></a>祖不肯赴。<a id="a-6n"></a>孤负圣人死方思悔)魏世姜斌道士妄引开天经对魏明帝。<a id="a-6o"></a>自云。<a id="a-6p"></a>老子定王时生。<a id="a-6q"></a>破邪论中备引斯证。<a id="a-6r"></a>庄子云。<a id="a-6s"></a>老[身*冉]死秦矢吊焉。<a id="a-6t"></a>阙中记云。<a id="a-6u"></a>老子葬于槐里(今古扶风始平之南有槐里乡)然漆园吏亲学聃道。<a id="a-6v"></a>虽可宋鲁邦异。<a id="a-6w"></a>出世时同。<a id="a-6x"></a>所说之文足堪依信。<a id="a-6y"></a>靡往天竺灼然不疑。<a id="a-6z"></a>皇甫士安斥其诡说明彼谬谈。<a id="a-70"></a>叙老流沙皆无实录。<a id="a-71"></a>备在高士安传。<a id="a-72"></a>岂可誷乎。<a id="a-73"></a>佛先道后尔无惑也。</p>
  <p data-pb></p>
  <h2 id="a74">释李师资篇第四</h2>
  <p id="a75">儒生问曰。<a id="a-76"></a>大唐运兴。<a id="a-77"></a>盖太上老君周师李[身*冉]之圣胤也。<a id="a-78"></a>开无为之化。<a id="a-79"></a>弘道德之篇。<a id="a-7A"></a>考胄子以业六经。<a id="a-7B"></a>命司徒以敷五教。<a id="a-7C"></a>导德齐礼仁布九区。<a id="a-7D"></a>惩恶劝善威加四海。<a id="a-7E"></a>天成地平远安迩肃。<a id="a-7F"></a>光宅宇内于兹八年。<a id="a-7G"></a>于协洽之岁。<a id="a-7H"></a>当夹钟之月。<a id="a-7I"></a>天子躬幸辟雍亲临释奠。<a id="a-7J"></a>沙门道士并预礼筵。<a id="a-7K"></a>奉口敕云。<a id="a-7L"></a>道士潘诞奏言。<a id="a-7M"></a>悉达太子不能得佛。<a id="a-7N"></a>六年求道方得成佛。<a id="a-7O"></a>是则道能生佛。<a id="a-7P"></a>佛由道成。<a id="a-7Q"></a>道是佛之父师。<a id="a-7R"></a>佛乃道之子弟。<a id="a-7S"></a>故佛经云。<a id="a-7T"></a>求于无上正真之道。<a id="a-7U"></a>又云。<a id="a-7V"></a>体解大道发无上意。<a id="a-7W"></a>外国语云。<a id="a-7X"></a>阿耨菩提。<a id="a-7Y"></a>晋音翻云无上大道。<a id="a-7Z"></a>若以此而验。<a id="a-7a"></a>道大佛小于事可知。<a id="a-7b"></a>何得浪判先后及师资耶。</p>
  <p id="a7c">开士让曰。<a id="a-7d"></a>吾闻尧舜之典。<a id="a-7e"></a>伍伯不肯观。<a id="a-7f"></a>孔墨之籍。<a id="a-7g"></a>季孟不能读。<a id="a-7h"></a>夫夏虫不可以语冰者。<a id="a-7i"></a>笃于时也。<a id="a-7j"></a>曲士不可与论道者。<a id="a-7k"></a>局于教也。<a id="a-7l"></a>今当为子略明斯致。<a id="a-7m"></a>夫妙色无形理融真际。<a id="a-7n"></a>大音无说体寂虚宗。<a id="a-7o"></a>不可测之于言象。<a id="a-7p"></a>不可寻之于视听。<a id="a-7q"></a>三际推而靡得。<a id="a-7r"></a>二谛格而莫知。<a id="a-7s"></a>冲性弗迁孰能令有。<a id="a-7t"></a>至功罔坠孰能令无。<a id="a-7u"></a>然则内外湛于百非。<a id="a-7v"></a>称谓沦于四句。<a id="a-7w"></a>暨乎无形之形。<a id="a-7x"></a>应周法界。<a id="a-7y"></a>无说之说。<a id="a-7z"></a>化洽情源。<a id="a-80"></a>故能运大悲以鼓之。<a id="a-81"></a>开大慈以摄之。<a id="a-82"></a>于是着弊垢衣现生五浊。<a id="a-83"></a>隐真实智权驾三车。<a id="a-84"></a>考夫一米支身。<a id="a-85"></a>本为摧伏外道。<a id="a-86"></a>六年树下。<a id="a-87"></a>但欲斥破邪师(如本行经苦行品云。<a id="a-88"></a>诸外道等或一日食。<a id="a-89"></a>或七日食。<a id="a-8A"></a>一日一食。<a id="a-8B"></a>或七日一食。<a id="a-8C"></a>或食牛羊粪。<a id="a-8D"></a>或食藕根草板。<a id="a-8E"></a>或常翘一脚或常举两臂。<a id="a-8F"></a>或四枝柱地。<a id="a-8G"></a>或五热炙身自饿自坠冢间棘上。<a id="a-8H"></a>卧灰土中。<a id="a-8I"></a>事诸天神以求解脱。<a id="a-8J"></a>菩萨观其邪求。<a id="a-8K"></a>乃行可畏极苦之行。<a id="a-8L"></a>住寂静心一坐不动。<a id="a-8M"></a>如是六年。<a id="a-8N"></a>日别正食一粒鸟麻。<a id="a-8O"></a>或食粳米小豆大豆绿豆赤豆大小麦等。<a id="a-8P"></a>日唯一粒。<a id="a-8Q"></a>冀得支持以活于命。<a id="a-8R"></a>身体羸瘦喘息甚弱。<a id="a-8S"></a>全无气力手足不随。<a id="a-8T"></a>如八九十衰朽老公。<a id="a-8U"></a>佛时说偈。<a id="a-8V"></a>菩萨既至连尼河。<a id="a-8W"></a>以清净心岸边坐。<a id="a-8X"></a>为诸求道不真故。<a id="a-8Y"></a>欲行大苦化彼邪也)愍苦行之徒劳。<a id="a-8Z"></a>伤自饿之无益(悲念外道无益苦行虚为自饿)然后食九转乳(经史云。<a id="a-8a"></a>是时善生村主二女。<a id="a-8b"></a>闻天所告。<a id="a-8c"></a>即集千牛构取好乳。<a id="a-8d"></a>展转相饮至十五牛。<a id="a-8e"></a>乳着于一分净好粳米为于菩萨煮上乳糜。<a id="a-8f"></a>当煮糜时现种种相。<a id="a-8g"></a>或现万字之相。<a id="a-8h"></a>或现帝释梵王之形。<a id="a-8i"></a>其乳沸涌上至半多罗树一多罗树。<a id="a-8j"></a>已还下无有一滴离于彼器落余处者。<a id="a-8k"></a>于二月二十三日晨朝之时。<a id="a-8l"></a>受二牛女一钵乳糜。<a id="a-8m"></a>食已身体平复如本。<a id="a-8n"></a>受吉祥草坐菩提树)证三菩提。<a id="a-8o"></a>是时也。<a id="a-8p"></a>六师眷属莫不顶剃周罗(顶上胎发也)千子魔王并共归心降伏(尔时欲界魔王。<a id="a-8q"></a>将其千子及三邪女鬼神兵众八亿。<a id="a-8r"></a>或见齐中千眼顶后八臂。<a id="a-8s"></a>口中雷震手出电光。<a id="a-8t"></a>或蛇绕左腰。<a id="a-8u"></a>或龙绕右胁。<a id="a-8v"></a>种种神变来恼菩萨。<a id="a-8w"></a>放大光明现希有相。<a id="a-8x"></a>魔王眷属并发善心一时稽首)邪锋飒焉落刃。<a id="a-8y"></a>慧日赫以舒光。<a id="a-8z"></a>其汲引也如此。<a id="a-90"></a>其威神也如彼。<a id="a-91"></a>子所言道(九十五种之道)为彼道耶(问是九十五种道以不)为异彼乎(为非九十五也)若同彼者。<a id="a-92"></a>即二天三仙之徒(佛未出前有摩醯首罗韦纽婆等二天。<a id="a-93"></a>迦毗罗优楼迦勒沙婆等三仙。<a id="a-94"></a>行邪三宝以化世间。<a id="a-95"></a>如来出世并为弟子。<a id="a-96"></a>枝末余者提婆菩萨后破。<a id="a-97"></a>见智度论及百论)九十五种之裔。<a id="a-98"></a>富兰那等是汝之师。<a id="a-99"></a>彼师所堕汝亦随堕。<a id="a-9A"></a>若异彼者。<a id="a-9B"></a>即佛弟子。<a id="a-9C"></a>何得谬云。<a id="a-9D"></a>求我道故方得成佛。<a id="a-9E"></a>潘诞之言罪莫大矣。<a id="a-9F"></a>妄奏轩陛轻触天威。<a id="a-9G"></a>理合推绳。<a id="a-9H"></a>其罪一也。<a id="a-9I"></a>眯目朝廷疑误信心。<a id="a-9J"></a>变正为邪。<a id="a-9K"></a>其罪二也。<a id="a-9L"></a>以无上大师求域中小道。<a id="a-9M"></a>违彼经。<a id="a-9N"></a>教其罪三也。<a id="a-9O"></a>长未来之谤黩。<a id="a-9P"></a>党见在之邪朋。<a id="a-9Q"></a>自误误人。<a id="a-9R"></a>其罪四也。<a id="a-9S"></a>既负誷圣之愆。<a id="a-9T"></a>必入无间之狱。<a id="a-9U"></a>尘劫受苦。<a id="a-9V"></a>其罪五也。<a id="a-9W"></a>且震旦之与天竺。<a id="a-9X"></a>犹寰海之比麟洲。<a id="a-9Y"></a>聃乃周末始兴。<a id="a-9Z"></a>佛是周初前出。<a id="a-9a"></a>计其相去三十许王。<a id="a-9b"></a>论其所经三百余载。<a id="a-9c"></a>岂有昭王世佛而退求敬王时道乎。<a id="a-9d"></a>句虚验实足可知也(年纪云。<a id="a-9e"></a>老子以周敬王三十二年癸丑之岁。<a id="a-9f"></a>度函谷关西入秦地。<a id="a-9g"></a>魏书云。<a id="a-9h"></a>聃与尹喜。<a id="a-9i"></a>敬王之世同出散关。<a id="a-9j"></a>至开皇五年乙巳之岁。<a id="a-9k"></a>得一千三十七载矣)儒生请曰。<a id="a-9l"></a>灵宝等经。<a id="a-9m"></a>有太上大道先天地生。<a id="a-9n"></a>郁勃洞虚之中。<a id="a-9o"></a>炜烨玉清之上是佛之师能生于佛。<a id="a-9p"></a>不言周时之老聃也。<a id="a-9q"></a>为定是耶。<a id="a-9r"></a>愿闻其说。<a id="a-9s"></a>开士喻曰。<a id="a-9t"></a>五帝之前未闻有道。<a id="a-9u"></a>三王之季始有聃名。<a id="a-9v"></a>汉景帝以来方兴道学。<a id="a-9w"></a>穷今讨古道者为谁(丹阳余玖兴撰明真论一十九篇以驳道。<a id="a-9x"></a>云夫至明者。<a id="a-9y"></a>非对暗之明也。<a id="a-9z"></a>故不可言至。<a id="a-A0"></a>静者非对动之静也。<a id="a-A1"></a>故不可道覆。<a id="a-A2"></a>仰寻求道经之首唱。<a id="a-A3"></a>道言者。<a id="a-A4"></a>姓氏为谁。<a id="a-A5"></a>复道何谁言也。<a id="a-A6"></a>道若有口即具五阴。<a id="a-A7"></a>所成居在三才之内。<a id="a-A8"></a>不免无常。<a id="a-A9"></a>卒拘分段还为仙道所摄)案六书七籍三传九流。<a id="a-AA"></a>虽为经国典谟。<a id="a-AB"></a>莫不师宗于周易也。<a id="a-AC"></a>易云。<a id="a-AD"></a>五运相生渐分清浊。<a id="a-AE"></a>两仪既辟爰判阴阳(礼运云。<a id="a-AF"></a>太一分而为天地。<a id="a-AG"></a>转而为阴。<a id="a-AH"></a>阳。<a id="a-AI"></a>变而为四时)所以乾元资始坤道资生。<a id="a-AJ"></a>三光着象于天。<a id="a-AK"></a>干之道也。<a id="a-AL"></a>万物禀形于地。<a id="a-AM"></a>坤之道也(干凿度云。<a id="a-AN"></a>干以象天。<a id="a-AO"></a>坤以法地。<a id="a-AP"></a>离彖云日月丽于天。<a id="a-AQ"></a>百谷丽于地)故曰。<a id="a-AR"></a>一阴一阳之谓道(说卦云。<a id="a-AS"></a>立天之道曰阴与阳。<a id="a-AT"></a>立地之道曰柔与刚。<a id="a-AU"></a>立人之道曰仁与义。<a id="a-AV"></a>兼三才而两之。<a id="a-AW"></a>故三画而成卦也)阴阳不测之谓神。<a id="a-AX"></a>道也者。<a id="a-AY"></a>理也。<a id="a-AZ"></a>通也和也同也。<a id="a-Aa"></a>言阴阳运通三才位矣。<a id="a-Ab"></a>上下交泰万物生焉。<a id="a-Ac"></a>有阴阳之道理。<a id="a-Ad"></a>能通生于人物。<a id="a-Ae"></a>天和地同则群萌而类动也(礼月令云。<a id="a-Af"></a>天气下降。<a id="a-Ag"></a>地气上腾。<a id="a-Ah"></a>天地和同。<a id="a-Ai"></a>万物萌动也)鼓之雷霆阳动也。<a id="a-Aj"></a>润之风雨阴随也。<a id="a-Ak"></a>故知不有天地道何从生。<a id="a-Al"></a>不有阴阳道何由灵。<a id="a-Am"></a>岂得造化之前道已先出。<a id="a-An"></a>假令有道不出天地之与阴阳(搜神契云。<a id="a-Ao"></a>圣不过天地。<a id="a-Ap"></a>神不过阴阳)夫天地者于事可明。<a id="a-Aq"></a>阴阳者在生有验。<a id="a-Ar"></a>理数然也。<a id="a-As"></a>不云有道先天地生。<a id="a-At"></a>道既莫从何能生佛。<a id="a-Au"></a>昔车胤解道德云。<a id="a-Av"></a>在人为德。<a id="a-Aw"></a>及物为道。<a id="a-Ax"></a>殷仲文云。<a id="a-Ay"></a>德者得也。<a id="a-Az"></a>道者由也。<a id="a-B0"></a>言得孝在心。<a id="a-B1"></a>故谓之德。<a id="a-B2"></a>由之而成。<a id="a-B3"></a>故谓之道。<a id="a-B4"></a>是以孝为德本。<a id="a-B5"></a>成曰。<a id="a-B6"></a>道功德彰自立之名。<a id="a-B7"></a>道有兼济之称。<a id="a-B8"></a>内因德而行就。<a id="a-B9"></a>外由道而化成。<a id="a-BA"></a>生之蓄之道之要也。<a id="a-BB"></a>成之熟之德之至也。<a id="a-BC"></a>故论衡云。<a id="a-BD"></a>立身之谓德。<a id="a-BE"></a>成名之谓道。<a id="a-BF"></a>道德也者为若此矣。<a id="a-BG"></a>子所言道。<a id="a-BH"></a>宁异是乎。<a id="a-BI"></a>若异是者。<a id="a-BJ"></a>不足归信。<a id="a-BK"></a>岂有头戴金冠身披黄褐。<a id="a-BL"></a>鬓垂素发手把玉璋。<a id="a-BM"></a>别号天尊。<a id="a-BN"></a>居大罗之上。<a id="a-BO"></a>独名大道。<a id="a-BP"></a>治玉京之中。<a id="a-BQ"></a>山海之所未详。<a id="a-BR"></a>经史之所不载。<a id="a-BS"></a>大罗既乌有之说。<a id="a-BT"></a>玉京本亡是之谈耳(案山海经云。<a id="a-BU"></a>天下名山有五千三百七十。<a id="a-BV"></a>所经五万四千五百里昆仑最高大。<a id="a-BW"></a>其上有玄圃。<a id="a-BX"></a>盖神仙所居。<a id="a-BY"></a>有金城石墎琼枝玉树宝叶金花。<a id="a-BZ"></a>日月三光列于其下。<a id="a-Ba"></a>云车羽旆凤驾龙轩玉女仙童不可胜数。<a id="a-Bb"></a>次则海中三山。<a id="a-Bc"></a>蓬莱方丈。<a id="a-Bd"></a>孙兴公名山赋云。<a id="a-Be"></a>涉海则有力壶蓬莱。<a id="a-Bf"></a>登峰则有四明天台。<a id="a-Bg"></a>尔雅释山只论五岳。<a id="a-Bh"></a>玉京既是上上名山。<a id="a-Bi"></a>又云。<a id="a-Bj"></a>天尊所治之府。<a id="a-Bk"></a>何为山经不载。<a id="a-Bl"></a>广雅无文也)子称太上为佛师者。<a id="a-Bm"></a>案往代先儒及梁承圣解五千文久有明释言太上有四。<a id="a-Bn"></a>其一曰下知有之。<a id="a-Bo"></a>谓三皇至五龙。<a id="a-Bp"></a>是也。<a id="a-Bq"></a>其二曰次亲誉之。<a id="a-Br"></a>谓伏羲与神农是也。<a id="a-Bs"></a>三曰其次畏之。<a id="a-Bt"></a>谓轩辕及帝喾是也。<a id="a-Bu"></a>四曰其次侮之。<a id="a-Bv"></a>谓尧舜已下是也。<a id="a-Bw"></a>礼记有云。<a id="a-Bx"></a>太上贵德。<a id="a-By"></a>其次务施报。<a id="a-Bz"></a>谓天皇人帝为太上也。<a id="a-C0"></a>无别道神统论其教。<a id="a-C1"></a>止是训导君民汲引浮俗。<a id="a-C2"></a>初未曾闻修万行而趣涅槃。<a id="a-C3"></a>运四流以超生死。<a id="a-C4"></a>案道经元皇历云。<a id="a-C5"></a>吾闻大道太上正真出于自然。<a id="a-C6"></a>是谓为佛无为之君。<a id="a-C7"></a>检道经中。<a id="a-C8"></a>唤佛为大道为太上为自然为正真为太极为无上者。<a id="a-C9"></a>皆是佛也。<a id="a-CA"></a>又云。<a id="a-CB"></a>天竺国有古皇先生(言佛是太古元皇之先生)善入泥洹。<a id="a-CC"></a>古先生者。<a id="a-CD"></a>是吾师也。<a id="a-CE"></a>游化天竺。<a id="a-CF"></a>今将返神还乎无名。<a id="a-CG"></a>绝身灭有不死不终。<a id="a-CH"></a>绵绵常存。<a id="a-CI"></a>吾今逝矣(老君知佛泥洹所以陈去化缘事了。<a id="a-CJ"></a>于是告还。<a id="a-CK"></a>门人未知。<a id="a-CL"></a>今须自述云。<a id="a-CM"></a>吾师者本在西方。<a id="a-CN"></a>为此西升申其恋慕。<a id="a-CO"></a>在文指的取证分明者也)三洞经云。<a id="a-CP"></a>佛是道父。<a id="a-CQ"></a>西升又云。<a id="a-CR"></a>天下大术佛最第一(言神通变化无穷也)化胡经云。<a id="a-CS"></a>老子知佛欲入涅槃。<a id="a-CT"></a>复回在世。<a id="a-CU"></a>号曰迦葉。<a id="a-CV"></a>于娑罗林为众发问。<a id="a-CW"></a>转神入定经云。<a id="a-CX"></a>思念一切。<a id="a-CY"></a>关令传云。<a id="a-CZ"></a>老子曰。<a id="a-Ca"></a>吾师号佛觉。<a id="a-Cb"></a>一切民也。<a id="a-Cc"></a>菜食诵经称无上正真之道承佛威神号佛为世尊。<a id="a-Cd"></a>形与神游。<a id="a-Ce"></a>受高上大圣十方至真已得佛道。<a id="a-Cf"></a>检道经处处皆称佛为师也。<a id="a-Cg"></a>吾今为子释兹在兹。<a id="a-Ch"></a>子当念兹在兹。<a id="a-Ci"></a>顶受而奉行也。<a id="a-Cj"></a>佛也者盖绝称之大宗。<a id="a-Ck"></a>至妙之幽宅。<a id="a-Cl"></a>不可以无取。<a id="a-Cm"></a>不可以有求。<a id="a-Cn"></a>果有其所以不有。<a id="a-Co"></a>故不可得而有。<a id="a-Cp"></a>有其所以不无。<a id="a-Cq"></a>故不可得而无。<a id="a-Cr"></a>何者。<a id="a-Cs"></a>若本之有境则大患永灭。<a id="a-Ct"></a>推之无乡则大悲不竭。<a id="a-Cu"></a>常理不可原。<a id="a-Cv"></a>自然之体也。<a id="a-Cw"></a>无心以成化。<a id="a-Cx"></a>大道之宗也。<a id="a-Cy"></a>三五莫能始。<a id="a-Cz"></a>古皇之先也。<a id="a-D0"></a>不严以正俗。<a id="a-D1"></a>无为之君也。<a id="a-D2"></a>混沌不可测。<a id="a-D3"></a>无名之主也。<a id="a-D4"></a>绵绵其若存。<a id="a-D5"></a>众妙之本也。<a id="a-D6"></a>其降灵也。<a id="a-D7"></a>则为大道之师。<a id="a-D8"></a>其开化也。<a id="a-D9"></a>则为太上之父。<a id="a-DA"></a>焉得闭目以观天地。<a id="a-DB"></a>塞耳而听雷霆。<a id="a-DC"></a>所以佛号法王世之调御。<a id="a-DD"></a>下凡上圣靡不归依。<a id="a-DE"></a>岂有称五老之神。<a id="a-DF"></a>佩三皇之箓。<a id="a-DG"></a>而能为释氏之师乎(案出官仪云。<a id="a-DH"></a>无上三天。<a id="a-DI"></a>玄元始气太上老君。<a id="a-DJ"></a>太上文人无上玄老。<a id="a-DK"></a>朝夕朝礼仪云。<a id="a-DL"></a>太上玄元五灵老君。<a id="a-DM"></a>当召功曹使者。<a id="a-DN"></a>左右龙虎君。<a id="a-DO"></a>驿龙骑吏。<a id="a-DP"></a>侍香玉童。<a id="a-DQ"></a>侍香玉女。<a id="a-DR"></a>玉帝直符。<a id="a-DS"></a>然老者长也。<a id="a-DT"></a>尊也。<a id="a-DU"></a>言五老君居众仙之尊。<a id="a-DV"></a>万神之长。<a id="a-DW"></a>五灵五帝也。<a id="a-DX"></a>即灵威仰神。<a id="a-DY"></a>三皇天地人也。<a id="a-DZ"></a>顷峻始学篇云。<a id="a-Da"></a>天地初立有天皇。<a id="a-Db"></a>十三头。<a id="a-Dc"></a>在治一万八千岁。<a id="a-Dd"></a>括地象云。<a id="a-De"></a>天皇九翼飞以往来。<a id="a-Df"></a>老子所事三皇五岳。<a id="a-Dg"></a>六甲符图皆皇灵所制。<a id="a-Dh"></a>老子佩之以防身也。<a id="a-Di"></a>然三皇符箓五老真文。<a id="a-Dj"></a>皆丹绿五彩天文火字。<a id="a-Dk"></a>言佩之长生不死。<a id="a-Dl"></a>已至神仙。<a id="a-Dm"></a>所叙官属将军吏兵。<a id="a-Dn"></a>与俗无异颜光禄王斌等云。<a id="a-Do"></a>道者练形法在仙化。<a id="a-Dp"></a>佛者持心教在济物。<a id="a-Dq"></a>论道所宗。<a id="a-Dr"></a>三皇及与五龙也)故涅槃云。<a id="a-Ds"></a>诸佛所师。<a id="a-Dt"></a>所谓法也。<a id="a-Du"></a>以法常故诸佛亦常。<a id="a-Dv"></a>吾更为子重明斯义。<a id="a-Dw"></a>案佛说空寂所问经及天地经。<a id="a-Dx"></a>皆云。<a id="a-Dy"></a>吾令迦葉在彼为老子号无上道。<a id="a-Dz"></a>儒童在彼号曰孔丘。<a id="a-E0"></a>渐渐教化令其孝顺。<a id="a-E1"></a>须那经云。<a id="a-E2"></a>吾后千岁法当东流。<a id="a-E3"></a>王及人民奉戒修善(古录云。<a id="a-E4"></a>周惠王时已渐佛教。<a id="a-E5"></a>一百余年之后。<a id="a-E6"></a>老子方说五千文也。<a id="a-E7"></a>刘向序云。<a id="a-E8"></a>吾检藏书。<a id="a-E9"></a>每见佛经。<a id="a-EA"></a>当知佛化流此久矣也)窃以三代将末六国就兴。<a id="a-EB"></a>游说之徒心存苟得。<a id="a-EC"></a>未患夸诞靡弊肉。<a id="a-ED"></a>穿鼓舌而骋奇谋。<a id="a-EE"></a>摇唇而谈唐利。<a id="a-EF"></a>曹刿之请战屈完。<a id="a-EG"></a>于是如师感被发之哭。<a id="a-EH"></a>伊川痛穷车之填。<a id="a-EI"></a>济水三河震竭四夷。<a id="a-EJ"></a>交侵天闇飞蛬镐游舞兔。<a id="a-EK"></a>彭生为豕啼之怪。<a id="a-EL"></a>杜伯见折脊之征。<a id="a-EM"></a>假令任处阿衡身居台辅。<a id="a-EN"></a>莫不扇飘风冻雨之暴。<a id="a-EO"></a>烈回天转日之威。<a id="a-EP"></a>是以褒女献王。<a id="a-EQ"></a>延烽火之寇。<a id="a-ER"></a>楚人问鼎。<a id="a-ES"></a>渐滔天之逆。<a id="a-ET"></a>日者天地版荡礼乐崩坏。<a id="a-EU"></a>名辱身残曾无顾耻。<a id="a-EV"></a>颠家覆国安忍忘归。<a id="a-EW"></a>讵知世界之何辜。<a id="a-EX"></a>罔念苍生之涂炭。<a id="a-EY"></a>所以佛遣三圣权化一方。<a id="a-EZ"></a>布治国之仪。<a id="a-Ea"></a>叙修身之术。<a id="a-Eb"></a>庶令其代邢用礼。<a id="a-Ec"></a>变薄还淳。<a id="a-Ed"></a>并是抑物本情。<a id="a-Ee"></a>非出要之大道也。<a id="a-Ef"></a>若放心于三达之境。<a id="a-Eg"></a>寂虑于四德之场。<a id="a-Eh"></a>功被生灵泽均彼此者。<a id="a-Ei"></a>则他方大士动喻恒沙。<a id="a-Ej"></a>此土发心亦如尘算。<a id="a-Ek"></a>谅非文字之所称。<a id="a-El"></a>传略举六人以开慕仰。<a id="a-Em"></a>文殊屈迹于当世。<a id="a-En"></a>弥勒补处于未来。<a id="a-Eo"></a>观音普现色身。<a id="a-Ep"></a>惠覃遐劫。<a id="a-Eq"></a>地藏护持震旦。<a id="a-Er"></a>化洽无穷。<a id="a-Es"></a>马鸣兼三方于东夏。<a id="a-Et"></a>犹朝阳之启晨晖。<a id="a-Eu"></a>而使六合俱照。<a id="a-Ev"></a>龙树跨万里于神州。<a id="a-Ew"></a>若明月之烛幽夜。<a id="a-Ex"></a>能令八表同光。<a id="a-Ey"></a>自斯已外。<a id="a-Ez"></a>或耆年而弘道。<a id="a-F0"></a>或童孺而宣法。<a id="a-F1"></a>男女异形胡汉殊类。<a id="a-F2"></a>莫不就缘施化随处诱凡。<a id="a-F3"></a>玄功利于百王。<a id="a-F4"></a>至教流于九有。<a id="a-F5"></a>名言兹在兹。<a id="a-F6"></a>允出兹在兹。<a id="a-F7"></a>无以子夏窃仲尼之名。<a id="a-F8"></a>蜗角拟昆仑之大也。<a id="a-F9"></a>儒生肉袒叩头矫手而舐足曰。<a id="a-FA"></a>余请罪矣。<a id="a-FB"></a>余请罪矣。</p>
  <p data-pb></p>
  <h2 id="aFC">十喻篇第五(答传道士十异)</h2>
  <p id="aFD">内九箴篇第六。</p>
  <p id="aFE">气为道本篇第七。</p>
  <p id="aFF">有黄巾李仲卿学谢管窥智惭信度。<a id="a-FG"></a>矜白鸟之翼。<a id="a-FH"></a>望骇嵩华。<a id="a-FI"></a>负爝火之光。<a id="a-FJ"></a>争辉日月。<a id="a-FK"></a>乃作十异九迷贬量至圣。<a id="a-FL"></a>余慨其无识念彼何辜。<a id="a-FM"></a>聊为十喻晓之。<a id="a-FN"></a>九箴诫之。<a id="a-FO"></a>用指诸掌。<a id="a-FP"></a>庶明君子。<a id="a-FQ"></a>详兹致焉。</p>
  <p id="aFR">外一异曰。</p>
  <p id="aFS">注太上老君托神玄妙玉女。<a id="a-FT"></a>剖左腋而生。</p>
  <p id="aFU">释迦牟尼寄胎摩耶夫人。<a id="a-FV"></a>开右胁而出。</p>
  <p id="aFW">内一喻曰。</p>
  <p id="aFX">老君逆常。<a id="a-FY"></a>托牧女而左出。<a id="a-FZ"></a>世尊顺化。<a id="a-Fa"></a>因圣母而右生。</p>
  <p id="aFb">开士曰。<a id="a-Fc"></a>案卢景裕戴诜韦处玄等集解五千文。<a id="a-Fd"></a>及梁元帝周弘政等考义类疏云。<a id="a-Fe"></a>太上有四。<a id="a-Ff"></a>谓三皇及尧舜是也。<a id="a-Fg"></a>言上古有此大德之君。<a id="a-Fh"></a>临万民之上。<a id="a-Fi"></a>故云太上也。<a id="a-Fj"></a>郭庄云。<a id="a-Fk"></a>时之所贤者为君。<a id="a-Fl"></a>材不称世者为臣。<a id="a-Fm"></a>老子非帝非皇。<a id="a-Fn"></a>不在四种之限有何典据。<a id="a-Fo"></a>辄称太上耶。<a id="a-Fp"></a>检道家玄妙及中台朱韬玉机等经。<a id="a-Fq"></a>并出塞记云。<a id="a-Fr"></a>老是李母所生。<a id="a-Fs"></a>不云有玄妙玉女。<a id="a-Ft"></a>既非正说。<a id="a-Fu"></a>尤假谬谈也。<a id="a-Fv"></a>按仙人玉箓云。<a id="a-Fw"></a>仙人无妻玉女无夫。<a id="a-Fx"></a>虽受女形毕竟不产。<a id="a-Fy"></a>若有兹瑞。<a id="a-Fz"></a>诚曰可嘉。<a id="a-G0"></a>何为史记无文。<a id="a-G1"></a>周书不载。<a id="a-G2"></a>求虚责实信矫妄者之言耳。<a id="a-G3"></a>礼云。<a id="a-G4"></a>退官无位者左迁。<a id="a-G5"></a>论语云。<a id="a-G6"></a>左衽者非礼也。<a id="a-G7"></a>若以左胜右者。<a id="a-G8"></a>道士行道何不左旋而还右转耶。<a id="a-G9"></a>国之诏书皆云。<a id="a-GA"></a>如右并顺天之常也。</p>
  <p id="aGB">外二异曰(注老君垂训。<a id="a-GC"></a>开不生灭之长生。<a id="a-GD"></a>释迦设教。<a id="a-GE"></a>示不灭生之永灭)</p>
  <p id="aGF">内二喻曰(注李聃禀质。<a id="a-GG"></a>有生有灭畏患生之生。<a id="a-GH"></a>反招白首释迦垂象。<a id="a-GI"></a>示灭示生归寂灭之灭。<a id="a-GJ"></a>乃粜金躯)</p>
  <p id="aGK">开士曰。<a id="a-GL"></a>老子云。<a id="a-GM"></a>贵大患莫若有身。<a id="a-GN"></a>使吾无身吾有何患。<a id="a-GO"></a>患之所由莫若身矣。<a id="a-GP"></a>老子既患有身。<a id="a-GQ"></a>欲求无恼未免头白与世不殊。<a id="a-GR"></a>若言长生何因早死。</p>
  <p id="aGS">外三异曰(注老君应生出兹东夏释迦降迹挺彼西戎)</p>
  <p id="aGT">内三喻曰(李耳诞形。<a id="a-GU"></a>居东周之苦县能仁降迹。<a id="a-GV"></a>出中夏之神州)</p>
  <p id="aGW">开士曰。<a id="a-GX"></a>智度论云。<a id="a-GY"></a>千千重数。<a id="a-GZ"></a>故曰三千。<a id="a-Ga"></a>二过复千。<a id="a-Gb"></a>故曰大千。<a id="a-Gc"></a>迦维罗卫居其中也。<a id="a-Gd"></a>娄炭经云。<a id="a-Ge"></a>葱河已东名为震旦。<a id="a-Gf"></a>以日初出曜于东隅。<a id="a-Gg"></a>故称震旦。<a id="a-Gh"></a>一本云。<a id="a-Gi"></a>故得名也。<a id="a-Gj"></a>诸佛出世皆在其中州不生边邑。<a id="a-Gk"></a>若生边地地为之倾。<a id="a-Gl"></a>案法苑传高僧传永初记等云。<a id="a-Gm"></a>宋何承天与智严慧观法师。<a id="a-Gn"></a>共争边中。<a id="a-Go"></a>法师云。<a id="a-Gp"></a>西域之地立夏之日。<a id="a-Gq"></a>一本云。<a id="a-Gr"></a>夏至之日。<a id="a-Gs"></a>正中时竖木无影。<a id="a-Gt"></a>汉国影台立夏之日。<a id="a-Gu"></a>一本云。<a id="a-Gv"></a>至期去表犹余阴在。<a id="a-Gw"></a>依算经。<a id="a-Gx"></a>天上一寸地下千里。<a id="a-Gy"></a>何乃悟焉。<a id="a-Gz"></a>中边始定。<a id="a-H0"></a>约事为论。<a id="a-H1"></a>中天竺国则地之中。<a id="a-H2"></a>震旦自可为东。<a id="a-H3"></a>一本云本自居中心方别。<a id="a-H4"></a>距海五万余里。<a id="a-H5"></a>若准此土。<a id="a-H6"></a>东约海滨便可迦维未肯为西。<a id="a-H7"></a>其理验矣。</p>
  <p id="aH8">外四异曰(注老君文王之日。<a id="a-H9"></a>为隆周之宗师释迦庄王之时。<a id="a-HA"></a>为罽宾之教主)</p>
  <p id="aHB">内四喻曰(注伯阳职处小臣忝充藏吏。<a id="a-HC"></a>不在文王之日。<a id="a-HD"></a>亦非隆周之师)</p>
  <p id="aHE">牟尼位居太子。<a id="a-HF"></a>身证特尊。<a id="a-HG"></a>当昭王之盛年。<a id="a-HH"></a>为阎浮之教主。</p>
  <p id="aHI">开士曰。<a id="a-HJ"></a>前汉书云。<a id="a-HK"></a>孔子为上上流是圣老。<a id="a-HL"></a>子为中上流是贤何。<a id="a-HM"></a>晏王弼云老未及圣。<a id="a-HN"></a>二教论云。<a id="a-HO"></a>柱史在朝本非谐赞。<a id="a-HP"></a>出周入秦为尹言道。<a id="a-HQ"></a>无闻诸侯不见天子。<a id="a-HR"></a>若为周师史无明证。<a id="a-HS"></a>不符正说其可得乎。<a id="a-HT"></a>案史记王俭百家谱云。<a id="a-HU"></a>李老高阳之后。<a id="a-HV"></a>始祖咎繇为舜理官。<a id="a-HW"></a>因遂氏焉。<a id="a-HX"></a>李氏之兴起于聃也。<a id="a-HY"></a>自聃之前未有李姓。<a id="a-HZ"></a>唯氏理焉。<a id="a-Ha"></a>以树下生乃称李氏。<a id="a-Hb"></a>老子之子。<a id="a-Hc"></a>名宗。<a id="a-Hd"></a>仕魏文侯。<a id="a-He"></a>盖春秋之末。<a id="a-Hf"></a>六国之时人也。<a id="a-Hg"></a>文王之世既无李姓。<a id="a-Hh"></a>何得有聃出为周师。<a id="a-Hi"></a>年代参差无的依据。<a id="a-Hj"></a>抱朴云。<a id="a-Hk"></a>出文王世嵇康皇甫谧并云生殷末者。<a id="a-Hl"></a>盖指道之伪文。<a id="a-Hm"></a>非国典所载也。</p>
  <p id="aHn">外五异曰(注老君降迹周王之代。<a id="a-Ho"></a>三隐三显五百余年释迦应生胡国之时。<a id="a-Hp"></a>一灭一生寿唯八十)</p>
  <p id="aHq">内五喻曰(注李氏三隐三显。<a id="a-Hr"></a>既无的据可依。<a id="a-Hs"></a>假令五百许年。<a id="a-Ht"></a>犹惭龟鹄之寿)</p>
  <p id="aHu">法王一灭一生。<a id="a-Hv"></a>示见微尘之容。<a id="a-Hw"></a>八十年间开诱恒沙之众。</p>
  <p id="aHx">开士曰。<a id="a-Hy"></a>捡诸史正典。<a id="a-Hz"></a>无三隐三显出没之文。<a id="a-I0"></a>唯臧竞诸操等老义例云。<a id="a-I1"></a>为孔说仁义礼乐之本。<a id="a-I2"></a>为一时。<a id="a-I3"></a>赧王之世千室以疾病致感。<a id="a-I4"></a>老君授百八十戒。<a id="a-I5"></a>并太平经一百七十篇。<a id="a-I6"></a>为二时。<a id="a-I7"></a>至汉安帝时授张天师正一明威之教。<a id="a-I8"></a>于时自称周之柱史。<a id="a-I9"></a>为太上所遣。<a id="a-IA"></a>为三时也。<a id="a-IB"></a>夫应形设教必藉有缘。<a id="a-IC"></a>劝化度人皆资徒众。<a id="a-ID"></a>岂可五百年间全无弟子。<a id="a-IE"></a>三出三隐。<a id="a-IF"></a>不见门人禀学亲承。<a id="a-IG"></a>杳然河汉乌有之说。<a id="a-IH"></a>委巷空传。<a id="a-II"></a>在周劣驾小车。<a id="a-IJ"></a>鬓垂丝发。<a id="a-IK"></a>来汉即萧鼓云萃羽从空浮。<a id="a-IL"></a>干宝搜神未闻其说齐谐异记不载斯灵。<a id="a-IM"></a>抚臆论心诡妄尤甚。</p>
  <p id="aIN">外六异曰(注老君降世。<a id="a-IO"></a>始自周文之日。<a id="a-IP"></a>讫于孔丘之时释迦下生。<a id="a-IQ"></a>肇于净饭之家。<a id="a-IR"></a>当我庄王之世)</p>
  <p id="aIS">内六喻曰(注迦葉生桓王丁卯之岁。<a id="a-IT"></a>终景王壬午之年。<a id="a-IU"></a>虽讫孔丘之时。<a id="a-IV"></a>不生姬昌之世。<a id="a-IW"></a>调御诞应昭王甲寅之年。<a id="a-IX"></a>终穆王壬申之岁。<a id="a-IY"></a>是为净饭之胤。<a id="a-IZ"></a>本出庄王之前)</p>
  <p id="aIa">开士曰。<a id="a-Ib"></a>孔子至周见老聃而问礼焉。<a id="a-Ic"></a>史记具显为文王师则无典证。<a id="a-Id"></a>出于周末其事可寻。<a id="a-Ie"></a>若在周初。<a id="a-If"></a>史文不载。<a id="a-Ig"></a>又捡周礼官仪文武成康之世。<a id="a-Ih"></a>然并无柱史藏史之名。<a id="a-Ii"></a>当是正品阙条周末小吏耳。</p>
  <p id="aIj">外七异曰(注老君初生周代。<a id="a-Ik"></a>晚适流沙。<a id="a-Il"></a>不测所终。<a id="a-Im"></a>莫知方所)</p>
  <p id="aIn">释迦生于西国。<a id="a-Io"></a>终彼提河。<a id="a-Ip"></a>弟子槌胸群胡大叫。</p>
  <p id="aIq">内七喻曰(注老子生于赖乡葬于槐里。<a id="a-Ir"></a>详乎秦矢之吊。<a id="a-Is"></a>责在遁天之形。<a id="a-It"></a>瞿昙出彼王宫。<a id="a-Iu"></a>隐兹鹄树。<a id="a-Iv"></a>传乎汉明之世。<a id="a-Iw"></a>秘在兰台之书)</p>
  <p id="aIx">开士曰。<a id="a-Iy"></a>庄子内篇云。<a id="a-Iz"></a>老聃死。<a id="a-J0"></a>秦[仁-二+矢]吊焉三号而出。<a id="a-J1"></a>弟子怪问。<a id="a-J2"></a>非夫子之徒欤。<a id="a-J3"></a>秦[仁-二+矢]曰。<a id="a-J4"></a>向吾入见。<a id="a-J5"></a>少者哭之如哭其父。<a id="a-J6"></a>老者哭之如哭其子。<a id="a-J7"></a>古者谓之遁天之形。<a id="a-J8"></a>始以为其人也。<a id="a-J9"></a>而今非也。<a id="a-JA"></a>遁者隐也。<a id="a-JB"></a>天者免缚也。<a id="a-JC"></a>形者身也。<a id="a-JD"></a>言始以老子为免缚隐形之仙。<a id="a-JE"></a>今则非也。<a id="a-JF"></a>嗟其谄曲取人之情。<a id="a-JG"></a>故不免死非我友也。</p>
  <p id="aJH">外八异曰(注老君蹈五把十。<a id="a-JI"></a>美眉方口。<a id="a-JJ"></a>双柱参漏。<a id="a-JK"></a>日角月悬。<a id="a-JL"></a>此中国圣人之相)</p>
  <p id="aJM">释迦鼻如金挺。<a id="a-JN"></a>眼类井星。<a id="a-JO"></a>睛若青莲。<a id="a-JP"></a>头生螺发。<a id="a-JQ"></a>此西域佛陀之相。</p>
  <p id="aJR">内八喻曰(注李老美眉方口。<a id="a-JS"></a>盖是长者之形。<a id="a-JT"></a>蹈五把十。<a id="a-JU"></a>未为圣人之相。<a id="a-JV"></a>婆伽聚日融金之色。<a id="a-JW"></a>既彰希有之征。<a id="a-JX"></a>万字千辐之奇。<a id="a-JY"></a>诚标圣人之相)</p>
  <p id="aJZ">开士曰。<a id="a-Ja"></a>老子中胎等经云。<a id="a-Jb"></a>老聃黄色广颡长耳大目疏齿厚唇。<a id="a-Jc"></a>手把十字之文。<a id="a-Jd"></a>脚蹈二五之画。<a id="a-Je"></a>止是人间之异相。<a id="a-Jf"></a>非圣者之奇姿也。<a id="a-Jg"></a>传记并云。<a id="a-Jh"></a>老子鼻隆薄头尖口高齿疏眼睐耳擿发苍梨色厚唇长耳。<a id="a-Ji"></a>其状如是。<a id="a-Jj"></a>岂比佛耶。<a id="a-Jk"></a>如来身长丈六方正不倾。<a id="a-Jl"></a>圆光七尺照诸幽冥。<a id="a-Jm"></a>顶有肉髻其发绀青。<a id="a-Jn"></a>耳覆垂埵目视开明。<a id="a-Jo"></a>师子颊车七合网盈。<a id="a-Jp"></a>口四十齿方白齐平。<a id="a-Jq"></a>舌能掩面莲花叶形。<a id="a-Jr"></a>手内外握掌文皆成。<a id="a-Js"></a>其语雷震八种音声。<a id="a-Jt"></a>胸上万字足轮千萦。<a id="a-Ju"></a>色融紫磨相好难名。<a id="a-Jv"></a>具三十二相八十种祯。<a id="a-Jw"></a>放一光而地狱休息。<a id="a-Jx"></a>演一法使苦痛安宁。<a id="a-Jy"></a>备列众经不烦委指。</p>
  <p id="aJz">外九异曰(注老君设教。<a id="a-K0"></a>敬让威仪自依中夏释迦制法。<a id="a-K1"></a>恭肃仪容还遵外国)</p>
  <p id="aK2">内九喻曰(注老是俗人。<a id="a-K3"></a>官居末品。<a id="a-K4"></a>衣冠拜伏自奉朝章。<a id="a-K5"></a>佛为圣主。<a id="a-K6"></a>道与俗乖服貌威仪不同凡制)</p>
  <p id="aK7">开士曰。<a id="a-K8"></a>昔丹阳余玖与。<a id="a-K9"></a>撰明真论一十九篇。<a id="a-KA"></a>以驳道士出其伪妄。<a id="a-KB"></a>详彼论焉。<a id="a-KC"></a>言巾褐之服。<a id="a-KD"></a>正是古曰儒墨之所服也。<a id="a-KE"></a>在昔五帝鹿巾许由皮冠。<a id="a-KF"></a>并俗者之服耳。<a id="a-KG"></a>褐身长三丈六尺。<a id="a-KH"></a>有三百六十寸。<a id="a-KI"></a>言法一岁三十六旬。<a id="a-KJ"></a>或像一年三百六十日也。<a id="a-KK"></a>褐前有二带。<a id="a-KL"></a>言法阴阳。<a id="a-KM"></a>两判巾之两角。<a id="a-KN"></a>又法二仪。<a id="a-KO"></a>余氏又云若如周秦二世即以夏之十月为年。<a id="a-KP"></a>至于分度盈缩历运折除。<a id="a-KQ"></a>复焉得三百六十数耶。<a id="a-KR"></a>考尧舜周孔不为此服。<a id="a-KS"></a>寻皇帝之遇皇人九真之灵又降帝喾。<a id="a-KT"></a>至夏禹开涂钟二山之藏。<a id="a-KU"></a>穷此等服曾无据焉。<a id="a-KV"></a>案周有赤雀之征。<a id="a-KW"></a>且感丹书之瑞。<a id="a-KX"></a>既符火德世服朱衣。<a id="a-KY"></a>老是周人。<a id="a-KZ"></a>兼陪末吏。<a id="a-Ka"></a>冠屦拜伏。<a id="a-Kb"></a>自奉恒仪即日治头。<a id="a-Kc"></a>本名鬼卒。<a id="a-Kd"></a>黄巾赤录不效伯阳。<a id="a-Ke"></a>咒水行符亲师张氏。<a id="a-Kf"></a>非道非俗祖习谁风。</p>
  <p id="aKg">外十异曰(注老君之教以复孝慈为德本释迦之法以舍亲戚为行先)</p>
  <p id="aKh">内十喻曰(注老训狂勃杀二亲为行先释教仁慈济四生为德本)</p>
  <p id="aKi">开士曰。<a id="a-Kj"></a>汝化胡经言。<a id="a-Kk"></a>喜欲从聃。<a id="a-Kl"></a>聃曰。<a id="a-Km"></a>若有至心随我去者。<a id="a-Kn"></a>当斩汝父母妻子七人头者。<a id="a-Ko"></a>乃可去耳。<a id="a-Kp"></a>喜乃至心便自斩父母七人。<a id="a-Kq"></a>将头到聃前。<a id="a-Kr"></a>便成七猪头。<a id="a-Ks"></a>夫顺天地之道者行也。<a id="a-Kt"></a>不伤和气者孝也。<a id="a-Ku"></a>丁兰感通于朽木。<a id="a-Kv"></a>董永孝致于天女。<a id="a-Kw"></a>禽兽犹有母。<a id="a-Kx"></a>子而知亲。<a id="a-Ky"></a>况聃喜行道于天下。<a id="a-Kz"></a>斩其父母何名孝乎。<a id="a-L0"></a>戮其妻子岂谓慈乎。</p>
  <p id="aL1">内十喻　答外十异 内从生有胜劣一 立教有浅深二 德位有高卑三 化缘有广狭四 寿夭有延促五 化迹有先后六 迁谢有显晦七 相好有少多八 威仪有同异九 法门有顿渐十。</p>
  <p id="aL2">答十异序。</p>
  <p id="aL3">夫椒兰鲍肆。<a id="a-L4"></a>习久玩其先入。<a id="a-L5"></a>阳文敦洽。<a id="a-L6"></a>穷爱缘其曲情。<a id="a-L7"></a>故咸池玉英。<a id="a-L8"></a>墨翟有非声之论。<a id="a-L9"></a>淳皇睿后。<a id="a-LA"></a>田巴有毁圣之谈。<a id="a-LB"></a>盖其揆也。<a id="a-LC"></a>况乃麟麕异质。<a id="a-LD"></a>鲁俗均其容。<a id="a-LE"></a>鹿马殊形。<a id="a-LF"></a>秦人一其貌。<a id="a-LG"></a>聊感之变顿至于此。<a id="a-LH"></a>况悠悠者乎。<a id="a-LI"></a>仲乡所以陈释老优劣。<a id="a-LJ"></a>余愍而伤之。<a id="a-LK"></a>备于后论矣。<a id="a-LL"></a>答一一牒件。<a id="a-LM"></a>上文如是。</p>
 </body>
</html>