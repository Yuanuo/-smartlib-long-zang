<!doctype html>
<html id="z3IBWeT1PP" data-ver="1732">
 <head>
  <meta charset="utf-8">
  <meta author="法琳">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">辩正论卷第八</h1>
  <h2 id="a2">气为道本篇第七</h2>
  <p id="a3">有考古通人与占衡君子。<a id="a-4"></a>观李卿诽谤之论。<a id="a-5"></a>阅开士辩正之谈。<a id="a-6"></a>详而议之。<a id="a-7"></a>发愤兴叹。<a id="a-8"></a>欲使邪正异辙真伪分流。<a id="a-9"></a>定其是非以明得失。<a id="a-A"></a>冀后进者永无疑焉。<a id="a-B"></a>通人曰。<a id="a-C"></a>余观造化本乎阴阳。<a id="a-D"></a>物类所生超乎天地。<a id="a-E"></a>历三古之世。<a id="a-F"></a>寻五圣之文。<a id="a-G"></a>不见天尊之神。<a id="a-H"></a>亦无大道之像。<a id="a-I"></a>案灵宝九天生神章云。<a id="a-J"></a>气清高澄积阳成天。<a id="a-K"></a>气结凝滓积滞成地。<a id="a-L"></a>人之生也。<a id="a-M"></a>皆由三元养育九气经形。<a id="a-N"></a>然后生也。<a id="a-O"></a>是知阴阳者人之本也。<a id="a-P"></a>天地者物之根也。<a id="a-Q"></a>根生是气无别道神。<a id="a-R"></a>君子曰。<a id="a-S"></a>道士大霄隐书无上真书等云。<a id="a-T"></a>无上大道君治在五十五重无极大罗天中玉京之上。<a id="a-U"></a>七宝玄台金床玉机。<a id="a-V"></a>仙童玉女之所侍卫。<a id="a-W"></a>住在三十三天三界之外。<a id="a-X"></a>案神仙五岳图云。<a id="a-Y"></a>大道天尊治太玄之都。<a id="a-Z"></a>玉光之州。<a id="a-a"></a>金真之郡。<a id="a-b"></a>天保之县。<a id="a-c"></a>元明之乡。<a id="a-d"></a>定志之里。<a id="a-e"></a>灾所不及。<a id="a-f"></a>灵书经云。<a id="a-g"></a>大罗是五亿五万五千五百五十五重天之上天也。<a id="a-h"></a>五岳图云。<a id="a-i"></a>都者睹也。<a id="a-j"></a>太上大道道中上道神明君最守静居太玄之都。<a id="a-k"></a>诸天内音云。<a id="a-l"></a>天与诸仙鸣楼都之鼓。<a id="a-m"></a>朝宴玉京以乐道君。<a id="a-n"></a>推此谬谈。<a id="a-o"></a>则道君是天之神明。<a id="a-p"></a>既属州县。<a id="a-q"></a>则天尊复是天之民伍。<a id="a-r"></a>如佛家经论。<a id="a-s"></a>三界之外名出生死。<a id="a-t"></a>无分段之形。<a id="a-u"></a>离色心之境。<a id="a-v"></a>何得更有宝台玉山州郡乡里。<a id="a-w"></a>虚妄之甚转复难矜。<a id="a-x"></a>但道家伪说为迹可观。<a id="a-y"></a>习俗生常为日已久。<a id="a-z"></a>众邪竞叙互有不同。<a id="a-10"></a>如欲正名理须详悉。<a id="a-11"></a>今略出缘起随而判之。<a id="a-12"></a>案周礼。<a id="a-13"></a>自尧已前未有郡县。<a id="a-14"></a>舜巡五岳始见州名。<a id="a-15"></a>尚书。<a id="a-16"></a>禹贡已来方陈州号。<a id="a-17"></a>春秋之时。<a id="a-18"></a>县大郡小乡属于县。<a id="a-19"></a>汉高已来以县属郡。<a id="a-1A"></a>典诰所明。<a id="a-1B"></a>九州禹迹百郡秦并是也。<a id="a-1C"></a>纵有道在天上犹应独事无为。<a id="a-1D"></a>何因户属乡居与凡不异。<a id="a-1E"></a>既有州县即有官长。<a id="a-1F"></a>州牧郡守姓何名何。<a id="a-1G"></a>乡长里司谁子谁弟。<a id="a-1H"></a>并是官学道士无识黄巾。<a id="a-1I"></a>不悉古今未窥经史。<a id="a-1J"></a>见人间置立州县。<a id="a-1K"></a>亦言天上与世符同。<a id="a-1L"></a>保伪为真。<a id="a-1M"></a>良可羞耻。<a id="a-1N"></a>其根脉本末。<a id="a-1O"></a>并如笑道论中委出也。</p>
  <p id="a1P">通人曰。<a id="a-1Q"></a>庄周云。<a id="a-1R"></a>察其始而无生也。<a id="a-1S"></a>非徒无生而本无形。<a id="a-1T"></a>非徒无形而本无气。<a id="a-1U"></a>茫忽之间变而有气。<a id="a-1V"></a>气变而有形。<a id="a-1W"></a>形变而有生。<a id="a-1X"></a>人之生也气之聚。<a id="a-1Y"></a>聚则为生。<a id="a-1Z"></a>散则为死。<a id="a-1a"></a>故曰有无相生也。<a id="a-1b"></a>万物一也。<a id="a-1c"></a>何为一也。<a id="a-1d"></a>天下一气也。<a id="a-1e"></a>推此而谈。<a id="a-1f"></a>无别有道。<a id="a-1g"></a>高处大罗独称尊贵。</p>
  <p id="a1h">君子曰。<a id="a-1i"></a>阴阳二气黄精经云。<a id="a-1j"></a>流丹九转结气成精。<a id="a-1k"></a>精化成神。<a id="a-1l"></a>神变成人。<a id="a-1m"></a>阳气赤名曰玄丹。<a id="a-1n"></a>阴气黄名曰黄精。<a id="a-1o"></a>阴阳交合二气降精。<a id="a-1p"></a>精化为神。<a id="a-1q"></a>精神凝结上应九天。<a id="a-1r"></a>九天之气下于丹田。<a id="a-1s"></a>与神合凝临于命门。<a id="a-1t"></a>要须九过是为九丹。<a id="a-1u"></a>上化下凝以成于人。<a id="a-1v"></a>不云别有道神能宰万物使之生也。</p>
  <p id="a1w">通人曰。<a id="a-1x"></a>古来名儒及河上公注五千文。<a id="a-1y"></a>视之不见。<a id="a-1z"></a>名曰夷。<a id="a-20"></a>夷者精也。<a id="a-21"></a>听之不闻。<a id="a-22"></a>名曰希。<a id="a-23"></a>希者神也。<a id="a-24"></a>抟之不得。<a id="a-25"></a>名曰微。<a id="a-26"></a>微者气也。<a id="a-27"></a>是谓无状之状。<a id="a-28"></a>无物之象。<a id="a-29"></a>故知气体眇莽。<a id="a-2A"></a>所以迎之不见其首。<a id="a-2B"></a>气形清虚。<a id="a-2C"></a>故云随之不见其后。<a id="a-2D"></a>此则叙道之本从气而生。<a id="a-2E"></a>所以上清经云。<a id="a-2F"></a>吾生眇莽之中甚幽冥。<a id="a-2G"></a>幽冥之中生于空同。<a id="a-2H"></a>空同之内生于太元。<a id="a-2I"></a>太元变化三气明焉。<a id="a-2J"></a>一气清。<a id="a-2K"></a>一气白。<a id="a-2L"></a>一气黄。<a id="a-2M"></a>故云。<a id="a-2N"></a>一生二。<a id="a-2O"></a>二生三。<a id="a-2P"></a>案生神章云。<a id="a-2Q"></a>老子以元始三气合而为一。<a id="a-2R"></a>是至人法体。<a id="a-2S"></a>精是精灵。<a id="a-2T"></a>神是变化。<a id="a-2U"></a>气是气象。<a id="a-2V"></a>如陆简寂藏矜顾欢诸揉孟智周等。<a id="a-2W"></a>老子义云。<a id="a-2X"></a>合此三气以成圣体。<a id="a-2Y"></a>又云。<a id="a-2Z"></a>自然为通相之体。<a id="a-2a"></a>三气为别相之体。<a id="a-2b"></a>检道所宗以气为本。<a id="a-2c"></a>考三气之内有色有心。<a id="a-2d"></a>既为色心所成。<a id="a-2e"></a>未免生死之患。<a id="a-2f"></a>何得称常。</p>
  <p id="a2g">君子曰。<a id="a-2h"></a>原道所先以气为体。<a id="a-2i"></a>何以明之。<a id="a-2j"></a>案养生服气经云。<a id="a-2k"></a>道者气也。<a id="a-2l"></a>保气则得道。<a id="a-2m"></a>得道则长存。<a id="a-2n"></a>神者精也。<a id="a-2o"></a>保精则神明。<a id="a-2p"></a>神明则长生。<a id="a-2q"></a>精者血脉之川流。<a id="a-2r"></a>守骨之灵府。<a id="a-2s"></a>精去则骨枯。<a id="a-2t"></a>骨枯则死矣。<a id="a-2u"></a>故庄周云。<a id="a-2v"></a>吹呴呼吸吐故纳新。<a id="a-2w"></a>彭祖修之以得寿考。<a id="a-2x"></a>校此而言。<a id="a-2y"></a>能养和气以致长生。<a id="a-2z"></a>谓得道也。</p>
  <p id="a30">通人曰。<a id="a-31"></a>纵使有道不能自生。<a id="a-32"></a>从自然生从自然出。<a id="a-33"></a>道本自然则道有所待。<a id="a-34"></a>既因他有。<a id="a-35"></a>即是无常。<a id="a-36"></a>故老子云。<a id="a-37"></a>人法地。<a id="a-38"></a>地法天。<a id="a-39"></a>天法道。<a id="a-3A"></a>道法自然。<a id="a-3B"></a>王弼云。<a id="a-3C"></a>言天地之道并不相违。<a id="a-3D"></a>故称法也。<a id="a-3E"></a>自然无称穷极之辞。<a id="a-3F"></a>道是智慧灵知之号。<a id="a-3G"></a>用智不及无智。<a id="a-3H"></a>有形不及无形。<a id="a-3I"></a>道是有义。<a id="a-3J"></a>不及自然之无义也。</p>
  <p id="a3K">君子曰。<a id="a-3L"></a>易干凿度云。<a id="a-3M"></a>昔燧人氏仰观斗极以定方名。<a id="a-3N"></a>庖牺因之而画八卦。<a id="a-3O"></a>黄帝受命使大挠造甲子。<a id="a-3P"></a>容成次历数。<a id="a-3Q"></a>五行九宫之说自此而兴。<a id="a-3R"></a>故说卦云。<a id="a-3S"></a>阳数九者立天之道。<a id="a-3T"></a>曰阴与阳。<a id="a-3U"></a>阴二阳一则天有三焉。<a id="a-3V"></a>立地之道。<a id="a-3W"></a>曰柔与刚。<a id="a-3X"></a>柔二刚一则地亦有三。<a id="a-3Y"></a>立人之道。<a id="a-3Z"></a>曰仁与义。<a id="a-3a"></a>义二仁一则人亦有三。<a id="a-3b"></a>三三合九。<a id="a-3c"></a>阴阳相通以成万物。<a id="a-3d"></a>不闻别有道神处太玄都坐高。<a id="a-3e"></a>盖天上罗三清下包三界。<a id="a-3f"></a>居七映之房。<a id="a-3g"></a>出九宫之上。<a id="a-3h"></a>行神布气造作万物。<a id="a-3i"></a>岂非惑乱陷坠人间耶。<a id="a-3j"></a>校功则业殊。<a id="a-3k"></a>比隆则事异。<a id="a-3l"></a>沙门旌德而靡违。<a id="a-3m"></a>道士言行而有过。<a id="a-3n"></a>立不刊之遐迹。<a id="a-3o"></a>建不测之玄猷。<a id="a-3p"></a>洋洋乎弗可尚也。<a id="a-3q"></a>其唯释教欤。<a id="a-3r"></a>岂以坳堂小水匹凭夷大波者哉。<a id="a-3s"></a>非所类矣。</p>
  <p data-pb></p>
  <h2 id="a3t">信毁交报篇第八</h2>
  <p id="a3u">儒生问曰。<a id="a-3v"></a>造像书经本期现福。<a id="a-3w"></a>持斋行道贵益眼前。<a id="a-3x"></a>何为念地藏而无征。<a id="a-3y"></a>唤观音而不救。<a id="a-3z"></a>七难之殃留连竞集。<a id="a-40"></a>二求之愿携手莫从。<a id="a-41"></a>冯士干有诘圣之文。<a id="a-42"></a>杨炫之致咎灵之论。<a id="a-43"></a>徒劳辛苦枉费珠玑。<a id="a-44"></a>专事夸谈罕闻实录。<a id="a-45"></a>非唯为善者不蒙其效。<a id="a-46"></a>亦乃作恶者翻受其荣。<a id="a-47"></a>岂意释门反成乌有。<a id="a-48"></a>开士喻曰。<a id="a-49"></a>夫幽揵难开唯信能入。<a id="a-4A"></a>玄波浩荡唯智能度。<a id="a-4B"></a>智为超圣之基。<a id="a-4C"></a>信是越凡之本。<a id="a-4D"></a>本因信而行立。<a id="a-4E"></a>度藉智而神澄。<a id="a-4F"></a>信以招福为功。<a id="a-4G"></a>智以反源为术。<a id="a-4H"></a>故曰。<a id="a-4I"></a>有智者可以所闻会理。<a id="a-4J"></a>抱信者可以师资道成。<a id="a-4K"></a>夫子云。<a id="a-4L"></a>兵食可忘。<a id="a-4M"></a>信不可去。<a id="a-4N"></a>今当为尔论斯旨也。<a id="a-4O"></a>夫感在精诚道由恳苦。<a id="a-4P"></a>意不专道何以克心。<a id="a-4Q"></a>不至感无以通。<a id="a-4R"></a>是故邹衍长叹夏日零霜。<a id="a-4S"></a>李广注心箭羽没石。<a id="a-4T"></a>将军拜井疏勒泉飞。<a id="a-4U"></a>明府叩头江陵火灭。<a id="a-4V"></a>若披肝露胆委命投骸。<a id="a-4W"></a>福福相资念念不倦者。<a id="a-4X"></a>便可还年转障。<a id="a-4Y"></a>何但获福受恩者欤。<a id="a-4Z"></a>外既有然内亦无爽。<a id="a-4a"></a>若谓观音不神。<a id="a-4b"></a>士干从何免死。<a id="a-4c"></a>地藏无力。<a id="a-4d"></a>孝谦由谁得全。<a id="a-4e"></a>至如建安感梦而疾瘳(感应传云。<a id="a-4f"></a>齐建安王患瘘。<a id="a-4g"></a>念观音不忌。<a id="a-4h"></a>夜见观音手为拊药。<a id="a-4i"></a>明旦疮愈)文宣降灵而病愈(齐竟陵王内传云王得热病。<a id="a-4j"></a>夜中再。<a id="a-4k"></a>死。<a id="a-4l"></a>梦见金像手灌神汤。<a id="a-4m"></a>因遂平复也)高王行刑而刀折(齐世有囚罪当极法。<a id="a-4n"></a>梦见圣僧口授其经。<a id="a-4o"></a>至心诵念数盈千遍。<a id="a-4p"></a>临刑刀折。<a id="a-4q"></a>因遂免死。<a id="a-4r"></a>今高王观世音经是也)金尊代戮而项伤(感应传云。<a id="a-4s"></a>张逸为事至死。<a id="a-4t"></a>预造金像朝夕祈命。<a id="a-4u"></a>临刑刀折而项不伤。<a id="a-4v"></a>官问其故。<a id="a-4w"></a>答曰。<a id="a-4x"></a>唯以礼像为业。<a id="a-4y"></a>其像项上有二刀痕。<a id="a-4z"></a>痕赤如血。<a id="a-50"></a>因而得免耳)谢氏通魂。<a id="a-51"></a>见亡子而祈福(晋录曰。<a id="a-52"></a>琅琊王凝之夫人。<a id="a-53"></a>陈郡谢氏名韬。<a id="a-54"></a>元奕女也。<a id="a-55"></a>清心玄旨姿才秀远。<a id="a-56"></a>丧二男痛甚。<a id="a-57"></a>六年不开帷幕。<a id="a-58"></a>忽见二儿还钳锁大械。<a id="a-59"></a>劝母自宽。<a id="a-5A"></a>云罪无得脱。<a id="a-5B"></a>为福德可免耳。<a id="a-5C"></a>具叙诸苦。<a id="a-5D"></a>母为祈福冀获福祐也)孙君幽达。<a id="a-5E"></a>睹殒息而营斋(宣验记云。<a id="a-5F"></a>孙祚齐国沮阳人。<a id="a-5G"></a>位至太中大夫。<a id="a-5H"></a>少子稚字法晖。<a id="a-5I"></a>少聪慧奉法。<a id="a-5J"></a>年十八晋咸康元年桂阳郡患亡。<a id="a-5K"></a>祚以任武昌。<a id="a-5L"></a>到三年四月八日。<a id="a-5M"></a>广置法场请佛延僧建斋行道。<a id="a-5N"></a>见稚在众中[立*并]从像后。<a id="a-5O"></a>往唤问之。<a id="a-5P"></a>稚跪拜具说兴居。<a id="a-5Q"></a>便随父母归家。<a id="a-5R"></a>父先有疾。<a id="a-5S"></a>稚云。<a id="a-5T"></a>无祸崇。<a id="a-5U"></a>到五月当差。<a id="a-5V"></a>言辞委悉。<a id="a-5W"></a>云作福可以拔魂免苦。<a id="a-5X"></a>其事不虚)长舒一唱而风回。<a id="a-5Y"></a>少年四投而火灭(晋录冥祥记云。<a id="a-5Z"></a>晋世有竺长舒者。<a id="a-5a"></a>本天竺人。<a id="a-5b"></a>专心诵观世音经为业。<a id="a-5c"></a>后居吴中。<a id="a-5d"></a>于时邑内遭火。<a id="a-5e"></a>屋宇连栋甍檐相结火至皆焚。<a id="a-5f"></a>无能为救。<a id="a-5g"></a>长舒家正在下风。<a id="a-5h"></a>分意烧毁。<a id="a-5i"></a>一心唤观世音。<a id="a-5j"></a>欲至舒家风回火灭。<a id="a-5k"></a>竟家获免。<a id="a-5l"></a>合县惊异叹其有神。<a id="a-5m"></a>时有凶恶年少。<a id="a-5n"></a>怪其老胡有何灵应火烧不燃。<a id="a-5o"></a>到后夜风急。<a id="a-5p"></a>少年以火投屋四投皆灭。<a id="a-5q"></a>年少嗟感。<a id="a-5r"></a>至明乃叩头首过。<a id="a-5s"></a>舒云。<a id="a-5t"></a>我无神力。<a id="a-5u"></a>常以观世音为业。<a id="a-5v"></a>每有事恒得免脱也)僧洪在禁铸像摩头(冥祥记云。<a id="a-5w"></a>晋世沙门僧洪住京师瓦官寺。<a id="a-5x"></a>当义熙十二年。<a id="a-5y"></a>时官禁镕铸洪既发心铸丈六金像。<a id="a-5z"></a>圆满我死无恨。<a id="a-60"></a>便即偷铸。<a id="a-61"></a>铸竟像犹在模。<a id="a-62"></a>所司收洪禁在于府。<a id="a-63"></a>锁械甚严。<a id="a-64"></a>一念观音日诵百遍。<a id="a-65"></a>便梦所铸金像往狱手摩头曰无虑。<a id="a-66"></a>其像胸前一尺许铜色燋沸。<a id="a-67"></a>当洪禁日。<a id="a-68"></a>国家牛马不肯入栏。<a id="a-69"></a>时以为怪。<a id="a-6A"></a>旬日敕至彭城。<a id="a-6B"></a>洪因放免像即破模自见)阿练托生胡音逸口(冥祥记云。<a id="a-6C"></a>琅琊王玟其妻无子。<a id="a-6D"></a>常祈观音乞儿。<a id="a-6E"></a>玟后路行逢一胡僧。<a id="a-6F"></a>意甚悦之僧曰。<a id="a-6G"></a>我死当为君子。<a id="a-6H"></a>少时道人果亡三月间玟妻有娠。<a id="a-6I"></a>及生能语。<a id="a-6J"></a>即解西域十六国音。<a id="a-6K"></a>大聪明有器度。<a id="a-6L"></a>即晋尚书王渊明身也。<a id="a-6M"></a>故小名阿练。<a id="a-6N"></a>叙前生时事事有验也)德祖一心云迷虏骑(宣验记云。<a id="a-6O"></a>荣阳人毛祖初投江南偷道。<a id="a-6P"></a>而道逢虏骑所追伏。<a id="a-6Q"></a>在道侧蓬蒿之内。<a id="a-6R"></a>草短蒿疏半身犹露。<a id="a-6S"></a>分意受死。<a id="a-6T"></a>合家默然念观世音。<a id="a-6U"></a>俄然云起雨注。<a id="a-6V"></a>遂得免难也)李儒默念贼马群惊(宣验记云。<a id="a-6W"></a>队主李儒后镇虎牢。<a id="a-6X"></a>为魏虏所围。<a id="a-6Y"></a>危急欲降。<a id="a-6Z"></a>夜踰城出见贼。<a id="a-6a"></a>纵横并卧。<a id="a-6b"></a>儒乃一心念观世音。<a id="a-6c"></a>便过贼处趣一烧泽。<a id="a-6d"></a>贼即随来儒便入草。<a id="a-6e"></a>未及藏伏群马向草。<a id="a-6f"></a>儒大惊恐一心专念观音焉忽然自惊。<a id="a-6g"></a>因此得脱也)郭宣许钱桎梏自解。<a id="a-6h"></a>处茂违誓流矢便中(晋义熙十一年。<a id="a-6i"></a>太原郡郭宣。<a id="a-6j"></a>与蜀郡文处茂。<a id="a-6k"></a>先与梁州刺史杨收敬为友。<a id="a-6l"></a>收敬以害人被幽。<a id="a-6m"></a>宣与处茂同被桎梏。<a id="a-6n"></a>念观世音十日已后。<a id="a-6o"></a>夜三更梦一菩萨慰喻之。<a id="a-6p"></a>告以大命无忧。<a id="a-6q"></a>亦觉而锁械自脱。<a id="a-6r"></a>及晓还着。<a id="a-6s"></a>如是数过。<a id="a-6t"></a>此二人相庆发愿。<a id="a-6u"></a>若得免罪各出钱十万与上明西寺作功德。<a id="a-6v"></a>共立重誓少日俱免。<a id="a-6w"></a>宣依愿送钱向寺。<a id="a-6x"></a>处茂违誓不送。<a id="a-6y"></a>卢循起兵。<a id="a-6z"></a>茂在戎于查浦。<a id="a-70"></a>为流矢所中。<a id="a-71"></a>未死之间曰。<a id="a-72"></a>我有大罪。<a id="a-73"></a>语讫而死)何瑚感圣母疾乃除(何氏传曰。<a id="a-74"></a>瑚字重宝。<a id="a-75"></a>梁为北征咨议。<a id="a-76"></a>博闻强学初有令名。<a id="a-77"></a>治左氏春秋。<a id="a-78"></a>略通大义。<a id="a-79"></a>孝性淳深事亲恭谨。<a id="a-7A"></a>母病求医不乘车马。<a id="a-7B"></a>忽感圣僧。<a id="a-7C"></a>体质殊异。<a id="a-7D"></a>手执香炉来求斋食而至无早晚。<a id="a-7E"></a>故疑其非常。<a id="a-7F"></a>如此十余日。<a id="a-7G"></a>母病有瘳僧便辞去。<a id="a-7H"></a>留素书般若经一卷。<a id="a-7I"></a>因执手曰。<a id="a-7J"></a>贫道是二十七贤圣不退相人。<a id="a-7K"></a>感檀越至心。<a id="a-7L"></a>故来看病。<a id="a-7M"></a>今病者已差。<a id="a-7N"></a>贫道宜还。<a id="a-7O"></a>言讫前行忽然不见。<a id="a-7P"></a>而炉烟香气一旬方歇。<a id="a-7Q"></a>精诚所感朝野嗟叹。<a id="a-7R"></a>因舍别宅。<a id="a-7S"></a>为月爱寺也)张应舍邪妻痾遂损(灵鬼志曰。<a id="a-7T"></a>历阳郡县张应。<a id="a-7U"></a>先是魔家取佛家女为妇。<a id="a-7V"></a>咸和八年移居无瑚。<a id="a-7W"></a>妻病因为魔事。<a id="a-7X"></a>家财略尽不差。<a id="a-7Y"></a>妻曰。<a id="a-7Z"></a>我本佛家女。<a id="a-7a"></a>乞为我作佛事。<a id="a-7b"></a>应便往精舍中见竺昙镜曰。<a id="a-7c"></a>佛普济众生相问君当一心受持耳。<a id="a-7d"></a>昙镜期明当向其家。<a id="a-7e"></a>应暮梦见一人长丈五六。<a id="a-7f"></a>正向于南面趋步入门。<a id="a-7g"></a>曰此家寂乃尔不净。<a id="a-7h"></a>梦中见镜随此人后白曰。<a id="a-7i"></a>此家始欲发意。<a id="a-7j"></a>未可一二责之。<a id="a-7k"></a>应先手巧眠觉。<a id="a-7l"></a>便把大作高座及鬼子母座。<a id="a-7m"></a>镜明食时往应。<a id="a-7n"></a>高座之属具足已成。<a id="a-7o"></a>闻应说梦。<a id="a-7p"></a>遂夫妻受五戒。<a id="a-7q"></a>病亦寻差)康阿得造塔放还(幽明录曰。<a id="a-7r"></a>康阿得死三日。<a id="a-7s"></a>还苏说。<a id="a-7t"></a>初死时两人扶腋。<a id="a-7u"></a>有白马吏驱之。<a id="a-7v"></a>不知行几里见北向黑门。<a id="a-7w"></a>南入见东向黑门。<a id="a-7x"></a>西入见南向黑门。<a id="a-7y"></a>北入见有十余梁间瓦屋。<a id="a-7z"></a>有人皂服笼冠。<a id="a-80"></a>边有二十余吏。<a id="a-81"></a>皆言府君。<a id="a-82"></a>西南复有四五十吏。<a id="a-83"></a>阿得便前拜府君。<a id="a-84"></a>府君问何所奉事。<a id="a-85"></a>得曰。<a id="a-86"></a>家起佛图塔寺供养道人。<a id="a-87"></a>府君曰。<a id="a-88"></a>卿大福德。<a id="a-89"></a>问都录使者。<a id="a-8A"></a>此人命尽耶。<a id="a-8B"></a>见持一卷书伏地案之。<a id="a-8C"></a>其字甚细。<a id="a-8D"></a>曰余算三十五年。<a id="a-8E"></a>府君大怒曰。<a id="a-8F"></a>小吏何敢顿夺人命。<a id="a-8G"></a>便缚白马吏着柱。<a id="a-8H"></a>处罚一百血出流漫。<a id="a-8I"></a>问得欲归不。<a id="a-8J"></a>得曰尔。<a id="a-8K"></a>府君曰。<a id="a-8L"></a>今当送卿归。<a id="a-8M"></a>欲便遣卿案行地狱。<a id="a-8N"></a>即给马一疋及一从人。<a id="a-8O"></a>东北出不知几里。<a id="a-8P"></a>见一城方数十里。<a id="a-8Q"></a>有满城上屋。<a id="a-8R"></a>因见未事佛时亡伯伯母亡叔叔母。<a id="a-8S"></a>皆着杻械衣裳破坏身体脓血。<a id="a-8T"></a>复前行见一城。<a id="a-8U"></a>其中有卧铁床上者。<a id="a-8V"></a>烧床正赤。<a id="a-8W"></a>凡见十狱各有楚毒。<a id="a-8X"></a>狱名赤沙黄沙白沙。<a id="a-8Y"></a>如此七沙。<a id="a-8Z"></a>有刀山剑树抱赤铜柱。<a id="a-8a"></a>于是便还。<a id="a-8b"></a>复见七八十梁间瓦屋挟道种槐。<a id="a-8c"></a>云名福舍。<a id="a-8d"></a>诸佛弟子住中。<a id="a-8e"></a>福多者上生天。<a id="a-8f"></a>福少者住此舍。<a id="a-8g"></a>遥见大殿二十余梁。<a id="a-8h"></a>有一男子二妇人。<a id="a-8i"></a>从殿上来下。<a id="a-8j"></a>是得事佛后亡伯伯母亡叔叔母。<a id="a-8k"></a>须臾有一道人来问得。<a id="a-8l"></a>识我不。<a id="a-8m"></a>得曰。<a id="a-8n"></a>不识。<a id="a-8o"></a>曰汝何以不识我。<a id="a-8p"></a>我共汝作佛图主。<a id="a-8q"></a>于是笑而忆之。<a id="a-8r"></a>还至府君所。<a id="a-8s"></a>即遣前二人送归。<a id="a-8t"></a>忽便苏活)</p>
  <p id="a8u">石贤者饭僧蒙活(幽明录曰。<a id="a-8v"></a>石长和死。<a id="a-8w"></a>四日苏。<a id="a-8x"></a>说初死东南行见二人治道。<a id="a-8y"></a>恒去和五十步。<a id="a-8z"></a>长和疾行亦尔。<a id="a-90"></a>道两边棘刺皆如鹰爪。<a id="a-91"></a>见人大小群走棘中。<a id="a-92"></a>如被驱逐身体破坏。<a id="a-93"></a>地有凝血。<a id="a-94"></a>棘中人见长和独行平道。<a id="a-95"></a>叹息曰。<a id="a-96"></a>佛弟子独得行大道中。<a id="a-97"></a>前行见七八十梁瓦屋。<a id="a-98"></a>中有阁十余。<a id="a-99"></a>梁上有窗内有人面辟方三尺。<a id="a-9A"></a>着皂袍四缝腋凭向坐。<a id="a-9B"></a>唯衣衿以上。<a id="a-9C"></a>见长和即向拜。<a id="a-9D"></a>又曰。<a id="a-9E"></a>石贤者来也。<a id="a-9F"></a>一别二十余年。<a id="a-9G"></a>和曰尔。<a id="a-9H"></a>意中便若忆。<a id="a-9I"></a>此时也有凭收孟承夫妻先死。<a id="a-9J"></a>阁上人曰。<a id="a-9K"></a>贤者识承不。<a id="a-9L"></a>长和曰识。<a id="a-9M"></a>阁上人曰。<a id="a-9N"></a>孟承生时不精进。<a id="a-9O"></a>今恒为我扫地。<a id="a-9P"></a>承妻精进晏然。<a id="a-9Q"></a>与官家事。<a id="a-9R"></a>举手指西南一房曰。<a id="a-9S"></a>孟妻今在中。<a id="a-9T"></a>妻即开窗向见长和问。<a id="a-9U"></a>石贤者何时来。<a id="a-9V"></a>遍问其家中儿女大小名字平安不。<a id="a-9W"></a>还时过此。<a id="a-9X"></a>当因一封书。<a id="a-9Y"></a>斯须见承阁西头来。<a id="a-9Z"></a>一手捉扫帚粪箕。<a id="a-9a"></a>一手捉把亦问家消息。<a id="a-9b"></a>阁上一人曰。<a id="a-9c"></a>闻鱼龙超修精进。<a id="a-9d"></a>为信尔不。<a id="a-9e"></a>何所修行。<a id="a-9f"></a>长和曰。<a id="a-9g"></a>不食鱼肉。<a id="a-9h"></a>酒不经口。<a id="a-9i"></a>恒转尊经。<a id="a-9j"></a>救诸疾痛。<a id="a-9k"></a>阁上人曰。<a id="a-9l"></a>所传不妄。<a id="a-9m"></a>阁上人问都录主者。<a id="a-9n"></a>石贤者命尽也。<a id="a-9o"></a>枉夺其命也。<a id="a-9p"></a>主者录余四十年。<a id="a-9q"></a>阁上人敕主者。<a id="a-9r"></a>独车一乘两辟车骑两吏送石贤者。<a id="a-9s"></a>须臾东向。<a id="a-9t"></a>便有车骑人从如所差之数。<a id="a-9u"></a>长和拜辞上车而归。<a id="a-9v"></a>前所行道边。<a id="a-9w"></a>所在有亭传吏民床座饮食之具。<a id="a-9x"></a>倏忽归家。<a id="a-9y"></a>前见父母坐其尸边。<a id="a-9z"></a>见尸大如牛。<a id="a-A0"></a>闻尸臭不欲入其中。<a id="a-A1"></a>绕尸三匝长和叹息。<a id="a-A2"></a>当尸头前。<a id="a-A3"></a>见其亡姊于后椎之。<a id="a-A4"></a>便落尸面上因即苏矣)久鬼多慧。<a id="a-A5"></a>能现怪而饱餐。<a id="a-A6"></a>新鬼无知。<a id="a-A7"></a>入佛家而转磨(遍略云。<a id="a-A8"></a>有新鬼不得饮食。<a id="a-A9"></a>形瘦疲顿忽逢故友。<a id="a-AA"></a>死来积年形体肥健。<a id="a-AB"></a>便相问讯。<a id="a-AC"></a>请示活方久鬼答曰。<a id="a-AD"></a>为人作怪。<a id="a-AE"></a>人必大怖。<a id="a-AF"></a>因致饮食尔乃肥健也。<a id="a-AG"></a>新鬼便入事佛之家。<a id="a-AH"></a>其家精进常修善业。<a id="a-AI"></a>屋西有磨鬼往推之。<a id="a-AJ"></a>家主大喜敕子弟曰。<a id="a-AK"></a>吾家至贫善神助磨。<a id="a-AL"></a>急辇麦与之。<a id="a-AM"></a>至暮磨数十斛麦。<a id="a-AN"></a>既不得食疲顿乃去。<a id="a-AO"></a>复到一家上碓而舂。<a id="a-AP"></a>其家正信相与喜曰。<a id="a-AQ"></a>昨日某甲家磨。<a id="a-AR"></a>今复来助我舂。<a id="a-AS"></a>益更辇谷使婢簸之至。<a id="a-AT"></a>暮得五十斛米。<a id="a-AU"></a>如是疲弊又不得食。<a id="a-AV"></a>中心忿怒不自堪任夜见久鬼亟申怨责。<a id="a-AW"></a>久鬼曰。<a id="a-AX"></a>君自不虑耳。<a id="a-AY"></a>此二家奉佛正信其心难动。<a id="a-AZ"></a>用心一至亦能感彻。<a id="a-Aa"></a>冥空我辈正当其使。<a id="a-Ab"></a>今去可觅门前有竹竿悬断索灌口者。<a id="a-Ac"></a>往彼为怪。<a id="a-Ad"></a>新鬼用语至一家门有竹竿。<a id="a-Ae"></a>见一群女子窗前共食。<a id="a-Af"></a>中庭有一白狗。<a id="a-Ag"></a>鬼便令狗在空中行。<a id="a-Ah"></a>其家惶怖竞唱云生来未见此怪。<a id="a-Ai"></a>卜占云。<a id="a-Aj"></a>客鬼索食。<a id="a-Ak"></a>可杀狗煮饼果于庭中祠之。<a id="a-Al"></a>可得无他。<a id="a-Am"></a>便如师言。<a id="a-An"></a>鬼遂得食。<a id="a-Ao"></a>后恒饱满也)赵泰精思唯善是求(幽明录云。<a id="a-Ap"></a>赵泰字文和。<a id="a-Aq"></a>清河贝丘人。<a id="a-Ar"></a>公府辟不就。<a id="a-As"></a>精思典籍乡党称名。<a id="a-At"></a>年三十五晋大始五年七月三日夜半卒心痛而死。<a id="a-Au"></a>心上故暖身体屈申。<a id="a-Av"></a>停尸十日。<a id="a-Aw"></a>气从咽喉如雷声。<a id="a-Ax"></a>眼开索饮食。<a id="a-Ay"></a>便起说。<a id="a-Az"></a>初死时有二人。<a id="a-B0"></a>乘黄马从兵二人但言捉将去。<a id="a-B1"></a>二人扶两腋东行不知几里。<a id="a-B2"></a>便见大城。<a id="a-B3"></a>如锡铁正崔嵬。<a id="a-B4"></a>从西城门入官府舍。<a id="a-B5"></a>有二重黑门。<a id="a-B6"></a>数十梁瓦屋。<a id="a-B7"></a>男女当五六十住立。<a id="a-B8"></a>吏着皂单衣将五六人。<a id="a-B9"></a>注疏姓字男女有别。<a id="a-BA"></a>言莫动当入断呈府君。<a id="a-BB"></a>泰名在第三十。<a id="a-BC"></a>须臾将入。<a id="a-BD"></a>府君西向坐科出案名。<a id="a-BE"></a>复将南入黑门。<a id="a-BF"></a>一人缝衣坐大屋下。<a id="a-BG"></a>以次呼名。<a id="a-BH"></a>前问。<a id="a-BI"></a>生时所行事。<a id="a-BJ"></a>有何罪过。<a id="a-BK"></a>行何功德。<a id="a-BL"></a>作何善行。<a id="a-BM"></a>言者各各不同。<a id="a-BN"></a>主者言。<a id="a-BO"></a>许汝等辞恒遣六部督录使者。<a id="a-BP"></a>常在人间。<a id="a-BQ"></a>疏记人所作善恶以相检校。<a id="a-BR"></a>人死有三恶道。<a id="a-BS"></a>杀生祷祀最重。<a id="a-BT"></a>奉佛法持五戒十善慈心布施。<a id="a-BU"></a>死在福舍安隐无为。<a id="a-BV"></a>泰答。<a id="a-BW"></a>一无所事亦不犯恶。<a id="a-BX"></a>科问都竟使为水官。<a id="a-BY"></a>监作吏将千余人接沙着岸上。<a id="a-BZ"></a>画夜勤苦啼泣悔言。<a id="a-Ba"></a>生时不作善。<a id="a-Bb"></a>今堕此处。<a id="a-Bc"></a>当归索代。<a id="a-Bd"></a>后转水馆都督。<a id="a-Be"></a>总知诸狱事给马兵。<a id="a-Bf"></a>东到地狱案行。<a id="a-Bg"></a>复到泥犁地　。<a id="a-Bh"></a>男女五六千人。<a id="a-Bi"></a>有大树横广五十余步高千丈。<a id="a-Bj"></a>四边皆有剑。<a id="a-Bk"></a>上人着树上然火。<a id="a-Bl"></a>其下十十五五堕火剑上贯其身体。<a id="a-Bm"></a>云此人咒咀骂詈。<a id="a-Bn"></a>夺人财物。<a id="a-Bo"></a>殿伤良善。<a id="a-Bp"></a>见泰父母及二弟。<a id="a-Bq"></a>在此狱中涕泣。<a id="a-Br"></a>见二人赍文书来。<a id="a-Bs"></a>敕狱吏言。<a id="a-Bt"></a>有三人家事佛。<a id="a-Bu"></a>为其于寺中悬幡烧香。<a id="a-Bv"></a>咒愿救解生时罪过。<a id="a-Bw"></a>出就福舍已见自然衣服。<a id="a-Bx"></a>径诣一门云名开光大舍。<a id="a-By"></a>有三重黑门。<a id="a-Bz"></a>皆白璧赤柱。<a id="a-C0"></a>此三人即入门。<a id="a-C1"></a>见大殿珍宝耀目。<a id="a-C2"></a>堂有二师子并伏顾负一金玉床。<a id="a-C3"></a>云名师子之座。<a id="a-C4"></a>见一人身可长丈六。<a id="a-C5"></a>姿颜金色项有日光。<a id="a-C6"></a>坐此座上。<a id="a-C7"></a>沙门立侍甚众四坐。<a id="a-C8"></a>并真人菩萨。<a id="a-C9"></a>见泰山府君来作礼。<a id="a-CA"></a>泰问吏人。<a id="a-CB"></a>吏曰。<a id="a-CC"></a>名佛天上天下度人之师。<a id="a-CD"></a>便闻佛云。<a id="a-CE"></a>言令欲慈度此恶道中及诸地狱中人皆令出听。<a id="a-CF"></a>时云有百万九千人。<a id="a-CG"></a>一时得出地狱即空。<a id="a-CH"></a>徙着百里城中。<a id="a-CI"></a>其在此中者。<a id="a-CJ"></a>皆奉法弟子。<a id="a-CK"></a>当过福舍七日随行。<a id="a-CL"></a>所作功德有少有无者。<a id="a-CM"></a>又见呼十人当上生天。<a id="a-CN"></a>有车马侍从迎之升虚空而去。<a id="a-CO"></a>出复见一城云纵广二百余里。<a id="a-CP"></a>名为吏受变形城。<a id="a-CQ"></a>云生时未闻道法。<a id="a-CR"></a>而地狱考治已毕者。<a id="a-CS"></a>当于此城更受变报。<a id="a-CT"></a>入此门见当有数千万土屋有坊巷。<a id="a-CU"></a>中央有大瓦屋。<a id="a-CV"></a>当广五十余步。<a id="a-CW"></a>屋下有五百余吏。<a id="a-CX"></a>对收人名。<a id="a-CY"></a>作善恶者行状受所变身形之路。<a id="a-CZ"></a>各从其所趣而去。<a id="a-Ca"></a>杀生者云。<a id="a-Cb"></a>当作蜉蝣虫朝生夕死。<a id="a-Cc"></a>若出为人常当短命。<a id="a-Cd"></a>偷盗者作猪羊身屠肉偿人淫逸者作鸽骜蛇身。<a id="a-Ce"></a>两舌者作鸱鸺[元*鳥]鴪。<a id="a-Cf"></a>恶声人闻皆咒令死。<a id="a-Cg"></a>抵债者为驴骡马牛鱼鳖之属。<a id="a-Ch"></a>大屋下有地户北向一户南向。<a id="a-Ci"></a>呼从北户入出南户者。<a id="a-Cj"></a>皆变身形作鸟兽。<a id="a-Ck"></a>又见一城纵广百里。<a id="a-Cl"></a>其中瓦屋安居快乐。<a id="a-Cm"></a>云生时不作恶行。<a id="a-Cn"></a>不见天道亦不受罪。<a id="a-Co"></a>名为鬼城。<a id="a-Cp"></a>手岁得出为人。<a id="a-Cq"></a>又见一城广五千余步。<a id="a-Cr"></a>名为地狱。<a id="a-Cs"></a>中罚谪者不堪苦痛。<a id="a-Ct"></a>还归索一代家为解谪。<a id="a-Cu"></a>皆在此城中。<a id="a-Cv"></a>男女五六十万。<a id="a-Cw"></a>皆裸形无服。<a id="a-Cx"></a>饥困相扶。<a id="a-Cy"></a>见泰叩头啼哭。<a id="a-Cz"></a>泰问吏。<a id="a-D0"></a>天道地狱道门相去几里。<a id="a-D1"></a>曰天道地狱道门相对案行匝还。<a id="a-D2"></a>主者问。<a id="a-D3"></a>地狱如法不。<a id="a-D4"></a>卿无罪故相使为水官都督。<a id="a-D5"></a>不尔与地狱中人无异。<a id="a-D6"></a>泰问人死何者为乐。<a id="a-D7"></a>主者言。<a id="a-D8"></a>唯佛弟子精进不犯禁戒为乐耳。<a id="a-D9"></a>又未奉佛时罪过山积。<a id="a-DA"></a>今奉法其过得除不。<a id="a-DB"></a>曰皆除。<a id="a-DC"></a>主者召都录使者问。<a id="a-DD"></a>赵文和何故死来。<a id="a-DE"></a>使开縢视年纪之籍。<a id="a-DF"></a>有余算三十年。<a id="a-DG"></a>横为恶鬼所取。<a id="a-DH"></a>今遣还家。<a id="a-DI"></a>由是大小发意奉佛。<a id="a-DJ"></a>为祖父母及二第。<a id="a-DK"></a>悬幡盖作福会也)王坦怀疑契死为验(续搜神记云。<a id="a-DL"></a>沙门竺法度者。<a id="a-DM"></a>先与比中中郎将王坦之友善。<a id="a-DN"></a>每共论生死罪福报应之事。<a id="a-DO"></a>茫昧难明未审有无。<a id="a-DP"></a>便共为要。<a id="a-DQ"></a>若先无常其神有知。<a id="a-DR"></a>及罪福决定者。<a id="a-DS"></a>当相报语。<a id="a-DT"></a>王坦后在都忽见师来。<a id="a-DU"></a>王便惊云。<a id="a-DV"></a>上人何处来。<a id="a-DW"></a>答曰。<a id="a-DX"></a>贫道以某日月命过。<a id="a-DY"></a>罪福皆不虚。<a id="a-DZ"></a>事若影响。<a id="a-Da"></a>檀越但当勤修道德以升济神明耳。<a id="a-Db"></a>先与君要故来相语。<a id="a-Dc"></a>言讫而不见耳)五级未就临刑刃断(荥阳高苟年已五十。<a id="a-Dd"></a>为杀人被收锁项地牢。<a id="a-De"></a>分意必死。<a id="a-Df"></a>同牢人云。<a id="a-Dg"></a>努力共诵观世音。<a id="a-Dh"></a>苟云。<a id="a-Di"></a>我罪至重甘心受死。<a id="a-Dj"></a>何由可免。<a id="a-Dk"></a>同禁劝之。<a id="a-Dl"></a>因始发心。<a id="a-Dm"></a>誓当舍恶行善。<a id="a-Dn"></a>专念观音不简造次。<a id="a-Do"></a>若得免脱。<a id="a-Dp"></a>愿起五层佛图。<a id="a-Dq"></a>舍身作奴供养众僧。<a id="a-Dr"></a>旬月用心钳锁自解。<a id="a-Ds"></a>监司惊怪语高苟云。<a id="a-Dt"></a>佛神怜汝斩应不死。<a id="a-Du"></a>临刑之日举刀未下。<a id="a-Dv"></a>刀折刃断奏得原免。<a id="a-Dw"></a>出宣验记也及续搜神记)一鹅将戮得梦形全(宋吴兴太守琅琊王袭之。<a id="a-Dx"></a>有学问爱老庄而不信佛。<a id="a-Dy"></a>唯事宰杀。<a id="a-Dz"></a>为先初为晋西省郎中。<a id="a-E0"></a>至好宾客。<a id="a-E1"></a>于内省所养一双鹅。<a id="a-E2"></a>甚爱玩之。<a id="a-E3"></a>以为得性。<a id="a-E4"></a>夜忽梦。<a id="a-E5"></a>鹅口衔一卷书。<a id="a-E6"></a>可十许纸。<a id="a-E7"></a>取看皆说罪福之事。<a id="a-E8"></a>明旦果见乃是佛经。<a id="a-E9"></a>因遂不杀。<a id="a-EA"></a>笃信过人。<a id="a-EB"></a>后更富贵也)郭铨现身令兴法集(益州刺史郭铨亡。<a id="a-EC"></a>已二十余年。<a id="a-ED"></a>以元嘉八年。<a id="a-EE"></a>乘舆导从如平生。<a id="a-EF"></a>见形于女婿刘疑之。<a id="a-EG"></a>曰仆谪事未了。<a id="a-EH"></a>努力为作四十僧会法集斋。<a id="a-EI"></a>乃可得免。<a id="a-EJ"></a>忽然不见。<a id="a-EK"></a>出宣验记)俞文泛海不畏洪波(俞文载盐于南海值风。<a id="a-EL"></a>默念观音风停浪静。<a id="a-EM"></a>于是获安出宣验记也)文和得苏倾诚奉佛(程道惠字文和武昌人。<a id="a-EN"></a>旧不信佛法。<a id="a-EO"></a>世奉道法。<a id="a-EP"></a>沙门乞者辄诘难之。<a id="a-EQ"></a>论云。<a id="a-ER"></a>若穷理尽性无过庄老。<a id="a-ES"></a>后因病死见阎罗王。<a id="a-ET"></a>始知佛法可崇。<a id="a-EU"></a>遂即奉佛出宣验记)张达被放至意修斋(张达有罪系狱。<a id="a-EV"></a>分当受死。<a id="a-EW"></a>乃专念观音。<a id="a-EX"></a>锁械自脱。<a id="a-EY"></a>因遂获免。<a id="a-EZ"></a>终身斋戒。<a id="a-Ea"></a>出张氏别传也)吴兴尽烧经堂如故(元嘉中吴兴郭内常失火烧数百家荡尽。<a id="a-Eb"></a>唯有经堂车舍俨然不烧。<a id="a-Ec"></a>时以为神也。<a id="a-Ed"></a>出宣验记也)蒲城失火精舍不然(元嘉八年河东蒲阪城大失火不可救。<a id="a-Ee"></a>唯精舍大小俨然。<a id="a-Ef"></a>反白衣家经像皆不损坠。<a id="a-Eg"></a>百姓惊异倍共发心。<a id="a-Eh"></a>出宣验记)建康天庙鹅死还鸣(建康郡大巷有四天王庙。<a id="a-Ei"></a>常朔望日杀白牲祠祀。<a id="a-Ej"></a>人为胡俗。<a id="a-Ek"></a>后杀白鹅三头。<a id="a-El"></a>治毕鹅忽惊起。<a id="a-Em"></a>哀鸣入神座下。<a id="a-En"></a>庙祝梦神告曰。<a id="a-Eo"></a>我佛大戒弟子。<a id="a-Ep"></a>本不杀生行清净戒。<a id="a-Eq"></a>何以杀鹅见祭。<a id="a-Er"></a>向死鹅惊走欲悟汝心。<a id="a-Es"></a>后遂改杀不复淫祠。<a id="a-Et"></a>出建康别记)吴郡市中刑囚免戮(吴郡人沈英被系处死。<a id="a-Eu"></a>临刑市中日诵观世音名号。<a id="a-Ev"></a>心口不息。<a id="a-Ew"></a>刀刃自断。<a id="a-Ex"></a>因而被放。<a id="a-Ey"></a>一云。<a id="a-Ez"></a>吴人陆晖系狱分死。<a id="a-F0"></a>乃令家人造观世音像。<a id="a-F1"></a>冀得免死。<a id="a-F2"></a>临刑三刀其刀皆折。<a id="a-F3"></a>官问之。<a id="a-F4"></a>故答云。<a id="a-F5"></a>恐是观世音慈力。<a id="a-F6"></a>及看像项上。<a id="a-F7"></a>乃有三刀痕。<a id="a-F8"></a>见因奏获免。<a id="a-F9"></a>出宣验记)庙神奉绢即离蟒身(梁外兵尚书刘璆晋塔寺记云。<a id="a-FA"></a>沙门安世高者。<a id="a-FB"></a>安息国王之太子也。<a id="a-FC"></a>阴持入经是其所出也。<a id="a-FD"></a>往豫章至宫亭湖。<a id="a-FE"></a>庙神告世高曰。<a id="a-FF"></a>吾昔在外国出家作道人。<a id="a-FG"></a>好行布施不持戒。<a id="a-FH"></a>今日在此为宫亭湖神。<a id="a-FI"></a>周圆千里并吾所统。<a id="a-FJ"></a>百姓贡献珍玩无数。<a id="a-FK"></a>是我先身损己之报。<a id="a-FL"></a>若能持戒福应生天。<a id="a-FM"></a>以毁禁故堕此神中师是同学今得相见。<a id="a-FN"></a>悲欣可言。<a id="a-FO"></a>寿尽旦夕。<a id="a-FP"></a>而丑形长大。<a id="a-FQ"></a>不欲于此舍命秽污湖水。<a id="a-FR"></a>当度山西空泽之中。<a id="a-FS"></a>此身灭后恐堕地狱。<a id="a-FT"></a>吾有绢一千匹。<a id="a-FU"></a>石函中并诸杂物。<a id="a-FV"></a>可为我立塔营建三宝。<a id="a-FW"></a>使我过世得生善处。<a id="a-FX"></a>深以相托。<a id="a-FY"></a>世高闻此涕泣流涟。<a id="a-FZ"></a>便语神曰。<a id="a-Fa"></a>何不现形面共言对。<a id="a-Fb"></a>神曰。<a id="a-Fc"></a>毁戒之罪形甚丑陋。<a id="a-Fd"></a>见必惊怖。<a id="a-Fe"></a>世高曰。<a id="a-Ff"></a>但暂现身吾不惧也。<a id="a-Fg"></a>神从床后出头乃是大蟒蛇。<a id="a-Fh"></a>至世高膝边泪如雨下。<a id="a-Fi"></a>不知其尾长短所在。<a id="a-Fj"></a>俄而入于床后。<a id="a-Fk"></a>世高于是收取绢物。<a id="a-Fl"></a>悉内船中辞别而退。<a id="a-Fm"></a>宗侣一时扬帆进路。<a id="a-Fn"></a>神复出蛇身登于山顶遥望发去。<a id="a-Fo"></a>众人举手然后乃灭。<a id="a-Fp"></a>倏忽之间便达豫章。<a id="a-Fq"></a>即于彼境以起东寺。<a id="a-Fr"></a>神即移。<a id="a-Fs"></a>度山西过命。<a id="a-Ft"></a>头尾相去四十余里。<a id="a-Fu"></a>今寻阳郡蛇村是也。<a id="a-Fv"></a>世高还都以庙中余物。<a id="a-Fw"></a>于瓦官寺起塔三层。<a id="a-Fx"></a>世高后梦神来报云。<a id="a-Fy"></a>蒙师作福已离蟒身。<a id="a-Fz"></a>又见宣验记也)车母燃灯不期儿至(车母者遭宋庐陵王青泥之难为佛佛虏所得。<a id="a-G0"></a>在贼营中。<a id="a-G1"></a>其母先来奉佛。<a id="a-G2"></a>即燃七灯于佛前。<a id="a-G3"></a>昼夜精心哭观世音。<a id="a-G4"></a>愿子得脱。<a id="a-G5"></a>如是经年。<a id="a-G6"></a>其子忽得叛还。<a id="a-G7"></a>七日七夜行独自南走。<a id="a-G8"></a>值天阴不知西东。<a id="a-G9"></a>遥见有七段火光。<a id="a-GA"></a>望火而走。<a id="a-GB"></a>似村欲投。<a id="a-GC"></a>终不可至。<a id="a-GD"></a>如是七夕不觉到家。<a id="a-GE"></a>见其母犹在佛前伏地。<a id="a-GF"></a>又见七灯。<a id="a-GG"></a>因乃发悟。<a id="a-GH"></a>母子共谈知是佛力。<a id="a-GI"></a>自后恳到专行檀忍。<a id="a-GJ"></a>出宣验记)吏部孔琼。<a id="a-GK"></a>由放生而脱苦(吏部尚书孔琼字彦宝。<a id="a-GL"></a>素不信佛。<a id="a-GM"></a>因与范泰四月八日至瓦官寺共放生忏悔死后数旬托梦与兄子云。<a id="a-GN"></a>吾本不信佛。<a id="a-GO"></a>因与范泰放生。<a id="a-GP"></a>乘一善力今得脱苦。<a id="a-GQ"></a>罪福报应决定不差。<a id="a-GR"></a>汝当励心为福助吾兴善。<a id="a-GS"></a>可以脱苦也。<a id="a-GT"></a>出琼别传也)道士史俊。<a id="a-GU"></a>因灌像而能行(史俊者学识奉道而慢佛。<a id="a-GV"></a>常语人云。<a id="a-GW"></a>佛是小神不足事耳。<a id="a-GX"></a>每见尊像恒轻诮之。<a id="a-GY"></a>后因病脚挛。<a id="a-GZ"></a>种种祈福都无效验。<a id="a-Ga"></a>其友人赵文谓曰。<a id="a-Gb"></a>经道福中灌像福第一。<a id="a-Gc"></a>可试造观音像俊以病急如言灌像。<a id="a-Gd"></a>像成梦见观音遂差。<a id="a-Ge"></a>出宣验冥祥等记)陈范之妻连光曜座(陈玄范妻张氏。<a id="a-Gf"></a>精心奉佛。<a id="a-Gg"></a>恒愿自作一金像终身供养。<a id="a-Gh"></a>有愿莫从。<a id="a-Gi"></a>专心日久。<a id="a-Gj"></a>忽有观音金像。<a id="a-Gk"></a>连光五尺高座上。<a id="a-Gl"></a>出宣验冥祥等记)张导之母吐焰晖盘(张导母王氏。<a id="a-Gm"></a>素笃信。<a id="a-Gn"></a>四月八日斋食感得舍利。<a id="a-Go"></a>流光出口晖映食盘出宣验记也)仆射郑鲜感幽龄续(鲜字道子。<a id="a-Gp"></a>善相法自知命短。<a id="a-Gq"></a>念无以可延。<a id="a-Gr"></a>梦见沙门问之须延命也。<a id="a-Gs"></a>可六斋日放生念善持斋奉戒。<a id="a-Gt"></a>可以延龄得福也鲜因奉法遂获长年。<a id="a-Gu"></a>出宣验记也)尚书刘式至念像归(彭城刘式之。<a id="a-Gv"></a>常供养一像。<a id="a-Gw"></a>无故失去不知所在。<a id="a-Gx"></a>式之夙夜思愆自责。<a id="a-Gy"></a>至念冥通。<a id="a-Gz"></a>经百日后。<a id="a-H0"></a>其像忽然自见本座。<a id="a-H1"></a>神光照室。<a id="a-H2"></a>合家惊喜。<a id="a-H3"></a>倍复倾心。<a id="a-H4"></a>出宣验记)遗民精思勤笃。<a id="a-H5"></a>珠颜耀彩于眉间(刘遗民彭城人。<a id="a-H6"></a>少为儒生丧亲至孝以闻。<a id="a-H7"></a>家贫卜室庐山西林中。<a id="a-H8"></a>多病不以妻子为心。<a id="a-H9"></a>绝迹往来精思禅业。<a id="a-HA"></a>半年之中见眉间相。<a id="a-HB"></a>渐见佛一眼。<a id="a-HC"></a>及发际二色。<a id="a-HD"></a>又见全身。<a id="a-HE"></a>谓是图画。<a id="a-HF"></a>见一道人奉明珠。<a id="a-HG"></a>因遂病差。<a id="a-HH"></a>出宣验记也)吴王围寺执僧。<a id="a-HI"></a>舍利浮光于钵上(孙皓时有王正辩上事言。<a id="a-HJ"></a>佛法宜灭中国不利胡神。<a id="a-HK"></a>皓便下诏集诸沙门。<a id="a-HL"></a>陈兵围寺欲行诛废之事。<a id="a-HM"></a>谓僧会法师曰。<a id="a-HN"></a>佛若神也。<a id="a-HO"></a>宜崇之。<a id="a-HP"></a>若其无灵。<a id="a-HQ"></a>黑衣一日同命。<a id="a-HR"></a>僧或缢死。<a id="a-HS"></a>或逃于外。<a id="a-HT"></a>会乃清斋期七日现神变。<a id="a-HU"></a>以铜钵盛水置庭中。<a id="a-HV"></a>中食毕而曦光晖耀。<a id="a-HW"></a>忽闻庭钵枪然有声。<a id="a-HX"></a>忽见舍利。<a id="a-HY"></a>明照庭宇浮于钵上。<a id="a-HZ"></a>皓及大众前看骇愕失措。<a id="a-Ha"></a>难席改容而进。<a id="a-Hb"></a>会曰。<a id="a-Hc"></a>陛下使孟贲之力击以百钧之槌。<a id="a-Hd"></a>金刚之质终不毁破。<a id="a-He"></a>皓如言。<a id="a-Hf"></a>请先经呗礼拜散花烧香。<a id="a-Hg"></a>高唱丹诚运踔慈氏来津未绝。<a id="a-Hh"></a>则法轮将转。<a id="a-Hi"></a>彻于灵涂。<a id="a-Hj"></a>威神不少。<a id="a-Hk"></a>宜现今日。<a id="a-Hl"></a>不然则三宝永绝。<a id="a-Hm"></a>言毕壮士浑槌生风。<a id="a-Hn"></a>观者战栗而气竭。<a id="a-Ho"></a>槌碎舍利不损。<a id="a-Hp"></a>光明挺出辉彩充楹。<a id="a-Hq"></a>皓伏投诚勤营斋讲。<a id="a-Hr"></a>此塔在建康大市北。<a id="a-Hs"></a>后犹光瑞。<a id="a-Ht"></a>元嘉十九年秋寺刹夜放光明。<a id="a-Hu"></a>鲜红彩发。<a id="a-Hv"></a>有火光侠四层上从西绕南。<a id="a-Hw"></a>又见一物如雉尾扇。<a id="a-Hx"></a>随其进止不详其名。<a id="a-Hy"></a>观者或值或不值。<a id="a-Hz"></a>二十许日。<a id="a-I0"></a>都市中咸见刹上有大紫光也。<a id="a-I1"></a>出吴录及宣验记)丁零猖悖射月面而伏诛(宣验记云。<a id="a-I2"></a>相州邺城中有丈六真金立像一躯。<a id="a-I3"></a>逢丁零单于。<a id="a-I4"></a>至性凶勃。<a id="a-I5"></a>无有信心。<a id="a-I6"></a>乃弯弓射像。<a id="a-I7"></a>箭中像面血下交流。<a id="a-I8"></a>虽加莹饰血痕犹在。<a id="a-I9"></a>又选五百力士。<a id="a-IA"></a>挽令仆地。<a id="a-IB"></a>消铸为铜拟充器用。<a id="a-IC"></a>像乃口发大声向烈雷震。<a id="a-ID"></a>力士亡魂丧胆人皆仆地迷闷宛转。<a id="a-IE"></a>怖不能起。<a id="a-IF"></a>由此贼侣心暂惶惧归信者众。<a id="a-IG"></a>丁零后时着疾被诛而死)赫连凶顽。<a id="a-IH"></a>被像衣而震死(宣验记云。<a id="a-II"></a>佛佛虏破冀州境内。<a id="a-IJ"></a>道俗咸被歼戮凶虐暴乱残杀无[(序-予+猒)/心]。<a id="a-IK"></a>爰及关中死者过半。<a id="a-IL"></a>妇女婴稚积骸成山。<a id="a-IM"></a>纵其害心以为快乐。<a id="a-IN"></a>仍自言曰。<a id="a-IO"></a>佛佛是人中之佛。<a id="a-IP"></a>堪受礼拜。<a id="a-IQ"></a>便画作佛像。<a id="a-IR"></a>背上佩之当殿而坐。<a id="a-IS"></a>令国内沙门向背礼像。<a id="a-IT"></a>即为拜我。<a id="a-IU"></a>后因出游。<a id="a-IV"></a>风雨暴至四面暗塞。<a id="a-IW"></a>不知所归。<a id="a-IX"></a>雷电震吼霹雳而死。<a id="a-IY"></a>既葬之后就[塚-豖+(一/豖)]霹雳。<a id="a-IZ"></a>其棺烈尸出外题背为凶虐无道等字。<a id="a-Ia"></a>国人庆快嫌其死晚。<a id="a-Ib"></a>少时为索头主沙圭所吞妻子被刑戮。<a id="a-Ic"></a>见箫子显齐书)拓拔毁寺遍体脓流(魏太武帝。<a id="a-Id"></a>大毁三宝破坏寺塔。<a id="a-Ie"></a>后数年间通身发疮脓流遍体。<a id="a-If"></a>群臣众议佛神所为出崔皓传)宇文废僧通身疮溃(周武帝以毁废三尊。<a id="a-Ig"></a>后于望夷宫发大恶疮。<a id="a-Ih"></a>经旬不差俄然致逝矣)谢晦破塔瘠病连年(晋录云。<a id="a-Ii"></a>尚书谢晦未发心之前。<a id="a-Ij"></a>为荆州刺史。<a id="a-Ik"></a>谓寺塔不宜人间。<a id="a-Il"></a>当移之墎外。<a id="a-Im"></a>乃自率部下至新寺门。<a id="a-In"></a>队士八十人各持刀斧。<a id="a-Io"></a>毁坏浮图。<a id="a-Ip"></a>尊像纵横瓦木倾坠。<a id="a-Iq"></a>俄而云雾暗天风尘勃起。<a id="a-Ir"></a>晦即怖走。<a id="a-Is"></a>队人惊散莫知去所。<a id="a-It"></a>晦等夜梦。<a id="a-Iu"></a>咸见沙门飞腾空中光明显赫。<a id="a-Iv"></a>又见二人形悉丈余。<a id="a-Iw"></a>雄姿甚伟厉声嗔目。<a id="a-Ix"></a>君所行违道。<a id="a-Iy"></a>寻当自见。<a id="a-Iz"></a>其后队人吏皆身着癞病经时而死。<a id="a-J0"></a>余人并犯法就终。<a id="a-J1"></a>谢晦连年瘠病。<a id="a-J2"></a>后因谋叛合家被诛皆非命而卒也)孙皓溺像阴疼累月(宣验记云。<a id="a-J3"></a>吴主孙皓性甚暴虐。<a id="a-J4"></a>作事不近人情。<a id="a-J5"></a>与婇女看治园地土。<a id="a-J6"></a>下忽得一躯金像。<a id="a-J7"></a>形相明严。<a id="a-J8"></a>皓令置像厕傍。<a id="a-J9"></a>使持屏筹。<a id="a-JA"></a>到四月八日。<a id="a-JB"></a>皓乃溺像头上。<a id="a-JC"></a>笑而言曰。<a id="a-JD"></a>今是八日为儞灌顶。<a id="a-JE"></a>对诸婇女以为戏乐。<a id="a-JF"></a>在后经时阴囊忽肿。<a id="a-JG"></a>疼痛壮热不可堪任。<a id="a-JH"></a>自夜达晨苦痛求死。<a id="a-JI"></a>名医上药治而转增。<a id="a-JJ"></a>太史占曰犯大神所为敕令祈祷灵庙。<a id="a-JK"></a>一祷一剧上下无计。<a id="a-JL"></a>中宫有一婇女。<a id="a-JM"></a>先奉佛法。<a id="a-JN"></a>内有所知。<a id="a-JO"></a>凡所记事往往甚中。<a id="a-JP"></a>奏云。<a id="a-JQ"></a>陛下求佛图未。<a id="a-JR"></a>皓问。<a id="a-JS"></a>佛大神耶。<a id="a-JT"></a>女曰。<a id="a-JU"></a>天上天下尊莫过佛。<a id="a-JV"></a>陛下前所得像犹在厕傍。<a id="a-JW"></a>请收供养。<a id="a-JX"></a>肿必立差。<a id="a-JY"></a>皓以痛急即具香汤。<a id="a-JZ"></a>手自洗像置之殿上。<a id="a-Ja"></a>叩头谢过一心求哀。<a id="a-Jb"></a>当夜痛止肿即随消。<a id="a-Jc"></a>即于康僧会请受五戒。<a id="a-Jd"></a>起大佛寺供养众僧也)朱恭杀尼而堕厕(宋有恶人朱恭。<a id="a-Je"></a>每以杀盗为业。<a id="a-Jf"></a>夜至莲花寺杀尼盗物。<a id="a-Jg"></a>一夜绕院而走不知出处。<a id="a-Jh"></a>遂堕露厕而死。<a id="a-Ji"></a>背犹负物。<a id="a-Jj"></a>出搜神录)董礼劫僧而殒牛(董礼常以盗僧为业。<a id="a-Jk"></a>得财于家盛命宾客。<a id="a-Jl"></a>忽有狂牛自外而入。<a id="a-Jm"></a>于坐触礼戴角而死。<a id="a-Jn"></a>出梁后记)平业融像而眼盲(梁人崔平业善弓马。<a id="a-Jo"></a>为武士监军。<a id="a-Jp"></a>一生以偷佛融铜为业。<a id="a-Jq"></a>卖铜以供酒肉心无惭惧。<a id="a-Jr"></a>至年五十妻子兄弟并亡。<a id="a-Js"></a>唯业一身。<a id="a-Jt"></a>忽病目障。<a id="a-Ju"></a>饥寒并至致饿而死。<a id="a-Jv"></a>出梁后记也)镇恶盗钟而舌缩(梁人道士王镇恶。<a id="a-Jw"></a>有学问而无善心。<a id="a-Jx"></a>出言多所非毁。<a id="a-Jy"></a>亦为时人所嫌。<a id="a-Jz"></a>轻慢佛法见僧必哢。<a id="a-K0"></a>后以教学为业。<a id="a-K1"></a>时有鹿溪寺僧法满。<a id="a-K2"></a>寄铜钟一口于其学内。<a id="a-K3"></a>未取之间。<a id="a-K4"></a>镇恶盗以铸钱。<a id="a-K5"></a>后与法满对誓。<a id="a-K6"></a>经年重病而舌挛缩口不得言。<a id="a-K7"></a>既知负誓。<a id="a-K8"></a>乃舍资财铸钟赎罪。<a id="a-K9"></a>至死口不得语。<a id="a-KA"></a>出王氏家诫也)祖深献书而着白癫(梁人郭祖深。<a id="a-KB"></a>上梁武帝一十八条事。<a id="a-KC"></a>请废墎内小寺及无案业僧尼。<a id="a-KD"></a>梁武不纳。<a id="a-KE"></a>后梦见善神唾之。<a id="a-KF"></a>遂着白癞。<a id="a-KG"></a>虽悔不差。<a id="a-KH"></a>出冤魂记也)元嵩上法而患热风(卫元嵩毁法之后。<a id="a-KI"></a>身着热风委顿而死也)上客死而羊鸣(颜氏云。<a id="a-KJ"></a>王克为永嘉郡。<a id="a-KK"></a>有人攘羊集宾欲宴。<a id="a-KL"></a>而羊绳解来投一客。<a id="a-KM"></a>先跪两拜便入衣中。<a id="a-KN"></a>此客竟不言之。<a id="a-KO"></a>固无救请。<a id="a-KP"></a>须臾宰为炙先行至客。<a id="a-KQ"></a>一脔入口便下皮内。<a id="a-KR"></a>周行遍体痛楚号叫。<a id="a-KS"></a>方复说之。<a id="a-KT"></a>还作羊鸣而死)县令醒而疮发(梁时有人为县令寄在寺。<a id="a-KU"></a>住民将牛酒祚令。<a id="a-KV"></a>令便以牛系刹柱。<a id="a-KW"></a>屏除佛像布设床座。<a id="a-KX"></a>于佛堂上接宾。<a id="a-KY"></a>未杀之顷牛解径来至阶而拜。<a id="a-KZ"></a>县令大笑。<a id="a-Ka"></a>命左右宰之。<a id="a-Kb"></a>饮啖饱醉便卧檐下。<a id="a-Kc"></a>投醒即觉体痒。<a id="a-Kd"></a>爬搔隐轸因。<a id="a-Ke"></a>尔成癞。<a id="a-Kf"></a>十年方死。<a id="a-Kg"></a>出颜氏家训也)部曲生男自然无手。<a id="a-Kh"></a>朝请啖炙如剑入身(杨思达为西阳郡。<a id="a-Ki"></a>值侯景乱。<a id="a-Kj"></a>时复旱俭。<a id="a-Kk"></a>民盗田中麦。<a id="a-Kl"></a>思达遣一部曲守视。<a id="a-Km"></a>所得盗者辄截手臂。<a id="a-Kn"></a>凡截十余人部曲后生一男。<a id="a-Ko"></a>自然无手。<a id="a-Kp"></a>齐国有一奉朝请家甚豪侈。<a id="a-Kq"></a>非手杀牛则啖之不美。<a id="a-Kr"></a>年三十许病笃便见牛来触肤体。<a id="a-Ks"></a>如被刀刺叫呼而死。<a id="a-Kt"></a>出颜氏家语也)梁人沐发顶上鸡声(梁世有人常以鸡卵白和沐。<a id="a-Ku"></a>云使发光。<a id="a-Kv"></a>每沐辄破二三十枚鸡子。<a id="a-Kw"></a>临终发中但闻啾啾数千鸡儿声。<a id="a-Kx"></a>出颜氏家语)刘氏卖羹儿头似鳝(江陵刘氏以卖鳝羹为业。<a id="a-Ky"></a>后生一儿。<a id="a-Kz"></a>头真是鳝。<a id="a-L0"></a>自颈已下方为人身出颜氏家语)观夫信毁之迹。<a id="a-L1"></a>寔由影之附形。<a id="a-L2"></a>谷之传响也。<a id="a-L3"></a>耳闻之与目验。<a id="a-L4"></a>可略而言。<a id="a-L5"></a>勖哉吾子。<a id="a-L6"></a>幸能自免。<a id="a-L7"></a>儒生曰。<a id="a-L8"></a>察师诚旨。<a id="a-L9"></a>则善恶孱然信毁交报。<a id="a-LA"></a>窃见颜回德行反值夭年。<a id="a-LB"></a>盗跖凶狂翻招长命。<a id="a-LC"></a>二王事佛而诛家。<a id="a-LD"></a>三张奉道而灭族。<a id="a-LE"></a>行善得祸作恶无愆。<a id="a-LF"></a>交报之征岂非诡说。<a id="a-LG"></a>开士喻曰。<a id="a-LH"></a>颜生知十。<a id="a-LI"></a>子夏起予。<a id="a-LJ"></a>示隅不反实耻也。<a id="a-LK"></a>然一世局谈未能尽理。<a id="a-LL"></a>三世备举方可穷源。<a id="a-LM"></a>圣说有业现苦有苦报有业现。<a id="a-LN"></a>乐有苦报有业现。<a id="a-LO"></a>苦有乐报有业见。<a id="a-LP"></a>乐有乐报。<a id="a-LQ"></a>或余福未尽恶不即加。<a id="a-LR"></a>或宿愆尚在善缘便发。<a id="a-LS"></a>加灰覆火岂得称无。<a id="a-LT"></a>若闇寻声当知必有。<a id="a-LU"></a>且夫善恶有归报应无爽。<a id="a-LV"></a>周孔之教皆同此说。<a id="a-LW"></a>可以为善而偶逢祸至。<a id="a-LX"></a>行恶而或值福来。<a id="a-LY"></a>即谓丘说必虚且谈不实耶。<a id="a-LZ"></a>亦由江南吴不信有千人帐。<a id="a-La"></a>河北汉不信有万石船。<a id="a-Lb"></a>无得以蓬艾之小心。<a id="a-Lc"></a>测扶摇之远运也。<a id="a-Ld"></a>颜氏诫其子曰。<a id="a-Le"></a>汝曹若顾存俗计。<a id="a-Lf"></a>树立门户不弃妻子。<a id="a-Lg"></a>未能出家者。<a id="a-Lh"></a>犹当兼行戒行留心诵读。<a id="a-Li"></a>以为来世资粮。<a id="a-Lj"></a>人身难得。<a id="a-Lk"></a>勿虚过也。<a id="a-Ll"></a>夫有子孙者。<a id="a-Lm"></a>自是天地间一苍生耳。<a id="a-Ln"></a>与身竟何亲乎。<a id="a-Lo"></a>而乃爱护为其勤苦。<a id="a-Lp"></a>匮以产业忧其饥饱况于己之神爽而不自念顿欲弃之哉。<a id="a-Lq"></a>可谓迷大圣之慈训。<a id="a-Lr"></a>信凡人之臆说也。</p>
  <p data-pb></p>
  <h2 id="aLs">品藻众书篇第九</h2>
  <p id="aLt">儒生问曰。<a id="a-Lu"></a>圣人制法皆有所因。<a id="a-Lv"></a>请为详之。<a id="a-Lw"></a>愿闻厥趣。<a id="a-Lx"></a>开士喻曰。<a id="a-Ly"></a>昔有无名野老。<a id="a-Lz"></a>不知何许人。<a id="a-M0"></a>未详其姓字。<a id="a-M1"></a>住青溪千仞之南。<a id="a-M2"></a>紫台七盘之北。<a id="a-M3"></a>地居形胜山号膏腴。<a id="a-M4"></a>门枕危峰檐临碧涧。<a id="a-M5"></a>忘忧长乐。<a id="a-M6"></a>既靃靡于闲庭。<a id="a-M7"></a>荷盖莲衣。<a id="a-M8"></a>亦纷披于曲沼。<a id="a-M9"></a>云楼暂起影丽朝川。<a id="a-MA"></a>霞锦才舒光含近日。<a id="a-MB"></a>布濩扫坛之竹。<a id="a-MC"></a>争列翠于中园。<a id="a-MD"></a>葳蕤覆井之桐。<a id="a-ME"></a>竞垂阴于野院。<a id="a-MF"></a>阶繁倒柳户挂悬萝。<a id="a-MG"></a>卧石似床久横林下。<a id="a-MH"></a>飞泉若雨每洒窗前。<a id="a-MI"></a>松风将鹤唳俱哀。<a id="a-MJ"></a>春鸟共樵歌并韵。<a id="a-MK"></a>实栖心之福地。<a id="a-ML"></a>遁世之桃源者矣。<a id="a-MM"></a>余久承灵异始遂经过。<a id="a-MN"></a>以已未之年仲夏之月。<a id="a-MO"></a>担簦策杖自远造焉。<a id="a-MP"></a>野老乃抚汲郡之鸣琴。<a id="a-MQ"></a>动苏门之鼓吹。<a id="a-MR"></a>因歌白雪之曲。<a id="a-MS"></a>乍咏青山之篇。<a id="a-MT"></a>其辞曰。<a id="a-MU"></a>元淑世位卑。<a id="a-MV"></a>长卿宦情寡。<a id="a-MW"></a>二顷且营田。<a id="a-MX"></a>三钱聊饮马。<a id="a-MY"></a>悬峰白云上。<a id="a-MZ"></a>挂月青山下。<a id="a-Ma"></a>中心欲有言。<a id="a-Mb"></a>未得忘言者。<a id="a-Mc"></a>余因让曰。<a id="a-Md"></a>夫象以表意。<a id="a-Me"></a>得意则象忘。<a id="a-Mf"></a>言以显理。<a id="a-Mg"></a>入理则言息。<a id="a-Mh"></a>故知以言得理。<a id="a-Mi"></a>不待请而自谈。<a id="a-Mj"></a>假象会意。<a id="a-Mk"></a>必藉机而后动。<a id="a-Ml"></a>彼以无言言之。<a id="a-Mm"></a>此亦无听听之。<a id="a-Mn"></a>言其不言理自玄会。<a id="a-Mo"></a>听无所听归乎大通。<a id="a-Mp"></a>所以口无择言。<a id="a-Mq"></a>故天下则之。<a id="a-Mr"></a>言不虚运。<a id="a-Ms"></a>故世界仰之。<a id="a-Mt"></a>于是野老放琴避席。<a id="a-Mu"></a>执手而喜曰。<a id="a-Mv"></a>仆得人矣。<a id="a-Mw"></a>仆得人矣。<a id="a-Mx"></a>便引余临风亭游月馆。<a id="a-My"></a>开文苑肆书厨。<a id="a-Mz"></a>阅孔壁之遗经。<a id="a-N0"></a>睹汲冢之余记。<a id="a-N1"></a>寻东观南宫之典。<a id="a-N2"></a>讨玉函丹枕之方。<a id="a-N3"></a>寓目久之。<a id="a-N4"></a>因而问曰。<a id="a-N5"></a>贫道受身不利。<a id="a-N6"></a>恒抱沉痾。<a id="a-N7"></a>且病入膏肓。<a id="a-N8"></a>医药无效。<a id="a-N9"></a>累年将饵未觉有瘳。<a id="a-NA"></a>至于照雪聚萤筋力已倦。<a id="a-NB"></a>九流七略难甚攀天。<a id="a-NC"></a>万卷百家杳犹行海。<a id="a-ND"></a>先生既明白四达世号通人。<a id="a-NE"></a>请问。<a id="a-NF"></a>人间之书凡有几许。<a id="a-NG"></a>窥读利己何者最益。<a id="a-NH"></a>野老闻之怆然改容。<a id="a-NI"></a>良久而言曰。<a id="a-NJ"></a>昔习郁屈弥天之对。<a id="a-NK"></a>阚泽推登地之言。<a id="a-NL"></a>匠者之前难为斤斧。<a id="a-NM"></a>虽然。<a id="a-NN"></a>礼云。<a id="a-NO"></a>无言不詶。<a id="a-NP"></a>岂应结舌。<a id="a-NQ"></a>今粗扬礭奉报德音。<a id="a-NR"></a>观夫遂古无书刊符着信。<a id="a-NS"></a>既龟负文来鸟行字出。<a id="a-NT"></a>圣人命而作记。<a id="a-NU"></a>苍颉采以成书。<a id="a-NV"></a>而无书不要无智不览。<a id="a-NW"></a>余乃又诘之曰。<a id="a-NX"></a>未见佳人不读书。<a id="a-NY"></a>读书未必令人佳。<a id="a-NZ"></a>奚斯言之异耶。<a id="a-Na"></a>野老重答余曰。<a id="a-Nb"></a>本资识敏事兼木雁琢玉成器。<a id="a-Nc"></a>岂虚言哉。<a id="a-Nd"></a>昔牛首蛇身之君。<a id="a-Ne"></a>结网茹毛之后。<a id="a-Nf"></a>淳朴自然曾无典则。<a id="a-Ng"></a>及离连纪号栗陆肇兴。<a id="a-Nh"></a>而夫子所知七十余代。<a id="a-Ni"></a>此外绵远圣不能忆。<a id="a-Nj"></a>庖炎既降轩顼递兴。<a id="a-Nk"></a>封建骤启因存简册。<a id="a-Nl"></a>及乎文质相贸道踬词华。<a id="a-Nm"></a>于是虞置上庠夏开西序。<a id="a-Nn"></a>殷称右学周设东郊。<a id="a-No"></a>洎亡秦坑爇篇籍泯弃。<a id="a-Np"></a>鸿汉聿修尊儒重业。<a id="a-Nq"></a>有济南伏生口以传授。<a id="a-Nr"></a>或逢漆书开于汲冢。<a id="a-Ns"></a>或值残经出于孔壁。<a id="a-Nt"></a>寻火祚鸠聚坟素稍多。<a id="a-Nu"></a>艺文志云。<a id="a-Nv"></a>六书七籍百氏九流。<a id="a-Nw"></a>凡一万三千二百六十九卷。<a id="a-Nx"></a>五百九十六家。<a id="a-Ny"></a>部异区分三十六种。<a id="a-Nz"></a>其内七经并乐章。<a id="a-O0"></a>自有三千三十八卷。<a id="a-O1"></a>今之世俗不行乐章。<a id="a-O2"></a>然而训世之风唯礼与孝。<a id="a-O3"></a>孝是立身之本。<a id="a-O4"></a>礼固为政之先。<a id="a-O5"></a>援神契云。<a id="a-O6"></a>孝经一部。<a id="a-O7"></a>自有五十九卷。<a id="a-O8"></a>非直时变质文。<a id="a-O9"></a>而亦学成优劣。<a id="a-OA"></a>至后汉敬于祭酒。<a id="a-OB"></a>天子行巾卷之仪。<a id="a-OC"></a>故桓荣拜封匪曰。<a id="a-OD"></a>武力所以阙里聚徒华阴立市。<a id="a-OE"></a>属其将季史籍转殷。<a id="a-OF"></a>充车兼两架藏屋溢。<a id="a-OG"></a>董卓迁徙长安载二千余乘。<a id="a-OH"></a>值雨损弃百无一存。<a id="a-OI"></a>于时简参绢素人又取为縢襆。<a id="a-OJ"></a>比归洛邑所收盖寡。<a id="a-OK"></a>首尾空残或非部帙。<a id="a-OL"></a>考夫论语之记善言。<a id="a-OM"></a>毛诗以开讽谏。<a id="a-ON"></a>尚书以明诏策。<a id="a-OO"></a>周易以陈吉凶。<a id="a-OP"></a>三礼别于尊卑。<a id="a-OQ"></a>三传详乎七地。<a id="a-OR"></a>战国叙于权正。<a id="a-OS"></a>山经辩于丘陵。<a id="a-OT"></a>三史之录古今。<a id="a-OU"></a>三苍之谈文字。<a id="a-OV"></a>次则韩非老子墨翟庄周管仲孟轲不害平仲。<a id="a-OW"></a>大戴小戴共姓殊名。<a id="a-OX"></a>大冠小冠同字异氏。<a id="a-OY"></a>统其前后著述而编轴弥盛。<a id="a-OZ"></a>或二马两班玄晏抱朴蔡雍刘向孙盛王充。<a id="a-Oa"></a>逮防氏七录王家四部。<a id="a-Ob"></a>案梁武皇帝。<a id="a-Oc"></a>使阮孝绪等。<a id="a-Od"></a>于文德政御殿撰文德政御书。<a id="a-Oe"></a>四万四千五百余卷。<a id="a-Of"></a>于时帝修内法多参佛道。<a id="a-Og"></a>又使刘杳顾协等一十八人。<a id="a-Oh"></a>于华林苑中纂要语。<a id="a-Oi"></a>七百二十卷。<a id="a-Oj"></a>名之遍略。<a id="a-Ok"></a>悉抄撮众书以类相聚。<a id="a-Ol"></a>于是文笔之士须便检用。<a id="a-Om"></a>致令悬发握锥缘仍懈怠。<a id="a-On"></a>又有寿光苑二百卷。<a id="a-Oo"></a>要录六十卷。<a id="a-Op"></a>类苑一百二十卷。<a id="a-Oq"></a>终是周因殷礼损益可知。<a id="a-Or"></a>名目虽殊还广前致。<a id="a-Os"></a>亦犹床上铺床屋下架屋也。<a id="a-Ot"></a>庾信哀江南赋云。<a id="a-Ou"></a>渚宫陷夕。<a id="a-Ov"></a>元帝手自烧书十四万卷。<a id="a-Ow"></a>乃当兼本窃欲疑多而校彼洪流。<a id="a-Ox"></a>复非肤浅所测。<a id="a-Oy"></a>恐火布斯臻沈于典论。<a id="a-Oz"></a>法师欲读想难备有。<a id="a-P0"></a>且应随急不可遍该。<a id="a-P1"></a>但弦韦莫偶阐约不类。<a id="a-P2"></a>至若史书所述全关俶傥。<a id="a-P3"></a>春秋之言弥在研射。<a id="a-P4"></a>儒风亡于攻战。<a id="a-P5"></a>老庄过于遣荡。<a id="a-P6"></a>国语尚虚左丘讥诈。<a id="a-P7"></a>假令五经百氏莫非翰林体骨。<a id="a-P8"></a>尔雅离骚足为缘情根本源其人伦详备者。<a id="a-P9"></a>岂过礼与孝经乎。<a id="a-PA"></a>孝经者自庶达帝不易之典。<a id="a-PB"></a>从生暨死终始具焉。<a id="a-PC"></a>有孝有忠有信有义。<a id="a-PD"></a>于理习易周。<a id="a-PE"></a>于事审难忘。<a id="a-PF"></a>孝略十八章。<a id="a-PG"></a>孝治居其一。<a id="a-PH"></a>揆吏任所奉民胥是赖。<a id="a-PI"></a>贯通神明厘导风俗。<a id="a-PJ"></a>纵五行俱下一阅兼诵。<a id="a-PK"></a>论质乃表于精神。<a id="a-PL"></a>语才实归于伎俩。<a id="a-PM"></a>唯孝包括允仁允恕。<a id="a-PN"></a>非家自至若斯而已。<a id="a-PO"></a>余又让曰。<a id="a-PP"></a>夫五经浩汗百氏扶疏。<a id="a-PQ"></a>义极知微理包尽性。<a id="a-PR"></a>譬北辰之临万象。<a id="a-PS"></a>犹东溟之导百川。<a id="a-PT"></a>功不相推德无升降。<a id="a-PU"></a>何为止叹孝经一卷耶。<a id="a-PV"></a>野老答云。<a id="a-PW"></a>三德之基人伦为主。<a id="a-PX"></a>百行之首要道为源。<a id="a-PY"></a>是以太昊炎皇谓之务本。<a id="a-PZ"></a>武发周旦称为大哉。<a id="a-Pa"></a>至如训子夏于色难。<a id="a-Pb"></a>示子游以知敬。<a id="a-Pc"></a>先王奉法则乾象着明。<a id="a-Pd"></a>哲后尊亲则山川表瑞。<a id="a-Pe"></a>遂有青鹰合节白雉驯飞。<a id="a-Pf"></a>坟柏春枯潜鱼冬跃。<a id="a-Pg"></a>行之邦国。<a id="a-Ph"></a>政令形于四海。<a id="a-Pi"></a>用之乡人。<a id="a-Pj"></a>德教加于百姓。<a id="a-Pk"></a>故云。<a id="a-Pl"></a>孝者始于事亲。<a id="a-Pm"></a>中于事君。<a id="a-Pn"></a>终于立身也。<a id="a-Po"></a>至如履霜露而兴感。<a id="a-Pp"></a>怀荼蓼而缠悲。<a id="a-Pq"></a>寒林之恸既增。<a id="a-Pr"></a>风树之心逾切。<a id="a-Ps"></a>足以俯[廷-壬+(同-(一/口)+己)]上圣跂及下愚者矣。<a id="a-Pt"></a>案礼记云。<a id="a-Pu"></a>孝者畜也。<a id="a-Pv"></a>钩命决云。<a id="a-Pw"></a>孝者就也。<a id="a-Px"></a>度也誉也。<a id="a-Py"></a>究也畜也。<a id="a-Pz"></a>尔雅云。<a id="a-Q0"></a>善父母曰孝。<a id="a-Q1"></a>孝之为义继于奉亲。<a id="a-Q2"></a>杂记云。<a id="a-Q3"></a>畜者为孝之道。<a id="a-Q4"></a>养德顺理不逆于时。<a id="a-Q5"></a>是名为畜。<a id="a-Q6"></a>就者成也。<a id="a-Q7"></a>言天子之孝。<a id="a-Q8"></a>谓禹之德能尽力沟洫以成大功。<a id="a-Q9"></a>菲食卑宫。<a id="a-QA"></a>故仲尼云。<a id="a-QB"></a>吾无间然。<a id="a-QC"></a>度者诸侯之孝。<a id="a-QD"></a>上奉天子下率一国。<a id="a-QE"></a>守其法度义无违犯。<a id="a-QF"></a>誉者卿大夫之孝。<a id="a-QG"></a>勤德内省一心事上。<a id="a-QH"></a>苟利社稷无法不为。<a id="a-QI"></a>邻国传芳清猷自远。<a id="a-QJ"></a>究者尽也。<a id="a-QK"></a>士者事也。<a id="a-QL"></a>能辩然否以效一官。<a id="a-QM"></a>审德正务忠顺不失。<a id="a-QN"></a>竭诚尽事厥志匪移。<a id="a-QO"></a>周礼师氏职云。<a id="a-QP"></a>以德教国子。<a id="a-QQ"></a>一曰至德。<a id="a-QR"></a>以为道本。<a id="a-QS"></a>二曰愍德。<a id="a-QT"></a>以为行本。<a id="a-QU"></a>三曰孝德。<a id="a-QV"></a>以防恶逆。<a id="a-QW"></a>言其覆载之功。<a id="a-QX"></a>则谓之至德也。<a id="a-QY"></a>语其裁成之用。<a id="a-QZ"></a>则谓之愍德也。<a id="a-Qa"></a>誉其仁爱之心。<a id="a-Qb"></a>则谓之孝德也。<a id="a-Qc"></a>仲尼叙孝。<a id="a-Qd"></a>先述爱亲扬名。<a id="a-Qe"></a>然后天经地义。<a id="a-Qf"></a>周公论孝。<a id="a-Qg"></a>先称覆焘宰割。<a id="a-Qh"></a>后陈好于父母。<a id="a-Qi"></a>夫子生乎季周。<a id="a-Qj"></a>长于末俗。<a id="a-Qk"></a>睹孝悌之云绝。<a id="a-Ql"></a>慨礼乐之已崩。<a id="a-Qm"></a>曾参笃行谨于事亲。<a id="a-Qn"></a>因其侍侧。<a id="a-Qo"></a>为明孝道。<a id="a-Qp"></a>弟子存录。<a id="a-Qq"></a>名曰孝经。<a id="a-Qr"></a>钩命决云。<a id="a-Qs"></a>百王聿修万古不易者。<a id="a-Qt"></a>孝之谓欤。<a id="a-Qu"></a>秦悬吕论一字翻成可责。<a id="a-Qv"></a>蜀挂杨言千金更招深怪孝经德也。<a id="a-Qw"></a>川阜无赀孝感神明功侔造化。<a id="a-Qx"></a>比重则五岳山轻。<a id="a-Qy"></a>方深则四渎流浅。<a id="a-Qz"></a>风雨不能乱其波涛。<a id="a-R0"></a>虚空未足栖其令誉。<a id="a-R1"></a>言约指弘尽美尽善。<a id="a-R2"></a>法师佛教可得闻乎。<a id="a-R3"></a>请试言之。<a id="a-R4"></a>以开未悟。<a id="a-R5"></a>余对之曰。<a id="a-R6"></a>内将外反真与俗乖。<a id="a-R7"></a>虽迹异九流理难一致。<a id="a-R8"></a>唯达观之士方能会通。<a id="a-R9"></a>若欲统其指归详其始末者。<a id="a-RA"></a>则性相无以涉其门。<a id="a-RB"></a>色心不能到其境。<a id="a-RC"></a>忘言绝虑。<a id="a-RD"></a>既杜口于毗耶。<a id="a-RE"></a>尽照穷神。<a id="a-RF"></a>爰掩室于摩竭。<a id="a-RG"></a>冲邃幽简。<a id="a-RH"></a>羲和之职讵知。<a id="a-RI"></a>微密希夷。<a id="a-RJ"></a>上林之书不载。<a id="a-RK"></a>寻夫真土应土皆沐慈风。<a id="a-RL"></a>上方下方咸沾圣教。<a id="a-RM"></a>创于鹿野终彼鹤林。<a id="a-RN"></a>则有三藏三轮之文。<a id="a-RO"></a>四乘四阶之说。<a id="a-RP"></a>半字满字之弘旨。<a id="a-RQ"></a>贯花散花之别谈。<a id="a-RR"></a>滔滔焉涌难竭之泉。<a id="a-RS"></a>湛湛焉垂长生之露。<a id="a-RT"></a>其言巧妙其义深远。<a id="a-RU"></a>譬八河之归海。<a id="a-RV"></a>犹万象之趋空。<a id="a-RW"></a>难解难入。<a id="a-RX"></a>称诸佛任理之经。<a id="a-RY"></a>随类随宜。<a id="a-RZ"></a>号至人权化之典。<a id="a-Ra"></a>自雒水纡玺书之颂。<a id="a-Rb"></a>芳园立华盖之祠。<a id="a-Rc"></a>朱士行之。<a id="a-Rd"></a>高流饮耨池之八味。<a id="a-Re"></a>郄嘉宾之。<a id="a-Rf"></a>世族佩伽陀之一丸。<a id="a-Rg"></a>莫不同悟己身等有佛性。<a id="a-Rh"></a>体兹烦恼即是菩提。<a id="a-Ri"></a>假令疏通知远之书。<a id="a-Rj"></a>玉洞金章之字。<a id="a-Rk"></a>子房授履之术。<a id="a-Rl"></a>文喜问道之篇。<a id="a-Rm"></a>语未涉于空空。<a id="a-Rn"></a>事终沦于有有。<a id="a-Ro"></a>并挂八魔之网。<a id="a-Rp"></a>还萦四倒之笼。<a id="a-Rq"></a>先生向谈孰为尽善。<a id="a-Rr"></a>野老谢曰。<a id="a-Rs"></a>谓老将智耄又及之。<a id="a-Rt"></a>略听法音恍焉如失。<a id="a-Ru"></a>敬闻命矣。<a id="a-Rv"></a>当具奉行。</p>
 </body>
</html>