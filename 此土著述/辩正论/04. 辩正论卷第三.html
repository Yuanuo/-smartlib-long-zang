<!doctype html>
<html id="z3IBWeJ1PK" data-ver="1336">
 <head>
  <meta charset="utf-8">
  <meta author="法琳">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">辩正论卷第三</h1>
  <h2 id="a2">十代奉佛上篇第二</h2>
  <p id="a3">儒生曰。<a id="a-4"></a>信心渐发邪执稍回。<a id="a-5"></a>又问曰。<a id="a-6"></a>汉地君王奉佛至信。<a id="a-7"></a>久而弥笃。<a id="a-8"></a>为福有征者。<a id="a-9"></a>可得闻乎。</p>
  <p id="aA">开士喻曰。<a id="a-B"></a>自项日降灵摩蕂入洛。<a id="a-C"></a>归心奉法不可殚言。<a id="a-D"></a>今当为子略陈十代君王三公宰辅通儒博识敬信佛者。<a id="a-E"></a>以告子也 晋世祖武皇帝(龙颜奇伟盛明革运大弘佛事广树伽蓝) 晋惠帝(归心妙道。<a id="a-F"></a>契意玄宗。<a id="a-G"></a>仍于洛下造兴圣寺。<a id="a-H"></a>供养百僧) 晋敏帝(笃意冥感远降神仪。<a id="a-I"></a>仍于长安造通灵白马二寺)</p>
  <p id="aJ">右西晋二京。<a id="a-K"></a>合寺一百八十所。<a id="a-L"></a>译经一十三人七十三部。<a id="a-M"></a>僧尼三千七百余人 晋中宗元皇帝(文轨大同中兴江左。<a id="a-N"></a>造瓦官龙宫二寺。<a id="a-O"></a>度丹阳建业千僧) 晋肃宗明皇帝(聪圣玄览设斋兴福。<a id="a-P"></a>造皇兴道场二寺。<a id="a-Q"></a>集义学名称百僧) 晋显宗成皇帝(至意冥通圣德遐感。<a id="a-R"></a>造中兴鹿野二寺。<a id="a-S"></a>集翻经义学千僧) 晋孝哀皇帝(延问侍臣回心妙理嘉宾切对大启龙光) 晋太宗简文皇帝(仁恕温含。<a id="a-T"></a>作圣钦明。<a id="a-U"></a>造像建斋度僧立寺于长干故塔起木浮图壮丽殊伟) 晋烈宗孝武皇帝(精心奉法。<a id="a-V"></a>志念冥符。<a id="a-W"></a>师子国王钦其怀道。<a id="a-X"></a>故遣沙门昙摩撮。<a id="a-Y"></a>远送玉像以表丹情。<a id="a-Z"></a>召义解僧。<a id="a-a"></a>造皇泰寺仍舍旧第为本起寺) 晋安皇帝(笃信无怠。<a id="a-b"></a>福兴皇丛于育王塔立大石寺)</p>
  <p id="ac">右东晋一百四载。<a id="a-d"></a>合寺一千七百六十八所。<a id="a-e"></a>译经二十七人二百六十三部。<a id="a-f"></a>僧尼二万四千人 宋高祖武皇帝(启圣建元。<a id="a-g"></a>还淳反朴。<a id="a-h"></a>口诵梵本手写戒经。<a id="a-i"></a>造灵根法王二寺。<a id="a-j"></a>供招贤圣遍学千僧也) 宋太宗明皇帝(至治克昌。<a id="a-k"></a>口诵般若。<a id="a-l"></a>造丈八金像四躯铸不成改为丈四。<a id="a-m"></a>立即圆满。<a id="a-n"></a>庄严成就。<a id="a-o"></a>还高丈八。<a id="a-p"></a>旦食解斋。<a id="a-q"></a>爰感舍利。<a id="a-r"></a>造弘普中寺以召名僧) 宋太祖文皇帝(奉斋不杀。<a id="a-s"></a>精心慕道。<a id="a-t"></a>尚之雅对佛戒为宗。<a id="a-u"></a>坐致太平允如圣旨。<a id="a-v"></a>钦仰求那务兴大法。<a id="a-w"></a>造禅云寺。<a id="a-x"></a>常供养千僧)</p>
  <p id="ay">右宋世合寺一千九百一十三所。<a id="a-z"></a>译经二十三人二百一十部。<a id="a-10"></a>名僧智士郁。<a id="a-11"></a>若稻麻。<a id="a-12"></a>宝刹金轮森如竹苇。<a id="a-13"></a>释教隆盛笃信倍多。<a id="a-14"></a>僧尼三万六千人 齐太祖高皇帝(手写法华。<a id="a-15"></a>口诵般若。<a id="a-16"></a>四月八日常铸金像。<a id="a-17"></a>七月十五日普寺送盆供养三百名僧。<a id="a-18"></a>立陟屺正观二寺) 齐世祖武皇帝(造招贤游玄二寺。<a id="a-19"></a>集义学翻经三百僧。<a id="a-1A"></a>三教格量四年考校) 齐高宗明皇帝(写一切经。<a id="a-1B"></a>造千金像。<a id="a-1C"></a>口诵般若常转法花经造归依寺召习禅僧。<a id="a-1D"></a>身持六斋。<a id="a-1E"></a>务修十善)</p>
  <p id="a1F">右齐世合寺二千一十五所。<a id="a-1G"></a>译经一十六人七十二部。<a id="a-1H"></a>僧尼三万二千五百人 梁高祖武皇帝(性度弘伟。<a id="a-1I"></a>风鉴朗拔。<a id="a-1J"></a>游心七觉。<a id="a-1K"></a>陶思八禅。<a id="a-1L"></a>制五时论。<a id="a-1M"></a>转四方等。<a id="a-1N"></a>造光宅同泰等五寺。<a id="a-1O"></a>集重云殿讲众千僧国内普持六斋。<a id="a-1P"></a>兆民皆受八戒) 梁太宗简文皇帝(天姿高朗。<a id="a-1Q"></a>风神超迈委心妙法。<a id="a-1R"></a>遍览玄章。<a id="a-1S"></a>造资敬报恩二寺。<a id="a-1T"></a>刺血自书般若十部。<a id="a-1U"></a>太后讳日不食而斋。<a id="a-1V"></a>撰法集记二百余卷。<a id="a-1W"></a>法宝连璧四百许篇) 梁中宗孝元皇帝(体圣多能入微灵悟。<a id="a-1X"></a>造天居天宫二寺。<a id="a-1Y"></a>召高名高行千僧。<a id="a-1Z"></a>自讲法花每解成实)</p>
  <p id="a1a">右梁世合寺二千八百四十六所。<a id="a-1b"></a>译经四十二人二百三十八部。<a id="a-1c"></a>僧尼八万二千七百余人 梁孝宣皇帝 梁孝明皇帝(文明在政。<a id="a-1d"></a>中兴大宝。<a id="a-1e"></a>后梁社稷光被生民。<a id="a-1f"></a>于荆州造天皇陟屺大明宝光四望等寺)</p>
  <p id="a1g">右后梁二帝治在江陵三十五年。<a id="a-1h"></a>寺有一百八所。<a id="a-1i"></a>山寺有青溪鹿溪覆船龙山韭山等。<a id="a-1j"></a>并佛事严丽堂宇雕奇。<a id="a-1k"></a>睹即发心见便忘返。<a id="a-1l"></a>僧尼三千二百人。</p>
  <p id="a1m">陈高祖武皇帝。</p>
  <p id="a1n">膺宝历以君临赴会昌而司牧。<a id="a-1o"></a>身长八尺。<a id="a-1p"></a>须长三尺。<a id="a-1q"></a>旋毛覆耳。<a id="a-1r"></a>垂手过膝。<a id="a-1s"></a>以大愿力康济群生。<a id="a-1t"></a>以大庄严戡剪多难。<a id="a-1u"></a>永言沛邑思报地恩。<a id="a-1v"></a>愿使谯都同斯嘉庆。<a id="a-1w"></a>永定二年于杨州造东安寺。<a id="a-1x"></a>复为家国爰逮群生。<a id="a-1y"></a>于杨都治下造兴皇天居等四寺。<a id="a-1z"></a>皆绣棋雕楹文[木*((奐-大)/比)]粉壁。<a id="a-20"></a>三阶肃而宛转。<a id="a-21"></a>千柱赫以玲珑。<a id="a-22"></a>长表列于康衢。<a id="a-23"></a>高门临于驰道。<a id="a-24"></a>美音精舍未或可俦。<a id="a-25"></a>善德仁祠。<a id="a-26"></a>讵能为比。<a id="a-27"></a>写一切经一十二藏。<a id="a-28"></a>造金铜等身像一百万躯。<a id="a-29"></a>度僧尼七千人。<a id="a-2A"></a>修治故寺三十二所。</p>
  <p id="a2B">陈世祖文皇帝绍隆三宝。<a id="a-2C"></a>弘化五乘。<a id="a-2D"></a>盛泽比于慈云。<a id="a-2E"></a>大明方于慧日。<a id="a-2F"></a>美誉形于四海。<a id="a-2G"></a>仁心贯于三灵。<a id="a-2H"></a>刁斗无虞。<a id="a-2I"></a>干戈戴戢。<a id="a-2J"></a>修治故寺六十所。<a id="a-2K"></a>写一切经五十藏。<a id="a-2L"></a>度僧尼三千人。</p>
  <p id="a2M">陈高宗孝宣皇帝执玉版而导中麾。<a id="a-2N"></a>乘金轮而指上国。<a id="a-2O"></a>地居旦奭任总机衡。<a id="a-2P"></a>岁有丰年。<a id="a-2Q"></a>民惟大蓄。<a id="a-2R"></a>域中无事。<a id="a-2S"></a>天下咸康。<a id="a-2T"></a>于扬州禁中里造太皇寺。<a id="a-2U"></a>然以慎终追远情切。<a id="a-2V"></a>章陵为始兴昭烈王孝太妃。<a id="a-2W"></a>于太皇寺造七级木浮图。<a id="a-2X"></a>金盘将曜灵比色。<a id="a-2Y"></a>珠轮与合璧争晖。<a id="a-2Z"></a>又以汉光禅位。<a id="a-2a"></a>代丕承家。<a id="a-2b"></a>式树福田造崇皇寺。<a id="a-2c"></a>太建二年重为始兴昭烈王孝太妃。<a id="a-2d"></a>奚逮苍生。<a id="a-2e"></a>奉建灵刹高一十五丈。<a id="a-2f"></a>下安佛爪。<a id="a-2g"></a>长二寸。<a id="a-2h"></a>阔一寸。<a id="a-2i"></a>饰莹珍龛藏诸宝箧。<a id="a-2j"></a>或光飞五色焰起一寻。<a id="a-2k"></a>神变不穷。<a id="a-2l"></a>睹者改旦。<a id="a-2m"></a>造金铜像等二万躯。<a id="a-2n"></a>修理故像一百三十万躯。<a id="a-2o"></a>写一切经十二藏。<a id="a-2p"></a>修补故寺五十所。<a id="a-2q"></a>度僧尼万人。</p>
  <p id="a2r">右陈世五主。<a id="a-2s"></a>合三十四年。<a id="a-2t"></a>寺有一千二百三十二所。<a id="a-2u"></a>国家新寺一十七所。<a id="a-2v"></a>百官造者六十八所。<a id="a-2w"></a>郭内大寺三百余所。<a id="a-2x"></a>舆地图云。<a id="a-2y"></a>都下旧有七百余寺。<a id="a-2z"></a>属侯景作乱。<a id="a-30"></a>焚烧荡尽。<a id="a-31"></a>有陈大统国。<a id="a-32"></a>及细民备皆修造。<a id="a-33"></a>连甍接栋栉比皇居。<a id="a-34"></a>表塔相望星罗治下。<a id="a-35"></a>书经造像不可纪言。<a id="a-36"></a>无遮大会供僧布施。<a id="a-37"></a>放生宥罪。<a id="a-38"></a>弘宣十善汲引四民。<a id="a-39"></a>难得称矣。<a id="a-3A"></a>僧尼三万二千人。<a id="a-3B"></a>译经三人十有一部。<a id="a-3C"></a>此五代君。<a id="a-3D"></a>笃美玄宗广弘佛事。<a id="a-3E"></a>立寺造像招集名僧。<a id="a-3F"></a>晋世祖来苏家给。<a id="a-3G"></a>晋中宗富有江表。<a id="a-3H"></a>皇明丕丞宝运。<a id="a-3I"></a>孝武光启德风。<a id="a-3J"></a>宋高祖殷忧稍移天步犹阻。<a id="a-3K"></a>二年涂鲠四战兵劳。<a id="a-3L"></a>百虑畅于胸中。<a id="a-3M"></a>万机总于襟内。<a id="a-3N"></a>不倦檀那之业。<a id="a-3O"></a>常持护法之心。<a id="a-3P"></a>崇重大乘瞻仰螺髻。<a id="a-3Q"></a>讽诵龙宫弘圣不疲。<a id="a-3R"></a>清音无辍。<a id="a-3S"></a>宋太祖运兹日用布此天下太平。<a id="a-3T"></a>每兴解网之仁。<a id="a-3U"></a>思反结绳之政。<a id="a-3V"></a>齐高祖洞真假之玄妙。<a id="a-3W"></a>尽儒墨之菁华。<a id="a-3X"></a>聿修上善光隆下武。<a id="a-3Y"></a>梁高祖迈有德之前踪。<a id="a-3Z"></a>蹑净名之圣轨。<a id="a-3a"></a>纽地维之既裂。<a id="a-3b"></a>振天网之云颓。<a id="a-3c"></a>未明求衣坐以待旦。<a id="a-3d"></a>自强不息敦缉彝伦。<a id="a-3e"></a>至于鹫峰奥典鸡园密义。<a id="a-3f"></a>二谛五乘之旨。<a id="a-3g"></a>三藏九部之文。<a id="a-3h"></a>赤髭之所未详。<a id="a-3i"></a>青目由来不释。<a id="a-3j"></a>并得。<a id="a-3k"></a>文无重览义弗再思。<a id="a-3l"></a>鄙周孔之俗谟。<a id="a-3m"></a>讥老庄之名理。<a id="a-3n"></a>能令先儒解体。<a id="a-3o"></a>足使时彦伏膺。<a id="a-3p"></a>罕入户庭孰窥墙隩。<a id="a-3q"></a>独开圣览迥发天情。<a id="a-3r"></a>大智闲闲外斋八则。<a id="a-3s"></a>小心翼翼内敛四仪。<a id="a-3t"></a>临赤县而溢慈悲。<a id="a-3u"></a>寄玄扈以孚弘誓。<a id="a-3v"></a>泽周有顶道被无垠。<a id="a-3w"></a>灵应嘉祥兆符先见。<a id="a-3x"></a>宽仁德孝史备后书。<a id="a-3y"></a>显护之所不传。<a id="a-3z"></a>聂支之所未录。<a id="a-40"></a>并编之金简。<a id="a-41"></a>藏诸宝印。<a id="a-42"></a>覆以珠帐。<a id="a-43"></a>擎以玉床。<a id="a-44"></a>莲花之台妙于四柱。<a id="a-45"></a>师子之座起于九级。<a id="a-46"></a>非直软草之宾。<a id="a-47"></a>书皮代纸。<a id="a-48"></a>亦见众香之客。<a id="a-49"></a>洒血淹尘。<a id="a-4A"></a>梁记云。<a id="a-4B"></a>武帝在位四十九年。<a id="a-4C"></a>每以庭荫早倾常怀感思恒加。<a id="a-4D"></a>叹曰。<a id="a-4E"></a>虽有四海之尊。<a id="a-4F"></a>无以得申罔极。<a id="a-4G"></a>故留心释典。<a id="a-4H"></a>以八部般若十方诸佛之母。<a id="a-4I"></a>能除罪障善涤烦劳。<a id="a-4J"></a>故采众经躬述注解。<a id="a-4K"></a>法轮相继斋讲不绝。<a id="a-4L"></a>藉兹胜福望展孝心。<a id="a-4M"></a>频代二皇舍身以祈冥祐。<a id="a-4N"></a>每舍身时地为震动。<a id="a-4O"></a>于钟山起爱敬寺。<a id="a-4P"></a>青溪起智度寺。<a id="a-4Q"></a>舍旧茅居为光宅寺。<a id="a-4R"></a>至普通八年。<a id="a-4S"></a>更造同泰寺。<a id="a-4T"></a>殿台华绮房廊彩饰。<a id="a-4U"></a>陵云九级丽魏永宁。<a id="a-4V"></a>又于宫内立至敬殿。<a id="a-4W"></a>景阳台起七庙室。<a id="a-4X"></a>月中再设净馔。<a id="a-4Y"></a>每及宗庙蒸尝。<a id="a-4Z"></a>未曾不流咽涕泗。<a id="a-4a"></a>预从左右澘欷交怀。<a id="a-4b"></a>虽亿兆务殷而卷不辍手。<a id="a-4c"></a>披阅内外以夜达晨。<a id="a-4d"></a>着通史书苑及经律异相。<a id="a-4e"></a>三教义类五典文言。<a id="a-4f"></a>数千余卷。<a id="a-4g"></a>至于流恩狱市多行慈恕。<a id="a-4h"></a>其有罪不可原者。<a id="a-4i"></a>改容久之。<a id="a-4j"></a>然后下笔。<a id="a-4k"></a>察奸听讼。<a id="a-4l"></a>明若通神。<a id="a-4m"></a>自非享宴不许音乐。<a id="a-4n"></a>后宫侍御皆无罗绮。<a id="a-4o"></a>内殿寝处衣衾率素。<a id="a-4p"></a>布被莞席草履葛巾。<a id="a-4q"></a>天鉴年来口味备断。<a id="a-4r"></a>日唯一食。<a id="a-4s"></a>食止菜蔬。<a id="a-4t"></a>蜀献芋蒻。<a id="a-4u"></a>讶其香美似肉。<a id="a-4v"></a>因复出敕禁之。<a id="a-4w"></a>自古帝王莫能[企-止+爾]者(信不可思议之君父也)</p>
  <p id="a4x">晋齐王大猷(雅度清简)　晋秦王弘度(器局淹和)</p>
  <p id="a4y">晋安平王(志节峻举)　晋义阳王(理思入神)</p>
  <p id="a4z">晋下邳王(笃志经术)　晋高密王(节俭孤标)</p>
  <p id="a50">晋南平王(信而有征)　晋建平王(立身雄勇)</p>
  <p id="a51">此等诸王。<a id="a-52"></a>莫不翼佐勋业广崇佛教。<a id="a-53"></a>左右部落咸使六斋。<a id="a-54"></a>合第尊卑皆受五戒。</p>
  <p id="a55">宋临川王义庆　宋彭城王义康　宋南谯王义宣　宋临川嗣王道规　宋建安王休仁。</p>
  <p id="a56">右宋世诸王。<a id="a-57"></a>并怀文藻大习佛经。<a id="a-58"></a>每月六斋自持八戒。<a id="a-59"></a>笃习文雅义庆最优。<a id="a-5A"></a>炙輠不穷。<a id="a-5B"></a>霞明日朗。<a id="a-5C"></a>悬河无竭雨散烟飞。<a id="a-5D"></a>合内夫娘并令修戒。<a id="a-5E"></a>麾下将士咸使诵经。<a id="a-5F"></a>着宣验记赞述三宝。</p>
  <p id="a5G">齐竟陵文宣王萧子良博览六经。<a id="a-5H"></a>游心七籍。<a id="a-5I"></a>世称笔海。<a id="a-5J"></a>时号儒宗。<a id="a-5K"></a>回向桑门。<a id="a-5L"></a>遵崇释典。<a id="a-5M"></a>讲成实论。<a id="a-5N"></a>诵法华经。<a id="a-5O"></a>着净住子二十余卷。<a id="a-5P"></a>国俸之资悉营功德。<a id="a-5Q"></a>冥感雅梵有类陈王。<a id="a-5R"></a>躬说芸若还同帝释。<a id="a-5S"></a>金言暂启已迈前心。<a id="a-5T"></a>玉轴才披先燋后焰。<a id="a-5U"></a>褰帷东夏。<a id="a-5V"></a>变越绝之风。<a id="a-5W"></a>拥瑞西河。<a id="a-5X"></a>改隆中之俗。</p>
  <p id="a5Y">梁昭明太子　梁晋安殿下。</p>
  <p id="a5Z">昭明道契生知。<a id="a-5a"></a>晋安德光天纵。<a id="a-5b"></a>邀游礼乐之囿。<a id="a-5c"></a>驰骋仁义之场。<a id="a-5d"></a>洛滨之誉。<a id="a-5e"></a>振古莫俦。<a id="a-5f"></a>河曲之文。<a id="a-5g"></a>于焉靡逮。<a id="a-5h"></a>夏开方而且愧姬诵拟以多惭。<a id="a-5i"></a>昆季八王。<a id="a-5j"></a>连枝十俊。<a id="a-5k"></a>并学穷百氏。<a id="a-5l"></a>文统九流。<a id="a-5m"></a>绚气逸于风云。<a id="a-5n"></a>好词光于日月。<a id="a-5o"></a>尊重妙法。<a id="a-5p"></a>钦敬福门。<a id="a-5q"></a>至如承华旦启。<a id="a-5r"></a>肃城晓辟。<a id="a-5s"></a>名僧结侣。<a id="a-5t"></a>通儒总萃。<a id="a-5u"></a>吐纳辞理。<a id="a-5v"></a>品藻内外。<a id="a-5w"></a>能令硕德折谈先贤称疾。<a id="a-5x"></a>无劳拥经入巷。<a id="a-5y"></a>不假羊车诣门。</p>
  <p id="a5z">陈鄱阳王　陈豫章王　陈衡阳王　陈桂阳王　陈义阳王　陈新蔡王。</p>
  <p id="a60">右六王。<a id="a-61"></a>并渔猎坟典游戏篇章。<a id="a-62"></a>崇奉释门。<a id="a-63"></a>研精妙理。<a id="a-64"></a>书经造像。<a id="a-65"></a>受戒持斋。<a id="a-66"></a>每事悲田。<a id="a-67"></a>相仍檀舍。</p>
  <p id="a68">晋彭城侯刘遗民(撰五时教着九想诗)晋豫章太守雷次宗(精心慕法造栖灵寺)晋临淮令周续之(服道日新)晋新蔡侯毕颖之(心期净域)晋南阳长宗炳之(如事恳苦)</p>
  <p id="a69">右五贤。<a id="a-6A"></a>谢职遗荣。<a id="a-6B"></a>策名神府。<a id="a-6C"></a>从远师游憩。<a id="a-6D"></a>意志隐沦。<a id="a-6E"></a>等布一心。<a id="a-6F"></a>俱履幽极。<a id="a-6G"></a>藉芙蓉于中流。<a id="a-6H"></a>荫琼柯以咏言。<a id="a-6I"></a>飘云气于八极。<a id="a-6J"></a>泛香风于百年。<a id="a-6K"></a>体忘安以弥穆。<a id="a-6L"></a>心超乐以自然。</p>
  <p id="a6M">晋尚书令何充(忠素简质)晋尚书左仆射褚翌(志操冰霜)晋尚书右仆射诸葛恢(履道贞固)晋尚书凭怀(不避声色)晋尚书谢广(抱诚直谏)</p>
  <p id="a6N">右自桓玄庾冰辅政之日。<a id="a-6O"></a>共扇邪风嫌僧抗礼。<a id="a-6P"></a>充等五贤与议官博士等建议云。<a id="a-6Q"></a>寻汉魏逮晋不闻异议。<a id="a-6R"></a>尊卑宪章无或暂替令沙门守戒之笃者。<a id="a-6S"></a>每烧香咒愿。<a id="a-6T"></a>必先国家。<a id="a-6U"></a>欲福祐之。<a id="a-6V"></a>隆情无极已。<a id="a-6W"></a>奉上崇善出于自然。<a id="a-6X"></a>礼仪之简盖由守法。<a id="a-6Y"></a>是以先皇御世因而弗革。<a id="a-6Z"></a>所谓因其所利而惠之。<a id="a-6a"></a>贤愚莫敢不用情。<a id="a-6b"></a>上有天覆地载之施。<a id="a-6c"></a>下有守一修善之人。<a id="a-6d"></a>宜遵先帝故事佥议为长。<a id="a-6e"></a>众莫不允。</p>
  <p id="a6f">晋司徒公王谧。<a id="a-6g"></a>谧见东掖寺门辄有金光烛地。<a id="a-6h"></a>因往掘之得一金像。<a id="a-6i"></a>合光七尺。<a id="a-6j"></a>别起精舍终身供养。<a id="a-6k"></a>又感瑞呈真造东安寺。</p>
  <p id="a6l">晋护军将军王默　晋后将军刘抑　晋江州刺史庾悦　晋寻阳太守阮侃。</p>
  <p id="a6m">右四贤皆立寺造像归命释门。</p>
  <p id="a6n">晋辅国大将军何无忌(崇信克终造枳园寺)忌以安帝西还皇运凯泰。<a id="a-6o"></a>道俗同庆。<a id="a-6p"></a>江表会昌。<a id="a-6q"></a>劝帝兴启释门修功德。<a id="a-6r"></a>晋雍州刺史史郄恢(弥陀出游造金像寺)晋武昌太守陶侃。<a id="a-6s"></a>侃临广州日。<a id="a-6t"></a>有渔人于海中见神光经旬弥盛。<a id="a-6u"></a>恢以白侃。<a id="a-6v"></a>侃就看乃是阿育王像。<a id="a-6w"></a>接归武昌送寒溪寺。<a id="a-6x"></a>感动功德远近发心侃之力也。</p>
  <p id="a6y">晋丹阳尹高悝(奉福感灵造灵应寺)</p>
  <p id="a6z">咸和中悝行至张侯桥。<a id="a-70"></a>望浦内有五色光。<a id="a-71"></a>出水上高数尺。<a id="a-72"></a>悝往看之。<a id="a-73"></a>乃得金像。<a id="a-74"></a>无有光趺。<a id="a-75"></a>灵颜希世。<a id="a-76"></a>工制殊常。<a id="a-77"></a>悝大发心劝。<a id="a-78"></a>民功德。</p>
  <p id="a79">晋清信士张继世。<a id="a-7A"></a>继世以捕鱼为业。<a id="a-7B"></a>见水上有光。<a id="a-7C"></a>乃是金像花趺。<a id="a-7D"></a>简成帝送安悝像。<a id="a-7E"></a>齐同如一。<a id="a-7F"></a>世遂发心弃其本业。<a id="a-7G"></a>终日策勤。<a id="a-7H"></a>成帝回向信佛威灵。</p>
  <p id="a7I">晋清信士董宗之　宗之本合浦渔人。<a id="a-7J"></a>每见水底光耀就取。<a id="a-7K"></a>乃得佛光。<a id="a-7L"></a>文帝送安像背。<a id="a-7M"></a>宛然符合。<a id="a-7N"></a>因尔渐。<a id="a-7O"></a>诚舍恶归善。<a id="a-7P"></a>终身行道。<a id="a-7Q"></a>自写大品。<a id="a-7R"></a>月转一遍。<a id="a-7S"></a>三十许年专意为业。</p>
  <p id="a7T">晋太常卿朱鹰。<a id="a-7U"></a>鹰在松江沪渎口。<a id="a-7V"></a>感二石像水上浮来愍帝奉迎于通玄寺供养。<a id="a-7W"></a>鹰遂委命法桥。<a id="a-7X"></a>以为自任。</p>
  <p id="a7Y">晋常侍戴安道(学艺优达造招隐寺。<a id="a-7Z"></a>手自刺五夹纻像。<a id="a-7a"></a>并相好无比。<a id="a-7b"></a>恒放身光)晋符玺郎李通(守志一心)晋彭城侯黄欣(至信纯厚)晋太仆卿王珣(克意令终造石涧寺)晋豫章太守范宁(檀舍不倦结志慧持于鹄岭山造栖禅寺)晋太常殷仲堪(至孝克终灵文为感)晋东海何承天(博览内外师表严公)晋吴郡张恭(恳诚奉戒)晋兖州刺史王恭(钦胜重德延敬持公)晋丞相王导(缉谐妙理)晋琅琊王[王*氏](直而无侮)晋太尉庾元规(淳性不渝)晋廷尉桓茂(德及有情)晋太常谢幼舆(显仁藏用)晋陈郡谢混(风彩映俗)晋光禄周伯仁(特达生崖。<a id="a-7c"></a>清风自扇)晋中丞郄超(钦贤重法托意远林)晋右卫将军褚叔度(风雅通赡)晋长广太守李嶷(硕信怀道)晋尚书大原公王蒙(仁厚济世)晋陈郡殷融(英俊罕匹)晋尚书卫玠(敦雅绝伦)晋寻阳刺史桓伊(忘己济物。<a id="a-7d"></a>造东林寺)晋侍中袁彦伯(清风通举)晋东阳太守谢安石(神彩韶迈)晋尚书殷仲文(风流儒雅抗志云霄)晋会稽内史王羲之(文翰惊绝)晋益州刺史毛璩(倾慕顶礼托志持公)晋文学王洽。<a id="a-7e"></a>刘恢。<a id="a-7f"></a>殷浩。<a id="a-7g"></a>许询。<a id="a-7h"></a>孙绰等。<a id="a-7i"></a>并一代名流千里骏骥。<a id="a-7j"></a>学无弃日。<a id="a-7k"></a>洛东知其博文。<a id="a-7l"></a>手不释卷。<a id="a-7m"></a>傍人惧其为疾。<a id="a-7n"></a>英声跨俗逸气超群。<a id="a-7o"></a>至若彦伯着后汉书嘉赞佛理。<a id="a-7p"></a>玄阙义府崇慕道林。</p>
  <p id="a7q">宋尚书宗敬(恳至感人)宋中书令沈庆(倾诚动物)宋光禄卿戴颙(巧思通神。<a id="a-7r"></a>颙手制治丈六金像。<a id="a-7s"></a>相好无比。<a id="a-7t"></a>后放光明)宋新亭侯刘绍(至愿冥符)宋徐州刺史王仲德(精诚感彻)宋中书范泰(博物玄通)宋御史王弘(清通迈俗)宋侍中司空昭公刘僶(谋佐王室)宋始兴公王恢(敬重弥至委质严师)宋仪同萧思活(子弟合门克己护戒)宋尚书谢庄(聪悟特达)齐御史袁敏孙(奉戒无怠)齐吏部谢眺(缘情冠世敬信绝伦)齐太尉文忠公徐孝嗣。</p>
  <p id="a7u">齐太尉文宪公王俭。</p>
  <p id="a7v">右二公。<a id="a-7w"></a>文忠有柱石之材。<a id="a-7x"></a>文宪怀伊霍之量。<a id="a-7y"></a>经纶备举朝野具瞻。<a id="a-7z"></a>笃信甚于嘉宾。<a id="a-80"></a>识悟方之灵运。<a id="a-81"></a>佛法光显寔寄其人。</p>
  <p id="a82">齐特进张绪(发心至理)齐中书令周颙(解玄盖世)齐侍中左尚书中书令太子中庶子国子祭酒征君何胤。<a id="a-83"></a>右素履忠密风力闲赡。<a id="a-84"></a>抱玉烛之祯气膺大贤之一期。<a id="a-85"></a>学穷经史。<a id="a-86"></a>心苞玄奥。<a id="a-87"></a>和天变序之乐。<a id="a-88"></a>后成曲台之礼。<a id="a-89"></a>淹淳稷下之论。<a id="a-8A"></a>欧阳萧子之书。<a id="a-8B"></a>易剖京施。<a id="a-8C"></a>诗分韩楚。<a id="a-8D"></a>皆为训释靡不必该。<a id="a-8E"></a>请业质疑。<a id="a-8F"></a>虚至实返。<a id="a-8G"></a>聚徒教授。<a id="a-8H"></a>学治成群。<a id="a-8I"></a>于般若寺立明珠柱。<a id="a-8J"></a>深向释氏。<a id="a-8K"></a>雅敦内教。<a id="a-8L"></a>珠柱放光七日七夜。</p>
  <p id="a8M">梁侍中尚书左仆射中卫将军特进右光禄简肃子徐勉。<a id="a-8N"></a>温雅夙闻。<a id="a-8O"></a>圭璋早着。<a id="a-8P"></a>明堂曲台之典。<a id="a-8Q"></a>左夏韩益之书。<a id="a-8R"></a>风飞焱竖之文。<a id="a-8S"></a>淹中稷下之学。<a id="a-8T"></a>龙宫半珠之道。<a id="a-8U"></a>鹫山华水之卷。<a id="a-8V"></a>莫不穷源尽奥。<a id="a-8W"></a>递为留心。</p>
  <p id="a8X">梁侍中护军将军简子周舍。<a id="a-8Y"></a>右岐嶷夙成圭璋幼发。<a id="a-8Z"></a>蒸蒸色难。<a id="a-8a"></a>无劳孟武之问。<a id="a-8b"></a>謇謇敬劝。<a id="a-8c"></a>不待季康所疑。<a id="a-8d"></a>事显闺庭。<a id="a-8e"></a>名传邦邑。<a id="a-8f"></a>九流百氏之记。<a id="a-8g"></a>六诗五礼之文。<a id="a-8h"></a>皆博穷前古为准当世。<a id="a-8i"></a>兼以受持佛戒。<a id="a-8j"></a>回向释门。<a id="a-8k"></a>绝彼膻腥。<a id="a-8l"></a>甘兹蔬素。<a id="a-8m"></a>究龙宫之金牒。<a id="a-8n"></a>殚鹄林之玉旨。<a id="a-8o"></a>每以毗城胜集摩竭微言。<a id="a-8p"></a>折角解颐。<a id="a-8q"></a>独高时彦。</p>
  <p id="a8r">梁尚书令沈约(文苑翰林。<a id="a-8s"></a>独推江表。<a id="a-8t"></a>学为世范。<a id="a-8u"></a>才盖时英)梁尚书仆射朱异(弼谐帝道。<a id="a-8v"></a>建立法幢)梁始兴令陆咸(颖锐出群。<a id="a-8w"></a>倾心正觉)梁侍中袁粲(操履明直。<a id="a-8x"></a>每树法筵)梁国子祭酒张充(硕学钩深。<a id="a-8y"></a>笃志玄道)梁太子侍读王晔(绝世无偶)梁东宫太子庶子柳澄(谈玄不穷)梁中书令王僧孺(学综玄儒)梁著作箫子显(品藻内外)梁度支尚书箫子恪(安心玄道)梁秘书监何敬客(不坠彝伦)梁吏部尚书谢举(面折延诤)梁行军下簿刘孝威(有安国之详谨蹈灵运之玄风)梁黄门陈伯之(信而好古)梁中庶子孔休源(立身忠正行己清恪)梁中庶子平西安北戎昭将军襄阳令刘遵。<a id="a-8z"></a>仪表温润。<a id="a-90"></a>风姿韶朗。<a id="a-91"></a>趋步生光久而可敬。<a id="a-92"></a>芝叶银钩之巧。<a id="a-93"></a>堪悬帐中。<a id="a-94"></a>龟文鸟足之奇。<a id="a-95"></a>信安台上。<a id="a-96"></a>梁天官尚书刘孝绰(声名盖世)梁襄州太守柳津(誓舍簪缨崇玄履道)梁文学王元长(俊气无前)梁领军将军刘孝仪(素履忠密远崇出世)梁左丞张稷(识真通理)</p>
  <p id="a97">梁宁蛮长史徐摛(风雅闲澹。<a id="a-98"></a>清辩入神)梁中书颜之推(恭俭笃信)梁侍中中庶子温子王训(神用韶朗。<a id="a-99"></a>风仪闲俊。<a id="a-9A"></a>出忠入孝。<a id="a-9B"></a>勇义尚廉。<a id="a-9C"></a>坟素必该。<a id="a-9D"></a>流略斯总)梁散骑常侍章侯王规(朝廷羽仪。<a id="a-9E"></a>廊庙祀梓昂昂后进。<a id="a-9F"></a>飞缨石渠。<a id="a-9G"></a>婉婉来仪。<a id="a-9H"></a>抠衣金马)</p>
  <p id="a9I">梁东阳郡乌阳县双林寺傅大士。<a id="a-9J"></a>常转法轮。<a id="a-9K"></a>绍隆尊位。<a id="a-9L"></a>分身世界济度群生。<a id="a-9M"></a>或胸臆之间。<a id="a-9N"></a>乍表金色。<a id="a-9O"></a>拳握之内。<a id="a-9P"></a>时吐异香。<a id="a-9Q"></a>或现身长丈余。<a id="a-9R"></a>臂过于膝。<a id="a-9S"></a>脚长二尺指长五寸。<a id="a-9T"></a>两目分明双瞳照耀。<a id="a-9U"></a>颜貌端严有大人之相。<a id="a-9V"></a>遣使赍书。<a id="a-9W"></a>赠梁武曰。<a id="a-9X"></a>双林树下当来解脱善惠大士。<a id="a-9Y"></a>白国主救世菩萨。<a id="a-9Z"></a>今条上中下善。<a id="a-9a"></a>希能受持。<a id="a-9b"></a>其上善。<a id="a-9c"></a>略以虚怀为本。<a id="a-9d"></a>不着为宗。<a id="a-9e"></a>忘相为因。<a id="a-9f"></a>涅槃为果。<a id="a-9g"></a>其中善。<a id="a-9h"></a>略以治身为本。<a id="a-9i"></a>治国为宗。<a id="a-9j"></a>天上人间果报安乐。<a id="a-9k"></a>其下善。<a id="a-9l"></a>略以护养众生。<a id="a-9m"></a>梁武延之。<a id="a-9n"></a>仍居钟山之下定林寺。<a id="a-9o"></a>坐荫高松。<a id="a-9p"></a>卧依盘石。<a id="a-9q"></a>四彻之中恒注甘露。<a id="a-9r"></a>六旬之内常雨天花。<a id="a-9s"></a>梁武于华林园重云殿开般若题。<a id="a-9t"></a>独设一榻与天旨对扬。<a id="a-9u"></a>及玉辇升殿。<a id="a-9v"></a>晏然箕坐。<a id="a-9w"></a>宪司讥问。<a id="a-9x"></a>但云。<a id="a-9y"></a>法地若动则一切不安。<a id="a-9z"></a>且知梁运将终。<a id="a-A0"></a>救愍兵灾。<a id="a-A1"></a>乃燃臂为灯。<a id="a-A2"></a>冀攘来祸。<a id="a-A3"></a>至太建元年夏。<a id="a-A4"></a>右胁而卧奄然涅槃。<a id="a-A5"></a>于时隆暑赫曦。<a id="a-A6"></a>温暖无异。<a id="a-A7"></a>色貌敷愉。<a id="a-A8"></a>光彩鲜洁。<a id="a-A9"></a>香气充满。<a id="a-AA"></a>屈伸如恒。<a id="a-AB"></a>观者发心叹未曾有。</p>
  <p id="aAC">陈尚书右仆射章侯徐陵(文章冠绝。<a id="a-AD"></a>敬信罕俦。<a id="a-AE"></a>造像万躯。<a id="a-AF"></a>写经一藏)陈少保尚书左仆射袁宪(忠节罕辈。<a id="a-AG"></a>笃信莫过于上定林寺造夹纻像十躯)陈尚书仆射江总(缘情颖拔。<a id="a-AH"></a>形于前代。<a id="a-AI"></a>于匡山造弥勒像。<a id="a-AJ"></a>高八十尺写一切经一藏。<a id="a-AK"></a>三千七百五十二卷)陈吏部尚书廷尉卿毛嘉(志节高峻。<a id="a-AL"></a>仁厚兼隆。<a id="a-AM"></a>书运二王。<a id="a-AN"></a>学侔三贾。<a id="a-AO"></a>躬自运笔写维摩经。<a id="a-AP"></a>梁世子云不能加之也)陈东宫舍人傅縡(学侔王郑。<a id="a-AQ"></a>才方谢陆。<a id="a-AR"></a>备闲三教。<a id="a-AS"></a>妙解一乘。<a id="a-AT"></a>拔萃超群。<a id="a-AU"></a>海内推揖)此等所引。<a id="a-AV"></a>并有录者。<a id="a-AW"></a>具在史籍。<a id="a-AX"></a>不复委言。<a id="a-AY"></a>至如谢朏谢览舍生存义柳忼柳惔推功弗有。<a id="a-AZ"></a>江淹任昉终始宜哉。<a id="a-Aa"></a>刘杳顾协著述尽美。<a id="a-Ab"></a>张弘策之慎密。<a id="a-Ac"></a>吕僧珍之匪懈。<a id="a-Ad"></a>郑绍叔忠诚。<a id="a-Ae"></a>王业萧颖胄。<a id="a-Af"></a>首膺义举。<a id="a-Ag"></a>咸为世宝。<a id="a-Ah"></a>抑又通家皆一代之大儒。<a id="a-Ai"></a>寔四海之名胄。<a id="a-Aj"></a>并蕴经国之略。<a id="a-Ak"></a>俱称君子之门。<a id="a-Al"></a>社稷由其乃安。<a id="a-Am"></a>上下赖其方穆。<a id="a-An"></a>有文有武匡世匡家。<a id="a-Ao"></a>人标九合之功。<a id="a-Ap"></a>并树千秋之业。<a id="a-Aq"></a>莫不委其五体敬我三尊。<a id="a-Ar"></a>忍辱慈悲恕己推物。<a id="a-As"></a>视玄黄其若梦。<a id="a-At"></a>听钟鼓其如聋。<a id="a-Au"></a>贱尺璧而重片言。<a id="a-Av"></a>投发肤而祈半偈。<a id="a-Aw"></a>蒙笔屡尽。<a id="a-Ax"></a>不能记其所行。<a id="a-Ay"></a>蔡纸徒穷。<a id="a-Az"></a>未易陈其为益。<a id="a-B0"></a>兹例甚众罕以究言。<a id="a-B1"></a>蜀陈隋世。<a id="a-B2"></a>贵时英闾阎士女。<a id="a-B3"></a>高门连阊阖。<a id="a-B4"></a>崇基接太阶。<a id="a-B5"></a>戚里之皇亲。<a id="a-B6"></a>帝京之富室。<a id="a-B7"></a>颙颙慕道各各横经。<a id="a-B8"></a>口诵金言手披玉轴。<a id="a-B9"></a>其众也。<a id="a-BA"></a>如草木之依大地。<a id="a-BB"></a>其遇也。<a id="a-BC"></a>犹鳞介之泛长川。<a id="a-BD"></a>至于白屋农夫无名野老。<a id="a-BE"></a>薄知希向。<a id="a-BF"></a>少发信心者。<a id="a-BG"></a>不可称计。<a id="a-BH"></a>胡得纪言。<a id="a-BI"></a>所以福祐于四生。<a id="a-BJ"></a>庆资于三世。<a id="a-BK"></a>允仁允恕及子及孙。<a id="a-BL"></a>其能行之德。<a id="a-BM"></a>无不至也。</p>
  <p id="aBN">元魏太祖道武皇帝(讳圭)运钟丧乱宇内分崩。<a id="a-BO"></a>生民不见俎豆之容。<a id="a-BP"></a>黔首时睹戎马之迹。<a id="a-BQ"></a>礼乐文章扫地将尽。<a id="a-BR"></a>太祖以雄杰之深姿。<a id="a-BS"></a>包大君之雅量。<a id="a-BT"></a>克平朔野。<a id="a-BU"></a>奄有中州。<a id="a-BV"></a>大启龙光。<a id="a-BW"></a>潜被日用。<a id="a-BX"></a>天兴元年下诏曰。<a id="a-BY"></a>佛法之兴其来尚矣。<a id="a-BZ"></a>于京邑建饰容范修整寺舍。<a id="a-Ba"></a>又于虞虢之地造十五级浮图。<a id="a-Bb"></a>起开泰定国二寺。<a id="a-Bc"></a>写一切经。<a id="a-Bd"></a>铸千金像。<a id="a-Be"></a>召三百名僧。<a id="a-Bf"></a>每月法集。</p>
  <p id="aBg">魏太宗明元皇帝(讳嗣)明睿宽雅非礼不言。<a id="a-Bh"></a>愍念四生。<a id="a-Bi"></a>敬重三宝。<a id="a-Bj"></a>仍于邺下大度僧尼。</p>
  <p id="aBk">魏世祖太武皇帝(讳焘)气盖当时。<a id="a-Bl"></a>威振天下。<a id="a-Bm"></a>匣牍四海牢笼万邦。<a id="a-Bn"></a>回向一乘归依三宝。<a id="a-Bo"></a>复伽蓝之胜地。<a id="a-Bp"></a>创招提之净宫。<a id="a-Bq"></a>仍于邺城造宗正寺。<a id="a-Br"></a>后因崔皓始沦正法。</p>
  <p id="aBs">魏高宗文武皇帝(讳浚)聪达颖悟。<a id="a-Bt"></a>风格异伦。<a id="a-Bu"></a>重兴佛教修复寺宇。<a id="a-Bv"></a>释门广被始自文成。<a id="a-Bw"></a>凡度僧尼三万许人。</p>
  <p id="aBx">魏显祖献文皇帝(讳弘)德配彼天。<a id="a-By"></a>道邻极圣。<a id="a-Bz"></a>造招隐寺。<a id="a-C0"></a>召坐禅僧。</p>
  <p id="aC1">魏高祖孝文皇帝(讳宏)神光照室。<a id="a-C2"></a>和气充庭。<a id="a-C3"></a>仁孝绰然。<a id="a-C4"></a>岐嶷显著。<a id="a-C5"></a>听览政事。<a id="a-C6"></a>从善如流。<a id="a-C7"></a>哀矜百姓。<a id="a-C8"></a>恒思济益。<a id="a-C9"></a>以太后忌日哭於陵左。<a id="a-CA"></a>绝膳二日。<a id="a-CB"></a>哭不辍声。<a id="a-CC"></a>仍于邺都造安养寺。<a id="a-CD"></a>硕德高僧四方云集。<a id="a-CE"></a>六宫侍女皆持年三月六。<a id="a-CF"></a>其精进诵经者并度出家。<a id="a-CG"></a>事无大小务于赒给。<a id="a-CH"></a>常谓史官无讳国恶。<a id="a-CI"></a>手不释卷。<a id="a-CJ"></a>览之便讲。<a id="a-CK"></a>爱奇好士情如饥渴。<a id="a-CL"></a>善谈庄老。<a id="a-CM"></a>尤敦释义。<a id="a-CN"></a>才藻富赡。<a id="a-CO"></a>文章百篇。<a id="a-CP"></a>悠然远迈。<a id="a-CQ"></a>不以世务妨道。<a id="a-CR"></a>而幼承洪绪。<a id="a-CS"></a>早着睿圣之风。<a id="a-CT"></a>时以文明摄事优游。<a id="a-CU"></a>拱已玄览。<a id="a-CV"></a>独得着自不言神契。<a id="a-CW"></a>所标固以符于冥化。<a id="a-CX"></a>及躬总大政一日万机。<a id="a-CY"></a>十许年间曾不暇给。<a id="a-CZ"></a>钦明稽古。<a id="a-Ca"></a>协御天人。<a id="a-Cb"></a>帝王制作。<a id="a-Cc"></a>朝野轨度。<a id="a-Cd"></a>斟酌用舍。<a id="a-Ce"></a>焕乎文章。<a id="a-Cf"></a>然而尽圣穷神继天绍历。<a id="a-Cg"></a>奉为先皇。<a id="a-Ch"></a>于大觉寺修葺堂宇。<a id="a-Ci"></a>嚫施隆厚供给丰华。<a id="a-Cj"></a>影塔经台粲然备举。<a id="a-Ck"></a>上标金刹下列银楹。<a id="a-Cl"></a>雁翼临云。<a id="a-Cm"></a>龙首承日。<a id="a-Cn"></a>名僧继踵法侣排肩。<a id="a-Co"></a>朝步莲池暮栖香阁。<a id="a-Cp"></a>风流慧苑。<a id="a-Cq"></a>梵响禅林。<a id="a-Cr"></a>召三百许僧六时不坠。<a id="a-Cs"></a>所度僧尼一万四千人。</p>
  <p id="aCt">魏世宗宣武皇帝(讳恪)于式干殿为诸僧朝臣。<a id="a-Cu"></a>讲维摩经。<a id="a-Cv"></a>喜怒不形。<a id="a-Cw"></a>雅爱经史。<a id="a-Cx"></a>尤长释义。<a id="a-Cy"></a>善风仪美容貌。<a id="a-Cz"></a>德格阴阳。<a id="a-D0"></a>明并日月。<a id="a-D1"></a>播文教以怀远人。<a id="a-D2"></a>调礼乐以旌俊达。<a id="a-D3"></a>于三河六郡之地。<a id="a-D4"></a>泾渭[溧-木+(革*月)][滻-文+(立-一)]之区。<a id="a-D5"></a>造普通大定等四寺。<a id="a-D6"></a>供养三学千僧。</p>
  <p id="aD7">魏肃宗孝明皇帝(讳诩)得一居贞。<a id="a-D8"></a>体二邻极。<a id="a-D9"></a>总三乘以驰骋。<a id="a-DA"></a>临四衢而闲步。<a id="a-DB"></a>仍于邺下造大觉寺。<a id="a-DC"></a>窈窕曲房参差复殿。<a id="a-DD"></a>风飙出其户牖。<a id="a-DE"></a>云霞起于檐楹。<a id="a-DF"></a>见珍木之相缭。<a id="a-DG"></a>视芳草其如积须达金地差得相方。<a id="a-DH"></a>迦兰竹园犹难比拟。</p>
  <p id="aDI">魏敬宗孝庄皇帝(讳悠一本讳假)风神秀迈姿貌瑰伟。<a id="a-DJ"></a>素履忠贞。<a id="a-DK"></a>夙称民望。<a id="a-DL"></a>造五精舍。<a id="a-DM"></a>刻万石像。</p>
  <p id="aDN">西魏武皇帝(讳修)善穷数术兼闲武艺。<a id="a-DO"></a>纂登真之要旨。<a id="a-DP"></a>钦出世之玄猷。<a id="a-DQ"></a>永熙元年于长安造陟屺寺。<a id="a-DR"></a>供养二百名僧。<a id="a-DS"></a>四时讲诵略无弃日。</p>
  <p id="aDT">魏文皇帝(讳宝炬)立德立仁。<a id="a-DU"></a>允文允武。<a id="a-DV"></a>常行信舍。<a id="a-DW"></a>每运慈悲。<a id="a-DX"></a>大统元年造般若寺。<a id="a-DY"></a>拯济孤老供给病僧。<a id="a-DZ"></a>口诵法花。<a id="a-Da"></a>身持净戒。<a id="a-Db"></a>起七觉殿。<a id="a-Dc"></a>为四禅室。<a id="a-Dd"></a>供养无辍。<a id="a-De"></a>檀忍不穷魏孝靖皇帝(讳善见)</p>
  <p id="aDf">右魏肇膺王瑞远协冥符。<a id="a-Dg"></a>庆集寿丘神照若水。<a id="a-Dh"></a>九围仁被四海威加。<a id="a-Di"></a>继三皇之茂绪。<a id="a-Dj"></a>纂五帝之徽踪。<a id="a-Dk"></a>高祖以藏圣御天徙京定鼎。<a id="a-Dl"></a>世宗以睿明承业廓宁区夏。<a id="a-Dm"></a>绍累圣之基。<a id="a-Dn"></a>资则天之业。<a id="a-Do"></a>式观乾象俯协人谋远遵古式深知时事。<a id="a-Dp"></a>考龟袭吉迁宅漳滏。<a id="a-Dq"></a>再昌宝历克树洪基。<a id="a-Dr"></a>圣德重光。<a id="a-Ds"></a>暨于九叶而受终。<a id="a-Dt"></a>文祖运钟靖帝。</p>
  <p id="aDu">右元魏君临一十七帝。<a id="a-Dv"></a>一百七十年。<a id="a-Dw"></a>国家大寺四十七所。<a id="a-Dx"></a>又于北代恒安治西。<a id="a-Dy"></a>旁各上下三十余里。<a id="a-Dz"></a>镌石置龛遍罗佛像。<a id="a-E0"></a>计非可尽庄严弘观。<a id="a-E1"></a>今见存焉。<a id="a-E2"></a>虽屡遭法灭斯龛不坏。<a id="a-E3"></a>其王公贵室五等诸侯寺八百三十九所。<a id="a-E4"></a>百姓造寺三万余所。<a id="a-E5"></a>总度僧尼二百万人。<a id="a-E6"></a>译经一十九人四十九部。</p>
  <p id="aE7">高齐高祖文宣皇帝(讳洋)降就日之灵。<a id="a-E8"></a>垂望云之庆。<a id="a-E9"></a>河图负字。<a id="a-EA"></a>验帝录之祯符。<a id="a-EB"></a>海外占风。<a id="a-EC"></a>知中国之有圣。<a id="a-ED"></a>九牧来贡。<a id="a-EE"></a>百神咸袟。<a id="a-EF"></a>贵道尚德。<a id="a-EG"></a>藏用显仁。<a id="a-EH"></a>或出或处。<a id="a-EI"></a>非小节之所量。<a id="a-EJ"></a>乍智乍。<a id="a-EK"></a>愚故大人之所鉴。<a id="a-EL"></a>至如弘通象法。<a id="a-EM"></a>庄严金地。<a id="a-EN"></a>机来深浅。<a id="a-EO"></a>并赴泥洹之门。<a id="a-EP"></a>土随净秽。<a id="a-EQ"></a>皆等琉璃之色。<a id="a-ER"></a>至如折伏憍慢。<a id="a-ES"></a>殊丹水之战。<a id="a-ET"></a>厌离缠缚。<a id="a-EU"></a>异昭华之礼。<a id="a-EV"></a>所以斟酌能仁。<a id="a-EW"></a>碎波旬之众。<a id="a-EX"></a>宪章觉者。<a id="a-EY"></a>轻轮王之尊。<a id="a-EZ"></a>固是大权应物弘誓利生者也。<a id="a-Ea"></a>天保之始请稠禅师。<a id="a-Eb"></a>受菩萨戒。<a id="a-Ec"></a>于是又断肉禁酒。<a id="a-Ed"></a>放舍鹰鹞。<a id="a-Ee"></a>去官渔网。<a id="a-Ef"></a>又断天下屠杀。<a id="a-Eg"></a>月六年三劝民斋戒。<a id="a-Eh"></a>诸官园及六坊公私荤菜皆悉除之。<a id="a-Ei"></a>外有者不许入。<a id="a-Ej"></a>大起寺塔。<a id="a-Ek"></a>度僧尼满于诸州。<a id="a-El"></a>又以昭玄大统法上为戒师。<a id="a-Em"></a>常布发于地令师践之。<a id="a-En"></a>天保二年诏曰。<a id="a-Eo"></a>仰惟慈明缉宁四海。<a id="a-Ep"></a>欲报之德正觉是凭。<a id="a-Eq"></a>诸鸷鸟伤生之类。<a id="a-Er"></a>宜放之山林。<a id="a-Es"></a>其以此地为太皇太后经始宝塔。<a id="a-Et"></a>废鹰师曹为报德寺。<a id="a-Eu"></a>所度僧尼八千余人。<a id="a-Ev"></a>十年之中佛法大盛。</p>
  <p id="aEw">齐肃宗孝昭皇帝(讳演)袭枢电之征。<a id="a-Ex"></a>继星虹之庆。<a id="a-Ey"></a>光被四表。<a id="a-Ez"></a>协顺三辰。<a id="a-F0"></a>体道居尊。<a id="a-F1"></a>显仁作圣。<a id="a-F2"></a>奉崇至教。<a id="a-F3"></a>情寄玄门。<a id="a-F4"></a>奈国法轮。<a id="a-F5"></a>尼园广说。<a id="a-F6"></a>四谛八揵之旨。<a id="a-F7"></a>五乘十行之诠。<a id="a-F8"></a>香山巨力且日难胜。<a id="a-F9"></a>表里皮书犹云未备。<a id="a-FA"></a>随世间之行业。<a id="a-FB"></a>应群生之弘誓。<a id="a-FC"></a>奉为先皇写一切经。<a id="a-FD"></a>一十二藏。<a id="a-FE"></a>合三万八千四十七卷。<a id="a-FF"></a>青首紫绦。<a id="a-FG"></a>银绳金缕。<a id="a-FH"></a>覆以莲花之帐。<a id="a-FI"></a>擎以师子之台。<a id="a-FJ"></a>文与日月俱悬。<a id="a-FK"></a>功将造化同广。<a id="a-FL"></a>凡度僧尼三千许人。</p>
  <p id="aFM">齐世祖武成皇帝(讳湛)广济群生。<a id="a-FN"></a>应游佛刹。<a id="a-FO"></a>芳林园内。<a id="a-FP"></a>更兴花盖之词。<a id="a-FQ"></a>洛邑城旁。<a id="a-FR"></a>还纡玺书之颂。<a id="a-FS"></a>层台别观并树伽蓝。<a id="a-FT"></a>璧玉珠玑咸充供具。<a id="a-FU"></a>躬自顶礼。<a id="a-FV"></a>每事经行。<a id="a-FW"></a>大宁元年创营宝塔。<a id="a-FX"></a>脱珍御服并入檀财。<a id="a-FY"></a>转大品经月盈数遍。</p>
  <p id="aFZ">右高齐六君二十八年。<a id="a-Fa"></a>皇家立寺四十三所。<a id="a-Fb"></a>译经六人一十四部。</p>
  <p id="aFc">周孝愍皇帝(讳觉)明[示*谷]研机。<a id="a-Fd"></a>疏通弘远。<a id="a-Fe"></a>天纵神武。<a id="a-Ff"></a>民归狱讼。<a id="a-Fg"></a>握金镜以居尊。<a id="a-Fh"></a>齐玉衡以建极。<a id="a-Fi"></a>时逢剥丧。<a id="a-Fj"></a>世距云雷。<a id="a-Fk"></a>地络绝维。<a id="a-Fl"></a>曦轮掩曜。<a id="a-Fm"></a>邅回九服。<a id="a-Fn"></a>震骇百灵。<a id="a-Fo"></a>既而象纬重章。<a id="a-Fp"></a>宸枢再纽。<a id="a-Fq"></a>惟睿作圣。<a id="a-Fr"></a>知机曰神。<a id="a-Fs"></a>周保元年大弘像化。<a id="a-Ft"></a>海内名德慕义归仁广开解脱之门。<a id="a-Fu"></a>洞启菩提之路。<a id="a-Fv"></a>欲使天穷有顶等被慈云。<a id="a-Fw"></a>地极无边俱蒙慧日。</p>
  <p id="aFx">周孝明皇帝(讳毓)君临万国。<a id="a-Fy"></a>平章百姓。<a id="a-Fz"></a>内亲九族。<a id="a-G0"></a>外穆四门。<a id="a-G1"></a>封介丘之琼珍。<a id="a-G2"></a>观涂山之玉帛。<a id="a-G3"></a>乃至本枝维翰列辟诸官。<a id="a-G4"></a>五向十行。<a id="a-G5"></a>俱识归依之道。<a id="a-G6"></a>外观内觉。<a id="a-G7"></a>同登解脱之门。<a id="a-G8"></a>世界有边弘誓无尽。<a id="a-G9"></a>二年奉为先皇敬造卢舍那织成像一躯。<a id="a-GA"></a>并二菩萨。<a id="a-GB"></a>高二丈六尺。<a id="a-GC"></a>等身檀像一十二躯。<a id="a-GD"></a>各二菩萨及金刚师子等。<a id="a-GE"></a>丽极天成妙同神制。</p>
  <p id="aGF">周太祖文皇帝(讳泰)聪明藏智。<a id="a-GG"></a>岐嶷继体。<a id="a-GH"></a>四门允穆。<a id="a-GI"></a>百揆时序。<a id="a-GJ"></a>上降休宝。<a id="a-GK"></a>下协祯祥。<a id="a-GL"></a>于长安立追远陟屺大乘魏国安定中兴等六寺。<a id="a-GM"></a>度一千僧。<a id="a-GN"></a>又造天保寺。<a id="a-GO"></a>供养玮法师及弟子七十余人。<a id="a-GP"></a>于安州造寿山梵云二寺。<a id="a-GQ"></a>又造大福田寺。<a id="a-GR"></a>供养国师实禅师。<a id="a-GS"></a>又于实师墓所造福田寺。<a id="a-GT"></a>又为大可汗大伊尼。<a id="a-GU"></a>造突厥寺。</p>
  <p id="aGV">周高祖武皇帝(讳邕)膺期御辩。<a id="a-GW"></a>握镜乘干。<a id="a-GX"></a>登上格下之训。<a id="a-GY"></a>天经地义之则。<a id="a-GZ"></a>五纬殊方则御以天挈。<a id="a-Ga"></a>四维失纽则援之地轴。<a id="a-Gb"></a>移风易俗安上治民。<a id="a-Gc"></a>道被震门。<a id="a-Gd"></a>昭华陈赐舜之玉。<a id="a-Ge"></a>功开伊阙。<a id="a-Gf"></a>疏河降锡禹之圭。<a id="a-Gg"></a>山渎效灵。<a id="a-Gh"></a>中外褆福。<a id="a-Gi"></a>武成二年为文皇帝。<a id="a-Gj"></a>造锦释迦像。<a id="a-Gk"></a>高一丈六尺。<a id="a-Gl"></a>并菩萨圣僧。<a id="a-Gm"></a>金刚师子周回宝塔二百二十躯。<a id="a-Gn"></a>莫不云图龙气。<a id="a-Go"></a>俄成组织之工。<a id="a-Gp"></a>水濯江波。<a id="a-Gq"></a>非假操刀之制。<a id="a-Gr"></a>照净土于神光开化佛于圆影。<a id="a-Gs"></a>仍于京下造宁国会昌永宁等三寺。<a id="a-Gt"></a>飞阁跨中天之台。<a id="a-Gu"></a>重门承列仙之观。<a id="a-Gv"></a>云甍藻棁绣柱文[木*((奐-大)/比)]。<a id="a-Gw"></a>夏户秋窗。<a id="a-Gx"></a>莲池柰苑。<a id="a-Gy"></a>处处精洁一一妍华。<a id="a-Gz"></a>见者忘归。<a id="a-H0"></a>睹之眩目。<a id="a-H1"></a>凡度僧尼一千八百人。<a id="a-H2"></a>所写经论一千七百余部。<a id="a-H3"></a>后遇张宾。<a id="a-H4"></a>始为不善。</p>
  <p id="aH5">周孝宣皇帝(讳赟)重隆佛日。<a id="a-H6"></a>光后超前。<a id="a-H7"></a>造素像四龛一万余躯。<a id="a-H8"></a>写般若经三千许部。<a id="a-H9"></a>六斋不替。<a id="a-HA"></a>八戒靡渝。<a id="a-HB"></a>永夜清晨经行诵念。<a id="a-HC"></a>立四大愿志三菩提。</p>
  <p id="aHD">右周世宇文氏。<a id="a-HE"></a>五帝二十五年。<a id="a-HF"></a>合寺九百三十一所。<a id="a-HG"></a>译经四人一十六部。</p>
  <p id="aHH">隋高祖文皇帝(讳坚)膺千龄之运。<a id="a-HI"></a>当百王之末。<a id="a-HJ"></a>玄德通于神明。<a id="a-HK"></a>至功包于造化。<a id="a-HL"></a>揖让之始未动戎衣。<a id="a-HM"></a>乐推之辰咸熙庶绩。<a id="a-HN"></a>于是握璇玑而运乾象。<a id="a-HO"></a>履文昌而齐斗极。<a id="a-HP"></a>经天纬地之业。<a id="a-HQ"></a>重光紫微。<a id="a-HR"></a>仁盛圣明之姿。<a id="a-HS"></a>联华日月。<a id="a-HT"></a>至德被于人鬼。<a id="a-HU"></a>神化合于阴阳。<a id="a-HV"></a>威振九围。<a id="a-HW"></a>泽沾四海。<a id="a-HX"></a>绍三皇之懋绪。<a id="a-HY"></a>纂五帝之徽踪。<a id="a-HZ"></a>文景成汤莫能及也。<a id="a-Ha"></a>故有玄龟赤雀瑞鹿祥龙。<a id="a-Hb"></a>总萃于江滩。<a id="a-Hc"></a>俱游于兰圃。<a id="a-Hd"></a>致驺虞于平乐。<a id="a-He"></a>降麒麟于富昌。<a id="a-Hf"></a>东鲽西鹣纷纶上苑。<a id="a-Hg"></a>丹乌翠凤焕烂华林。<a id="a-Hh"></a>殿阙产于灵芝。<a id="a-Hi"></a>柱础成于美玉。<a id="a-Hj"></a>石开奇字。<a id="a-Hk"></a>山出嘉声。<a id="a-Hl"></a>甘露垂醴。<a id="a-Hm"></a>泉涌景星。<a id="a-Hn"></a>曜浪井浮。<a id="a-Ho"></a>朱草丛生。<a id="a-Hp"></a>嘉苗合秀。<a id="a-Hq"></a>挛者能步。<a id="a-Hr"></a>喑者能言。<a id="a-Hs"></a>慈洽九垠。<a id="a-Ht"></a>泽润八表。<a id="a-Hu"></a>明筹以合变往。<a id="a-Hv"></a>幽计以知年来。<a id="a-Hw"></a>乃圣乃神。<a id="a-Hx"></a>多能多艺。<a id="a-Hy"></a>无为之政远嗣离连。<a id="a-Hz"></a>有道之风寔方炎昊。<a id="a-I0"></a>闻思息讼比屋可封。<a id="a-I1"></a>弘护居心。<a id="a-I2"></a>汲引兴念。<a id="a-I3"></a>栋梁三宝。<a id="a-I4"></a>荷负四生。<a id="a-I5"></a>开皇三年诏曰。<a id="a-I6"></a>朕钦崇圣教。<a id="a-I7"></a>念存神宇。<a id="a-I8"></a>其周朝所废之寺咸可修复。<a id="a-I9"></a>京兆太守苏威奉敕。<a id="a-IA"></a>于京城之内。<a id="a-IB"></a>选形胜之地。<a id="a-IC"></a>安置伽蓝。<a id="a-ID"></a>于是合京城内无问宽狭。<a id="a-IE"></a>有僧行处皆许立事。<a id="a-IF"></a>并得公名昔者。<a id="a-IG"></a>高祖以后魏大统七年六月癸丑。<a id="a-IH"></a>生于同州般若尼寺神尼之房。<a id="a-II"></a>于时正气冥符赤光满室。<a id="a-IJ"></a>浮辉溢户。<a id="a-IK"></a>紫焰烛天。<a id="a-IL"></a>其内睹者莫不惊异。<a id="a-IM"></a>互相禁约不许外闻。<a id="a-IN"></a>比至三日紫气充庭。<a id="a-IO"></a>其人物在内皆成紫色。<a id="a-IP"></a>四邻望之气如回盖。<a id="a-IQ"></a>或似高楼。<a id="a-IR"></a>复有景风甘露。<a id="a-IS"></a>合颖连枝。<a id="a-IT"></a>池发异花。<a id="a-IU"></a>林生奇果。<a id="a-IV"></a>毒虫隐伏。<a id="a-IW"></a>吉鸟翔鸣。<a id="a-IX"></a>仍为神尼护持保养。<a id="a-IY"></a>及登大位爰忆旧居。<a id="a-IZ"></a>开皇四年奉为太祖武元皇帝元明皇太后。<a id="a-Ia"></a>以般若故基造大兴国寺焉。<a id="a-Ib"></a>般若寺往遭建德内外荒凉。<a id="a-Ic"></a>寸梠尺椽扫地皆尽。<a id="a-Id"></a>乃开拓规摹备加轮焕。<a id="a-Ie"></a>七重周亘百栱相持。<a id="a-If"></a>龛室高竦。<a id="a-Ig"></a>栏宇连袤。<a id="a-Ih"></a>金盘捧云表之露。<a id="a-Ii"></a>宝铎摇天上之风。<a id="a-Ij"></a>又以太祖往任隋州。<a id="a-Ik"></a>亦造大兴国寺。<a id="a-Il"></a>京师造大兴善寺。<a id="a-Im"></a>大启灵塔。<a id="a-In"></a>广置天宫。<a id="a-Io"></a>像设凭虚。<a id="a-Ip"></a>梅梁架迥。<a id="a-Iq"></a>璧珰曜彩。<a id="a-Ir"></a>玉题含晖。<a id="a-Is"></a>画栱承云。<a id="a-It"></a>丹栌捧日。<a id="a-Iu"></a>风和宝铎。<a id="a-Iv"></a>雨润珠旛。<a id="a-Iw"></a>林开七觉之花。<a id="a-Ix"></a>池漾八功之水。<a id="a-Iy"></a>召六大德及四海名僧。<a id="a-Iz"></a>常有三百许人。<a id="a-J0"></a>四事供养。<a id="a-J1"></a>开皇五年爰请大德经法师。<a id="a-J2"></a>受菩萨戒。<a id="a-J3"></a>因放狱囚。<a id="a-J4"></a>仍下诏曰。<a id="a-J5"></a>朕夙膺多祉嗣恭宝命。<a id="a-J6"></a>方欲归依种觉敦崇胜果。<a id="a-J7"></a>以今月二十三日。<a id="a-J8"></a>请经法师于大兴善殿受菩萨戒。<a id="a-J9"></a>然菩萨之教。<a id="a-JA"></a>以解脱为先。<a id="a-JB"></a>戒行之本以慈悲为始。<a id="a-JC"></a>今囹圄幽闭有恸于怀。<a id="a-JD"></a>自流罪已下悉可原放。<a id="a-JE"></a>计天下轻囚预得放者。<a id="a-JF"></a>二万四千九百余人。<a id="a-JG"></a>其死罪蒙降者。<a id="a-JH"></a>三千七百余人。<a id="a-JI"></a>含齿戴发相趋舞蹈。<a id="a-JJ"></a>门门受福人人称庆。<a id="a-JK"></a>意欲革此蒙心明兹慧日。<a id="a-JL"></a>有生之类同知迁善也。<a id="a-JM"></a>其年敕云。<a id="a-JN"></a>佛以正法付嘱国王。<a id="a-JO"></a>朕是人尊受佛付嘱。<a id="a-JP"></a>自今以后讫朕一世。<a id="a-JQ"></a>每月常请二七僧。<a id="a-JR"></a>随番上下。<a id="a-JS"></a>经师四人大德三人。<a id="a-JT"></a>于大兴善殿读一切经。<a id="a-JU"></a>虽目览万机。<a id="a-JV"></a>而耳餐法味。<a id="a-JW"></a>每夜行道。<a id="a-JX"></a>皇后及宫人亲听读经。<a id="a-JY"></a>若有疑处问三大德。<a id="a-JZ"></a>又于亳州造天居寺。<a id="a-Ja"></a>并州造武德寺。<a id="a-Jb"></a>前后各一十二院。<a id="a-Jc"></a>四周闾舍一千余间。<a id="a-Jd"></a>供养三百许僧。<a id="a-Je"></a>始龙潜之日。<a id="a-Jf"></a>所经行处四十五州。<a id="a-Jg"></a>皆造大兴国寺。<a id="a-Jh"></a>于仁寿宫造三善寺。<a id="a-Ji"></a>为献皇后造东禅定寺。<a id="a-Jj"></a>又诏曰。<a id="a-Jk"></a>若能高蹈清虚勤求出世。<a id="a-Jl"></a>咸可奖劝诒训垂范。<a id="a-Jm"></a>山谷闲远含灵韫异。<a id="a-Jn"></a>幽隐所好。<a id="a-Jo"></a>仙圣攸居。<a id="a-Jp"></a>学道之人趣向者广。<a id="a-Jq"></a>石泉栖息岩薮去来。<a id="a-Jr"></a>形骸所待有须资给。<a id="a-Js"></a>其五岳及诸州名山之下。<a id="a-Jt"></a>各置僧寺一所并田庄。<a id="a-Ju"></a>仁寿元年文帝献后及宫人等。<a id="a-Jv"></a>咸感舍利普放光明。<a id="a-Jw"></a>砧捶试之宛然无损。<a id="a-Jx"></a>于四十州各造宝塔。<a id="a-Jy"></a>光曜显发神变殊常。<a id="a-Jz"></a>具如王劭所纪。<a id="a-K0"></a>自开皇之初终于仁寿之末。<a id="a-K1"></a>所度僧尼二十三万人。<a id="a-K2"></a>海内诸寺三千七百九十二所。<a id="a-K3"></a>凡写经论四十六藏。<a id="a-K4"></a>一十三万二千八十六卷。<a id="a-K5"></a>修治故经三千八百五十三部。<a id="a-K6"></a>造金铜檀香夹纻牙石像等。<a id="a-K7"></a>大小一十万六千五百八十躯。<a id="a-K8"></a>修治故像一百五十万八千九百四十许躯。<a id="a-K9"></a>宫内常造刺绣织成像及画像。<a id="a-KA"></a>五色珠旛五彩画旛等不可称计。<a id="a-KB"></a>二十四年营造功德。<a id="a-KC"></a>弘羊莫能纪。<a id="a-KD"></a>隶首无以知。</p>
  <p id="aKE">隋炀帝(讳广)嗣膺下武丞承大业。<a id="a-KF"></a>至德光被于亿兆。<a id="a-KG"></a>神化覃洽于黎元。<a id="a-KH"></a>占风候雨之乡。<a id="a-KI"></a>梯山请朔。<a id="a-KJ"></a>蟠木流沙之地。<a id="a-KK"></a>泛海输賝。<a id="a-KL"></a>外洞九流内穷三藏。<a id="a-KM"></a>究真如之妙理。<a id="a-KN"></a>殚造化之幽源。<a id="a-KO"></a>体物超前缘情冠古。<a id="a-KP"></a>每以鼎湖之驾邈矣宁追。<a id="a-KQ"></a>长陵之魂悠然兹永。<a id="a-KR"></a>乃聿兴净业标树福田。<a id="a-KS"></a>大业元年为文皇帝造西禅定寺。<a id="a-KT"></a>并式规大壮备准宏模。<a id="a-KU"></a>起如意之台。<a id="a-KV"></a>列神通之室。<a id="a-KW"></a>仁祠切汉。<a id="a-KX"></a>灵刹干霄。<a id="a-KY"></a>宝树八行和铃四角。<a id="a-KZ"></a>巃嵷三层之格。<a id="a-Ka"></a>悬自响之钟。<a id="a-Kb"></a>布护千叶之莲。<a id="a-Kc"></a>捧飞来之座。<a id="a-Kd"></a>危吞琅琊之殿。<a id="a-Ke"></a>陵夸鲁恭之空。<a id="a-Kf"></a>尽世珍奇具诸文物。<a id="a-Kg"></a>又于高阳造隆圣寺。<a id="a-Kh"></a>碑文秘书郎虞世南撰。<a id="a-Ki"></a>尔乃俨香阁以远临。<a id="a-Kj"></a>暧花台之相踞。<a id="a-Kk"></a>金波夜上徘徊璧珰之侧。<a id="a-Kl"></a>玉绳晓映的历珠网之间。<a id="a-Km"></a>澹虚白于房帷。<a id="a-Kn"></a>生风云于轩牖。<a id="a-Ko"></a>灵龛禅室像设化城。<a id="a-Kp"></a>涌塔宝台极图神变。<a id="a-Kq"></a>又于道场设无遮大会。<a id="a-Kr"></a>度清信士女。<a id="a-Ks"></a>百二十人。<a id="a-Kt"></a>奉为文皇帝敬造金铜释迦坐像一躯。<a id="a-Ku"></a>通光趺七尺二寸。<a id="a-Kv"></a>未及庄严。<a id="a-Kw"></a>而顶凝绀翠体耀紫金。<a id="a-Kx"></a>放大光明照映堂宇。<a id="a-Ky"></a>既感通于嘉瑞。<a id="a-Kz"></a>敕诸州郡各图写焉。<a id="a-L0"></a>又于并州造弘善寺。<a id="a-L1"></a>傍龙山作弥陀坐像。<a id="a-L2"></a>高一百三十尺。<a id="a-L3"></a>扬州造慧日道场。<a id="a-L4"></a>京师造清禅寺日严寺香台寺。<a id="a-L5"></a>又舍九宫为九寺。<a id="a-L6"></a>于泰陵庄陵二所并各造寺。<a id="a-L7"></a>平陈之后于扬州装补故经。<a id="a-L8"></a>并写新本。<a id="a-L9"></a>合六百一十二藏。<a id="a-LA"></a>二万九千一百七十三部。<a id="a-LB"></a>九十万三千五百八十卷。<a id="a-LC"></a>修治故像一十万一千躯。<a id="a-LD"></a>铸刻新像三千八百五十躯。<a id="a-LE"></a>所度僧尼一万六千二百人。</p>
  <p id="aLF">右隋普六茄杨氏二君三十七年。<a id="a-LG"></a>寺有三千九百八十五所。<a id="a-LH"></a>度僧尼二十三万六千二百人。<a id="a-LI"></a>译经二十六人八十二部。<a id="a-LJ"></a>然有隋建国佛教会昌。<a id="a-LK"></a>文帝创启灵仪祯瑞重沓。<a id="a-LL"></a>炀帝嗣膺宝历兴建弥多。<a id="a-LM"></a>自昔在蕃邸立四道场。<a id="a-LN"></a>释老双标内外资给。<a id="a-LO"></a>爰至登极更广搜扬。<a id="a-LP"></a>一艺惠于有生。<a id="a-LQ"></a>三征居于别馆。<a id="a-LR"></a>四事供养二千余人。<a id="a-LS"></a>年别诸讳普建大斋。<a id="a-LT"></a>各度僧尼永充常式。<a id="a-LU"></a>大业末岁妖寇勃生。<a id="a-LV"></a>虽郊垒多虞干戈竞接。<a id="a-LW"></a>而隆敬尽一终始无亏。<a id="a-LX"></a>毗赞佛理勒诸铭碣。</p>
 </body>
</html>