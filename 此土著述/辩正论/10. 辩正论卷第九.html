<!doctype html>
<html id="z3IBWeU1PQ" data-ver="732">
 <head>
  <meta charset="utf-8">
  <meta author="法琳">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">辩正论卷第九</h1>
  <h2 id="a2">出道伪谬篇第十</h2>
  <p id="a3">灵文分散谬 灵宝太上随劫生死谬 改佛经为道经谬 偷佛法四果十地谬 道经未出言出谬 道士合气谬 叙天尊及化迹谬 诸子为道书谬。</p>
  <p id="a4">灵文分散谬。</p>
  <p id="a5">君子曰。<a id="a-6"></a>良有以也。<a id="a-7"></a>良有以也。<a id="a-8"></a>夫阑庭鲍肆。<a id="a-9"></a>日久爱其先狎。<a id="a-A"></a>阳文敦洽。<a id="a-B"></a>宠积缘其曲情。<a id="a-C"></a>是以鹿马殊形。<a id="a-D"></a>秦人一其貌。<a id="a-E"></a>麟麕异质。<a id="a-F"></a>鲁俗迷其容。<a id="a-G"></a>吠声之俦顿至于此。<a id="a-H"></a>余今考其浮诈。<a id="a-I"></a>重示后昆矣。<a id="a-J"></a>案太上洞玄灵宝黄录简文威仪经云。<a id="a-K"></a>元始天尊告太上大道君曰。<a id="a-L"></a>下元黄录灵仙品功过开度。<a id="a-M"></a>其文在灵仙宫中。<a id="a-N"></a>旧有八百部。<a id="a-O"></a>自经龙汉旧文分散。<a id="a-P"></a>遂至赤明其文改易。<a id="a-Q"></a>多有烦猥。<a id="a-R"></a>今故抄集下元八十一条。<a id="a-S"></a>撰为要用。<a id="a-T"></a>上应三元之数。<a id="a-U"></a>中应八景之神。<a id="a-V"></a>下应二十四气。<a id="a-W"></a>常有三部威神侍卫灵文。<a id="a-X"></a>君子曰。<a id="a-Y"></a>灵文真录出于自然。<a id="a-Z"></a>天尊所保之文。<a id="a-a"></a>众圣所行之法。<a id="a-b"></a>藏于玉检秘在玄台。<a id="a-c"></a>三部威神四边侍卫。<a id="a-d"></a>元于无始极于无终。<a id="a-e"></a>何为涉龙汉而分散。<a id="a-f"></a>至赤明而改易耶。<a id="a-g"></a>改易便为不实。<a id="a-h"></a>分散即是无灵。<a id="a-i"></a>有何诈妄频招弃辱。</p>
  <p id="aj">灵宝太上随劫生死谬。</p>
  <p id="ak">灵宝诸天灵书度命妙经。<a id="a-l"></a>称天尊言。<a id="a-m"></a>大劫交周天崩地沦。<a id="a-n"></a>六天之中欲界之内。<a id="a-o"></a>杂法普灭无有遗余。<a id="a-p"></a>太平道经。<a id="a-q"></a>佛说法华大小品经。<a id="a-r"></a>周游上下十八天中。<a id="a-s"></a>在色界之内。<a id="a-t"></a>至大劫交周天地改废。<a id="a-u"></a>其文乃没。<a id="a-v"></a>然玉清上道三洞神经真文金书玉字灵宝真经。<a id="a-w"></a>并出元始处于二十八天无色界之上。<a id="a-x"></a>大劫周时并还天上大罗天中玉京之山七宝玄台灾所不及。<a id="a-y"></a>大罗天是五亿五万五千五百五十五天之上天也。<a id="a-z"></a>故自然之文。<a id="a-10"></a>与运同生与运同灭。<a id="a-11"></a>能奉之者七祖生天。<a id="a-12"></a>转轮圣王世世不绝。<a id="a-13"></a>灵宝真文度人本行经云。<a id="a-14"></a>十方大圣自作是言。<a id="a-15"></a>以何因缘得是太上之任。<a id="a-16"></a>道言自称元始开光以来至赤明元年。<a id="a-17"></a>经九千九百九亿劫。<a id="a-18"></a>度恒沙之众。<a id="a-19"></a>赤明以后至上皇元年。<a id="a-1A"></a>度人无量。<a id="a-1B"></a>我随劫生死世世不绝。<a id="a-1C"></a>恒与灵宝同出。<a id="a-1D"></a>经七百亿劫会青帝劫。<a id="a-1E"></a>终九气改运于是托胎洪氏。<a id="a-1F"></a>积三千七百年。<a id="a-1G"></a>至赤明开通藏在甲子。<a id="a-1H"></a>诞于状力盖天。<a id="a-1I"></a>复与灵宝同出。<a id="a-1J"></a>度人无量。<a id="a-1K"></a>元始天尊以我因缘。<a id="a-1L"></a>赐我大上之号。<a id="a-1M"></a>在玄都玉京。<a id="a-1N"></a>以我信灵宝之故。</p>
  <p id="a1O">甄鸾笑云。<a id="a-1P"></a>此之真文既在玉京山中灾所不及。<a id="a-1Q"></a>而复说言自然之文。<a id="a-1R"></a>与运同生同灭。<a id="a-1S"></a>生灭之日岂非灾也。<a id="a-1T"></a>又云。<a id="a-1U"></a>我身常与灵宝同时出没。<a id="a-1V"></a>又云。<a id="a-1W"></a>我随劫生死。<a id="a-1X"></a>计灵宝运灭之日大上理不独存。<a id="a-1Y"></a>而云长生不死之大法者。<a id="a-1Z"></a>此言为妄说耳。<a id="a-1a"></a>又云。<a id="a-1b"></a>玉京之山在众山之上灾所不及者。<a id="a-1c"></a>理合可疑。<a id="a-1d"></a>何者一切法悉皆无常。<a id="a-1e"></a>形色之类无有存者。<a id="a-1f"></a>玉京之山金台玉阙。<a id="a-1g"></a>七宝所成。<a id="a-1h"></a>即为色界所摄。<a id="a-1i"></a>既属色界。<a id="a-1j"></a>云何常耶。<a id="a-1k"></a>又云。<a id="a-1l"></a>赤明之岁岁在甲子。<a id="a-1m"></a>赤明之号拒可信乎。</p>
  <p id="a1n">偷改佛经为道经谬。</p>
  <p id="a1o">太上仙公请问经云。<a id="a-1p"></a>龙驾曜虚项负圆光身生天光。<a id="a-1q"></a>老子曰。<a id="a-1r"></a>世世生王侯家。<a id="a-1s"></a>是谓转轮圣王家。<a id="a-1t"></a>终入真仙之道也。<a id="a-1u"></a>太上灵宝五练生尸妙经云。<a id="a-1v"></a>天尊于香林园中。<a id="a-1w"></a>上智童子轮天观世音等。<a id="a-1x"></a>前进左礼上白天尊。</p>
  <p id="a1y">本相经云。<a id="a-1z"></a>天尊说法时。<a id="a-20"></a>乾闼婆及人非人等。<a id="a-21"></a>六牙白象四众围绕一百数匝。<a id="a-22"></a>天尊以中夏一音演说斯义。<a id="a-23"></a>众生随音类解。<a id="a-24"></a>天台山有神人。<a id="a-25"></a>名曰天尊。<a id="a-26"></a>三十六天槌钟鸣角。<a id="a-27"></a>作乐而去往天尊所。<a id="a-28"></a>十旬得达。<a id="a-29"></a>顶有肉帻项背圆光耳高于发。<a id="a-2A"></a>额有三干手过于膝。<a id="a-2B"></a>佣脾鹿踹面首平泽。<a id="a-2C"></a>此是天尊八相。<a id="a-2D"></a>后总言三十二相八十种妙姿。<a id="a-2E"></a>又改十行十回向十住。<a id="a-2F"></a>为十仙十胜十住处。<a id="a-2G"></a>节级而立始。<a id="a-2H"></a>从欢喜乃至法云。<a id="a-2I"></a>相好具足示之金刚。<a id="a-2J"></a>其有十障及四道果。<a id="a-2K"></a>又云。<a id="a-2L"></a>坐禅者断烦恼想。<a id="a-2M"></a>神心定须弥顶上释提桓因宫辟方四千里。<a id="a-2N"></a>周回一千二百门。<a id="a-2O"></a>其中小宫三千六百区。<a id="a-2P"></a>五城十二门。<a id="a-2Q"></a>纯以琉璃为地也。<a id="a-2R"></a>三十二天辅弼四边。<a id="a-2S"></a>又云。<a id="a-2T"></a>天尊在林中。<a id="a-2U"></a>出眉间白毫光明。<a id="a-2V"></a>照南方大千国土。<a id="a-2W"></a>声闻缘觉知进而观知。<a id="a-2X"></a>进者诸漏已尽更无烦恼(改法华维摩般若)</p>
  <p id="a2Y">方等经两卷亦名妙法。<a id="a-2Z"></a>弥多子经是魏世道士张达所造。<a id="a-2a"></a>偷佛家大方等经名也。<a id="a-2b"></a>妙法弥多子取妙法莲华经弥多罗尼子名也。</p>
  <p id="a2c">回二乘之津涂宣一乘之正路。<a id="a-2d"></a>纯一无杂。<a id="a-2e"></a>问以何为一乘二乘。<a id="a-2f"></a>何名纯一何名无杂。<a id="a-2g"></a>案法华经。<a id="a-2h"></a>有一乘二乘纯一无杂。<a id="a-2i"></a>具足清白梵行之相名为七善。<a id="a-2j"></a>云何数之。</p>
  <p id="a2k">呵吒单国。<a id="a-2l"></a>阿隶国。<a id="a-2m"></a>反真国。<a id="a-2n"></a>阿盘吒国。<a id="a-2o"></a>赤眉国。<a id="a-2p"></a>阿刚提国。</p>
  <p id="a2q">问此六国今在何处。<a id="a-2r"></a>书籍所载亦无其名。<a id="a-2s"></a>仍是改换佛家外国名字。</p>
  <p id="a2t">当归命三十六真人(拟佛家三十五佛名)归命师子吼真人(取师子吼菩萨名)归命宝胜真人(取宝胜佛名)各各互跪合掌。<a id="a-2u"></a>如法忏悔。<a id="a-2v"></a>三三合为一(改三三合九种)今身若先身。<a id="a-2w"></a>有罪尽忏悔(与佛家同)</p>
  <p id="a2x">问帝代相承九土之内。<a id="a-2y"></a>唯有长跪顿首稽首稽颡叩头博颊等语。<a id="a-2z"></a>书史之中元无互跪合掌之事。<a id="a-30"></a>道家但有脱巾伏地。<a id="a-31"></a>亦无互跽。<a id="a-32"></a>悉令回向一切供养(一切恭敬也)</p>
  <p id="a33">归命无上天尊(归命无上尊也)</p>
  <p id="a34">归命方等真经(归命萨婆若也)归命四维上下虚空法界得道圣众(归命应真僧)教化众生尽得多罗果。<a id="a-35"></a>问云何名回向。<a id="a-36"></a>凡几回向用几法成。<a id="a-37"></a>回向何处。<a id="a-38"></a>六十四真步虚品偈云。</p>
  <p id="a39">有见过去尊　　自然成真道</p>
  <p id="a3A">身色如金山　　端严甚微妙</p>
  <p id="a3B">如净琉璃中　　内现元始真</p>
  <p id="a3C">圣尊在大众　　敷演化迷强</p>
  <p id="a3D">妙法莲花经偈云。</p>
  <p id="a3E">又见诸如来　　自然成佛道</p>
  <p id="a3F">身色如金山　　端严甚微妙</p>
  <p id="a3G">如净琉璃中　　内现真金像</p>
  <p id="a3H">世尊在大众　　敷演深法义</p>
  <p id="a3I">改诸如来为过去尊。<a id="a-3J"></a>改佛道为真道。<a id="a-3K"></a>改真金像为元始真。<a id="a-3L"></a>改深法义为化迷强王得无漏果。</p>
  <p id="a3M">问云何名无漏果。</p>
  <p id="a3N">至齐景明元年八月十六日。<a id="a-3O"></a>道士陈显明。<a id="a-3P"></a>从堂车子受得此经。<a id="a-3Q"></a>智慧思微定志经言。<a id="a-3R"></a>法师为度十戒五戒是佛家五戒。<a id="a-3S"></a>又云。<a id="a-3T"></a>往昔恒沙之数者。<a id="a-3U"></a>问若道家先有十戒出于自然。<a id="a-3V"></a>老子既世世为帝王师。<a id="a-3W"></a>古来人主皆应遵行。<a id="a-3X"></a>其法云何至今不闻传者。<a id="a-3Y"></a>然外国有八大河。<a id="a-3Z"></a>一名恒河。<a id="a-3a"></a>二名辛头。<a id="a-3b"></a>其河广大沙数无限。<a id="a-3c"></a>佛借为喻备列众经。<a id="a-3d"></a>今称恒沙复出何处。<a id="a-3e"></a>信偷佛经其贼现矣。<a id="a-3f"></a>又云。<a id="a-3g"></a>乐净信者吾今身是。<a id="a-3h"></a>法解者左玄真人是。<a id="a-3i"></a>法解妻者右玄真人是。<a id="a-3j"></a>并改金光明法华等经。</p>
  <p id="a3k">太玄真一本际经护国品卷第二。</p>
  <p id="a3l">是时元始天尊。<a id="a-3m"></a>成就五方国土。<a id="a-3n"></a>度一切人君子曰。<a id="a-3o"></a>若天尊出世度一切人者。<a id="a-3p"></a>必应动地放光天人云集。<a id="a-3q"></a>何为书策不载今古莫传。<a id="a-3r"></a>九州之中无一见者。<a id="a-3s"></a>其为诈妄皆此类焉。</p>
  <p id="a3t">圣行品有三达五眼六度四等五浊六通等语。<a id="a-3u"></a>亦有未度令度。<a id="a-3v"></a>未安令安。<a id="a-3w"></a>未脱令脱。<a id="a-3x"></a>化引三乘入一乘道。<a id="a-3y"></a>一念了达三世。</p>
  <p id="a3z">道性品有正定七小劫三有四魔四趣五道六根六尘六识三途等语。<a id="a-40"></a>复有七十二相八十一好四摄四辩。<a id="a-41"></a>非因非非因。<a id="a-42"></a>非果非非果之说。</p>
  <p id="a43">君子曰。<a id="a-44"></a>如前所列法门名字。<a id="a-45"></a>并偷佛经为其伪典。<a id="a-46"></a>一一寻检部部括穷。<a id="a-47"></a>备取涅槃般若之文。<a id="a-48"></a>或偷法华维摩之说。<a id="a-49"></a>其为窃盗取验目前。<a id="a-4A"></a>博识名儒咸所详究。<a id="a-4B"></a>未遑委出略举其大旨也。</p>
  <p id="a4C">升玄内教经云。<a id="a-4D"></a>道言五品五气周流八极。<a id="a-4E"></a>或号元始。<a id="a-4F"></a>或号老君。<a id="a-4G"></a>或号太上。<a id="a-4H"></a>或号如来。<a id="a-4I"></a>当思念游诸天宫宅。<a id="a-4J"></a>与帝释问佛论经。</p>
  <p id="a4K">九转仙经第五布施转云。<a id="a-4L"></a>旋行于佛僧。<a id="a-4M"></a>灵宝经十三愿者。<a id="a-4N"></a>当观现在佛法(改云道法)十四愿者。<a id="a-4O"></a>当观未来佛法普化无偏(改云道法)十五愿者。<a id="a-4P"></a>当观过去未来佛道悉无秽疵(改药师经)</p>
  <p id="a4Q">仙公请问经云。<a id="a-4R"></a>又见道士勇猛精进。<a id="a-4S"></a>又见贤者勇猛精进(改法花经)</p>
  <p id="a4T">不积真人行品云。<a id="a-4U"></a>二者见佛身如金刚。<a id="a-4V"></a>色相具足。<a id="a-4W"></a>太上消魔宝真经云。<a id="a-4X"></a>若见居家妻子。<a id="a-4Y"></a>当愿一切早出爱狱摄意奉戒(改花严百四十愿)</p>
  <p id="a4Z">元阳经云。<a id="a-4a"></a>太上灵宝从无央数劫来。<a id="a-4b"></a>在道为道本。<a id="a-4c"></a>在佛为佛先。<a id="a-4d"></a>十方之佛。<a id="a-4e"></a>皆始于灵宝也。<a id="a-4f"></a>东方香林刹土。<a id="a-4g"></a>其佛名入精进。<a id="a-4h"></a>菩萨号敬首。<a id="a-4i"></a>元阳又云。<a id="a-4j"></a>赤松子游仙观元阳宅中变化事。<a id="a-4k"></a>其中备有华严善才童子求善知识入法界。<a id="a-4l"></a>及现神通等语。<a id="a-4m"></a>灵宝妙真经偈云。<a id="a-4n"></a>假使声闻众。<a id="a-4o"></a>如稻麻竹苇。<a id="a-4p"></a>遍满十方刹。<a id="a-4q"></a>尽思共度量。<a id="a-4r"></a>不能测道智。<a id="a-4s"></a>而灵宝唯改佛一字以为道字。<a id="a-4t"></a>及其体状全取法花。<a id="a-4u"></a>自余之文例皆采撮。<a id="a-4v"></a>宋人谢常侍为驳道论。<a id="a-4w"></a>以问道士顾欢。<a id="a-4x"></a>欢答言。<a id="a-4y"></a>灵宝妙经。<a id="a-4z"></a>天文大字出于自然。<a id="a-50"></a>本非改法花为之。<a id="a-51"></a>乃是罗什奸妄。<a id="a-52"></a>与弟子僧袆改我道家灵宝以为法华。<a id="a-53"></a>非改法华为灵宝也。<a id="a-54"></a>准如此状可以情求。<a id="a-55"></a>灵宝之经不言可见。<a id="a-56"></a>若言罗什改灵宝经为法华者。<a id="a-57"></a>出何记传止可诳此东土以惑下民。<a id="a-58"></a>不应流向西域所在皆有。<a id="a-59"></a>今彼沙门来游此国。<a id="a-5A"></a>其所持经以树叶抄写。<a id="a-5B"></a>尔日又遣译人对之翻解。<a id="a-5C"></a>与今经文不异。<a id="a-5D"></a>以此验之。<a id="a-5E"></a>定知道士偷改法华以为道经。<a id="a-5F"></a>此事诚可信。<a id="a-5G"></a>如前所列。<a id="a-5H"></a>非止一部。<a id="a-5I"></a>凡是道书除五千文之外。<a id="a-5J"></a>悉皆偷采安置己典。<a id="a-5K"></a>诚如涅槃经之所说也。<a id="a-5L"></a>窃以佛之与僧代代相承。<a id="a-5M"></a>前贤后哲人人钦敬。<a id="a-5N"></a>盖由威灵化被理事可详。<a id="a-5O"></a>所以往古来今名僧继踵。<a id="a-5P"></a>犹如师子得无畏焉。<a id="a-5Q"></a>有喻香林栴檀围绕。<a id="a-5R"></a>住持国界冥润难量。<a id="a-5S"></a>以慈修身安人恕己。<a id="a-5T"></a>慎行之美无辱先乎。<a id="a-5U"></a>立身奉道扬名现矣。<a id="a-5V"></a>其若偷改道经为法华者。<a id="a-5W"></a>既习学诡言。<a id="a-5X"></a>宁有许多胜行。<a id="a-5Y"></a>心用高洁智海弘深。<a id="a-5Z"></a>而道士既奉真文。<a id="a-5a"></a>何事愚短相次。<a id="a-5b"></a>书史所载。<a id="a-5c"></a>未得其一。<a id="a-5d"></a>以此往推。<a id="a-5e"></a>改换正经以为邪典。<a id="a-5f"></a>其义可嚗。<a id="a-5g"></a>众共详焉。</p>
  <p id="a5h">偷佛法四果十地谬。</p>
  <p id="a5i">道经度国王品云。<a id="a-5j"></a>天尊告纯陀王曰。<a id="a-5k"></a>诸得道大圣众至恒沙如来者。<a id="a-5l"></a>莫不从凡夫积行而得也。<a id="a-5m"></a>十仙者无量无数众。<a id="a-5n"></a>亦有一兴而致一仙。<a id="a-5o"></a>复有从凡而得其住。<a id="a-5p"></a>所以者何。<a id="a-5q"></a>功高则一举。<a id="a-5r"></a>功卑则十升。<a id="a-5s"></a>十升者十住处阶级而往。<a id="a-5t"></a>从欢喜至法云。<a id="a-5u"></a>相好具足现身金刚。<a id="a-5v"></a>于是大王小王闻天尊说法即得四果。<a id="a-5w"></a>又案度身品云。<a id="a-5x"></a>尼干子于天尊所闻说法解定。<a id="a-5y"></a>便获须陀洹果道。<a id="a-5z"></a>又云。<a id="a-60"></a>玄中养于灵鹫山中说五部尊经。<a id="a-61"></a>度人无量。<a id="a-62"></a>又云。<a id="a-63"></a>与太和先生于檀毒山中大度王民。<a id="a-64"></a>号曰沙门。<a id="a-65"></a>案文始传云。<a id="a-66"></a>老子在罽宾国。<a id="a-67"></a>弹指引诸天王及罗汉五通飞天大众一时俱至。<a id="a-68"></a>遣尹喜为师。<a id="a-69"></a>又云。<a id="a-6A"></a>得道菩萨为老子作颂。<a id="a-6B"></a>又灵宝智慧罪根品云。<a id="a-6C"></a>恒沙天人闻法得道已成如来。<a id="a-6D"></a>此等妄说既多。<a id="a-6E"></a>为谤亦甚。<a id="a-6F"></a>所以然者。<a id="a-6G"></a>佛之与道教迹不同。<a id="a-6H"></a>出没隐显变通亦异。<a id="a-6I"></a>道以自然为宗。<a id="a-6J"></a>佛以因缘为义。<a id="a-6K"></a>自然者无为而成。<a id="a-6L"></a>因缘者积行乃证。<a id="a-6M"></a>是以小乘列四果之梯。<a id="a-6N"></a>大乘显十等之级。<a id="a-6O"></a>从凡入真具有文证。<a id="a-6P"></a>未知道家所列四果十地。<a id="a-6Q"></a>名与佛同。<a id="a-6R"></a>修行品次未见其说。<a id="a-6S"></a>又复道家所修。<a id="a-6T"></a>或有吸气以冲天。<a id="a-6U"></a>或饮水而证道。<a id="a-6V"></a>或闻法以飞空。<a id="a-6W"></a>或饵草而尸解。<a id="a-6X"></a>行业既殊证果理异。<a id="a-6Y"></a>或云。<a id="a-6Z"></a>九重天。<a id="a-6a"></a>或云。<a id="a-6b"></a>三万六千。<a id="a-6c"></a>或云。<a id="a-6d"></a>八十一天。<a id="a-6e"></a>或云。<a id="a-6f"></a>六十大梵。<a id="a-6g"></a>或云。<a id="a-6h"></a>三十六天。<a id="a-6i"></a>或云。<a id="a-6j"></a>三十二帝。<a id="a-6k"></a>或云。<a id="a-6l"></a>二十八天。<a id="a-6m"></a>或云。<a id="a-6n"></a>二十四帝。<a id="a-6o"></a>或云。<a id="a-6p"></a>一十八天。<a id="a-6q"></a>或云。<a id="a-6r"></a>九真天王。<a id="a-6s"></a>或云。<a id="a-6t"></a>九气天君。<a id="a-6u"></a>或云。<a id="a-6v"></a>欲界六天。<a id="a-6w"></a>或云。<a id="a-6x"></a>四方气君。<a id="a-6y"></a>或云。<a id="a-6z"></a>三元三天。<a id="a-70"></a>或云。<a id="a-71"></a>九宫天曹。<a id="a-72"></a>或云。<a id="a-73"></a>玉清大有。<a id="a-74"></a>或云。<a id="a-75"></a>玄都紫微宫。<a id="a-76"></a>或云。<a id="a-77"></a>三皇太极。<a id="a-78"></a>诸如此类略件其目。<a id="a-79"></a>未识此天为同为别。<a id="a-7A"></a>为重为横。<a id="a-7B"></a>为高为下。<a id="a-7C"></a>为虚为实。<a id="a-7D"></a>修何业行而能升陟。<a id="a-7E"></a>服食何草而得往生因缘次第未闻其说。<a id="a-7F"></a>然后视其所以。<a id="a-7G"></a>观其所由。<a id="a-7H"></a>察其所安。<a id="a-7I"></a>则虚妄之情见矣。</p>
  <p id="a7J">道经未出言出谬。</p>
  <p id="a7K">按玄都观道士等所上一切经目云。<a id="a-7L"></a>取宋人陆修静所撰之者。<a id="a-7M"></a>依而写送。<a id="a-7N"></a>检修静旧目。<a id="a-7O"></a>注上清经有一百八十六卷。<a id="a-7P"></a>其一百一十七卷。<a id="a-7Q"></a>已行于世。<a id="a-7R"></a>从始清以下有四十部。<a id="a-7S"></a>合六十九卷。<a id="a-7T"></a>未行于世。<a id="a-7U"></a>检今经目。<a id="a-7V"></a>并云见在。<a id="a-7W"></a>修静经目。<a id="a-7X"></a>又云。<a id="a-7Y"></a>洞玄经有三十六卷。<a id="a-7Z"></a>其二十一卷。<a id="a-7a"></a>已行于世。<a id="a-7b"></a>其大小劫已下有十一部。<a id="a-7c"></a>合一十五卷。<a id="a-7d"></a>犹隐天宫未出。<a id="a-7e"></a>检今经目并注云见在。<a id="a-7f"></a>陆修静者。<a id="a-7g"></a>宋明帝时人也。<a id="a-7h"></a>以太始七年。<a id="a-7i"></a>因敕上此经目。<a id="a-7j"></a>修静注云。<a id="a-7k"></a>隐在天宫未出于世。<a id="a-7l"></a>从此以来二百许年。<a id="a-7m"></a>不闻天人下降。<a id="a-7n"></a>又不见道士升天。<a id="a-7o"></a>不知此经何因而来。<a id="a-7p"></a>昔文成以书饭牛诈言王母命至。<a id="a-7q"></a>而黄庭元阳以道换佛。<a id="a-7r"></a>张陵创造灵宝。<a id="a-7s"></a>以吴赤乌之年。<a id="a-7t"></a>始出其上清起于葛玄。<a id="a-7u"></a>宋齐之间乃行。<a id="a-7v"></a>鲍静造三皇经。<a id="a-7w"></a>当时事露而寝。<a id="a-7x"></a>文成致戮于汉朝。<a id="a-7y"></a>鲍氏灭族于往昔。<a id="a-7z"></a>今之学者仍踵其术。<a id="a-80"></a>良可悲矣。<a id="a-81"></a>汉刘焉传称。<a id="a-82"></a>张鲁祖父陵桓帝时客于蜀学道鹤鸣山中。<a id="a-83"></a>造作符书以惑百姓。<a id="a-84"></a>受其道者出米五斗。<a id="a-85"></a>故谓之米贼。<a id="a-86"></a>陵传其子衡。<a id="a-87"></a>衡为继师。<a id="a-88"></a>衡传子鲁。<a id="a-89"></a>鲁为嗣师。<a id="a-8A"></a>号曰三师。<a id="a-8B"></a>其来学者。<a id="a-8C"></a>初名鬼卒。<a id="a-8D"></a>后号祭酒。<a id="a-8E"></a>聚合丑徒频为非据。<a id="a-8F"></a>三人之妻。<a id="a-8G"></a>号为三夫人。<a id="a-8H"></a>陵为蟒蛇所螫。<a id="a-8I"></a>弟子亦相次餧蛇。<a id="a-8J"></a>皆云。<a id="a-8K"></a>白日升天。<a id="a-8L"></a>欺诈妖妄传记所明也。<a id="a-8M"></a>案姚书云。<a id="a-8N"></a>上代已来。<a id="a-8O"></a>至于符姚。<a id="a-8P"></a>皆唤众僧名曰道士。<a id="a-8Q"></a>魏太武时。<a id="a-8R"></a>有妖人寇谦之。<a id="a-8S"></a>欺诈诳惑自号天师。<a id="a-8T"></a>始偷道士之名。<a id="a-8U"></a>私易祭酒之称。<a id="a-8V"></a>案礼良弓之子必善为箕。<a id="a-8W"></a>良冶之家能为裘者。<a id="a-8X"></a>以其事类然也。<a id="a-8Y"></a>若陵道实朴素。<a id="a-8Z"></a>其子孙何所承禀。<a id="a-8a"></a>妖诳若此。<a id="a-8b"></a>又案三元品经称。<a id="a-8c"></a>积善之人。<a id="a-8d"></a>则有积善子孙来生其家。<a id="a-8e"></a>积恶之人。<a id="a-8f"></a>则有不善子孙来生其家。<a id="a-8g"></a>张陵既白日升天。<a id="a-8h"></a>有何不善而招此妖妄子孙也。<a id="a-8i"></a>穿凿之端。<a id="a-8j"></a>皆此类知矣。</p>
  <p id="a8k">道士合气谬。</p>
  <p id="a8l">真人内朝律云。<a id="a-8m"></a>真人曰礼法男女至朔望之日。<a id="a-8n"></a>先斋三日入朝师入私房。<a id="a-8o"></a>来诣师立功德。<a id="a-8p"></a>阴阳并进命听许立功讫出。<a id="a-8q"></a>日夜六时常立功德。<a id="a-8r"></a>又案真人内礼。<a id="a-8s"></a>道家内侍律称。<a id="a-8t"></a>不得失内侍之序。<a id="a-8u"></a>不得贪外道失中御之教。<a id="a-8v"></a>不得好外交接失内养之礼。<a id="a-8w"></a>不得好在前失内修之事。<a id="a-8x"></a>老子曰。<a id="a-8y"></a>我师教我金丹经。<a id="a-8z"></a>使我专心养玉茎。<a id="a-90"></a>三五七九还阴精呼吸玉池入玄冥行道半守升太清。<a id="a-91"></a>又云。<a id="a-92"></a>老子曰。<a id="a-93"></a>我师教我通师精会食金丹升太清我行三五住七九呼吸太玄生门口坚守玉池拜道母。<a id="a-94"></a>赤松子曰。<a id="a-95"></a>我师教我金丹经。<a id="a-96"></a>使我专心养玉茎三五七九还阴精呼吸玉池入玄城行气半守升太清。<a id="a-97"></a>又真人内礼诣师家行道律云。<a id="a-98"></a>行气以次不得任意。<a id="a-99"></a>排丑近好抄截越次。<a id="a-9A"></a>又道士礼律云。<a id="a-9B"></a>玄子曰。<a id="a-9C"></a>不鬲戾得度世。<a id="a-9D"></a>不嫉姤世可度。<a id="a-9E"></a>阴阳和合乘龙去。<a id="a-9F"></a>赤松子曰。<a id="a-9G"></a>木升仙开生门真人紫府开肠户。</p>
  <p id="a9H">甄鸾笑曰。<a id="a-9I"></a>昔年二十之时。<a id="a-9J"></a>心好道术。<a id="a-9K"></a>就诸道士。<a id="a-9L"></a>先行黄书合气三五七九男女交接之道。<a id="a-9M"></a>四目四鼻孔两口两舌四手。<a id="a-9N"></a>令心正对阴阳。<a id="a-9O"></a>法二十四气之数行道。<a id="a-9P"></a>真决在于丹田。<a id="a-9Q"></a>唯以禁秘为急。<a id="a-9R"></a>不泄道路。<a id="a-9S"></a>不得更相嫉姤。<a id="a-9T"></a>行者灾厄皆除。<a id="a-9U"></a>号为真人度世延年。<a id="a-9V"></a>交夫易妇唯色为先。<a id="a-9W"></a>父兄立前不知羞耻。<a id="a-9X"></a>自称中气真术。<a id="a-9Y"></a>今民间道士常行此法。<a id="a-9Z"></a>以之求道有所未许。</p>
  <p id="a9a">叙天尊及化迹谬。</p>
  <p id="a9b">灵宝智慧定志通微经云。<a id="a-9c"></a>天尊过去世是道民。<a id="a-9d"></a>姓乐名净信。<a id="a-9e"></a>由供养道士得成天尊。<a id="a-9f"></a>右玄真人者。<a id="a-9g"></a>过去时施比丘财帛饮食。<a id="a-9h"></a>今成真人者。<a id="a-9i"></a>是亦不可。<a id="a-9j"></a>何者道有十号皆自然应化。<a id="a-9k"></a>天尊先天而生。<a id="a-9l"></a>不由业行而得。<a id="a-9m"></a>本无父母不禀阴阳。<a id="a-9n"></a>何有过去修因今成无极。<a id="a-9o"></a>自相矛楯伪妄可知。<a id="a-9p"></a>若实氏族所生。<a id="a-9q"></a>何为传记不载。<a id="a-9r"></a>灵宝度命经云。<a id="a-9s"></a>天尊出游西河之边。<a id="a-9t"></a>坐弱水之上。<a id="a-9u"></a>口吐五色之光。<a id="a-9v"></a>普照诸天四方。<a id="a-9w"></a>边国普见光明。<a id="a-9x"></a>长幼男女皆往稽首。<a id="a-9y"></a>天尊口吐五篇真文。<a id="a-9z"></a>宣示男女者。<a id="a-A0"></a>今略详之。<a id="a-A1"></a>所以然者。<a id="a-A2"></a>赤县神州大人坐处。<a id="a-A3"></a>城邑聚落户口众多。<a id="a-A4"></a>天尊诚心计应平等。<a id="a-A5"></a>何为远游边国近舍中华。<a id="a-A6"></a>为是神力所不周。<a id="a-A7"></a>为当夏民劣下堪化纵其劣也。<a id="a-A8"></a>不应劣彼边夷。<a id="a-A9"></a>边夷既蒙圣力而垂容中土。<a id="a-AA"></a>何不降慈光而现德。<a id="a-AB"></a>若不能来此即是无灵。<a id="a-AC"></a>但构虚谈还成诡论比来商人行往蕃使经过共所未详绝无踪绪。<a id="a-AD"></a>智慧罪根经云。<a id="a-AE"></a>不得轻师慢法傲诞三宝。<a id="a-AF"></a>第十二戒云。<a id="a-AG"></a>不得窃取佛经妄宣道要。</p>
  <p id="aAH">十二门论云。<a id="a-AI"></a>寂寂融真际。<a id="a-AJ"></a>萧萧游智河。<a id="a-AK"></a>一入大乘海。<a id="a-AL"></a>孰量千劫多。<a id="a-AM"></a>超陵三界外。<a id="a-AN"></a>慈心出世罗。</p>
  <p id="aAO">佛为无心宗。<a id="a-AP"></a>亦是有物因。<a id="a-AQ"></a>立功无定主。<a id="a-AR"></a>本愿各由人。<a id="a-AS"></a>虚怀济群品。<a id="a-AT"></a>泛爱本来均。</p>
  <p id="aAU">诸子为道书谬。</p>
  <p id="aAV">检玄都观经。<a id="a-AW"></a>自称道家传记符图论等。<a id="a-AX"></a>总有六千三百六十三卷。<a id="a-AY"></a>其二千四十卷见有本计须纸四万五十四张。<a id="a-AZ"></a>其一千一百五十六卷。<a id="a-Aa"></a>是道经传及符图。<a id="a-Ab"></a>其八百八十四卷。<a id="a-Ac"></a>是诸子论等。<a id="a-Ad"></a>其四千三百二十三卷。<a id="a-Ae"></a>披检道士陆修静答宋明帝所上目录。<a id="a-Af"></a>其目及本今并未见。</p>
  <p id="aAg">养生经一部十卷(彭祖修撰)　神仙传一部十卷(抱朴子葛洪修撰)　列仙传一部十卷(刘向修撰)　夷夏论一部五卷(道士顾欢修撰)　庄子一部十七卷(庄周所出葛洪修撰)　抱朴子一部二十卷(葛洪撰)　广成子一部四卷(商洛公修撰)　尹文子一部二卷(刘歆修撰)　淮南子一部二十卷(汉淮南王刘安撰)　文子一部十一卷(文阳所撰)　列子一部八卷(列寇所撰)　抱朴子服食方一部四卷(葛洪撰录)　崔文子经一部七卷(崔文子撰)　鬼谷子经一部十三卷(鬼谷先生撰)　服食禁忌经一部五卷　黄帝龙首经一部五卷(玄女皇人等说)　治练五石一部八卷　怪异志一部十二卷　兴利宅舍法一部五卷　治病经一卷　说阴阳经一卷　日月明镜经一卷　太玄镜经一卷　案摩经一卷　崔文子肘后经一卷　陶朱变化术经一卷(陶朱公撰)　彭祖记经一卷　养性经一卷(彭祖等杂出)　定心经一卷　鬼谷先生变化类经一卷　师旷为西宫子授药经一卷　九宫蓍龟序经一卷　导引图一部一卷　河图文一部九卷(何承天等修撰)　芝草图经一卷　芝草图六卷　邹阳子经一卷　江都王思圣一部二卷　道德玄义三十三卷(孟智周修撰)　必然论一卷　荣隐论一卷　遂通论一卷　归根论一卷　明法论一卷　自然因缘论一卷　五符论一卷　三门论一卷。</p>
  <p id="aAh">右八论陆修静撰。</p>
  <p id="aAi">道士所上经目。<a id="a-Aj"></a>皆云。<a id="a-Ak"></a>依宋人陆修静所列检修静目中。<a id="a-Al"></a>见有经书药方符图等。<a id="a-Am"></a>合有一千二百二十八卷。<a id="a-An"></a>本无杂书诸子之名。<a id="a-Ao"></a>而道士今列乃有二千四十卷。<a id="a-Ap"></a>其中多取汉书艺文志目妄注八百八十四卷为道经论。<a id="a-Aq"></a>据如此状理有可怪。<a id="a-Ar"></a>何者指如韩子孟子淮南之徒。<a id="a-As"></a>并言道事。<a id="a-At"></a>又复八老黄白之方。<a id="a-Au"></a>陶朱变化之术。<a id="a-Av"></a>翻天倒地之符。<a id="a-Aw"></a>辟兵杀鬼之法。<a id="a-Ax"></a>及药方咒厌。<a id="a-Ay"></a>并得为道书者。<a id="a-Az"></a>其连山归藏周林太玄黄帝金匮太公阴符阴阳书五姓宅图七十二葬书等。<a id="a-B0"></a>亦得为道书乎。<a id="a-B1"></a>案修静目中并无前色。<a id="a-B2"></a>今辄集之。<a id="a-B3"></a>彼将何据。<a id="a-B4"></a>笑道论云。<a id="a-B5"></a>妄注诸子三百五十卷为道经也。<a id="a-B6"></a>若有依据。<a id="a-B7"></a>何以前后注列不同乎。<a id="a-B8"></a>且人之有恶恐人知之。<a id="a-B9"></a>己若有善虑人不见。<a id="a-BA"></a>所以道士自书云。<a id="a-BB"></a>不受道戒者不得转读。<a id="a-BC"></a>道经即如此状。<a id="a-BD"></a>道有何丑虑人知乎。<a id="a-BE"></a>若道士所注。<a id="a-BF"></a>以诸子为道书者。<a id="a-BG"></a>民中诸子悉须追入已不。<a id="a-BH"></a>案陶朱者即是范蠡也。<a id="a-BI"></a>范蠡亲事越王勾践。<a id="a-BJ"></a>君臣悉囚于吴堂。<a id="a-BK"></a>食屎饮尿亦以甚矣。<a id="a-BL"></a>又复范蠡之子被戮于齐父。<a id="a-BM"></a>既有变化之术。<a id="a-BN"></a>何以不能变化免之。<a id="a-BO"></a>案造立天地记。<a id="a-BP"></a>称老子托生幽王皇后腹中。<a id="a-BQ"></a>即是幽王之子。<a id="a-BR"></a>又身为柱史。<a id="a-BS"></a>复是幽王之臣。<a id="a-BT"></a>化胡经言。<a id="a-BU"></a>老子在汉为东方朔。<a id="a-BV"></a>若审尔者。<a id="a-BW"></a>知幽王为犬戎所杀。<a id="a-BX"></a>岂可不爱君父与神符令君父不死耶。<a id="a-BY"></a>又汉武穷兵疲弊中国天下户口至减太半。<a id="a-BZ"></a>老子何忍不与其符令用辟兵。<a id="a-Ba"></a>以此验之咒厌之方。<a id="a-Bb"></a>何其谬欤。<a id="a-Bc"></a>何其谬欤。<a id="a-Bd"></a>玄都馆经目录云。<a id="a-Be"></a>道经记符图论。<a id="a-Bf"></a>凡六千三百六十三卷。<a id="a-Bg"></a>二千四十卷。<a id="a-Bh"></a>已有本见行。<a id="a-Bi"></a>其四千三百二十三卷。<a id="a-Bj"></a>指陆修静目录。<a id="a-Bk"></a>既无正本。<a id="a-Bl"></a>何谬之甚也。<a id="a-Bm"></a>然修静为目已是大伪。<a id="a-Bn"></a>今玄都录复是伪中之伪。</p>
 </body>
</html>