<!doctype html>
<html id="z3IBWeh1PX" data-ver="1352">
 <head>
  <meta charset="utf-8">
  <meta author="法藏">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">华严经明法品内立三宝章卷下</h1>
  <p id="a2">法界缘起章　圆音章　法身章　十世章　玄义章(七科已上并未入疏)</p>
  <p data-pb></p>
  <h2 id="a3">法界缘起章</h2>
  <p id="a4">夫法界缘起为碍容持。<a id="a-5"></a>如帝网该罗。<a id="a-6"></a>若天珠交涉。<a id="a-7"></a>圆融自在无尽难名。<a id="a-8"></a>略以四门指陈其要。<a id="a-9"></a>一缘起相由门。<a id="a-A"></a>二法性融通门。<a id="a-B"></a>三缘性双显门。<a id="a-C"></a>四理事分无门。<a id="a-D"></a>初缘起相由门者。<a id="a-E"></a>于中曲有三门。<a id="a-F"></a>一诸缘互异门。<a id="a-G"></a>即异体也。<a id="a-H"></a>二诸缘互应门。<a id="a-I"></a>即同体也。<a id="a-J"></a>三应异无碍门。<a id="a-K"></a>即双辨同异也。<a id="a-L"></a>此三门中各有三义。<a id="a-M"></a>一互相依持力无力义。<a id="a-N"></a>由此得相入也。<a id="a-O"></a>二互相形夺体无体义。<a id="a-P"></a>由此得相即也。<a id="a-Q"></a>三体用双融有无义。<a id="a-R"></a>由此即入同时自在也。<a id="a-S"></a>初缘起互异门者。<a id="a-T"></a>谓于无尽大缘起中。<a id="a-U"></a>诸缘相望体用各别。<a id="a-V"></a>不相参杂故云异也。<a id="a-W"></a>依持义者。<a id="a-X"></a>一能持多。<a id="a-Y"></a>一有力是故能摄多。<a id="a-Z"></a>多依一故多无力。<a id="a-a"></a>是故潜入一。<a id="a-b"></a>此即无有不容多之一。<a id="a-c"></a>以无不能持故。<a id="a-d"></a>无有不入一之多。<a id="a-e"></a>以无不能依一。<a id="a-f"></a>如多依一持既尔。<a id="a-g"></a>一依多持亦然。<a id="a-h"></a>是故亦无不摄一之多。<a id="a-i"></a>亦无不入多之一。<a id="a-j"></a>是故由一望多有持有依全力无力故。<a id="a-k"></a>能摄能入无有障碍。<a id="a-l"></a>多望于一有依有持无力全力故。<a id="a-m"></a>能入能摄。<a id="a-n"></a>亦无有障碍。<a id="a-o"></a>俱存双泯二句无碍。<a id="a-p"></a>亦准思之。<a id="a-q"></a>相入义竟。<a id="a-r"></a>二诸缘相夺体无体者。<a id="a-s"></a>多缘无性为一所成。<a id="a-t"></a>是故多即一。<a id="a-u"></a>由一有体能摄多。<a id="a-v"></a>由多无性潜同一。<a id="a-w"></a>故无不多之一。<a id="a-x"></a>亦无不一之多。<a id="a-y"></a>一无性为多所成。<a id="a-z"></a>多有一空即多亦尔。<a id="a-10"></a>是故一望于多。<a id="a-11"></a>有有体无体故。<a id="a-12"></a>能摄他同己。<a id="a-13"></a>废己同他。<a id="a-14"></a>无有障碍。<a id="a-15"></a>多望于一有无体有体。<a id="a-16"></a>亦能废己同他摄他同己。<a id="a-17"></a>亦无障碍。<a id="a-18"></a>亦同他己亦同己他。<a id="a-19"></a>非同他己非同己他。<a id="a-1A"></a>二句无碍圆融自在。<a id="a-1B"></a>思之可见。<a id="a-1C"></a>相即义竟。<a id="a-1D"></a>三体用双融有无门者有六句。<a id="a-1E"></a>一以体无不用故。<a id="a-1F"></a>举体全用即唯用而无体。<a id="a-1G"></a>但有相入无相即故。<a id="a-1H"></a>二以。<a id="a-1I"></a>用无不体故全用归体。<a id="a-1J"></a>唯体而无用。<a id="a-1K"></a>但有相即无相入也。<a id="a-1L"></a>三归体之用不碍其用。<a id="a-1M"></a>全用之体不失其体。<a id="a-1N"></a>是故体用不碍双存。<a id="a-1O"></a>即亦入亦即。<a id="a-1P"></a>无有障碍镕融自在。<a id="a-1Q"></a>四全用之体体泯。<a id="a-1R"></a>全体之用用亡。<a id="a-1S"></a>是则体用交彻形夺两非。<a id="a-1T"></a>即入同源圆融一味。<a id="a-1U"></a>五合前四句。<a id="a-1V"></a>同一缘起无碍俱存。<a id="a-1W"></a>六泯前五句绝待离言。<a id="a-1X"></a>应可去情如理思。<a id="a-1Y"></a>摄缘起异体门竟。</p>
  <p id="a1Z">二诸缘互应门者。<a id="a-1a"></a>谓众缘之中以于一缘应多缘故。<a id="a-1b"></a>各与彼多全为其一。<a id="a-1c"></a>是故此一具多个一。<a id="a-1d"></a>然此多一虽由本一。<a id="a-1e"></a>应多缘故有此多一。<a id="a-1f"></a>然与本一体无差别。<a id="a-1g"></a>是故名为同体门也。<a id="a-1h"></a>依持容入者。<a id="a-1i"></a>谓此本一有力能持彼多个一。<a id="a-1j"></a>故本一中容彼多一。<a id="a-1k"></a>多一无力依本一故。<a id="a-1l"></a>是故多一入本一中。<a id="a-1m"></a>是即无不容多一之本一。<a id="a-1n"></a>亦无不入本一之多一。<a id="a-1o"></a>如本一有力为持。<a id="a-1p"></a>多一无力为依。<a id="a-1q"></a>容入既尔。<a id="a-1r"></a>多一有力为持。<a id="a-1s"></a>本一无力为依。<a id="a-1t"></a>容入亦尔。<a id="a-1u"></a>是即无不容本一之多一。<a id="a-1v"></a>无不入多一之本一。<a id="a-1w"></a>是即由本一望多一。<a id="a-1x"></a>有持有依有力无力故。<a id="a-1y"></a>能容能入无有障碍。<a id="a-1z"></a>多一望本一。<a id="a-20"></a>有依有持无力有力故。<a id="a-21"></a>能入能容亦无障碍。<a id="a-22"></a>俱存双泯二句无碍。<a id="a-23"></a>亦准思之。<a id="a-24"></a>同体门中容入义竟。<a id="a-25"></a>二互相形夺体无体者。<a id="a-26"></a>谓多一无性。<a id="a-27"></a>为本一成多一。<a id="a-28"></a>举体即是本一。<a id="a-29"></a>是则本一为有体能摄多一。<a id="a-2A"></a>多一无体融同本一故。<a id="a-2B"></a>无不摄多一之本一。<a id="a-2C"></a>亦无不即本一之多一。<a id="a-2D"></a>如本一有体多一无体。<a id="a-2E"></a>摄即既尔。<a id="a-2F"></a>多一有体本一无体。<a id="a-2G"></a>摄即亦然。<a id="a-2H"></a>是故亦无不摄本一之多一。<a id="a-2I"></a>亦无不即多一之本一。<a id="a-2J"></a>是即本一望多一。<a id="a-2K"></a>有有体无体故。<a id="a-2L"></a>能摄他同己废己同他无。<a id="a-2M"></a>有障碍。<a id="a-2N"></a>多一望本一。<a id="a-2O"></a>亦体无体摄即可知。<a id="a-2P"></a>亦摄不摄亦即无即。<a id="a-2Q"></a>非摄不摄非即不即二句无碍。<a id="a-2R"></a>思之可见。<a id="a-2S"></a>同体门中相即义竟。<a id="a-2T"></a>三体用俱融即入无碍者。<a id="a-2U"></a>亦六句无碍。<a id="a-2V"></a>准前思之可见。<a id="a-2W"></a>同体门竟三应异无碍双辨同体异体门者。<a id="a-2X"></a>以此二门。<a id="a-2Y"></a>同一缘起不相离故。<a id="a-2Z"></a>若无异体则诸缘杂乱。<a id="a-2a"></a>非缘起故。<a id="a-2b"></a>若无同体缘不相资。<a id="a-2c"></a>亦非缘起故。<a id="a-2d"></a>要由不杂方有相资。<a id="a-2e"></a>是故若非同体无异体故。<a id="a-2f"></a>若非异体无同体故。<a id="a-2g"></a>是故通辨亦有四句。<a id="a-2h"></a>一或举体全异具入即俱。<a id="a-2i"></a>二或全体是同亦具入即俱。<a id="a-2j"></a>以法融通各全摄故。<a id="a-2k"></a>三或俱。<a id="a-2l"></a>以同异无碍双现前故。<a id="a-2m"></a>四或俱非。<a id="a-2n"></a>以相夺俱尽故双非也。<a id="a-2o"></a>余入即等准思知之。<a id="a-2p"></a>上来第一缘起相由门竟(余未作)</p>
  <p data-pb></p>
  <h2 id="a2q">圆音章</h2>
  <p id="a2r">圆音义略作四门分别。<a id="a-2s"></a>一举义。<a id="a-2t"></a>二决择。<a id="a-2u"></a>三会违。<a id="a-2v"></a>四辨释。<a id="a-2w"></a>初中有二。<a id="a-2x"></a>一谓如来能以一音。<a id="a-2y"></a>演说一切差别之法。<a id="a-2z"></a>所谓贪欲多者。<a id="a-30"></a>即闻如来说不净观。<a id="a-31"></a>如是等乃至一切故名圆音。<a id="a-32"></a>是故华严云。<a id="a-33"></a>如来于一语言中。<a id="a-34"></a>演说无边契经海。<a id="a-35"></a>二谓如来一音。<a id="a-36"></a>能同一切差别言音。<a id="a-37"></a>谓诸众生各闻如来唯己语故。<a id="a-38"></a>华严经云。<a id="a-39"></a>一切众生语言法。<a id="a-3A"></a>一言演说尽无余。</p>
  <p id="a3B">第二决择者。<a id="a-3C"></a>或有说言。<a id="a-3D"></a>如来于一语业之中。<a id="a-3E"></a>演出一切众生言音。<a id="a-3F"></a>是故令彼众生各闻己语。<a id="a-3G"></a>非谓如来唯发一音。<a id="a-3H"></a>但以语业同故名曰一音。<a id="a-3I"></a>所发多故名曰圆音。<a id="a-3J"></a>或有说言。<a id="a-3K"></a>如来唯发一梵言音。<a id="a-3L"></a>名为一音。<a id="a-3M"></a>能为众生作增上缘。<a id="a-3N"></a>令其所作感解不同。<a id="a-3O"></a>故名圆音。<a id="a-3P"></a>非谓如来有若干音。<a id="a-3Q"></a>或有说言。<a id="a-3R"></a>如来唯一寂灭解脱离相言音。<a id="a-3S"></a>名为一音。<a id="a-3T"></a>而诸众生机感力故。<a id="a-3U"></a>自闻如来种种言音。<a id="a-3V"></a>故名圆音。<a id="a-3W"></a>非谓如来音有一有多。<a id="a-3X"></a>问此上三说何得何失。<a id="a-3Y"></a>答若别偏取。<a id="a-3Z"></a>三俱有失。<a id="a-3a"></a>何者。<a id="a-3b"></a>初说但多无一音故。<a id="a-3c"></a>次唯一语无多音故。<a id="a-3d"></a>后唯无惟非音义故。<a id="a-3e"></a>如实义者。<a id="a-3f"></a>三说合为一圆音义。<a id="a-3g"></a>何者。<a id="a-3h"></a>若彼多音不即一音。<a id="a-3i"></a>此但多音非是圆义。<a id="a-3j"></a>以彼多音即一音故。<a id="a-3k"></a>镕融无碍名作圆音。<a id="a-3l"></a>若彼一音不即一切。<a id="a-3m"></a>但是一音非是梵音。<a id="a-3n"></a>以彼一音即多音故。<a id="a-3o"></a>融通无碍名一梵音。<a id="a-3p"></a>若此等音。<a id="a-3q"></a>不即无性同真际者。<a id="a-3r"></a>是所执故非如来音。<a id="a-3s"></a>以彼音等离作故。<a id="a-3t"></a>无性故如响故。<a id="a-3u"></a>所以法螺恒震妙音常寂故也。</p>
  <p id="a3v">第三会违者。<a id="a-3w"></a>如婆沙论中七十九卷说。<a id="a-3x"></a>世尊有时为四天王。<a id="a-3y"></a>先以圣语说四谛。<a id="a-3z"></a>二王领解二不能解。<a id="a-40"></a>世尊怜愍故饶益故。<a id="a-41"></a>以南印度边国俗语说四谛。<a id="a-42"></a>二天王中一解一不解。<a id="a-43"></a>世尊怜愍。<a id="a-44"></a>复一一种蔑戾车语说四圣谛时。<a id="a-45"></a>四天王皆得领解。<a id="a-46"></a>问若以一音异类解。<a id="a-47"></a>后二天王何不同解。<a id="a-48"></a>答彼论释云。<a id="a-49"></a>彼四天王意乐不同。<a id="a-4A"></a>为满彼意故佛异说。<a id="a-4B"></a>复次世尊欲显于诸言音皆能善解。<a id="a-4C"></a>断彼疑故。<a id="a-4D"></a>复次有所化者。<a id="a-4E"></a>依佛不变形言而得受化。<a id="a-4F"></a>又所化者依佛转变形言而得受化。<a id="a-4G"></a>依佛不变形言而受化者。<a id="a-4H"></a>若转变形言而为说法。<a id="a-4I"></a>彼不能解。<a id="a-4J"></a>如说佛在摩竭陀国。<a id="a-4K"></a>为度池坚步行十二由旬。<a id="a-4L"></a>七万众生皆得见谛云云。<a id="a-4M"></a>依佛转变形言而受化者。<a id="a-4N"></a>若不变形言而为说法。<a id="a-4O"></a>彼不能解。<a id="a-4P"></a>是故世尊作三种语为四王说法。<a id="a-4Q"></a>准上三释义理可通。<a id="a-4R"></a>并由众生宜闻有异。<a id="a-4S"></a>故不相违。</p>
  <p id="a4T">第四辨释者有二。<a id="a-4U"></a>一明分齐。<a id="a-4V"></a>二显利益。<a id="a-4W"></a>初中佛一言音普遍一切。<a id="a-4X"></a>谓一切处一切时一切法等。<a id="a-4Y"></a>根熟之者无远不闻。<a id="a-4Z"></a>根未熟者近而不闻。<a id="a-4a"></a>言遍一切处者。<a id="a-4b"></a>如智论目连寻声极远如近故。<a id="a-4c"></a>二遍一切时谓此圆音尽未来际。<a id="a-4d"></a>未曾休息。<a id="a-4e"></a>三遍一切法。<a id="a-4f"></a>无有一法非圆音所宣说者。<a id="a-4g"></a>四遍一切众生。<a id="a-4h"></a>谓此圆音无有根器而不开觉。<a id="a-4i"></a>若尔何故。<a id="a-4j"></a>鹙子在座如聋不闻。<a id="a-4k"></a>释非谓圆音能至所闻。<a id="a-4l"></a>亦能至此不闻之处。<a id="a-4m"></a>故名遍至。<a id="a-4n"></a>问此若普遍。<a id="a-4o"></a>何成语音屈曲诠表。<a id="a-4p"></a>设尔何失。<a id="a-4q"></a>二俱有过。<a id="a-4r"></a>何者。<a id="a-4s"></a>此若等遍失音曲故。<a id="a-4t"></a>如其存屈曲非等遍故。<a id="a-4u"></a>今释若由等遍失其音曲。<a id="a-4v"></a>是圆非音。<a id="a-4w"></a>若由屈曲乖其等遍。<a id="a-4x"></a>是音非圆。<a id="a-4y"></a>今则不坏曲而等遍。<a id="a-4z"></a>不动遍而差韵是谓如来圆音。<a id="a-50"></a>非是心识思量境界。<a id="a-51"></a>二利益者。<a id="a-52"></a>若依小乘如来言音未必一切皆有利益。<a id="a-53"></a>如佛问阿难天雨等。<a id="a-54"></a>非是法轮音声所摄。<a id="a-55"></a>若大乘等中。<a id="a-56"></a>如来所发世俗言音。<a id="a-57"></a>无不皆成大利益故。<a id="a-58"></a>如佛入城唱乞食声。<a id="a-59"></a>令城同闻俱获利益故。<a id="a-5A"></a>经云。<a id="a-5B"></a>诸佛音声语言威仪进止无非佛事。</p>
  <p data-pb></p>
  <h2 id="a5C">法身章</h2>
  <p id="a5D">身义四门分别。<a id="a-5E"></a>初释名者。<a id="a-5F"></a>法是轨持义。<a id="a-5G"></a>身是依止义。<a id="a-5H"></a>则法为身。<a id="a-5I"></a>亦名自性身。<a id="a-5J"></a>二体性者略有十种。<a id="a-5K"></a>一依佛地论。<a id="a-5L"></a>唯以所照真如清净法界为性。<a id="a-5M"></a>余四智等并属。<a id="a-5N"></a>报化。<a id="a-5O"></a>二或唯约智。<a id="a-5P"></a>如无性摄论。<a id="a-5Q"></a>以无垢无挂碍智为法身故。<a id="a-5R"></a>谓离二障。<a id="a-5S"></a>诸德释云。<a id="a-5T"></a>此据摄境从心名为法身。<a id="a-5U"></a>匪为法身是智非理。<a id="a-5V"></a>今释一切诸法尚即真如。<a id="a-5W"></a>况此真智而不如耶。<a id="a-5X"></a>既即是如何待摄境。<a id="a-5Y"></a>三亦智亦境。<a id="a-5Z"></a>如梁摄论云。<a id="a-5a"></a>唯如如及如如智独存。<a id="a-5b"></a>名为法身。<a id="a-5c"></a>四境智双泯。<a id="a-5d"></a>经云。<a id="a-5e"></a>如来法身非心非境。<a id="a-5f"></a>五此上四句合为一无碍法身。<a id="a-5g"></a>随说皆得六。<a id="a-5h"></a>此上总别五句相融形夺泯兹五说。<a id="a-5i"></a>通然无寄以为法身。<a id="a-5j"></a>此上单就境智辨。<a id="a-5k"></a>七通摄五分。<a id="a-5l"></a>及悲愿等法行功德。<a id="a-5m"></a>无不皆是此法身收。<a id="a-5n"></a>以修生功德必证理故。<a id="a-5o"></a>融摄无碍如前智说。<a id="a-5p"></a>八通收报化色相功德。<a id="a-5q"></a>无不皆是此法身收故。<a id="a-5r"></a>摄论中三十二相等。<a id="a-5s"></a>皆入法身摄有三义。<a id="a-5t"></a>一相即如故归理法身。<a id="a-5u"></a>二智所现故属智法身。<a id="a-5v"></a>三当相并是功德法。<a id="a-5w"></a>故名为法身。<a id="a-5x"></a>九通摄一切三世间故。<a id="a-5y"></a>众生及器无非佛故。<a id="a-5z"></a>一大法身具十佛故。<a id="a-60"></a>三身等并在此中。<a id="a-61"></a>智正觉摄故。<a id="a-62"></a>十总前九为一总句。<a id="a-63"></a>是谓如来无碍自在法身之义。<a id="a-64"></a>三出因者有四。<a id="a-65"></a>一者了因。<a id="a-66"></a>照现本有真如法故。<a id="a-67"></a>二者生因。<a id="a-68"></a>生成修起胜功德故。<a id="a-69"></a>三者生了无碍因。<a id="a-6A"></a>生了相即二果不殊故。<a id="a-6B"></a>四者总此胜德为所依因。<a id="a-6C"></a>印机现用为所成果。<a id="a-6D"></a>四业用者亦有四。<a id="a-6E"></a>一此理法身。<a id="a-6F"></a>与诸观智为所开觉。<a id="a-6G"></a>经云。<a id="a-6H"></a>法身说法授与义故。<a id="a-6I"></a>二依此以起报化利生胜业用故。<a id="a-6J"></a>三或作树等密摄化故。<a id="a-6K"></a>四遍诸尘道毛端等处。<a id="a-6L"></a>重重自在无碍业用也。</p>
  <h2 id="a6M">十世章</h2>
  <p id="a6N">十世义作二门。<a id="a-6O"></a>一建立者。<a id="a-6P"></a>如过去世中法未谢之时。<a id="a-6Q"></a>名过去现在。<a id="a-6R"></a>更望过去名彼过去为过去过去。<a id="a-6S"></a>望今现在此是未有。<a id="a-6T"></a>是故名今为过去未来。<a id="a-6U"></a>此一具三世俱在过去。<a id="a-6V"></a>又彼谢已现在法起。<a id="a-6W"></a>未谢之时名现在现在。<a id="a-6X"></a>望彼过去已灭无。<a id="a-6Y"></a>故名彼以为现在过去。<a id="a-6Z"></a>望于未来是未有。<a id="a-6a"></a>故名现在未来。<a id="a-6b"></a>此三一具俱在现在。<a id="a-6c"></a>又彼法谢已未来法起。<a id="a-6d"></a>未谢之时名未来现在。<a id="a-6e"></a>望彼现在已谢无。<a id="a-6f"></a>故名未来过去。<a id="a-6g"></a>更望未来亦未有故。<a id="a-6h"></a>名未来未来。<a id="a-6i"></a>此三一具俱在未来。<a id="a-6j"></a>此九中各三。<a id="a-6k"></a>现在是有六过未俱无。<a id="a-6l"></a>问若于过未各立三世。<a id="a-6m"></a>如是过未既各无边。<a id="a-6n"></a>此三世亦无边。<a id="a-6o"></a>何但三重而说九耶。<a id="a-6p"></a>答设于过未更欲立者。<a id="a-6q"></a>不异前门故唯有九。<a id="a-6r"></a>又此九世总为一念。<a id="a-6s"></a>而九世历然。<a id="a-6t"></a>如是总别合论为十世也。<a id="a-6u"></a>第二相摄者有二门。<a id="a-6v"></a>一相即二相入。<a id="a-6w"></a>此二得成由二义故。<a id="a-6x"></a>一缘起相由义。<a id="a-6y"></a>二法性融通义。<a id="a-6z"></a>初缘起相由者。<a id="a-70"></a>且如过去现在法。<a id="a-71"></a>未谢之时自是现在。<a id="a-72"></a>以现在现在望之。<a id="a-73"></a>乃是现在之过去。<a id="a-74"></a>是故彼法亦现在亦过去。<a id="a-75"></a>所望异故不相违。<a id="a-76"></a>又现在现在法。<a id="a-77"></a>自是现在以未谢故。<a id="a-78"></a>以过去现在望之。<a id="a-79"></a>乃是过去之未来。<a id="a-7A"></a>又以未来现在望之。<a id="a-7B"></a>复是未来之过去。<a id="a-7C"></a>是故彼法亦现在亦过未。<a id="a-7D"></a>又未来现在法。<a id="a-7E"></a>亦现在亦未来。<a id="a-7F"></a>准之可见。<a id="a-7G"></a>又此九中。<a id="a-7H"></a>三世现在必不俱起。<a id="a-7I"></a>六世过未亦不俱。<a id="a-7J"></a>一现在。<a id="a-7K"></a>二过未。<a id="a-7L"></a>此三定得俱。<a id="a-7M"></a>是故九中随其所应有隐有现。<a id="a-7N"></a>以俱不俱故。<a id="a-7O"></a>且就俱中由过去过去无故。<a id="a-7P"></a>令过去现在法得有也。<a id="a-7Q"></a>何以故。<a id="a-7R"></a>若彼不谢此不有故。<a id="a-7S"></a>又由过去现在有故。<a id="a-7T"></a>令过去过去无也。<a id="a-7U"></a>以若不此有彼无谢故。<a id="a-7V"></a>又由过去现在有。<a id="a-7W"></a>令过去未来无也。<a id="a-7X"></a>以由彼未谢令此未有故。<a id="a-7Y"></a>又由此过去未来无故。<a id="a-7Z"></a>令彼过去现在成有。<a id="a-7a"></a>以若此有彼已谢故是故由此未有。<a id="a-7b"></a>彼得未谢故也。<a id="a-7c"></a>又由过去过去无故。<a id="a-7d"></a>令过去未来无也。<a id="a-7e"></a>谓若彼不无此现不成有。<a id="a-7f"></a>现不成有此未来不成无。<a id="a-7g"></a>是故此无展转由彼无也。<a id="a-7h"></a>又由过去未来无故。<a id="a-7i"></a>令过去过去无也。<a id="a-7j"></a>反上思之。<a id="a-7k"></a>如过去三世有此六义相。<a id="a-7l"></a>由现在未来各有六可知。<a id="a-7m"></a>二就不俱中有二。<a id="a-7n"></a>初显现相由亦有六义。<a id="a-7o"></a>谓由过去现在有。<a id="a-7p"></a>方令现在现在成有。<a id="a-7q"></a>何者。<a id="a-7r"></a>以若彼不有无法可谢。<a id="a-7s"></a>至此现有。<a id="a-7t"></a>又由现在现在有故。<a id="a-7u"></a>方知过去现在是有。<a id="a-7v"></a>以若比不有彼有不成故。<a id="a-7w"></a>何者。<a id="a-7x"></a>若无此有。<a id="a-7y"></a>即令彼有不得谢无。<a id="a-7z"></a>不谢之有非缘起有。<a id="a-80"></a>故不成有也。<a id="a-81"></a>现在现在望未来现在亦二义。<a id="a-82"></a>准上思之。<a id="a-83"></a>过去现在望未来现在亦二义。<a id="a-84"></a>谓若过去现在不有。<a id="a-85"></a>即未来现在有不成故。<a id="a-86"></a>反此亦准知。<a id="a-87"></a>问俱者可相由。<a id="a-88"></a>不俱者云何得相由。<a id="a-89"></a>答俱者现相由。<a id="a-8A"></a>不俱者密相由。<a id="a-8B"></a>亦是展转相由。<a id="a-8C"></a>以若无此不俱俱不成故。<a id="a-8D"></a>是故此九世总为五位。<a id="a-8E"></a>有此十门。<a id="a-8F"></a>一如过去过去。<a id="a-8G"></a>唯一谢灭但是过去。<a id="a-8H"></a>现在家之过去故。<a id="a-8I"></a>二如过去现在有二门。<a id="a-8J"></a>谓是过去位中自现在故。<a id="a-8K"></a>以现在望之是过去故。<a id="a-8L"></a>是故此法亦现在亦过去。<a id="a-8M"></a>以所望异故不相碍也。<a id="a-8N"></a>三如过去未来有三门。<a id="a-8O"></a>一以过去现在望之。<a id="a-8P"></a>此未有故是过去家未来。<a id="a-8Q"></a>二以现在缘现起犹未谢故。<a id="a-8R"></a>是现在现在。<a id="a-8S"></a>三以未来现在望之此已谢故是未来过去。<a id="a-8T"></a>是故此现在现在。<a id="a-8U"></a>亦现在亦过未。<a id="a-8V"></a>四未来现在亦二门。<a id="a-8W"></a>五未来未来唯一门。<a id="a-8X"></a>并准可知。<a id="a-8Y"></a>上来次第相由有斯九门。<a id="a-8Z"></a>第十超间相由。<a id="a-8a"></a>谓若无初一则无后一等。<a id="a-8b"></a>是故如次及超间无碍相由故。<a id="a-8c"></a>依是道理。<a id="a-8d"></a>令诸门相入相即。<a id="a-8e"></a>如经云。<a id="a-8f"></a>过去一切劫安置未来。<a id="a-8g"></a>今未来一切劫回置过去世。<a id="a-8h"></a>斯之谓也。<a id="a-8i"></a>凡论相由之义有二门。<a id="a-8j"></a>一约力用。<a id="a-8k"></a>谓若无此彼不成。<a id="a-8l"></a>仍此非彼故。<a id="a-8m"></a>以力用相收故得说入。<a id="a-8n"></a>然体不杂故不相是也。<a id="a-8o"></a>二约体性。<a id="a-8p"></a>谓若无此彼全不成。<a id="a-8q"></a>故此即彼也。<a id="a-8r"></a>是故约体说为相即。<a id="a-8s"></a>释此二门如别说。<a id="a-8t"></a>是故不失本位不无即入也。<a id="a-8u"></a>思之可见。<a id="a-8v"></a>经云。<a id="a-8w"></a>无量无数劫能作一念顷等。<a id="a-8x"></a>是此义也。</p>
  <p id="a8y">第二约法性融通门者。<a id="a-8z"></a>然此九世时无别体。<a id="a-90"></a>唯依缘起法上假立。<a id="a-91"></a>此缘起法复无自性。<a id="a-92"></a>依真而立。<a id="a-93"></a>是故缘起理事融通无碍。<a id="a-94"></a>有其四重。<a id="a-95"></a>一泯相俱尽。<a id="a-96"></a>二相与两存。<a id="a-97"></a>三相随互摄。<a id="a-98"></a>四相是互即。<a id="a-99"></a>初中以本从末唯事而无理。<a id="a-9A"></a>以末归本反上可知。<a id="a-9B"></a>经云。<a id="a-9C"></a>非劫入劫。<a id="a-9D"></a>劫入非劫。<a id="a-9E"></a>是此义也。<a id="a-9F"></a>二中全事之理非事。<a id="a-9G"></a>全理之事非理。<a id="a-9H"></a>故俱存而不杂也。<a id="a-9I"></a>经中诸劫相即而不坏本劫者。<a id="a-9J"></a>是此义也。<a id="a-9K"></a>三中由随事之理故。<a id="a-9L"></a>全一事能容一切也。<a id="a-9M"></a>由随理之事故。<a id="a-9N"></a>一切事随理入一中也。<a id="a-9O"></a>反上即是一入一切可知。<a id="a-9P"></a>四中由即理之事。<a id="a-9Q"></a>故全一即一切也。<a id="a-9R"></a>由即事之理故。<a id="a-9S"></a>全一切即一也。<a id="a-9T"></a>是故唯理无可即入。<a id="a-9U"></a>唯事不可即入要理事相从相即故。<a id="a-9V"></a>是故有即有入。<a id="a-9W"></a>时劫依此无碍法故。<a id="a-9X"></a>还同此法自在即入余义思之可解。</p>
  <p data-pb></p>
  <h2 id="a9Y">玄义章</h2>
  <p id="a9Z">缘起无碍一。<a id="a-9a"></a>染净缘起二。<a id="a-9b"></a>拣理异情三。<a id="a-9c"></a>药病对治四。<a id="a-9d"></a>理事分无五。<a id="a-9e"></a>因因果果六。<a id="a-9f"></a>二谛无碍七。<a id="a-9g"></a>真妄心境八。<a id="a-9h"></a>能化所化九。<a id="a-9i"></a>入道方便十。</p>
  <p id="a9j">缘起无碍门第一。</p>
  <p id="a9k">问缘起诸法会融无碍如何可见。<a id="a-9l"></a>答今释此义作二门。<a id="a-9m"></a>一开义融通。<a id="a-9n"></a>二句数决择。<a id="a-9o"></a>初中开有三重四句。<a id="a-9p"></a>一空不空门。<a id="a-9q"></a>谓一切皆空无有毫末相。<a id="a-9r"></a>以缘起无性故。<a id="a-9s"></a>虚相尽故。<a id="a-9t"></a>或一切不空。<a id="a-9u"></a>以空为诸法故。<a id="a-9v"></a>以非情谓之无故。<a id="a-9w"></a>不异色等故。<a id="a-9x"></a>或二义无碍。<a id="a-9y"></a>或两门俱泯。<a id="a-9z"></a>并可准思。<a id="a-A0"></a>二相在不在门。<a id="a-A1"></a>谓或一切入一中。<a id="a-A2"></a>由一无性以法性为一。<a id="a-A3"></a>又一切法既即法性。<a id="a-A4"></a>是故一切同在一中。<a id="a-A5"></a>而不相是也。<a id="a-A6"></a>或不在。<a id="a-A7"></a>一谓由无性一多绝。<a id="a-A8"></a>故不坏其有互不杂故。<a id="a-A9"></a>虽恒涉入住自位故。<a id="a-AA"></a>或俱。<a id="a-AB"></a>谓微细相入恒在外故。<a id="a-AC"></a>万里迢然恒相在故。<a id="a-AD"></a>相在不在是一事故。<a id="a-AE"></a>无障碍故。<a id="a-AF"></a>或俱非。<a id="a-AG"></a>谓入出融故。<a id="a-AH"></a>绝二相故无在不在。<a id="a-AI"></a>仍有此法难名目也。<a id="a-AJ"></a>如一切入一具斯四句。<a id="a-AK"></a>一入一切亦准思之。<a id="a-AL"></a>三相是不是门。<a id="a-AM"></a>或一切即是一。<a id="a-AN"></a>此有二门。<a id="a-AO"></a>一约性。<a id="a-AP"></a>谓如经云。<a id="a-AQ"></a>若人欲成佛。<a id="a-AR"></a>勿坏于贪欲。<a id="a-AS"></a>诸法即贪欲。<a id="a-AT"></a>知是即成佛。<a id="a-AU"></a>此经意。<a id="a-AV"></a>以贪欲即无性故不可坏。<a id="a-AW"></a>诸法即贪欲者。<a id="a-AX"></a>即贪欲之无性理也。<a id="a-AY"></a>若不尔者。<a id="a-AZ"></a>岂贪是一切法体耶。<a id="a-Aa"></a>是故当知。<a id="a-Ab"></a>举贪名而取贪实。<a id="a-Ac"></a>二约事。<a id="a-Ad"></a>此中二。<a id="a-Ae"></a>一始。<a id="a-Af"></a>二终。<a id="a-Ag"></a>始谓法界无别有。<a id="a-Ah"></a>即以诸法即法界为法界。<a id="a-Ai"></a>一法无别有。<a id="a-Aj"></a>即以法界即一法为一法。<a id="a-Ak"></a>是故一切法即是一法也。<a id="a-Al"></a>二终者。<a id="a-Am"></a>既全以法界即一法为一法故。<a id="a-An"></a>是故此一即是一切。<a id="a-Ao"></a>一切法即是一也。<a id="a-Ap"></a>问若就理性既一多俱绝。<a id="a-Aq"></a>则无可即。<a id="a-Ar"></a>若约事相人法相乖。<a id="a-As"></a>故云何即。<a id="a-At"></a>若约事有即。<a id="a-Au"></a>即坏其事即乖于俗。<a id="a-Av"></a>若约理有即。<a id="a-Aw"></a>即乖于真。<a id="a-Ax"></a>若举事而取理。<a id="a-Ay"></a>即不异前门。<a id="a-Az"></a>更何可辨。<a id="a-B0"></a>答只由此二义故。<a id="a-B1"></a>得相即也。<a id="a-B2"></a>何者。<a id="a-B3"></a>若事而非理不可即。<a id="a-B4"></a>若理而非事无可即。<a id="a-B5"></a>今由理事不二而二。<a id="a-B6"></a>谓即事之理方为真理故。<a id="a-B7"></a>全事相即而真理湛然。<a id="a-B8"></a>即理之事方为幻事故。<a id="a-B9"></a>恒相即而万像纷然。<a id="a-BA"></a>良由理事相是而不一。<a id="a-BB"></a>故全一多互即而不杂也。<a id="a-BC"></a>去情思之。<a id="a-BD"></a>或若向像执言求解终日难见。<a id="a-BE"></a>或一切不是一。<a id="a-BF"></a>谓全体相是而不杂故。<a id="a-BG"></a>不坏本法故。<a id="a-BH"></a>其犹色即空而不坏色等准之。<a id="a-BI"></a>或俱。<a id="a-BJ"></a>由前二义无碍具故。<a id="a-BK"></a>或俱非。<a id="a-BL"></a>由前二义互形夺故。<a id="a-BM"></a>绝二相故。<a id="a-BN"></a>无是不是仍有此法也。<a id="a-BO"></a>如一切即一有此四句。<a id="a-BP"></a>一即一切四句准思。<a id="a-BQ"></a>此上三重融成一际。<a id="a-BR"></a>圆明具德无碍自在。<a id="a-BS"></a>是谓法界缘起门。<a id="a-BT"></a>思之知耳。<a id="a-BU"></a>二句数决择者亦三重。<a id="a-BV"></a>先约一多相即不相即。<a id="a-BW"></a>总有四四句。<a id="a-BX"></a>一由一即多故名一。<a id="a-BY"></a>二一即多故非一。<a id="a-BZ"></a>三一即多故亦一亦非一。<a id="a-Ba"></a>四一即多故。<a id="a-Bb"></a>非一非不一。<a id="a-Bc"></a>多即一准之。<a id="a-Bd"></a>第二由一不即多故名一。<a id="a-Be"></a>二由一不即多故非一。<a id="a-Bf"></a>三一不即多故亦一亦不一。<a id="a-Bg"></a>四一即多故非一非不一。<a id="a-Bh"></a>多不即一准之。<a id="a-Bi"></a>第三由一不即多故名一。<a id="a-Bj"></a>二由一即多故非一。<a id="a-Bk"></a>三由亦即亦不即故。<a id="a-Bl"></a>亦一亦不一。<a id="a-Bm"></a>四由非即非不即故。<a id="a-Bn"></a>非一非不一。<a id="a-Bo"></a>多即一准之。<a id="a-Bp"></a>第四由一即多故名一。<a id="a-Bq"></a>二由一不多故非一。<a id="a-Br"></a>三由俱故。<a id="a-Bs"></a>俱四由不俱故。<a id="a-Bt"></a>不俱多一亦准之。<a id="a-Bu"></a>是故此上顺有十六句。<a id="a-Bv"></a>逆亦十六。<a id="a-Bw"></a>总三十二句也。<a id="a-Bx"></a>二约相在不在。<a id="a-By"></a>亦三十二句。<a id="a-Bz"></a>三约空不空亦三十二句。<a id="a-C0"></a>是故合有九十六句。<a id="a-C1"></a>又若三重相融有三重四句。<a id="a-C2"></a>一或唯空不空。<a id="a-C3"></a>或唯即不即。<a id="a-C4"></a>或俱或不俱。<a id="a-C5"></a>二或唯在不在。<a id="a-C6"></a>或唯空不空。<a id="a-C7"></a>或唯不俱等。<a id="a-C8"></a>三或唯即不即。<a id="a-C9"></a>或唯在不在等四句准之。<a id="a-CA"></a>是故三四为十二句。<a id="a-CB"></a>帖前九十六。<a id="a-CC"></a>总为一百八句法门也。</p>
  <p id="aCD">染净缘起门第二。</p>
  <p id="aCE">问众生杂染及三宝清净。<a id="a-CF"></a>为俱是妄为亦非妄。<a id="a-CG"></a>答此二各有四句。<a id="a-CH"></a>谓众生是妄。<a id="a-CI"></a>以横计有故。<a id="a-CJ"></a>众生非妄成法器故。<a id="a-CK"></a>此二约用。<a id="a-CL"></a>众生是妄由上二句故。<a id="a-CM"></a>众生非妄以妄即空故。<a id="a-CN"></a>真如性满故。<a id="a-CO"></a>三宝是妄妄情取有故。<a id="a-CP"></a>经云。<a id="a-CQ"></a>众生强分别作佛度众生。<a id="a-CR"></a>经云。<a id="a-CS"></a>若解真实者。<a id="a-CT"></a>无佛无菩提等。<a id="a-CU"></a>二三宝非妄以能治妄故。<a id="a-CV"></a>经云。<a id="a-CW"></a>佛菩提智之所能断故。<a id="a-CX"></a>三三宝是妄。<a id="a-CY"></a>由治妄故立也。<a id="a-CZ"></a>无妄即无真故。<a id="a-Ca"></a>论云。<a id="a-Cb"></a>但随众生见闻得益故。<a id="a-Cc"></a>说为用也。<a id="a-Cd"></a>四三宝非妄由全体是真故。<a id="a-Ce"></a>恒一相故。<a id="a-Cf"></a>经云。<a id="a-Cg"></a>三宝同一味故也。</p>
  <p id="aCh">拣理异情门第三。</p>
  <p id="aCi">问真空与断空何别。<a id="a-Cj"></a>答略有四别。<a id="a-Ck"></a>一约境。<a id="a-Cl"></a>谓真空不异色等名法理空也。<a id="a-Cm"></a>断空在色等外。<a id="a-Cn"></a>及灭色方为空。<a id="a-Co"></a>名为断灭空也。<a id="a-Cp"></a>二约心。<a id="a-Cq"></a>谓真空圣智所得。<a id="a-Cr"></a>比证等不同也。<a id="a-Cs"></a>断空情谓所得世人所知也。<a id="a-Ct"></a>三约德用。<a id="a-Cu"></a>谓观达真空必伏灭烦恼。<a id="a-Cv"></a>令成王行入位得果。<a id="a-Cw"></a>若缘念断空成断灭见。<a id="a-Cx"></a>增长邪趣入外道位。<a id="a-Cy"></a>颠坠恶趣。<a id="a-Cz"></a>经云。<a id="a-D0"></a>宁起有见如须弥。<a id="a-D1"></a>不起空见如芥子。<a id="a-D2"></a>论云。<a id="a-D3"></a>若复见于空诸佛所不化等。<a id="a-D4"></a>又真空即色故。<a id="a-D5"></a>不可断空取。<a id="a-D6"></a>是故真空不思议也。<a id="a-D7"></a>断空不尔。<a id="a-D8"></a>反上知之。<a id="a-D9"></a>四约对辨异者。<a id="a-DA"></a>问色等既即是真空。<a id="a-DB"></a>断空何独不真耶。<a id="a-DC"></a>答若断空亦即空而实无差别。<a id="a-DD"></a>但为滥取空名。<a id="a-DE"></a>是故拣之耳。<a id="a-DF"></a>略作四句。<a id="a-DG"></a>一色与断空不相即。<a id="a-DH"></a>以俱是所执故。<a id="a-DI"></a>如见人畜等。<a id="a-DJ"></a>二断空即空与色即空。<a id="a-DK"></a>二空不别。<a id="a-DL"></a>以无二相故。<a id="a-DM"></a>三色真空与断空不相即。<a id="a-DN"></a>以情理异故。<a id="a-DO"></a>又断空空与色不相即。<a id="a-DP"></a>亦情理别故。<a id="a-DQ"></a>四即空之色与即真之断得相。<a id="a-DR"></a>即以从诠说理故。<a id="a-DS"></a>就法融通故。<a id="a-DT"></a>如此二门具斯四句。<a id="a-DU"></a>余一切法相望皆亦如是准思。<a id="a-DV"></a>故经云。<a id="a-DW"></a>诸法即贪者。<a id="a-DX"></a>以即空之诸法。<a id="a-DY"></a>还即彼即空之贪耳。<a id="a-DZ"></a>问如贪法既即空。<a id="a-Da"></a>嗔等亦即空。<a id="a-Db"></a>未知嗔等空为即是贪空。<a id="a-Dc"></a>为犹在贪外。<a id="a-Dd"></a>答全是内而外宛然。<a id="a-De"></a>全是外而内亦尔。<a id="a-Df"></a>以圆融故。<a id="a-Dg"></a>无限分故。<a id="a-Dh"></a>无障碍故。<a id="a-Di"></a>问为如堂内空与房内空。<a id="a-Dj"></a>此二空无分限故。<a id="a-Dk"></a>一味同故云堂空即房空。<a id="a-Dl"></a>而实堂内空不是房中摄。<a id="a-Dm"></a>为如此不。<a id="a-Dn"></a>答不也。<a id="a-Do"></a>此是世法非可同彼。<a id="a-Dp"></a>若如彼言。<a id="a-Dq"></a>房空不移而全在堂内。<a id="a-Dr"></a>堂中亦尔。<a id="a-Ds"></a>非是彼此相通故说无二。<a id="a-Dt"></a>但以彼空元来是此空故名无二也。<a id="a-Du"></a>既非世法难申说也。<a id="a-Dv"></a>会意思之。<a id="a-Dw"></a>或客可见耳。</p>
  <p id="aDx">药病对治门第四。</p>
  <p id="aDy">问对病兴治分齐有几。<a id="a-Dz"></a>修行之要故请示之。<a id="a-E0"></a>答病有二种。<a id="a-E1"></a>一粗谓巧伪修行。<a id="a-E2"></a>二细谓执见不破。<a id="a-E3"></a>前中亦二。<a id="a-E4"></a>一内实破戒而外现威仪等。<a id="a-E5"></a>二假全不破为他知故求名利故。<a id="a-E6"></a>狡滑故伺狎故。<a id="a-E7"></a>不直故护短故。<a id="a-E8"></a>第二细中亦二。<a id="a-E9"></a>一虽具直心而执我修行。<a id="a-EA"></a>二虽不执有人而计有法。<a id="a-EB"></a>实见不破故。<a id="a-EC"></a>对治之药亦有二种。<a id="a-ED"></a>一粗亦二。<a id="a-EE"></a>谓于诸过非而不覆藏。<a id="a-EF"></a>深愧忏悔。<a id="a-EG"></a>二于所修行不杂巧伪。<a id="a-EH"></a>皆质直柔软。<a id="a-EI"></a>作下下意不显己德。<a id="a-EJ"></a>第二细中亦二。<a id="a-EK"></a>一诸修行时知无我人。<a id="a-EL"></a>不计疲苦。<a id="a-EM"></a>二观察诸法等不二。<a id="a-EN"></a>一相无相入理究竟。<a id="a-EO"></a>二通说者。<a id="a-EP"></a>但深观诸法平等之时。<a id="a-EQ"></a>于上诸病无不治尽。<a id="a-ER"></a>此是大乘修行法门。<a id="a-ES"></a>依佛藏经义说。</p>
  <p id="aET">理事分无门第五。</p>
  <p id="aEU">问如此理事。<a id="a-EV"></a>为理无分限事有分限耶。<a id="a-EW"></a>为不耶。<a id="a-EX"></a>答此中理事各有四句。<a id="a-EY"></a>且理一无分限。<a id="a-EZ"></a>以遍一切故。<a id="a-Ea"></a>二非无分限。<a id="a-Eb"></a>以一法中无不具足故三具。<a id="a-Ec"></a>分无分一味。<a id="a-Ed"></a>以全体在一法。<a id="a-Ee"></a>而一切处恒满故。<a id="a-Ef"></a>如观一尘中。<a id="a-Eg"></a>见一切处法界。<a id="a-Eh"></a>四俱非。<a id="a-Ei"></a>分无分以自体绝待故。<a id="a-Ej"></a>圆融故。<a id="a-Ek"></a>二义一相非二门故。<a id="a-El"></a>事中一有分。<a id="a-Em"></a>以随自事相有分齐故。<a id="a-En"></a>二无分以全体即理故。<a id="a-Eo"></a>大品云。<a id="a-Ep"></a>色前际不可得。<a id="a-Eq"></a>后际亦不可得。<a id="a-Er"></a>此即无分也三俱。<a id="a-Es"></a>以前二义无碍具故。<a id="a-Et"></a>具此二义方是一事故。<a id="a-Eu"></a>四俱非。<a id="a-Ev"></a>以二义融故平等故。<a id="a-Ew"></a>二相绝故。<a id="a-Ex"></a>由上诸义。<a id="a-Ey"></a>是故理性不唯无分故。<a id="a-Ez"></a>在一切法处。<a id="a-F0"></a>而全体一内不唯分故。<a id="a-F1"></a>常在一中全在一外。<a id="a-F2"></a>事法不唯分故。<a id="a-F3"></a>常在此处恒在他方处。<a id="a-F4"></a>不唯无分故遍一切。<a id="a-F5"></a>而不移本位。<a id="a-F6"></a>又由理不唯无分故。<a id="a-F7"></a>不在一事外不唯分故。<a id="a-F8"></a>不在一事内事不唯分故。<a id="a-F9"></a>常在此处而无在也。<a id="a-FA"></a>不唯无分故。<a id="a-FB"></a>常在他处而无在也。<a id="a-FC"></a>是故无在不在。<a id="a-FD"></a>而在此在彼无障碍也。</p>
  <p id="aFE">因因果果门第六。</p>
  <p id="aFF">师子吼品云。<a id="a-FG"></a>佛性者有因有因因。<a id="a-FH"></a>有果有果果。<a id="a-FI"></a>因者十二因缘。<a id="a-FJ"></a>因因者。<a id="a-FK"></a>即是智慧(通法已去)。<a id="a-FL"></a>果者阿耨菩提。<a id="a-FM"></a>果果者无上大般涅槃。<a id="a-FN"></a>后四句者。<a id="a-FO"></a>是因非果如佛性。<a id="a-FP"></a>是果非因如大涅槃。<a id="a-FQ"></a>是因是果。<a id="a-FR"></a>如十二因缘所生之法(此中具智慧及菩提二句)。<a id="a-FS"></a>非因非果名为佛性(中道正性谓法身理也。<a id="a-FT"></a>开第三句即为五种佛性也)。<a id="a-FU"></a>或有佛性。<a id="a-FV"></a>阐提人有善根人无(是前因性)。<a id="a-FW"></a>或有佛性。<a id="a-FX"></a>善根人有阐提人无(是曰因性)。<a id="a-FY"></a>或有佛性二人俱有(非因非果性)。<a id="a-FZ"></a>或有佛性二人俱无(果与果果二性)。<a id="a-Fa"></a>十二因缘名佛性者。<a id="a-Fb"></a>且如无明是佛性有二义。<a id="a-Fc"></a>一当体净故是法身性。<a id="a-Fd"></a>二是能知名义成反流。<a id="a-Fe"></a>故名报身性。<a id="a-Ff"></a>余支准此。<a id="a-Fg"></a>又初四句中。<a id="a-Fh"></a>初者谓染净缘起门。<a id="a-Fi"></a>二内熏发心。<a id="a-Fj"></a>三始觉圆四本觉现。<a id="a-Fk"></a>又初随染隐体。<a id="a-Fl"></a>二微起净用。<a id="a-Fm"></a>三染尽净圆。<a id="a-Fn"></a>四还源显实。<a id="a-Fo"></a>又初与第四俱是理性。<a id="a-Fp"></a>但染净异。<a id="a-Fq"></a>中间二俱是行性但因果异。<a id="a-Fr"></a>又初染而非净。<a id="a-Fs"></a>第二净而非染。<a id="a-Ft"></a>第三亦染亦净。<a id="a-Fu"></a>第四非染非净。<a id="a-Fv"></a>又初是自性住。<a id="a-Fw"></a>二是引出。<a id="a-Fx"></a>三四是至得果。<a id="a-Fy"></a>又初二因。<a id="a-Fz"></a>后二果。<a id="a-G0"></a>又转初为四转二为三。<a id="a-G1"></a>又依初起二。<a id="a-G2"></a>以二成三。<a id="a-G3"></a>以三证初冥合不二。<a id="a-G4"></a>是故四义唯一心转。<a id="a-G5"></a>若离无明此四相皆尽也。</p>
  <p id="aG6">二谛无碍门第七。</p>
  <p id="aG7">二谛无碍有二门说。<a id="a-G8"></a>一约喻。<a id="a-G9"></a>二就法。<a id="a-GA"></a>喻者。<a id="a-GB"></a>且如幻兔依巾有二门。<a id="a-GC"></a>一兔二巾。<a id="a-GD"></a>兔亦二义。<a id="a-GE"></a>一相差别义。<a id="a-GF"></a>二体空义。<a id="a-GG"></a>巾亦二义。<a id="a-GH"></a>一住自位义。<a id="a-GI"></a>二举体成兔义。<a id="a-GJ"></a>此巾与兔非一非异。<a id="a-GK"></a>且非异有四句。<a id="a-GL"></a>一以巾上成兔义。<a id="a-GM"></a>及兔上相差别义。<a id="a-GN"></a>合为一际故为不异。<a id="a-GO"></a>此是以本随末。<a id="a-GP"></a>就末明不异。<a id="a-GQ"></a>二以巾上住自位义。<a id="a-GR"></a>及兔上体空义。<a id="a-GS"></a>合为一际故为不异。<a id="a-GT"></a>此是以末归本就本明不异。<a id="a-GU"></a>三以摄末所归之本。<a id="a-GV"></a>与摄本所从之末。<a id="a-GW"></a>此二双融无碍俱存故为不异。<a id="a-GX"></a>此是本末双存无碍不异。<a id="a-GY"></a>四以所摄归本之末。<a id="a-GZ"></a>亦与所摄随末之本。<a id="a-Ga"></a>此一俱泯故为不异。<a id="a-Gb"></a>此是本末双泯平等不异。<a id="a-Gc"></a>第二非一义者亦有四句。<a id="a-Gd"></a>一以巾上住自位义。<a id="a-Ge"></a>与兔上相差别。<a id="a-Gf"></a>此二相违故为非　此是相背非一　巾上成兔义兔上体空义。<a id="a-Gg"></a>此二相害故为非一。<a id="a-Gh"></a>三以彼相背与此相害。<a id="a-Gi"></a>此二位异故为非一。<a id="a-Gj"></a>谓背即各相背舍相去悬远也。<a id="a-Gk"></a>相害即与敌对亲相飱害。<a id="a-Gl"></a>是故近远非一也。<a id="a-Gm"></a>四以极相害泯而不泯。<a id="a-Gn"></a>由极相匪存而不存。<a id="a-Go"></a>此不泯不存义为非一。<a id="a-Gp"></a>此是成坏非一。<a id="a-Gq"></a>又此四非一与上四不异而亦非一。<a id="a-Gr"></a>以义不杂故。<a id="a-Gs"></a>又上四不异与此四不一。<a id="a-Gt"></a>而亦不异理遍通故。<a id="a-Gu"></a>是故若以不异门取。<a id="a-Gv"></a>诸门极相和会。<a id="a-Gw"></a>若以非一门取。<a id="a-Gx"></a>诸义极相违诤。<a id="a-Gy"></a>极违而极和者。<a id="a-Gz"></a>是无障碍法也。<a id="a-H0"></a>第二就法说者。<a id="a-H1"></a>巾喻真如如来藏。<a id="a-H2"></a>兔喻众生生死等。<a id="a-H3"></a>非一非异亦有十门。<a id="a-H4"></a>准喻思之可知。<a id="a-H5"></a>又兔即生即死而无碍。<a id="a-H6"></a>巾即隐即显而无碍。<a id="a-H7"></a>此生死隐显逆顺交络。<a id="a-H8"></a>诸门镕融并准前思摄可解。<a id="a-H9"></a>二显义者有四门。<a id="a-HA"></a>一开合。<a id="a-HB"></a>二一异。<a id="a-HC"></a>三相是。<a id="a-HD"></a>四相在。<a id="a-HE"></a>初开合者。<a id="a-HF"></a>先开后合。<a id="a-HG"></a>开者俗谛缘起中有四义。<a id="a-HH"></a>一诸缘有力义。<a id="a-HI"></a>二无力义。<a id="a-HJ"></a>三无自性义。<a id="a-HK"></a>四事成义。<a id="a-HL"></a>真谛中亦有四义。<a id="a-HM"></a>一空义。<a id="a-HN"></a>二不空义。<a id="a-HO"></a>三依持义。<a id="a-HP"></a>四尽事义。<a id="a-HQ"></a>合者三门。<a id="a-HR"></a>一合俗。<a id="a-HS"></a>二合真。<a id="a-HT"></a>三合二。<a id="a-HU"></a>初者有三。<a id="a-HV"></a>一约用。<a id="a-HW"></a>谓有力无力无二故。<a id="a-HX"></a>二约体。<a id="a-HY"></a>谓性无性无二故。<a id="a-HZ"></a>三无碍。<a id="a-Ha"></a>谓体用无二唯一俗谛。<a id="a-Hb"></a>合真者亦三。<a id="a-Hc"></a>一约用。<a id="a-Hd"></a>谓依持成俗即是夺俗全尽无二故。<a id="a-He"></a>二约体空不空无二故。<a id="a-Hf"></a>三无碍。<a id="a-Hg"></a>谓体用无二故。<a id="a-Hh"></a>三合二者有四门一约起用门。<a id="a-Hi"></a>谓真中依持义。<a id="a-Hj"></a>与俗中有力义无二故。<a id="a-Hk"></a>二约泯相门。<a id="a-Hl"></a>谓真中尽俗。<a id="a-Hm"></a>与俗中无力无二故。<a id="a-Hn"></a>三约显实门。<a id="a-Ho"></a>谓真中不空义。<a id="a-Hp"></a>与俗中无性义无二故。<a id="a-Hq"></a>四成事门。<a id="a-Hr"></a>谓真中空义。<a id="a-Hs"></a>与俗。<a id="a-Ht"></a>中存事义无二故。<a id="a-Hu"></a>开合门竟。<a id="a-Hv"></a>理事即不即门者。<a id="a-Hw"></a>此中理事相即不相即。<a id="a-Hx"></a>无碍融通各有四句。<a id="a-Hy"></a>初不即中四句者。<a id="a-Hz"></a>一二事不相即。<a id="a-I0"></a>以缘相事碍故。<a id="a-I1"></a>二二事之理不相即。<a id="a-I2"></a>以无二故。<a id="a-I3"></a>三理事不相即。<a id="a-I4"></a>以理静非动故。<a id="a-I5"></a>四事理不相即。<a id="a-I6"></a>以事动非静故。<a id="a-I7"></a>二相即中四句者。<a id="a-I8"></a>一事即理。<a id="a-I9"></a>以缘起无性故。<a id="a-IA"></a>二理即事。<a id="a-IB"></a>以理随缘事得立故。<a id="a-IC"></a>三二事之理相即。<a id="a-ID"></a>以约诠会实故。<a id="a-IE"></a>四二事相即。<a id="a-IF"></a>以即理之事无别事。<a id="a-IG"></a>是故事如理而无碍。</p>
  <p id="aIH">真妄心境门第八。</p>
  <p id="aII">真妄心境通有四句。<a id="a-IJ"></a>一约情有心境。<a id="a-IK"></a>境谓空有相违。<a id="a-IL"></a>以存二相故。<a id="a-IM"></a>心谓二见不坏是妄情故。<a id="a-IN"></a>或境上有空同性。<a id="a-IO"></a>以俱是所执故。<a id="a-IP"></a>心上亦同。<a id="a-IQ"></a>俱是妄见故。<a id="a-IR"></a>二约法亦有心境。<a id="a-IS"></a>境谓空有不二。<a id="a-IT"></a>以俱融故。<a id="a-IU"></a>心谓绝二见。<a id="a-IV"></a>以见无二故。<a id="a-IW"></a>或境上空有相违。<a id="a-IX"></a>以全形夺故。<a id="a-IY"></a>心上亦二。<a id="a-IZ"></a>谓随见一分余分性不异故。<a id="a-Ia"></a>三以情就法说。<a id="a-Ib"></a>谓境即有无俱情有。<a id="a-Ic"></a>有无俱理无无二为一性。<a id="a-Id"></a>或亦相违以全夺故。<a id="a-Ie"></a>心谓妄取情中有。<a id="a-If"></a>以是执心故。<a id="a-Ig"></a>或亦比知其理无以分有观心故。<a id="a-Ih"></a>四以法就情说。<a id="a-Ii"></a>境即有无俱理有。<a id="a-Ij"></a>有无俱情无无二为一性。<a id="a-Ik"></a>或亦相违。<a id="a-Il"></a>以全夺故。<a id="a-Im"></a>心谓见理有以智故。<a id="a-In"></a>见情无以悲故。<a id="a-Io"></a>或见无二心是一心故。<a id="a-Ip"></a>此上四门中。<a id="a-Iq"></a>约境各有四句。<a id="a-Ir"></a>心上各四句。<a id="a-Is"></a>总有三十二句。<a id="a-It"></a>准思之。</p>
  <p id="aIu">能化所化融作十门第九。</p>
  <p id="aIv">诸佛众生缘起融通总有十门。<a id="a-Iw"></a>一分位门。<a id="a-Ix"></a>佛有二义。<a id="a-Iy"></a>一法身平等。<a id="a-Iz"></a>二报化差别。<a id="a-J0"></a>此二是能化佛门。<a id="a-J1"></a>众生亦二义。<a id="a-J2"></a>一所依如来藏。<a id="a-J3"></a>二能依妄染。<a id="a-J4"></a>此二是所化众生门。<a id="a-J5"></a>二理事门。<a id="a-J6"></a>以佛法身与众生如来藏。<a id="a-J7"></a>无二性故。<a id="a-J8"></a>为理法门也。<a id="a-J9"></a>以佛报化与众生妄染以相由是故。<a id="a-JA"></a>是事法门也。<a id="a-JB"></a>三以法身不异如来藏。<a id="a-JC"></a>报化依染器而现。<a id="a-JD"></a>是故总是众生门也。<a id="a-JE"></a>四以如来藏不异法身。<a id="a-JF"></a>妄染是报化所翻。<a id="a-JG"></a>是故总是佛门也。<a id="a-JH"></a>五以事虚无体故。<a id="a-JI"></a>理性不改故。<a id="a-JJ"></a>唯一理门。<a id="a-JK"></a>六以理随缘故。<a id="a-JL"></a>事无不存故。<a id="a-JM"></a>唯一事门。<a id="a-JN"></a>七以报化外摄妄染内摄理性。<a id="a-JO"></a>唯报化门。<a id="a-JP"></a>八以妄染能现报化复内摄真理故。<a id="a-JQ"></a>唯妄染门。<a id="a-JR"></a>九此上诸义无碍现前是俱存门。<a id="a-JS"></a>十此上诸义容融平等。<a id="a-JT"></a>是俱泯门。<a id="a-JU"></a>此十门应以六相准之。</p>
  <p id="aJV">入道方便门第十。</p>
  <p id="aJW">作入道缘起要有三义。<a id="a-JX"></a>一识病。<a id="a-JY"></a>二拣境。<a id="a-JZ"></a>三定智。<a id="a-Ja"></a>初中有二。<a id="a-Jb"></a>一粗谓求名利等。<a id="a-Jc"></a>二细存见趣理等。<a id="a-Jd"></a>二拣境中二。<a id="a-Je"></a>一对境。<a id="a-Jf"></a>谓情谓之境在边等。<a id="a-Jg"></a>二真境有二。<a id="a-Jh"></a>一三乘境。<a id="a-Ji"></a>谓空有不二融通等。<a id="a-Jj"></a>二一乘境。<a id="a-Jk"></a>谓共尽缘起具德圆融等。<a id="a-Jl"></a>三定智中亦二。<a id="a-Jm"></a>一解谓能生正解。<a id="a-Jn"></a>仍解知解行别者是也。<a id="a-Jo"></a>二行谓不如所解。<a id="a-Jp"></a>以解不能至故。<a id="a-Jq"></a>无分别心行顺法妄情等。<a id="a-Jr"></a>又此行依解成。<a id="a-Js"></a>亦行现前其解必绝。<a id="a-Jt"></a>又约境。<a id="a-Ju"></a>以三空乱意拣之。<a id="a-Jv"></a>约行以无分别智互相拣之。<a id="a-Jw"></a>其义即见。<a id="a-Jx"></a>又入道方便略作四门。<a id="a-Jy"></a>一忏除宿障门。<a id="a-Jz"></a>二发菩提心门。<a id="a-K0"></a>三受菩萨戒门。<a id="a-K1"></a>四造修胜行门。<a id="a-K2"></a>造修胜行有二途。<a id="a-K3"></a>一始二终。<a id="a-K4"></a>初中有三门。<a id="a-K5"></a>一舍缘门。<a id="a-K6"></a>二随缘门。<a id="a-K7"></a>三成行门。<a id="a-K8"></a>初中有六重。<a id="a-K9"></a>一舍作恶业。<a id="a-KA"></a>二舍亲眷属。<a id="a-KB"></a>若出家舍门徒及生缘眷属。<a id="a-KC"></a>三舍名闻利养。<a id="a-KD"></a>四舍身命。<a id="a-KE"></a>五舍心念。<a id="a-KF"></a>六舍。<a id="a-KG"></a>此舍令绝能所无寄故。<a id="a-KH"></a>二随缘门者。<a id="a-KI"></a>有四重。<a id="a-KJ"></a>一还随前六事而守心不染。<a id="a-KK"></a>二凡于一切堪情下至微少堪处。<a id="a-KL"></a>皆应觉知不受勿有少染。<a id="a-KM"></a>三于一切违境。<a id="a-KN"></a>乃至断命等怨。<a id="a-KO"></a>皆应守心欢喜忍受。<a id="a-KP"></a>四凡所作行远离巧伪虚诈。<a id="a-KQ"></a>乃至一念亦不令有。<a id="a-KR"></a>三成行门者。<a id="a-KS"></a>一起六波罗蜜行(一一云云)。<a id="a-KT"></a>二四无量行(一一云云)。<a id="a-KU"></a>三十大愿行(一一云云)。<a id="a-KV"></a>愿行有二。<a id="a-KW"></a>一诸未起行策令起。<a id="a-KX"></a>二已起行持令不退。<a id="a-KY"></a>皆由愿力即通法行也。<a id="a-KZ"></a>二终者亦三门。<a id="a-Ka"></a>初舍门者。<a id="a-Kb"></a>即止行也。<a id="a-Kc"></a>观诸法平等一相。<a id="a-Kd"></a>诸缘皆绝云云。<a id="a-Ke"></a>二随缘门者即观行也。<a id="a-Kf"></a>还就事中起大悲大愿等行云云。<a id="a-Kg"></a>三成行门者。<a id="a-Kh"></a>即止观俱行双融无碍。<a id="a-Ki"></a>成无住行。<a id="a-Kj"></a>真俗境不殊悲智心不别。<a id="a-Kk"></a>又此境而不别也。<a id="a-Kl"></a>又明菩萨住不住行。<a id="a-Km"></a>说有二门。<a id="a-Kn"></a>一开二合。<a id="a-Ko"></a>开中亦二。<a id="a-Kp"></a>初不住。<a id="a-Kq"></a>后明住不住亦二。<a id="a-Kr"></a>一不住生死。<a id="a-Ks"></a>二不住涅槃。<a id="a-Kt"></a>初中亦二。<a id="a-Ku"></a>一由见生死过患故不可住。<a id="a-Kv"></a>二生死见本空故无可住。<a id="a-Kw"></a>二不住涅槃亦二。<a id="a-Kx"></a>一见涅槃本自有。<a id="a-Ky"></a>故不待住。<a id="a-Kz"></a>二由不异生死故不住。<a id="a-L0"></a>又智理无别故。<a id="a-L1"></a>能所绝故无能住也。<a id="a-L2"></a>二明住亦二。<a id="a-L3"></a>初住生死者亦二。<a id="a-L4"></a>一由见过患起大悲故。<a id="a-L5"></a>住为除缠故也。<a id="a-L6"></a>二见空故住不怖故也又二。<a id="a-L7"></a>一见过生厌故住。<a id="a-L8"></a>二见空则涅槃住。<a id="a-L9"></a>此即常在生死恒住涅槃也。<a id="a-LA"></a>二住涅槃者亦二。<a id="a-LB"></a>一常证理故住。<a id="a-LC"></a>二常化众生故住。<a id="a-LD"></a>以所化众生即涅槃故。<a id="a-LE"></a>第二合中有四。<a id="a-LF"></a>初合生死涅槃以无二故。<a id="a-LG"></a>无偏住。<a id="a-LH"></a>故云无住。<a id="a-LI"></a>又即住此无二之处。<a id="a-LJ"></a>故亦云住。<a id="a-LK"></a>二合住不住二行者。<a id="a-LL"></a>良由以不住为住住为不住。<a id="a-LM"></a>唯一无分别行。<a id="a-LN"></a>故无二也。<a id="a-LO"></a>三合行境二门者。<a id="a-LP"></a>以法界法门绝能所故。<a id="a-LQ"></a>平等法性唯一味故。<a id="a-LR"></a>无境行之异也。<a id="a-LS"></a>四合前开与此合无二无别唯一无碍法门。<a id="a-LT"></a>是故不碍开而恒合。<a id="a-LU"></a>不坏合而恒开无二相故。<a id="a-LV"></a>且言说所不能至也。<a id="a-LW"></a>若更以句数分别。<a id="a-LX"></a>有四重四句。<a id="a-LY"></a>一唯不住生死即是。<a id="a-LZ"></a>二唯不住涅槃亦是。<a id="a-La"></a>三俱不住亦是。<a id="a-Lb"></a>四俱非不住亦是。<a id="a-Lc"></a>二唯住亦四句。<a id="a-Ld"></a>返上思之。<a id="a-Le"></a>三唯住生死唯不住生死。<a id="a-Lf"></a>俱不俱皆是可知。<a id="a-Lg"></a>四唯住涅槃唯不住涅槃。<a id="a-Lh"></a>俱不俱亦唯之。<a id="a-Li"></a>此上十六门门皆全得。</p>
  <p id="aLj">得一即不假余。<a id="a-Lk"></a>余门仍不坏。<a id="a-Ll"></a>是故无障无碍。<a id="a-Lm"></a>多即多一即一。<a id="a-Ln"></a>随智取舍思之。</p>
 </body>
</html>