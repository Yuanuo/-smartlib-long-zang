<!doctype html>
<html id="z3IBWef1PW" data-ver="1453">
 <head>
  <meta charset="utf-8">
  <meta author="法藏">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">华严经明法品内立三宝章卷上</h1>
  <p id="a2">三宝章　流转章。</p>
  <p data-pb></p>
  <h2 id="a3">三宝章</h2>
  <p id="a4">三宝义略作八门。<a id="a-5"></a>一明建立。<a id="a-6"></a>二释得名。<a id="a-7"></a>三出体性。<a id="a-8"></a>四显融摄。<a id="a-9"></a>五明种类。<a id="a-A"></a>六拣所归。<a id="a-B"></a>七辨业用八明次第。<a id="a-C"></a>初明立意者有七种。<a id="a-D"></a>一为翻邪故。<a id="a-E"></a>即翻外道尊师。<a id="a-F"></a>谓自在天等。<a id="a-G"></a>故立佛宝。<a id="a-H"></a>二为翻外道邪论等。<a id="a-I"></a>故立法宝。<a id="a-J"></a>三为翻外道邪众等。<a id="a-K"></a>故立僧宝。<a id="a-L"></a>故涅槃经云。<a id="a-M"></a>归依于佛者。<a id="a-N"></a>是真优婆塞。<a id="a-O"></a>终不更归依其余诸天神。<a id="a-P"></a>归依于法者。<a id="a-Q"></a>则离于杀害终不更归依外道诸典籍。<a id="a-R"></a>归依于僧者。<a id="a-S"></a>不求诸外道等。<a id="a-T"></a>二为除病。<a id="a-U"></a>谓须良医并药及看病人。<a id="a-V"></a>故诸病悉愈。<a id="a-W"></a>三宝亦尔故不增减。<a id="a-X"></a>三为出怖。<a id="a-Y"></a>如经云。<a id="a-Z"></a>若得一跳即譬一归。<a id="a-a"></a>若得三跳即譬三归。<a id="a-b"></a>是故三宝慈悲救众生生死苦。<a id="a-c"></a>是故三跳得出怖也。<a id="a-d"></a>四为生缘念故。<a id="a-e"></a>为令众生念佛求一切智。<a id="a-f"></a>故立佛宝。<a id="a-g"></a>为令念法求证真如。<a id="a-h"></a>故立法宝。<a id="a-i"></a>为令念僧求入圣众数。<a id="a-j"></a>故立僧宝。<a id="a-k"></a>故杂心论云。<a id="a-l"></a>为开众生佛法僧念故说三宝也。<a id="a-m"></a>五约三义故立三宝。<a id="a-n"></a>一调御师。<a id="a-o"></a>二调御师法。<a id="a-p"></a>三调御师弟子。<a id="a-q"></a>故宝性论云。<a id="a-r"></a>问曰。<a id="a-s"></a>依何等义故立三宝。<a id="a-t"></a>答曰。<a id="a-u"></a>偈言依调御师所证弟子故也。<a id="a-v"></a>六约三乘人故立三宝。<a id="a-w"></a>为大乘人取佛菩提诸菩萨。<a id="a-x"></a>故立佛宝。<a id="a-y"></a>以此人求作佛故。<a id="a-z"></a>为缘觉人自然知法故立法宝。<a id="a-10"></a>以此人但求证深因缘法。<a id="a-11"></a>不求佛僧故为声闻人立僧宝。<a id="a-12"></a>以此人但求依僧求解脱故。<a id="a-13"></a>不求余也。<a id="a-14"></a>七约三根故立三宝。<a id="a-15"></a>为信供养诸佛如来福田人。<a id="a-16"></a>故立佛宝。<a id="a-17"></a>为信供养第一妙法福田人。<a id="a-18"></a>故立法宝。<a id="a-19"></a>为信供养第一圣众福田人。<a id="a-1A"></a>故立僧宝。<a id="a-1B"></a>此上三门并如宝性论说。<a id="a-1C"></a>故彼偈云。<a id="a-1D"></a>为三乘信三供养等。<a id="a-1E"></a>是故说三宝。</p>
  <p id="a1F">第二释名者。<a id="a-1G"></a>于中有二。<a id="a-1H"></a>先释总名。<a id="a-1I"></a>三是数宝是喻义从数义立名。<a id="a-1J"></a>即带数释也。<a id="a-1K"></a>又宝是可贵义。<a id="a-1L"></a>依宝性论宝有六义。<a id="a-1M"></a>一希有义。<a id="a-1N"></a>如世珍宝以难得故。<a id="a-1O"></a>无善根众生经百千劫不能得故。<a id="a-1P"></a>二无垢义。<a id="a-1Q"></a>如世珍宝清净无垢。<a id="a-1R"></a>三宝亦尔。<a id="a-1S"></a>以离一切有漏法故。<a id="a-1T"></a>三势力义。<a id="a-1U"></a>如世珠宝置浊水中。<a id="a-1V"></a>令水澄净。<a id="a-1W"></a>三宝亦尔。<a id="a-1X"></a>以具六通等功德故。<a id="a-1Y"></a>令众生澄惑业苦三浊。<a id="a-1Z"></a>成净信智等故。<a id="a-1a"></a>四庄严义。<a id="a-1b"></a>如世珍宝能雨宝庄严众生。<a id="a-1c"></a>三宝亦尔。<a id="a-1d"></a>庄严行者出世行故。<a id="a-1e"></a>五最上义。<a id="a-1f"></a>如世珍宝。<a id="a-1g"></a>于诸物中最为微妙。<a id="a-1h"></a>三宝亦尔过世间故。<a id="a-1i"></a>六不变义。<a id="a-1j"></a>如世珍宝以体真故。<a id="a-1k"></a>不可改易。<a id="a-1l"></a>三宝亦尔。<a id="a-1m"></a>以得无流法故。<a id="a-1n"></a>世间八法所不能动故也。<a id="a-1o"></a>彼论偈云。<a id="a-1p"></a>真宝世希有。<a id="a-1q"></a>明净及势力。<a id="a-1r"></a>能庄严世间。<a id="a-1s"></a>最上不变等也。<a id="a-1t"></a>后别名者。<a id="a-1u"></a>佛陀此云。<a id="a-1v"></a>觉者。<a id="a-1w"></a>觉有二种。<a id="a-1x"></a>一是觉悟义。<a id="a-1y"></a>谓理智照真故。<a id="a-1z"></a>二是觉察义。<a id="a-20"></a>谓量智鉴俗故。<a id="a-21"></a>又觉察烦恼贼故。<a id="a-22"></a>从无明睡觉故。<a id="a-23"></a>自觉觉他觉行穷满故也者是假人。<a id="a-24"></a>即有觉之者名为觉者。<a id="a-25"></a>有财释也。<a id="a-26"></a>达摩此云法。<a id="a-27"></a>法有三义。<a id="a-28"></a>一自体名法。<a id="a-29"></a>如说诸法离他性。<a id="a-2A"></a>各自住己性。<a id="a-2B"></a>即离分别也。<a id="a-2C"></a>二对意名法。<a id="a-2D"></a>如法处法界等。<a id="a-2E"></a>三轨则名法。<a id="a-2F"></a>法有轨范开生物解故也。<a id="a-2G"></a>此中正取后一。<a id="a-2H"></a>兼明前二也。<a id="a-2I"></a>僧伽此云和合众。<a id="a-2J"></a>此有二义。<a id="a-2K"></a>一理和。<a id="a-2L"></a>谓见谛理时。<a id="a-2M"></a>心虽各异所证理同故。<a id="a-2N"></a>二事和。<a id="a-2O"></a>谓四人已上人虽各别同秉成一羯磨事。<a id="a-2P"></a>故名事和。<a id="a-2Q"></a>是则佛是觉照义。<a id="a-2R"></a>僧是和合义。<a id="a-2S"></a>法是轨范义。<a id="a-2T"></a>皆从义用立名也。<a id="a-2U"></a>又智论云。<a id="a-2V"></a>僧伽秦言众多。<a id="a-2W"></a>比丘共一处和合。<a id="a-2X"></a>是名僧伽。</p>
  <p id="a2Y">第三出体者。<a id="a-2Z"></a>三宝有三。<a id="a-2a"></a>一同相。<a id="a-2b"></a>二别相。<a id="a-2c"></a>三住持。<a id="a-2d"></a>初中有三义。<a id="a-2e"></a>一约事就义门。<a id="a-2f"></a>即佛体上觉照义边名为佛宝。<a id="a-2g"></a>则彼佛德。<a id="a-2h"></a>轨则义边名为法宝。<a id="a-2i"></a>违诤过尽名为僧宝。<a id="a-2j"></a>三义虽别然佛德不殊。<a id="a-2k"></a>故云同相。<a id="a-2l"></a>此即以佛无漏功德为体。<a id="a-2m"></a>此义通诸乘但浅深异耳。<a id="a-2n"></a>唯除人天。<a id="a-2o"></a>以彼不了故。<a id="a-2p"></a>二约会事从理门。<a id="a-2q"></a>即三宝相虽别。<a id="a-2r"></a>然同以真空妙理为性。<a id="a-2s"></a>故云同也。<a id="a-2t"></a>涅槃经云。<a id="a-2u"></a>若能观三宝常住同真谛。<a id="a-2v"></a>我性佛性无别。<a id="a-2w"></a>此即以真空为体。<a id="a-2x"></a>此义通诸教唯除凡小也。<a id="a-2y"></a>三约理义融显门。<a id="a-2z"></a>心性真如中离念本觉名佛宝。<a id="a-30"></a>即此中有恒沙性功德可轨用。<a id="a-31"></a>故名法宝。<a id="a-32"></a>即此恒沙德冥和不二名僧宝。<a id="a-33"></a>故经云。<a id="a-34"></a>于佛性中即有法僧也。<a id="a-35"></a>又净名经云。<a id="a-36"></a>佛即是法法即是众。<a id="a-37"></a>是三宝无为相与虚空等为同相。<a id="a-38"></a>是故若就觉义而论。<a id="a-39"></a>并称为佛。<a id="a-3A"></a>轨则而言无非是法。<a id="a-3B"></a>冥符和合莫不皆僧义。<a id="a-3C"></a>说有三不可为一。<a id="a-3D"></a>然无别体岂为异也。<a id="a-3E"></a>故云同相。<a id="a-3F"></a>此义通诸教。<a id="a-3G"></a>唯除小乘及始教。<a id="a-3H"></a>同体门竟。<a id="a-3I"></a>第二别相中。<a id="a-3J"></a>先明佛宝。<a id="a-3K"></a>若约世间人天所得。<a id="a-3L"></a>以有漏五蕴为体。<a id="a-3M"></a>以同世间示黑象脚身。<a id="a-3N"></a>及树神身等。<a id="a-3O"></a>若小乘中毗昙等宗有二佛。<a id="a-3P"></a>一生身。<a id="a-3Q"></a>谓父母生相好之形。<a id="a-3R"></a>是报无记非可重。<a id="a-3S"></a>故不入佛宝。<a id="a-3T"></a>二法身。<a id="a-3U"></a>以五分功德为法身。<a id="a-3V"></a>此中唯取无漏功德。<a id="a-3W"></a>谓道后尽智无生智等。<a id="a-3X"></a>五蕴实法为佛宝体。<a id="a-3Y"></a>以有漏功德非可重。<a id="a-3Z"></a>故不入佛宝。<a id="a-3a"></a>或有漏及报相从名佛于理无伤。<a id="a-3b"></a>又此宗中。<a id="a-3c"></a>于彼实法上假施人名。<a id="a-3d"></a>无别假人如贫名富等。<a id="a-3e"></a>若成实等宗五蕴功德等。<a id="a-3f"></a>属法宝摄。<a id="a-3g"></a>别说假人为佛宝体。<a id="a-3h"></a>以有假名行人为师匠益要在假中故也。<a id="a-3i"></a>若三乘中三身佛。<a id="a-3j"></a>或以五聚法中一分为体。<a id="a-3k"></a>谓无为中真如择灭等为法身。<a id="a-3l"></a>色处为化身。<a id="a-3m"></a>以心无化义故。<a id="a-3n"></a>以无漏清净八识心王。<a id="a-3o"></a>二十一心所。<a id="a-3p"></a>及不相应行中小分。<a id="a-3q"></a>并色法界所成假者等相。<a id="a-3r"></a>从总为受用体。<a id="a-3s"></a>此如瑜伽等说。<a id="a-3t"></a>此约始教之初说。<a id="a-3u"></a>亦是回心声闻教也。<a id="a-3v"></a>或以真如为法身。<a id="a-3w"></a>大定智悉为应身。<a id="a-3x"></a>色形为化身。<a id="a-3y"></a>如梁摄论说。<a id="a-3z"></a>或约五法摄大觉地。<a id="a-40"></a>谓以清净法界为法身。<a id="a-41"></a>镜智及平等智为受用身。<a id="a-42"></a>作事智为化身。<a id="a-43"></a>妙观智通二身。<a id="a-44"></a>此如佛地论说。<a id="a-45"></a>此等约始教之终说。<a id="a-46"></a>义当为直进人说。<a id="a-47"></a>或唯以大智为三身体。<a id="a-48"></a>如摄论以无垢无挂碍智为法身。<a id="a-49"></a>以后得智为受用身。<a id="a-4A"></a>后得智之差别为变化身。<a id="a-4B"></a>或唯以真如为三身体。<a id="a-4C"></a>如起信论中。<a id="a-4D"></a>真如三大内。<a id="a-4E"></a>以体相二大为法身。<a id="a-4F"></a>用大为二身。<a id="a-4G"></a>此等约终教说。<a id="a-4H"></a>此中化身亦有化心。<a id="a-4I"></a>如大迦葉观如来心知向阿难如是等。<a id="a-4J"></a>又涅槃经云。<a id="a-4K"></a>如来所化无量形类。<a id="a-4L"></a>各令有心故知有心。<a id="a-4M"></a>但前教生故顺小说。<a id="a-4N"></a>或唯一实性离言绝虑为佛宝。<a id="a-4O"></a>亦不分三二等。<a id="a-4P"></a>此约顿教说。<a id="a-4Q"></a>若依一乘。<a id="a-4R"></a>二种十佛既通三世间。<a id="a-4S"></a>即知用一切理事人法等。<a id="a-4T"></a>总为佛宝体。<a id="a-4U"></a>仍皆就觉义说。<a id="a-4V"></a>若约所依以海印三昧为体。<a id="a-4W"></a>亦即摄前诸教所明。<a id="a-4X"></a>并在其中。<a id="a-4Y"></a>以具同别二门故。<a id="a-4Z"></a>余可准知。</p>
  <p id="a4a">法宝体者。<a id="a-4b"></a>小乘中理故行果。<a id="a-4c"></a>一以四谛十六行等为理法体。<a id="a-4d"></a>二小乘三藏教等。<a id="a-4e"></a>音声名句文。<a id="a-4f"></a>声处法处二法。<a id="a-4g"></a>为教法体。<a id="a-4h"></a>三以菩萨无漏五蕴。<a id="a-4i"></a>即见道八忍八智断非想结。<a id="a-4j"></a>九无间八解脱合三十三心。<a id="a-4k"></a>在家四果及辟支无漏五蕴等。<a id="a-4l"></a>虽有理和无事和。<a id="a-4m"></a>并是向道法宝摄。<a id="a-4n"></a>此依毗昙宗。<a id="a-4o"></a>若依成实等。<a id="a-4p"></a>三乘无漏在家出家。<a id="a-4q"></a>总属助道法宝。<a id="a-4r"></a>但以假人为佛僧故。<a id="a-4s"></a>彼论云。<a id="a-4t"></a>信佛有一切智名信佛。<a id="a-4u"></a>信此真智名信法故得知也。<a id="a-4v"></a>四以佛及二乘所得涅槃。<a id="a-4w"></a>为果法宝。<a id="a-4x"></a>以相好身及等智等。<a id="a-4y"></a>有助成无漏智故。<a id="a-4z"></a>相从亦入佛僧摄。<a id="a-50"></a>涅槃非助彼故是法宝故也。<a id="a-51"></a>问涅槃是灭谛。<a id="a-52"></a>助道是道谛。<a id="a-53"></a>教法属苦集是则一理法宝已具摄尽。<a id="a-54"></a>何假后三邪。<a id="a-55"></a>答依毗昙宗有二门。<a id="a-56"></a>一坏缘者。<a id="a-57"></a>不分三宝境界差别。<a id="a-58"></a>若于此门中理实收尽。<a id="a-59"></a>二不坏缘者。<a id="a-5A"></a>建立三宝等差别。<a id="a-5B"></a>是故就此事中最胜义故。<a id="a-5C"></a>立后三法理亦无违。<a id="a-5D"></a>此义云何。<a id="a-5E"></a>如道有二种。<a id="a-5F"></a>一事道。<a id="a-5G"></a>谓戒定等。<a id="a-5H"></a>二理道。<a id="a-5I"></a>谓道如迹乘。<a id="a-5J"></a>此四冥通是前道谛。<a id="a-5K"></a>戒等约事属前助道。<a id="a-5L"></a>以理事异故。<a id="a-5M"></a>通别异故分二也。<a id="a-5N"></a>灭亦二种。<a id="a-5O"></a>一事灭。<a id="a-5P"></a>以离惑业品数上下令灭。<a id="a-5Q"></a>有优劣故是事灭。<a id="a-5R"></a>属彼果法。<a id="a-5S"></a>二理灭。<a id="a-5T"></a>谓尽止妙出。<a id="a-5U"></a>此四冥通是前灭谛。<a id="a-5V"></a>亦理事异故分二也。<a id="a-5W"></a>苦无我等是所诠理。<a id="a-5X"></a>教是能诠就胜分二也。<a id="a-5Y"></a>问佛僧俱是人。<a id="a-5Z"></a>何不但立人法二宝。<a id="a-5a"></a>答因果异故分二也。<a id="a-5b"></a>问若尔法中亦有因果。<a id="a-5c"></a>何不立四宝。<a id="a-5d"></a>答人用强胜能秉持法。<a id="a-5e"></a>是故分二。<a id="a-5f"></a>法不自弘用劣。<a id="a-5g"></a>故合为一宝也。<a id="a-5h"></a>若三乘中。<a id="a-5i"></a>或内以四谛十六行。<a id="a-5j"></a>及三无性等理。<a id="a-5k"></a>为理法宝。<a id="a-5l"></a>二以三藏十二分教假实二法识所变等。<a id="a-5m"></a>为教法体。<a id="a-5n"></a>三以诸道品六度等为行法体。<a id="a-5o"></a>四以涅槃菩提等为果法体。<a id="a-5p"></a>仍此四法皆即空无分别如般若经说。<a id="a-5q"></a>当知。<a id="a-5r"></a>此约始教说也。<a id="a-5s"></a>或以真如体相为理法。<a id="a-5t"></a>从真所流为教法。<a id="a-5u"></a>从真内薰及依净教。<a id="a-5v"></a>所起诸行为行法。<a id="a-5w"></a>此行契真证理究竟为果法。<a id="a-5x"></a>是故四义回转唯一真如也。<a id="a-5y"></a>此如起信等说。<a id="a-5z"></a>问此中果法与佛行法与僧各何别邪。<a id="a-60"></a>答约如来所成义边。<a id="a-61"></a>总属佛宝。<a id="a-62"></a>约诸菩萨施学义边。<a id="a-63"></a>总属法宝。<a id="a-64"></a>行中约上地所得义边为僧宝。<a id="a-65"></a>下地所学义边为法宝。<a id="a-66"></a>义理差别约法体不殊也。<a id="a-67"></a>当知此就终教说。<a id="a-68"></a>或以离言真法为法宝。<a id="a-69"></a>如此经云云。<a id="a-6A"></a>当知此约顿教显耳。<a id="a-6B"></a>若依一乘。<a id="a-6C"></a>约有十法。<a id="a-6D"></a>谓理事教义因果人法解行。<a id="a-6E"></a>皆就轨范义说。<a id="a-6F"></a>具足主伴无尽因陀罗网等。<a id="a-6G"></a>如此经说此据别教言。<a id="a-6H"></a>若摄方便。<a id="a-6I"></a>前诸教法并在其中。<a id="a-6J"></a>余可准知。<a id="a-6K"></a>僧宝体者。<a id="a-6L"></a>小乘中若依毗昙宗。<a id="a-6M"></a>僧有二种。<a id="a-6N"></a>一应供僧。<a id="a-6O"></a>上尽诸佛下极至于凡夫沙弥通是僧。<a id="a-6P"></a>是故檀越僧次请一不拣上下。<a id="a-6Q"></a>悉得供僧之福。<a id="a-6R"></a>二三归僧。<a id="a-6S"></a>唯取声闻人中四果四向以为僧。<a id="a-6T"></a>以凡僧无圣德不可归。<a id="a-6U"></a>故不取也。<a id="a-6V"></a>缘觉出世无和合众不成僧。<a id="a-6W"></a>菩萨单一不成僧。<a id="a-6X"></a>佛是佛宝亦非僧。<a id="a-6Y"></a>又声闻中。<a id="a-6Z"></a>唯无漏宝功德为僧宝体。<a id="a-6a"></a>有漏非可重故非宝也。<a id="a-6b"></a>又依彼宗僧又有二。<a id="a-6c"></a>一第一义僧。<a id="a-6d"></a>谓出家四果圣人。<a id="a-6e"></a>二等僧。<a id="a-6f"></a>谓凡夫僧。<a id="a-6g"></a>圣中有三。<a id="a-6h"></a>一生身。<a id="a-6i"></a>即报五阴。<a id="a-6j"></a>二等智。<a id="a-6k"></a>有漏戒定等。<a id="a-6l"></a>即方便善五阴。<a id="a-6m"></a>三无漏五阴。<a id="a-6n"></a>前二相从名僧非正宝体。<a id="a-6o"></a>后一为正也。<a id="a-6p"></a>若成实以无漏假人为僧体。<a id="a-6q"></a>仍有四句。<a id="a-6r"></a>谓有僧德无僧威仪等准之。<a id="a-6s"></a>若三乘内菩萨。<a id="a-6t"></a>以三贤已去乃至等觉所有漏无漏功德。<a id="a-6u"></a>及色心等五蕴假者。<a id="a-6v"></a>为菩萨僧体。<a id="a-6w"></a>独觉及声闻人。<a id="a-6x"></a>入资粮位已去。<a id="a-6y"></a>乃至罗汉所成漏无漏功德。<a id="a-6z"></a>五蕴假者总为僧宝体。<a id="a-70"></a>又此三乘人。<a id="a-71"></a>唯取出家同僧法者以为僧宝。<a id="a-72"></a>以诸在家声闻菩萨。<a id="a-73"></a>及犀角辟支等。<a id="a-74"></a>皆入法宝故。<a id="a-75"></a>大智论散花品云。<a id="a-76"></a>以花散诸菩萨名供养法。<a id="a-77"></a>以花散诸比丘名供养僧。<a id="a-78"></a>当知此约始教之初说。<a id="a-79"></a>或分胜显劣以明大小。<a id="a-7A"></a>如涅槃经云。<a id="a-7B"></a>僧名和合。<a id="a-7C"></a>和合有二。<a id="a-7D"></a>一者世和合。<a id="a-7E"></a>二者第一义。<a id="a-7F"></a>和合。<a id="a-7G"></a>世和合者。<a id="a-7H"></a>名声闻僧。<a id="a-7I"></a>第一义和合者。<a id="a-7J"></a>名菩萨僧。<a id="a-7K"></a>当知此约始教之终说。<a id="a-7L"></a>或说二乘入大乘者是僧宝不尔。<a id="a-7M"></a>即非由唯以菩萨为真僧宝故。<a id="a-7N"></a>宝性论云。<a id="a-7O"></a>菩萨为究竟僧也。<a id="a-7P"></a>当知此约终教说。<a id="a-7Q"></a>或离相离分别。<a id="a-7R"></a>如论云。<a id="a-7S"></a>实有菩萨不见有菩萨等。<a id="a-7T"></a>此约顿教寄言显耳。<a id="a-7U"></a>或唯取菩萨随一皆遍六位。<a id="a-7V"></a>尽三世间无尽法界。<a id="a-7W"></a>具足主伴为僧宝体。<a id="a-7X"></a>此约一乘别教说。<a id="a-7Y"></a>若摄方便。<a id="a-7Z"></a>如前诸教并在此中。<a id="a-7a"></a>上来别相竟。</p>
  <p id="a7b">第三住持三宝者。<a id="a-7c"></a>小乘以塑画等色法为佛宝体。<a id="a-7d"></a>但表示一释迦佛。<a id="a-7e"></a>以无他方佛故。<a id="a-7f"></a>经法纸墨及塑像。<a id="a-7g"></a>皆以色法为体。<a id="a-7h"></a>出家凡僧以有漏五蕴为体。<a id="a-7i"></a>四人已上僧。<a id="a-7j"></a>以众同分不相应法为体。<a id="a-7k"></a>问如形像致敬损坏。<a id="a-7l"></a>于何处得罪福。<a id="a-7m"></a>答立像拟表真容故。<a id="a-7n"></a>于真边得故。<a id="a-7o"></a>成实云随是何塔若能为损。<a id="a-7p"></a>皆望主故得罪。<a id="a-7q"></a>福亦如是。<a id="a-7r"></a>此明若是佛塔以佛为表主。<a id="a-7s"></a>余人亦尔。<a id="a-7t"></a>问若尔杀凡僧应圣边得罪。<a id="a-7u"></a>答塔像无心命。<a id="a-7v"></a>从其表主。<a id="a-7w"></a>僧即不尔各有心命故。<a id="a-7x"></a>从凡圣自位得罪。<a id="a-7y"></a>若依律中。<a id="a-7z"></a>损经等望财主得罪也。<a id="a-80"></a>若三乘中佛法及僧像。<a id="a-81"></a>同以色法为体。<a id="a-82"></a>法中亦兼有名句等。<a id="a-83"></a>凡僧以五蕴为体。<a id="a-84"></a>若一乘中并是大法界中。<a id="a-85"></a>约机缘起所成净用故。<a id="a-86"></a>亦远取本法为体。<a id="a-87"></a>余义准之。<a id="a-88"></a>上来总明出体竟。<a id="a-89"></a>第四融摄门者有二重。<a id="a-8A"></a>一约三种。<a id="a-8B"></a>二约三宝。<a id="a-8C"></a>初中有三。<a id="a-8D"></a>一约同相。<a id="a-8E"></a>于中即有别相住持。<a id="a-8F"></a>此有二义。<a id="a-8G"></a>一以彼二种皆悉缘成无自性故。<a id="a-8H"></a>不异真空。<a id="a-8I"></a>是故俱在同相中摄。<a id="a-8J"></a>问若彼摄在同相中时。<a id="a-8K"></a>为有彼二为无彼二。<a id="a-8L"></a>如其有者云何如同。<a id="a-8M"></a>以有差别非同相故。<a id="a-8N"></a>如其无者云何说摄。<a id="a-8O"></a>以无彼二无所摄故。<a id="a-8P"></a>答但以彼二本来自性空。<a id="a-8Q"></a>非坏彼二方得为空。<a id="a-8R"></a>是故经云。<a id="a-8S"></a>色即是空非色灭空。<a id="a-8T"></a>又经云。<a id="a-8U"></a>非以空色故名色空。<a id="a-8V"></a>但以色即是空。<a id="a-8W"></a>空即是色。<a id="a-8X"></a>是故当知摄别归同而不坏别也。<a id="a-8Y"></a>约始教说。<a id="a-8Z"></a>二以真如体相二大为内熏因。<a id="a-8a"></a>及彼用大为外熏缘令生始觉。<a id="a-8b"></a>于此始觉分得为僧。<a id="a-8c"></a>满足为佛。<a id="a-8d"></a>此中妙轨及用中之教。<a id="a-8e"></a>以为法宝。<a id="a-8f"></a>是故别相三宝。<a id="a-8g"></a>皆从同起不异同也。<a id="a-8h"></a>此如起信论说。<a id="a-8i"></a>又彼论云。<a id="a-8j"></a>本觉随染生二种相。<a id="a-8k"></a>与彼本觉不相舍离。<a id="a-8l"></a>一智净相。<a id="a-8m"></a>谓依法力熏习如实修行。<a id="a-8n"></a>此明僧宝也。<a id="a-8o"></a>满足方便破和合识相。<a id="a-8p"></a>灭相续心相。<a id="a-8q"></a>显现法身智纯净故。<a id="a-8r"></a>此明佛宝中法身。<a id="a-8s"></a>及自受用身也。<a id="a-8t"></a>二不思议业相者。<a id="a-8u"></a>以依智净能作一切胜妙境界。<a id="a-8v"></a>所谓无量功德之相常无断绝。<a id="a-8w"></a>随众生根自然相应。<a id="a-8x"></a>种种而现得利益故。<a id="a-8y"></a>此明他受用身。<a id="a-8z"></a>及变化身。<a id="a-90"></a>并所流教及住持幢相等。<a id="a-91"></a>亦在此中。<a id="a-92"></a>又彼论云。<a id="a-93"></a>本觉者。<a id="a-94"></a>谓心体离念。<a id="a-95"></a>离念相者。<a id="a-96"></a>等虚空界无所不遍。<a id="a-97"></a>法界一相。<a id="a-98"></a>此中既以本觉随缘作此别相。<a id="a-99"></a>还不离彼本故归于同相也。<a id="a-9A"></a>又梁论云。<a id="a-9B"></a>无不从此法身流。<a id="a-9C"></a>无不还证此法身。<a id="a-9D"></a>此中从彼流故成法僧也。<a id="a-9E"></a>还证彼故为佛宝也。<a id="a-9F"></a>是即不破别而恒同。<a id="a-9G"></a>不乖同而恒别。<a id="a-9H"></a>其犹摄波唯水而不废动。<a id="a-9I"></a>摄水唯波而不坏湿。<a id="a-9J"></a>举体全收二义不失。<a id="a-9K"></a>当知此中道理亦尔。<a id="a-9L"></a>思之可见。<a id="a-9M"></a>以此教理。<a id="a-9N"></a>是故同中具于别也。<a id="a-9O"></a>又彼住持之相。<a id="a-9P"></a>即是真中用大中摄。<a id="a-9Q"></a>以依泥等所表真相。<a id="a-9R"></a>及纸墨等所显教相。<a id="a-9S"></a>并是最净法界之流。<a id="a-9T"></a>剃发袈裟是出世相。<a id="a-9U"></a>亦从彼流非世法故。<a id="a-9V"></a>是故经中造像[麩-夫+廣]麦枣叶露盘。<a id="a-9W"></a>功皆不灭终成大果。<a id="a-9X"></a>又以袈裟至彼猎师非法之处。<a id="a-9Y"></a>真相不坏。<a id="a-9Z"></a>能令象王发胜心等。<a id="a-9a"></a>又如彼缕救龙难等。<a id="a-9b"></a>又如出家破戒悉当得泥洹等。<a id="a-9c"></a>又能生天人得十种功德。<a id="a-9d"></a>如牛黄存香焚气馥。<a id="a-9e"></a>如是功用极广大者。<a id="a-9f"></a>明此皆从真如流故不异真也。<a id="a-9g"></a>又为真标相令诸有情即寻此相还至真源故。<a id="a-9h"></a>即真也。<a id="a-9i"></a>故论云。<a id="a-9j"></a>真如用者。<a id="a-9k"></a>能生世间出世间善因果故。<a id="a-9l"></a>是故以末归本。<a id="a-9m"></a>一切住持三宝幢相。<a id="a-9n"></a>皆是真中相用摄也。</p>
  <p id="a9o">第二约别相中。<a id="a-9p"></a>亦摄彼二。<a id="a-9q"></a>既以同相成此别相。<a id="a-9r"></a>是故别中亦摄同尽。<a id="a-9s"></a>如波门摄水水无不尽。<a id="a-9t"></a>此中亦尔。<a id="a-9u"></a>是则不失同而恒别也。<a id="a-9v"></a>余思准之。<a id="a-9w"></a>又住持幢相亦在别中。<a id="a-9x"></a>以泥木像等。<a id="a-9y"></a>若非如来神力加持。<a id="a-9z"></a>彼法岂能饶益众生。<a id="a-A0"></a>生善灭恶等也。<a id="a-A1"></a>又是如来大悲巧智施设摄生。<a id="a-A2"></a>既从智流不离智故。<a id="a-A3"></a>摄在其中。<a id="a-A4"></a>是故经云。<a id="a-A5"></a>不思议菩萨力及佛力故。<a id="a-A6"></a>令于末代得形像。<a id="a-A7"></a>住持如是等故也。</p>
  <p id="aA8">第三约住持于中摄者。<a id="a-A9"></a>此中住持有其二义一是所住持。<a id="a-AA"></a>由前同相别相真实三宝余势力故。<a id="a-AB"></a>舍利形像经卷。<a id="a-AC"></a>凡僧相续不绝故名住持。<a id="a-AD"></a>既以彼持此。<a id="a-AE"></a>此中即摄彼二法也。<a id="a-AF"></a>以此皆是如来圆智中。<a id="a-AG"></a>印机所现粗未之相。<a id="a-AH"></a>如大树叶不离本茎等故也。<a id="a-AI"></a>二是能住持。<a id="a-AJ"></a>谓籍此形像经卷。<a id="a-AK"></a>凡僧住持。<a id="a-AL"></a>同相别相三宝。<a id="a-AM"></a>势力相续令不断绝。<a id="a-AN"></a>与诸有情作依止处。<a id="a-AO"></a>令渐修行得彼二故。<a id="a-AP"></a>故名住持。<a id="a-AQ"></a>是故彼二由此得立。<a id="a-AR"></a>摄在此中。<a id="a-AS"></a>潜隐而成。<a id="a-AT"></a>所以然者。<a id="a-AU"></a>以若非彼所持无以能持彼。<a id="a-AV"></a>是故二义无二相摄镕融故也。</p>
  <p id="aAW">第二三宝相收中亦三。<a id="a-AX"></a>初约僧宝摄。<a id="a-AY"></a>二谓诸菩萨中道观心智觉名佛宝。<a id="a-AZ"></a>即此境智轨生物解说名法宝。<a id="a-Aa"></a>即此观心内合中道外和漏诤。<a id="a-Ab"></a>故言僧宝。<a id="a-Ac"></a>如璎珞经云。<a id="a-Ad"></a>菩萨谓于第一中道智为佛宝。<a id="a-Ae"></a>一切法无生。<a id="a-Af"></a>动与则用为法宝。<a id="a-Ag"></a>常行六道与六道众生和合。<a id="a-Ah"></a>故名僧宝。<a id="a-Ai"></a>转一切众生流入佛海故。<a id="a-Aj"></a>二约法宝者。<a id="a-Ak"></a>此有二义。<a id="a-Al"></a>一约理。<a id="a-Am"></a>法中即有佛僧如前同相中说。<a id="a-An"></a>二以行法摄僧。<a id="a-Ao"></a>果法摄佛。<a id="a-Ap"></a>理教通因果。<a id="a-Aq"></a>是故法中自具三宝故。<a id="a-Ar"></a>经云分别一切法。<a id="a-As"></a>皆悉无真实。<a id="a-At"></a>如是解诸法。<a id="a-Au"></a>即见卢舍那。<a id="a-Av"></a>又经云。<a id="a-Aw"></a>见缘起法。<a id="a-Ax"></a>即是见佛。<a id="a-Ay"></a>此明法中佛也。<a id="a-Az"></a>但以觉义和义皆可轨。<a id="a-B0"></a>故不离法也。<a id="a-B1"></a>以得法为佛行法为僧。<a id="a-B2"></a>更无异法故也。<a id="a-B3"></a>故论云。<a id="a-B4"></a>行此法者名为僧也。<a id="a-B5"></a>三约佛宝者有二义。<a id="a-B6"></a>一约本觉智。<a id="a-B7"></a>如同相说。<a id="a-B8"></a>二约始觉智。<a id="a-B9"></a>谓此圆智无不觉照。<a id="a-BA"></a>故名佛宝。<a id="a-BB"></a>智体遍融智相圆音。<a id="a-BC"></a>与智一味即为理教。<a id="a-BD"></a>揽于万行成一妙果。<a id="a-BE"></a>故于此智即具行果。<a id="a-BF"></a>就此四义名为法宝。<a id="a-BG"></a>又此智中具含因智。<a id="a-BH"></a>故亦有僧。<a id="a-BI"></a>故经云。<a id="a-BJ"></a>虽得佛道转于法轮。<a id="a-BK"></a>入于涅槃。<a id="a-BL"></a>而不舍于菩萨之道。<a id="a-BM"></a>又经云。<a id="a-BN"></a>声闻缘觉若智若断。<a id="a-BO"></a>皆是菩萨二生法忍。<a id="a-BP"></a>是则菩萨无生法忍。<a id="a-BQ"></a>亦是圆智摄也。<a id="a-BR"></a>又经云于如来智中。<a id="a-BS"></a>出菩萨及二乘智等一切智慧。<a id="a-BT"></a>又经云。<a id="a-BU"></a>于佛宝中。<a id="a-BV"></a>即有法僧。<a id="a-BW"></a>又论云。<a id="a-BX"></a>依法身有法。<a id="a-BY"></a>依法有究竟僧如是等。<a id="a-BZ"></a>上来二门融摄。<a id="a-Ba"></a>约三乘教说。<a id="a-Bb"></a>亦通一乘以同法界故。<a id="a-Bc"></a>若别教辨者。<a id="a-Bd"></a>净法缘起有其三义。<a id="a-Be"></a>支分义。<a id="a-Bf"></a>圆满义。<a id="a-Bg"></a>轨则义。<a id="a-Bh"></a>以分非圆外分。<a id="a-Bi"></a>分圆以成分。<a id="a-Bj"></a>是则圆内之分也。<a id="a-Bk"></a>圆非分外圆揽分以成圆。<a id="a-Bl"></a>是即分内之圆也。<a id="a-Bm"></a>轨如圆分三义。<a id="a-Bn"></a>通融皆全摄也。<a id="a-Bo"></a>依是义故。<a id="a-Bp"></a>是故经中普贤等菩萨。<a id="a-Bq"></a>于毛孔中现诸佛海及转法轮诸菩萨众。<a id="a-Br"></a>则僧中自具三宝。<a id="a-Bs"></a>又如经中大法界法门。<a id="a-Bt"></a>谓理事等法中亦具佛僧。<a id="a-Bu"></a>如弥多罗女宝经等事中。<a id="a-Bv"></a>现佛菩萨等。<a id="a-Bw"></a>又一尘中现佛菩萨。<a id="a-Bx"></a>又一一法门中。<a id="a-By"></a>皆具佛僧因果故也。<a id="a-Bz"></a>又如经中如来眉间出尘数菩萨。<a id="a-C0"></a>又于毛孔现三世间。<a id="a-C1"></a>转正法轮为诸菩萨众。<a id="a-C2"></a>如是佛中亦具三宝。<a id="a-C3"></a>又以法界身摄一切法。<a id="a-C4"></a>并皆都尽。<a id="a-C5"></a>是故一切法。<a id="a-C6"></a>皆是三宝故也。<a id="a-C7"></a>第五明种类差别者有二。<a id="a-C8"></a>先别后总。<a id="a-C9"></a>别中佛宝或同世间身。<a id="a-CA"></a>此约人天或二身。<a id="a-CB"></a>此约小乘。<a id="a-CC"></a>或一身二身三身四身。<a id="a-CD"></a>此约三乘。<a id="a-CE"></a>或十身以显无尽。<a id="a-CF"></a>此约一乘。<a id="a-CG"></a>此上名义并如别说。</p>
  <p id="aCH">法宝中或唯教法。<a id="a-CI"></a>此约人天或具四种。<a id="a-CJ"></a>如小乘。<a id="a-CK"></a>或亦四种或唯一种。<a id="a-CL"></a>此约三乘。<a id="a-CM"></a>名同小乘而义别也。<a id="a-CN"></a>或具前诸说。<a id="a-CO"></a>或具十种。<a id="a-CP"></a>谓理事等主伴具足。<a id="a-CQ"></a>此约一乘僧中。<a id="a-CR"></a>或唯凡僧此约人天。<a id="a-CS"></a>或唯声闻此约小乘。<a id="a-CT"></a>或通三乘众。<a id="a-CU"></a>此约三乘。<a id="a-CV"></a>或唯菩萨此约一乘。<a id="a-CW"></a>总说者或有二种三宝。<a id="a-CX"></a>一真实。<a id="a-CY"></a>谓前别相。<a id="a-CZ"></a>二假名谓前住持。<a id="a-Ca"></a>此约小乘及人天。<a id="a-Cb"></a>但义异也。<a id="a-Cc"></a>或三种。<a id="a-Cd"></a>谓同相等如前。<a id="a-Ce"></a>此终三乘。<a id="a-Cf"></a>或有十门以显示。<a id="a-Cg"></a>应知此约一乘说。<a id="a-Ch"></a>何以故。<a id="a-Ci"></a>此十三宝相在修行心证。<a id="a-Cj"></a>比教智处无不显现。<a id="a-Ck"></a>即是住持成其大益。<a id="a-Cl"></a>主伴具足通因陀罗微细等故。<a id="a-Cm"></a>此中亦即摄前诸教所明三宝。<a id="a-Cn"></a>并在其中也。</p>
  <p id="aCo">第六采定所归者。<a id="a-Cp"></a>于中有五门。<a id="a-Cq"></a>一舍邪归正门。<a id="a-Cr"></a>谓但舍外道三邪。<a id="a-Cs"></a>归于有漏三宝。<a id="a-Ct"></a>此约人天说。<a id="a-Cu"></a>以于此中无无漏故。<a id="a-Cv"></a>佛亦同也。<a id="a-Cw"></a>二舍劣归胜门。<a id="a-Cx"></a>以彼有漏诸功德等。<a id="a-Cy"></a>悉非究竟安隐处故。<a id="a-Cz"></a>不辨归依彼。<a id="a-D0"></a>但相从摄在宝中。<a id="a-D1"></a>而非究竟真归依处故。<a id="a-D2"></a>杂心言。<a id="a-D3"></a>三宝各二种。<a id="a-D4"></a>佛有二种。<a id="a-D5"></a>一生身佛。<a id="a-D6"></a>二法身佛。<a id="a-D7"></a>法亦有二种。<a id="a-D8"></a>一无我法。<a id="a-D9"></a>二第一义法。<a id="a-DA"></a>僧亦二种。<a id="a-DB"></a>一第一义僧。<a id="a-DC"></a>二等僧。<a id="a-DD"></a>皆得名宝。<a id="a-DE"></a>乃至约宝明归。<a id="a-DF"></a>问云。<a id="a-DG"></a>三宝各二种。<a id="a-DH"></a>为归何等耶。<a id="a-DI"></a>答归依彼诸佛所得无学法僧学无学法。<a id="a-DJ"></a>涅槃无上法。<a id="a-DK"></a>此明唯归佛无漏五分法身。<a id="a-DL"></a>不归有漏生身。<a id="a-DM"></a>唯归僧所得学无学无漏法。<a id="a-DN"></a>不归有漏等僧唯归涅槃无漏法。<a id="a-DO"></a>不归无我有漏法故。<a id="a-DP"></a>问何故宝中通摄。<a id="a-DQ"></a>归中局耶。<a id="a-DR"></a>答欲明三宝是所敬养。<a id="a-DS"></a>若其拣择此有漏此无漏。<a id="a-DT"></a>则敬养心狭生福则劣。<a id="a-DU"></a>归依据究竟安隐处者。<a id="a-DV"></a>则可归依无漏。<a id="a-DW"></a>此有漏则非重故不归也。<a id="a-DX"></a>如世间田宅俱皆宝重。<a id="a-DY"></a>若欲归之要舍田归宅。<a id="a-DZ"></a>此亦如是。<a id="a-Da"></a>或可通收。<a id="a-Db"></a>此有二义。<a id="a-Dc"></a>或以宝同归宝唯无漏。<a id="a-Dd"></a>如此上辨。<a id="a-De"></a>或以归同宝归亦通收。<a id="a-Df"></a>以皆宝重悉为物依故也。<a id="a-Dg"></a>上来约小乘说。<a id="a-Dh"></a>三舍权归实门。<a id="a-Di"></a>谓彼愚法二乘无漏亦非可归。<a id="a-Dj"></a>以非究竟安隐处故。<a id="a-Dk"></a>如彼化城终须舍故。<a id="a-Dl"></a>唯大乘中。<a id="a-Dm"></a>所得无漏同归实相。<a id="a-Dn"></a>是真归依处也。<a id="a-Do"></a>宝门兴供通摄如前。<a id="a-Dp"></a>归门趣本舍权归实。<a id="a-Dq"></a>如经中归声闻僧。<a id="a-Dr"></a>犯菩萨戒等。<a id="a-Ds"></a>此约三乘终教说。<a id="a-Dt"></a>或通归二无漏。<a id="a-Du"></a>此有二义。<a id="a-Dv"></a>一如前愚法亦是可归。<a id="a-Dw"></a>以诸趣寂皆究竟故。<a id="a-Dx"></a>诸不定性必回心故。<a id="a-Dy"></a>余宝准之。<a id="a-Dz"></a>此约始教说。<a id="a-E0"></a>二此大乘中自有二无漏故。<a id="a-E1"></a>又亦自有三乘法故。<a id="a-E2"></a>故说通二非摄愚法。<a id="a-E3"></a>此通始终渐教说也。<a id="a-E4"></a>四舍相归真门。<a id="a-E5"></a>谓自宗中唯同相三宝究竟安隐故令归依。<a id="a-E6"></a>余非究竟故佛劝舍。<a id="a-E7"></a>是故涅槃经云。<a id="a-E8"></a>汝今不应如诸声闻凡夫之人分别三归。<a id="a-E9"></a>何以故。<a id="a-EA"></a>于佛性中即有法僧。<a id="a-EB"></a>为欲化度声闻凡夫故。<a id="a-EC"></a>分别说三归异相。<a id="a-ED"></a>又云。<a id="a-EE"></a>若于三宝修异相者。<a id="a-EF"></a>当知是章清净三归即无依处。<a id="a-EG"></a>此等经意。<a id="a-EH"></a>劝舍别归同。<a id="a-EI"></a>当知此约终教。<a id="a-EJ"></a>及顿教说也。<a id="a-EK"></a>或亦通收皆可宝重。<a id="a-EL"></a>悉为佛依故。<a id="a-EM"></a>此约三乘教说。<a id="a-EN"></a>五舍末归本门。<a id="a-EO"></a>唯一乘中十二宝具足主伴穷于法界。<a id="a-EP"></a>尽三世间摄一切法。<a id="a-EQ"></a>是真归处。<a id="a-ER"></a>余随物机亏盈不定。<a id="a-ES"></a>或亦通收。<a id="a-ET"></a>以本末圆融无二相故。<a id="a-EU"></a>摄方便故。<a id="a-EV"></a>同一法界故。<a id="a-EW"></a>是故乃至人天所得亦在其中。<a id="a-EX"></a>余义准之。</p>
  <p id="aEY">第七业用优劣者。<a id="a-EZ"></a>三三宝中别相最胜。<a id="a-Ea"></a>余二渐劣。<a id="a-Eb"></a>于中同相业用者。<a id="a-Ec"></a>此中既不分三相。<a id="a-Ed"></a>但平等为用。<a id="a-Ee"></a>此有三义。<a id="a-Ef"></a>谓依持资成别相用故。<a id="a-Eg"></a>随缘显现别相用故。<a id="a-Eh"></a>称诸菩萨观智现故。<a id="a-Ei"></a>别相中佛宝利益业用最胜。<a id="a-Ej"></a>法次僧劣故。<a id="a-Ek"></a>涅槃经云。<a id="a-El"></a>譬如人身头最为上。<a id="a-Em"></a>非余支节手足等也。<a id="a-En"></a>佛亦如是最为尊上。<a id="a-Eo"></a>非法僧也。<a id="a-Ep"></a>余义可知。<a id="a-Eq"></a>住持用僧最胜。<a id="a-Er"></a>以能秉持佛法益众生故法次。<a id="a-Es"></a>但作境界资成三慧故。<a id="a-Et"></a>佛宝最劣。<a id="a-Eu"></a>形像但为生信境故。<a id="a-Ev"></a>若一乘三宝业用皆齐。<a id="a-Ew"></a>以普贤等亦尽佛境故。<a id="a-Ex"></a>法界起用法如是故。<a id="a-Ey"></a>又诸乘三宝益用分齐。<a id="a-Ez"></a>各望本宗准可知耳。</p>
  <p id="aF0">第八明次第者有二。<a id="a-F1"></a>先别后总。<a id="a-F2"></a>初中同相三宝。<a id="a-F3"></a>三相不分无始本有故。<a id="a-F4"></a>无先后也。<a id="a-F5"></a>别相中有四门。<a id="a-F6"></a>一约起化次第。<a id="a-F7"></a>先佛次法后僧。<a id="a-F8"></a>以佛是教主故。<a id="a-F9"></a>依佛说法故依法修行。<a id="a-FA"></a>以成僧故。<a id="a-FB"></a>如经云。<a id="a-FC"></a>始在佛树力降魔。<a id="a-FD"></a>得甘露灭觉道成。<a id="a-FE"></a>三转法轮于大千。<a id="a-FF"></a>其轮本来常清净。<a id="a-FG"></a>天人得道。<a id="a-FH"></a>此为证。<a id="a-FI"></a>三宝于是现世间。<a id="a-FJ"></a>宝性论亦同此说。<a id="a-FK"></a>二约入证次第。<a id="a-FL"></a>先法次佛后僧。<a id="a-FM"></a>谓法是诸佛所师故。<a id="a-FN"></a>能生佛故。<a id="a-FO"></a>故先明也。<a id="a-FP"></a>证此法已道成佛也。<a id="a-FQ"></a>后度弟子方有僧也。<a id="a-FR"></a>问佛未证法前岂不名僧耶。<a id="a-FS"></a>答如释迦佛未坐道树前。<a id="a-FT"></a>不名为僧。<a id="a-FU"></a>以无众故无僧相无秉法故。<a id="a-FV"></a>三约兴教次第。<a id="a-FW"></a>先佛次僧后法。<a id="a-FX"></a>如此经中。<a id="a-FY"></a>佛先现坐宝师子座。<a id="a-FZ"></a>次集十方诸菩萨众。<a id="a-Fa"></a>后方加请说示法门。<a id="a-Fb"></a>四约修行次第。<a id="a-Fc"></a>先僧次法后佛。<a id="a-Fd"></a>谓修行之来。<a id="a-Fe"></a>先须舍俗投缁。<a id="a-Ff"></a>虽复出家必须依法修行。<a id="a-Fg"></a>行满究竟终得成佛也。<a id="a-Fh"></a>住持中。<a id="a-Fi"></a>约元起之由以明次第。<a id="a-Fj"></a>则佛宝在先。<a id="a-Fk"></a>如忧填王等造像初故。<a id="a-Fl"></a>次佛灭后迦葉等结集法眼故次也。<a id="a-Fm"></a>后度凡僧以持佛法。<a id="a-Fn"></a>故居后也。<a id="a-Fo"></a>若一乘三宝皆无前后。<a id="a-Fp"></a>以于法界大缘起中。<a id="a-Fq"></a>同时显现悉具足故。<a id="a-Fr"></a>或皆有先后。<a id="a-Fs"></a>以主伴相成故。<a id="a-Ft"></a>随举为首故。<a id="a-Fu"></a>总说者。<a id="a-Fv"></a>小乘二三宝中。<a id="a-Fw"></a>真实居先假名在后。<a id="a-Fx"></a>三乘三三宝中。<a id="a-Fy"></a>同相居先别相为次。<a id="a-Fz"></a>住持在后。<a id="a-G0"></a>一乘十三宝。<a id="a-G1"></a>或前后或非前后如前说。<a id="a-G2"></a>余义准可知。</p>
  <p data-pb></p>
  <h2 id="aG3">流转章</h2>
  <p id="aG4">生灭流转略作十门。<a id="a-G5"></a>一明违顺。<a id="a-G6"></a>二断常。<a id="a-G7"></a>三一异。<a id="a-G8"></a>四有无。<a id="a-G9"></a>五生灭。<a id="a-GA"></a>六前后。<a id="a-GB"></a>七时世。<a id="a-GC"></a>八因果。<a id="a-GD"></a>九真妄。<a id="a-GE"></a>十成观。<a id="a-GF"></a>初中于一有为流转法上义分为二。<a id="a-GG"></a>谓前念灭后念生。<a id="a-GH"></a>经云。<a id="a-GI"></a>如印印泥印坏文成。<a id="a-GJ"></a>此即印坏为灭文成为生。<a id="a-GK"></a>又经云。<a id="a-GL"></a>由前五阴故。<a id="a-GM"></a>后阴相续生等。<a id="a-GN"></a>皆是此流转义也。<a id="a-GO"></a>此中生灭违顺有二门。<a id="a-GP"></a>初总后别。<a id="a-GQ"></a>总中有四义。<a id="a-GR"></a>一相违义。<a id="a-GS"></a>以背灭为生生尽为灭。<a id="a-GT"></a>以相违故成生灭。<a id="a-GU"></a>二顺义。<a id="a-GV"></a>以前念若不灭后念不生。<a id="a-GW"></a>要由灭前念后念方生。<a id="a-GX"></a>是故相顺方成生灭。<a id="a-GY"></a>问若前念不灭后念不得生。<a id="a-GZ"></a>以二念不并故者。<a id="a-Ga"></a>既其灭已亦不得生。<a id="a-Gb"></a>以生无所依故。<a id="a-Gc"></a>如论云。<a id="a-Gd"></a>灭法何能缘。<a id="a-Ge"></a>故无次第缘。<a id="a-Gf"></a>是故灭已无物谁能生后。<a id="a-Gg"></a>答灭有二种。<a id="a-Gh"></a>一断灭。<a id="a-Gi"></a>二刹那灭。<a id="a-Gj"></a>今非断灭故不同无物。<a id="a-Gk"></a>问此刹那灭若不同无物。<a id="a-Gl"></a>应非是灭。<a id="a-Gm"></a>答是刹那灭必引后。<a id="a-Gn"></a>故不同无物。<a id="a-Go"></a>若不引后非此灭故。<a id="a-Gp"></a>问若刹那必引后生。<a id="a-Gq"></a>是即不得入无心定等。<a id="a-Gr"></a>以灭已无间要必生故。<a id="a-Gs"></a>答刹那有二位。<a id="a-Gt"></a>一约能依转识粗故。<a id="a-Gu"></a>皆从自种生。<a id="a-Gv"></a>前念后念近远俱为等无。<a id="a-Gw"></a>闻缘。<a id="a-Gx"></a>二约所依本识细故。<a id="a-Gy"></a>前后流注灭已更生无间相续。<a id="a-Gz"></a>问若尔。<a id="a-H0"></a>入寂二乘最后灭心。<a id="a-H1"></a>应亦还生。<a id="a-H2"></a>即无涅槃便成大过。<a id="a-H3"></a>答若约小乘初教。<a id="a-H4"></a>可如所难。<a id="a-H5"></a>以彼宗中许入寂二乘永灭断故。<a id="a-H6"></a>若终教等即不如此。<a id="a-H7"></a>以二乘人。<a id="a-H8"></a>烧分段身生灭度想入于涅槃。<a id="a-H9"></a>而余世界受变易身。<a id="a-HA"></a>受佛教化行菩萨道。<a id="a-HB"></a>乃至成佛。<a id="a-HC"></a>尽于未来无有断绝。<a id="a-HD"></a>以无众生作非众生故。<a id="a-HE"></a>四记论中。<a id="a-HF"></a>灭者复生分别记者。<a id="a-HG"></a>此约小乘说。<a id="a-HH"></a>问此微细灭既自不住。<a id="a-HI"></a>何能有力而生后念。<a id="a-HJ"></a>答以依真如如来藏故。<a id="a-HK"></a>令此生灭得生灭也。<a id="a-HL"></a>经云。<a id="a-HM"></a>依如来藏故有生灭心等。<a id="a-HN"></a>又经云。<a id="a-HO"></a>依无住本立一切法等。<a id="a-HP"></a>是故灭无真依无以起生。<a id="a-HQ"></a>生不依真不从灭起。<a id="a-HR"></a>起信论云。<a id="a-HS"></a>不生不灭与生灭和合。<a id="a-HT"></a>名阿梨耶识。<a id="a-HU"></a>是即流转是不流转转也。<a id="a-HV"></a>是故相顺而成生灭。<a id="a-HW"></a>三此二亦违亦顺方得生灭。<a id="a-HX"></a>由前二义不相离故。<a id="a-HY"></a>以若不灭生无以生。<a id="a-HZ"></a>生若不依灭无以背灭。<a id="a-Ha"></a>是故由极相违方极相顺。<a id="a-Hb"></a>思之可解。<a id="a-Hc"></a>四非违非顺方得生灭。<a id="a-Hd"></a>由前二义相形夺故。<a id="a-He"></a>以无二为一。<a id="a-Hf"></a>离二相故。<a id="a-Hg"></a>违顺双泯故。</p>
  <p id="aHh">第二别解者。<a id="a-Hi"></a>此生及灭各开之为二。<a id="a-Hj"></a>前念灭中二义。<a id="a-Hk"></a>一灭坏义。<a id="a-Hl"></a>二引后义。<a id="a-Hm"></a>后念生中有二义。<a id="a-Hn"></a>一依前义。<a id="a-Ho"></a>二背前义。<a id="a-Hp"></a>由灭坏与背前生灭极相违。<a id="a-Hq"></a>由引后与依前生灭极相顺。<a id="a-Hr"></a>由灭坏不异引后故。<a id="a-Hs"></a>由依前不异背前故。<a id="a-Ht"></a>是故亦违亦顺无有障碍。<a id="a-Hu"></a>由灭坏融引后。<a id="a-Hv"></a>背前融依前故。<a id="a-Hw"></a>生灭非违非顺也。<a id="a-Hx"></a>更有句数思之可见。</p>
  <p id="aHy">第二断常者。<a id="a-Hz"></a>亦先总后别。<a id="a-I0"></a>总中四句由前灭故不常。<a id="a-I1"></a>中后生故不断。<a id="a-I2"></a>俱不俱准思之。<a id="a-I3"></a>别中亦四句。<a id="a-I4"></a>由灭坏及背前故。<a id="a-I5"></a>法不至法本不移而不常。<a id="a-I6"></a>由引后及依前故位不绝。<a id="a-I7"></a>位恒流而不断。<a id="a-I8"></a>由上二义不相离故不断即不常。<a id="a-I9"></a>恒流而不转。<a id="a-IA"></a>不转转转不转无二故也。<a id="a-IB"></a>由灭坏违生后。<a id="a-IC"></a>由背前违依前。<a id="a-ID"></a>是故非常非非常。<a id="a-IE"></a>非断非非断。<a id="a-IF"></a>今此流转法。<a id="a-IG"></a>亦非流转非不流转也。<a id="a-IH"></a>思之可见。</p>
  <p id="aII">第三一异者。<a id="a-IJ"></a>亦二门。<a id="a-IK"></a>先总中亦四句。<a id="a-IL"></a>由前念中引后义。<a id="a-IM"></a>后念中背前义。<a id="a-IN"></a>是不一门。<a id="a-IO"></a>俱不俱等思之可知。<a id="a-IP"></a>二别中亦四。<a id="a-IQ"></a>谓前后非一。<a id="a-IR"></a>各二非二为非异。<a id="a-IS"></a>俱不俱思之。<a id="a-IT"></a>又交络相望亦四句可见。<a id="a-IU"></a>是故一异无碍流而不流也。</p>
  <p id="aIV">第四有无者亦四句。<a id="a-IW"></a>一后念中背前义是有义。<a id="a-IX"></a>二前念中灭坏义是无义。<a id="a-IY"></a>三后念中依前义是非有义。<a id="a-IZ"></a>四前念中能引后义。<a id="a-Ia"></a>是非无义。<a id="a-Ib"></a>五由前二义无二。<a id="a-Ic"></a>是俱存义。<a id="a-Id"></a>六由后二义无二。<a id="a-Ie"></a>是俱泯义。<a id="a-If"></a>七由存泯无碍。<a id="a-Ig"></a>合前六句为一无障碍流转。<a id="a-Ih"></a>经云。<a id="a-Ii"></a>一切法不生灭。<a id="a-Ij"></a>我说刹那义。<a id="a-Ik"></a>此之谓也。</p>
  <p id="aIl">第五生灭者。<a id="a-Im"></a>于中亦二重。<a id="a-In"></a>初中四句。<a id="a-Io"></a>依前后起是无生义。<a id="a-Ip"></a>以不由自能起故引后。<a id="a-Iq"></a>是不灭义以有功能故。<a id="a-Ir"></a>俱不俱准思之。<a id="a-Is"></a>又前念灭故不生。<a id="a-It"></a>后念起故不灭。<a id="a-Iu"></a>俱不俱思之。<a id="a-Iv"></a>第六前后中亦二重。<a id="a-Iw"></a>初总中四句。<a id="a-Ix"></a>由依前及引后故。<a id="a-Iy"></a>二念不前后。<a id="a-Iz"></a>由灭坏及背前故。<a id="a-J0"></a>二念不同时。<a id="a-J1"></a>由上二门不相离故。<a id="a-J2"></a>俱不俱等准思之。<a id="a-J3"></a>是故非初非中后。<a id="a-J4"></a>前中后取故而说流转。<a id="a-J5"></a>流转即无转。<a id="a-J6"></a>别中通论有四重无碍。<a id="a-J7"></a>一不碍前后而说同时。<a id="a-J8"></a>二不碍同时而说前后。<a id="a-J9"></a>三不碍非三时而说三时。<a id="a-JA"></a>四不碍三时而说是非三时。<a id="a-JB"></a>经中劫入非劫非劫入劫等准之。<a id="a-JC"></a>第七约时世者。<a id="a-JD"></a>于中有三。<a id="a-JE"></a>初约趣向。<a id="a-JF"></a>二约相成。<a id="a-JG"></a>三约时法。<a id="a-JH"></a>初中有四。<a id="a-JI"></a>一从前向后门。<a id="a-JJ"></a>谓依前念灭令后念生。<a id="a-JK"></a>是故依过去转为现在。<a id="a-JL"></a>现在灭引起当来。<a id="a-JM"></a>由依此门则新新生。<a id="a-JN"></a>而无穷尽。<a id="a-JO"></a>二依后向前门。<a id="a-JP"></a>谓依本无今有已有还无。<a id="a-JQ"></a>即当来作现在。<a id="a-JR"></a>现在现灭为过去。<a id="a-JS"></a>由依此门即念念灭而无停积。<a id="a-JT"></a>三由前二义不相离故。<a id="a-JU"></a>亦向前亦向后。<a id="a-JV"></a>依此门故。<a id="a-JW"></a>即生无尽而无不灭。<a id="a-JX"></a>灭无积而无不生。<a id="a-JY"></a>无障无碍思之。<a id="a-JZ"></a>四由前二义形夺尽故。<a id="a-Ja"></a>非向前非向后。<a id="a-Jb"></a>依此门故。<a id="a-Jc"></a>即灭无积而无灭。<a id="a-Jd"></a>生无尽而无生。<a id="a-Je"></a>是谓无碍法门也。</p>
  <p id="aJf">第二相成者有五句。<a id="a-Jg"></a>一此现在法由当来有。<a id="a-Jh"></a>及由过去灭生。<a id="a-Ji"></a>是故现在为二世所成。<a id="a-Jj"></a>令现无体入于过未。<a id="a-Jk"></a>二此现在法落谢为过去。<a id="a-Jl"></a>引后作当来。<a id="a-Jm"></a>是故二世为现所成。<a id="a-Jn"></a>令过未无体。<a id="a-Jo"></a>二入于现在。<a id="a-Jp"></a>三由前二门不相离故。<a id="a-Jq"></a>此约相成有力义故。<a id="a-Jr"></a>三世俱立。<a id="a-Js"></a>四由前二义形夺尽故。<a id="a-Jt"></a>此约相依无力义故。<a id="a-Ju"></a>三世俱泯。<a id="a-Jv"></a>五合前四义同一法故。<a id="a-Jw"></a>存亡无碍理事双融。<a id="a-Jx"></a>思之可见。</p>
  <p id="aJy">第三时法者。<a id="a-Jz"></a>于中亦有五门。<a id="a-K0"></a>一时不流而法转。<a id="a-K1"></a>谓依前灭引后生。<a id="a-K2"></a>此生灭还引后。<a id="a-K3"></a>此是法转也。<a id="a-K4"></a>然过去时不至现在。<a id="a-K5"></a>现在不至未来。<a id="a-K6"></a>此时不流也。<a id="a-K7"></a>此即约时念念间断。<a id="a-K8"></a>约法相续恒流。<a id="a-K9"></a>二法不转而时迁。<a id="a-KA"></a>谓由过去谢灭方有现在。<a id="a-KB"></a>现在落谢能引当来。<a id="a-KC"></a>三世念念无有断绝。<a id="a-KD"></a>此是时迁流也。<a id="a-KE"></a>过去法不来至现在。<a id="a-KF"></a>现在法不去到于当来。<a id="a-KG"></a>各住自位不相到故。<a id="a-KH"></a>此法不转也。<a id="a-KI"></a>此即约法本不相到。<a id="a-KJ"></a>约时念念无间也。<a id="a-KK"></a>三俱迁者。<a id="a-KL"></a>离法无别时故。<a id="a-KM"></a>是故以时流法转无二故。<a id="a-KN"></a>无始已来未曾暂停也。<a id="a-KO"></a>四非迁者。<a id="a-KP"></a>以不流之时不转之法无二故。<a id="a-KQ"></a>无始已来未曾迁动也。<a id="a-KR"></a>五合前四句不相离故。<a id="a-KS"></a>从无始来不动而流。<a id="a-KT"></a>迁而不易。<a id="a-KU"></a>无障无碍是此法体。<a id="a-KV"></a>思之可见。</p>
  <p id="aKW">第八因。<a id="a-KX"></a>果门中亦四位。<a id="a-KY"></a>一无二有。<a id="a-KZ"></a>三俱四泯。<a id="a-Ka"></a>初中谓此一念法。<a id="a-Kb"></a>前因已灭对谁称果。<a id="a-Kc"></a>后果未生对谁说因。<a id="a-Kd"></a>当念不住非因非果。<a id="a-Ke"></a>二假有因果者。<a id="a-Kf"></a>如论云。<a id="a-Kg"></a>观现在法有引后用。<a id="a-Kh"></a>假立当果。<a id="a-Ki"></a>对说现因。<a id="a-Kj"></a>观现在法有酬前相。<a id="a-Kk"></a>假立曾因。<a id="a-Kl"></a>对说现果。<a id="a-Km"></a>因果不无。<a id="a-Kn"></a>三俱者。<a id="a-Ko"></a>由有引后义故有因。<a id="a-Kp"></a>由有酬前义故有果。<a id="a-Kq"></a>由灭坏义故非因。<a id="a-Kr"></a>由背前义故非果。<a id="a-Ks"></a>由引后不异灭坏故。<a id="a-Kt"></a>亦因亦非因。<a id="a-Ku"></a>由酬前不异背前故。<a id="a-Kv"></a>亦果亦非果。<a id="a-Kw"></a>由四义合成一流转。<a id="a-Kx"></a>故具存亡二义也。<a id="a-Ky"></a>四俱泯者。<a id="a-Kz"></a>由灭坏不异引后故。<a id="a-L0"></a>非因非非因。<a id="a-L1"></a>背前不异酬前故。<a id="a-L2"></a>非果非非果。<a id="a-L3"></a>此二门复不异故。<a id="a-L4"></a>非因果非非因果。<a id="a-L5"></a>又若因果先存可得对之说。<a id="a-L6"></a>非既因果。<a id="a-L7"></a>先自不成今亦无。<a id="a-L8"></a>非因果之可立。<a id="a-L9"></a>思之。</p>
  <p id="aLA">第九真妄中亦四。<a id="a-LB"></a>一无人。<a id="a-LC"></a>二无法。<a id="a-LD"></a>三相尽。<a id="a-LE"></a>四理现。<a id="a-LF"></a>初中此中但是前灭后生。<a id="a-LG"></a>无间流转毕竟无人。<a id="a-LH"></a>从此至彼以生灭法中竟无人。<a id="a-LI"></a>故论云。<a id="a-LJ"></a>一切世间法法因果无人。<a id="a-LK"></a>此之谓也。<a id="a-LL"></a>二无法者。<a id="a-LM"></a>此生灭法。<a id="a-LN"></a>由后依前起后无自性无体。<a id="a-LO"></a>又不可从前念而来。<a id="a-LP"></a>由后背前后非前。<a id="a-LQ"></a>及此亦不从前念而来。<a id="a-LR"></a>由前灭坏故。<a id="a-LS"></a>无法可至。<a id="a-LT"></a>后念由能引后故。<a id="a-LU"></a>体非后位摄。<a id="a-LV"></a>此亦不能至后位。<a id="a-LW"></a>是故前念无法可去至后念。<a id="a-LX"></a>后念无法可从前念来。<a id="a-LY"></a>但缘起力故似有相续。<a id="a-LZ"></a>实无有一法从此至彼。<a id="a-La"></a>故论云。<a id="a-Lb"></a>但从于空法还生于空法。<a id="a-Lc"></a>此之谓也。<a id="a-Ld"></a>三相尽者。<a id="a-Le"></a>思惟此法过去已灭。<a id="a-Lf"></a>未来未至故无体。<a id="a-Lg"></a>现在不能自住故无体也。<a id="a-Lh"></a>又复思惟前念已谢故无有来。<a id="a-Li"></a>不至后念故无有去当念速故不能住。<a id="a-Lj"></a>是故此法相无不尽。<a id="a-Lk"></a>又细思惟现法不离过未。<a id="a-Ll"></a>以离首尾无别体故。<a id="a-Lm"></a>是故诸相未曾不尽。<a id="a-Ln"></a>问若尔者。<a id="a-Lo"></a>岂令现在如彼过未耶。<a id="a-Lp"></a>亦无体空耶。<a id="a-Lq"></a>答即以如过未之空无为。<a id="a-Lr"></a>现假有故。<a id="a-Ls"></a>是故此现有无不是真空。<a id="a-Lt"></a>以不碍假有者方是性空故。<a id="a-Lu"></a>以是法理空非是断空故。<a id="a-Lv"></a>是故只说此生死流转法。<a id="a-Lw"></a>即是真空非灭。<a id="a-Lx"></a>此法方为性空。<a id="a-Ly"></a>经云。<a id="a-Lz"></a>诸法毕竟空无有毫末相。<a id="a-M0"></a>又经云。<a id="a-M1"></a>色即是空非色灭空。<a id="a-M2"></a>此之谓也。<a id="a-M3"></a>思之可知。<a id="a-M4"></a>四理现者。<a id="a-M5"></a>即由如是相自尽故。<a id="a-M6"></a>平等理性未尝不现。<a id="a-M7"></a>论中一种真如内名为流转真如。<a id="a-M8"></a>以寻思此流转。<a id="a-M9"></a>相尽真理现露故以为名。<a id="a-MA"></a>又经云。<a id="a-MB"></a>生死即涅槃等。<a id="a-MC"></a>皆此义也。<a id="a-MD"></a>是故诸佛菩萨。<a id="a-ME"></a>看于生死常见涅槃。<a id="a-MF"></a>常见涅槃恒游生死。<a id="a-MG"></a>如履波者未尝不践水。<a id="a-MH"></a>践水者无不履波。<a id="a-MI"></a>依是道理。<a id="a-MJ"></a>诸佛不起涅槃界常在生死中。<a id="a-MK"></a>教化众生等悲智无碍。<a id="a-ML"></a>斯之谓矣。</p>
  <p id="aMM">第十成观者有二。<a id="a-MN"></a>先令识妄念。<a id="a-MO"></a>后摄念成观。<a id="a-MP"></a>前中识妄念者。<a id="a-MQ"></a>既思惟此流转之法。<a id="a-MR"></a>细克其实。<a id="a-MS"></a>唯是一念至于无念。<a id="a-MT"></a>彼能缘之念。<a id="a-MU"></a>亦如所念无不相。<a id="a-MV"></a>及彼此当处相即空故。<a id="a-MW"></a>性本现故。<a id="a-MX"></a>既知法实如此。<a id="a-MY"></a>而昔所见自他人法是非差别。<a id="a-MZ"></a>悉是乱识妄想计度。<a id="a-Ma"></a>实无所有。<a id="a-Mb"></a>应伤己颠倒息诸妄念。<a id="a-Mc"></a>又复思惟。<a id="a-Md"></a>即此妄念逐自妄境。<a id="a-Me"></a>此二则今恒无所有。<a id="a-Mf"></a>经云。<a id="a-Mg"></a>从心相生与心作相和合。<a id="a-Mh"></a>而有共生共灭。<a id="a-Mi"></a>同无有住。<a id="a-Mj"></a>此之谓也。<a id="a-Mk"></a>二成观中二。<a id="a-Ml"></a>先解后行。<a id="a-Mm"></a>初解中二。<a id="a-Mn"></a>一始谓解知。<a id="a-Mo"></a>如前所说诸义。<a id="a-Mp"></a>令心决定。<a id="a-Mq"></a>二终谓知此解是解非行。<a id="a-Mr"></a>亦解知正行。<a id="a-Ms"></a>不如所解。<a id="a-Mt"></a>是故方堪为行方便。<a id="a-Mu"></a>二行中亦二。<a id="a-Mv"></a>一始谓思惟彼法至无念处。<a id="a-Mw"></a>诸见皆绝绝亦绝。<a id="a-Mx"></a>言说不及念虑不到。<a id="a-My"></a>若于乃至作无念等解。<a id="a-Mz"></a>并是妄念非是实行。<a id="a-N0"></a>何况余念。<a id="a-N1"></a>二终谓以念智照无相境。<a id="a-N2"></a>亦非照非境亦无观无不观。<a id="a-N3"></a>故云法离一切观行。<a id="a-N4"></a>久作纯熟心不失念。<a id="a-N5"></a>四威仪中常作一切而无所作。<a id="a-N6"></a>双行无碍难思议也。<a id="a-N7"></a>问若尔则此一门无念便足。<a id="a-N8"></a>何须如上广分别耶。<a id="a-N9"></a>答若不如前寻思彼义者。<a id="a-NA"></a>即见不伏生。<a id="a-NB"></a>若不解知解行别者。<a id="a-NC"></a>即妄以解为行情谓不破也。<a id="a-ND"></a>设总无知但强伏心而作诸观。<a id="a-NE"></a>并是谓中作非是真行。<a id="a-NF"></a>究竟增恶见入于魔网。<a id="a-NG"></a>不能成益故。<a id="a-NH"></a>经颂云。<a id="a-NI"></a>百千哑羊僧。<a id="a-NJ"></a>无慧修静虑。<a id="a-NK"></a>设于百千劫。<a id="a-NL"></a>无一得涅槃。<a id="a-NM"></a>聪敏智慧人。<a id="a-NN"></a>能听法说法。<a id="a-NO"></a>敛念须臾顷。<a id="a-NP"></a>能速至涅槃其观中魔事及余行相观利益等。<a id="a-NQ"></a>并如别说。</p>
 </body>
</html>