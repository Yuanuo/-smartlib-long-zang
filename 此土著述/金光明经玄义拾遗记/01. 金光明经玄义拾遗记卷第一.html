<!doctype html>
<html id="z3IBWad1Nm" data-ver="1162">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经玄义拾遗记卷第一(并序)</h1>
  <p id="a2">问曰。<a id="a-3"></a>昔者宝云法师。<a id="a-4"></a>尝有撰集赞释玄辩。<a id="a-5"></a>近岁孤山阇梨。<a id="a-6"></a>又以章记表明微旨。<a id="a-7"></a>今复纂述其故何哉。<a id="a-8"></a>答曰。<a id="a-9"></a>宝云。<a id="a-A"></a>讲次学徒随录义或阙如。<a id="a-B"></a>未及补治不幸归寂。<a id="a-C"></a>孤山之制多事消文。<a id="a-D"></a>复于中间毁除观心。<a id="a-E"></a>斯实不忍。<a id="a-F"></a>今故秉笔拾先师遗余之义。<a id="a-G"></a>拾后人遗弃之文。<a id="a-H"></a>使教行二涂不至壅蔽。<a id="a-I"></a>但谕新学达者。<a id="a-J"></a>无诮吾之烦辞也。<a id="a-K"></a>时天圣元年岁次癸亥四月望日序。</p>
  <p id="aL">题有六字。<a id="a-M"></a>上四所释。<a id="a-N"></a>下二能释。<a id="a-O"></a>能释乃通。<a id="a-P"></a>由智者师解释诸经皆立五义。<a id="a-Q"></a>故以所释拣非他部。<a id="a-R"></a>入文广解经题四字故不预叙。<a id="a-S"></a>能释二字者。<a id="a-T"></a>玄谓幽微难见也。<a id="a-U"></a>义谓理趣深有所以也。<a id="a-V"></a>其幽微义而有五重。<a id="a-W"></a>盖一经始终能诠之名。<a id="a-X"></a>所召之体。<a id="a-Y"></a>即体之宗。<a id="a-Z"></a>宗成力用。<a id="a-a"></a>此四言教通局相状。<a id="a-b"></a>大师搜抉如是五义。<a id="a-c"></a>解释一题。<a id="a-d"></a>欲令学者预知经旨然后寻文。<a id="a-e"></a>使于文文成智行故。<a id="a-f"></a>斯是道场持因静发。<a id="a-g"></a>称会佛心演兹奥。<a id="a-h"></a>旨故不可以暗证者及寻文者同日而语也。<a id="a-i"></a>幽微所以岂虚名哉。<a id="a-j"></a>能说师号者。<a id="a-k"></a>天台即栖真之处。<a id="a-l"></a>智者是隋主所称。<a id="a-m"></a>大师乃群生模范。<a id="a-n"></a>说者拣异他师握笔撰述也。<a id="a-o"></a>若始终事迹具彰别传。<a id="a-p"></a>今略不书。<a id="a-q"></a>二释文二。<a id="a-r"></a>初释序文二。<a id="a-s"></a>初总示法体。<a id="a-t"></a>此者指定之辞也。<a id="a-u"></a>金光明者。<a id="a-v"></a>所示法体也。<a id="a-w"></a>甚深无量明体德也。<a id="a-x"></a>应知此经三字别题是法非譬。<a id="a-y"></a>何以知然。<a id="a-z"></a>经叙如来游于无量甚深法性诸佛行处。<a id="a-10"></a>乃住此定而便唱云。<a id="a-11"></a>是金光明诸经之王。<a id="a-12"></a>岂非直指所游法性名金光明。<a id="a-13"></a>不云法性如金光明。<a id="a-14"></a>而下文所立譬喻一释者。<a id="a-15"></a>盖以诸师解金光明为世物象。<a id="a-16"></a>用譬如来所得深法。<a id="a-17"></a>诸师虽乃用譬显法。<a id="a-18"></a>其实不知法相圆融。<a id="a-19"></a>随名局解。<a id="a-1A"></a>是故不能遍譬诸法。<a id="a-1B"></a>大师欲示金光明海。<a id="a-1C"></a>无法不备无法不融。<a id="a-1D"></a>故顺诸师以金光明三字为譬。<a id="a-1E"></a>具足比况佛之所游。<a id="a-1F"></a>略则十种三法。<a id="a-1G"></a>广则一切法门。<a id="a-1H"></a>一一互融皆不思议。<a id="a-1I"></a>此乃格他譬法不周。<a id="a-1J"></a>因此广显法性圆具。<a id="a-1K"></a>然虽顺他以譬显法。<a id="a-1L"></a>其如经题是法非譬。<a id="a-1M"></a>故后自立附文当体二种解释。<a id="a-1N"></a>斥彼义推譬喻疏远。<a id="a-1O"></a>依经就法方为亲切。<a id="a-1P"></a>斯由大师深解法性可尊可贵。<a id="a-1Q"></a>当体名金。<a id="a-1R"></a>寂而常照。<a id="a-1S"></a>当体名光。<a id="a-1T"></a>大悲益物。<a id="a-1U"></a>当体称明。<a id="a-1V"></a>是知法性具金光明。<a id="a-1W"></a>真实名义究竟成就也。<a id="a-1X"></a>除法性外所有名言皆无实义。<a id="a-1Y"></a>故金光明三种法门。<a id="a-1Z"></a>举一即三全三是一。<a id="a-1a"></a>非三非一而一而三。<a id="a-1b"></a>不纵不横绝思绝议。<a id="a-1c"></a>是秘密藏佛所游处。<a id="a-1d"></a>又复应知。<a id="a-1e"></a>以金光明示法体者。<a id="a-1f"></a>即五章体盖由此经。<a id="a-1g"></a>以金光明为名。<a id="a-1h"></a>以金光明为体。<a id="a-1i"></a>以金光明为宗。<a id="a-1j"></a>以金光明为用。<a id="a-1k"></a>以金光明而为教相。<a id="a-1l"></a>亦可三字别对五章以金为体。<a id="a-1m"></a>以光为宗。<a id="a-1n"></a>以明为用。<a id="a-1o"></a>总三为名。<a id="a-1p"></a>分别三名而为教相。<a id="a-1q"></a>法体既尔。<a id="a-1r"></a>体德合然。<a id="a-1s"></a>甚深是光之德。<a id="a-1t"></a>穷法性底故。<a id="a-1u"></a>无量是明之德达法性边故此二不二是金之德。<a id="a-1v"></a>法性究竟尊贵义故。<a id="a-1w"></a>亦可三义皆甚深皆无量皆不二。<a id="a-1x"></a>五章之德莫不如是。<a id="a-1y"></a>二别明教意。<a id="a-1z"></a>上已总示五章法体。<a id="a-20"></a>今乃别明起教之意。<a id="a-21"></a>初叙说经意。<a id="a-22"></a>即如来显示五章。<a id="a-23"></a>二叙宣通意。<a id="a-24"></a>即是智者流行五章。<a id="a-25"></a>初自为二。<a id="a-26"></a>初据理绝言。<a id="a-27"></a>盖由至理但可妙证难以肰名。<a id="a-28"></a>二赴缘可说。<a id="a-29"></a>此约大悲无说而说。<a id="a-2A"></a>说必利人。<a id="a-2B"></a>初又为二。<a id="a-2C"></a>初约我辨。<a id="a-2D"></a>上至极果下及庸凡。<a id="a-2E"></a>皆不能令妙理有说。<a id="a-2F"></a>更分三。<a id="a-2G"></a>初明果人不能尽喻。<a id="a-2H"></a>四佛说偈山斤海滴地尘空界。<a id="a-2I"></a>皆不能比释尊寿命。<a id="a-2J"></a>此之四喻虚空最大。<a id="a-2K"></a>以山等三依空立故。<a id="a-2L"></a>虚空虽大而是妄心变起之境。<a id="a-2M"></a>迷真故生悟性则灭。<a id="a-2N"></a>与眼作对心缘所及。<a id="a-2O"></a>安能尽喻。<a id="a-2P"></a>不可思议金光明耶。<a id="a-2Q"></a>故经云。<a id="a-2R"></a>空生大觉中如海一沤发。<a id="a-2S"></a>宁将一沤类乎大海。<a id="a-2T"></a>空向莫喻。<a id="a-2U"></a>三那可论。<a id="a-2V"></a>问经云空等莫比释尊所得寿命。<a id="a-2W"></a>今何得云不类大觉及金光明。<a id="a-2X"></a>答觉性若少金等三义则不名大。<a id="a-2Y"></a>释尊寿命义当于明。<a id="a-2Z"></a>不具金光则非永寿。<a id="a-2a"></a>一法不少。<a id="a-2b"></a>三法不多。<a id="a-2c"></a>生佛无差体用不二。<a id="a-2d"></a>若不尔者。<a id="a-2e"></a>非方等义。<a id="a-2f"></a>四佛世尊喻不能及。<a id="a-2g"></a>彰理绝言也。<a id="a-2h"></a>二明因位未能穷源。<a id="a-2i"></a>上举果佛证虽究竟而法本寂灭。<a id="a-2j"></a>故言喻莫彰。<a id="a-2k"></a>今辨因人未到性源。<a id="a-2l"></a>故拟议非及。<a id="a-2m"></a>此自为二。<a id="a-2n"></a>初约喻以智断斥。<a id="a-2o"></a>日轮赫奕喻智德般若。<a id="a-2p"></a>婴儿之眼喻空假观慧。<a id="a-2q"></a>既违本智则非佛眼。<a id="a-2r"></a>故于智德赫日非所瞻仰。<a id="a-2s"></a>大舶楼橹喻断德解脱。<a id="a-2t"></a>新产之妇喻生法缘慈。<a id="a-2u"></a>既异无缘则无妙力。<a id="a-2v"></a>故于断德楼橹非所执持。<a id="a-2w"></a>此约圆果三智三脱。<a id="a-2x"></a>斥前三教菩萨悲智故也。<a id="a-2y"></a>若圆菩萨修既即性则能从始不乖二德。<a id="a-2z"></a>然虽解即。<a id="a-30"></a>若因望果智有明昧。<a id="a-31"></a>力分强弱。<a id="a-32"></a>是故因人于果智断。<a id="a-33"></a>亦非瞻仰及以执持。<a id="a-34"></a>须了智断名为光明。<a id="a-35"></a>二德不二即是法身复名为金。<a id="a-36"></a>虽用二斥。<a id="a-37"></a>乃显未穷三法源也。<a id="a-38"></a>二约法以因果定。<a id="a-39"></a>偏圆菩萨皆能伏断。<a id="a-3A"></a>随其所行悉名清净。<a id="a-3B"></a>今圆极果所行法性。<a id="a-3C"></a>超越一切故言过也。<a id="a-3D"></a>于金光明极证之人。<a id="a-3E"></a>尚不能喻。<a id="a-3F"></a>未穷源者宁可言耶。<a id="a-3G"></a>三明凡小全迷所以二。<a id="a-3H"></a>初小。<a id="a-3I"></a>偏圆菩萨发旷大心。<a id="a-3J"></a>有分证智。<a id="a-3K"></a>于金光明妙绝之理。<a id="a-3L"></a>犹尚不能腾象立言。<a id="a-3M"></a>况复二乘灭心自度如聋望哑。<a id="a-3N"></a>岂能思说诸佛行处。<a id="a-3O"></a>二凡。<a id="a-3P"></a>三乘贤圣虽小异大因不及果。<a id="a-3Q"></a>而能修证三谛理智。<a id="a-3R"></a>尚莫言想金光明海。<a id="a-3S"></a>况凡外之徒本非其分。<a id="a-3T"></a>随语生见故言则伤实。<a id="a-3U"></a>既执无言故默则致失。<a id="a-3V"></a>若具论于言乃有单复及具足句。<a id="a-3W"></a>具论于默。<a id="a-3X"></a>则于三重四句之外。<a id="a-3Y"></a>各一无言并犊子部。<a id="a-3Z"></a>我在第五不可说藏。<a id="a-3a"></a>此皆邪外发语默见也。<a id="a-3b"></a>若悠悠者。<a id="a-3c"></a>及学佛人惟理之心非语即默。<a id="a-3d"></a>于兹二处增见长非。<a id="a-3e"></a>虽非神我全当人执。<a id="a-3f"></a>故四教四门皆生语见。<a id="a-3g"></a>离四即起无言之见。<a id="a-3h"></a>故起信论明五人执。<a id="a-3i"></a>皆是执于如来藏起。<a id="a-3j"></a>今之所斥正在此人。<a id="a-3k"></a>故言与默皆云不可。<a id="a-3l"></a>如是具论凡夫起见之语默。<a id="a-3m"></a>二乘偏证之思说。<a id="a-3n"></a>菩萨未极之智辩。<a id="a-3o"></a>皆不能诠至圆之性。<a id="a-3p"></a>上至果佛纯净心口究竟说证。<a id="a-3q"></a>亦不能喻者。<a id="a-3r"></a>盖显金光明本来秘密。<a id="a-3s"></a>离言说相离心缘相。<a id="a-3t"></a>俾乎行者辞丧虑忘。<a id="a-3u"></a>二引文证二。<a id="a-3v"></a>初大品。<a id="a-3w"></a>彼经及论明先尼梵志。<a id="a-3x"></a>本虽邪外道机已熟。<a id="a-3y"></a>诣佛请云。<a id="a-3z"></a>令我此坐不起得眼。<a id="a-40"></a>佛为开决证须陀洹。<a id="a-41"></a>佛还诘其悟理之智。<a id="a-42"></a>由内观故得是智耶。<a id="a-43"></a>答言。<a id="a-44"></a>不也。<a id="a-45"></a>外观及以内外俱等得是智耶。<a id="a-46"></a>皆答不也。<a id="a-47"></a>此乃四句言想都绝方得预流。<a id="a-48"></a>小智尚尔。<a id="a-49"></a>况金光明乎。<a id="a-4A"></a>二大经。<a id="a-4B"></a>初文总泯一切思说。<a id="a-4C"></a>又生生下别忘四说。<a id="a-4D"></a>今家以此泯于四教言思之道。<a id="a-4E"></a>实因缘生成所生法。<a id="a-4F"></a>故名生生三藏教也。<a id="a-4G"></a>幻有之生即是不生。<a id="a-4H"></a>名生不生。<a id="a-4I"></a>通教也。<a id="a-4J"></a>不住不生立十界生。<a id="a-4K"></a>名不生生。<a id="a-4L"></a>别教也。<a id="a-4M"></a>圆教名为不生不生者。<a id="a-4N"></a>理本不生。<a id="a-4O"></a>事即理故。<a id="a-4P"></a>事亦不生。<a id="a-4Q"></a>名不生不生。<a id="a-4R"></a>性本不生顺修即性。<a id="a-4S"></a>修亦不生。<a id="a-4T"></a>故二不生。<a id="a-4U"></a>惑体空故不生。<a id="a-4V"></a>智用忘故不生。<a id="a-4W"></a>故二不生。<a id="a-4X"></a>无因可修故不生。<a id="a-4Y"></a>无果可克故不生。<a id="a-4Z"></a>故二不生。<a id="a-4a"></a>自他感应诸相对法性皆不二。<a id="a-4b"></a>本寂灭故重言不生。<a id="a-4c"></a>四种皆云不可说者。<a id="a-4d"></a>斯有二意。<a id="a-4e"></a>若当分者。<a id="a-4f"></a>四教之理但可智证。<a id="a-4g"></a>皆不可说。<a id="a-4h"></a>身子云。<a id="a-4i"></a>解脱之中无有言说。<a id="a-4j"></a>三藏也。<a id="a-4k"></a>三人同以无言说道断诸烦恼。<a id="a-4l"></a>通也。<a id="a-4m"></a>无言童子。<a id="a-4n"></a>非凡非圣非有非空。<a id="a-4o"></a>故不言者。<a id="a-4p"></a>别也。<a id="a-4q"></a>诸法寂灭不可言宜。<a id="a-4r"></a>圆也。<a id="a-4s"></a>若跨节者。<a id="a-4t"></a>圆妙之理都不可以四种言示。<a id="a-4u"></a>尚叵圆说。<a id="a-4v"></a>况三教耶。<a id="a-4w"></a>如此皆彰法金光明是秘密藏不可思议矣。<a id="a-4x"></a>二赴缘可说。<a id="a-4y"></a>金光明理虽离相寂灭。<a id="a-4z"></a>若忘情而证。<a id="a-50"></a>以四悉檀无说而说。<a id="a-51"></a>则令众生获益无量。<a id="a-52"></a>文自为四。<a id="a-53"></a>初明有缘须说。<a id="a-54"></a>大经四种不可说后。<a id="a-55"></a>即云有因缘故亦可得说。<a id="a-56"></a>岂非赴缘可作四说。<a id="a-57"></a>言有因缘者。<a id="a-58"></a>十因缘也。<a id="a-59"></a>于十二中唯除未来生死二支。<a id="a-5A"></a>此是因缘所成果故。<a id="a-5B"></a>过去无明至现在有。<a id="a-5C"></a>此十皆是能成因缘。<a id="a-5D"></a>能成四教所得之果。<a id="a-5E"></a>何者。<a id="a-5F"></a>以无明支乃是过去爱取之心。<a id="a-5G"></a>以有此心故。<a id="a-5H"></a>佛菩萨示以四教种种名义。<a id="a-5I"></a>既爱且取乃依四教。<a id="a-5J"></a>起四行业即无明缘行也。<a id="a-5K"></a>此业能持禀教人识来说母胎。<a id="a-5L"></a>即行缘识。<a id="a-5M"></a>此识随于四教业缘。<a id="a-5N"></a>成名色等四种之果。<a id="a-5O"></a>即是识缘名色。<a id="a-5P"></a>乃至触缘受也。<a id="a-5Q"></a>既四教业感今五果。<a id="a-5R"></a>故于受心还爱四教。<a id="a-5S"></a>即受缘爱。<a id="a-5T"></a>爱必取索四教之法。<a id="a-5U"></a>即爱缘取也。<a id="a-5V"></a>爱取若深则能勤修四教行有。<a id="a-5W"></a>即取缘有也。<a id="a-5X"></a>有必招果故。<a id="a-5Y"></a>于现当成就贤圣之果。<a id="a-5Z"></a>此乃众生有十因缘故。<a id="a-5a"></a>于是诸圣说四教法。<a id="a-5b"></a>未种与种。<a id="a-5c"></a>复以四法令已种者熟。<a id="a-5d"></a>复以四法令已熟者脱。<a id="a-5e"></a>说有此益。<a id="a-5f"></a>是故对缘不可不说。<a id="a-5g"></a>二明此说可尊。<a id="a-5h"></a>通论赴缘则一期四教。<a id="a-5i"></a>今别对机示此经五义。<a id="a-5j"></a>而其五义一一尊崇。<a id="a-5k"></a>更分为二。<a id="a-5l"></a>初列经五义。<a id="a-5m"></a>以金为名等者。<a id="a-5n"></a>名有三字。<a id="a-5o"></a>一必具二。<a id="a-5p"></a>金最上故。<a id="a-5q"></a>光明亦然。<a id="a-5r"></a>法性为体。<a id="a-5s"></a>虽通一切。<a id="a-5t"></a>如来所游唯局果证。<a id="a-5u"></a>通之盛也。<a id="a-5v"></a>局之极也。<a id="a-5w"></a>特举义者。<a id="a-5x"></a>三字所标。<a id="a-5y"></a>即是究竟第一义也。<a id="a-5z"></a>庄严菩萨等者。<a id="a-60"></a>下文定宗专取于果。<a id="a-61"></a>今云菩萨者。<a id="a-62"></a>克果人也。<a id="a-63"></a>既能庄严深妙功德。<a id="a-64"></a>即果四德深妙之极也。<a id="a-65"></a>语虽带因意正在果。<a id="a-66"></a>照耀诸天等者。<a id="a-67"></a>诸天鬼神皆大菩萨。<a id="a-68"></a>法性光明照必增道。<a id="a-69"></a>是故大权心生法喜。<a id="a-6A"></a>显经力用广而复深。<a id="a-6B"></a>文号经王等者。<a id="a-6C"></a>此部多文称金光明。<a id="a-6D"></a>诸经之王。<a id="a-6E"></a>王能统领故教摄众典。<a id="a-6F"></a>然疏释经王。<a id="a-6G"></a>以文理合而为中道。<a id="a-6H"></a>是经复是王。<a id="a-6I"></a>于九种经。<a id="a-6J"></a>而得自在。<a id="a-6K"></a>文是能诠理是所诠。<a id="a-6L"></a>文理合故能所互融。<a id="a-6M"></a>若教若理皆名中道。<a id="a-6N"></a>悉是经王。<a id="a-6O"></a>疏以经王叙体。<a id="a-6P"></a>即所诠是中道也。<a id="a-6Q"></a>今以经王叙教。<a id="a-6R"></a>即能诠是中道也若非中道教莫诠中道理。<a id="a-6S"></a>慎勿僻解。<a id="a-6T"></a>以所名能称中道教。<a id="a-6U"></a>二结示可尊。<a id="a-6V"></a>以金为名故贵。<a id="a-6W"></a>果理为体故极。<a id="a-6X"></a>究竟三身故宗深。<a id="a-6Y"></a>无物不益故用大。<a id="a-6Z"></a>文字即中故教称王。<a id="a-6a"></a>是故五章一一高广。<a id="a-6b"></a>三明尊故诸圣护持二。<a id="a-6c"></a>初极果护持。<a id="a-6d"></a>所诠妙中一切法趣名不二体。<a id="a-6e"></a>一切如来证此体故。<a id="a-6f"></a>依之住持常所护念。<a id="a-6g"></a>令诸众生八倒不起。<a id="a-6h"></a>经表四智故举四佛。<a id="a-6i"></a>其实此体无佛不护。<a id="a-6j"></a>故云三世十方亦复如是。<a id="a-6k"></a>故下经云。<a id="a-6l"></a>十方诸佛常念是经。<a id="a-6m"></a>二大权宗奉。<a id="a-6n"></a>一切菩萨等者。<a id="a-6o"></a>下赞佛品云。<a id="a-6p"></a>尔时无量百千万亿诸菩萨众。<a id="a-6q"></a>从此世界至金宝盖山王如来国土。<a id="a-6r"></a>到彼国已。<a id="a-6s"></a>五体投地为佛作礼。<a id="a-6t"></a>向佛合掌。<a id="a-6u"></a>异口同音赞叹于佛。<a id="a-6v"></a>疏云陈列。<a id="a-6w"></a>赞众至彼国土。<a id="a-6x"></a>故云遍他方以遥礼。<a id="a-6y"></a>树神善女等者。<a id="a-6z"></a>亦此品文。<a id="a-70"></a>菩提树神赞偈中云。<a id="a-71"></a>我常修行最上大悲。<a id="a-72"></a>哀泣雨泪欲见于佛。<a id="a-73"></a>诸天覆之等者。<a id="a-74"></a>四天王品散脂及鬼神品皆广说。<a id="a-75"></a>常以神力护说听者。<a id="a-76"></a>并其国王及以土境。<a id="a-77"></a>坚牢地神品大辩天品。<a id="a-78"></a>功德天品。<a id="a-79"></a>各于品内广明饶益行经之者。<a id="a-7A"></a>此诸菩萨及诸天神。<a id="a-7B"></a>多是古佛却来。<a id="a-7C"></a>或乃分真垂应。<a id="a-7D"></a>遥礼称扬如来功德。<a id="a-7E"></a>护持饶益说听之人。<a id="a-7F"></a>皆为宗奉经王流通方等。<a id="a-7G"></a>若非法门至妙曷能裨赞惟勤。<a id="a-7H"></a>四明说故其益该博。<a id="a-7I"></a>诸有悉干枯者。<a id="a-7J"></a>忏悔品云。<a id="a-7K"></a>三有之中生死大海潦水波荡。<a id="a-7L"></a>恼乱我心。<a id="a-7M"></a>其味苦毒最为粗涩。<a id="a-7N"></a>如来网明能令枯涸。<a id="a-7O"></a>诸有不出欲色无色三有故也。<a id="a-7P"></a>三涂除热恼者。<a id="a-7Q"></a>四王品云。<a id="a-7R"></a>是经能令地狱畜生饿鬼诸河焦干枯竭。<a id="a-7S"></a>举要等者。<a id="a-7T"></a>寿量品云。<a id="a-7U"></a>尔时三千大千世界所有众生。<a id="a-7V"></a>以佛神力受天快乐。<a id="a-7W"></a>诸根不具即得具足。<a id="a-7X"></a>举要言之。<a id="a-7Y"></a>一切世界所有利益未曾有事。<a id="a-7Z"></a>悉具出现。<a id="a-7a"></a>说经利益。<a id="a-7b"></a>不止能除三涂诸有报苦而已。<a id="a-7c"></a>应明二十五有十番。<a id="a-7d"></a>离苦十番得乐。<a id="a-7e"></a>能令究竟金光明显。<a id="a-7f"></a>方是具论未曾有事出现之相。<a id="a-7g"></a>二叙宣通意。<a id="a-7h"></a>上之所明从本寂理。<a id="a-7i"></a>赴缘立说。<a id="a-7j"></a>皆叙如来说经之意。<a id="a-7k"></a>今是智者自叙智力。<a id="a-7l"></a>取义释题依文显义。<a id="a-7m"></a>通经之意也。<a id="a-7n"></a>自分四。<a id="a-7o"></a>初圣者赞护。<a id="a-7p"></a>己欲开谈。<a id="a-7q"></a>先思上圣赞叹不已。<a id="a-7r"></a>护法忘疲。<a id="a-7s"></a>故希圣之心有自来矣。<a id="a-7t"></a>金龙三世赞叹者。<a id="a-7u"></a>信相菩萨过去为王。<a id="a-7v"></a>号金龙尊。<a id="a-7w"></a>广说章句赞叹诸佛。<a id="a-7x"></a>愿于当来值释迦佛。<a id="a-7y"></a>今遂所愿。<a id="a-7z"></a>乃于此会以偈赞佛。<a id="a-80"></a>金龙尊王是过去赞。<a id="a-81"></a>信相菩萨是现在赞。<a id="a-82"></a>又有誓愿未来无量阿僧祇劫。<a id="a-83"></a>在在生处。<a id="a-84"></a>夜梦金鼓昼如实说。<a id="a-85"></a>即未来赞也。<a id="a-86"></a>是彼一身三世赞叹。<a id="a-87"></a>问金龙三世皆赞于佛。<a id="a-88"></a>安得类宣金光明经。<a id="a-89"></a>人法既殊若为通会。<a id="a-8A"></a>答揽金光明无上实法。<a id="a-8B"></a>而为果佛无上假人离法无人离人无法赞佛之语。<a id="a-8C"></a>乃是宣扬微妙心色。<a id="a-8D"></a>此之心色即金光明。<a id="a-8E"></a>如马鸣大士归依三宝。<a id="a-8F"></a>以救世大悲者为佛。<a id="a-8G"></a>以彼身体相为法。<a id="a-8H"></a>就佛叹者即是克体赞金光明也。<a id="a-8I"></a>地神等者。<a id="a-8J"></a>其品坚牢白佛云。<a id="a-8K"></a>随是经典所流布处。<a id="a-8L"></a>敷师子座。<a id="a-8M"></a>令说法者坐其座上。<a id="a-8N"></a>广宣此经。<a id="a-8O"></a>我当在中常作宿卫。<a id="a-8P"></a>隐蔽其形。<a id="a-8Q"></a>于法座下顶戴其足。<a id="a-8R"></a>上圣重法所以尊人。<a id="a-8S"></a>二凡师轨则。<a id="a-8T"></a>二圣深证。<a id="a-8U"></a>尚历劫称扬屈身敬护。<a id="a-8V"></a>况外凡下位禀法励行。<a id="a-8W"></a>岂不弘宣者耶。<a id="a-8X"></a>三托义兴言。<a id="a-8Y"></a>托上诸圣护法之义。<a id="a-8Z"></a>兴今五章通经之言。<a id="a-8a"></a>四称法求益。<a id="a-8b"></a>涓露禽鸟喻通经之善入海向山喻此善顺性实藉片缘即上所喻之善。<a id="a-8c"></a>同均碱色。<a id="a-8d"></a>即今所冀之益。<a id="a-8e"></a>盖言涓露微善愿同性海一碱味也。<a id="a-8f"></a>禽鸟片缘愿均佛山一妙色也。<a id="a-8g"></a>山谓妙高四宝合成。<a id="a-8h"></a>东黄金。<a id="a-8i"></a>西白银。<a id="a-8j"></a>南琉璃。<a id="a-8k"></a>北水精。<a id="a-8l"></a>鸟随近处皆同其色。<a id="a-8m"></a>然一念随喜尚功等虚空。<a id="a-8n"></a>五品流通岂善同涓露。<a id="a-8o"></a>特是大师以凡望圣谦己尊经。<a id="a-8p"></a>意诫后昆不自矜伐矣。<a id="a-8q"></a>二释玄义二。<a id="a-8r"></a>初列章科判。<a id="a-8s"></a>初释题即玄义。<a id="a-8t"></a>二释文即文句。<a id="a-8u"></a>此卷标名但云玄义。<a id="a-8v"></a>科文顺此。<a id="a-8w"></a>是故不列释题释文二段科目。<a id="a-8x"></a>今列章科判。<a id="a-8y"></a>何妨对下文句为释文。<a id="a-8z"></a>判今玄义为释题。<a id="a-90"></a>于释题中先列五章。<a id="a-91"></a>是其所释。<a id="a-92"></a>就此五章而作二释。<a id="a-93"></a>所谓总别。<a id="a-94"></a>以兹二释皆释五章故。<a id="a-95"></a>二依科解释二。<a id="a-96"></a>初总释二。<a id="a-97"></a>初生起。<a id="a-98"></a>二拣别。<a id="a-99"></a>若广论总释。<a id="a-9A"></a>如法华玄。<a id="a-9B"></a>总释五章而作七番。<a id="a-9C"></a>一标章。<a id="a-9D"></a>令易忆持起念心故。<a id="a-9E"></a>二引证。<a id="a-9F"></a>据佛语起信心故。<a id="a-9G"></a>三生起。<a id="a-9H"></a>使不乱起定心故。<a id="a-9I"></a>四开合。<a id="a-9J"></a>五料简。<a id="a-9K"></a>六会异。<a id="a-9L"></a>起慧心故。<a id="a-9M"></a>七观心。<a id="a-9N"></a>即闻即修起精进心故。<a id="a-9O"></a>今文从略。<a id="a-9P"></a>但作两番。<a id="a-9Q"></a>唯起二心。<a id="a-9R"></a>生起起定。<a id="a-9S"></a>拣别起慧。<a id="a-9T"></a>定慧若立诸行皆成也。<a id="a-9U"></a>二中初生起。<a id="a-9V"></a>名居初者。<a id="a-9W"></a>是能诠故。<a id="a-9X"></a>而名是假必依实法。<a id="a-9Y"></a>所谓声也。<a id="a-9Z"></a>由声屈曲方成名句。<a id="a-9a"></a>推假由实。<a id="a-9b"></a>故论此土音声佛事。<a id="a-9c"></a>然若从佛及善知识。<a id="a-9d"></a>名则因声。<a id="a-9e"></a>若从经卷名虽因色。<a id="a-9f"></a>而其色经本集声教。<a id="a-9g"></a>故从经卷亦云闻名。<a id="a-9h"></a>此从自行初禀名言也。<a id="a-9i"></a>体居次者。<a id="a-9j"></a>名是能诠如标月指。<a id="a-9k"></a>体是所诠如所标月。<a id="a-9l"></a>若失意者。<a id="a-9m"></a>执指为月。<a id="a-9n"></a>不唯迷月亦失于指。<a id="a-9o"></a>若得意者。<a id="a-9p"></a>忘名得体。<a id="a-9q"></a>不唯识体亦不昧名。<a id="a-9r"></a>今论得意。<a id="a-9s"></a>故去以闻名故。<a id="a-9t"></a>次识法体也。<a id="a-9u"></a>宗居三者。<a id="a-9v"></a>宗即是行。<a id="a-9w"></a>行能进趣从因至果。<a id="a-9x"></a>若不识体则不成行。<a id="a-9y"></a>此说犹通。<a id="a-9z"></a>若前三教。<a id="a-A0"></a>识真中理缘理修观。<a id="a-A1"></a>亦得名为体显次行。<a id="a-A2"></a>今明圆宗全性起修。<a id="a-A3"></a>若不识性以何为修。<a id="a-A4"></a>性是本觉修是始觉。<a id="a-A5"></a>本觉无念遍一切处。<a id="a-A6"></a>即以此觉而为始觉。<a id="a-A7"></a>故不思议境即是观。<a id="a-A8"></a>此之观行方是圆宗。<a id="a-A9"></a>故知体显次行文宽义紧。<a id="a-AA"></a>须善解之。<a id="a-AB"></a>用居四者。<a id="a-AC"></a>以宗成故方有力用。<a id="a-AD"></a>言宗成者。<a id="a-AE"></a>显体竟也。<a id="a-AF"></a>全体起宗宗还显体。<a id="a-AG"></a>全鉴发光光还显鉴。<a id="a-AH"></a>显鉴既毕现像无遗。<a id="a-AI"></a>是故宗成能遍益物。<a id="a-AJ"></a>教居后者。<a id="a-AK"></a>用能益物。<a id="a-AL"></a>益物之方在乎施教。<a id="a-AM"></a>故教当五闻名等者。<a id="a-AN"></a>然名之与教俱能诠理。<a id="a-AO"></a>以约自他而分两章。<a id="a-AP"></a>自行始禀从名命章。<a id="a-AQ"></a>化他初施从教命章。<a id="a-AR"></a>有始有终等者。<a id="a-AS"></a>即二始终。<a id="a-AT"></a>寻名得体宗成发用。<a id="a-AU"></a>自行始终也。<a id="a-AV"></a>施教益他。<a id="a-AW"></a>他亦寻名乃至发用。<a id="a-AX"></a>仍成始终。<a id="a-AY"></a>故知五章有二始终。<a id="a-AZ"></a>文举二始形出两终矣。<a id="a-Aa"></a>二拣别二。<a id="a-Ab"></a>初料拣三。<a id="a-Ac"></a>初问起。<a id="a-Ad"></a>约极略极广而为问端。<a id="a-Ae"></a>引处中答也。<a id="a-Af"></a>二答通。<a id="a-Ag"></a>若名数大广既难忆持。<a id="a-Ah"></a>修观智者望涯而退。<a id="a-Ai"></a>若章段大略显义不周。<a id="a-Aj"></a>习名教者不能生解。<a id="a-Ak"></a>故立五章。<a id="a-Al"></a>丰约得中。<a id="a-Am"></a>则令行者义观俱成。<a id="a-An"></a>于第一义易得明了。<a id="a-Ao"></a>三结示。<a id="a-Ap"></a>二分别二。<a id="a-Aq"></a>初正分别二。<a id="a-Ar"></a>初约六种。<a id="a-As"></a>即是总别理事因果教行自他说默六双。<a id="a-At"></a>料拣五章也。<a id="a-Au"></a>总别者。<a id="a-Av"></a>前一章即释名也。<a id="a-Aw"></a>总金光明三字为能诠名。<a id="a-Ax"></a>次三者。<a id="a-Ay"></a>即体宗用也。<a id="a-Az"></a>派三字为别者。<a id="a-B0"></a>以金别当于体。<a id="a-B1"></a>以光别当于宗。<a id="a-B2"></a>以明别当于用。<a id="a-B3"></a>故称为别。<a id="a-B4"></a>后一章即教相也。<a id="a-B5"></a>兼于总别者。<a id="a-B6"></a>乃是分别总别四章教味相也。<a id="a-B7"></a>次理事者。<a id="a-B8"></a>体是四章所显之理。<a id="a-B9"></a>四章是体所起之事。<a id="a-BA"></a>三因果。<a id="a-BB"></a>前三是因后二是果者。<a id="a-BC"></a>据下明宗定在于果。<a id="a-BD"></a>合云。<a id="a-BE"></a>前二是因后三是果。<a id="a-BF"></a>恐文误也。<a id="a-BG"></a>然体非因果。<a id="a-BH"></a>而是因果所显之理。<a id="a-BI"></a>寻名得体。<a id="a-BJ"></a>犹是因中信解显理。<a id="a-BK"></a>未是宗成果显之理。<a id="a-BL"></a>故分属因。<a id="a-BM"></a>四教行。<a id="a-BN"></a>前四是行者。<a id="a-BO"></a>对后施教故前皆行。<a id="a-BP"></a>何者。<a id="a-BQ"></a>名是行法体是行本。<a id="a-BR"></a>宗是行果。<a id="a-BS"></a>用是行德。<a id="a-BT"></a>五自他。<a id="a-BU"></a>复以五章皆名为行。<a id="a-BV"></a>而分前四属自利行。<a id="a-BW"></a>用属自利者。<a id="a-BX"></a>自在应用缘因显故。<a id="a-BY"></a>犹属自利。<a id="a-BZ"></a>唯后设教属于利他。<a id="a-Ba"></a>皆名行者。<a id="a-Bb"></a>以由二利悉为作故。<a id="a-Bc"></a>六说默。<a id="a-Bd"></a>以自四章既当自行。<a id="a-Be"></a>悉须忘言。<a id="a-Bf"></a>故皆属默。<a id="a-Bg"></a>后一化他赴机设教。<a id="a-Bh"></a>故当说也。<a id="a-Bi"></a>并云圣者。<a id="a-Bj"></a>离语默见是圣人法故。<a id="a-Bk"></a>二例余义。<a id="a-Bl"></a>六种之外。<a id="a-Bm"></a>解行修证缚脱体用感应等种种义。<a id="a-Bn"></a>皆可分别五章之相。<a id="a-Bo"></a>避烦从略耳。<a id="a-Bp"></a>二约喻显二。<a id="a-Bq"></a>初立喻。<a id="a-Br"></a>显即示也。<a id="a-Bs"></a>中当即五章也。<a id="a-Bt"></a>分明包富即法喻之德也。<a id="a-Bu"></a>包富如囊中有宝。<a id="a-Bv"></a>分明如探以示人。<a id="a-Bw"></a>故大论云。<a id="a-Bx"></a>解释佛经。<a id="a-By"></a>如囊中有宝系口则人不知。<a id="a-Bz"></a>应为解佛经囊释其道理。<a id="a-C0"></a>今亦如是。<a id="a-C1"></a>用此一譬显示六双。<a id="a-C2"></a>故云皆为分别作譬也。<a id="a-C3"></a>二合六种。<a id="a-C4"></a>总总于别别别于总。<a id="a-C5"></a>对譬可见。<a id="a-C6"></a>理具四章如囊有宝。<a id="a-C7"></a>全理立四如探示人。<a id="a-C8"></a>因具果德如囊有宝。<a id="a-C9"></a>从因显果如探示人。<a id="a-CA"></a>行蕴于教如囊有宝。<a id="a-CB"></a>教诠于行如探示人。<a id="a-CC"></a>利他之法自必修之。<a id="a-CD"></a>如囊有宝。<a id="a-CE"></a>还将自修而利于他。<a id="a-CF"></a>如探示人。<a id="a-CG"></a>默然圆证。<a id="a-CH"></a>如囊有宝。<a id="a-CI"></a>如证而说。<a id="a-CJ"></a>如探示人。<a id="a-CK"></a>不但六双诸皆可譬。<a id="a-CL"></a>二别释。<a id="a-CM"></a>上一一番皆通五章。<a id="a-CN"></a>故曰总释。<a id="a-CO"></a>今则五章逐一解释。<a id="a-CP"></a>于释名时不言余四。<a id="a-CQ"></a>释四皆然。<a id="a-CR"></a>故当别释。<a id="a-CS"></a>大分为五。<a id="a-CT"></a>初释名。<a id="a-CU"></a>名即一部所列名言。<a id="a-CV"></a>今就总示以题为名。<a id="a-CW"></a>此自为二。<a id="a-CX"></a>即通别二名。<a id="a-CY"></a>经之一字即是通名。<a id="a-CZ"></a>通诸部故。<a id="a-Ca"></a>金等三字即是别名。<a id="a-Cb"></a>别题此经故。<a id="a-Cc"></a>今家解释诸经题目。<a id="a-Cd"></a>但作通别二名分之。<a id="a-Ce"></a>不云经是能诠余是所诠。<a id="a-Cf"></a>禀山教者切在知之。<a id="a-Cg"></a>初释别名二。<a id="a-Ch"></a>初定三五详略无妨。<a id="a-Ci"></a>以今四卷是昙无谶译。<a id="a-Cj"></a>但标金光明三字而为别名。<a id="a-Ck"></a>无帝王两字。<a id="a-Cl"></a>若真谛所译七卷之题。<a id="a-Cm"></a>即于金光明下。<a id="a-Cn"></a>更有帝王二字。<a id="a-Co"></a>此本题中虽无帝王之言。<a id="a-Cp"></a>而于经文有经王之义。<a id="a-Cq"></a>故释题者。<a id="a-Cr"></a>于其二字说与不说。<a id="a-Cs"></a>二途无妨。<a id="a-Ct"></a>又应大师频宣此典。<a id="a-Cu"></a>释题之际。<a id="a-Cv"></a>帝王之名存没适时。<a id="a-Cw"></a>故使玄文本有广略。<a id="a-Cx"></a>二约文义先后而释二。<a id="a-Cy"></a>初据文先释三字二。<a id="a-Cz"></a>初约教义释。<a id="a-D0"></a>谓教诠义理。<a id="a-D1"></a>二约观行释。<a id="a-D2"></a>谓修观成行。<a id="a-D3"></a>此乃今家教行俱明义观兼举。<a id="a-D4"></a>欲令禀者解行功成也。<a id="a-D5"></a>初二。<a id="a-D6"></a>初标列。<a id="a-D7"></a>五中前二兼通号。<a id="a-D8"></a>后三唯别名。<a id="a-D9"></a>三中初一顺古立。<a id="a-DA"></a>后二唯今义。<a id="a-DB"></a>二中附文有理事当体独在理。<a id="a-DC"></a>二正释五。<a id="a-DD"></a>初通别二。<a id="a-DE"></a>初拣示通别四。<a id="a-DF"></a>初泛明三通别。<a id="a-DG"></a>斯盖大师深解二名。<a id="a-DH"></a>不独召于通别二教。<a id="a-DI"></a>亦乃召于通别二行及通别二理。<a id="a-DJ"></a>故云依教明行。<a id="a-DK"></a>行有通别。<a id="a-DL"></a>从行显理。<a id="a-DM"></a>理有通别。<a id="a-DN"></a>故三通别皆二名召。<a id="a-DO"></a>是故诸部有但就理立二名者。<a id="a-DP"></a>即如来藏经等。<a id="a-DQ"></a>藏乃别在妙俗之理。<a id="a-DR"></a>经即通理。<a id="a-DS"></a>有专就行立二名者。<a id="a-DT"></a>即楞严三昧经等。<a id="a-DU"></a>楞严既异偏小三昧。<a id="a-DV"></a>即是别行经即通行。<a id="a-DW"></a>有但以教立二名者。<a id="a-DX"></a>即遗教经等。<a id="a-DY"></a>遗教既异诸教乃是别教。<a id="a-DZ"></a>经即通教或以教为别名。<a id="a-Da"></a>行理为通名。<a id="a-Db"></a>如维摩诘所说经等。<a id="a-Dc"></a>说既是教所说经即行理也。<a id="a-Dd"></a>或以理为别名。<a id="a-De"></a>教为通名。<a id="a-Df"></a>如宝箧经等。<a id="a-Dg"></a>实相如宝。<a id="a-Dh"></a>此经如箧。<a id="a-Di"></a>教含理也。<a id="a-Dj"></a>况诸部中以理为经。<a id="a-Dk"></a>其类非少。<a id="a-Dl"></a>此部乃云。<a id="a-Dm"></a>十方诸佛常念是经。<a id="a-Dn"></a>华严云。<a id="a-Do"></a>破一微尘出大经卷。<a id="a-Dp"></a>法华云。<a id="a-Dq"></a>此法华经藏。<a id="a-Dr"></a>深固幽远无人能到。<a id="a-Ds"></a>又云。<a id="a-Dt"></a>为诸佛护念。<a id="a-Du"></a>殖众德本。<a id="a-Dv"></a>入正定聚。<a id="a-Dw"></a>发救一切众生之心。<a id="a-Dx"></a>成就四法乃得是经。<a id="a-Dy"></a>疏云。<a id="a-Dz"></a>四句即开示悟入佛之知见。<a id="a-E0"></a>知见得经非妙理耶。<a id="a-E1"></a>以行为经。<a id="a-E2"></a>如小弥陀经云。<a id="a-E3"></a>诸佛出广长舌说诚实言。<a id="a-E4"></a>汝等众生当信是称赞不可思议功德一切诸佛所护念经。<a id="a-E5"></a>既指功德为所护经。<a id="a-E6"></a>经非行耶。<a id="a-E7"></a>佛自问起。<a id="a-E8"></a>何名诸佛所护念经。<a id="a-E9"></a>佛自释云。<a id="a-EA"></a>若善男女。<a id="a-EB"></a>闻是经受持者。<a id="a-EC"></a>及闻诸佛名者。<a id="a-ED"></a>是人则为诸佛护念。<a id="a-EE"></a>得不退转于阿耨菩提。<a id="a-EF"></a>以所护念经为问。<a id="a-EG"></a>以能修行人为答。<a id="a-EH"></a>岂非以行为经。<a id="a-EI"></a>又大弥陀经中彼佛谈行。<a id="a-EJ"></a>皆云说经。<a id="a-EK"></a>故知行理为经甚多所出。<a id="a-EL"></a>不可但以教名为经。<a id="a-EM"></a>通经既具教行理三。<a id="a-EN"></a>别名具三。<a id="a-EO"></a>显然可见。<a id="a-EP"></a>二拣二用教。<a id="a-EQ"></a>三通三别今家释题。<a id="a-ER"></a>诸部已委故置其二。<a id="a-ES"></a>且就于教明通别相。<a id="a-ET"></a>只此一释已能拣异诸家释题。<a id="a-EU"></a>何者。<a id="a-EV"></a>盖以诸师。<a id="a-EW"></a>独以经字为能诠教。<a id="a-EX"></a>余字是所诠理。<a id="a-EY"></a>岂知二名俱在于教。<a id="a-EZ"></a>三明教功能。<a id="a-Ea"></a>通别二教相须而立。<a id="a-Eb"></a>能诠理故。<a id="a-Ec"></a>问此云理无名字名字名理。<a id="a-Ed"></a>与当体章真谛有名俗谛无名。<a id="a-Ee"></a>顿尔相违云。<a id="a-Ef"></a>何融会。<a id="a-Eg"></a>答彼辨真俗此明理教。<a id="a-Eh"></a>彼以圆教所诠为真。<a id="a-Ei"></a>而以凡人所见为俗。<a id="a-Ej"></a>真既本具究竟名义。<a id="a-Ek"></a>故曰有名。<a id="a-El"></a>俗无实义故曰无名。<a id="a-Em"></a>今之理教俱就圆论。<a id="a-En"></a>理无名字者。<a id="a-Eo"></a>乃彰本寂离名字相。<a id="a-Ep"></a>名字名理者。<a id="a-Eq"></a>非谓凡俗着相名字。<a id="a-Er"></a>乃是圆教称实之名。<a id="a-Es"></a>由理具德能应诸名。<a id="a-Et"></a>故一一名无不名理。<a id="a-Eu"></a>取喻虚空无长无短。<a id="a-Ev"></a>而能应于长短之数。<a id="a-Ew"></a>故一一丈及一一尺无非虚空。<a id="a-Ex"></a>当体章云真谛有名。<a id="a-Ey"></a>既就圆谈。<a id="a-Ez"></a>非定有之有乃无名之名。<a id="a-F0"></a>故彼有名与今无名。<a id="a-F1"></a>其义一揆同。<a id="a-F2"></a>起信论云。<a id="a-F3"></a>真如义。<a id="a-F4"></a>先明离言。<a id="a-F5"></a>次明依言。<a id="a-F6"></a>虽分二义只一真如。<a id="a-F7"></a>故荆溪云。<a id="a-F8"></a>性本无名具足诸名。<a id="a-F9"></a>是知今文与当体章略无乖舛。<a id="a-FA"></a>又引般若。<a id="a-FB"></a>总持之义虽无文字。<a id="a-FC"></a>而云总持。<a id="a-FD"></a>若不具足真实名义。<a id="a-FE"></a>岂称总持。<a id="a-FF"></a>深见有无义不相反。<a id="a-FG"></a>四正明教通别。<a id="a-FH"></a>上已虽说教之功能。<a id="a-FI"></a>而未明示通别之体。<a id="a-FJ"></a>今取文字为教通体。<a id="a-FK"></a>乃取所以为教别体。<a id="a-FL"></a>何者。<a id="a-FM"></a>诠善诠恶示偏示圆。<a id="a-FN"></a>皆用文字其教则通。<a id="a-FO"></a>所以者。<a id="a-FP"></a>能诠意趣也。<a id="a-FQ"></a>文字随于意趣而转。<a id="a-FR"></a>意趣不同故教成别。<a id="a-FS"></a>应知全通为别。<a id="a-FT"></a>以用文字诠所以故。<a id="a-FU"></a>别不离通以其意趣用文字故。<a id="a-FV"></a>今之通别皆在于教。<a id="a-FW"></a>故二皆能显也。<a id="a-FX"></a>二经题通别二。<a id="a-FY"></a>初遍示诸部二。<a id="a-FZ"></a>初正用通别释题二。<a id="a-Fa"></a>初通。<a id="a-Fb"></a>圣说该收一代声教无非文字。<a id="a-Fc"></a>从经至言皆云一者。<a id="a-Fd"></a>趣举一也。<a id="a-Fe"></a>即众经中趣举一经。<a id="a-Ff"></a>乃至群言中趣举一言。<a id="a-Fg"></a>列则自广之狭。<a id="a-Fh"></a>数则前少后多。<a id="a-Fi"></a>谓经少时多乃至句少言多。<a id="a-Fj"></a>此等皆是圣说。<a id="a-Fk"></a>说必文字。<a id="a-Fl"></a>故知文字是教通体。<a id="a-Fm"></a>文字通故通称为经。<a id="a-Fn"></a>二别二。<a id="a-Fo"></a>初明别相。<a id="a-Fp"></a>即能显之所以也。<a id="a-Fq"></a>圣说言句意趣虽多。<a id="a-Fr"></a>四悉收之义无不尽。<a id="a-Fs"></a>世界悉檀。<a id="a-Ft"></a>使世谛不乱。<a id="a-Fu"></a>如华严异于阿含。<a id="a-Fv"></a>方等异于般若。<a id="a-Fw"></a>令欣乐故。<a id="a-Fx"></a>为人悉檀。<a id="a-Fy"></a>便宜不同。<a id="a-Fz"></a>令发善故。<a id="a-G0"></a>对治悉檀。<a id="a-G1"></a>破恶缘殊。<a id="a-G2"></a>令灭罪故。<a id="a-G3"></a>第一义悉檀。<a id="a-G4"></a>入理机别。<a id="a-G5"></a>令妙悟故。<a id="a-G6"></a>故说诸经名相有异。<a id="a-G7"></a>二结四悉。<a id="a-G8"></a>悦宜对悟配四可知。<a id="a-G9"></a>若说一经皆由四悉。<a id="a-GA"></a>此四彼四意既不同。<a id="a-GB"></a>是故诸经称为斯别。<a id="a-GC"></a>二喻显通别成教。<a id="a-GD"></a>盐梅碱酢。<a id="a-GE"></a>组织经纬。<a id="a-GF"></a>皆喻文字之通所以之别。<a id="a-GG"></a>滋味文绣皆喻诸经名相之异也。<a id="a-GH"></a>二的判此经二。<a id="a-GI"></a>初释从别所以等者。<a id="a-GJ"></a>别明今经四悉意也。<a id="a-GK"></a>有世界机。<a id="a-GL"></a>闻三身常。<a id="a-GM"></a>忻乐赞用。<a id="a-GN"></a>有为人机。<a id="a-GO"></a>宜闻赞叹三身生善。<a id="a-GP"></a>有对治机。<a id="a-GQ"></a>堪修忏悔。<a id="a-GR"></a>破三障恶。<a id="a-GS"></a>有第一义机。<a id="a-GT"></a>合悟诸佛行处之理。<a id="a-GU"></a>从此别意故说此经。<a id="a-GV"></a>部虽四悉。<a id="a-GW"></a>皆从金光明法门获益。<a id="a-GX"></a>故标三字以彰教别。<a id="a-GY"></a>从通文言等者。<a id="a-GZ"></a>四悉所以虽异众经。<a id="a-Ga"></a>而一一悉皆须文字。<a id="a-Gb"></a>文字之体乃通诸部。<a id="a-Gc"></a>故标经字。<a id="a-Gd"></a>以表教通。<a id="a-Ge"></a>二结。<a id="a-Gf"></a>二翻译。<a id="a-Gg"></a>今之题目虽是谶本。<a id="a-Gh"></a>然真谛所翻金光明帝王经题名最委悉。<a id="a-Gi"></a>故大师用之定其华梵。<a id="a-Gj"></a>故前文中论题详略。<a id="a-Gk"></a>帝王二字若说不说。<a id="a-Gl"></a>俱亦无妨也。<a id="a-Gm"></a>三譬喻释。<a id="a-Gn"></a>若准第四附文释中。<a id="a-Go"></a>明斥譬喻义。<a id="a-Gp"></a>推疏远非是佛语。<a id="a-Gq"></a>验知附文及当体释。<a id="a-Gr"></a>是今正意。<a id="a-Gs"></a>若譬喻释文相虽广。<a id="a-Gt"></a>盖见古师虽用譬释。<a id="a-Gu"></a>譬法不周。<a id="a-Gv"></a>翻屈此经所诠之义。<a id="a-Gw"></a>因兹大师同他用譬。<a id="a-Gx"></a>遍譬一切圆融法门。<a id="a-Gy"></a>此之法门虽从譬显。<a id="a-Gz"></a>乃是预示当体释中法金光明。<a id="a-H0"></a>诸异名耳。<a id="a-H1"></a>盖由法性具无量德。<a id="a-H2"></a>有无量名。<a id="a-H3"></a>名金光明。<a id="a-H4"></a>亦名法身般若解脱。<a id="a-H5"></a>亦名法报应。<a id="a-H6"></a>亦名正缘了。<a id="a-H7"></a>乃至名苦惑业。<a id="a-H8"></a>一摄一切。<a id="a-H9"></a>一切入一。<a id="a-HA"></a>以约所譬说此义已。<a id="a-HB"></a>至当体中。<a id="a-HC"></a>但定三字非譬是法。<a id="a-HD"></a>法必遍融。<a id="a-HE"></a>则于一切无二无别。<a id="a-HF"></a>然若得知法金光明。<a id="a-HG"></a>是诸三法中一种名者。<a id="a-HH"></a>即晓此经立题之旨也。<a id="a-HI"></a>此自分二。<a id="a-HJ"></a>初古师释三。<a id="a-HK"></a>初数师二。<a id="a-HL"></a>初叙。<a id="a-HM"></a>旧经师者。<a id="a-HN"></a>即是旧来讲此经人也。<a id="a-HO"></a>本弘数论兼讲此经。<a id="a-HP"></a>以譬释题对于三德。<a id="a-HQ"></a>二破。<a id="a-HR"></a>章安记录智者之义。<a id="a-HS"></a>故云若大师云。<a id="a-HT"></a>有时亦云天台师云。<a id="a-HU"></a>或今师云。<a id="a-HV"></a>先破违宗。<a id="a-HW"></a>既其本论但立二身。<a id="a-HX"></a>何故释经而用三德。<a id="a-HY"></a>若开二身释三德者。<a id="a-HZ"></a>己宗则坏。<a id="a-Ha"></a>故云于论不便。<a id="a-Hb"></a>次破乖经。<a id="a-Hc"></a>若云本论。<a id="a-Hd"></a>虽但二身。<a id="a-He"></a>为顺经文须用三德者。<a id="a-Hf"></a>经文何处明示三德。<a id="a-Hg"></a>若云。<a id="a-Hh"></a>经虽无文。<a id="a-Hi"></a>推义合有者。<a id="a-Hj"></a>则何所不通。<a id="a-Hk"></a>合具一切三。<a id="a-Hl"></a>法岂独三德耶。<a id="a-Hm"></a>既违本论不会今经。<a id="a-Hn"></a>故无取也。<a id="a-Ho"></a>二地人二。<a id="a-Hp"></a>初叙。<a id="a-Hq"></a>地人者。<a id="a-Hr"></a>本弘华严十地论。<a id="a-Hs"></a>兼讲此经也。<a id="a-Ht"></a>此师释题缩三为二。<a id="a-Hu"></a>金质之上虽有光有明。<a id="a-Hv"></a>若望金体同名为用。<a id="a-Hw"></a>又定此用不从外来。<a id="a-Hx"></a>故云自有。<a id="a-Hy"></a>譬般若解脱虽是二德。<a id="a-Hz"></a>若望法身同名为用。<a id="a-I0"></a>此之二德不从修成。<a id="a-I1"></a>故言自有。<a id="a-I2"></a>此师秖以体用二义。<a id="a-I3"></a>释今三字也。<a id="a-I4"></a>二破。<a id="a-I5"></a>论明三佛者。<a id="a-I6"></a>论释旧经故有三佛。<a id="a-I7"></a>一毗卢遮那法身也。<a id="a-I8"></a>二卢舍那报身也。<a id="a-I9"></a>三释迦牟尼应身也。<a id="a-IA"></a>正合此经法身应身化身之义。<a id="a-IB"></a>若用三佛。<a id="a-IC"></a>为此经题三字所譬。<a id="a-ID"></a>则于经论义不相违。<a id="a-IE"></a>故云自便。<a id="a-IF"></a>那弃三身自立体用。<a id="a-IG"></a>特违己论。<a id="a-IH"></a>若云。<a id="a-II"></a>本论虽说三佛。<a id="a-IJ"></a>为顺此经须谈体用者。<a id="a-IK"></a>此经新本。<a id="a-IL"></a>显以三身而立品目。<a id="a-IM"></a>品内三身灿然可举。<a id="a-IN"></a>若今旧本虽略此品。<a id="a-IO"></a>而三身名义经中甚多。<a id="a-IP"></a>如四王品云。<a id="a-IQ"></a>佛真法身犹若虚空。<a id="a-IR"></a>应物现形如水中月。<a id="a-IS"></a>既水月是应。<a id="a-IT"></a>岂空中无月。<a id="a-IU"></a>空月即报也。<a id="a-IV"></a>天辩巧故以二显三。<a id="a-IW"></a>又如别序。<a id="a-IX"></a>如来游于无量甚深法性。<a id="a-IY"></a>释迦如来应身也。<a id="a-IZ"></a>游必妙智报身也。<a id="a-Ia"></a>深广法性法身也。<a id="a-Ib"></a>又忏悔品。<a id="a-Ic"></a>以桴击鼓出大音声。<a id="a-Id"></a>鼓即法身桴击即报身。<a id="a-Ie"></a>出声即应身。<a id="a-If"></a>故知三身名义不少。<a id="a-Ig"></a>有何一处但言体用。<a id="a-Ih"></a>进不会经。<a id="a-Ii"></a>退违己论。<a id="a-Ij"></a>故亦拣之。</p>
 </body>
</html>