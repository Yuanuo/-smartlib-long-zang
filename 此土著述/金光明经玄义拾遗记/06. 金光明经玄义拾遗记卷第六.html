<!doctype html>
<html id="z3IBWap1Nr" data-ver="1014">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经玄义拾遗记卷第六</h1>
  <p id="a2">二明十法摄位。<a id="a-3"></a>谓下摄于上上摄于下。<a id="a-4"></a>中摄上下。<a id="a-5"></a>故一一三法皆摄六位。<a id="a-6"></a>三障覆六位者。<a id="a-7"></a>斯由三障从迷说。<a id="a-8"></a>六即从解说耳。<a id="a-9"></a>若即三障之非道。<a id="a-A"></a>通达三障之佛道。<a id="a-B"></a>即此佛道须论六位。<a id="a-C"></a>此之六位摄一切位。<a id="a-D"></a>理即摄博地位。<a id="a-E"></a>名字摄一切学习位。<a id="a-F"></a>观行摄五品位。<a id="a-G"></a>相似摄十信位。<a id="a-H"></a>分真摄四十一位。<a id="a-I"></a>究竟摄妙觉位。<a id="a-J"></a>乃至三德等者。<a id="a-K"></a>解于三障有六即位。<a id="a-L"></a>解九三法各论六即。<a id="a-M"></a>然性德中十种三法。<a id="a-N"></a>皆须即障照之令显。<a id="a-O"></a>但约所显而明十番六即之位。<a id="a-P"></a>言三德既备摄等者。<a id="a-Q"></a>合例三道论于类摄。<a id="a-R"></a>谓法身有三身及一切妙境。<a id="a-S"></a>般若有三智及一切辩慧。<a id="a-T"></a>解脱有三脱及一切神变。<a id="a-U"></a>既就三德论于六位。<a id="a-V"></a>须论六位皆即三德所摄之法。<a id="a-W"></a>故云六位宁不备收。<a id="a-X"></a>其间八三各各备摄。<a id="a-Y"></a>及八六位位位备收。<a id="a-Z"></a>准例可解。<a id="a-a"></a>二明摄三意。<a id="a-b"></a>以三番摄法。<a id="a-c"></a>合帝慧王者。<a id="a-d"></a>前之三番即三十重论帝慧王。<a id="a-e"></a>今乃摄亵法门十重。<a id="a-f"></a>佛所师故。<a id="a-g"></a>结归于帝合贵极义。<a id="a-h"></a>摄教十重鉴机说故。<a id="a-i"></a>结归于慧合雄略义。<a id="a-j"></a>摄位十重皆趣果故。<a id="a-k"></a>结归于王合朝会义。<a id="a-l"></a>又十种法门。<a id="a-m"></a>一一高广不论优劣。<a id="a-n"></a>乃是横摄。<a id="a-o"></a>六位皆即自下升高。<a id="a-p"></a>故当竖摄。<a id="a-q"></a>教诠法门复论六位故。<a id="a-r"></a>当横竖双摄之义。<a id="a-s"></a>如斯统摄。<a id="a-t"></a>题称帝王谅无惭德。<a id="a-u"></a>二约观行释二。<a id="a-v"></a>初正释二。<a id="a-w"></a>初正约帝慧王明观。<a id="a-x"></a>以中空假观一念心即帝慧王。<a id="a-y"></a>义观冥符能所体一。<a id="a-z"></a>自己经王于兹可显。<a id="a-10"></a>二会同金光明示位。<a id="a-11"></a>以帝慧王与金光明。<a id="a-12"></a>皆是法性当体之名。<a id="a-13"></a>欲令经王统摄义显。<a id="a-14"></a>是故重安帝王之目。<a id="a-15"></a>今欲行者知此二名同诠法性。<a id="a-16"></a>故持会同金等明位。<a id="a-17"></a>五位文义如前可知。<a id="a-18"></a>唯名字即语稍难解。<a id="a-19"></a>心但有名者。<a id="a-1A"></a>金光明名也。<a id="a-1B"></a>初学之者于一念心但有此名。<a id="a-1C"></a>未有此观故。<a id="a-1D"></a>云即名字金光明也。<a id="a-1E"></a>二结意。<a id="a-1F"></a>意在观心闻慧具足。<a id="a-1G"></a>夫如是则法性宝山不跬步而至矣。<a id="a-1H"></a>然此观行诸说文旨尤邃。<a id="a-1I"></a>非造心山家壶奥者。<a id="a-1J"></a>莫可轻议也。<a id="a-1K"></a>予研精此义积有岁年。<a id="a-1L"></a>岂敢抑理顺情是此非彼。<a id="a-1M"></a>奈何境观之道宛而有归。<a id="a-1N"></a>况诸部之相符。<a id="a-1O"></a>验斯文之未丧。<a id="a-1P"></a>呜呼。<a id="a-1Q"></a>诸祖既往代有明贤。<a id="a-1R"></a>知我以观心。<a id="a-1S"></a>罪我以观心。<a id="a-1T"></a>愿无得而隐也。<a id="a-1U"></a>二释通名。<a id="a-1V"></a>法华解题广释通目。<a id="a-1W"></a>乃直以经翻修多罗。<a id="a-1X"></a>虽有翻无翻各十五义。<a id="a-1Y"></a>秖于经字义解无余。<a id="a-1Z"></a>学者须于彼文寻究。<a id="a-1a"></a>释名毕。<a id="a-1b"></a>大章第二辨体。<a id="a-1c"></a>前章释名总于三法含体宗用。<a id="a-1d"></a>利根之者。<a id="a-1e"></a>即达能诠忘情得体。<a id="a-1f"></a>自成宗用。<a id="a-1g"></a>其钝根人。<a id="a-1h"></a>以名具三体混在内。<a id="a-1i"></a>心虑难遣妙体莫彰。<a id="a-1j"></a>故次释名别谭体等。<a id="a-1k"></a>俾于法性绝念而游。<a id="a-1l"></a>即于此典金光明中。<a id="a-1m"></a>而得见我释迦牟尼。<a id="a-1n"></a>文先分二。<a id="a-1o"></a>初标列。<a id="a-1p"></a>列于辨体三章门也。<a id="a-1q"></a>问本为忘名故别示体。<a id="a-1r"></a>今还释名与前何异。<a id="a-1s"></a>又但释名引证料简。<a id="a-1t"></a>何意不立辨体章门答夫忘名者非谓默然。<a id="a-1u"></a>若善释名其名自泯。<a id="a-1v"></a>无离文字说解脱相。<a id="a-1w"></a>文字性离即是解脱。<a id="a-1x"></a>今所释者但释体名。<a id="a-1y"></a>前章总三与此永异。<a id="a-1z"></a>又体本寂灭。<a id="a-20"></a>寄名诠之。<a id="a-21"></a>故但释名即当辨体。<a id="a-22"></a>总持无字字显总持。<a id="a-23"></a>斯之谓也。<a id="a-24"></a>既释体名。<a id="a-25"></a>又引经论证成体义。<a id="a-26"></a>复约说证料简于体。<a id="a-27"></a>辨体之旨曲尽其妙。<a id="a-28"></a>那言不立辨体章门。<a id="a-29"></a>解释分三。<a id="a-2A"></a>初释名二。<a id="a-2B"></a>初约字略示。<a id="a-2C"></a>前章释名是宾是假。<a id="a-2D"></a>此章辨体是主是质。<a id="a-2E"></a>二就义广释二。<a id="a-2F"></a>初约二名总释三。<a id="a-2G"></a>初标。<a id="a-2H"></a>标起二种为释所依。<a id="a-2I"></a>二释三。<a id="a-2J"></a>初一体二名。<a id="a-2K"></a>若依义者。<a id="a-2L"></a>即体宗用三章义也。<a id="a-2M"></a>法身为体。<a id="a-2N"></a>报身为宗。<a id="a-2O"></a>应身为用。<a id="a-2P"></a>今之所辨义当法身。<a id="a-2Q"></a>若七卷经有三身品。<a id="a-2R"></a>此亦是文。<a id="a-2S"></a>今解四卷且名为义。<a id="a-2T"></a>若依文者创首即云游于法性。<a id="a-2U"></a>下文节节其文不少。<a id="a-2V"></a>须知一体立此二名。<a id="a-2W"></a>二简通从别三。<a id="a-2X"></a>初约义简。<a id="a-2Y"></a>真中二理俱名法性。<a id="a-2Z"></a>故身子云。<a id="a-2a"></a>同入法性偏真法性也。<a id="a-2b"></a>就中而论有但不但。<a id="a-2c"></a>于不但中有分有满。<a id="a-2d"></a>今取如来所游法性。<a id="a-2e"></a>乃是不但已满中道。<a id="a-2f"></a>而为经体。<a id="a-2g"></a>二引文示。<a id="a-2h"></a>尚过菩萨分证圆中。<a id="a-2i"></a>岂是但中及空法性。<a id="a-2j"></a>三据文结。<a id="a-2k"></a>此经判教。<a id="a-2l"></a>应于通教简取圆极。<a id="a-2m"></a>而为经体。<a id="a-2n"></a>不取二乘及钝根菩萨所证法性。<a id="a-2o"></a>及被别接但中法性。<a id="a-2p"></a>三为四章主二。<a id="a-2q"></a>初法。<a id="a-2r"></a>佛以种智为能游入。<a id="a-2s"></a>是经之宗。<a id="a-2t"></a>深广法性而为所游。<a id="a-2u"></a>及为智本。<a id="a-2v"></a>即是经体。<a id="a-2w"></a>若偏真法性体类太虚。<a id="a-2x"></a>非智之本。<a id="a-2y"></a>中道法性体是本觉。<a id="a-2z"></a>能为始觉种智之根。<a id="a-30"></a>今经以果而为宗要。<a id="a-31"></a>果智乃是究竟始觉。<a id="a-32"></a>始本不二不二而二。<a id="a-33"></a>体为宗本。<a id="a-34"></a>若不然者。<a id="a-35"></a>何名但是佛游入耶。<a id="a-36"></a>功德众行是经之用。<a id="a-37"></a>所严所趣即是体也。<a id="a-38"></a>灭恶为功。<a id="a-39"></a>生善为德。<a id="a-3A"></a>功德乃是力用异名。<a id="a-3B"></a>以此力用庄严法身。<a id="a-3C"></a>忏悔赞叹空智导成。<a id="a-3D"></a>此乃以行而为力用。<a id="a-3E"></a>问宗取佛果用须佛力。<a id="a-3F"></a>功德属佛为用可尔。<a id="a-3G"></a>行在众生那为经用。<a id="a-3H"></a>答众生之心非佛威力。<a id="a-3I"></a>岂能立行。<a id="a-3J"></a>故般舟见佛论其三力。<a id="a-3K"></a>一佛威力。<a id="a-3L"></a>二三昧力。<a id="a-3M"></a>三是行者本功德力。<a id="a-3N"></a>若非感应无一善生。<a id="a-3O"></a>故起信云。<a id="a-3P"></a>所言用大者。<a id="a-3Q"></a>谓能生一切世间及出世间善因果故。<a id="a-3R"></a>行是经用其义昭然。<a id="a-3S"></a>皆遍十界故云无量及种种也。<a id="a-3T"></a>言说问答能诠辨边。<a id="a-3U"></a>即是经名及教相也。<a id="a-3V"></a>其所诠辨岂非经体。<a id="a-3W"></a>名教二种俱是能诠。<a id="a-3X"></a>自行禀得故曰经名。<a id="a-3Y"></a>为他诠辨乃曰教相。<a id="a-3Z"></a>自他虽异俱诠法性。<a id="a-3a"></a>问名是经题。<a id="a-3b"></a>岂有问答诠辨等耶。<a id="a-3c"></a>答一经始终皆能诠名含几问答。<a id="a-3d"></a>但以题目是经总名。<a id="a-3e"></a>故解题目称为释名。<a id="a-3f"></a>那谓经名不曾问答。<a id="a-3g"></a>二喻。<a id="a-3h"></a>众星万流以类四章。<a id="a-3i"></a>北辰东海可方体质。<a id="a-3j"></a>三结。<a id="a-3k"></a>可见。<a id="a-3l"></a>二就三义别释。<a id="a-3m"></a>以金光明是能诠名。<a id="a-3n"></a>法性既是所诠之体。<a id="a-3o"></a>故今于体而立三义。<a id="a-3p"></a>应彼三名。<a id="a-3q"></a>以此望前前不分三。<a id="a-3r"></a>名为总释今释分三。<a id="a-3s"></a>初应金名以礼义释二。<a id="a-3t"></a>初直明字训。<a id="a-3u"></a>礼者释名云。<a id="a-3v"></a>体也。<a id="a-3w"></a>言得事之体也今明体有尊贱者。<a id="a-3x"></a>意在拣臣子而取君父也。<a id="a-3y"></a>二会同体义。<a id="a-3z"></a>今之经体既是究竟所证法身。<a id="a-40"></a>正同君父体礼之义。<a id="a-41"></a>拣非分证法身已还臣子之体也。<a id="a-42"></a>二应光名以底义释三。<a id="a-43"></a>初约字训立。<a id="a-44"></a>谓此实体是诸法底。<a id="a-45"></a>故其得体方曰穷源。<a id="a-46"></a>渊府实际皆理趣之极也。<a id="a-47"></a>二引文证成。<a id="a-48"></a>三种般若圆融深广。<a id="a-49"></a>名智度海。<a id="a-4A"></a>实相般若为体为底。<a id="a-4B"></a>底通分证唯佛能穷。<a id="a-4C"></a>三以今义结。<a id="a-4D"></a>秖一法性当体贵极。<a id="a-4E"></a>当体甚深。<a id="a-4F"></a>当体无量。<a id="a-4G"></a>以底释体合甚深义。<a id="a-4H"></a>言法性高深竖穷佛海者。<a id="a-4I"></a>对前论意互显令深。<a id="a-4J"></a>论明法海深唯佛能穷底。<a id="a-4K"></a>今明佛海深此法能为底。<a id="a-4L"></a>人法互相显体底义方成。<a id="a-4M"></a>三应明名以达义释三。<a id="a-4N"></a>初约字训立。<a id="a-4O"></a>体是达义者。<a id="a-4P"></a>显法性体本具诸法。<a id="a-4Q"></a>诸法当处是中道体。<a id="a-4R"></a>佛以此体达一切法。<a id="a-4S"></a>人识此体亦达一切。<a id="a-4T"></a>是故智者观行得体。<a id="a-4U"></a>能达诸法自在无碍。<a id="a-4V"></a>一切异名不能壅塞。<a id="a-4W"></a>具如前文三字譬法。<a id="a-4X"></a>如从一法至河沙法。<a id="a-4Y"></a>同异无妨。<a id="a-4Z"></a>正是今文体达之义。<a id="a-4a"></a>例前体尊及体底义。<a id="a-4b"></a>皆是观行所证法门。<a id="a-4c"></a>故章安叙止观云。<a id="a-4d"></a>大师说己心中所证法也。<a id="a-4e"></a>二引文证成。<a id="a-4f"></a>实相般若虽是一法。<a id="a-4g"></a>而体本具一切诸法。<a id="a-4h"></a>佛赴众生种种异说。<a id="a-4i"></a>异是一异异岂异一。<a id="a-4j"></a>故得一者能达异说。<a id="a-4k"></a>佛等三名即一实相。<a id="a-4l"></a>观一达三同异自在。<a id="a-4m"></a>三以今义结。<a id="a-4n"></a>秖一法性当体无量。<a id="a-4o"></a>故与达义释体相符。<a id="a-4p"></a>二引证二。<a id="a-4q"></a>初具引四文。<a id="a-4r"></a>序品在初故示法性。<a id="a-4s"></a>体义备足。<a id="a-4t"></a>如来所游非三乘共故。<a id="a-4u"></a>无量甚深三谛圆妙故。<a id="a-4v"></a>鬼神品两言法性。<a id="a-4w"></a>且云二文语句相连共显一义。<a id="a-4x"></a>文云。<a id="a-4y"></a>若入此经即入法性。<a id="a-4z"></a>如深法性。<a id="a-50"></a>即于此典金光明中。<a id="a-51"></a>而得见我释迦牟尼。<a id="a-52"></a>今据深字简非二乘及以分证。<a id="a-53"></a>空品说空。<a id="a-54"></a>不但空有。<a id="a-55"></a>亦乃空空。<a id="a-56"></a>既是中空无二边异。<a id="a-57"></a>故云空即如也。<a id="a-58"></a>赞佛品既赞果佛。<a id="a-59"></a>知之一字即种智知。<a id="a-5A"></a>此知知下三谛之理。<a id="a-5B"></a>有即俗谛。<a id="a-5C"></a>非有即真谛。<a id="a-5D"></a>本性即中谛。<a id="a-5E"></a>空寂二字寂其三谛。<a id="a-5F"></a>对俗立真。<a id="a-5G"></a>对边立中。<a id="a-5H"></a>知绝待故三皆空寂。<a id="a-5I"></a>不作此解非赞佛知。<a id="a-5J"></a>上之三文其义不异。<a id="a-5K"></a>今经之体理合如然。<a id="a-5L"></a>二结成一体。<a id="a-5M"></a>四品异名皆诠法性。<a id="a-5N"></a>故法是下解法性名。<a id="a-5O"></a>成经体义。<a id="a-5P"></a>法性常一能轨则佛。<a id="a-5Q"></a>法常一故诸佛常一。<a id="a-5R"></a>故佛皆以法性为体。<a id="a-5S"></a>佛体即是此经体也。<a id="a-5T"></a>三料简二。<a id="a-5U"></a>初问。<a id="a-5V"></a>略举二句意必该四。<a id="a-5W"></a>以答中自他若泯若用皆论四故。<a id="a-5X"></a>二答二。<a id="a-5Y"></a>初正答二。<a id="a-5Z"></a>初明理非四句。<a id="a-5a"></a>当知等觉修离见禅。<a id="a-5b"></a>盖欲净于微细四句。<a id="a-5c"></a>今明妙觉所游法性。<a id="a-5d"></a>出于等觉四句之外。<a id="a-5e"></a>故云过诸菩萨所行清净。<a id="a-5f"></a>岂将三教及凡外四句而可求耶。<a id="a-5g"></a>二赴机须四说。<a id="a-5h"></a>第三是法身。<a id="a-5i"></a>前二是化身应身。<a id="a-5j"></a>此以性一简于修二。<a id="a-5k"></a>故分真假。<a id="a-5l"></a>文列三句结云四句四门者。<a id="a-5m"></a>既有双非宁无双示。<a id="a-5n"></a>即双取前二为第三句。<a id="a-5o"></a>此皆圆教四门诠理。<a id="a-5p"></a>若论赴机。<a id="a-5q"></a>亦可说前三教四门。<a id="a-5r"></a>二结示。<a id="a-5s"></a>良以众生于四种门有四悉机。<a id="a-5t"></a>是故大圣作空等说。<a id="a-5u"></a>若其悟入理尚非一。<a id="a-5v"></a>况定有四。<a id="a-5w"></a>四无四相故云皆是无诤之法。<a id="a-5x"></a>新旧两文空有不同。<a id="a-5y"></a>若得今师体达之意。<a id="a-5z"></a>百年尚一况二文耶。<a id="a-60"></a>第三明宗。<a id="a-61"></a>此亦名中三法之一。<a id="a-62"></a>以由根钝于总不了。<a id="a-63"></a>故别示三。<a id="a-64"></a>谓体宗用。<a id="a-65"></a>今别明宗。<a id="a-66"></a>即当果智显体之宗也。<a id="a-67"></a>先分为二。<a id="a-68"></a>初标。<a id="a-69"></a>二释二。<a id="a-6A"></a>初约义略明三初示字义。<a id="a-6B"></a>宗义盖多今取要义。<a id="a-6C"></a>欲明果智是常无常。<a id="a-6D"></a>众德之要也。<a id="a-6E"></a>二定因果二。<a id="a-6F"></a>初泛举他释。<a id="a-6G"></a>二寻究二经。<a id="a-6H"></a>新旧两本虽各举因。<a id="a-6I"></a>并是就因疑问于果。<a id="a-6J"></a>故知经意以果为宗。<a id="a-6K"></a>三正明宗二。<a id="a-6L"></a>初的约果德。<a id="a-6M"></a>略示今意也。<a id="a-6N"></a>二释出所以。<a id="a-6O"></a>万行之因虽亦显体。<a id="a-6P"></a>不及果德究竟相应。<a id="a-6Q"></a>问若言为显法性体故。<a id="a-6R"></a>偏取佛果为经宗者。<a id="a-6S"></a>法华岂不显实相体。<a id="a-6T"></a>何故双用因果为宗。<a id="a-6U"></a>答法华正开千如实体。<a id="a-6V"></a>是故因果皆能显之。<a id="a-6W"></a>此经正诠如来所游法性之体。<a id="a-6X"></a>此体非常非无常。<a id="a-6Y"></a>能常能无常乃是专论极位三身。<a id="a-6Z"></a>非果为宗。<a id="a-6a"></a>此等众义无由得立。<a id="a-6b"></a>故云果是显体枢要等也。<a id="a-6c"></a>二附经委释二。<a id="a-6d"></a>初明今师正释二。<a id="a-6e"></a>初正释二。<a id="a-6f"></a>初据经文立义释二。<a id="a-6g"></a>初约佛寿对法性明宗三。<a id="a-6h"></a>初明得果冥体。<a id="a-6i"></a>释迦别号。<a id="a-6j"></a>如来通号。<a id="a-6k"></a>以别简通显今教主极果人也。<a id="a-6l"></a>寿量乃是果人所克。<a id="a-6m"></a>难思之用不冥法性。<a id="a-6n"></a>宁克此用。<a id="a-6o"></a>二称体立能二初立义。<a id="a-6p"></a>法性中实离诸边倒。<a id="a-6q"></a>故非有无及常无常。<a id="a-6r"></a>果人果法既与性冥。<a id="a-6s"></a>亦乃双非双非之性法尔双照故也。<a id="a-6t"></a>二示文。<a id="a-6u"></a>问下文句释寿量品题云。<a id="a-6v"></a>山斤等无能算计。<a id="a-6w"></a>与阿弥陀同是有量中之无量。<a id="a-6x"></a>虽极长远终是无常。<a id="a-6y"></a>今何以此明其能常。<a id="a-6z"></a>答虽是有量。<a id="a-70"></a>以人天等莫知齐限。<a id="a-71"></a>若非法性能常之用。<a id="a-72"></a>那得现寿长远若斯。<a id="a-73"></a>是故四佛举此长寿。<a id="a-74"></a>显佛常用。<a id="a-75"></a>今八十灭度即无常用。<a id="a-76"></a>此常无常即是法性双照大用。<a id="a-77"></a>三约释疑明宗二。<a id="a-78"></a>初约疑明失。<a id="a-79"></a>信相但以八十灭度无常为疑。<a id="a-7A"></a>不知如来能现常寿。<a id="a-7B"></a>尚不能解即短之长。<a id="a-7C"></a>焉了妙证非长非短。<a id="a-7D"></a>此举迷宗之失也。<a id="a-7E"></a>二约宗显得。<a id="a-7F"></a>法性体用显由极证。<a id="a-7G"></a>故云。<a id="a-7H"></a>若不约果此义难明。<a id="a-7I"></a>今以佛果为显体宗。<a id="a-7J"></a>则非常非无常。<a id="a-7K"></a>能常能无常。<a id="a-7L"></a>众义皆立除信相疑。<a id="a-7M"></a>使群机悟。<a id="a-7N"></a>此乃解宗之得也。<a id="a-7O"></a>二约报化对法性明宗三。<a id="a-7P"></a>初明果有总别二。<a id="a-7Q"></a>初明余经别举智断。<a id="a-7R"></a>余经说果或智或断。<a id="a-7S"></a>如指左边必具于右。<a id="a-7T"></a>指右亦然。<a id="a-7U"></a>智契理故众善溥会。<a id="a-7V"></a>岂可契理而不断惑。<a id="a-7W"></a>是故任运具于断德。<a id="a-7X"></a>断德调机。<a id="a-7Y"></a>非智焉能诸恶永尽。<a id="a-7Z"></a>是故任运具于智德。<a id="a-7a"></a>诸经互举乃随时之义也。<a id="a-7b"></a>二明此经总于二三。<a id="a-7c"></a>寿量乃是修道所得。<a id="a-7d"></a>故名果报。<a id="a-7e"></a>感果获报智断必全。<a id="a-7f"></a>既总智断合具三身。<a id="a-7g"></a>何者。<a id="a-7h"></a>智是报身断是应身。<a id="a-7i"></a>此二全以法身为体。<a id="a-7j"></a>故知今经明寿量果。<a id="a-7k"></a>能总二德及以三身。<a id="a-7l"></a>二明宗体融妙二。<a id="a-7m"></a>初约三身称性故互摄。<a id="a-7n"></a>问法身如何更冥法性。<a id="a-7o"></a>答此文既云果上三身与法性冥。<a id="a-7p"></a>此乃修三冥于性三。<a id="a-7q"></a>故云法性非常非无常。<a id="a-7r"></a>能常能无常。<a id="a-7s"></a>岂非性三。<a id="a-7t"></a>修极三身与性冥故。<a id="a-7u"></a>故使三身各有三义。<a id="a-7v"></a>斯由性三互具成九。<a id="a-7w"></a>致令修三亦成九义。<a id="a-7x"></a>显无别修故论二九。<a id="a-7y"></a>二无二体秖是一九。<a id="a-7z"></a>九秖是三。<a id="a-80"></a>三非定三三秖是一。<a id="a-81"></a>举一不少言九非多。<a id="a-82"></a>修性圆妙其义如是。<a id="a-83"></a>二约二身即法故难思。<a id="a-84"></a>上约离义修性各三。<a id="a-85"></a>今就合义故以报化冥于法性。<a id="a-86"></a>二既即性安可数知。<a id="a-87"></a>乃即八十应化之身寿不可计。<a id="a-88"></a>是故四偈皆云释尊。<a id="a-89"></a>此意皆由果宗显性。<a id="a-8A"></a>故使二身同法性寿。<a id="a-8B"></a>三托疑者彰失。<a id="a-8C"></a>信相若知果能显体非常非无常。<a id="a-8D"></a>能常能无常。<a id="a-8E"></a>终不见短定谓之短。<a id="a-8F"></a>二约化事比况释二。<a id="a-8G"></a>初立况。<a id="a-8H"></a>二结释。<a id="a-8I"></a>所言长短非法性者。<a id="a-8J"></a>其实长短全是法性。<a id="a-8K"></a>良由迷者定执长短。<a id="a-8L"></a>不识法性。<a id="a-8M"></a>故于长短指非长短而为法性。<a id="a-8N"></a>若见法性必能长短。<a id="a-8O"></a>二显得若见此意者。<a id="a-8P"></a>指今立果为宗意也。<a id="a-8Q"></a>此意若立。<a id="a-8R"></a>诸义皆成。<a id="a-8S"></a>何者。<a id="a-8T"></a>修二性一而论三身。<a id="a-8U"></a>显体之果正是报身。<a id="a-8V"></a>常义成也。<a id="a-8W"></a>所显之体岂非法身。<a id="a-8X"></a>非常非无常义成也。<a id="a-8Y"></a>法报既合应身赴机。<a id="a-8Z"></a>无常义也。<a id="a-8a"></a>此等义立功由果证。<a id="a-8b"></a>果为宗要其义善成。<a id="a-8c"></a>果是显体枢要。<a id="a-8d"></a>如提纲目整信不诬矣。<a id="a-8e"></a>问文句云应佛能为常与无常。<a id="a-8f"></a>是则能常亦是应身。<a id="a-8g"></a>今文何故常属于报。<a id="a-8h"></a>应唯无常。<a id="a-8i"></a>答报应乃是法身常与无常二种之用。<a id="a-8j"></a>法身是体性不偏属。<a id="a-8k"></a>故法身云非常非无常。<a id="a-8l"></a>报身属常应属无常。<a id="a-8m"></a>而文句云。<a id="a-8n"></a>应身能常者。<a id="a-8o"></a>以能现长人天莫数。<a id="a-8p"></a>能彰法性常住之用。<a id="a-8q"></a>故云常耳。<a id="a-8r"></a>若望报身。<a id="a-8s"></a>长短二应俱名无常。<a id="a-8t"></a>故与下释义不相违。<a id="a-8u"></a>二简古师非义二。<a id="a-8v"></a>初叙。<a id="a-8w"></a>二斥。<a id="a-8x"></a>古师此解略有二失。<a id="a-8y"></a>一不能分别大小法体。<a id="a-8z"></a>故将三藏三种无为。<a id="a-90"></a>曲解方等四德之果。<a id="a-91"></a>二不知今经果宗显体。<a id="a-92"></a>果人果寿冥乎法性。<a id="a-93"></a>法性既非常非无常。<a id="a-94"></a>果人果法亦非常非无常。<a id="a-95"></a>法性既能常能无常。<a id="a-96"></a>果人果法亦能常能无常。<a id="a-97"></a>以果三身皆即性故。<a id="a-98"></a>是故三身一一互具。<a id="a-99"></a>古人迷此故齐海滴判为无常。<a id="a-9A"></a>既失修性俱融之义。<a id="a-9B"></a>虽立经宗全无要义也。<a id="a-9C"></a>四论用者果宗冥体。<a id="a-9D"></a>故有大用。<a id="a-9E"></a>其犹鉴鼓。<a id="a-9F"></a>以莹以击现像发声。<a id="a-9G"></a>释名总三。<a id="a-9H"></a>今别示一。<a id="a-9I"></a>释此为三。<a id="a-9J"></a>初标示通名。<a id="a-9K"></a>以力。<a id="a-9L"></a>释用名义成也。<a id="a-9M"></a>非堪能力无作为用。<a id="a-9N"></a>二义相显以示通名。<a id="a-9O"></a>二正释此典二。<a id="a-9P"></a>初示四名。<a id="a-9Q"></a>先且总举灭恶生善。<a id="a-9R"></a>宗既冥体。<a id="a-9S"></a>体之力用任运发生。<a id="a-9T"></a>能为群机灭恶生善。<a id="a-9U"></a>若偏对者。<a id="a-9V"></a>力能灭恶用能生善。<a id="a-9W"></a>以灭恶故力乃成功。<a id="a-9X"></a>以生善故用乃成德。<a id="a-9Y"></a>故举功德显其力用。<a id="a-9Z"></a>欲令易解故且偏言。<a id="a-9a"></a>若其尽理。<a id="a-9b"></a>力用功德一一皆能灭恶生善。<a id="a-9c"></a>二明经意二。<a id="a-9d"></a>初明果智成由功德。<a id="a-9e"></a>序品云。<a id="a-9f"></a>一切种智而为根本。<a id="a-9g"></a>无量功德之所庄严。<a id="a-9h"></a>灭除诸苦与无量乐。<a id="a-9i"></a>今以此文明经力用。<a id="a-9j"></a>以果上智为众行本者。<a id="a-9k"></a>此明初心了知本性具于果德。<a id="a-9l"></a>虽以无量修德庄严。<a id="a-9m"></a>修即性故严无所严。<a id="a-9n"></a>了苦即性无苦可灭。<a id="a-9o"></a>乃能除灭一切苦也。<a id="a-9p"></a>知乐即性无乐可与。<a id="a-9q"></a>乃能遍与究竟乐也。<a id="a-9r"></a>问今言功德严果智者。<a id="a-9s"></a>斯是行人修忏赞等。<a id="a-9t"></a>灭恶生善趣向菩提。<a id="a-9u"></a>何得以此为经力用。<a id="a-9v"></a>答佛得经体体发力用。<a id="a-9w"></a>力用者。<a id="a-9x"></a>何谓说忏赞及以空慧。<a id="a-9y"></a>行者修之成灭恶力及生善用。<a id="a-9z"></a>庄严本智而成佛智。<a id="a-A0"></a>岂经力用不修而成耶。<a id="a-A1"></a>如世妙药不服无功。<a id="a-A2"></a>二示文旨力用铨次三。<a id="a-A3"></a>初明忏赞两品二。<a id="a-A4"></a>初明二行成果三。<a id="a-A5"></a>初明二品先后。<a id="a-A6"></a>忏有三种谓作法取相无生。<a id="a-A7"></a>无生为生以二为助。<a id="a-A8"></a>是故能令贪嗔痴灭。<a id="a-A9"></a>此三烦恼有通有别。<a id="a-AA"></a>今了通别同居一念。<a id="a-AB"></a>顿照无生。<a id="a-AC"></a>兼事忏助无恶不灭。<a id="a-AD"></a>赞有三种。<a id="a-AE"></a>谓赞丈六尊特法性。<a id="a-AF"></a>今正赞尊特。<a id="a-AG"></a>上冥法性下现丈六。<a id="a-AH"></a>此三即一此一即三。<a id="a-AI"></a>不纵不横不可思议。<a id="a-AJ"></a>如此赞佛摄一切善。<a id="a-AK"></a>兼前忏悔为常乐因。<a id="a-AL"></a>据其品次先以忏先。<a id="a-AM"></a>用净三业礼赞三身。<a id="a-AN"></a>若以赞佛善力资忏。<a id="a-AO"></a>令三障灭。<a id="a-AP"></a>以此为次。<a id="a-AQ"></a>其义亦成。<a id="a-AR"></a>故云亦是互举耳。<a id="a-AS"></a>二明能成宗体。<a id="a-AT"></a>佛之果体为生心体。<a id="a-AU"></a>佛示忏赞二种胜用。<a id="a-AV"></a>众生修之得成灭恶及生善用。<a id="a-AW"></a>此用庄严同佛果智。<a id="a-AX"></a>显法性体。<a id="a-AY"></a>三明五义俱备。<a id="a-AZ"></a>此文承上。<a id="a-Aa"></a>即是行人智备体显。<a id="a-Ab"></a>体显名金。<a id="a-Ac"></a>性体既显果智称体。<a id="a-Ad"></a>此智名光。<a id="a-Ae"></a>严果之力自行功成能多利益。<a id="a-Af"></a>名之为明。<a id="a-Ag"></a>利益之事无过设教也。<a id="a-Ah"></a>金等三字别对体等。<a id="a-Ai"></a>若总此三即是名也。<a id="a-Aj"></a>感五既然应五亦尔。<a id="a-Ak"></a>今示一五已含二五。<a id="a-Al"></a>二明二品互具。<a id="a-Am"></a>如说不修善根之罪。<a id="a-An"></a>即忏中生善也。<a id="a-Ao"></a>若赞能离染着之德。<a id="a-Ap"></a>即赞中灭恶也。<a id="a-Aq"></a>今且从强左右说耳。<a id="a-Ar"></a>二明空品一文。<a id="a-As"></a>此品圆谭即空假中荡三惑着。<a id="a-At"></a>名毕竟空。<a id="a-Au"></a>导成忏赞二种之用。<a id="a-Av"></a>若其不照三惑无生。<a id="a-Aw"></a>纵忏不除恶之根本。<a id="a-Ax"></a>暂息复起。<a id="a-Ay"></a>故云恶不除灭。<a id="a-Az"></a>若其不照三谛无得。<a id="a-B0"></a>纵赞不显性净功德。<a id="a-B1"></a>还成漏因。<a id="a-B2"></a>故云善不清净。<a id="a-B3"></a>今以空慧无生无得。<a id="a-B4"></a>是故忏赞能严果智。<a id="a-B5"></a>引序品文。<a id="a-B6"></a>中空之智为忏赞本也。<a id="a-B7"></a>然其利根于前二品修无生忏就尊特赞。<a id="a-B8"></a>岂乖空慧。<a id="a-B9"></a>钝者犹昧故特说之。<a id="a-BA"></a>故此品云。<a id="a-BB"></a>为钝根者起大悲心。<a id="a-BC"></a>三明已下诸文。<a id="a-BD"></a>鬼神品云。<a id="a-BE"></a>一切皆是大菩萨等。<a id="a-BF"></a>故知护经及禳灾力。<a id="a-BG"></a>皆是分得金光明宗。<a id="a-BH"></a>显金光明体。<a id="a-BI"></a>起金光明用也。<a id="a-BJ"></a>故知诸天得经力用。<a id="a-BK"></a>还护于经。<a id="a-BL"></a>以至下文。<a id="a-BM"></a>正论治病救鱼饲虎。<a id="a-BN"></a>皆是此经生善灭恶力用功德。<a id="a-BO"></a>故四王云。<a id="a-BP"></a>我等闻经增益身力。<a id="a-BQ"></a>心进勇锐具诸威德。<a id="a-BR"></a>又人王烧香供养经时。<a id="a-BS"></a>变成香盖。<a id="a-BT"></a>金色遍照此界他方。<a id="a-BU"></a>皆是此经威神之力。<a id="a-BV"></a>三牒文结摄。<a id="a-BW"></a>其意可见。<a id="a-BX"></a>五判教相。<a id="a-BY"></a>若论生起则寻名得体。<a id="a-BZ"></a>依体立宗宗成有用。<a id="a-Ba"></a>用则设教。<a id="a-Bb"></a>此乃制立五章次第。<a id="a-Bc"></a>若究五义须明总别。<a id="a-Bd"></a>名总三法。<a id="a-Be"></a>体宗用三别示三法。<a id="a-Bf"></a>今之教相判前总别时味所摄。<a id="a-Bg"></a>文二。<a id="a-Bh"></a>初标。<a id="a-Bi"></a>前之四章皆是圣人被下之言。<a id="a-Bj"></a>悉称为教。<a id="a-Bk"></a>今以五味四藏四教明其相状。<a id="a-Bl"></a>使览之者区以别矣。<a id="a-Bm"></a>二释二。<a id="a-Bn"></a>初破他异解三。<a id="a-Bo"></a>初破旧师判属不定二。<a id="a-Bp"></a>初叙。<a id="a-Bq"></a>会三即法华。<a id="a-Br"></a>褒贬即方等。<a id="a-Bs"></a>无相即般若。<a id="a-Bt"></a>既非此三乃以不列同闻之众。<a id="a-Bu"></a>以验不在五时次第。<a id="a-Bv"></a>未至涅槃而忽谭常。<a id="a-Bw"></a>是故判属偏方不定之教。<a id="a-Bx"></a>偏谓偏僻。<a id="a-By"></a>方谓处所。<a id="a-Bz"></a>指信相室为偏僻处。<a id="a-C0"></a>古人判教。<a id="a-C1"></a>所立五时与今有异。<a id="a-C2"></a>彼以华严别名为顿。<a id="a-C3"></a>乃立五时皆名为渐一有相教谓四阿含。<a id="a-C4"></a>二无相教谓诸般若。<a id="a-C5"></a>三褒贬教谓净名经及诸方等。<a id="a-C6"></a>四万善同归教谓法华。<a id="a-C7"></a>五常住教谓涅槃。<a id="a-C8"></a>若偏方不定教非渐顿摄。<a id="a-C9"></a>二破二。<a id="a-CA"></a>初破非五时次第三。<a id="a-CB"></a>初举彼义定。<a id="a-CC"></a>二引鸯掘并彼经通序非不列众。<a id="a-CD"></a>鸯掘摩罗斥声闻乘。<a id="a-CE"></a>明摩诃衍同于维摩。<a id="a-CF"></a>而成论师同与今经判。<a id="a-CG"></a>属偏方不定之教。<a id="a-CH"></a>三窍成次第。<a id="a-CI"></a>论家既判鸯掘在不次。<a id="a-CJ"></a>验知不因不列同闻而为不次。<a id="a-CK"></a>若尔何妨今经不列同闻是次第耶。<a id="a-CL"></a>二破非偏方不定三。<a id="a-CM"></a>初举彼义定。<a id="a-CN"></a>古判五时第五涅槃方谭常住。<a id="a-CO"></a>前之四时悉是无常。<a id="a-CP"></a>此经越次豫明常寿。<a id="a-CQ"></a>称偏方者。<a id="a-CR"></a>此先定之。<a id="a-CS"></a>二引方等破。<a id="a-CT"></a>陀罗尼者。<a id="a-CU"></a>即方等陀罗尼经也。<a id="a-CV"></a>乃以第四法华会三。<a id="a-CW"></a>例于第五涅槃谭常也。<a id="a-CX"></a>方等会三既居次第。<a id="a-CY"></a>今经谭常何故不定。<a id="a-CZ"></a>此是方等后分经文。<a id="a-Ca"></a>故得却指三处法华授声闻记。<a id="a-Cb"></a>三引众经破。<a id="a-Cc"></a>古人判教。<a id="a-Cd"></a>不了异名同诠一理。<a id="a-Ce"></a>华严法界。<a id="a-Cf"></a>方等实相。<a id="a-Cg"></a>般若佛母。<a id="a-Ch"></a>法华一乘。<a id="a-Ci"></a>此等若与涅槃常身金刚不变。<a id="a-Cj"></a>体不同者。<a id="a-Ck"></a>岂以生灭无常之法。<a id="a-Cl"></a>而为实相及一乘耶。<a id="a-Cm"></a>又维摩云。<a id="a-Cn"></a>法身无为不堕诸数。<a id="a-Co"></a>法华云。<a id="a-Cp"></a>常在灵山。<a id="a-Cq"></a>又云。<a id="a-Cr"></a>常住不灭。<a id="a-Cs"></a>此等诸经既居次第。<a id="a-Ct"></a>此经何故独属偏方。<a id="a-Cu"></a>此乃正示今经谭常非不定教。<a id="a-Cv"></a>傍显诸经皆诠常住。<a id="a-Cw"></a>二破一师判属法华二。<a id="a-Cx"></a>初叙。<a id="a-Cy"></a>谓法华寿量喻以界尘。<a id="a-Cz"></a>与今经齐。<a id="a-D0"></a>意谓二经未出数量。<a id="a-D1"></a>皆是无常。<a id="a-D2"></a>二破。<a id="a-D3"></a>此师不了二经谭常。<a id="a-D4"></a>但执数量。<a id="a-D5"></a>一不了此经者。<a id="a-D6"></a>帝王经中。<a id="a-D7"></a>因婆罗门欲生天故。<a id="a-D8"></a>求佛舍利。<a id="a-D9"></a>梨车王子广谭佛身是常住体无舍利事。<a id="a-DA"></a>此于应色即示法身非长非短。<a id="a-DB"></a>以验此品。<a id="a-DC"></a>全法起应能长能短。<a id="a-DD"></a>八十是短山斤是长。<a id="a-DE"></a>短表应身长表报智。<a id="a-DF"></a>古人不见新本所明。<a id="a-DG"></a>常住法身是所证金。<a id="a-DH"></a>报身常智是能证光。<a id="a-DI"></a>但齐应身山斤海滴能表之数。<a id="a-DJ"></a>判属无常。<a id="a-DK"></a>翳于所表法报金光也。<a id="a-DL"></a>二不了法华者。<a id="a-DM"></a>彼部所谭本迹二门。<a id="a-DN"></a>皆显常身。<a id="a-DO"></a>何者。<a id="a-DP"></a>迹门中云。<a id="a-DQ"></a>世间相常住于道场知已。<a id="a-DR"></a>本门中云。<a id="a-DS"></a>如来明见三界之相非如非异。<a id="a-DT"></a>此皆所证常住法身中道之体。<a id="a-DU"></a>乃以宝所髻珠而为譬喻。<a id="a-DV"></a>所证法身既其常住。<a id="a-DW"></a>能证报智所垂应用。<a id="a-DX"></a>岂可无常。<a id="a-DY"></a>经举界尘。<a id="a-DZ"></a>乃是过去本成劫数。<a id="a-Da"></a>若论未来。<a id="a-Db"></a>经文显云常住不灭。<a id="a-Dc"></a>岂非此师以久远成佛界尘劫数。<a id="a-Dd"></a>翳于宝所所譬三身耶。<a id="a-De"></a>三破真谛判在三月二。<a id="a-Df"></a>初叙。<a id="a-Dg"></a>二破二。<a id="a-Dh"></a>初夺破。<a id="a-Di"></a>唱灭之语通在诸经。<a id="a-Dj"></a>岂可独指于三月前告波旬时信相怀疑耶此文分三。<a id="a-Dk"></a>初总夺。<a id="a-Dl"></a>二引经。<a id="a-Dm"></a>三结破。<a id="a-Dn"></a>二纵破二。<a id="a-Do"></a>初纵而核之。<a id="a-Dp"></a>所以纵者。<a id="a-Dq"></a>诸经唱灭其语犹通。<a id="a-Dr"></a>若三月前。<a id="a-Ds"></a>知齐八十。<a id="a-Dt"></a>故须纵许在手三月。<a id="a-Du"></a>虽纵年月须核部味。<a id="a-Dv"></a>以凡判教有前后分。<a id="a-Dw"></a>前分有次后分不定。<a id="a-Dx"></a>如今空品在般若后。<a id="a-Dy"></a>若陀罗尼在法华后。<a id="a-Dz"></a>后虽不定须摄归前。<a id="a-E0"></a>纵令此经在三月说。<a id="a-E1"></a>为属法华。<a id="a-E2"></a>为属涅槃。<a id="a-E3"></a>此顺古人。<a id="a-E4"></a>以法华涅槃二经。<a id="a-E5"></a>分对第四第五二时故也。<a id="a-E6"></a>二验其无据三乘同忏文出新经。<a id="a-E7"></a>三乘行人各求证果。<a id="a-E8"></a>同依此经修忏悔也。<a id="a-E9"></a>法华废权尚舍别教。<a id="a-EA"></a>不共方便。<a id="a-EB"></a>岂存三乘同忏方便。<a id="a-EC"></a>退非法华也。<a id="a-ED"></a>此经既在三月前说。<a id="a-EE"></a>进非涅槃也。<a id="a-EF"></a>两楹不摄规矩无从。<a id="a-EG"></a>二明今正判二。<a id="a-EH"></a>初以文义定二。<a id="a-EI"></a>初简异余时。<a id="a-EJ"></a>若安无相而时异者。<a id="a-EK"></a>简非般若也。<a id="a-EL"></a>说彼部时。<a id="a-EM"></a>处会虽多而同名般若。<a id="a-EN"></a>此既别立金光明称。<a id="a-EO"></a>故与彼时所说异也。<a id="a-EP"></a>会三即法华。<a id="a-EQ"></a>彼经废权。<a id="a-ER"></a>同归一乘纯一醍醐。<a id="a-ES"></a>今存异趣则属生酥。<a id="a-ET"></a>故云味别。<a id="a-EU"></a>二定属方等二初以文定二。<a id="a-EV"></a>初引方等文。<a id="a-EW"></a>二引三乘文。<a id="a-EX"></a>方等之名立有二意。<a id="a-EY"></a>若大经云。<a id="a-EZ"></a>从酪出生酥。<a id="a-Ea"></a>譬修多罗出方等。<a id="a-Eb"></a>此则的约第三时教。<a id="a-Ec"></a>名为方等即被三乘四教机也。<a id="a-Ed"></a>若普贤观称方等者。<a id="a-Ee"></a>乃直名圆理。<a id="a-Ef"></a>非第三时遍被群机教部之称也。<a id="a-Eg"></a>今初所引方等之文。<a id="a-Eh"></a>恐人谓同普贤观等从理立称。<a id="a-Ei"></a>故引三乘忏悔之文。<a id="a-Ej"></a>以定此名的从教部。<a id="a-Ek"></a>是故结云。<a id="a-El"></a>其义无疑。<a id="a-Em"></a>二约义定。<a id="a-En"></a>初明方等部元不局。<a id="a-Eo"></a>因今立云。<a id="a-Ep"></a>方等之教通于三乘。<a id="a-Eq"></a>遂引新本无异乘文。<a id="a-Er"></a>难今所立通三不成。<a id="a-Es"></a>故云害于通义。<a id="a-Et"></a>然方等下释难。<a id="a-Eu"></a>所云法界无异乘者。<a id="a-Ev"></a>别教圆教俱以法界而为归趣。<a id="a-Ew"></a>是故自得名无异乘。<a id="a-Ex"></a>方等满字既通二教。<a id="a-Ey"></a>有何妨碍二明列众。<a id="a-Ez"></a>文或未来。<a id="a-F0"></a>经初不列同闻之众。<a id="a-F1"></a>他疑今师判属第三方等不当。<a id="a-F2"></a>是故大师指彼天竺其文尚多。<a id="a-F3"></a>不止谶译四卷之文及真谛七轴。<a id="a-F4"></a>至唐义净重译此经。<a id="a-F5"></a>名最胜王金光明经。<a id="a-F6"></a>果有列众。<a id="a-F7"></a>以验大师所指梵本宛尔冥符。<a id="a-F8"></a>又验他师判属偏方灼然为谬。<a id="a-F9"></a>二以教味判。<a id="a-FA"></a>对他研核。<a id="a-FB"></a>复据文义故云如此斟酌。<a id="a-FC"></a>乃以五味四藏四教。<a id="a-FD"></a>而判摄之。<a id="a-FE"></a>初五味者。<a id="a-FF"></a>涅槃经文既以生酥喻于方等。<a id="a-FG"></a>今经显有方等之文。<a id="a-FH"></a>又有其义。<a id="a-FI"></a>是故须在第三味摄。<a id="a-FJ"></a>次四藏者。<a id="a-FK"></a>谓声闻藏菩萨藏杂藏佛藏。<a id="a-FL"></a>此乃以人而名法聚。<a id="a-FM"></a>声闻名藏意彰纯小。<a id="a-FN"></a>菩萨佛藏唯诠于大。<a id="a-FO"></a>杂藏兼舍若大若小。<a id="a-FP"></a>今经既许三乘同忏。<a id="a-FQ"></a>则能蕴摄声闻菩萨及以佛法。<a id="a-FR"></a>故属杂藏也。<a id="a-FS"></a>后四教者。<a id="a-FT"></a>五味四藏名尚同他。<a id="a-FU"></a>四教判经唯今所用。<a id="a-FV"></a>此经体幻即显中空。<a id="a-FW"></a>全非三藏析法拙度。<a id="a-FX"></a>三乘同忏复非别圆不共之法。<a id="a-FY"></a>正是通教三乘共禀不生灭法。<a id="a-FZ"></a>利根菩萨知常达性。<a id="a-Fa"></a>故名通教带别明圆。<a id="a-Fb"></a>问通教菩萨利者受接。<a id="a-Fc"></a>乃于圣位方知不空。<a id="a-Fd"></a>何故释题及解经文。<a id="a-Fe"></a>唯约始终俱圆而说。<a id="a-Ff"></a>是则解释与判教相。<a id="a-Fg"></a>顿成胡越也。<a id="a-Fh"></a>答通教机杂不独受接。<a id="a-Fi"></a>方知不空。<a id="a-Fj"></a>盖论通教须具三义。<a id="a-Fk"></a>一因果俱通。<a id="a-Fl"></a>二因通果不通。<a id="a-Fm"></a>三通别通圆。<a id="a-Fn"></a>初义者。<a id="a-Fo"></a>是钝菩萨但见于空。<a id="a-Fp"></a>始终不知二教别理。<a id="a-Fq"></a>故云因果俱通也。<a id="a-Fr"></a>次义者。<a id="a-Fs"></a>见地已上深观于空能见不空。<a id="a-Ft"></a>以此菩萨初依通理得成真因。<a id="a-Fu"></a>后依别理而趣佛果。<a id="a-Fv"></a>故名因通果不通也。<a id="a-Fw"></a>第三义者。<a id="a-Fx"></a>即于干慧及性地中。<a id="a-Fy"></a>闻体法空。<a id="a-Fz"></a>不但空于二十五有。<a id="a-G0"></a>亦乃空于涅槃之空。<a id="a-G1"></a>此人虽藉通教谭空开导其心。<a id="a-G2"></a>而了此空体是中道。<a id="a-G3"></a>乃以别圆内外凡观。<a id="a-G4"></a>同于二乘历干慧等及后诸地。<a id="a-G5"></a>至第十地即成别圆初地初住八相之佛。<a id="a-G6"></a>此乃通教通别通圆义也。<a id="a-G7"></a>既在初地便知不空。<a id="a-G8"></a>是故不受被接之名。<a id="a-G9"></a>以是义故此经虽约三乘同忏判属通教。<a id="a-GA"></a>不妨释题及解经文。<a id="a-GB"></a>自明三法始终圆妙。<a id="a-GC"></a>正是通教第三义也。<a id="a-GD"></a>又复应知。<a id="a-GE"></a>此经既许三乘同忏。<a id="a-GF"></a>其忏悔处随彼信解。<a id="a-GG"></a>或空不空或次不次。<a id="a-GH"></a>合具通教前之二义。<a id="a-GI"></a>大师特为成今行者圆解行故。<a id="a-GJ"></a>舍劣从胜一向圆谭。<a id="a-GK"></a>见闻之徒当从此意。<a id="a-GL"></a>而思修之。</p>
 </body>
</html>