<!doctype html>
<html id="z3IBWaf1Nn" data-ver="1321">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经玄义拾遗记卷第二</h1>
  <p id="a2">三真谛亲译此经。<a id="a-3"></a>名金光明帝王经。<a id="a-4"></a>而自约譬释兹题目。<a id="a-5"></a>文分二。<a id="a-6"></a>初叙三。<a id="a-7"></a>初标列。<a id="a-8"></a>诸师之中真谛稍胜。<a id="a-9"></a>能以一譬。<a id="a-A"></a>譬三法门。<a id="a-B"></a>三法皆三。<a id="a-C"></a>二释三。<a id="a-D"></a>初释三身。<a id="a-E"></a>彼经三身与法报应。<a id="a-F"></a>二三名异其义是同。<a id="a-G"></a>第二应(平声)身。<a id="a-H"></a>此是妙智与法相应。<a id="a-I"></a>与报义同。<a id="a-J"></a>第三化身应(去声)机而化。<a id="a-K"></a>与应义同。<a id="a-L"></a>二释三德。<a id="a-M"></a>金有四义。<a id="a-N"></a>以譬法身具足四德。<a id="a-O"></a>一一法譬其相显然。<a id="a-P"></a>光明各二义。<a id="a-Q"></a>譬般若解脱各具二德。<a id="a-R"></a>光云除闇明云无闇。<a id="a-S"></a>义有何别。<a id="a-T"></a>光能破闇故名为除。<a id="a-U"></a>闇更不生故名为无。<a id="a-V"></a>乃以除闇譬般若除惑。<a id="a-W"></a>无闇譬解脱众累永尽。<a id="a-X"></a>此师虽昧三德互具。<a id="a-Y"></a>以譬对法不无所以。<a id="a-Z"></a>三释三位。<a id="a-a"></a>复用三字喻正缘了。<a id="a-b"></a>乃以三性对于三位。<a id="a-c"></a>文义亦显。<a id="a-d"></a>三料拣。<a id="a-e"></a>拣三身者。<a id="a-f"></a>法身是性故是实。<a id="a-g"></a>二身修成故不实。<a id="a-h"></a>拣三德者。<a id="a-i"></a>法身是总体故具四德。<a id="a-j"></a>二是别相故各二德。<a id="a-k"></a>拣三位者。<a id="a-l"></a>正因在性故本有。<a id="a-m"></a>了因修证故现有。<a id="a-n"></a>缘因在果故当有。<a id="a-o"></a>二破。<a id="a-p"></a>以真谛释义出诸师。<a id="a-q"></a>语与今滥。<a id="a-r"></a>虑其后学不见其过。<a id="a-s"></a>执非为是。<a id="a-t"></a>复欲对彼不融之义。<a id="a-u"></a>显今圆妙之谈。<a id="a-v"></a>是故破斥。<a id="a-w"></a>其文稍广。<a id="a-x"></a>文二。<a id="a-y"></a>初总破。<a id="a-z"></a>彼以三种三法解今题目。<a id="a-10"></a>故云三三。<a id="a-11"></a>大师评之三义不了。<a id="a-12"></a>一因果义。<a id="a-13"></a>二别圆义。<a id="a-14"></a>三法性义。<a id="a-15"></a>既其不通有乖不称。<a id="a-16"></a>故云不了。<a id="a-17"></a>二别破三。<a id="a-18"></a>初举三失。<a id="a-19"></a>二释三失三。<a id="a-1A"></a>初因果不通。<a id="a-1B"></a>问真谛但以三因分对三位。<a id="a-1C"></a>何故破云。<a id="a-1D"></a>分置三德残缺不足。<a id="a-1E"></a>答一切三法秖一三法。<a id="a-1F"></a>以具众德故有众名。<a id="a-1G"></a>常乐我净故名三德。<a id="a-1H"></a>可尊可重故名三宝。<a id="a-1I"></a>不生不灭故名三涅槃。<a id="a-1J"></a>诸法聚集故名三身。<a id="a-1K"></a>是如来种故名三因。<a id="a-1L"></a>即事通理故名三道。<a id="a-1M"></a>既其法门体本不别。<a id="a-1N"></a>故分置三因。<a id="a-1O"></a>即是分置三身三德。<a id="a-1P"></a>两节注云云者。<a id="a-1Q"></a>今准大经说圆三德互具之相。<a id="a-1R"></a>法身即云。<a id="a-1S"></a>直法身非法身。<a id="a-1T"></a>法身必具般若解脱。<a id="a-1U"></a>般若即云。<a id="a-1V"></a>直般若非般若。<a id="a-1W"></a>般若必具解脱法身。<a id="a-1X"></a>核出解脱合注云云。<a id="a-1Y"></a>例上故略。<a id="a-1Z"></a>以直解脱非解脱解脱必具法身般若。<a id="a-1a"></a>彼既分置乃令三位各唯一德。<a id="a-1b"></a>则因不摄果。<a id="a-1c"></a>果不摄因。<a id="a-1d"></a>故云不通。<a id="a-1e"></a>二乖圆别。<a id="a-1f"></a>先举圆别四德之相。<a id="a-1g"></a>然后方斥乖违之失。<a id="a-1h"></a>圆四德者。<a id="a-1i"></a>法身乃是性中三德。<a id="a-1j"></a>法身常我。<a id="a-1k"></a>般若故净。<a id="a-1l"></a>解脱故乐。<a id="a-1m"></a>此四在性但名法身。<a id="a-1n"></a>全性发修必成三智。<a id="a-1o"></a>智冥性德同性具四。<a id="a-1p"></a>从照了义但名般若。<a id="a-1q"></a>智合性故解脱应机。<a id="a-1r"></a>既全性起必成三脱。<a id="a-1s"></a>是故同性具于四德。<a id="a-1t"></a>从起用义但名解脱。<a id="a-1u"></a>般若契性同性具四。<a id="a-1v"></a>其相易知故不别示。<a id="a-1w"></a>解脱应机起成外用。<a id="a-1x"></a>同性具德其相难解。<a id="a-1y"></a>故今别示。<a id="a-1z"></a>果即二死脱此苦故。<a id="a-20"></a>名为乐德。<a id="a-21"></a>因即五住。<a id="a-22"></a>脱此染故名为净德。<a id="a-23"></a>永无二缚性即自在。<a id="a-24"></a>故名我德。<a id="a-25"></a>惑因死果是生灭法。<a id="a-26"></a>本来解脱非此因果。<a id="a-27"></a>故名常德。<a id="a-28"></a>虽是离缚说此四德。<a id="a-29"></a>然缚本空。<a id="a-2A"></a>是故四德全同于性。<a id="a-2B"></a>别四德者。<a id="a-2C"></a>约三身说。<a id="a-2D"></a>法身具二。<a id="a-2E"></a>常即常德。<a id="a-2F"></a>实即我者。<a id="a-2G"></a>法身坚实。<a id="a-2H"></a>方有主宰及自在义。<a id="a-2I"></a>是真我德。<a id="a-2J"></a>应身智慧照破惑染。<a id="a-2K"></a>别当净德。<a id="a-2L"></a>化身三昧即首楞严。<a id="a-2M"></a>普现色身拔苦与乐。<a id="a-2N"></a>故名乐德。<a id="a-2O"></a>别是教道。<a id="a-2P"></a>故以三身分对四德。<a id="a-2Q"></a>今明圆别二四德者。<a id="a-2R"></a>由此二教多无异部。<a id="a-2S"></a>闻说三身具于四德。<a id="a-2T"></a>失意之者。<a id="a-2U"></a>分隔而解即当别教。<a id="a-2V"></a>其得意者。<a id="a-2W"></a>互具而解。<a id="a-2X"></a>名为圆教。<a id="a-2Y"></a>知一一身皆即三身。<a id="a-2Z"></a>故一一身皆具四德。<a id="a-2a"></a>若三身不融四德乃别。<a id="a-2b"></a>故善谈别教。<a id="a-2c"></a>即共有四德。<a id="a-2d"></a>善谈圆教即各具四德。<a id="a-2e"></a>融别即圆分圆即别。<a id="a-2f"></a>明二教已乃斥乖违。<a id="a-2g"></a>三藏所明。<a id="a-2h"></a>共四不成故乖别。<a id="a-2i"></a>各四不成故乖圆。<a id="a-2j"></a>三不称法性。<a id="a-2k"></a>三法不改名之为性。<a id="a-2l"></a>一切三法皆二属修。<a id="a-2m"></a>一在于性逆顺二修皆在于性。<a id="a-2n"></a>一性全在迷悟二修。<a id="a-2o"></a>故使三法横该十界依正色心。<a id="a-2p"></a>竖彻三位迷悟因果。<a id="a-2q"></a>是故经称无量甚深之法性也。<a id="a-2r"></a>若其称此法性而谈。<a id="a-2s"></a>则于三位位位具三。<a id="a-2t"></a>一一该彻今具言此。<a id="a-2u"></a>即是破他也。<a id="a-2v"></a>此自为四。<a id="a-2w"></a>初引净名破道前。<a id="a-2x"></a>据此三文验知道前不独一法。<a id="a-2y"></a>然须了知。<a id="a-2z"></a>菩提是智德。<a id="a-30"></a>至果方证得。<a id="a-31"></a>涅槃是断德。<a id="a-32"></a>至果尽灭惑。<a id="a-33"></a>经既显云。<a id="a-34"></a>不可复得不可复灭。<a id="a-35"></a>乃是性中已具果德。<a id="a-36"></a>岂非道前具金光明。<a id="a-37"></a>他云。<a id="a-38"></a>一金安称法性。<a id="a-39"></a>二引华严破道中。<a id="a-3A"></a>初发心者。<a id="a-3B"></a>发心住也。<a id="a-3C"></a>便成正觉者。<a id="a-3D"></a>能现八相也。<a id="a-3E"></a>此是圆教十住位中第一位也。<a id="a-3F"></a>住前圆修登住圆发。<a id="a-3G"></a>发于性三。<a id="a-3H"></a>即慧身等三身三德一切三法。<a id="a-3I"></a>且以一三以破真谛立道中位。<a id="a-3J"></a>但一了因。<a id="a-3K"></a>初住之后至于等觉。<a id="a-3L"></a>皆名道中。<a id="a-3M"></a>位位三法渐增如月。<a id="a-3N"></a>华严圆说乃称法性无量甚深。<a id="a-3O"></a>证则俱证。<a id="a-3P"></a>验彼分割实为不称。<a id="a-3Q"></a>三指前义破道后。<a id="a-3R"></a>具三如上说者。<a id="a-3S"></a>前破因果不通文云。<a id="a-3T"></a>三身三德本是果上圆满之名。<a id="a-3U"></a>而今分置三德残缺不足。<a id="a-3V"></a>又云。<a id="a-3W"></a>道后众善溥会何得独有解脱。<a id="a-3X"></a>彼义自坏故不别引经。<a id="a-3Y"></a>四约圆总斥。<a id="a-3Z"></a>据前引经位位圆具。<a id="a-3a"></a>岂各一耶三约喻斥。<a id="a-3b"></a>经谈法性称无量甚深。<a id="a-3c"></a>若金光明横周竖亘。<a id="a-3d"></a>无德不备无位不通。<a id="a-3e"></a>其犹凤之威灵龙之神异。<a id="a-3f"></a>真谛所释。<a id="a-3g"></a>德既不备位又不通。<a id="a-3h"></a>如蹙缩于鸠巢。<a id="a-3i"></a>若槃回于兔窟。<a id="a-3j"></a>岂不辱禹门之鳞鬣丹穴之羽仪。<a id="a-3k"></a>俱无壮势耶。<a id="a-3l"></a>上三句皆喻。<a id="a-3m"></a>后一句法合。<a id="a-3n"></a>故云非法性之圆谈矣。<a id="a-3o"></a>二今师释六。<a id="a-3p"></a>初举今异古。<a id="a-3q"></a>通异诸师。<a id="a-3r"></a>是故都云义则不然。<a id="a-3s"></a>二据经斥局。<a id="a-3t"></a>若论无量不少于事。<a id="a-3u"></a>以从法性故增胜说云。<a id="a-3v"></a>理无不统也。<a id="a-3w"></a>中道经王岂与理异。<a id="a-3x"></a>今且从事故云何所不摄。<a id="a-3y"></a>此如法界之横三谛之竖。<a id="a-3z"></a>不分而分也。<a id="a-40"></a>岂止三三九法者。<a id="a-41"></a>别斥真谛也。<a id="a-42"></a>三称法释题。<a id="a-43"></a>经云。<a id="a-44"></a>无量意显横该。<a id="a-45"></a>复云。<a id="a-46"></a>甚深意彰竖彻。<a id="a-47"></a>今以三字遍譬横竖一切法门。<a id="a-48"></a>方称经意不违王义。<a id="a-49"></a>四舍广从要。<a id="a-4A"></a>据金光明所譬法门长广无际。<a id="a-4B"></a>何教名相而不统收。<a id="a-4C"></a>既渊且博虑其始心言想不及。<a id="a-4D"></a>故于一切取要谈十。<a id="a-4E"></a>以为行者悟入初门。<a id="a-4F"></a>若入此门何法不见。<a id="a-4G"></a>五列章。<a id="a-4H"></a>六正释三。<a id="a-4I"></a>初标十数二。<a id="a-4J"></a>初正标名数。<a id="a-4K"></a>二略示功能二。<a id="a-4L"></a>初约逆顺生起显十法。<a id="a-4M"></a>该括始终二。<a id="a-4N"></a>初征。<a id="a-4O"></a>二释三。<a id="a-4P"></a>初略显示。<a id="a-4Q"></a>舍于无量取十种者。<a id="a-4R"></a>盖由此十该于逆顺括于始终。<a id="a-4S"></a>而其两番皆成次比。<a id="a-4T"></a>二正生起二。<a id="a-4U"></a>初约施教逆推理显由事。<a id="a-4V"></a>二约立行顺修即妄归真。<a id="a-4W"></a>此二生起。<a id="a-4X"></a>初从法性无住本立一切教法。<a id="a-4Y"></a>二从无明无住本立一切行法。<a id="a-4Z"></a>问法性无住立于教法。<a id="a-4a"></a>依何文说。<a id="a-4b"></a>答此文当体章。<a id="a-4c"></a>明诸圣人依真立名。<a id="a-4d"></a>乃引净名从无住本立一切法。<a id="a-4e"></a>既引此证依真立名。<a id="a-4f"></a>岂非法性无住故立一切教耶。<a id="a-4g"></a>然若具论从无住本立一切法。<a id="a-4h"></a>不出四重。<a id="a-4i"></a>如妙乐云。<a id="a-4j"></a>理则性德缘了。<a id="a-4k"></a>事则修德三因。<a id="a-4l"></a>迷则三道流转。<a id="a-4m"></a>悟则果中胜用。<a id="a-4n"></a>如是四重并由迷中实相而立(上皆彼文)今之初番是彼第四果中胜用。<a id="a-4o"></a>今之后番。<a id="a-4p"></a>是彼第二修德三因。<a id="a-4q"></a>问初番生起。<a id="a-4r"></a>始从秘藏终至三道合当迷故三道流转。<a id="a-4s"></a>何以却对果中胜用立教法耶。<a id="a-4t"></a>答今云。<a id="a-4u"></a>秘密藏显由三宝等。<a id="a-4v"></a>岂可迷理而由三宝及诸三法耶。<a id="a-4w"></a>故知须作依理起教释之方允。<a id="a-4x"></a>况今逆顺二种生起。<a id="a-4y"></a>与法华文句释开示悟入。<a id="a-4z"></a>约位智门观四义。<a id="a-50"></a>生起逆顺意同。<a id="a-51"></a>故彼文句云。<a id="a-52"></a>见理由位。<a id="a-53"></a>位立由智。<a id="a-54"></a>智发由门。<a id="a-55"></a>门通由观。<a id="a-56"></a>观故则门通。<a id="a-57"></a>门通故智成。<a id="a-58"></a>智成故位立。<a id="a-59"></a>位立故见理。<a id="a-5A"></a>记释云。<a id="a-5B"></a>此逆顺生起者。<a id="a-5C"></a>初明所由于能。<a id="a-5D"></a>次明能显于所。<a id="a-5E"></a>今文初番岂非所由于能。<a id="a-5F"></a>次番岂非能显于所耶。<a id="a-5G"></a>得此意已方可消文。<a id="a-5H"></a>初文者。<a id="a-5I"></a>三德之理是佛极证。<a id="a-5J"></a>绝乎名相曰秘密藏。<a id="a-5K"></a>此藏得显功由觉智与不觉理合。<a id="a-5L"></a>是故如来示现三宝。<a id="a-5M"></a>而其三宝立由断德。<a id="a-5N"></a>故说三涅槃。<a id="a-5O"></a>涅槃得成。<a id="a-5P"></a>复由智德。<a id="a-5Q"></a>故说三身。<a id="a-5R"></a>身由乘至。<a id="a-5S"></a>故说三大乘。<a id="a-5T"></a>乘由行通。<a id="a-5U"></a>故说三菩提。<a id="a-5V"></a>菩提由智照。<a id="a-5W"></a>故说三般若。<a id="a-5X"></a>般若由性发。<a id="a-5Y"></a>故说三佛性。<a id="a-5Z"></a>性种元由解了名义。<a id="a-5a"></a>故说三识。<a id="a-5b"></a>识解本由三障即理。<a id="a-5c"></a>故说三道。<a id="a-5d"></a>都由三德秘密法性。<a id="a-5e"></a>无坚住性。<a id="a-5f"></a>是故大圣以此法性无住为本。<a id="a-5g"></a>立九名相及一切教法。<a id="a-5h"></a>此番生起为后解释十法立也。<a id="a-5i"></a>释次文者。<a id="a-5j"></a>上辨大觉证三德藏以无住故。<a id="a-5k"></a>立诸教法极至三道。<a id="a-5l"></a>今辨众生处于三道。<a id="a-5m"></a>由无住故成诸行法。<a id="a-5n"></a>极趣三德。<a id="a-5o"></a>三道复以无明为始。<a id="a-5p"></a>无明明故业苦皆转。<a id="a-5q"></a>转迷成解了别圣言。<a id="a-5r"></a>故成三识。<a id="a-5s"></a>解为乘种即名佛因。<a id="a-5t"></a>故成三佛性。<a id="a-5u"></a>种熏本觉故发智慧。<a id="a-5v"></a>名三般若。<a id="a-5w"></a>智能道行。<a id="a-5x"></a>行大直道。<a id="a-5y"></a>成三菩提。<a id="a-5z"></a>智行契性无不运荷。<a id="a-60"></a>成三大乘。<a id="a-61"></a>乘辨报智上冥下应。<a id="a-62"></a>即成三身。<a id="a-63"></a>身永离惑不生不灭。<a id="a-64"></a>名三涅槃。<a id="a-65"></a>断德自在施恩利物。<a id="a-66"></a>故现三宝。<a id="a-67"></a>利物功成自他休息。<a id="a-68"></a>同归三德。<a id="a-69"></a>此番生起为后十重观心立也。<a id="a-6A"></a>三总结示。<a id="a-6B"></a>逆讨教由顺修观行皆成伦叙也。<a id="a-6C"></a>二约无量甚深明十法皆悉高广三。<a id="a-6D"></a>初征起。<a id="a-6E"></a>二解释二。<a id="a-6F"></a>初约遍摄明无量三。<a id="a-6G"></a>初明各具十法。<a id="a-6H"></a>三德法界既无边量。<a id="a-6I"></a>有何法门而不包摄。<a id="a-6J"></a>且从其要具于九种。<a id="a-6K"></a>自体本是常乐我净。<a id="a-6L"></a>故称三德。<a id="a-6M"></a>能具所具即当十法。<a id="a-6N"></a>三德既尔。<a id="a-6O"></a>余九互具可以意得。<a id="a-6P"></a>故不备陈。<a id="a-6Q"></a>二明各具一切一具九三。<a id="a-6R"></a>既从要说。<a id="a-6S"></a>当知一一各具一切三法门耳。<a id="a-6T"></a>法性无碍能应诸数。<a id="a-6U"></a>故一法门能具一切一数法门。<a id="a-6V"></a>复具一切二数法门。<a id="a-6W"></a>乃至河沙名数法门无不能具。<a id="a-6X"></a>若解法性无量之义。<a id="a-6Y"></a>于此不昧故云可知。<a id="a-6Z"></a>三引经证结。<a id="a-6a"></a>经即华严。<a id="a-6b"></a>趣举一法为法门主。<a id="a-6c"></a>其余一切皆为眷属。<a id="a-6d"></a>一法既尔。<a id="a-6e"></a>彼彼皆然。<a id="a-6f"></a>方于一中能解无量。<a id="a-6g"></a>如是解释方称法性无量义矣。<a id="a-6h"></a>二约竖穷明甚深。<a id="a-6i"></a>上约无量。<a id="a-6j"></a>始从一法至河沙法。<a id="a-6k"></a>岂不竖高。<a id="a-6l"></a>但未约位义具属横。<a id="a-6m"></a>乃即竖之横。<a id="a-6n"></a>今明甚深。<a id="a-6o"></a>一一法门皆约三位及以六即。<a id="a-6p"></a>即彼横法各示竖深。<a id="a-6q"></a>文三。<a id="a-6r"></a>初约十法共论。<a id="a-6s"></a>三道三识是迷时法。<a id="a-6t"></a>故属本有。<a id="a-6u"></a>三德三宝是。<a id="a-6v"></a>果后法故属当有。<a id="a-6w"></a>若三佛法至三涅槃。<a id="a-6x"></a>始自微因终克大果。<a id="a-6y"></a>皆是道中。<a id="a-6z"></a>故属现有。<a id="a-70"></a>若昧三法高广之义。<a id="a-71"></a>见今配对。<a id="a-72"></a>谓为分割。<a id="a-73"></a>须知十三秖是一三。<a id="a-74"></a>盖一法性无量甚深具十种德。<a id="a-75"></a>立十种名。<a id="a-76"></a>一三不独。<a id="a-77"></a>十三不分。<a id="a-78"></a>若其三道在本有位。<a id="a-79"></a>已摄九三。<a id="a-7A"></a>若言三德在当有位。<a id="a-7B"></a>亦摄九三。<a id="a-7C"></a>中八皆尔。<a id="a-7D"></a>又一等者。<a id="a-7E"></a>一法具九能所有十。<a id="a-7F"></a>亦以此十分对三位。<a id="a-7G"></a>此十既是一法中具。<a id="a-7H"></a>即当一法遍在三位。<a id="a-7I"></a>显前分对故非隔截。<a id="a-7J"></a>三约各具六即。<a id="a-7K"></a>示一一法门者。<a id="a-7L"></a>十中一一一中具九。<a id="a-7M"></a>九中一一。<a id="a-7N"></a>一法乃至无量河沙。<a id="a-7O"></a>一一法门无不竖通六即之位。<a id="a-7P"></a>何者。<a id="a-7Q"></a>盖一一法体是法性无量甚深。<a id="a-7R"></a>博地全迷唯有理是。<a id="a-7S"></a>若蒙说示。<a id="a-7T"></a>于一一法名字知是深广法性。<a id="a-7U"></a>五品位人观行知是。<a id="a-7V"></a>六根净位相似知是。<a id="a-7W"></a>四十一位分真知是唯妙觉位于一一法究竟知是深广法性。<a id="a-7X"></a>故成竖义也。<a id="a-7Y"></a>复以六即对乎三位。<a id="a-7Z"></a>皆就横广而论竖深。<a id="a-7a"></a>故但结为甚深之义。<a id="a-7b"></a>三结归。<a id="a-7c"></a>秖以三字遍譬横竖。<a id="a-7d"></a>穷边极底法性经王。<a id="a-7e"></a>文旨俱得。<a id="a-7f"></a>二释十相四。<a id="a-7g"></a>初标。<a id="a-7h"></a>二结前生后。<a id="a-7i"></a>三劝须信解。<a id="a-7j"></a>取大经意。<a id="a-7k"></a>以人肉眼对佛智眼。<a id="a-7l"></a>而辨胜劣。<a id="a-7m"></a>常人肉眼但能分别色相同异。<a id="a-7n"></a>五品观行虽是肉眼。<a id="a-7o"></a>名为佛眼。<a id="a-7p"></a>能见佛性秘密之藏。<a id="a-7q"></a>今之解释十种三法。<a id="a-7r"></a>一一秘密。<a id="a-7s"></a>非三智佛眼何能分别浅深同异。<a id="a-7t"></a>浅深对偏。<a id="a-7u"></a>三教为浅唯圆。<a id="a-7v"></a>乃深同异明圆。<a id="a-7w"></a>十即是一为同。<a id="a-7x"></a>一即是十为异。<a id="a-7y"></a>同异俱时浅深宛尔。<a id="a-7z"></a>大师已得此之智眼。<a id="a-80"></a>今为颁宣偏圆十法。<a id="a-81"></a>而愍行人未开此眼。<a id="a-82"></a>故劝深信生于圆解。<a id="a-83"></a>依乎名字分别十门。<a id="a-84"></a>四正释十相二。<a id="a-85"></a>初正解释十。<a id="a-86"></a>初三德四。<a id="a-87"></a>初标名略示。<a id="a-88"></a>三是法体。<a id="a-89"></a>四是德相。<a id="a-8A"></a>二约圆广释二。<a id="a-8B"></a>初释三。<a id="a-8C"></a>以轨释法。<a id="a-8D"></a>深广法性孰不轨之。<a id="a-8E"></a>但由九界虽轨而违。<a id="a-8F"></a>故于法身而成苦道。<a id="a-8G"></a>诸佛顺轨能于苦道而成法身。<a id="a-8H"></a>以聚释身者。<a id="a-8I"></a>一色一香无非中道。<a id="a-8J"></a>一切趣一一切皆然。<a id="a-8K"></a>名之为聚。<a id="a-8L"></a>一切众生等者。<a id="a-8M"></a>良由佛身具一切法。<a id="a-8N"></a>一切众生。<a id="a-8O"></a>各于一法真实识知。<a id="a-8P"></a>则真知佛。<a id="a-8Q"></a>则真识佛。<a id="a-8R"></a>故佛是一切真善知识。<a id="a-8S"></a>华严亦云。<a id="a-8T"></a>一切法不生一切法不灭。<a id="a-8U"></a>若能如是解。<a id="a-8V"></a>常见卢舍那。<a id="a-8W"></a>释般若中集即俗谛。<a id="a-8X"></a>假智照故诸法集成。<a id="a-8Y"></a>散即真谛。<a id="a-8Z"></a>空智照故诸法散坏。<a id="a-8a"></a>双非即中谛。<a id="a-8b"></a>中智照故诸法绝待。<a id="a-8c"></a>三智一心名为般若。<a id="a-8d"></a>释解脱中诸法不出真俗中三。<a id="a-8e"></a>既于此三不染不住。<a id="a-8f"></a>名三解脱。<a id="a-8g"></a>即三惑累永不相应。<a id="a-8h"></a>二释德三。<a id="a-8i"></a>初明法身四德。<a id="a-8j"></a>一一法者。<a id="a-8k"></a>生佛依正至一邻虚一刹那念。<a id="a-8l"></a>无不圆具微妙四德。<a id="a-8m"></a>约三业明净德者。<a id="a-8n"></a>十界三业皆与六染本来远离。<a id="a-8o"></a>名法身净。<a id="a-8p"></a>法身四德妙而无类。<a id="a-8q"></a>强以世金四义为喻。<a id="a-8r"></a>二明般若四德。<a id="a-8s"></a>即体之智还冥于体。<a id="a-8t"></a>既其不二。<a id="a-8u"></a>岂智功德少于法身。<a id="a-8v"></a>是故般若亦具四德。<a id="a-8w"></a>大品经中果有此义。<a id="a-8x"></a>言色净者。<a id="a-8y"></a>阴色即性故是法身。<a id="a-8z"></a>合具四德。<a id="a-90"></a>为成荡相且举一净。<a id="a-91"></a>净德不孤必具余三。<a id="a-92"></a>合云。<a id="a-93"></a>色常故般若常。<a id="a-94"></a>乐我亦然。<a id="a-95"></a>言诸义皆成者。<a id="a-96"></a>即是体具清凉不变义。<a id="a-97"></a>真实识知义。<a id="a-98"></a>光明遍照义。<a id="a-99"></a>乃至过河沙诸功德义。<a id="a-9A"></a>智既冥体是故般若皆成此义。<a id="a-9B"></a>故复引经色大色无边。<a id="a-9C"></a>立广大义。<a id="a-9D"></a>例明深奥立竖高义。<a id="a-9E"></a>般若皆具也。<a id="a-9F"></a>境但色者。<a id="a-9G"></a>色居阴初。<a id="a-9H"></a>是法界首故经先举。<a id="a-9I"></a>既色具四德。<a id="a-9J"></a>受想行识界入谛缘六度道品至于种智。<a id="a-9K"></a>皆常乐我净。<a id="a-9L"></a>是故般若常乐我净。<a id="a-9M"></a>此乃般若具四德也。<a id="a-9N"></a>三明解脱四德。<a id="a-9O"></a>前破古文已别列四。<a id="a-9P"></a>故今约义总明合有而有二义。<a id="a-9Q"></a>初约诸恶永尽。<a id="a-9R"></a>诸恶不过无常等四。<a id="a-9S"></a>既离四过合具四德。<a id="a-9T"></a>若其别论无常等执。<a id="a-9U"></a>但在二乘。<a id="a-9V"></a>若通论离无常等障。<a id="a-9W"></a>唯佛方尽。<a id="a-9X"></a>今就通说。<a id="a-9Y"></a>次约众善溥会。<a id="a-9Z"></a>善法虽众岂过四德。<a id="a-9a"></a>会集既溥德必无亏。<a id="a-9b"></a>是故解脱具足四德。<a id="a-9c"></a>三引证体圆。<a id="a-9d"></a>引三文者。<a id="a-9e"></a>初文之意。<a id="a-9f"></a>乃明解脱同于法身具足四德。<a id="a-9g"></a>次文通论三德意在法身。<a id="a-9h"></a>所照法身必三德故。<a id="a-9i"></a>经虽阙于般若之文。<a id="a-9j"></a>而盛说三因。<a id="a-9k"></a>因是智性。<a id="a-9l"></a>三因圆故。<a id="a-9m"></a>即是三智各具四德。<a id="a-9n"></a>言三点具足等者。<a id="a-9o"></a>哀叹品云。<a id="a-9p"></a>何等名为秘密之藏。<a id="a-9q"></a>犹如伊字三点。<a id="a-9r"></a>若并则不成伊。<a id="a-9s"></a>纵亦不成。<a id="a-9t"></a>如摩醯首罗面上三目。<a id="a-9u"></a>乃得成伊。<a id="a-9v"></a>我亦如是。<a id="a-9w"></a>解脱之法亦非涅槃。<a id="a-9x"></a>如来之身亦非涅槃。<a id="a-9y"></a>摩诃般若亦非涅槃。<a id="a-9z"></a>三法各异亦非涅槃。<a id="a-A0"></a>是则三法离乎纵横一异之相。<a id="a-A1"></a>方得名为大涅槃也。<a id="a-A2"></a>点是文字者。<a id="a-A3"></a>盖天竺新伊三点。<a id="a-A4"></a>如此方草书下字。<a id="a-A5"></a>复有细画圆连三点。<a id="a-A6"></a>故知点点皆是文字。<a id="a-A7"></a>以喻三法。<a id="a-A8"></a>法法互具皆大涅槃。<a id="a-A9"></a>三点悉备四德者。<a id="a-AA"></a>若迷三点皆是文字。<a id="a-AB"></a>安令三点悉备四德。<a id="a-AC"></a>以法身常我。<a id="a-AD"></a>般若是净解脱是乐。<a id="a-AE"></a>既点点收二则点点成四。<a id="a-AF"></a>故知三点之法身方具四德。<a id="a-AG"></a>三点之般若。<a id="a-AH"></a>三点之解脱。<a id="a-AI"></a>方具四德。<a id="a-AJ"></a>故云悉备及具足也。<a id="a-AK"></a>所言三智各具四德者。<a id="a-AL"></a>智是般若。<a id="a-AM"></a>以收二故。<a id="a-AN"></a>二皆名智。<a id="a-AO"></a>乃成三智。<a id="a-AP"></a>是将三德而为三智。<a id="a-AQ"></a>故令三智各具四德。<a id="a-AR"></a>三德若此安可思识。<a id="a-AS"></a>故得名为秘密之藏。<a id="a-AT"></a>四结前生后。<a id="a-AU"></a>良以三德与九法门无二无别。<a id="a-AV"></a>一章得解余九应知。<a id="a-AW"></a>犹患听徒未穷旨趣。<a id="a-AX"></a>故难缄默。<a id="a-AY"></a>更为宣通耳。<a id="a-AZ"></a>二三宝二。<a id="a-Aa"></a>初约圆释义。<a id="a-Ab"></a>以佛法僧皆具四德。<a id="a-Ac"></a>是可尊重。<a id="a-Ad"></a>故三名宝。<a id="a-Ae"></a>此与三德其体不别。<a id="a-Af"></a>盖具觉不觉和合及以可尊重义。<a id="a-Ag"></a>是故依义立三宝名。<a id="a-Ah"></a>今明三宝是一体义。<a id="a-Ai"></a>而文略难见。<a id="a-Aj"></a>观音玄中其相稍委。<a id="a-Ak"></a>今具写之用显此义。<a id="a-Al"></a>彼文云。<a id="a-Am"></a>以实相慧觉了诸法非空非有。<a id="a-An"></a>故名佛宝。<a id="a-Ao"></a>所觉法性之理三谛具足。<a id="a-Ap"></a>即是法宝。<a id="a-Aq"></a>如此觉慧与理事和合。<a id="a-Ar"></a>名僧宝。<a id="a-As"></a>与事和即有前三教贤圣僧。<a id="a-At"></a>与理和即有圆教四十二贤圣僧。<a id="a-Au"></a>今释曰。<a id="a-Av"></a>佛必三智略语双非。<a id="a-Aw"></a>法宝乃云三谛具足。<a id="a-Ax"></a>此之三谛即差无差。<a id="a-Ay"></a>性中理也。<a id="a-Az"></a>无差而差。<a id="a-B0"></a>性中事也。<a id="a-B1"></a>慧合无差三谛。<a id="a-B2"></a>即有圆教僧。<a id="a-B3"></a>慧合而差三谛。<a id="a-B4"></a>即有三教僧。<a id="a-B5"></a>今佛法二文与彼不异但小略耳。<a id="a-B6"></a>其僧宝相语异义同。<a id="a-B7"></a>须会其语。<a id="a-B8"></a>今云毗卢遮那。<a id="a-B9"></a>即彼所和理也。<a id="a-BA"></a>遍一切处即彼所和事也。<a id="a-BB"></a>彼文理事虽各论和。<a id="a-BC"></a>其体不二。<a id="a-BD"></a>是故今云即事而理。<a id="a-BE"></a>此之事理皆法宝也。<a id="a-BF"></a>能和觉慧是佛宝也。<a id="a-BG"></a>今文从略。<a id="a-BH"></a>但举所和以显能和。<a id="a-BI"></a>是故结云。<a id="a-BJ"></a>此和可尊。<a id="a-BK"></a>须知秖一三谛而分事理。<a id="a-BL"></a>圆融三谛名之为理。<a id="a-BM"></a>即融而隔。<a id="a-BN"></a>三教谛理名之为事。<a id="a-BO"></a>佛宝权智与法宝事和。<a id="a-BP"></a>应现三教贤圣僧宝。<a id="a-BQ"></a>佛宝实智与法宝理和。<a id="a-BR"></a>应现圆教贤圣僧宝。<a id="a-BS"></a>彼云。<a id="a-BT"></a>四十二贤圣为圆僧宝。<a id="a-BU"></a>故知应为妙觉亦名僧宝。<a id="a-BV"></a>以其法报属于佛法二宝故也。<a id="a-BW"></a>故释摩诃衍论云。<a id="a-BX"></a>等觉已上有真僧宝。<a id="a-BY"></a>又华严中以统理大众为僧宝者。<a id="a-BZ"></a>岂非应佛。<a id="a-Ba"></a>应佛对机统众之极也。<a id="a-Bb"></a>此之三宝。<a id="a-Bc"></a>一人一念皆能具足。<a id="a-Bd"></a>名为一体。<a id="a-Be"></a>实通六即。<a id="a-Bf"></a>文从真证能无应说。<a id="a-Bg"></a>故云四十二也。<a id="a-Bh"></a>二例余对喻。<a id="a-Bi"></a>三德三宝名异义故。<a id="a-Bj"></a>圣以四悉广布不同。<a id="a-Bk"></a>其实体性无二无别。<a id="a-Bl"></a>故用三字复喻三宝。<a id="a-Bm"></a>然此同异三昧智眼之所知见。<a id="a-Bn"></a>非寻名者依教安布。<a id="a-Bo"></a>当生信解。<a id="a-Bp"></a>即闻而观证悟在迩。<a id="a-Bq"></a>三三涅槃二。<a id="a-Br"></a>初约圆释义。<a id="a-Bs"></a>涅槃之言。<a id="a-Bt"></a>章安疏中有多翻译。<a id="a-Bu"></a>今取一翻不生不灭明三种相。<a id="a-Bv"></a>义甚分明。<a id="a-Bw"></a>三种别名。<a id="a-Bx"></a>性则不改净则本空。<a id="a-By"></a>圆则智满净则惑尽。<a id="a-Bz"></a>方便则赴机净则无累。<a id="a-C0"></a>三种通名。<a id="a-C1"></a>名通义别随文自见。<a id="a-C2"></a>性净中诸法实相者。<a id="a-C3"></a>修善修恶遍收一切。<a id="a-C4"></a>名为诸法。<a id="a-C5"></a>修全是性相相皆实。<a id="a-C6"></a>故名实相。<a id="a-C7"></a>非谓诸法内有实相。<a id="a-C8"></a>亦非修虚其性本实。<a id="a-C9"></a>诸法当处既皆真实。<a id="a-CA"></a>故无法可染亦无法可净。<a id="a-CB"></a>既无惑染岂有法生。<a id="a-CC"></a>既非智净岂有法灭。<a id="a-CD"></a>是故名为不生不灭。<a id="a-CE"></a>圆净者据性而论。<a id="a-CF"></a>虽无染净。<a id="a-CG"></a>约修而说惑智宛然。<a id="a-CH"></a>惑本违理。<a id="a-CI"></a>智若契理惑永不生。<a id="a-CJ"></a>智既顺理若理全显智永不灭。<a id="a-CK"></a>故惑尽智圆亦得名为不生不灭。<a id="a-CL"></a>方便净者。<a id="a-CM"></a>智冥寂理即鉴群机。<a id="a-CN"></a>故云寂而常照。<a id="a-CO"></a>照必垂应。<a id="a-CP"></a>机感即生心常寂灭。<a id="a-CQ"></a>故此生非生。<a id="a-CR"></a>缘谢即灭应用常兴。<a id="a-CS"></a>故此灭非灭。<a id="a-CT"></a>应机出没非存非亡。<a id="a-CU"></a>是亦名为不生不灭。<a id="a-CV"></a>此三涅槃。<a id="a-CW"></a>约契理应机二种修义。<a id="a-CX"></a>对于本净一性而说。<a id="a-CY"></a>当知一性。<a id="a-CZ"></a>对修故合约性常开。<a id="a-Ca"></a>全修在性故性具三。<a id="a-Cb"></a>若全性三起契理修。<a id="a-Cc"></a>乃成三智。<a id="a-Cd"></a>若全性三起应机修。<a id="a-Ce"></a>乃成三脱。<a id="a-Cf"></a>既应机有三即方便净。<a id="a-Cg"></a>具三涅槃。<a id="a-Ch"></a>既契理有三。<a id="a-Ci"></a>即是圆净具三涅槃。<a id="a-Cj"></a>既一性具三。<a id="a-Ck"></a>即是性净具三涅槃。<a id="a-Cl"></a>不尔。<a id="a-Cm"></a>安能三点具足四德无减。<a id="a-Cn"></a>岂三涅槃独论离合。<a id="a-Co"></a>须知余三亦复如是。<a id="a-Cp"></a>二例余对喻。<a id="a-Cq"></a>三涅槃体与三德等无二无别。<a id="a-Cr"></a>岂唯体一义亦相从。<a id="a-Cs"></a>故以涅槃义成四德。<a id="a-Ct"></a>复由具德故成宝义。<a id="a-Cu"></a>今三涅槃体义。<a id="a-Cv"></a>既同三德三宝。<a id="a-Cw"></a>岂金光明不能比况三涅槃耶。<a id="a-Cx"></a>四三身二。<a id="a-Cy"></a>初约圆释义。<a id="a-Cz"></a>身有三义谓体依聚。<a id="a-D0"></a>欲令易解但取聚义。<a id="a-D1"></a>遍释三身。<a id="a-D2"></a>聚何法耶。<a id="a-D3"></a>所谓一实二谛三德四信五眼六通七觉八正九禅十度百门千法。<a id="a-D4"></a>八万四千法门。<a id="a-D5"></a>三昧总持诸波罗蜜。<a id="a-D6"></a>乃至过尘沙无量诸净功德。<a id="a-D7"></a>如是等法性具则名理聚。<a id="a-D8"></a>法身也。<a id="a-D9"></a>智证则名智聚。<a id="a-DA"></a>报身也。<a id="a-DB"></a>行成则名功德聚。<a id="a-DC"></a>应身也。<a id="a-DD"></a>然理无等者。<a id="a-DE"></a>然智行属修。<a id="a-DF"></a>修成则聚不成名散。<a id="a-DG"></a>理非成不故无聚散。<a id="a-DH"></a>今约显覆义言聚散。<a id="a-DI"></a>理虽具法覆故不见。<a id="a-DJ"></a>与散义同。<a id="a-DK"></a>例显可知。<a id="a-DL"></a>此三皆言从初心者。<a id="a-DM"></a>虽通观行今据显出正理之文。<a id="a-DN"></a>合从初住终至妙觉。<a id="a-DO"></a>以垂应身非二凡故。<a id="a-DP"></a>此之三身。<a id="a-DQ"></a>一念齐显故不纵。<a id="a-DR"></a>三义相由故不横。<a id="a-DS"></a>何谓相由。<a id="a-DT"></a>由行聚故资智。<a id="a-DU"></a>智聚故显理。<a id="a-DV"></a>亦是理聚故发智。<a id="a-DW"></a>智聚故导行。<a id="a-DX"></a>行聚故证理。<a id="a-DY"></a>复须了知。<a id="a-DZ"></a>智行在理理方名聚。<a id="a-Da"></a>行理在智智方名聚。<a id="a-Db"></a>理智在行行方名聚。<a id="a-Dc"></a>开合之义在其中矣。<a id="a-Dd"></a>二例余对喻。<a id="a-De"></a>五明三大乘二。<a id="a-Df"></a>初约圆释义。<a id="a-Dg"></a>大乘即大车。<a id="a-Dh"></a>取运荷之义。<a id="a-Di"></a>运而不荷荷而不运。<a id="a-Dj"></a>俱非乘义。<a id="a-Dk"></a>无法不具故名荷。<a id="a-Dl"></a>能趣极果故名运。<a id="a-Dm"></a>此三皆尔故名大乘。<a id="a-Dn"></a>初理性虚通者。<a id="a-Do"></a>一性虚故万法具含。<a id="a-Dp"></a>任运荷也。<a id="a-Dq"></a>法法自然性通秘藏。<a id="a-Dr"></a>任运运也。<a id="a-Ds"></a>任运下少一运字。<a id="a-Dt"></a>随乘者。<a id="a-Du"></a>智照诸法终归秘藏。<a id="a-Dv"></a>而言随境者。<a id="a-Dw"></a>良由诸境性本趣极。<a id="a-Dx"></a>智随性故亦能趣极。<a id="a-Dy"></a>是则理乘本运故随乘能运。<a id="a-Dz"></a>随理荷法其义亦成。<a id="a-E0"></a>得乘者。<a id="a-E1"></a>体是众行。<a id="a-E2"></a>随乘导故庄严极理。<a id="a-E3"></a>故名得果。<a id="a-E4"></a>自既解脱能令他脱。<a id="a-E5"></a>故名得机。<a id="a-E6"></a>修性离合亦同前说。<a id="a-E7"></a>二例余对喻。<a id="a-E8"></a>六三菩提二。<a id="a-E9"></a>初约圆释义。<a id="a-EA"></a>菩提翻道。<a id="a-EB"></a>道曰能通。<a id="a-EC"></a>即前三乘各一运义也。<a id="a-ED"></a>若三别相。<a id="a-EE"></a>同于前后故不特释。<a id="a-EF"></a>但举异名兼而显之。<a id="a-EG"></a>故云真性亦名无上。<a id="a-EH"></a>真性体是第一义。<a id="a-EI"></a>故更无过上。<a id="a-EJ"></a>二实智者。<a id="a-EK"></a>即惑成智。<a id="a-EL"></a>体染本空故名清净。<a id="a-EM"></a>三方便者。<a id="a-EN"></a>智但自净未满大心。<a id="a-EO"></a>今用善巧逗机。<a id="a-EP"></a>则使己他会极。<a id="a-EQ"></a>是故方便复名究竟。<a id="a-ER"></a>开合如前。<a id="a-ES"></a>二例余对喻。<a id="a-ET"></a>七三般若二。<a id="a-EU"></a>初约圆释义。<a id="a-EV"></a>通名般若。<a id="a-EW"></a>此翻智慧。<a id="a-EX"></a>别名有三。<a id="a-EY"></a>即实相观照方便。<a id="a-EZ"></a>此三般若体是圆常一大觉也。<a id="a-Ea"></a>即此一觉有三种德。<a id="a-Eb"></a>就非寂非照之德。<a id="a-Ec"></a>名实相般若。<a id="a-Ed"></a>就非照而照之德。<a id="a-Ee"></a>名观照般若。<a id="a-Ef"></a>就非寂而寂之德。<a id="a-Eg"></a>名方便般若。<a id="a-Eh"></a>此乃寂觉照觉非寂照觉。<a id="a-Ei"></a>三皆觉故名三般若。<a id="a-Ej"></a>寂照之上皆言非者。<a id="a-Ek"></a>以依双遮起两用故。<a id="a-El"></a>然寂照等义。<a id="a-Em"></a>初学难晓。<a id="a-En"></a>今略言之。<a id="a-Eo"></a>照谓照明。<a id="a-Ep"></a>明故了法。<a id="a-Eq"></a>了法无相名一切智。<a id="a-Er"></a>毕竟空也。<a id="a-Es"></a>寂谓寂静。<a id="a-Et"></a>静故谛法。<a id="a-Eu"></a>谛法缘生名道种智。<a id="a-Ev"></a>难思假也。<a id="a-Ew"></a>非明非静。<a id="a-Ex"></a>无缘之知名一切种智。<a id="a-Ey"></a>绝待中也。<a id="a-Ez"></a>然实相般若。<a id="a-F0"></a>他宗执实相无知名般若者。<a id="a-F1"></a>以所照境从能照智得名如此释名非性宗义。<a id="a-F2"></a>二例余对喻。<a id="a-F3"></a>上释三德。<a id="a-F4"></a>以般若智照法身境。<a id="a-F5"></a>境智既合乃起解脱。<a id="a-F6"></a>若谓三智定是一德。<a id="a-F7"></a>作少分解。<a id="a-F8"></a>则迷经旨莫销此文。<a id="a-F9"></a>若定多少则有二有别。<a id="a-FA"></a>应知般若具于法身及解脱。<a id="a-FB"></a>故方受三名。<a id="a-FC"></a>三德既是修二性一。<a id="a-FD"></a>般若岂不然乎。<a id="a-FE"></a>三德离九三智亦尔。<a id="a-FF"></a>是故三德与三般若及诸三法。<a id="a-FG"></a>皆同一体而立异名。<a id="a-FH"></a>悉是法界之全分也。<a id="a-FI"></a>故今三字亦喻三智。<a id="a-FJ"></a>八三佛性二。<a id="a-FK"></a>初约圆释义。<a id="a-FL"></a>通名佛性华梵兼陈。<a id="a-FM"></a>佛翻为觉。<a id="a-FN"></a>即三智融明。<a id="a-FO"></a>遍一切处无不明了。<a id="a-FP"></a>名大圆觉。<a id="a-FQ"></a>性以不改为义。<a id="a-FR"></a>谓大觉性不增不减非变非迁。<a id="a-FS"></a>岂正独然。<a id="a-FT"></a>缘了本具亦无变异。<a id="a-FU"></a>别名者。<a id="a-FV"></a>正因了因缘因。<a id="a-FW"></a>正谓中正。<a id="a-FX"></a>了谓照了。<a id="a-FY"></a>缘乃助缘。<a id="a-FZ"></a>缘助于了。<a id="a-Fa"></a>了显于正。<a id="a-Fb"></a>正起胜缘。<a id="a-Fc"></a>亦是正发于了。<a id="a-Fd"></a>了导于缘。<a id="a-Fe"></a>缘严于正。<a id="a-Ff"></a>正起胜缘。<a id="a-Fg"></a>相由既然非横义也。<a id="a-Fh"></a>一心顿具非纵义也。<a id="a-Fi"></a>此之妙因能克妙果俱名因者。<a id="a-Fj"></a>其义在兹。<a id="a-Fk"></a>文释三相皆云双非者。<a id="a-Fl"></a>以其正因是中实故。<a id="a-Fm"></a>故常无常苦乐垢净我无我等八种之倒。<a id="a-Fn"></a>本不相应。<a id="a-Fo"></a>文且从略举非常等也。<a id="a-Fp"></a>全此正因发照了智。<a id="a-Fq"></a>智岂邪倒。<a id="a-Fr"></a>此了导缘众行皆中也。<a id="a-Fs"></a>以从胜说故举双非。<a id="a-Ft"></a>中必双照三谛义足。<a id="a-Fu"></a>是则以即空假中正性。<a id="a-Fv"></a>发即空假中了智。<a id="a-Fw"></a>导即空假中助缘。<a id="a-Fx"></a>严即空假中正体。<a id="a-Fy"></a>起即空假中胜缘。<a id="a-Fz"></a>如是方曰圆释三因。<a id="a-G0"></a>文举开掘金藏为喻。<a id="a-G1"></a>显此三相。<a id="a-G2"></a>喻通别教须依即义释今归圆。<a id="a-G3"></a>天魔外道不能坏者。<a id="a-G4"></a>魔等当体自是三因。<a id="a-G5"></a>岂应佛性更坏佛性。<a id="a-G6"></a>二例余对喻。<a id="a-G7"></a>九三识二。<a id="a-G8"></a>初约圆释义。<a id="a-G9"></a>释通名云识。<a id="a-GA"></a>是觉了智慧异名。<a id="a-GB"></a>问三识之名在本有位。<a id="a-GC"></a>又阿梨耶体是无明。<a id="a-GD"></a>阿陀那性是染惑。<a id="a-GE"></a>何得云识是智异名。<a id="a-GF"></a>答大圣悉檀。<a id="a-GG"></a>示诸众生显理名教。<a id="a-GH"></a>或存或废义有多途。<a id="a-GI"></a>如大经令依智不依识及诸教中劝修观智。<a id="a-GJ"></a>断诸烦恼。<a id="a-GK"></a>此以废恶之名诠断烦恼。<a id="a-GL"></a>而成理观也。<a id="a-GM"></a>若楞伽经杀无明父害贪爱母。<a id="a-GN"></a>此以恶逆之名。<a id="a-GO"></a>诠断烦恼而彰理观也。<a id="a-GP"></a>若无行经贪欲即是道恚痴亦复然。<a id="a-GQ"></a>如是三法中具一切佛法。<a id="a-GR"></a>今家释云。<a id="a-GS"></a>是大贪大嗔大痴三毒法门。<a id="a-GT"></a>即与三观无二无别。<a id="a-GU"></a>此以恶毒之名。<a id="a-GV"></a>诠不断惑而明理观也。<a id="a-GW"></a>今以三识及下三道。<a id="a-GX"></a>为金光明所喻法者。<a id="a-GY"></a>同无行经用于恶名。<a id="a-GZ"></a>诠不断惑而显妙理。<a id="a-Ga"></a>良由圆教指恶当体即是法界。<a id="a-Gb"></a>诸法趣恶。<a id="a-Gc"></a>十二因缘非由造作。<a id="a-Gd"></a>即是佛性。<a id="a-Ge"></a>故陀那惑性赖耶无明。<a id="a-Gf"></a>相相圆融。<a id="a-Gg"></a>与秘密藏无二无别。<a id="a-Gh"></a>是故得云识是觉了智慧异名。<a id="a-Gi"></a>然若不以不断烦恼即惑成智消此文者。<a id="a-Gj"></a>圆意永沈。<a id="a-Gk"></a>释别名中存三梵语。<a id="a-Gl"></a>逐一释义即是翻名。<a id="a-Gm"></a>言第九等者。<a id="a-Gn"></a>出梁摄论真谛所译。<a id="a-Go"></a>故辅行云。<a id="a-Gp"></a>真谛云。<a id="a-Gq"></a>阿陀那七识。<a id="a-Gr"></a>此云执我识。<a id="a-Gs"></a>此即惑性体是缘因。<a id="a-Gt"></a>阿赖耶八识此名藏识。<a id="a-Gu"></a>以能盛持智种不失。<a id="a-Gv"></a>体是无没无明。<a id="a-Gw"></a>无明之性性是了因。<a id="a-Gx"></a>庵摩罗九识名清净识。<a id="a-Gy"></a>即是正因。<a id="a-Gz"></a>唐三藏不许此识。<a id="a-H0"></a>云第九乃是第八异名。<a id="a-H1"></a>故新译摄论不存第九。<a id="a-H2"></a>地论文中亦无第九。<a id="a-H3"></a>但以第八对于正因。<a id="a-H4"></a>第七对于了因。<a id="a-H5"></a>第六对于缘因。<a id="a-H6"></a>今真谛仍合六七为缘因。<a id="a-H7"></a>以第六中有事善恶亦是惑性。<a id="a-H8"></a>若分别者。<a id="a-H9"></a>为易解故。<a id="a-HA"></a>以一念中所具之法教道权说。<a id="a-HB"></a>分对诸位且立远近。<a id="a-HC"></a>以第九识无染不动。<a id="a-HD"></a>故当于佛。<a id="a-HE"></a>第八属菩萨者。<a id="a-HF"></a>以十地位。<a id="a-HG"></a>六七二识已转成智。<a id="a-HH"></a>正以赖耶三分为境。<a id="a-HI"></a>虽是境界。<a id="a-HJ"></a>而即用此便为观智。<a id="a-HK"></a>如初心人亦用现前第六王数而为境观。<a id="a-HL"></a>故引大论在菩萨心。<a id="a-HM"></a>名般若也。<a id="a-HN"></a>第七名阿陀那者。<a id="a-HO"></a>据真谛译。<a id="a-HP"></a>若新经论。<a id="a-HQ"></a>皆云第七名为末那。<a id="a-HR"></a>今依古译。<a id="a-HS"></a>言诃恶生死等者。<a id="a-HT"></a>以二乘人人执既忘。<a id="a-HU"></a>见思所熏第六事识转成无漏。<a id="a-HV"></a>既尘沙未破。<a id="a-HW"></a>正住第七法执之中。<a id="a-HX"></a>不了生死法空。<a id="a-HY"></a>故有诃恶不了涅槃法空。<a id="a-HZ"></a>故有欣羡。<a id="a-Ha"></a>此识若于果佛位中。<a id="a-Hb"></a>却复用之而为权智。<a id="a-Hc"></a>以二乘法接引小根。<a id="a-Hd"></a>着蔽垢衣执除粪器。<a id="a-He"></a>故知诸识破后自在。<a id="a-Hf"></a>为机载用也。<a id="a-Hg"></a>波浪等者。<a id="a-Hh"></a>第六识也。<a id="a-Hi"></a>楞严云。<a id="a-Hj"></a>陀那微细识习气成暴流。<a id="a-Hk"></a>而为波浪。<a id="a-Hl"></a>乃当凡夫心心数法也。<a id="a-Hm"></a>此约四人各对一识。<a id="a-Hn"></a>若就渐断分别四相。<a id="a-Ho"></a>粗必含细。<a id="a-Hp"></a>凡夫具四。<a id="a-Hq"></a>二乘具三。<a id="a-Hr"></a>已破第六故。<a id="a-Hs"></a>菩萨具二。<a id="a-Ht"></a>六七已转故。<a id="a-Hu"></a>佛唯有一。<a id="a-Hv"></a>第八至果已转故也。<a id="a-Hw"></a>然其第六是意家之识。<a id="a-Hx"></a>乃阿陀那之枝末。<a id="a-Hy"></a>若说第七自己收之。<a id="a-Hz"></a>故今不论。<a id="a-I0"></a>上明三识分三位者。<a id="a-I1"></a>乃属教道。<a id="a-I2"></a>若称实论。<a id="a-I3"></a>此三种识即是三德。<a id="a-I4"></a>何人不具何物暂亏。<a id="a-I5"></a>若识若色唯是一识。<a id="a-I6"></a>若识若色唯是一色。<a id="a-I7"></a>岂可有无增减而说。<a id="a-I8"></a>且约有情一念心。<a id="a-I9"></a>具一切染净。<a id="a-IA"></a>佛究竟具宁容独一。<a id="a-IB"></a>若不然者。<a id="a-IC"></a>岂为三字所譬之法。<a id="a-ID"></a>二例余对喻。<a id="a-IE"></a>例三德者。<a id="a-IF"></a>问三德与三识无二无别者。<a id="a-IG"></a>三德修性有离有合。<a id="a-IH"></a>今明三识有离有合耶。<a id="a-II"></a>答有。<a id="a-IJ"></a>又问。<a id="a-IK"></a>不二门云。<a id="a-IL"></a>顺修对性有离有合。<a id="a-IM"></a>三识之中七八二识迷九而起。<a id="a-IN"></a>是逆修义。<a id="a-IO"></a>岂得对性辨乎离合。<a id="a-IP"></a>答离此逆修立顺修者。<a id="a-IQ"></a>则有惑可破有智能观。<a id="a-IR"></a>能所既存此修名逆。<a id="a-IS"></a>何顺之有。<a id="a-IT"></a>若即七八为顺修者。<a id="a-IU"></a>既无所破亦无能观。<a id="a-IV"></a>惑智既忘修性亦泯。<a id="a-IW"></a>而其三识一异同时。<a id="a-IX"></a>无逆顺中强名为顺。<a id="a-IY"></a>是故得云识是觉了智慧异名。<a id="a-IZ"></a>今文三识明此顺修。<a id="a-Ia"></a>此修对性辨离合者。<a id="a-Ib"></a>九具八七名为性三。<a id="a-Ic"></a>八具七九及七具八九。<a id="a-Id"></a>名为修二。<a id="a-Ie"></a>各三之义是为离也。<a id="a-If"></a>今合性三但明第九。<a id="a-Ig"></a>各合修三但明七八。<a id="a-Ih"></a>是为合也。<a id="a-Ii"></a>离合既尔。<a id="a-Ij"></a>故与三德及诸三法无二无别。<a id="a-Ik"></a>乃以三字喻今三识。<a id="a-Il"></a>十三道三。<a id="a-Im"></a>初束十二支为三道二。<a id="a-In"></a>初正束。<a id="a-Io"></a>此十二支教门不定。<a id="a-Ip"></a>有通三世。<a id="a-Iq"></a>有通二世。<a id="a-Ir"></a>有在一世。<a id="a-Is"></a>有唯一念。<a id="a-It"></a>时虽延促。<a id="a-Iu"></a>皆论十二。<a id="a-Iv"></a>今就三世束为三道。<a id="a-Iw"></a>教门多故。<a id="a-Ix"></a>其相显故。<a id="a-Iy"></a>二释名。<a id="a-Iz"></a>上束十二是释三名。<a id="a-J0"></a>今明道义是释通名。<a id="a-J1"></a>通名道者。<a id="a-J2"></a>谓业惑苦互相通故。<a id="a-J3"></a>故今世世相续无穷。<a id="a-J4"></a>然今文意。<a id="a-J5"></a>即以事通彰理不壅。<a id="a-J6"></a>二约圆释即事而理。<a id="a-J7"></a>经指痴爱中间五果为佛性者。<a id="a-J8"></a>盖于报法易显正因。<a id="a-J9"></a>故以此五果虽有触受。<a id="a-JA"></a>未生爱取。<a id="a-JB"></a>就此色心显正因体。<a id="a-JC"></a>易成妙观。<a id="a-JD"></a>如摩诃止观初观阴境。<a id="a-JE"></a>其意亦然。<a id="a-JF"></a>凡明观法初多就易。<a id="a-JG"></a>易处观成无难不晓。<a id="a-JH"></a>大师得意。<a id="a-JI"></a>故例惑业皆是佛性。<a id="a-JJ"></a>即是缘了二因性也。<a id="a-JK"></a>举三喻者。<a id="a-JL"></a>世间物象比于妙理。<a id="a-JM"></a>皆是分譬。<a id="a-JN"></a>须将法定方显偏圆。<a id="a-JO"></a>如如来藏经九喻。<a id="a-JP"></a>止观喻别余文喻圆。<a id="a-JQ"></a>今冰水等亦兼圆别。<a id="a-JR"></a>何者。<a id="a-JS"></a>若谓结佛界水为九界冰。<a id="a-JT"></a>融九界冰。<a id="a-JU"></a>归佛界水。<a id="a-JV"></a>此犹属别。<a id="a-JW"></a>若知十界互具如水。<a id="a-JX"></a>情执十界局限如冰。<a id="a-JY"></a>融情执冰成互具水。<a id="a-JZ"></a>斯为圆理。<a id="a-Ja"></a>薪火缚脱其例可知。<a id="a-Jb"></a>故十二缘轮回之法。<a id="a-Jc"></a>谓实则三障确尔。<a id="a-Jd"></a>情虚则三德圆融。<a id="a-Je"></a>于十二缘不损毫微。<a id="a-Jf"></a>全为妙境。<a id="a-Jg"></a>即惑业苦一一通彻法界边底。<a id="a-Jh"></a>是名三道。<a id="a-Ji"></a>欲显此三圆融义故。<a id="a-Jj"></a>名从胜立。<a id="a-Jk"></a>故云法身般若解脱。<a id="a-Jl"></a>但转其名不改法体。<a id="a-Jm"></a>其实秖是当体通彻耳。<a id="a-Jn"></a>三约体达例德对喻。<a id="a-Jo"></a>问前明三识。<a id="a-Jp"></a>第九一性对八七二修。<a id="a-Jq"></a>以明离合故类三德。<a id="a-Jr"></a>今明三道三俱逆修。<a id="a-Js"></a>如何说于修二性一。<a id="a-Jt"></a>此义不成则与诸三有二有别。<a id="a-Ju"></a>岂是三字所譬之法。<a id="a-Jv"></a>答即事而理事理无差。<a id="a-Jw"></a>且如事中惑起于业。<a id="a-Jx"></a>业感于苦苦还起惑。<a id="a-Jy"></a>此三修恶即是性恶乃名性三。<a id="a-Jz"></a>亦即因法转名三识。<a id="a-K0"></a>三佛性。<a id="a-K1"></a>三般若。<a id="a-K2"></a>三菩提。<a id="a-K3"></a>三大乘。<a id="a-K4"></a>亦即果法转名三身三涅槃。<a id="a-K5"></a>亦即果用转名三宝。<a id="a-K6"></a>亦即秘藏转名三德。<a id="a-K7"></a>故知节节但转其名不改其法。<a id="a-K8"></a>故不二门云。<a id="a-K9"></a>性指三障是故具三。<a id="a-KA"></a>修从性成成三法尔。<a id="a-KB"></a>其义既尔。<a id="a-KC"></a>安云三道不具离合。<a id="a-KD"></a>以金光明譬于三道。<a id="a-KE"></a>其意略尔。<a id="a-KF"></a>二示融通三。<a id="a-KG"></a>初劝解法圆融。<a id="a-KH"></a>上极三德下至三道。<a id="a-KI"></a>不增不减无二无别。<a id="a-KJ"></a>即异而同也。<a id="a-KK"></a>迷解智行因果自他。<a id="a-KL"></a>至同归处名义不滥。<a id="a-KM"></a>即同而异也。<a id="a-KN"></a>终日同终日异。<a id="a-KO"></a>用十同异以为初门。<a id="a-KP"></a>从门入者。<a id="a-KQ"></a>则于一切同异无碍。<a id="a-KR"></a>如风行空。<a id="a-KS"></a>能于一法解一切法。<a id="a-KT"></a>若同若异能于百法解一切法。<a id="a-KU"></a>千法万法河沙尘数。<a id="a-KV"></a>各解一切。<a id="a-KW"></a>若同若异故云亦如是。<a id="a-KX"></a>二引诸经圆证。<a id="a-KY"></a>一法门者。<a id="a-KZ"></a>趣举一法摄无量法。<a id="a-Ka"></a>故云眷属。<a id="a-Kb"></a>彼彼摄法亦复如是。<a id="a-Kc"></a>此经云。<a id="a-Kd"></a>于一切法含受一切法。<a id="a-Ke"></a>以此例之。<a id="a-Kf"></a>一切诸法。<a id="a-Kg"></a>皆譬众香之丸随色之珠。<a id="a-Kh"></a>地具四微海容诸水。<a id="a-Ki"></a>若同若异合法可知。<a id="a-Kj"></a>三设问答显益。<a id="a-Kk"></a>问意者如前三德。<a id="a-Kl"></a>尊重名三宝。<a id="a-Km"></a>不生不灭名三涅槃。<a id="a-Kn"></a>乃至通达名三道。<a id="a-Ko"></a>此于一法显一切法。<a id="a-Kp"></a>已自具足。<a id="a-Kq"></a>何用更说三宝等九法及一切法。<a id="a-Kr"></a>皆各能摄一切法耶。<a id="a-Ks"></a>答意者。<a id="a-Kt"></a>其实一法已具一切无所减少。<a id="a-Ku"></a>但为人根宿熏差别。<a id="a-Kv"></a>致令宜乐断证托缘不同。<a id="a-Kw"></a>有闻三德摄一切法得四益者。<a id="a-Kx"></a>乃至有闻三道摄一切法得四益者。<a id="a-Ky"></a>故须遍说能益多机。<a id="a-Kz"></a>一说下明于遍说。<a id="a-L0"></a>令彼一人生一切解。<a id="a-L1"></a>圆顿根性闻说一法尚解一切。<a id="a-L2"></a>若闻诸法妙解愈明。<a id="a-L3"></a>能知佛意。<a id="a-L4"></a>佛是一切智人。<a id="a-L5"></a>故云智者。<a id="a-L6"></a>粗言软语者。<a id="a-L7"></a>大经云。<a id="a-L8"></a>诸佛常软语。<a id="a-L9"></a>为众故说粗。<a id="a-LA"></a>粗言及软语。<a id="a-LB"></a>皆归第一义。<a id="a-LC"></a>然则粗软之言该乎一切。<a id="a-LD"></a>今就十法论者。<a id="a-LE"></a>三道至粗。<a id="a-LF"></a>中八相望三德至软。<a id="a-LG"></a>既约圆说。<a id="a-LH"></a>一一互融法法高广。<a id="a-LI"></a>故令闻者入第一义及无违诤也。</p>
 </body>
</html>