<!doctype html>
<html id="z3IBWan1Nq" data-ver="1126">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经玄义拾遗记卷第五</h1>
  <p id="a2">四观三般若三。<a id="a-3"></a>初标。<a id="a-4"></a>二释三。<a id="a-5"></a>初约圆总举。<a id="a-6"></a>总举一心空假中三。<a id="a-7"></a>是三般若。<a id="a-8"></a>何者下略示三相。<a id="a-9"></a>以即一而多示假相。<a id="a-A"></a>即多而一示空相。<a id="a-B"></a>非一非多示中相。<a id="a-C"></a>于一念心而论三相。<a id="a-D"></a>不前不后亦不一时。<a id="a-E"></a>二寄次别释三。<a id="a-F"></a>初假次空后中。<a id="a-G"></a>初一心一切心别示假也。<a id="a-H"></a>假在初者。<a id="a-I"></a>假有二种。<a id="a-J"></a>若在空后即建立假。<a id="a-K"></a>若在空前即生死假。<a id="a-L"></a>欲明凡夫从心生过。<a id="a-M"></a>警于初学。<a id="a-N"></a>有漏之心念念常造六道三障。<a id="a-O"></a>令知其过动习空中。<a id="a-P"></a>以求出离。<a id="a-Q"></a>故于三观示假在前。<a id="a-R"></a>日夜常生无量众生者。<a id="a-S"></a>谓一业成百千万生受报不尽。<a id="a-T"></a>一一果报皆有假名。<a id="a-U"></a>如诸经律所明来报。<a id="a-V"></a>那不自省辄谓无生。<a id="a-W"></a>十二因缘喻如钩锁相续无际。<a id="a-X"></a>故云。<a id="a-Y"></a>一心一切心。<a id="a-Z"></a>此生死假即建立中所治之病。<a id="a-a"></a>举病显药假观立也。<a id="a-b"></a>二一切心一心别示空也。<a id="a-c"></a>既知心有则生诸心。<a id="a-d"></a>欲寂诸心当观心空。<a id="a-e"></a>须约四性检一念心生灭叵得。<a id="a-f"></a>一心既空一切安有。<a id="a-g"></a>故举小火小珠。<a id="a-h"></a>喻一心空。<a id="a-i"></a>烧薪澄海喻一切空。<a id="a-j"></a>故云。<a id="a-k"></a>能观心空。<a id="a-l"></a>从心所生一切诸心无不即空。<a id="a-m"></a>欲明空观其相显故。<a id="a-n"></a>故寄二乘分齐而说。<a id="a-o"></a>三双亡二边故。<a id="a-p"></a>烦恼非一非一切。<a id="a-q"></a>别示中也。<a id="a-r"></a>现前一念若定空者。<a id="a-s"></a>下能舒出一切有心。<a id="a-t"></a>若定有者。<a id="a-u"></a>何能卷归一空心耶。<a id="a-v"></a>不空不有无状无名。<a id="a-w"></a>强称中道。<a id="a-x"></a>复以识智示其边中。<a id="a-y"></a>经云。<a id="a-z"></a>不依识者非真实识。<a id="a-10"></a>是虚妄识。<a id="a-11"></a>凡小依之著有沈空二种之乐也。<a id="a-12"></a>经云。<a id="a-13"></a>依智者非二乘一切智。<a id="a-14"></a>及菩萨道种智。<a id="a-15"></a>是一切种智也。<a id="a-16"></a>故属圆教。<a id="a-17"></a>佛及菩萨达二边中。<a id="a-18"></a>故名求理。<a id="a-19"></a>欲示中道观相明故。<a id="a-1A"></a>故斥二观。<a id="a-1B"></a>其实三谛一心圆照。<a id="a-1C"></a>三依圆对智二。<a id="a-1D"></a>初对智。<a id="a-1E"></a>言如是观者即一心三观者。<a id="a-1F"></a>示三观相须寄次第。<a id="a-1G"></a>为明对破三种惑故。<a id="a-1H"></a>显三谛故。<a id="a-1I"></a>若能一心修此三者。<a id="a-1J"></a>自成圆观。<a id="a-1K"></a>何则顿破三惑则一空一切空也。<a id="a-1L"></a>顿显三谛则一假一切假也。<a id="a-1M"></a>三皆妙故则一中一切中也。<a id="a-1N"></a>此三方是圆三般若。<a id="a-1O"></a>二明圆。<a id="a-1P"></a>据大论文。<a id="a-1Q"></a>三种观智实在一念。<a id="a-1R"></a>体是秘藏故。<a id="a-1S"></a>离前后及并别等。<a id="a-1T"></a>大经依智智体如是。<a id="a-1U"></a>初心依止即名佛行。<a id="a-1V"></a>三结。<a id="a-1W"></a>例如前说。<a id="a-1X"></a>五观三菩提三。<a id="a-1Y"></a>初标。<a id="a-1Z"></a>二释三。<a id="a-1a"></a>初约圆总举。<a id="a-1b"></a>如三般若。<a id="a-1c"></a>二寄次别释。<a id="a-1d"></a>以次第三显圆顿意。<a id="a-1e"></a>亦同前三般若说。<a id="a-1f"></a>但今假观列于空后。<a id="a-1g"></a>复明药病是建立假。<a id="a-1h"></a>又前般若体是三智。<a id="a-1i"></a>但于一念略明修相。<a id="a-1j"></a>不须借义示于观法。<a id="a-1k"></a>今菩提翻道是能通义。<a id="a-1l"></a>又菩提心体是四弘。<a id="a-1m"></a>大集经云。<a id="a-1n"></a>未度者令度。<a id="a-1o"></a>未解者令解。<a id="a-1p"></a>未安者令安。<a id="a-1q"></a>未灭者令灭。<a id="a-1r"></a>四皆度生。<a id="a-1s"></a>令三观中皆云度心数之众生。<a id="a-1t"></a>乃是借彼度他生义。<a id="a-1u"></a>成今三观度已众生。<a id="a-1v"></a>故知附法含托事义。<a id="a-1w"></a>文自为三。<a id="a-1x"></a>初破假入空。<a id="a-1y"></a>先举生死为所破假。<a id="a-1z"></a>即一切心也。<a id="a-20"></a>起非次第故交横缭乱。<a id="a-21"></a>乃举四物喻缭乱相。<a id="a-22"></a>如丝之乱如沙之多。<a id="a-23"></a>如蚕自缚如蛾自然。<a id="a-24"></a>此四喻于世间因果。<a id="a-25"></a>是故总云。<a id="a-26"></a>为苦为恼。<a id="a-27"></a>次若知下正明即空菩提心观。<a id="a-28"></a>若空观相前三识中已曾略示。<a id="a-29"></a>是故今文但云知空。<a id="a-2A"></a>此菩提心度义通义。<a id="a-2B"></a>并约见思即空而说。<a id="a-2C"></a>二破空出假。<a id="a-2D"></a>先举空过。<a id="a-2E"></a>经云。<a id="a-2F"></a>空乱意等者。<a id="a-2G"></a>经即涅灭斥小之文。<a id="a-2H"></a>小乘诠空为寂灭之理。<a id="a-2I"></a>以有为妄乱。<a id="a-2J"></a>大乘诠中为寂灭性。<a id="a-2K"></a>乃以空有俱为乱意。<a id="a-2L"></a>虽离有乱仍被空乱。<a id="a-2M"></a>今修观时心若着空。<a id="a-2N"></a>即指此心数为空乱意众生。<a id="a-2O"></a>此空心数望彼见思。<a id="a-2P"></a>而得名智。<a id="a-2Q"></a>今论假观此智是乱。<a id="a-2R"></a>故云智乱甚盲闇。<a id="a-2S"></a>小乘证空得三无为。<a id="a-2T"></a>谓择灭无为非择灭无为虚空无为。<a id="a-2U"></a>此处灭心。<a id="a-2V"></a>菩提善根不得生长。<a id="a-2W"></a>故斥为坑。<a id="a-2X"></a>是大乘怨鸟者。<a id="a-2Y"></a>大论三十云。<a id="a-2Z"></a>譬如空泽有树名奢摩黎。<a id="a-2a"></a>枝觚广大众鸟集宿。<a id="a-2b"></a>一鸽后至住一枝上。<a id="a-2c"></a>枝觚即时为之而折。<a id="a-2d"></a>泽神问言。<a id="a-2e"></a>鹇鹫皆能任持。<a id="a-2f"></a>何至小鸟便不自胜。<a id="a-2g"></a>树神答云。<a id="a-2h"></a>此鸟从我怨家树来。<a id="a-2i"></a>食彼树子来栖我上。<a id="a-2j"></a>或当放粪子堕地者。<a id="a-2k"></a>恶树复生为害必大。<a id="a-2l"></a>是故怀忧。<a id="a-2m"></a>宁舍一枝所全者大。<a id="a-2n"></a>菩萨摩诃萨亦复如是。<a id="a-2o"></a>于诸外道天魔等。<a id="a-2p"></a>无如是畏而畏二乘。<a id="a-2q"></a>二乘于菩萨边亦如彼鸟。<a id="a-2r"></a>坏彼大乘心永灭佛乘心。<a id="a-2s"></a>今取此义明破空出假成菩提观。<a id="a-2t"></a>次若真下正明假观菩提心相。<a id="a-2u"></a>真即假故依空建立也。<a id="a-2v"></a>此菩提心度义通义。<a id="a-2w"></a>并就尘沙即假而说。<a id="a-2x"></a>凡论假观不出三义。<a id="a-2y"></a>谓知病识药应病授药令得服行。<a id="a-2z"></a>今从分别下。<a id="a-30"></a>以四分别明四悉檀。<a id="a-31"></a>寄此四悉总明三义。<a id="a-32"></a>可不不同即世界。<a id="a-33"></a>时宜生善是为人。<a id="a-34"></a>以药治病即对治。<a id="a-35"></a>逗机会理是第一义。<a id="a-36"></a>此四明了即假观成也。<a id="a-37"></a>三破边入中。<a id="a-38"></a>先举二观未免生过。<a id="a-39"></a>今为所舍。<a id="a-3A"></a>而以见思及尘沙惑。<a id="a-3B"></a>为浮沉病。<a id="a-3C"></a>空假乃为二病之药。<a id="a-3D"></a>以病偏增故药偏用。<a id="a-3E"></a>药存成病着。<a id="a-3F"></a>若堕二边增无明病。<a id="a-3G"></a>故须两舍。<a id="a-3H"></a>次非空下。<a id="a-3I"></a>正明中道菩提心观。<a id="a-3J"></a>此中度义通义皆约无明即中而说。<a id="a-3K"></a>心无能所。<a id="a-3L"></a>名不住法。<a id="a-3M"></a>此法方可住于中道。<a id="a-3N"></a>三依圆对法二。<a id="a-3O"></a>初明圆。<a id="a-3P"></a>说欲相显须寄次第。<a id="a-3Q"></a>观就理融则无前后。<a id="a-3R"></a>前三般若已明其意。<a id="a-3S"></a>二对法。<a id="a-3T"></a>今三菩提就异名说。<a id="a-3U"></a>真性菩提三皆妙绝故。<a id="a-3V"></a>亦名无上。<a id="a-3W"></a>实智菩提三皆荡相故。<a id="a-3X"></a>亦名清净。<a id="a-3Y"></a>方便菩提三皆自在逗会无遗故。<a id="a-3Z"></a>亦名究竟。<a id="a-3a"></a>三在一心故三各三。<a id="a-3b"></a>以体融故发即俱发。<a id="a-3c"></a>是故当体名金光明。<a id="a-3d"></a>三结。<a id="a-3e"></a>如前。<a id="a-3f"></a>六观三大乘三。<a id="a-3g"></a>初标。<a id="a-3h"></a>二释三。<a id="a-3i"></a>初总立观法。<a id="a-3j"></a>二约境明观。<a id="a-3k"></a>附三大乘修圆三观。<a id="a-3l"></a>必须境观义符于乘。<a id="a-3m"></a>以乘是运义。<a id="a-3n"></a>三种大乘无法不运。<a id="a-3o"></a>性既具运故逆顺修法尔而运今体逆修。<a id="a-3p"></a>念念四运。<a id="a-3q"></a>运运即性。<a id="a-3r"></a>性是三谛乃成三观。<a id="a-3s"></a>顺修妙运此文分三。<a id="a-3t"></a>初明四运为境观一念者。<a id="a-3u"></a>趣举一念也。<a id="a-3v"></a>心随境迁起灭更运故一一念无不四运。<a id="a-3w"></a>从未至已终而复始。<a id="a-3x"></a>凡愚不觉为运所迁。<a id="a-3y"></a>故以闭目喻凡不觉。<a id="a-3z"></a>舟行喻于四运心疾。<a id="a-40"></a>二明三运为观。<a id="a-41"></a>圆教行者知刹那心。<a id="a-42"></a>性是秘藏。<a id="a-43"></a>秘藏遍含未始暂缺。<a id="a-44"></a>故无一运非空假中。<a id="a-45"></a>得此意者四运愈迁三观弥进。<a id="a-46"></a>故止观云。<a id="a-47"></a>薪多火盛风益求罗。<a id="a-48"></a>所以大师常示众云。<a id="a-49"></a>实心系实境。<a id="a-4A"></a>实缘次第生。<a id="a-4B"></a>实实迭相注。<a id="a-4C"></a>自然入实理。<a id="a-4D"></a>实心系实境者。<a id="a-4E"></a>三观系三谛也。<a id="a-4F"></a>实缘次第生者。<a id="a-4G"></a>四运迭迁也。<a id="a-4H"></a>四运是境。<a id="a-4I"></a>境为观缘。<a id="a-4J"></a>如薪助火。<a id="a-4K"></a>实实迭相注者。<a id="a-4L"></a>三观实心注三谛实境。<a id="a-4M"></a>此之实境还注实心。<a id="a-4N"></a>相注不已。<a id="a-4O"></a>自然从于观行相似。<a id="a-4P"></a>得入初住实理之中。<a id="a-4Q"></a>此乃以三观运运于四运。<a id="a-4R"></a>亦是四运之运运三观运。<a id="a-4S"></a>皆得名为以运运运。<a id="a-4T"></a>三明对失显得若迷三谛但随四运。<a id="a-4U"></a>则生死无穷。<a id="a-4V"></a>若观四观即是三谛。<a id="a-4W"></a>则涅槃在即。<a id="a-4X"></a>三以观对乘二。<a id="a-4Y"></a>初约法对。<a id="a-4Z"></a>三乘为大车。<a id="a-4a"></a>三谛是道场。<a id="a-4b"></a>不动而运。<a id="a-4c"></a>无到而到。<a id="a-4d"></a>二约人叹。<a id="a-4e"></a>三乘即一乘等者。<a id="a-4f"></a>理乘为车体。<a id="a-4g"></a>故高广无过。<a id="a-4h"></a>随乘为白牛。<a id="a-4i"></a>故行疾如风。<a id="a-4j"></a>得乘为具度。<a id="a-4k"></a>故庄严绝比。<a id="a-4l"></a>虽三而一虽一而三。<a id="a-4m"></a>此微妙乘乃是观行。<a id="a-4n"></a>观音普贤大人所乘。<a id="a-4o"></a>故名为大。<a id="a-4p"></a>三结。<a id="a-4q"></a>如上。<a id="a-4r"></a>七观三身三。<a id="a-4s"></a>初标。<a id="a-4t"></a>二释三初立观显法。<a id="a-4u"></a>二约心明观。<a id="a-4v"></a>于一念心修三身观。<a id="a-4w"></a>必须境观皆有身义。<a id="a-4x"></a>故先明一心能起十界。<a id="a-4y"></a>即显一念具十界身。<a id="a-4z"></a>次于十界即起三观。<a id="a-50"></a>则彰十界无不三身。<a id="a-51"></a>初文为三。<a id="a-52"></a>初明十相今家妙解华严心造。<a id="a-53"></a>乃有二义。<a id="a-54"></a>一者理造造即是具。<a id="a-55"></a>二者事造通于三世。<a id="a-56"></a>造于十界。<a id="a-57"></a>谓过造于现。<a id="a-58"></a>过现造当。<a id="a-59"></a>现造于现。<a id="a-5A"></a>皆由理具方有事造。<a id="a-5B"></a>故十界身一一皆是全性起修。<a id="a-5C"></a>虽全是性而因成感果无少差忒。<a id="a-5D"></a>如破戒心成。<a id="a-5E"></a>能造地狱种种苦具。<a id="a-5F"></a>宿豫严待。<a id="a-5G"></a>故十界身皆有假实及以依报。<a id="a-5H"></a>无有一物从外而起。<a id="a-5I"></a>二辨难易。<a id="a-5J"></a>良以众生无始熏习。<a id="a-5K"></a>恶多善少。<a id="a-5L"></a>致令心念多缘恶身。<a id="a-5M"></a>未驾五乘先游四趣。<a id="a-5N"></a>登难坠易。<a id="a-5O"></a>谁曰不然。<a id="a-5P"></a>修观行人于十界心。<a id="a-5Q"></a>常当循省。<a id="a-5R"></a>三结唯心。<a id="a-5S"></a>法譬可见。<a id="a-5T"></a>次文者。<a id="a-5U"></a>于此心境而修三观。<a id="a-5V"></a>显于三身。<a id="a-5W"></a>分三。<a id="a-5X"></a>初空。<a id="a-5Y"></a>五受阴洞达空无所有者。<a id="a-5Z"></a>语出净名。<a id="a-5a"></a>受阴心也。<a id="a-5b"></a>五者五处生受。<a id="a-5c"></a>谓受有受无受亦有亦无受非有非无。<a id="a-5d"></a>及受不受。<a id="a-5e"></a>亦名五取阴。<a id="a-5f"></a>观此一阴空无所有。<a id="a-5g"></a>则令十界皆不可得。<a id="a-5h"></a>翻地喻心。<a id="a-5i"></a>空草木顷尽一切身空。<a id="a-5j"></a>二假。<a id="a-5k"></a>若就一念观十界空。<a id="a-5l"></a>已具三谛。<a id="a-5m"></a>今斥空者。<a id="a-5n"></a>欲显假观立法功。<a id="a-5o"></a>故复虑圆人退大取小。<a id="a-5p"></a>故寄二乘斥空灰寂。<a id="a-5q"></a>空心不能起十界应。<a id="a-5r"></a>乃彰假观无身不现。<a id="a-5s"></a>言同六道者。<a id="a-5t"></a>必是文误。<a id="a-5u"></a>此文自云为现佛身及三乘故。<a id="a-5v"></a>三中二。<a id="a-5w"></a>初着二斥偏。<a id="a-5x"></a>斥意亦同假观斥空。<a id="a-5y"></a>二亡三显中。<a id="a-5z"></a>问正为明中中何须亡。<a id="a-60"></a>答末陀摩经自注云。<a id="a-61"></a>末者莫义。<a id="a-62"></a>陀摩者中义。<a id="a-63"></a>莫着中道也。<a id="a-64"></a>释签据此立中道义。<a id="a-65"></a>故知亡中方是中观也。<a id="a-66"></a>文中初列十三不得亡于身假。<a id="a-67"></a>亦不得身如下。<a id="a-68"></a>亡于身空如是空义也。<a id="a-69"></a>亦不得身性下。<a id="a-6A"></a>亡于身中性是中义也。<a id="a-6B"></a>空中各合具亡十三。<a id="a-6C"></a>略举初后故云乃至也。<a id="a-6D"></a>语遣情则三谛俱亡。<a id="a-6E"></a>论显理则三谛俱照。<a id="a-6F"></a>八尺身性五胞相性。<a id="a-6G"></a>乃至修性及修者性。<a id="a-6H"></a>身十三法既皆云性。<a id="a-6I"></a>具义善成。<a id="a-6J"></a>且举人身以为语端。<a id="a-6K"></a>理合十身身身十三。<a id="a-6L"></a>一一皆性。<a id="a-6M"></a>则彰十界各具十法。<a id="a-6N"></a>一一即性。<a id="a-6O"></a>就此论忘故毕竟清净。<a id="a-6P"></a>方显十身皆即中道。<a id="a-6Q"></a>三以观对身。<a id="a-6R"></a>三结可解。<a id="a-6S"></a>八观三涅槃三。<a id="a-6T"></a>初标。<a id="a-6U"></a>二释。<a id="a-6V"></a>三种涅槃皆具四德。<a id="a-6W"></a>方名圆极。<a id="a-6X"></a>故今观三。<a id="a-6Y"></a>一一皆成常乐我净。<a id="a-6Z"></a>观法既同乃就三境而辨三相。<a id="a-6a"></a>虽于一境显一涅槃。<a id="a-6b"></a>须知一一无不具三。<a id="a-6c"></a>若不尔者。<a id="a-6d"></a>何能令三皆具四德。<a id="a-6e"></a>此义前文已曾委示。<a id="a-6f"></a>文分为三。<a id="a-6g"></a>初约报心观性净。<a id="a-6h"></a>报心无记本净易彰。<a id="a-6i"></a>心性既寂岂唯寂染。<a id="a-6j"></a>净亦本寂。<a id="a-6k"></a>是故本性不染不净。<a id="a-6l"></a>若可染净性则生灭。<a id="a-6m"></a>故云。<a id="a-6n"></a>染故名生净故名灭。<a id="a-6o"></a>以不生灭四德义成。<a id="a-6p"></a>既云生灭不能毁故常。<a id="a-6q"></a>验于不染不碍不受三句。<a id="a-6r"></a>皆须言生灭避繁故略。<a id="a-6s"></a>具四德故名性。<a id="a-6t"></a>离生灭故名净。<a id="a-6u"></a>故名性净涅槃。<a id="a-6v"></a>二约起心观圆净。<a id="a-6w"></a>妄念烦恼宜观圆净。<a id="a-6x"></a>圆净是智须论破惑。<a id="a-6y"></a>用三正观破三妄念。<a id="a-6z"></a>应三谛性。<a id="a-70"></a>令三妄念不染故净。<a id="a-71"></a>不毁故常。<a id="a-72"></a>不碍故我。<a id="a-73"></a>不受故乐。<a id="a-74"></a>四德显故圆。<a id="a-75"></a>三妄泯故净净故不生圆故不灭。<a id="a-76"></a>故名圆净涅槃。<a id="a-77"></a>三约诸数观方便净。<a id="a-78"></a>诸数造作是故托之。<a id="a-79"></a>观方便净。<a id="a-7A"></a>诸数不行者。<a id="a-7B"></a>不随妄念造生死业。<a id="a-7C"></a>而随正观作不思议业。<a id="a-7D"></a>乃是转于八万尘劳。<a id="a-7E"></a>为八万三昧及总持等。<a id="a-7F"></a>诸数既转故。<a id="a-7G"></a>不毁方便不染方便。<a id="a-7H"></a>不碍方便不受方便。<a id="a-7I"></a>令方便净成四德也。<a id="a-7J"></a>四德益他故名方便。<a id="a-7K"></a>诸数不行故名为净。<a id="a-7L"></a>净故不生方便故不灭。<a id="a-7M"></a>此乃诸数当体成方便净涅槃。<a id="a-7N"></a>三结。<a id="a-7O"></a>可知。<a id="a-7P"></a>九观三宝三。<a id="a-7Q"></a>初标。<a id="a-7R"></a>二释三。<a id="a-7S"></a>初立观显法。<a id="a-7T"></a>二附法明观二。<a id="a-7U"></a>初约谛智及和就名共论三宝。<a id="a-7V"></a>二约修性及和克体各立三宝。<a id="a-7W"></a>二释意者。<a id="a-7X"></a>盖以三宝修性相对。<a id="a-7Y"></a>有开有合。<a id="a-7Z"></a>初则约开论合。<a id="a-7a"></a>故以九义立一三宝。<a id="a-7b"></a>次则约合论开。<a id="a-7c"></a>故就三名立三三宝。<a id="a-7d"></a>初文三。<a id="a-7e"></a>初依经立名。<a id="a-7f"></a>一体三宝。<a id="a-7g"></a>佛名曰觉。<a id="a-7h"></a>法名不觉。<a id="a-7i"></a>僧名和合。<a id="a-7j"></a>二约义释相。<a id="a-7k"></a>此之三宝既与三德同出异名。<a id="a-7l"></a>三德互具一一论三。<a id="a-7m"></a>是故三宝三不孤立。<a id="a-7n"></a>不觉是性余二是修。<a id="a-7o"></a>二修各三一性亦三。<a id="a-7p"></a>性中之三既未觉悟。<a id="a-7q"></a>同名不觉。<a id="a-7r"></a>虽未觉悟理本谛当。<a id="a-7s"></a>故名三谛是为法宝。<a id="a-7t"></a>全性起修成三谛智。<a id="a-7u"></a>既能觉悟故名佛宝。<a id="a-7v"></a>此三觉智与性三谛相应和合。<a id="a-7w"></a>故名僧宝。<a id="a-7x"></a>非三谛法无三智佛。<a id="a-7y"></a>非谛智和无三脱僧。<a id="a-7z"></a>三结归宝义。<a id="a-80"></a>此佛法僧谛智圆极。<a id="a-81"></a>妙用广大实可尊重。<a id="a-82"></a>宝义成就。<a id="a-83"></a>非专极果五即皆然。<a id="a-84"></a>次文分三。<a id="a-85"></a>初约性德三俱不觉。<a id="a-86"></a>三谛在性未起修德觉了智故。<a id="a-87"></a>是故三谛皆名不觉。<a id="a-88"></a>而此三谛性是三德。<a id="a-89"></a>中是法身故当法宝。<a id="a-8A"></a>真是般若故当佛宝。<a id="a-8B"></a>俗是解脱故当僧宝。<a id="a-8C"></a>若其不指迷中三谛为三宝者。<a id="a-8D"></a>何能彰于性摄二修。<a id="a-8E"></a>不以不觉便无佛僧。<a id="a-8F"></a>二约修德三俱是觉。<a id="a-8G"></a>三智在修俱能觉了。<a id="a-8H"></a>是故三宝皆立知名。<a id="a-8I"></a>盖此三智亦是三德。<a id="a-8J"></a>知中之智体是法身。<a id="a-8K"></a>故当法宝。<a id="a-8L"></a>知空之智体是般若故当佛宝。<a id="a-8M"></a>知假之智体是解脱。<a id="a-8N"></a>故当僧宝。<a id="a-8O"></a>不指三智为三宝者。<a id="a-8P"></a>宁知觉智能摄理性及化用耶。<a id="a-8Q"></a>三约相应三俱和合。<a id="a-8R"></a>三智在修故皆属事。<a id="a-8S"></a>三谛在性故皆属理。<a id="a-8T"></a>三谛三智既皆相应。<a id="a-8U"></a>是故约和明于三宝。<a id="a-8V"></a>以由此三亦是三德。<a id="a-8W"></a>故对三宝。<a id="a-8X"></a>中事理和体是法身。<a id="a-8Y"></a>故当法宝。<a id="a-8Z"></a>空事理和体是般若。<a id="a-8a"></a>故当佛宝。<a id="a-8b"></a>假事理和体是解脱。<a id="a-8c"></a>故当僧宝。<a id="a-8d"></a>虽是三德以就谛智相应义故。<a id="a-8e"></a>三俱解脱。<a id="a-8f"></a>若此三义非三宝者。<a id="a-8g"></a>那彰三脱合三谛智。<a id="a-8h"></a>且如今家于谛于智及以解脱。<a id="a-8i"></a>一一须三是何意趣。<a id="a-8j"></a>若读今文观心三宝开合二释生惊疑者。<a id="a-8k"></a>当知未解一家教观三三之意。<a id="a-8l"></a>徒说徒行契证无分。<a id="a-8m"></a>又事理和者。<a id="a-8n"></a>一念十界可分事理若此三智契九界三谛。<a id="a-8o"></a>名与事和。<a id="a-8p"></a>若其三智契佛界三谛。<a id="a-8q"></a>名与理和。<a id="a-8r"></a>事和则有三教三宝。<a id="a-8s"></a>理和则有圆教三宝。<a id="a-8t"></a>一念事理不分而分。<a id="a-8u"></a>其义宛尔。<a id="a-8v"></a>孤山第三意有三三。<a id="a-8w"></a>破此义云。<a id="a-8x"></a>又云中谛不觉名法。<a id="a-8y"></a>真谛不觉名佛。<a id="a-8z"></a>俗谛不觉名僧。<a id="a-90"></a>夫佛陀梵语。<a id="a-91"></a>觉者此言。<a id="a-92"></a>托事成观安得违义。<a id="a-93"></a>岂佛陀翻不觉耶。<a id="a-94"></a>此皆昏醉之谭。<a id="a-95"></a>于理何益乎。<a id="a-96"></a>释曰。<a id="a-97"></a>佛翻为觉人谁不知。<a id="a-98"></a>前科立名。<a id="a-99"></a>不觉名法宝觉名佛宝。<a id="a-9A"></a>和名僧宝。<a id="a-9B"></a>此之名义皎然如日。<a id="a-9C"></a>今重释中次文佛宝三皆云知。<a id="a-9D"></a>岂非觉义以翻于佛。<a id="a-9E"></a>今云。<a id="a-9F"></a>真谛不觉名佛宝。<a id="a-9G"></a>俗谛不觉名僧宝者。<a id="a-9H"></a>盖欲令人解于法宝。<a id="a-9I"></a>即具佛僧。<a id="a-9J"></a>此之三宝以法为主。<a id="a-9K"></a>是故三宝皆言不觉。<a id="a-9L"></a>以由真谛是性德般若。<a id="a-9M"></a>义当于佛。<a id="a-9N"></a>俗是解脱故得名僧。<a id="a-9O"></a>而皆未有觉不觉智。<a id="a-9P"></a>是故三宝通名不觉。<a id="a-9Q"></a>彼人不晓法宝真谛是性般若。<a id="a-9R"></a>故妄破云。<a id="a-9S"></a>不觉翻佛。<a id="a-9T"></a>次佛宝具三皆从知立。<a id="a-9U"></a>僧宝具三皆从和立。<a id="a-9V"></a>故思益云。<a id="a-9W"></a>知觉名佛。<a id="a-9X"></a>知离名法。<a id="a-9Y"></a>知无名僧。<a id="a-9Z"></a>三皆云知。<a id="a-9a"></a>乃于觉义开三宝也。<a id="a-9b"></a>觉义既然。<a id="a-9c"></a>理合不觉及以和义。<a id="a-9d"></a>各开三也。<a id="a-9e"></a>佛世机利不须遍说。<a id="a-9f"></a>如此方名一体三宝。<a id="a-9g"></a>乃与三德无二无别。<a id="a-9h"></a>若不然者。<a id="a-9i"></a>安可一念融妙而观。<a id="a-9j"></a>如此等义若非四辩之亲宣。<a id="a-9k"></a>孰臻三宝之极致。<a id="a-9l"></a>故知正言似反他莫信之。<a id="a-9m"></a>昏醉之诬谅招涂炭矣。<a id="a-9n"></a>十观三德三。<a id="a-9o"></a>初标。<a id="a-9p"></a>二释三。<a id="a-9q"></a>初直列三观。<a id="a-9r"></a>二约观明德二。<a id="a-9s"></a>初正观德二。<a id="a-9t"></a>初约圆示观二。<a id="a-9u"></a>初示观。<a id="a-9v"></a>圆妙三。<a id="a-9w"></a>德体必互具。<a id="a-9x"></a>一一皆三。<a id="a-9y"></a>不纵不横方名秘藏。<a id="a-9z"></a>大师示位虽居五品。<a id="a-A0"></a>能知如来甚深秘藏。<a id="a-A1"></a>即以秘藏为谛为观。<a id="a-A2"></a>融一切境。<a id="a-A3"></a>今体一念性是三德。<a id="a-A4"></a>即以三德而为三观。<a id="a-A5"></a>故明三观一一融摄。<a id="a-A6"></a>三观之首皆言即者。<a id="a-A7"></a>指一念心即三谛故。<a id="a-A8"></a>初云即空非即偏空。<a id="a-A9"></a>乃观一念即圆空也。<a id="a-AA"></a>此空能破三谛相着。<a id="a-AB"></a>故云一空一切空也。<a id="a-AC"></a>言无假无中而不空者。<a id="a-AD"></a>非独空观于法破相。<a id="a-AE"></a>假中亦能于法破相。<a id="a-AF"></a>何者。<a id="a-AG"></a>以空破相即真破俗。<a id="a-AH"></a>以假破相即俗破真。<a id="a-AI"></a>以中破相双遮二边。<a id="a-AJ"></a>此三顿破名毕竟空。<a id="a-AK"></a>空既破相有何积聚。<a id="a-AL"></a>然具三谛不纵不横。<a id="a-AM"></a>即秘密藏。<a id="a-AN"></a>此藏具足常乐我净。<a id="a-AO"></a>名般若德。<a id="a-AP"></a>次云即假非即偏假。<a id="a-AQ"></a>乃观一念即妙假也。<a id="a-AR"></a>此假能立三谛之法。<a id="a-AS"></a>故云一假一切假也。<a id="a-AT"></a>言无空无中而不假者。<a id="a-AU"></a>非独假观能立于法。<a id="a-AV"></a>空中二观亦能立法。<a id="a-AW"></a>何者。<a id="a-AX"></a>以空立法即俗立真。<a id="a-AY"></a>以假立法。<a id="a-AZ"></a>即真立俗。<a id="a-Aa"></a>以中立法。<a id="a-Ab"></a>双照二谛。<a id="a-Ac"></a>此三顿立名为妙假。<a id="a-Ad"></a>既摄三谛不纵不横。<a id="a-Ae"></a>名秘密藏。<a id="a-Af"></a>此藏具足常乐我净。<a id="a-Ag"></a>名解脱德。<a id="a-Ah"></a>次云即中非即但中。<a id="a-Ai"></a>盖指一念即具德中。<a id="a-Aj"></a>此中能妙三谛之法。<a id="a-Ak"></a>故云一中一切中也。<a id="a-Al"></a>言无空无假而不中者。<a id="a-Am"></a>非独中观于法绝待。<a id="a-An"></a>空假亦能当处绝待。<a id="a-Ao"></a>何者。<a id="a-Ap"></a>以空中故真谛绝待。<a id="a-Aq"></a>以假中故俗谛绝待。<a id="a-Ar"></a>以中中故双遮双照俱绝对待。<a id="a-As"></a>此三顿绝名为圆中。<a id="a-At"></a>既摄三谛不纵不横。<a id="a-Au"></a>名秘密藏。<a id="a-Av"></a>此藏具足常乐我净。<a id="a-Aw"></a>名法身德。<a id="a-Ax"></a>此三德观列诸句者。<a id="a-Ay"></a>但在离于偏破偏立及别观中。<a id="a-Az"></a>得此意者。<a id="a-B0"></a>能所既寂言虑都忘。<a id="a-B1"></a>故得名为不思议观。<a id="a-B2"></a>如是方显三德秘藏。<a id="a-B3"></a>二明圆。<a id="a-B4"></a>从一中至无所畏。<a id="a-B5"></a>皆华严文。<a id="a-B6"></a>所言一者。<a id="a-B7"></a>趣举一法也。<a id="a-B8"></a>无量者。<a id="a-B9"></a>一切法也。<a id="a-BA"></a>若以三谛收一切法无有余也。<a id="a-BB"></a>复于三谛随以一谛名之为一。<a id="a-BC"></a>如是一三展转生起。<a id="a-BD"></a>如示观文说。<a id="a-BE"></a>有兹观解。<a id="a-BF"></a>闻一不畏减于三德。<a id="a-BG"></a>闻三不畏增于一实。<a id="a-BH"></a>当知下复以一多而为四句。<a id="a-BI"></a>显不思议。<a id="a-BJ"></a>离纵横等成秘藏观。<a id="a-BK"></a>二寄佛明德二。<a id="a-BL"></a>初明德从观立。<a id="a-BM"></a>佛体命力从三观成。<a id="a-BN"></a>况复体等是空假中。<a id="a-BO"></a>不可分于能成所成。<a id="a-BP"></a>二明德受藏名。<a id="a-BQ"></a>二叹心境二。<a id="a-BR"></a>初据经叹要。<a id="a-BS"></a>诸佛皆具真性实慧方便三种解脱。<a id="a-BT"></a>今但云解脱。<a id="a-BU"></a>亦是一中解多之意。<a id="a-BV"></a>此之三脱与其三德无二无别。<a id="a-BW"></a>但佛法太高初心为难。<a id="a-BX"></a>心佛无差观心则易。<a id="a-BY"></a>是故令于心行中求。<a id="a-BZ"></a>盖众生心即空假中。<a id="a-Ba"></a>中是真性。<a id="a-Bb"></a>空是实慧。<a id="a-Bc"></a>假是方便。<a id="a-Bd"></a>高下虽殊其性不二。<a id="a-Be"></a>故使观心得佛解脱。<a id="a-Bf"></a>今观十法其意皆然。<a id="a-Bg"></a>二例三无差。<a id="a-Bh"></a>他生他佛三德三脱。<a id="a-Bi"></a>己心三德岂与观殊。<a id="a-Bj"></a>三结法归题。<a id="a-Bk"></a>题标三字。<a id="a-Bl"></a>既是三德当体之名。<a id="a-Bm"></a>故以三观对于金等。<a id="a-Bn"></a>义当三观显三德也。<a id="a-Bo"></a>三结。<a id="a-Bp"></a>例前。<a id="a-Bq"></a>三对斥邪空显观心功德三。<a id="a-Br"></a>初叙彼邪空。<a id="a-Bs"></a>今立观法皆依佛言。<a id="a-Bt"></a>佛令依经修观契理。<a id="a-Bu"></a>复教设像托似观真。<a id="a-Bv"></a>经诠佛心。<a id="a-Bw"></a>像写佛质。<a id="a-Bx"></a>此二不敬观何由成。<a id="a-By"></a>今作理观以为正修。<a id="a-Bz"></a>恭敬事仪用为助道。<a id="a-C0"></a>世间愚者不知此意。<a id="a-C1"></a>妄执痴空。<a id="a-C2"></a>见今观心。<a id="a-C3"></a>复敬经像谓乖平等。<a id="a-C4"></a>难今修观三身不成。<a id="a-C5"></a>乃执佛经及以佛像。<a id="a-C6"></a>同余纸木。<a id="a-C7"></a>我于经像不生敬心。<a id="a-C8"></a>于余纸木不生慢心。<a id="a-C9"></a>自行化他三身义足。<a id="a-CA"></a>以此痴空。<a id="a-CB"></a>毁今正助合修之行。<a id="a-CC"></a>二以事对破。<a id="a-CD"></a>彼执痴空词既虚诞。<a id="a-CE"></a>故但以三事验其恚慢。<a id="a-CF"></a>三身不成。<a id="a-CG"></a>初破平等义不成。<a id="a-CH"></a>汝于庙敕既须敬畏。<a id="a-CI"></a>于佛经像何以轻慢。<a id="a-CJ"></a>畏慢既起诸使炽然。<a id="a-CK"></a>平等不成法身安在。<a id="a-CL"></a>二破智慧不成。<a id="a-CM"></a>师学两分憎爱俱立。<a id="a-CN"></a>既生憎爱验是愚痴。<a id="a-CO"></a>愚痴非智报身则失。<a id="a-CP"></a>三破化他不成。<a id="a-CQ"></a>痴空非智方便则缚。<a id="a-CR"></a>执凡愚见生憎上心。<a id="a-CS"></a>我慢相传师徒必堕。<a id="a-CT"></a>三毒邪气转入他心。<a id="a-CU"></a>化益全无。<a id="a-CV"></a>应身何在。<a id="a-CW"></a>二明今观德。<a id="a-CX"></a>邪空之辈妄毁观心。<a id="a-CY"></a>以事验之其过略尔。<a id="a-CZ"></a>今立观心。<a id="a-Ca"></a>复敬经像有何功德。<a id="a-Cb"></a>略论有二。<a id="a-Cc"></a>所谓有方便慧。<a id="a-Cd"></a>有慧方便。<a id="a-Ce"></a>此二俱解为三身因。<a id="a-Cf"></a>即显痴空二种俱缚。<a id="a-Cg"></a>非三身本。<a id="a-Ch"></a>二功德者。<a id="a-Ci"></a>于凡夫位修圆实慧。<a id="a-Cj"></a>以敬经像方便资故令慧不缚。<a id="a-Ck"></a>以不缚慧导恭敬善诫劝众生。<a id="a-Cl"></a>故复能令方便不缚。<a id="a-Cm"></a>三身因者。<a id="a-Cn"></a>有慧方便能成应身。<a id="a-Co"></a>有方便慧能成报身。<a id="a-Cp"></a>所显实相即是法身。<a id="a-Cq"></a>岂同痴空立三身耶。<a id="a-Cr"></a>二约义重明二字。<a id="a-Cs"></a>真谛所译七卷别名。<a id="a-Ct"></a>金光明下复安帝王。<a id="a-Cu"></a>今之谶经唯标三字。<a id="a-Cv"></a>故前文云。<a id="a-Cw"></a>若依四卷题但作三字。<a id="a-Cx"></a>无帝王两字。<a id="a-Cy"></a>若依经文有经王之义。<a id="a-Cz"></a>若说不说俱亦无妨。<a id="a-D0"></a>大师释题前虽据文且论三字。<a id="a-D1"></a>今复约义重明帝王。<a id="a-D2"></a>故翻译章备举真谛华梵二文而言。<a id="a-D3"></a>此师译题最为委悉。<a id="a-D4"></a>乃是作今重释张本也。<a id="a-D5"></a>释中先约真谛解。<a id="a-D6"></a>真谛译此经后。<a id="a-D7"></a>以统摄义释帝王字。<a id="a-D8"></a>乃将三身分对三经。<a id="a-D9"></a>意云。<a id="a-DA"></a>诸经各说一身。<a id="a-DB"></a>此经具有三身名义。<a id="a-DC"></a>故能统摄华严等经。<a id="a-DD"></a>是故得帝王之目。<a id="a-DE"></a>分割三身优劣大教。<a id="a-DF"></a>具如疏斥。<a id="a-DG"></a>必是赴机且作此释耳。<a id="a-DH"></a>二明今师释二。<a id="a-DI"></a>初明应具三义三。<a id="a-DJ"></a>初标名略示。<a id="a-DK"></a>欲约教观圆对三法。<a id="a-DL"></a>故示帝王必具慧义。<a id="a-DM"></a>即以神谋圣策。<a id="a-DN"></a>并帝是贵极。<a id="a-DO"></a>王是朝会。<a id="a-DP"></a>合成三义。<a id="a-DQ"></a>谓帝慧王。<a id="a-DR"></a>二释出三义。<a id="a-DS"></a>此义于他仍是譬喻。<a id="a-DT"></a>若据今师皆是当体。<a id="a-DU"></a>三引经证成。<a id="a-DV"></a>初取所游深广法性。<a id="a-DW"></a>证贵极义。<a id="a-DX"></a>若从能游乃属慧义。<a id="a-DY"></a>次闻者思惟。<a id="a-DZ"></a>虽在于因。<a id="a-Da"></a>然其初心即用果智。<a id="a-Db"></a>此显圆宗因果不二。<a id="a-Dc"></a>甘露虽理从能开入。<a id="a-Dd"></a>及能处食。<a id="a-De"></a>皆是圣智雄略之义。<a id="a-Df"></a>诸佛菩萨。<a id="a-Dg"></a>以朝会故佛得常住。<a id="a-Dh"></a>菩萨庄严乃至诸河焦干希有事现是利益义。<a id="a-Di"></a>孤山第四事误。<a id="a-Dj"></a>破此文也。<a id="a-Dk"></a>而言事误有四。<a id="a-Dl"></a>其一云。<a id="a-Dm"></a>夫附法成观。<a id="a-Dn"></a>只观前文所谭法相。<a id="a-Do"></a>且此文唯释识本三字之题。<a id="a-Dp"></a>及以观心反用真谛立题帝王二字。<a id="a-Dq"></a>其二云。<a id="a-Dr"></a>厥或直用犹可从容。<a id="a-Ds"></a>况复擅加慧字。<a id="a-Dt"></a>其三云。<a id="a-Du"></a>又加其帝王二字之闻。<a id="a-Dv"></a>而云帝慧王。<a id="a-Dw"></a>如至尊之号可以文武圣神等字。<a id="a-Dx"></a>于皇帝二字中间着邪。<a id="a-Dy"></a>其四云。<a id="a-Dz"></a>又云。<a id="a-E0"></a>慧者是神谋圣策。<a id="a-E1"></a>帝则贵极至尊。<a id="a-E2"></a>王则万国朝会。<a id="a-E3"></a>此解释者。<a id="a-E4"></a>出于经乎备于史乎。<a id="a-E5"></a>载于子乎见于集乎。<a id="a-E6"></a>苟四者不谭则是胸臆谬说。<a id="a-E7"></a>智者圣师岂其然乎。<a id="a-E8"></a>今释其一者。<a id="a-E9"></a>大师重明帝王之义。<a id="a-EA"></a>甚非径庭。<a id="a-EB"></a>先叙真谛局解次陈今之正义。<a id="a-EC"></a>今义又二。<a id="a-ED"></a>初明应具三义。<a id="a-EE"></a>次依三义解释。<a id="a-EF"></a>释中自有二意。<a id="a-EG"></a>初约教义释二。<a id="a-EH"></a>约观行释。<a id="a-EI"></a>教观显然如指诸掌。<a id="a-EJ"></a>是前文已用教观。<a id="a-EK"></a>释其谶译三字题讫。<a id="a-EL"></a>今复用教观。<a id="a-EM"></a>解真谛译。<a id="a-EN"></a>帝王二字何曾但附谶译三字之法。<a id="a-EO"></a>而约真谛二字明观。<a id="a-EP"></a>若观此破尚读文不委。<a id="a-EQ"></a>况观道深致何劳拟议乎。<a id="a-ER"></a>释其二者。<a id="a-ES"></a>今师解经要在显义。<a id="a-ET"></a>以真谛所译。<a id="a-EU"></a>文虽标二义合具三。<a id="a-EV"></a>如世帝王岂不具慧。<a id="a-EW"></a>故云。<a id="a-EX"></a>今明帝王应具三义也。<a id="a-EY"></a>立此三义为能诠名。<a id="a-EZ"></a>以召所诠十种三法。<a id="a-Ea"></a>以三召三令理可识。<a id="a-Eb"></a>至唐义净重译此经。<a id="a-Ec"></a>名最胜王。<a id="a-Ed"></a>果符大师所立三义。<a id="a-Ee"></a>极尊释帝与最义同。<a id="a-Ef"></a>慧之圣神与胜义合。<a id="a-Eg"></a>以新译验三义宛然。<a id="a-Eh"></a>况约义加文显有其例。<a id="a-Ei"></a>如今文句释经五戒。<a id="a-Ej"></a>欲令义显。<a id="a-Ek"></a>乃于各各忿诤之下。<a id="a-El"></a>加于人人不信之句。<a id="a-Em"></a>财物损耗之下。<a id="a-En"></a>复加亏失礼度之文。<a id="a-Eo"></a>何不破擅加二句。<a id="a-Ep"></a>使令文句成讹说耶。<a id="a-Eq"></a>释其三者。<a id="a-Er"></a>今明帝王具慧义者。<a id="a-Es"></a>意用三名诠乎三法。<a id="a-Et"></a>以十三法唯有三宝。<a id="a-Eu"></a>佛在于初。<a id="a-Ev"></a>八种皆同三德次第。<a id="a-Ew"></a>今欲准此。<a id="a-Ex"></a>帝诠法身。<a id="a-Ey"></a>慧诠般若。<a id="a-Ez"></a>王诠解脱。<a id="a-F0"></a>顺所诠故。<a id="a-F1"></a>故安慧字居二之间。<a id="a-F2"></a>大师宣扬多从义便。<a id="a-F3"></a>释妙法则先法次妙。<a id="a-F4"></a>释观世则先世后观。<a id="a-F5"></a>以今重明帝等三义。<a id="a-F6"></a>乃是法性当体之名。<a id="a-F7"></a>尚非譬喻。<a id="a-F8"></a>安得全同皇帝尊号。<a id="a-F9"></a>况复自云帝王合具慧义。<a id="a-FA"></a>非谓令将经题添于慧字。<a id="a-FB"></a>那忽掩其义而责其字。<a id="a-FC"></a>深见人情也。<a id="a-FD"></a>释其四者。<a id="a-FE"></a>若谓解释帝等三义。<a id="a-FF"></a>非经史子集。<a id="a-FG"></a>即后人擅加者。<a id="a-FH"></a>且如忏摩梵语悔过华言。<a id="a-FI"></a>今经文句不分华梵。<a id="a-FJ"></a>直以首释于忏。<a id="a-FK"></a>伏释于悔。<a id="a-FL"></a>及黑白等五义释之。<a id="a-FM"></a>又以鉴义训于梵音。<a id="a-FN"></a>此等出何经论典籍。<a id="a-FO"></a>何不责其文无所出。<a id="a-FP"></a>令皆成谬。<a id="a-FQ"></a>岂非大师善巧说法。<a id="a-FR"></a>务在显理以开人心。<a id="a-FS"></a>又既云。<a id="a-FT"></a>智者圣师也。<a id="a-FU"></a>所说名教固非凡情俗学所能逮及。<a id="a-FV"></a>安得齐我之闻见斥圣之辩才。<a id="a-FW"></a>巫蛊之言谁当信受。<a id="a-FX"></a>二依三义解释二初约教义释二。<a id="a-FY"></a>初明十种三法皆具三义。<a id="a-FZ"></a>问前以十种三法释金光明。<a id="a-Fa"></a>其义已显。<a id="a-Fb"></a>今那更将十种三法。<a id="a-Fc"></a>释帝慧王。<a id="a-Fd"></a>且尊重名金。<a id="a-Fe"></a>照了名光。<a id="a-Ff"></a>应益名明与今贵义慧义及朝会义。<a id="a-Fg"></a>道理无殊。<a id="a-Fh"></a>何须用此重对十法。<a id="a-Fi"></a>岂非繁芿。<a id="a-Fj"></a>致令往者谓此等文是人谬撰。<a id="a-Fk"></a>有何所以。<a id="a-Fl"></a>须重释耶。<a id="a-Fm"></a>答粗心读文谓为稠沓。<a id="a-Fn"></a>精详其义各有所归。<a id="a-Fo"></a>何者。<a id="a-Fp"></a>前譬喻释。<a id="a-Fq"></a>以金光明为世物象。<a id="a-Fr"></a>可以比况十种三法。<a id="a-Fs"></a>至当体释虽舍喻从法。<a id="a-Ft"></a>但云法性可重名金。<a id="a-Fu"></a>寂照名光。<a id="a-Fv"></a>应益名明。<a id="a-Fw"></a>而且未示十种三法一一当体名金光明。<a id="a-Fx"></a>观心十法虽从当体。<a id="a-Fy"></a>而非约教。<a id="a-Fz"></a>是故今释显从教示。<a id="a-G0"></a>一一三法即贵义慧义及朝会义。<a id="a-G1"></a>皆是当体名帝慧王。<a id="a-G2"></a>虽帝慧王与金光明三义。<a id="a-G3"></a>稍同而前从譬喻今从当体。<a id="a-G4"></a>义势天殊。<a id="a-G5"></a>纵使前后皆从当体。<a id="a-G6"></a>而前文自释金等三义。<a id="a-G7"></a>今释帝等何曾重述。<a id="a-G8"></a>又诸三法若也各具帝慧王义。<a id="a-G9"></a>则令人深信一一三法皆是经王。<a id="a-GA"></a>以即在题非远取义故也。<a id="a-GB"></a>二明十种经王皆能摄法二。<a id="a-GC"></a>初标列。<a id="a-GD"></a>二释相二。<a id="a-GE"></a>初正明摄三。<a id="a-GF"></a>三初摄法门。<a id="a-GG"></a>三道在迷故摄惑。<a id="a-GH"></a>识别名义故摄解。<a id="a-GI"></a>三菩提摄发心行者。<a id="a-GJ"></a>填愿行也。<a id="a-GK"></a>三大乘摄发趣位者。<a id="a-GL"></a>发真趣果位也。<a id="a-GM"></a>乘游四方直至道场故。<a id="a-GN"></a>三德摄理者。<a id="a-GO"></a>果后秘藏究竟理也。<a id="a-GP"></a>前文既明彼彼三法无二无别。<a id="a-GQ"></a>验知一一悉皆互摄。<a id="a-GR"></a>前文既曾委论互义。<a id="a-GS"></a>故今但示各摄相耳二摄众教二。<a id="a-GT"></a>初摄诸部。<a id="a-GU"></a>三道摄净名者。<a id="a-GV"></a>不即三障显三解脱。<a id="a-GW"></a>安得名为不可思议。<a id="a-GX"></a>三识摄楞伽地持等者。<a id="a-GY"></a>以此经论多用三识显事理故。<a id="a-GZ"></a>问经题本是佛世法门。<a id="a-Ga"></a>岂可豫摄灭后论耶。<a id="a-Gb"></a>答今以经题所召法门。<a id="a-Gc"></a>即是诸论所诠之义。<a id="a-Gd"></a>乃以所诠摄于能诠。<a id="a-Ge"></a>故云三识摄地持等。<a id="a-Gf"></a>况诸菩萨。<a id="a-Gg"></a>为显大乘尊经妙义。<a id="a-Gh"></a>故造诸论。<a id="a-Gi"></a>诸论所说违此经耶。<a id="a-Gj"></a>若其不违理应摄属涅槃。<a id="a-Gk"></a>明说一切众生皆有佛性悉当作佛故。<a id="a-Gl"></a>大品等五时教者。<a id="a-Gm"></a>仁王般若云。<a id="a-Gn"></a>大觉世尊前已为我等。<a id="a-Go"></a>说摩诃般若金刚般若天王问大品等般若。<a id="a-Gp"></a>今日如来放大光明。<a id="a-Gq"></a>斯作何事。<a id="a-Gr"></a>至佛定起。<a id="a-Gs"></a>无问自说仁王般若。<a id="a-Gt"></a>仁王对前四种般若。<a id="a-Gu"></a>即当第五。<a id="a-Gv"></a>此五般若说各一时。<a id="a-Gw"></a>故得名为五时教也。<a id="a-Gx"></a>菩提愿行多出方等诸部经故。<a id="a-Gy"></a>理随得三成一大乘。<a id="a-Gz"></a>法华开会故。<a id="a-H0"></a>新译华严合于理智。<a id="a-H1"></a>但名法身。<a id="a-H2"></a>并于垂应以为二身。<a id="a-H3"></a>旧经明义即一而三。<a id="a-H4"></a>故与此经三身相摄。<a id="a-H5"></a>涅槃三宝及以三德大经最显故。<a id="a-H6"></a>问真谛云。<a id="a-H7"></a>三德摄三涅槃正断二乘断见。<a id="a-H8"></a>般若正遣凡夫有着。<a id="a-H9"></a>华严正化始行菩萨。<a id="a-HA"></a>今经通为八位人。<a id="a-HB"></a>故称王也文句破云。<a id="a-HC"></a>作此偏说。<a id="a-HD"></a>无智之人于诸经起轻慢。<a id="a-HE"></a>此义不可。<a id="a-HF"></a>今那得用十种三法分对诸经。<a id="a-HG"></a>却同真谛被破之义。<a id="a-HH"></a>答真谛所释分割三德在于三经。<a id="a-HI"></a>是别异义故为所破。<a id="a-HJ"></a>今以三法非纵横义。<a id="a-HK"></a>摄于一经。<a id="a-HL"></a>摄彼彼经亦复如是。<a id="a-HM"></a>且如大品题称般若。<a id="a-HN"></a>义至三故诸法融净。<a id="a-HO"></a>维摩所说亦名解脱。<a id="a-HP"></a>以具三脱故不思议。<a id="a-HQ"></a>须知今立十种三法。<a id="a-HR"></a>一一三法非纵非横。<a id="a-HS"></a>而高而广。<a id="a-HT"></a>竖彻极果遍收诸法故。<a id="a-HU"></a>以十三分对诸部。<a id="a-HV"></a>如前真谛分于三德。<a id="a-HW"></a>对道前等三种之位。<a id="a-HX"></a>大师广斥。<a id="a-HY"></a>至今自立法性甚深。<a id="a-HZ"></a>乃用十种三法之义。<a id="a-Ha"></a>对本有等三种之位。<a id="a-Hb"></a>故知他将一法以摄一经。<a id="a-Hc"></a>类今三法而摄一经。<a id="a-Hd"></a>山毫相绝。<a id="a-He"></a>学者应审。<a id="a-Hf"></a>若谓不殊太无眉目。<a id="a-Hg"></a>二摄一切。<a id="a-Hh"></a>上诸经论并是大乘。<a id="a-Hi"></a>且举世人共见闻者。<a id="a-Hj"></a>故云当道。<a id="a-Hk"></a>絓犹豫也。<a id="a-Hl"></a>但豫八万四千法藏皆为所摄。<a id="a-Hm"></a>须知八万该乎一代。<a id="a-Hn"></a>无一名义暂离十种三法经王。<a id="a-Ho"></a>故文句云。<a id="a-Hp"></a>于九种经中而得自在。<a id="a-Hq"></a>三摄六位二。<a id="a-Hr"></a>初明十法本位。<a id="a-Hs"></a>苦道有分段变易故。<a id="a-Ht"></a>云一切五阴。<a id="a-Hu"></a>烦恼有通惑别惑。<a id="a-Hv"></a>故云五住。<a id="a-Hw"></a>业有漏无漏等。<a id="a-Hx"></a>故云一切合。<a id="a-Hy"></a>云三识有一切心王心数。<a id="a-Hz"></a>此二是本有位。<a id="a-I0"></a>三因至三涅槃。<a id="a-I1"></a>此六是现有位。<a id="a-I2"></a>三宝三德是当有位。<a id="a-I3"></a>此位前文已委说。<a id="a-I4"></a>故但举三道余皆例知。<a id="a-I5"></a>此说乃是十种三法本分之位也。<a id="a-I6"></a>文略九种本位摄法。<a id="a-I7"></a>故云乃至及注云云。<a id="a-I8"></a>现行印本误将并书云云。<a id="a-I9"></a>而为以字也。</p>
 </body>
</html>