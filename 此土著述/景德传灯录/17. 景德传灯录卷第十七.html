<!doctype html>
<html id="z3IBX2M1cY" data-ver="2229">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第十七</h1>
  <p id="a2">吉州青原山行思禅师法嗣 。</p>
  <p id="a3">第五世下二十六人 。</p>
  <p id="a4">袁州洞山良价禅师法嗣二十六人 洪州云居山道膺禅师 抚州曹山本寂禅师 洞山第二世道全禅师 湖南龙牙山居遁禅师 京兆华严寺休静禅师 京兆蚬子和尚 筠州九峰普满大师 台州幽栖道幽禅师 洞山第三世师虔禅师 洛京白马遁儒禅师 越州干峰和尚 吉州禾山和尚 明州天童山咸启禅师(十一卷有目无传) 潭州宝盖山和尚 益州北院通禅师 高安白水本仁禅师 抚州疏山光仁禅师 澧州钦山文邃禅师(已上一十八人见录) 明州天童山义禅师 太原资圣方禅师 新罗国金藏和尚 益州白禅师 潭州文殊和尚 舒州白水山和尚 邵州西湖和尚 青阳通玄和尚(已上八人无机缘语句不录) 。</p>
  <p id="a5">第六世之一四十三人 。</p>
  <p id="a6">鄂州岩头全豁禅师法嗣九人 台州瑞岩师彦禅师 怀州玄泉彦禅师 吉州灵岩慧宗禅师 福州罗山道闲禅师 福州香溪从范禅师 福州罗源圣寿严禅师(六人见录) 洪州大宁海一禅师 信州鹅湖山韶和尚 洪州大宁讷和尚(已上三人无机缘语句不录) 。</p>
  <p id="a7">洪州感潭资国和尚法嗣一人 安州白兆山志圆禅师(一人见录) 。</p>
  <p id="a8">濠州思明和尚法嗣一人 襄州鹫岭善本禅师(一人见录) 。</p>
  <p id="a9">潭州大光山居诲禅师法嗣一十三人 潭州谷山有缘禅师 潭州龙兴和尚 潭州伏龙山第一世和尚 京兆白云善藏禅师 潭州伏龙山第二世和尚 陕府龙峻山和尚 潭州伏龙山第三世和尚(已上七人见录) 大光山玄禅师 漳州藤霞和尚 宋州净觉和尚 华州崇胜证和尚 鄂州永寿和尚 鄂州灵竹和尚(已上六人无机缘语句不录) 。</p>
  <p id="aA">筠州九峰道虔禅师法嗣一十人 新罗清院和尚 洪州泐潭神党禅师 吉州南源山行修禅师 洪州泐潭明禅师 吉州秋山和尚 洪州泐潭延茂禅师 洪州同安常察禅师 洪州泐潭悟禅师 吉州禾山无殷禅师 洪州泐潭牟和尚(已上十人见录) 。</p>
  <p id="aB">台州涌泉景欣禅师法嗣一人 台州六通院绍禅师(一人见录) 。</p>
  <p id="aC">潭州云盖山志元禅师法嗣三人 云盖山志罕禅师 新罗卧龙和尚 彭州天台和尚(已上三人见录) 。</p>
  <p id="aD">潭州谷山藏禅师法嗣三人 新罗瑞岩和尚 新罗泊严和尚 新罗大岭和尚(已上三人见录) 。</p>
  <p id="aE">潭州中云盖山和尚法嗣一人 云盖山景和尚(一人见录) 。</p>
  <p id="aF">河中府栖岩存寿禅师法嗣一人 道德禅师(一人无机缘语句不录)</p>
  <p id="aG">吉州青原行思禅师第五世。</p>
  <p id="aH">袁州洞山良价禅师法嗣。</p>
  <p id="aI">洪州云居道膺禅师幽州玉田人也。<a id="a-J"></a>姓王氏。<a id="a-K"></a>童丱依师禀教。<a id="a-L"></a>二十五受具于范阳延寿寺。<a id="a-M"></a>本师令习声闻篇聚。<a id="a-N"></a>乃叹曰。<a id="a-O"></a>大丈夫岂可桎梏于律仪耶。<a id="a-P"></a>乃去诣翠微山问道。<a id="a-Q"></a>经三载有云游僧自豫章来。<a id="a-R"></a>盛称洞山价禅师法席。<a id="a-S"></a>师遂造焉。<a id="a-T"></a>洞山问曰阇梨名什么。<a id="a-U"></a>曰道膺。<a id="a-V"></a>洞山云。<a id="a-W"></a>向上更道。<a id="a-X"></a>师云。<a id="a-Y"></a>向上道即不名道膺。<a id="a-Z"></a>洞山曰。<a id="a-a"></a>与吾在云岩时秖对无异也。<a id="a-b"></a>后师问。<a id="a-c"></a>如何是祖师意。<a id="a-d"></a>洞山曰。<a id="a-e"></a>阇梨他后有一把茅盖头。<a id="a-f"></a>忽有人问阇梨如何秖对。<a id="a-g"></a>曰道膺罪过。<a id="a-h"></a>洞山有时谓师曰。<a id="a-i"></a>吾闻思大和尚生倭国作王虚实。<a id="a-j"></a>曰若是思大佛亦不作。<a id="a-k"></a>况乎国王。<a id="a-l"></a>洞山然之。<a id="a-m"></a>一日洞山问。<a id="a-n"></a>什么处去来。<a id="a-o"></a>师曰。<a id="a-p"></a>蹋山来。<a id="a-q"></a>洞山曰。<a id="a-r"></a>阿那个山堪住。<a id="a-s"></a>曰阿那个山不堪住。<a id="a-t"></a>洞山曰。<a id="a-u"></a>恁么即国内总被阇梨占却也。<a id="a-v"></a>曰不然。<a id="a-w"></a>洞山曰。<a id="a-x"></a>恁么即子得个入路。<a id="a-y"></a>曰无路。<a id="a-z"></a>洞山曰。<a id="a-10"></a>若无路争得与老僧相见。<a id="a-11"></a>曰若有路即与和尚隔生去也。<a id="a-12"></a>洞山曰。<a id="a-13"></a>此子已后千人万人把不住。<a id="a-14"></a>师随洞山渡水。<a id="a-15"></a>洞山问水深浅。<a id="a-16"></a>曰不湿。<a id="a-17"></a>洞山曰。<a id="a-18"></a>粗人。<a id="a-19"></a>曰请师道。<a id="a-1A"></a>洞山曰。<a id="a-1B"></a>不干。<a id="a-1C"></a>洞山谓师曰。<a id="a-1D"></a>昔南泉问讲弥勒下生经僧曰。<a id="a-1E"></a>弥勒什么时下生。<a id="a-1F"></a>曰见在天宫当来下生。<a id="a-1G"></a>南泉曰。<a id="a-1H"></a>天上无弥勒地下无弥勒。<a id="a-1I"></a>师随举而问曰。<a id="a-1J"></a>只如天上无弥勒地下无弥勒。<a id="a-1K"></a>未审谁与安字。<a id="a-1L"></a>洞山直得禅床震动乃曰。<a id="a-1M"></a>膺阇梨。<a id="a-1N"></a>师合酱次洞山问。<a id="a-1O"></a>作什么。<a id="a-1P"></a>师曰。<a id="a-1Q"></a>合酱。<a id="a-1R"></a>洞山曰。<a id="a-1S"></a>用多少盐。<a id="a-1T"></a>曰旋入。<a id="a-1U"></a>洞山曰。<a id="a-1V"></a>作何滋味。<a id="a-1W"></a>师曰得。<a id="a-1X"></a>洞山问。<a id="a-1Y"></a>大阐提人杀父害母出佛身血破和合僧。<a id="a-1Z"></a>如是种种孝养何在。<a id="a-1a"></a>师曰。<a id="a-1b"></a>始得孝养。<a id="a-1c"></a>自尔洞山许之为室中领袖。<a id="a-1d"></a>初止三峰其化未广。<a id="a-1e"></a>后开云居山四众臻萃。<a id="a-1f"></a>一日上堂。<a id="a-1g"></a>因举古人云。<a id="a-1h"></a>地狱未是苦。<a id="a-1i"></a>向此衣服下不明大事失却。<a id="a-1j"></a>最苦。<a id="a-1k"></a>师乃谓众曰。<a id="a-1l"></a>汝等既在这个行。<a id="a-1m"></a>流十分去。<a id="a-1n"></a>九不较多也。<a id="a-1o"></a>更着些力便是上坐不屈平生。<a id="a-1p"></a>行脚不孤负丛林。<a id="a-1q"></a>古人道。<a id="a-1r"></a>欲得保任此事。<a id="a-1s"></a>须向高高山顶立深深水底行。<a id="a-1t"></a>方有些子气力。<a id="a-1u"></a>汝若大事未办。<a id="a-1v"></a>且须履践玄途。<a id="a-1w"></a>问如何是沙门所重。<a id="a-1x"></a>师曰。<a id="a-1y"></a>心识不到处。<a id="a-1z"></a>问佛与祖有何阶级。<a id="a-20"></a>师曰。<a id="a-21"></a>俱是阶级。<a id="a-22"></a>问如何是西来意。<a id="a-23"></a>师曰。<a id="a-24"></a>古路不逢人。<a id="a-25"></a>可观上座问。<a id="a-26"></a>的罢标指请师速接。<a id="a-27"></a>师曰。<a id="a-28"></a>即今作么生。<a id="a-29"></a>观曰。<a id="a-2A"></a>道即不无莫领话好。<a id="a-2B"></a>师曰。<a id="a-2C"></a>何必阇梨问如何是口诀。<a id="a-2D"></a>师曰。<a id="a-2E"></a>近前来向汝道。<a id="a-2F"></a>僧近前曰。<a id="a-2G"></a>请师道。<a id="a-2H"></a>师曰也知也知。<a id="a-2I"></a>师掷痒和问。<a id="a-2J"></a>众还会么。<a id="a-2K"></a>众曰。<a id="a-2L"></a>不会。<a id="a-2M"></a>师曰。<a id="a-2N"></a>趁雀儿也不会。<a id="a-2O"></a>问如何得不恼乱和尚。<a id="a-2P"></a>师曰与我唤处德来。<a id="a-2Q"></a>僧遂去唤来。<a id="a-2R"></a>师曰。<a id="a-2S"></a>与我闭却门。<a id="a-2T"></a>问马祖出八十八人善知识。<a id="a-2U"></a>未审和尚出多少人。<a id="a-2V"></a>师展手示之。<a id="a-2W"></a>问如何是向上人行履处。<a id="a-2X"></a>师曰。<a id="a-2Y"></a>天下太平。<a id="a-2Z"></a>问游子归家时如何。<a id="a-2a"></a>师曰。<a id="a-2b"></a>且喜归来。<a id="a-2c"></a>曰将何奉献。<a id="a-2d"></a>师曰。<a id="a-2e"></a>朝打三千暮打八百。<a id="a-2f"></a>师谓众曰。<a id="a-2g"></a>如好猎狗。<a id="a-2h"></a>只解寻得有纵迹底。<a id="a-2i"></a>忽遇羚羊挂角。<a id="a-2j"></a>莫道迹气亦不识。<a id="a-2k"></a>僧问。<a id="a-2l"></a>羚羊挂角时如何。<a id="a-2m"></a>师曰。<a id="a-2n"></a>六六三十六。<a id="a-2o"></a>又曰。<a id="a-2p"></a>会么。<a id="a-2q"></a>僧曰。<a id="a-2r"></a>不会。<a id="a-2s"></a>师曰。<a id="a-2t"></a>不见道无踪迹(有僧举似赵州。<a id="a-2u"></a>赵州云。<a id="a-2v"></a>云居师兄犹在。<a id="a-2w"></a>僧乃问。<a id="a-2x"></a>羚羊挂角时如何。<a id="a-2y"></a>赵州云。<a id="a-2z"></a>六六三十六)众僧夜参侍者持灯来。<a id="a-30"></a>见影在壁上有僧便问。<a id="a-31"></a>两个相似时如何。<a id="a-32"></a>师曰。<a id="a-33"></a>一个是影。<a id="a-34"></a>问学人拟欲归乡时如何。<a id="a-35"></a>师曰。<a id="a-36"></a>只遮是。<a id="a-37"></a>新罗僧问。<a id="a-38"></a>佛陀波利见文殊。<a id="a-39"></a>为什么却回去。<a id="a-3A"></a>师曰。<a id="a-3B"></a>只为不将来所以却回去。<a id="a-3C"></a>师谓众曰。<a id="a-3D"></a>学佛法底人如斩钉截铁始得。<a id="a-3E"></a>时一僧出曰。<a id="a-3F"></a>便请和尚钉铁。<a id="a-3G"></a>师曰。<a id="a-3H"></a>口里底是什么。<a id="a-3I"></a>僧问。<a id="a-3J"></a>承教有言。<a id="a-3K"></a>是人先世罪业应堕恶道以今世人轻贱。<a id="a-3L"></a>此意如何。<a id="a-3M"></a>师曰动即应堕恶道。<a id="a-3N"></a>静即为人轻贱(崇寿稠答云。<a id="a-3O"></a>心外有法应堕恶道。<a id="a-3P"></a>守住自己为人轻贱)僧问。<a id="a-3Q"></a>香积之饭什么人得吃。<a id="a-3R"></a>师曰。<a id="a-3S"></a>须知得吃底人。<a id="a-3T"></a>入口也须抉出。<a id="a-3U"></a>有一僧在房内念经。<a id="a-3V"></a>师隔窗问。<a id="a-3W"></a>阇梨念者是什么经。<a id="a-3X"></a>对曰。<a id="a-3Y"></a>维摩经。<a id="a-3Z"></a>师曰。<a id="a-3a"></a>不问维摩经。<a id="a-3b"></a>念者是什么经。<a id="a-3c"></a>其僧从此得入。<a id="a-3d"></a>问孤迥峭巍巍时如何。<a id="a-3e"></a>师曰。<a id="a-3f"></a>孤迥峭巍巍。<a id="a-3g"></a>僧曰。<a id="a-3h"></a>不会。<a id="a-3i"></a>师曰。<a id="a-3j"></a>面前案山子也不会。<a id="a-3k"></a>新罗僧问。<a id="a-3l"></a>是什么得恁么难道。<a id="a-3m"></a>师曰。<a id="a-3n"></a>有什么难道。<a id="a-3o"></a>曰便请和尚道。<a id="a-3p"></a>师曰。<a id="a-3q"></a>新罗新罗。<a id="a-3r"></a>问明眼人为什么黑如漆。<a id="a-3s"></a>师曰。<a id="a-3t"></a>何怪。<a id="a-3u"></a>荆南节度使成汭遣大将入山送供。<a id="a-3v"></a>问曰。<a id="a-3w"></a>世尊有密语迦葉不覆藏。<a id="a-3x"></a>如何是世尊密语。<a id="a-3y"></a>师召曰。<a id="a-3z"></a>尚书。<a id="a-40"></a>其人应诺。<a id="a-41"></a>师曰。<a id="a-42"></a>会么。<a id="a-43"></a>曰不会。<a id="a-44"></a>师曰。<a id="a-45"></a>汝若不会世尊密语。<a id="a-46"></a>汝若会迦葉不覆藏。<a id="a-47"></a>僧问。<a id="a-48"></a>才生为什么不知有。<a id="a-49"></a>师曰。<a id="a-4A"></a>不同生。<a id="a-4B"></a>曰未生时如何。<a id="a-4C"></a>师曰。<a id="a-4D"></a>不曾灭。<a id="a-4E"></a>曰未生时在什么处。<a id="a-4F"></a>师曰。<a id="a-4G"></a>有处不收。<a id="a-4H"></a>曰什么人受灭。<a id="a-4I"></a>师曰。<a id="a-4J"></a>是灭不得者。<a id="a-4K"></a>师谓众曰。<a id="a-4L"></a>汝等师僧家。<a id="a-4M"></a>发言吐气须有来由。<a id="a-4N"></a>凡问事须识好恶。<a id="a-4O"></a>尊卑良贱信口无益。<a id="a-4P"></a>傍家到处觅相似语。<a id="a-4Q"></a>所以寻常向兄弟道。<a id="a-4R"></a>莫怪不相似。<a id="a-4S"></a>恐同学太多去。<a id="a-4T"></a>第一莫将来。<a id="a-4U"></a>将来不相似。<a id="a-4V"></a>八十老人出场屋。<a id="a-4W"></a>不是小儿戏。<a id="a-4X"></a>一言参差千里万里难为收摄。<a id="a-4Y"></a>直至敲骨打髓须有来由。<a id="a-4Z"></a>言语如钳夹钩锁相续不断。<a id="a-4a"></a>始得头头上具物物上新。<a id="a-4b"></a>可不是精得妙底事。<a id="a-4c"></a>道汝。<a id="a-4d"></a>知有底人终不取次。<a id="a-4e"></a>十度拟发言九度却休去。<a id="a-4f"></a>为什么如此。<a id="a-4g"></a>恐怕无利益。<a id="a-4h"></a>体得底人心如腊月扇。<a id="a-4i"></a>口边直得醭出。<a id="a-4j"></a>不是汝强为任运如此。<a id="a-4k"></a>欲得恁么事须是恁么人。<a id="a-4l"></a>既是恁么人何愁恁么事。<a id="a-4m"></a>学佛边事是错用心。<a id="a-4n"></a>假饶解千经万论。<a id="a-4o"></a>讲得天华落石点头。<a id="a-4p"></a>亦不干自己事。<a id="a-4q"></a>况乎其余有何用处。<a id="a-4r"></a>若将有限心识。<a id="a-4s"></a>作无限中用。<a id="a-4t"></a>如将方木逗圆孔多少差讹。<a id="a-4u"></a>设使攒花簇锦。<a id="a-4v"></a>事事及得及尽一切事。<a id="a-4w"></a>亦只唤作了事人无过人。<a id="a-4x"></a>终不唤作尊贵。<a id="a-4y"></a>将知尊贵边。<a id="a-4z"></a>着得什么物。<a id="a-50"></a>不见从门入者非宝。<a id="a-51"></a>棒上不成龙知么。<a id="a-52"></a>师如是三十年开发玄楗。<a id="a-53"></a>徒众常及千五百之数。<a id="a-54"></a>南昌周氏尤所钦风。<a id="a-55"></a>唐天复元年秋示微疾。<a id="a-56"></a>十二月二十八日为大众开最后方便。<a id="a-57"></a>叙出世始卒之意。<a id="a-58"></a>众皆怆然。<a id="a-59"></a>越明年正月三日跏趺长往。<a id="a-5A"></a>今本山影堂存焉。<a id="a-5B"></a>敕谥弘觉大师。<a id="a-5C"></a>塔曰圆寂。</p>
  <p id="a5D">抚州曹山本寂禅师泉州莆田人也。<a id="a-5E"></a>姓黄氏。<a id="a-5F"></a>少慕儒学。<a id="a-5G"></a>年十九出家。<a id="a-5H"></a>入福州福唐县灵石山。<a id="a-5I"></a>二十五登戒。<a id="a-5J"></a>唐咸通初禅宗兴盛。<a id="a-5K"></a>会洞山价禅师坐道场。<a id="a-5L"></a>往来请益。<a id="a-5M"></a>洞山问。<a id="a-5N"></a>阇梨名什么。<a id="a-5O"></a>对曰。<a id="a-5P"></a>本寂。<a id="a-5Q"></a>曰向上更道。<a id="a-5R"></a>师曰。<a id="a-5S"></a>不道。<a id="a-5T"></a>曰为什么不道。<a id="a-5U"></a>师曰。<a id="a-5V"></a>不名本寂。<a id="a-5W"></a>洞山深器之。<a id="a-5X"></a>师自此入室密印所解盘桓数载。<a id="a-5Y"></a>乃辞洞山。<a id="a-5Z"></a>洞山问。<a id="a-5a"></a>什么处去。<a id="a-5b"></a>曰不变异处去。<a id="a-5c"></a>洞山云。<a id="a-5d"></a>不变异岂有去耶。<a id="a-5e"></a>师曰。<a id="a-5f"></a>去亦不变异。<a id="a-5g"></a>遂辞去。<a id="a-5h"></a>随缘放旷。<a id="a-5i"></a>初受请止于抚州曹山。<a id="a-5j"></a>后居荷玉山。<a id="a-5k"></a>二处法席学者云集。<a id="a-5l"></a>问不与万法为侣者是什么人。<a id="a-5m"></a>师曰。<a id="a-5n"></a>汝道洪州里许多人什么处去也。<a id="a-5o"></a>问眉与目还相识也无。<a id="a-5p"></a>师曰。<a id="a-5q"></a>不相识。<a id="a-5r"></a>曰为什么不相识。<a id="a-5s"></a>师曰。<a id="a-5t"></a>为同在一处。<a id="a-5u"></a>曰恁么即不分也。<a id="a-5v"></a>师曰。<a id="a-5w"></a>眉且不是目。<a id="a-5x"></a>曰如何是目。<a id="a-5y"></a>师曰。<a id="a-5z"></a>端的去。<a id="a-60"></a>曰如何是眉。<a id="a-61"></a>师曰。<a id="a-62"></a>曹山却疑。<a id="a-63"></a>曰和尚为什么却疑。<a id="a-64"></a>师曰。<a id="a-65"></a>若不疑即端的去也。<a id="a-66"></a>问于相何真。<a id="a-67"></a>师曰。<a id="a-68"></a>即相即真。<a id="a-69"></a>曰当何显示。<a id="a-6A"></a>师提起托子。<a id="a-6B"></a>问幻本何真。<a id="a-6C"></a>师曰。<a id="a-6D"></a>幻本元真(法眼别云。<a id="a-6E"></a>幻本不真)曰当幻何显。<a id="a-6F"></a>师曰。<a id="a-6G"></a>即幻即显(法眼别云。<a id="a-6H"></a>幻即无当)曰恁么即始终不离于幻也。<a id="a-6I"></a>师曰。<a id="a-6J"></a>觅幻相不可得。<a id="a-6K"></a>问如何是常在底人。<a id="a-6L"></a>师曰。<a id="a-6M"></a>恰遇曹山暂出。<a id="a-6N"></a>曰如何是常不在底人。<a id="a-6O"></a>师曰。<a id="a-6P"></a>难得。<a id="a-6Q"></a>僧清锐问。<a id="a-6R"></a>某甲孤贫乞师拯济。<a id="a-6S"></a>师曰。<a id="a-6T"></a>锐阇梨近前来。<a id="a-6U"></a>锐近前。<a id="a-6V"></a>师曰。<a id="a-6W"></a>泉州白家酒三盏犹道未沾唇(玄觉云。<a id="a-6X"></a>什么处是与他酒吃)问拟岂不是类。<a id="a-6Y"></a>师曰。<a id="a-6Z"></a>直是不拟亦是类。<a id="a-6a"></a>曰如何是异。<a id="a-6b"></a>师曰。<a id="a-6c"></a>莫不识痛痒。<a id="a-6d"></a>镜清问。<a id="a-6e"></a>清虚之理毕竟无身时如何。<a id="a-6f"></a>师曰。<a id="a-6g"></a>理即如此事作么生。<a id="a-6h"></a>曰如理如事。<a id="a-6i"></a>师曰。<a id="a-6j"></a>谩曹山一人即得。<a id="a-6k"></a>争奈诸圣眼何。<a id="a-6l"></a>曰若无诸圣眼。<a id="a-6m"></a>争鉴得个不恁么。<a id="a-6n"></a>师曰。<a id="a-6o"></a>官不容针私通车马。<a id="a-6p"></a>云门问。<a id="a-6q"></a>不改易底人来师还接否。<a id="a-6r"></a>师曰。<a id="a-6s"></a>曹山无恁么闲工夫人。<a id="a-6t"></a>问古人云。<a id="a-6u"></a>人人尽有弟子在。<a id="a-6v"></a>尘蒙还有也无。<a id="a-6w"></a>师曰。<a id="a-6x"></a>过手来。<a id="a-6y"></a>乃点指曰。<a id="a-6z"></a>一二三四五足。<a id="a-70"></a>问鲁祖面壁用表何事。<a id="a-71"></a>师以手掩耳。<a id="a-72"></a>问承古有言。<a id="a-73"></a>未有一人倒地不因地而起。<a id="a-74"></a>如何是倒。<a id="a-75"></a>师曰。<a id="a-76"></a>肯即是。<a id="a-77"></a>曰如何是起。<a id="a-78"></a>师曰。<a id="a-79"></a>起也。<a id="a-7A"></a>问承教有言。<a id="a-7B"></a>大海不宿死尸。<a id="a-7C"></a>如何是海。<a id="a-7D"></a>师曰。<a id="a-7E"></a>包含万有。<a id="a-7F"></a>曰为什么不宿死尸。<a id="a-7G"></a>师曰。<a id="a-7H"></a>绝气者不着。<a id="a-7I"></a>曰既是包含万有。<a id="a-7J"></a>为什么绝气者不着。<a id="a-7K"></a>师曰。<a id="a-7L"></a>万有非其功绝气有其德。<a id="a-7M"></a>曰向上还有事也无。<a id="a-7N"></a>师曰。<a id="a-7O"></a>道有道无即得。<a id="a-7P"></a>争奈龙王按剑何。<a id="a-7Q"></a>问具何知解善能对众问难。<a id="a-7R"></a>师曰。<a id="a-7S"></a>不呈句。<a id="a-7T"></a>曰问难个什么。<a id="a-7U"></a>师曰。<a id="a-7V"></a>刀斧斫不入。<a id="a-7W"></a>曰能恁么问难。<a id="a-7X"></a>还更有不肯者也无。<a id="a-7Y"></a>师曰有。<a id="a-7Z"></a>曰是什么人。<a id="a-7a"></a>师曰。<a id="a-7b"></a>曹山。<a id="a-7c"></a>问无言如何显。<a id="a-7d"></a>师曰。<a id="a-7e"></a>莫向这里显。<a id="a-7f"></a>曰向什么处显。<a id="a-7g"></a>师曰。<a id="a-7h"></a>昨夜三更床头失却三文钱。<a id="a-7i"></a>问日未出时如何。<a id="a-7j"></a>师曰。<a id="a-7k"></a>曹山也曾恁么来。<a id="a-7l"></a>曰日出后如何。<a id="a-7m"></a>师曰。<a id="a-7n"></a>犹较曹山半月程。<a id="a-7o"></a>师问僧。<a id="a-7p"></a>作什么。<a id="a-7q"></a>曰扫地。<a id="a-7r"></a>师曰。<a id="a-7s"></a>佛前扫佛后扫。<a id="a-7t"></a>曰前后一时扫。<a id="a-7u"></a>师曰。<a id="a-7v"></a>与曹山过靸鞋来。<a id="a-7w"></a>师问强德上坐曰。<a id="a-7x"></a>菩萨在定闻香象渡河。<a id="a-7y"></a>出什么经。<a id="a-7z"></a>曰出涅槃经。<a id="a-80"></a>师曰。<a id="a-81"></a>定前闻定后闻。<a id="a-82"></a>曰和尚流也。<a id="a-83"></a>师曰。<a id="a-84"></a>道也大杀道。<a id="a-85"></a>始道得一半。<a id="a-86"></a>曰和尚如何。<a id="a-87"></a>师曰。<a id="a-88"></a>滩下接取。<a id="a-89"></a>问学人十二时中如何保任。<a id="a-8A"></a>师曰。<a id="a-8B"></a>如经蛊毒之乡。<a id="a-8C"></a>水不得沾着一滴。<a id="a-8D"></a>问如何是法身主。<a id="a-8E"></a>师曰。<a id="a-8F"></a>谓秦无人。<a id="a-8G"></a>曰这个莫便是否。<a id="a-8H"></a>师曰斩。<a id="a-8I"></a>问亲近什么道伴即得常闻于未闻。<a id="a-8J"></a>师曰。<a id="a-8K"></a>同共一被盖。<a id="a-8L"></a>曰此犹是和尚得闻。<a id="a-8M"></a>如何是常闻于未闻。<a id="a-8N"></a>师曰。<a id="a-8O"></a>不同于木石。<a id="a-8P"></a>曰何者在先何者在后。<a id="a-8Q"></a>师曰。<a id="a-8R"></a>不见道常闻于未闻。<a id="a-8S"></a>问国内按剑者是谁。<a id="a-8T"></a>师曰。<a id="a-8U"></a>曹山(法灯别山。<a id="a-8V"></a>汝不是恁么人)曰拟杀何人。<a id="a-8W"></a>师曰。<a id="a-8X"></a>但有一切总杀。<a id="a-8Y"></a>曰忽逢本父母作么生。<a id="a-8Z"></a>师曰。<a id="a-8a"></a>拣什么。<a id="a-8b"></a>曰争奈自己何。<a id="a-8c"></a>师曰。<a id="a-8d"></a>谁奈我何。<a id="a-8e"></a>曰为什么不杀。<a id="a-8f"></a>师曰。<a id="a-8g"></a>勿下手处。<a id="a-8h"></a>问一牛饮水五马不嘶时如何。<a id="a-8i"></a>师曰。<a id="a-8j"></a>曹山解忌口。<a id="a-8k"></a>又别云。<a id="a-8l"></a>曹山孝满。<a id="a-8m"></a>问常在生死海中沉没者是什么人。<a id="a-8n"></a>师曰。<a id="a-8o"></a>第二月。<a id="a-8p"></a>曰还求出离也无。<a id="a-8q"></a>师曰。<a id="a-8r"></a>也求出离只是无路。<a id="a-8s"></a>曰出离什么人接得伊。<a id="a-8t"></a>师曰。<a id="a-8u"></a>担铁枷者。<a id="a-8v"></a>僧举药山问僧。<a id="a-8w"></a>年多少。<a id="a-8x"></a>僧曰。<a id="a-8y"></a>七十二。<a id="a-8z"></a>药山曰。<a id="a-90"></a>是年七十二么。<a id="a-91"></a>曰是。<a id="a-92"></a>药山便打。<a id="a-93"></a>此意如何。<a id="a-94"></a>师曰。<a id="a-95"></a>前箭犹似可后箭射人深。<a id="a-96"></a>僧曰。<a id="a-97"></a>如何免得棒。<a id="a-98"></a>师曰。<a id="a-99"></a>正敕既行诸侯避道(东禅齐云。<a id="a-9A"></a>曹山是明药山意。<a id="a-9B"></a>自出手。<a id="a-9C"></a>为复别有道理。<a id="a-9D"></a>还断得么。<a id="a-9E"></a>只如遮僧举问曹山。<a id="a-9F"></a>伊还有会处么。<a id="a-9G"></a>忽尔问。<a id="a-9H"></a>上坐年多少。<a id="a-9I"></a>别作么生秖对)问如何是佛法大意。<a id="a-9J"></a>曰填沟塞壑。<a id="a-9K"></a>问如何是师子。<a id="a-9L"></a>师曰。<a id="a-9M"></a>众兽近不得。<a id="a-9N"></a>曰如何是师子儿。<a id="a-9O"></a>师曰。<a id="a-9P"></a>能吞父母。<a id="a-9Q"></a>曰既是众兽近不得。<a id="a-9R"></a>为什么被儿吞。<a id="a-9S"></a>师曰。<a id="a-9T"></a>子若哮吼祖父母俱尽。<a id="a-9U"></a>曰只如祖父母还尽也无。<a id="a-9V"></a>师曰。<a id="a-9W"></a>亦尽。<a id="a-9X"></a>曰尽后如何。<a id="a-9Y"></a>师曰。<a id="a-9Z"></a>全身归父。<a id="a-9a"></a>曰前来为什么道祖父亦尽。<a id="a-9b"></a>师曰。<a id="a-9c"></a>不见道。<a id="a-9d"></a>王子能成一国事。<a id="a-9e"></a>枯木上更釆些子华。<a id="a-9f"></a>问才有是非纷然失心如何。<a id="a-9g"></a>师曰。<a id="a-9h"></a>斩斩。<a id="a-9i"></a>僧举有人问香严。<a id="a-9j"></a>如何是道。<a id="a-9k"></a>答曰。<a id="a-9l"></a>枯木里龙吟。<a id="a-9m"></a>学云。<a id="a-9n"></a>不会。<a id="a-9o"></a>曰髑髅里眼睛。<a id="a-9p"></a>后问石霜。<a id="a-9q"></a>如何是枯木里龙吟。<a id="a-9r"></a>石霜云。<a id="a-9s"></a>犹带喜在。<a id="a-9t"></a>又问。<a id="a-9u"></a>如何是髑髅里眼睛。<a id="a-9v"></a>石霜云。<a id="a-9w"></a>犹带识在。<a id="a-9x"></a>师因而颂曰。</p>
  <p id="a9y">枯木龙吟真见道　　髑髅无识眼初明</p>
  <p id="a9z">喜识尽时消不尽　　当人那辨浊中清</p>
  <p id="aA0">其僧却问师。<a id="a-A1"></a>如何是枯木里龙吟。<a id="a-A2"></a>师曰。<a id="a-A3"></a>血脉不断。<a id="a-A4"></a>曰如何是髑髅里眼睛。<a id="a-A5"></a>师曰。<a id="a-A6"></a>干不尽。<a id="a-A7"></a>曰未审还有得闻者无。<a id="a-A8"></a>师曰。<a id="a-A9"></a>尽大地未有一个不闻。<a id="a-AA"></a>曰未审龙吟是何章句。<a id="a-AB"></a>师曰。<a id="a-AC"></a>也不知是何章句闻者皆丧。<a id="a-AD"></a>师如是启发上机。<a id="a-AE"></a>曾无轨辙可寻及受洞山五位铨量。<a id="a-AF"></a>特为丛林标准。<a id="a-AG"></a>时洪州钟氏屡请不起。<a id="a-AH"></a>但写大梅和尚山居颂一首答之。<a id="a-AI"></a>天复辛酉季夏夜。<a id="a-AJ"></a>师问知事僧。<a id="a-AK"></a>今是何日月。<a id="a-AL"></a>对曰。<a id="a-AM"></a>六月十五日。<a id="a-AN"></a>师曰。<a id="a-AO"></a>曹山一生行脚到处。<a id="a-AP"></a>只管九十日为一夏。<a id="a-AQ"></a>至明日辰时告寂。<a id="a-AR"></a>寿六十有二。<a id="a-AS"></a>腊三十有七。<a id="a-AT"></a>门人奉真骨树塔。<a id="a-AU"></a>敕谥元证大师。<a id="a-AV"></a>塔曰福圆。</p>
  <p id="aAW">洞山道全禅师(第二世住亦云中洞山)初问洞山价和尚。<a id="a-AX"></a>如何是出离之要。<a id="a-AY"></a>洞山曰。<a id="a-AZ"></a>阇梨足下烟生。<a id="a-Aa"></a>师当下契悟。<a id="a-Ab"></a>更不他游(云居膺进语云。<a id="a-Ac"></a>终不敢孤负和尚。<a id="a-Ad"></a>足下烟生。<a id="a-Ae"></a>洞山云。<a id="a-Af"></a>步步玄者即是功到)暨价和尚圆寂。<a id="a-Ag"></a>众请踵迹住持。<a id="a-Ah"></a>海众悦服玄风不坠。<a id="a-Ai"></a>僧问。<a id="a-Aj"></a>佛入王宫岂不是大圣再来。<a id="a-Ak"></a>师曰。<a id="a-Al"></a>护明不下生。<a id="a-Am"></a>僧曰。<a id="a-An"></a>既是大圣再来。<a id="a-Ao"></a>何更六年苦行。<a id="a-Ap"></a>师曰。<a id="a-Aq"></a>幻人呈幻事。<a id="a-Ar"></a>曰非幻者如何。<a id="a-As"></a>师曰。<a id="a-At"></a>王宫觅不得。<a id="a-Au"></a>问清净行者不入涅槃。<a id="a-Av"></a>破戒比丘不入地狱如何。<a id="a-Aw"></a>师曰。<a id="a-Ax"></a>度尽无遗影还他越涅槃。<a id="a-Ay"></a>问极目千里是什么风范。<a id="a-Az"></a>师曰。<a id="a-B0"></a>是阇梨风范。<a id="a-B1"></a>曰未审和尚风范如何。<a id="a-B2"></a>师曰。<a id="a-B3"></a>不布婆娑眼。</p>
  <p id="aB4">湖南龙牙山居遁禅师抚州南城人也。<a id="a-B5"></a>姓郭氏。<a id="a-B6"></a>年十四于吉州满田寺出家。<a id="a-B7"></a>后往嵩岳受戒。<a id="a-B8"></a>乃杖锡游诸禅会。<a id="a-B9"></a>因参翠微和尚。<a id="a-BA"></a>问曰。<a id="a-BB"></a>学人自到和尚法席一个余月。<a id="a-BC"></a>每日和尚上堂不蒙一法示诲。<a id="a-BD"></a>意在于何。<a id="a-BE"></a>翠微曰。<a id="a-BF"></a>嫌什么(有僧举前语问洞山。<a id="a-BG"></a>洞山云。<a id="a-BH"></a>阇梨争怪得老僧。<a id="a-BI"></a>法眼别云。<a id="a-BJ"></a>祖师来也。<a id="a-BK"></a>东禅齐云。<a id="a-BL"></a>此三人尊宿语还有亲疏也无。<a id="a-BM"></a>若有阿那个亲。<a id="a-BN"></a>若无亲疏眼在什么处)又谒德山问曰。<a id="a-BO"></a>远闻德山一句佛法。<a id="a-BP"></a>及乎到来未曾见和尚说一句佛法。<a id="a-BQ"></a>德山曰。<a id="a-BR"></a>嫌什么。<a id="a-BS"></a>师不肯乃造洞山如前问之。<a id="a-BT"></a>洞山曰。<a id="a-BU"></a>争怪得老僧。<a id="a-BV"></a>师复举德山头落语。<a id="a-BW"></a>因自省过。<a id="a-BX"></a>遂止于洞山随众参请。<a id="a-BY"></a>一日问。<a id="a-BZ"></a>如何是祖师意。<a id="a-Ba"></a>洞山曰。<a id="a-Bb"></a>待洞水逆流。<a id="a-Bc"></a>即向汝道。<a id="a-Bd"></a>师从此始悟厥旨。<a id="a-Be"></a>复抠衣八稔。<a id="a-Bf"></a>受湖南马氏请。<a id="a-Bg"></a>住龙牙山妙济禅苑。<a id="a-Bh"></a>号证空大师。<a id="a-Bi"></a>有徒五百余众法无虚席。<a id="a-Bj"></a>上堂示众曰。<a id="a-Bk"></a>夫参学人须透过祖佛始得。<a id="a-Bl"></a>新丰和尚云。<a id="a-Bm"></a>祖教佛教似生怨家。<a id="a-Bn"></a>始有学分。<a id="a-Bo"></a>若透祖佛不得即被祖佛谩去。<a id="a-Bp"></a>时有僧问。<a id="a-Bq"></a>祖佛还有谩人之心也无。<a id="a-Br"></a>师曰。<a id="a-Bs"></a>汝道江湖还有碍人之心也无。<a id="a-Bt"></a>又曰。<a id="a-Bu"></a>江湖虽无碍人之心。<a id="a-Bv"></a>为时人过不得。<a id="a-Bw"></a>江湖成碍人去。<a id="a-Bx"></a>不得道江湖不碍人。<a id="a-By"></a>祖佛虽无谩人之心。<a id="a-Bz"></a>为时人透不得。<a id="a-C0"></a>祖佛成谩人去。<a id="a-C1"></a>不得道祖佛不谩人。<a id="a-C2"></a>若透得祖佛过。<a id="a-C3"></a>此人过却祖佛也。<a id="a-C4"></a>始是体得祖佛意。<a id="a-C5"></a>方与向上古人同。<a id="a-C6"></a>如未透得。<a id="a-C7"></a>但学佛学祖。<a id="a-C8"></a>则万劫无有得期。<a id="a-C9"></a>又问。<a id="a-CA"></a>如何得不被祖佛谩去。<a id="a-CB"></a>师曰。<a id="a-CC"></a>则须自悟去。<a id="a-CD"></a>师在翠微时。<a id="a-CE"></a>问如何是祖师意。<a id="a-CF"></a>翠微曰。<a id="a-CG"></a>与我将禅板来。<a id="a-CH"></a>师遂过禅板。<a id="a-CI"></a>翠微接得便打。<a id="a-CJ"></a>师曰。<a id="a-CK"></a>打即任打要。<a id="a-CL"></a>且无祖师意。<a id="a-CM"></a>又问临济。<a id="a-CN"></a>如何是祖师意。<a id="a-CO"></a>临济曰。<a id="a-CP"></a>与我将蒲团来。<a id="a-CQ"></a>师乃过蒲团。<a id="a-CR"></a>临济接得便打。<a id="a-CS"></a>师曰。<a id="a-CT"></a>打即任打要。<a id="a-CU"></a>且无祖师意。<a id="a-CV"></a>后有僧问。<a id="a-CW"></a>和尚行脚时问二尊宿祖师意。<a id="a-CX"></a>未审二尊宿道眼明也未。<a id="a-CY"></a>师曰。<a id="a-CZ"></a>明即明也。<a id="a-Ca"></a>要且无祖师意(东禅齐云。<a id="a-Cb"></a>众中道佛法即有。<a id="a-Cc"></a>只是无祖师意。<a id="a-Cd"></a>若恁么会有何交涉。<a id="a-Ce"></a>别作么生会无祖师意底道理)问如何是道。<a id="a-Cf"></a>师曰。<a id="a-Cg"></a>无异人心是。<a id="a-Ch"></a>又曰。<a id="a-Ci"></a>若人体得道无异人心始是道人。<a id="a-Cj"></a>若是言说则勿交涉。<a id="a-Ck"></a>道者汝知打底道人否。<a id="a-Cl"></a>十二时中除却着衣吃饭。<a id="a-Cm"></a>无丝发异于人心。<a id="a-Cn"></a>无诳人心。<a id="a-Co"></a>此个始是道人。<a id="a-Cp"></a>若道我得我会则勿交涉。<a id="a-Cq"></a>大不容易。<a id="a-Cr"></a>问如何是祖师西来意。<a id="a-Cs"></a>师曰。<a id="a-Ct"></a>待石乌龟解语即向汝道。<a id="a-Cu"></a>曰石乌龟语也。<a id="a-Cv"></a>师曰。<a id="a-Cw"></a>向汝道什么。<a id="a-Cx"></a>问古人得个什么便休去。<a id="a-Cy"></a>师曰。<a id="a-Cz"></a>如贼入空室。<a id="a-D0"></a>问无边身菩萨。<a id="a-D1"></a>为什么不见如来顶相。<a id="a-D2"></a>师曰。<a id="a-D3"></a>汝道如来还有顶相么。<a id="a-D4"></a>问大庾岭头提不起时如何。<a id="a-D5"></a>师曰。<a id="a-D6"></a>六祖为什么将得去。<a id="a-D7"></a>问二鼠侵藤时如何。<a id="a-D8"></a>师曰。<a id="a-D9"></a>须有隐身处始得。<a id="a-DA"></a>曰如何是隐身处。<a id="a-DB"></a>师曰。<a id="a-DC"></a>还见侬家么。<a id="a-DD"></a>问维摩掌擎世界。<a id="a-DE"></a>未审维摩向什么处立。<a id="a-DF"></a>师曰。<a id="a-DG"></a>道者汝道。<a id="a-DH"></a>维摩掌擎世界。<a id="a-DI"></a>问知有底人还有生死也无。<a id="a-DJ"></a>师曰。<a id="a-DK"></a>恰似道者未悟时。<a id="a-DL"></a>问如何是西来意。<a id="a-DM"></a>师曰。<a id="a-DN"></a>此一问最苦(报慈云。<a id="a-DO"></a>此问最好)问祖意与教意同别。<a id="a-DP"></a>师曰。<a id="a-DQ"></a>祖师在后来。<a id="a-DR"></a>问祖师是无事沙门。<a id="a-DS"></a>师曰。<a id="a-DT"></a>若是沙门不得无事。<a id="a-DU"></a>曰为什么不得无事。<a id="a-DV"></a>师曰。<a id="a-DW"></a>觅一个难得。<a id="a-DX"></a>问蟾蜍无返照之光。<a id="a-DY"></a>玉兔无伴月之意时如何。<a id="a-DZ"></a>师曰。<a id="a-Da"></a>尧舜之君犹有化在(东禅齐云。<a id="a-Db"></a>是什么问讯与上坐十二时中是什么时节)问如何得此身安去。<a id="a-Dc"></a>师曰。<a id="a-Dd"></a>不被别身谩始得(法眼别云。<a id="a-De"></a>谁恼乱汝)师梁龙德三年癸未八月示有微疾。<a id="a-Df"></a>九月十三日夜半大星陨于方丈前。<a id="a-Dg"></a>诘旦端坐而逝。<a id="a-Dh"></a>寿八十有九。</p>
  <p id="aDi">京兆华严寺休静禅师。<a id="a-Dj"></a>师曾在乐普作维那。<a id="a-Dk"></a>白槌普请曰。<a id="a-Dl"></a>上间般柴下间锄地。<a id="a-Dm"></a>时第一座问。<a id="a-Dn"></a>圣僧作么生。<a id="a-Do"></a>师曰。<a id="a-Dp"></a>当堂不正坐不赴两头机。<a id="a-Dq"></a>师在洞山时问曰。<a id="a-Dr"></a>学人未见理路未免情识。<a id="a-Ds"></a>洞山曰。<a id="a-Dt"></a>汝还见理路也无。<a id="a-Du"></a>曰见无理路。<a id="a-Dv"></a>洞山曰。<a id="a-Dw"></a>什么处得情识来。<a id="a-Dx"></a>曰学人实问。<a id="a-Dy"></a>洞山曰。<a id="a-Dz"></a>恁么须向万里无寸草处立。<a id="a-E0"></a>曰无寸草处还许立也无。<a id="a-E1"></a>洞山曰。<a id="a-E2"></a>直须恁么去。<a id="a-E3"></a>般柴次洞山把住柴问。<a id="a-E4"></a>狭路相逢时作么生。<a id="a-E5"></a>曰反仄何幸。<a id="a-E6"></a>洞山曰。<a id="a-E7"></a>汝记吾言。<a id="a-E8"></a>汝向南住有一千人。<a id="a-E9"></a>若向北住即三二百而已。<a id="a-EA"></a>师初住福州东山之华严。<a id="a-EB"></a>未几属后唐庄宗皇帝征入辇下。<a id="a-EC"></a>大阐玄风其徒果三百矣。<a id="a-ED"></a>问祖意与教意同别。<a id="a-EE"></a>师曰。<a id="a-EF"></a>探尽龙宫藏众义不能诠。<a id="a-EG"></a>问大悟底人为什么却迷。<a id="a-EH"></a>师曰。<a id="a-EI"></a>破镜不重照落华难上枝。<a id="a-EJ"></a>问大军设天王斋求胜。<a id="a-EK"></a>贼军亦设天王斋求胜。<a id="a-EL"></a>未审天王赴阿谁愿。<a id="a-EM"></a>师曰。<a id="a-EN"></a>天垂雨露不拣荣枯。<a id="a-EO"></a>一日车驾入寺烧香。<a id="a-EP"></a>帝问曰。<a id="a-EQ"></a>这个是什么神。<a id="a-ER"></a>师对曰。<a id="a-ES"></a>护法善神。<a id="a-ET"></a>帝曰。<a id="a-EU"></a>沙汰时什么处去来。<a id="a-EV"></a>师曰。<a id="a-EW"></a>天垂雨露不为荣枯。<a id="a-EX"></a>师后游河朔于平阳示灭。<a id="a-EY"></a>茶毗获舍利。<a id="a-EZ"></a>建四浮图。<a id="a-Ea"></a>一晋州。<a id="a-Eb"></a>二房州。<a id="a-Ec"></a>三终南山逍遥园。<a id="a-Ed"></a>四终南山华严寺。<a id="a-Ee"></a>敕谥宝智大师无为之塔。</p>
  <p id="aEf">京兆蚬子和尚不知何许人也。<a id="a-Eg"></a>事迹颇异。<a id="a-Eh"></a>居无定所。<a id="a-Ei"></a>自印心于洞山混俗于闽川。<a id="a-Ej"></a>不畜道具不循律仪。<a id="a-Ek"></a>常日沿江岸采掇虾蚬以充腹。<a id="a-El"></a>暮即卧东山白马庙纸钱中。<a id="a-Em"></a>居民目为蚬子和尚。<a id="a-En"></a>华严静师闻之欲决真假。<a id="a-Eo"></a>先潜入纸钱中。<a id="a-Ep"></a>深夜师归。<a id="a-Eq"></a>静把住问曰。<a id="a-Er"></a>如何是祖师西来意。<a id="a-Es"></a>师遽答曰。<a id="a-Et"></a>神前酒台盘。<a id="a-Eu"></a>静奇之忏谢而退。<a id="a-Ev"></a>后静师化行京都。<a id="a-Ew"></a>师亦至焉。<a id="a-Ex"></a>竟不聚徒演法。<a id="a-Ey"></a>惟佯狂而已。</p>
  <p id="aEz">筠州九峰普满大师问僧。<a id="a-F0"></a>离什么处。<a id="a-F1"></a>曰闽中。<a id="a-F2"></a>师曰。<a id="a-F3"></a>远涉不易。<a id="a-F4"></a>曰不难动步便到。<a id="a-F5"></a>师曰。<a id="a-F6"></a>有不动步者么。<a id="a-F7"></a>僧曰有。<a id="a-F8"></a>师曰。<a id="a-F9"></a>争得到此间。<a id="a-FA"></a>僧无对。<a id="a-FB"></a>师曰。<a id="a-FC"></a>赚杀人。<a id="a-FD"></a>问如何是和尚家风。<a id="a-FE"></a>师曰即今是什么。<a id="a-FF"></a>曰学人不会。<a id="a-FG"></a>师曰。<a id="a-FH"></a>十字路上马蔺华。</p>
  <p id="aFI">台州幽栖道幽禅师。<a id="a-FJ"></a>镜清问。<a id="a-FK"></a>如何是少父。<a id="a-FL"></a>师曰。<a id="a-FM"></a>无标的。<a id="a-FN"></a>曰无标的以为少父耶。<a id="a-FO"></a>师曰。<a id="a-FP"></a>有什么过。<a id="a-FQ"></a>曰只如少父作么生。<a id="a-FR"></a>师曰。<a id="a-FS"></a>道者是什么心行。<a id="a-FT"></a>问如何是佛。<a id="a-FU"></a>师曰。<a id="a-FV"></a>汝不信是众生。<a id="a-FW"></a>曰学人大信。<a id="a-FX"></a>师曰。<a id="a-FY"></a>若作胜解即受群邪。<a id="a-FZ"></a>师将示灭。<a id="a-Fa"></a>有僧问曰。<a id="a-Fb"></a>和尚百年后向什么处去。<a id="a-Fc"></a>师曰。<a id="a-Fd"></a>调然调然。<a id="a-Fe"></a>言讫坐亡。</p>
  <p id="aFf">后洞山师虔禅师(第三世住也。<a id="a-Fg"></a>亦号青林和尚)初自夹山来参。<a id="a-Fh"></a>先洞山价和尚问曰。<a id="a-Fi"></a>近离什么处。<a id="a-Fj"></a>师曰。<a id="a-Fk"></a>武陵。<a id="a-Fl"></a>曰武陵法道何似此间。<a id="a-Fm"></a>师曰。<a id="a-Fn"></a>胡地冬抽笋。<a id="a-Fo"></a>价曰。<a id="a-Fp"></a>别甑炊香饭供养于此人。<a id="a-Fq"></a>师乃出去。<a id="a-Fr"></a>洞山曰。<a id="a-Fs"></a>此子向后走杀天下人在。<a id="a-Ft"></a>师在洞山栽松。<a id="a-Fu"></a>有刘翁者从师求偈。<a id="a-Fv"></a>师作偈曰。</p>
  <p id="aFw">长长三尺余　　郁郁覆荒草</p>
  <p id="aFx">不知何代人　　得见此松老</p>
  <p id="aFy">刘翁得偈呈于洞山。<a id="a-Fz"></a>洞山曰。<a id="a-G0"></a>贺翁翁喜。<a id="a-G1"></a>只此人是第三世也。<a id="a-G2"></a>师先住隋州土门小青林兰若后果回洞山接踵。<a id="a-G3"></a>凡有新到僧。<a id="a-G4"></a>先令般柴三转然后参堂。<a id="a-G5"></a>有一僧不肯。<a id="a-G6"></a>问曰。<a id="a-G7"></a>三转内即不问。<a id="a-G8"></a>三转外如何。<a id="a-G9"></a>师曰。<a id="a-GA"></a>铁轮天子寰中旨。<a id="a-GB"></a>僧无对。<a id="a-GC"></a>师便打令去。<a id="a-GD"></a>僧问。<a id="a-GE"></a>昔年疾苦又中毒请师医。<a id="a-GF"></a>师曰。<a id="a-GG"></a>金[鎞-囟+(奐-大)]拨破脑顶上灌醍醐。<a id="a-GH"></a>曰恁么即谢师医。<a id="a-GI"></a>师便打。<a id="a-GJ"></a>问久负不逢时如何。<a id="a-GK"></a>师曰。<a id="a-GL"></a>古皇尺一寸。<a id="a-GM"></a>问请师答话。<a id="a-GN"></a>师曰。<a id="a-GO"></a>修罗掌于日月。<a id="a-GP"></a>师上堂谓众曰。<a id="a-GQ"></a>祖师宗旨今日施行。<a id="a-GR"></a>法令己彰复有何事。<a id="a-GS"></a>时有僧问。<a id="a-GT"></a>正法眼藏祖祖同印。<a id="a-GU"></a>未审和尚传付何人。<a id="a-GV"></a>师曰。<a id="a-GW"></a>灵苗生有地大悟不存师。<a id="a-GX"></a>问如何是道。<a id="a-GY"></a>师曰。<a id="a-GZ"></a>回牛寻远涧。<a id="a-Ga"></a>曰如何是道中人。<a id="a-Gb"></a>师曰。<a id="a-Gc"></a>拥雪首扬眉。<a id="a-Gd"></a>问千差路别如何顿晓。<a id="a-Ge"></a>师曰。<a id="a-Gf"></a>足下背骊珠空怨长天月。</p>
  <p id="aGg">洛京白马遁儒禅师。<a id="a-Gh"></a>问如何是衲僧本分事。<a id="a-Gi"></a>师曰。<a id="a-Gj"></a>十道不通风哑子传远信。<a id="a-Gk"></a>曰传什么信。<a id="a-Gl"></a>师乃合掌顶戴。<a id="a-Gm"></a>问如何是密室中人。<a id="a-Gn"></a>师曰。<a id="a-Go"></a>才生不可得不贵未生时。<a id="a-Gp"></a>曰是个什么不贵未生时。<a id="a-Gq"></a>师曰。<a id="a-Gr"></a>是汝阿爷。<a id="a-Gs"></a>问三千里外向白马。<a id="a-Gt"></a>及乎到来为什么不见。<a id="a-Gu"></a>师曰。<a id="a-Gv"></a>是汝不见干老僧什么事。<a id="a-Gw"></a>曰请和尚指示。<a id="a-Gx"></a>师曰。<a id="a-Gy"></a>指即勿交涉。<a id="a-Gz"></a>问如何是学人本分事。<a id="a-H0"></a>师曰。<a id="a-H1"></a>昨夜三更日正午。<a id="a-H2"></a>问如何是法身向上事。<a id="a-H3"></a>师曰。<a id="a-H4"></a>井底虾蟆吞却月(僧问黄龙。<a id="a-H5"></a>如何是井底虾蟆吞却月。<a id="a-H6"></a>黄龙云。<a id="a-H7"></a>不奈何。<a id="a-H8"></a>僧云。<a id="a-H9"></a>恁即吞却去也。<a id="a-HA"></a>黄龙云。<a id="a-HB"></a>一任吞。<a id="a-HC"></a>僧云。<a id="a-HD"></a>吞后如何。<a id="a-HE"></a>黄龙云。<a id="a-HF"></a>好虾蟆)问如何是学人急切处。<a id="a-HG"></a>师曰。<a id="a-HH"></a>俊鸟犹嫌钝瞥然早已迟。<a id="a-HI"></a>问如何是西来意。<a id="a-HJ"></a>师曰。<a id="a-HK"></a>点额猢狲探月波。</p>
  <p id="aHL">越州干峰和尚(或云瑞峰)问僧。<a id="a-HM"></a>什么处来。<a id="a-HN"></a>曰天台。<a id="a-HO"></a>师曰见说石桥作两段是否。<a id="a-HP"></a>曰和尚什么处得遮消息来。<a id="a-HQ"></a>师曰。<a id="a-HR"></a>将谓华顶峰前客。<a id="a-HS"></a>元是平田庄里人。<a id="a-HT"></a>问如何得出三界。<a id="a-HU"></a>师曰。<a id="a-HV"></a>唤院主来趁出遮僧着。<a id="a-HW"></a>师问众僧。<a id="a-HX"></a>轮回六趣具什么眼。<a id="a-HY"></a>众无对。<a id="a-HZ"></a>问如何是超佛越祖之谈。<a id="a-Ha"></a>师曰。<a id="a-Hb"></a>老僧问汝。<a id="a-Hc"></a>曰和尚且置。<a id="a-Hd"></a>师曰。<a id="a-He"></a>老僧一问尚自不会问什么超佛越祖之谈。</p>
  <p id="aHf">吉州禾山和尚。<a id="a-Hg"></a>僧问。<a id="a-Hh"></a>学人欲申一问。<a id="a-Hi"></a>师还容许否。<a id="a-Hj"></a>师曰。<a id="a-Hk"></a>禾山答汝了也。<a id="a-Hl"></a>问如何是西来意。<a id="a-Hm"></a>师曰。<a id="a-Hn"></a>禾山大顶。<a id="a-Ho"></a>问如何是和尚家风。<a id="a-Hp"></a>师曰。<a id="a-Hq"></a>满目青山起白云。</p>
  <p id="aHr">明州天童山咸启禅师(先住苏州宝华山)僧问。<a id="a-Hs"></a>如何是本无物。<a id="a-Ht"></a>师曰。<a id="a-Hu"></a>石润无含玉矿异自生金。<a id="a-Hv"></a>伏龙山和尚来。<a id="a-Hw"></a>师问。<a id="a-Hx"></a>什么处来。<a id="a-Hy"></a>曰伏龙来。<a id="a-Hz"></a>师曰。<a id="a-I0"></a>还伏得龙么。<a id="a-I1"></a>曰不曾伏遮畜生。<a id="a-I2"></a>师曰。<a id="a-I3"></a>吃茶去。<a id="a-I4"></a>简大德问。<a id="a-I5"></a>学人卓卓上来请师的的。<a id="a-I6"></a>师曰。<a id="a-I7"></a>我这里一屙便了。<a id="a-I8"></a>有什么卓卓的的。<a id="a-I9"></a>曰和尚恁么对话更买草鞋行脚好。<a id="a-IA"></a>师曰。<a id="a-IB"></a>近前来。<a id="a-IC"></a>简近前。<a id="a-ID"></a>师曰。<a id="a-IE"></a>只如老僧恁么对。<a id="a-IF"></a>过在什么处。<a id="a-IG"></a>简无对。<a id="a-IH"></a>师便打(十一卷又收在径山鉴宗下何也)</p>
  <p id="aII">潭州宝盖山和尚。<a id="a-IJ"></a>僧问。<a id="a-IK"></a>一间无漏舍合是何人居。<a id="a-IL"></a>师曰。<a id="a-IM"></a>无名不挂体。<a id="a-IN"></a>曰还有位也无。<a id="a-IO"></a>师曰。<a id="a-IP"></a>不处。<a id="a-IQ"></a>问如何是宝盖。<a id="a-IR"></a>师曰。<a id="a-IS"></a>不从人天得。<a id="a-IT"></a>曰如何是宝盖中人。<a id="a-IU"></a>师曰。<a id="a-IV"></a>不与时人知。<a id="a-IW"></a>僧曰。<a id="a-IX"></a>佛来时如何。<a id="a-IY"></a>师曰。<a id="a-IZ"></a>觅他路不得。<a id="a-Ia"></a>问切切时为什么不立人。<a id="a-Ib"></a>师曰。<a id="a-Ic"></a>归亦蹋不着。<a id="a-Id"></a>曰恁么时如何成立。<a id="a-Ie"></a>师曰。<a id="a-If"></a>不与时人知。<a id="a-Ig"></a>问世界坏时此个何处去。<a id="a-Ih"></a>师曰。<a id="a-Ii"></a>千圣寻不得。<a id="a-Ij"></a>曰时人如何归向。<a id="a-Ik"></a>师曰。<a id="a-Il"></a>直须似去。<a id="a-Im"></a>曰还有的也无。<a id="a-In"></a>师曰。<a id="a-Io"></a>不立标则。</p>
  <p id="aIp">益州北院通禅师在夹山时。<a id="a-Iq"></a>一日夹山上堂曰。<a id="a-Ir"></a>坐断主人公不落第二见。<a id="a-Is"></a>师出曰。<a id="a-It"></a>须知有一人不合伴。<a id="a-Iu"></a>夹山曰。<a id="a-Iv"></a>犹是第二见。<a id="a-Iw"></a>师乃掀倒禅床。<a id="a-Ix"></a>夹山曰。<a id="a-Iy"></a>老兄作么生。<a id="a-Iz"></a>师曰。<a id="a-J0"></a>待某甲舌头烂即向和尚道。<a id="a-J1"></a>异日师又问夹山曰。<a id="a-J2"></a>目前无法意在目前。<a id="a-J3"></a>不是目前法非耳目之所到。<a id="a-J4"></a>岂不是和尚语。<a id="a-J5"></a>夹山曰是。<a id="a-J6"></a>师乃掀倒禅床叉手立地。<a id="a-J7"></a>夹山起来打一拄杖。<a id="a-J8"></a>师便下去(法眼云。<a id="a-J9"></a>是他掀倒禅床何不便去。<a id="a-JA"></a>须待夹山打一棒了去意在什么处)师在洞山随众参请未契旨。<a id="a-JB"></a>遂辞洞山拟入岭去。<a id="a-JC"></a>洞山曰。<a id="a-JD"></a>善为。<a id="a-JE"></a>飞猿岭峻好看。<a id="a-JF"></a>师沉吟良久。<a id="a-JG"></a>洞山曰。<a id="a-JH"></a>通阇梨。<a id="a-JI"></a>师应诺。<a id="a-JJ"></a>洞山曰。<a id="a-JK"></a>何不入岭去。<a id="a-JL"></a>师因此惺悟更不入岭。<a id="a-JM"></a>师事于洞山(时号钁头通)住后上堂示众曰。<a id="a-JN"></a>诸上座有什么事出来论量取。<a id="a-JO"></a>若上上根机不假如斯。<a id="a-JP"></a>若是中下之流。<a id="a-JQ"></a>直须团削门尸索索地莫教入泥水。<a id="a-JR"></a>第一速疾省事应须无心。<a id="a-JS"></a>若不无心举得千般万般只成知解。<a id="a-JT"></a>与此衲僧门下有什么交涉。<a id="a-JU"></a>僧问。<a id="a-JV"></a>如何是无心。<a id="a-JW"></a>师曰。<a id="a-JX"></a>不管系。<a id="a-JY"></a>问二龙争珠谁是得者。<a id="a-JZ"></a>师曰。<a id="a-Ja"></a>得即失。<a id="a-Jb"></a>曰不失如何。<a id="a-Jc"></a>师曰。<a id="a-Jd"></a>还我珠来。<a id="a-Je"></a>问如何是清净法身。<a id="a-Jf"></a>师曰。<a id="a-Jg"></a>无[黑*古]污。<a id="a-Jh"></a>问转不得时如何。<a id="a-Ji"></a>师曰。<a id="a-Jj"></a>功不到。<a id="a-Jk"></a>问如何是大富贵底人。<a id="a-Jl"></a>师曰。<a id="a-Jm"></a>如轮王宝藏。<a id="a-Jn"></a>曰如何是赤穷底人。<a id="a-Jo"></a>师曰。<a id="a-Jp"></a>如酒店腰带。<a id="a-Jq"></a>问水洒不着时如何。<a id="a-Jr"></a>师曰。<a id="a-Js"></a>干剥剥地。<a id="a-Jt"></a>问一槌便成时如何。<a id="a-Ju"></a>师曰。<a id="a-Jv"></a>不是偶然。<a id="a-Jw"></a>示灭后敕谥证真大师。</p>
  <p id="aJx">高安白水本仁禅师自洞山受记。<a id="a-Jy"></a>唐天复中迁止洪井高安白水院。<a id="a-Jz"></a>众盈三百玄言流播。<a id="a-K0"></a>因设洞山忌斋。<a id="a-K1"></a>有僧问。<a id="a-K2"></a>供养先师先师还来也无。<a id="a-K3"></a>师曰。<a id="a-K4"></a>更下一分供养着。<a id="a-K5"></a>洪州西山众行者来礼拜。<a id="a-K6"></a>问曰。<a id="a-K7"></a>今日不为别事乞师指示。<a id="a-K8"></a>师曰。<a id="a-K9"></a>汝诸人求指示耶。<a id="a-KA"></a>对曰是。<a id="a-KB"></a>师曰。<a id="a-KC"></a>教我委付阿谁。<a id="a-KD"></a>镜清行脚到。<a id="a-KE"></a>师谓之曰。<a id="a-KF"></a>时寒道者。<a id="a-KG"></a>清曰。<a id="a-KH"></a>不敢。<a id="a-KI"></a>师曰。<a id="a-KJ"></a>还有卧单得盖否。<a id="a-KK"></a>曰设有亦无展底工夫。<a id="a-KL"></a>师曰。<a id="a-KM"></a>直饶道者滴水滴冻亦不干他事。<a id="a-KN"></a>曰滴水冰生事不相涉。<a id="a-KO"></a>师曰是。<a id="a-KP"></a>曰此人意作么生。<a id="a-KQ"></a>师曰。<a id="a-KR"></a>此人不落意。<a id="a-KS"></a>曰不落意此人那。<a id="a-KT"></a>师曰。<a id="a-KU"></a>高山顶上无可与道者啖啄。<a id="a-KV"></a>问如何是西来意。<a id="a-KW"></a>师曰。<a id="a-KX"></a>还见庭前杉樧否。<a id="a-KY"></a>曰恁么即和尚今日因学人致得是非。<a id="a-KZ"></a>师曰多口座主。<a id="a-Ka"></a>皎然去后。<a id="a-Kb"></a>师知是雪峰禅客乃曰。<a id="a-Kc"></a>盗法之人终不成器(皎然后住长生山。<a id="a-Kd"></a>有僧问。<a id="a-Ke"></a>从上宗乘如何举唱。<a id="a-Kf"></a>然曰。<a id="a-Kg"></a>不可为阇梨一人荒却长生山也。<a id="a-Kh"></a>玄沙闻之曰。<a id="a-Ki"></a>然师兄佛法即大行。<a id="a-Kj"></a>受记之缘亦就矣。<a id="a-Kk"></a>厥后众缘不备。<a id="a-Kl"></a>果如仁和尚所记)。<a id="a-Km"></a>僧问。<a id="a-Kn"></a>如何是不迁义。<a id="a-Ko"></a>师曰。<a id="a-Kp"></a>落华随流水明月上孤岑。<a id="a-Kq"></a>师将顺世四众俱集。<a id="a-Kr"></a>营斋声钟焚香白众曰。<a id="a-Ks"></a>香烟绝处是吾涅槃时也。<a id="a-Kt"></a>言讫跏趺而坐。<a id="a-Ku"></a>息随烟灭。</p>
  <p id="aKv">抚州疏山光仁禅师。<a id="a-Kw"></a>身相短陋精辩冠众。<a id="a-Kx"></a>洞山门下时有啮镞之机。<a id="a-Ky"></a>激扬玄奥。<a id="a-Kz"></a>咸以仁为能铨量者。<a id="a-L0"></a>诸方三昧可以询乎矬师叔僧问。<a id="a-L1"></a>如何是诸佛师。<a id="a-L2"></a>师曰。<a id="a-L3"></a>何不问疏山老汉(僧无对)师手握木蛇。<a id="a-L4"></a>有僧问。<a id="a-L5"></a>手中是什么。<a id="a-L6"></a>师提起曰。<a id="a-L7"></a>曹家女。<a id="a-L8"></a>问如何是和尚家风。<a id="a-L9"></a>师曰。<a id="a-LA"></a>尺五头巾。<a id="a-LB"></a>曰如何是尺五头巾。<a id="a-LC"></a>师曰。<a id="a-LD"></a>圆中取不得。<a id="a-LE"></a>师举香严语问镜清。<a id="a-LF"></a>肯重不得全怤道者作么生会。<a id="a-LG"></a>怤曰。<a id="a-LH"></a>全归肯重。<a id="a-LI"></a>师曰。<a id="a-LJ"></a>不得全肯者作么生。<a id="a-LK"></a>怤曰。<a id="a-LL"></a>个中无肯路。<a id="a-LM"></a>师曰。<a id="a-LN"></a>始惬病僧意。<a id="a-LO"></a>因鼓山举威音王佛师。<a id="a-LP"></a>师乃问。<a id="a-LQ"></a>作么生是威音王佛师。<a id="a-LR"></a>鼓山曰。<a id="a-LS"></a>莫无惭愧好。<a id="a-LT"></a>师曰。<a id="a-LU"></a>阇梨恁么道即得。<a id="a-LV"></a>若约病僧即不然。<a id="a-LW"></a>曰作么生是威音王佛师。<a id="a-LX"></a>师曰。<a id="a-LY"></a>不坐无贵位。<a id="a-LZ"></a>洞山(第四世)问。<a id="a-La"></a>如何是一句。<a id="a-Lb"></a>师曰。<a id="a-Lc"></a>不道。<a id="a-Ld"></a>曰为什么不道。<a id="a-Le"></a>师曰。<a id="a-Lf"></a>少时辈。<a id="a-Lg"></a>问恁么时如何。<a id="a-Lh"></a>师曰。<a id="a-Li"></a>将军不上便桥。<a id="a-Lj"></a>金牙徒劳拈筈。<a id="a-Lk"></a>问如何是直指。<a id="a-Ll"></a>师曰。<a id="a-Lm"></a>珠中有水若不信。<a id="a-Ln"></a>拟向天边问太阳。<a id="a-Lo"></a>冬至夜有僧上堂问。<a id="a-Lp"></a>如何是冬来意。<a id="a-Lq"></a>师曰。<a id="a-Lr"></a>京中出大黄。<a id="a-Ls"></a>问和尚百年后向什么处去。<a id="a-Lt"></a>师曰。<a id="a-Lu"></a>背底芒丛四脚指天。<a id="a-Lv"></a>师迁化时有偈曰。</p>
  <p id="aLw">我路碧空外　　白云无处闲</p>
  <p id="aLx">世有无根树　　黄叶风送还</p>
  <p id="aLy">偈终而逝。<a id="a-Lz"></a>又着四大等颂略华严长者论流传于世。</p>
  <p id="aM0">澧州钦山文邃禅师福州人也。<a id="a-M1"></a>少依杭州大慈山寰中禅师受业。<a id="a-M2"></a>时岩头雪峰在众睹师吐论。<a id="a-M3"></a>知是法器相率游方。<a id="a-M4"></a>二士缘契德山各承印记。<a id="a-M5"></a>师虽屡激扬而终然凝滞。<a id="a-M6"></a>一日问德山曰。<a id="a-M7"></a>天皇也恁么道。<a id="a-M8"></a>龙潭也恁么道。<a id="a-M9"></a>未审德山作么生道。<a id="a-MA"></a>德山曰。<a id="a-MB"></a>汝试举天皇龙潭道底来。<a id="a-MC"></a>师方欲进语。<a id="a-MD"></a>德山以拄杖打舁入涅槃堂。<a id="a-ME"></a>师曰。<a id="a-MF"></a>是即是打我太杀(法眼别云。<a id="a-MG"></a>是即是错打我。<a id="a-MH"></a>更有语句如德山岩头章出焉)师后于洞山言下发解。<a id="a-MI"></a>乃为洞山之嗣年二十七止于钦山对大众前自省过举。<a id="a-MJ"></a>初参洞山时。<a id="a-MK"></a>洞山问什么处来。<a id="a-ML"></a>师曰。<a id="a-MM"></a>大慈来。<a id="a-MN"></a>曰还见大慈么。<a id="a-MO"></a>师曰见。<a id="a-MP"></a>曰色前见色后见。<a id="a-MQ"></a>师曰。<a id="a-MR"></a>非前后见。<a id="a-MS"></a>洞山默置。<a id="a-MT"></a>师乃曰。<a id="a-MU"></a>离师太早不尽师意。<a id="a-MV"></a>问如何是祖师西来意。<a id="a-MW"></a>师曰。<a id="a-MX"></a>梁公曲尺志公剪刀。<a id="a-MY"></a>问一切诸佛法皆从此经出。<a id="a-MZ"></a>如何是此经。<a id="a-Ma"></a>师曰。<a id="a-Mb"></a>常转。<a id="a-Mc"></a>曰未审经中说什么。<a id="a-Md"></a>师曰。<a id="a-Me"></a>有疑请问。<a id="a-Mf"></a>问如何是和尚家风。<a id="a-Mg"></a>师曰。<a id="a-Mh"></a>锦帐银香囊。<a id="a-Mi"></a>风吹满路香。<a id="a-Mj"></a>有僧写师真呈。<a id="a-Mk"></a>师问。<a id="a-Ml"></a>还似我也无。<a id="a-Mm"></a>僧无对。<a id="a-Mn"></a>师自代曰。<a id="a-Mo"></a>众僧看取。<a id="a-Mp"></a>一日师入浴院见僧蹋水轮。<a id="a-Mq"></a>僧见师乃下不审。<a id="a-Mr"></a>师曰。<a id="a-Ms"></a>幸自碌碌地转何须却恁么。<a id="a-Mt"></a>僧云。<a id="a-Mu"></a>不恁么又争得。<a id="a-Mv"></a>师曰。<a id="a-Mw"></a>若恁么钦山眼堪作什么也僧云。<a id="a-Mx"></a>作么生是师眼。<a id="a-My"></a>师乃以手作拨眉势。<a id="a-Mz"></a>僧云和尚又得恁么。<a id="a-N0"></a>师曰。<a id="a-N1"></a>是是为我恁么便不得恁么。<a id="a-N2"></a>僧无对。<a id="a-N3"></a>师曰。<a id="a-N4"></a>索战无功一场气闷。<a id="a-N5"></a>良久乃问僧云。<a id="a-N6"></a>会么。<a id="a-N7"></a>僧云。<a id="a-N8"></a>不会。<a id="a-N9"></a>师云。<a id="a-NA"></a>钦山为汝担一半。<a id="a-NB"></a>师与雪峰岩头因过江西。<a id="a-NC"></a>到一茶店内吃茶次。<a id="a-ND"></a>师曰。<a id="a-NE"></a>不会转身通气者今日不得茶吃。<a id="a-NF"></a>岩头云。<a id="a-NG"></a>若恁么我定不得茶吃也。<a id="a-NH"></a>雪峰云。<a id="a-NI"></a>某甲亦然。<a id="a-NJ"></a>师曰。<a id="a-NK"></a>两人老汉俱不识语在。<a id="a-NL"></a>岩头云。<a id="a-NM"></a>什么处去也。<a id="a-NN"></a>师曰。<a id="a-NO"></a>布袋里老鸦虽活如死。<a id="a-NP"></a>岩头云。<a id="a-NQ"></a>退后着退后着。<a id="a-NR"></a>师曰。<a id="a-NS"></a>豁兄且置。<a id="a-NT"></a>存公作么生。<a id="a-NU"></a>雪峰以手画个圆相。<a id="a-NV"></a>师曰。<a id="a-NW"></a>不得不问。<a id="a-NX"></a>岩头呵呵云太远生。<a id="a-NY"></a>师曰。<a id="a-NZ"></a>有口不吃茶人多。<a id="a-Na"></a>岩头雪峰俱无语。<a id="a-Nb"></a>有良禅客参次才礼拜后便问云。<a id="a-Nc"></a>一箭射三关时如何。<a id="a-Nd"></a>师曰。<a id="a-Ne"></a>放出关中主看。<a id="a-Nf"></a>良云恁么即知过必改去也。<a id="a-Ng"></a>师云。<a id="a-Nh"></a>更待何时。<a id="a-Ni"></a>良云。<a id="a-Nj"></a>好只箭放不着所在便出去。<a id="a-Nk"></a>师曰。<a id="a-Nl"></a>拟射三关且从试为钦山发箭。<a id="a-Nm"></a>良近前良久而退。<a id="a-Nn"></a>师乃打良七拄杖。<a id="a-No"></a>良乃出去。<a id="a-Np"></a>师曰。<a id="a-Nq"></a>且听个乱统汉心内疑三十年。<a id="a-Nr"></a>有人举似同安和尚。<a id="a-Ns"></a>安云。<a id="a-Nt"></a>良公虽发箭要且未中的。<a id="a-Nu"></a>其僧便问同安云。<a id="a-Nv"></a>未审如何得中的去。<a id="a-Nw"></a>安云。<a id="a-Nx"></a>关中主是什么人。<a id="a-Ny"></a>其僧却回举向师。<a id="a-Nz"></a>师曰。<a id="a-O0"></a>良公若解恁么也免得钦山口也。<a id="a-O1"></a>然虽如此同安不是好心。<a id="a-O2"></a>亦须看始得。<a id="a-O3"></a>僧参。<a id="a-O4"></a>师竖起拳头云。<a id="a-O5"></a>若开成掌即五指参差。<a id="a-O6"></a>如今为拳必无高下。<a id="a-O7"></a>汝道钦山通商量不通商量。<a id="a-O8"></a>其僧近前却竖拳而已。<a id="a-O9"></a>师曰。<a id="a-OA"></a>便恁么合是个无开合汉。<a id="a-OB"></a>僧云。<a id="a-OC"></a>未审和尚如何接人。<a id="a-OD"></a>师曰。<a id="a-OE"></a>我若接人共汝一般去也。<a id="a-OF"></a>僧云。<a id="a-OG"></a>特参于师也。<a id="a-OH"></a>须吐露宗风。<a id="a-OI"></a>师曰。<a id="a-OJ"></a>汝若特来我须吐露。<a id="a-OK"></a>僧云。<a id="a-OL"></a>便请。<a id="a-OM"></a>师乃打之。<a id="a-ON"></a>其僧无语。<a id="a-OO"></a>师曰。<a id="a-OP"></a>守株待兔枉用心神。</p>
  <p id="aOQ">行思禅师第六世。</p>
  <p id="aOR">前岩头全豁禅师法嗣。</p>
  <p id="aOS">台州瑞岩师彦禅师闽越人也。<a id="a-OT"></a>姓许氏。<a id="a-OU"></a>自幼披缁秉戒无缺。<a id="a-OV"></a>初礼岩头致问曰。<a id="a-OW"></a>如何是本常理。<a id="a-OX"></a>岩头曰。<a id="a-OY"></a>动也。<a id="a-OZ"></a>曰动时如何。<a id="a-Oa"></a>岩头曰。<a id="a-Ob"></a>不是本常理。<a id="a-Oc"></a>师沉思良久。<a id="a-Od"></a>岩头曰。<a id="a-Oe"></a>肯即未脱根尘。<a id="a-Of"></a>不肯即永沉生死。<a id="a-Og"></a>师遂领悟身心皎如。<a id="a-Oh"></a>岩头频召与语征酬无忒。<a id="a-Oi"></a>师复谒夹山会和尚。<a id="a-Oj"></a>会问。<a id="a-Ok"></a>什么处来。<a id="a-Ol"></a>曰卧龙来。<a id="a-Om"></a>会曰。<a id="a-On"></a>来时龙还起未。<a id="a-Oo"></a>师乃顾视之。<a id="a-Op"></a>会曰。<a id="a-Oq"></a>炙疮上更着艾燋。<a id="a-Or"></a>曰和尚又苦如此作什么。<a id="a-Os"></a>会便休。<a id="a-Ot"></a>师寻抵丹丘终日如愚。<a id="a-Ou"></a>四众钦慕请住瑞岩。<a id="a-Ov"></a>统众严整江表称之。<a id="a-Ow"></a>僧问。<a id="a-Ox"></a>头上宝盖现足下云生时如何。<a id="a-Oy"></a>师曰。<a id="a-Oz"></a>披枷带锁汉。<a id="a-P0"></a>曰头上无宝盖足下无云生时如何。<a id="a-P1"></a>师曰。<a id="a-P2"></a>犹有杻在。<a id="a-P3"></a>曰毕竟如何。<a id="a-P4"></a>师曰。<a id="a-P5"></a>斋后困。<a id="a-P6"></a>镜清问。<a id="a-P7"></a>天不能覆地不能载岂不是。<a id="a-P8"></a>师曰。<a id="a-P9"></a>若是即被覆载。<a id="a-PA"></a>清曰。<a id="a-PB"></a>若不是瑞岩几遭也。<a id="a-PC"></a>师自称曰师彦。<a id="a-PD"></a>问如何是佛。<a id="a-PE"></a>师曰。<a id="a-PF"></a>石牛。<a id="a-PG"></a>曰如何是法。<a id="a-PH"></a>师曰。<a id="a-PI"></a>石牛儿。<a id="a-PJ"></a>曰恁么即不同也。<a id="a-PK"></a>师曰。<a id="a-PL"></a>合不得。<a id="a-PM"></a>曰为什么合不得。<a id="a-PN"></a>师曰。<a id="a-PO"></a>无同可同合什么。<a id="a-PP"></a>问作么生商量即得不落阶级。<a id="a-PQ"></a>师曰排不出。<a id="a-PR"></a>曰为什么排不出。<a id="a-PS"></a>师曰。<a id="a-PT"></a>他从前无阶级。<a id="a-PU"></a>曰未审居何位次。<a id="a-PV"></a>师曰。<a id="a-PW"></a>不坐普光殿。<a id="a-PX"></a>曰还理化也无。<a id="a-PY"></a>师曰。<a id="a-PZ"></a>名闻三界重何处不归朝。<a id="a-Pa"></a>一日有村媪来作礼。<a id="a-Pb"></a>师曰。<a id="a-Pc"></a>汝疾归去救取数千物命。<a id="a-Pd"></a>媪匆忙至舍。<a id="a-Pe"></a>乃见儿妇提竹器拾田螺归。<a id="a-Pf"></a>媪接取放诸水滨。<a id="a-Pg"></a>师之异迹颇多存诸别录。</p>
  <p id="aPh">怀州玄泉彦禅师。<a id="a-Pi"></a>僧问。<a id="a-Pj"></a>如何是道中人。<a id="a-Pk"></a>师曰。<a id="a-Pl"></a>日落投孤店。<a id="a-Pm"></a>问如何是佛。<a id="a-Pn"></a>师曰。<a id="a-Po"></a>张家三个儿。<a id="a-Pp"></a>曰学人不会。<a id="a-Pq"></a>师曰。<a id="a-Pr"></a>孟仲季便不会。<a id="a-Ps"></a>问如何是声前一句。<a id="a-Pt"></a>师曰吽。<a id="a-Pu"></a>曰转后如何。<a id="a-Pv"></a>师曰。<a id="a-Pw"></a>是什么。</p>
  <p id="aPx">吉州灵岩慧宗禅师福州长溪人也。<a id="a-Py"></a>姓陈氏。<a id="a-Pz"></a>受业于龟山。<a id="a-Q0"></a>僧问。<a id="a-Q1"></a>如何是灵岩境。<a id="a-Q2"></a>师曰。<a id="a-Q3"></a>松桧森森密密遮。<a id="a-Q4"></a>曰如何是境中人。<a id="a-Q5"></a>师曰。<a id="a-Q6"></a>夜夜有猿啼。<a id="a-Q7"></a>问如何是学人自己本分事。<a id="a-Q8"></a>师曰抛却真金拾瓦砾作么。<a id="a-Q9"></a>师后住禾山而终。</p>
  <p id="aQA">福州罗山道闲禅师郡之长溪人也。<a id="a-QB"></a>姓陈氏。<a id="a-QC"></a>出家于龟山。<a id="a-QD"></a>年满受具遍历诸方。<a id="a-QE"></a>尝谒石霜问。<a id="a-QF"></a>去住不宁时如何。<a id="a-QG"></a>石霜曰。<a id="a-QH"></a>直须尽却。<a id="a-QI"></a>师不惬意乃参岩头问。<a id="a-QJ"></a>同前语。<a id="a-QK"></a>岩头曰。<a id="a-QL"></a>从他去住管他作么。<a id="a-QM"></a>师于是服膺。<a id="a-QN"></a>寻游清凉山。<a id="a-QO"></a>闽帅饮其法味。<a id="a-QP"></a>请居罗山号法宝大师。<a id="a-QQ"></a>初上堂日方升座敛衣乃曰。<a id="a-QR"></a>珍重。<a id="a-QS"></a>少顷又曰。<a id="a-QT"></a>未识底近前来。<a id="a-QU"></a>时有僧出礼拜。<a id="a-QV"></a>师抗声曰。<a id="a-QW"></a>也大苦。<a id="a-QX"></a>僧起拟伸问。<a id="a-QY"></a>师乃喝出。<a id="a-QZ"></a>问如何是奇特一句。<a id="a-Qa"></a>师曰。<a id="a-Qb"></a>道什么。<a id="a-Qc"></a>问佛放眉间白毫光照万八千世界。<a id="a-Qd"></a>如何是光。<a id="a-Qe"></a>师曰。<a id="a-Qf"></a>高声道。<a id="a-Qg"></a>僧曰。<a id="a-Qh"></a>照何世界。<a id="a-Qi"></a>师乃喝出。<a id="a-Qj"></a>问急急相投请师一接。<a id="a-Qk"></a>师曰。<a id="a-Ql"></a>会么。<a id="a-Qm"></a>曰不会。<a id="a-Qn"></a>师曰。<a id="a-Qo"></a>箭过也。<a id="a-Qp"></a>问九女不携谁是哀提者。<a id="a-Qq"></a>师曰。<a id="a-Qr"></a>高声问。<a id="a-Qs"></a>僧拟再问。<a id="a-Qt"></a>师曰。<a id="a-Qu"></a>什么处去也。<a id="a-Qv"></a>问如何是宗门流布。<a id="a-Qw"></a>师展足示之。<a id="a-Qx"></a>问当锋事如何辨明。<a id="a-Qy"></a>师举如意。<a id="a-Qz"></a>僧曰。<a id="a-R0"></a>乞和尚垂慈。<a id="a-R1"></a>师曰。<a id="a-R2"></a>大远也。<a id="a-R3"></a>问如何是最妙一句。<a id="a-R4"></a>师曰。<a id="a-R5"></a>披露识么。<a id="a-R6"></a>僧拟进语。<a id="a-R7"></a>师曰。<a id="a-R8"></a>话堕也。<a id="a-R9"></a>定慧上座参。<a id="a-RA"></a>师问什么处来。<a id="a-RB"></a>曰远离西蜀近发开元。<a id="a-RC"></a>又进前问。<a id="a-RD"></a>即今作么生。<a id="a-RE"></a>师曰。<a id="a-RF"></a>吃茶去。<a id="a-RG"></a>慧犹未退。<a id="a-RH"></a>师曰。<a id="a-RI"></a>秋气稍暖去。<a id="a-RJ"></a>慧出法堂外叹曰。<a id="a-RK"></a>今日拟打罗山寨。<a id="a-RL"></a>弓折箭尽也。<a id="a-RM"></a>休休乃下参众。<a id="a-RN"></a>明日师上堂。<a id="a-RO"></a>慧出问。<a id="a-RP"></a>豁开户牖当轩者谁。<a id="a-RQ"></a>师乃喝。<a id="a-RR"></a>慧无语。<a id="a-RS"></a>师又曰。<a id="a-RT"></a>毛羽未备且去。<a id="a-RU"></a>僧举寒山诗问师曰。<a id="a-RV"></a>百鸟衔苦华时如何。<a id="a-RW"></a>师曰。<a id="a-RX"></a>贞女室中吟。<a id="a-RY"></a>曰千里作一息时如何。<a id="a-RZ"></a>师曰。<a id="a-Ra"></a>送客游庭外。<a id="a-Rb"></a>曰欲往蓬莱山时如何。<a id="a-Rc"></a>师曰欹枕觑猕猴。<a id="a-Rd"></a>曰将此充粮食时如何。<a id="a-Re"></a>师曰古剑髑髅前。<a id="a-Rf"></a>问如何是百草头上尽是祖师意。<a id="a-Rg"></a>师曰。<a id="a-Rh"></a>刺破汝眼。<a id="a-Ri"></a>问声前古毳烂意作么生。<a id="a-Rj"></a>师曰。<a id="a-Rk"></a>倚着壁。<a id="a-Rl"></a>问前是万丈洪崖后是虎狼师子。<a id="a-Rm"></a>正当恁么时如何。<a id="a-Rn"></a>师曰。<a id="a-Ro"></a>自在。<a id="a-Rp"></a>问三界谁为主。<a id="a-Rq"></a>师曰。<a id="a-Rr"></a>还解吃饭么。<a id="a-Rs"></a>师临迁化上堂集众。<a id="a-Rt"></a>良久展左手。<a id="a-Ru"></a>主事罔测。<a id="a-Rv"></a>乃令东边师僧退后。<a id="a-Rw"></a>又展右手。<a id="a-Rx"></a>又令西边师僧退后。<a id="a-Ry"></a>师谓众曰。<a id="a-Rz"></a>欲报佛恩无过流通大教。<a id="a-S0"></a>归去也归去也珍重。<a id="a-S1"></a>言讫莞尔而寂。</p>
  <p id="aS2">福州香溪从范禅师。<a id="a-S3"></a>僧到参。<a id="a-S4"></a>师曰。<a id="a-S5"></a>汝岂不是鼓山僧。<a id="a-S6"></a>对曰是。<a id="a-S7"></a>师曰。<a id="a-S8"></a>额上珠为何不见。<a id="a-S9"></a>无对。<a id="a-SA"></a>僧辞师门送召曰。<a id="a-SB"></a>上座。<a id="a-SC"></a>僧回首。<a id="a-SD"></a>师曰。<a id="a-SE"></a>满肚是禅。<a id="a-SF"></a>曰和尚是什么心行。<a id="a-SG"></a>师大笑而已。<a id="a-SH"></a>师因僧披衲衣。<a id="a-SI"></a>示偈曰。</p>
  <p id="aSJ">迦葉上名衣　　披来须捷机</p>
  <p id="aSK">才分招的箭　　密露不藏龟</p>
  <p id="aSL">福州罗源圣寿严和尚。<a id="a-SM"></a>有僧自泉州回来参。<a id="a-SN"></a>师补衲次提起示之曰。<a id="a-SO"></a>山僧一衲衣展似众人见。<a id="a-SP"></a>云水请两条莫教露针线快道。<a id="a-SQ"></a>僧无对。<a id="a-SR"></a>师曰。<a id="a-SS"></a>如许多时在彼作什么。</p>
  <p id="aST">前洪州感潭资国和尚法嗣。</p>
  <p id="aSU">安州白兆山竺干院志圆。<a id="a-SV"></a>号显教大师。<a id="a-SW"></a>僧问。<a id="a-SX"></a>诸佛心印什么人传得。<a id="a-SY"></a>师曰。<a id="a-SZ"></a>达磨大师。<a id="a-Sa"></a>曰达磨争能传得。<a id="a-Sb"></a>师曰。<a id="a-Sc"></a>汝道什么人传得。<a id="a-Sd"></a>问如何是直截一路。<a id="a-Se"></a>师曰截。<a id="a-Sf"></a>问如何是佛法大意。<a id="a-Sg"></a>师曰苦。<a id="a-Sh"></a>问如何是道。<a id="a-Si"></a>师曰普。<a id="a-Sj"></a>问如何是学人自己。<a id="a-Sk"></a>师曰失。<a id="a-Sl"></a>问如何(一有是字)得无山河大地去。<a id="a-Sm"></a>师曰。<a id="a-Sn"></a>不起见。<a id="a-So"></a>玄则问。<a id="a-Sp"></a>如何是佛。<a id="a-Sq"></a>师曰。<a id="a-Sr"></a>丙丁童子来求火(则师后参法眼方明厥旨住金陵报恩院)。<a id="a-Ss"></a>问如何是毕钵罗窟迦葉道场中人。<a id="a-St"></a>师曰。<a id="a-Su"></a>释迦牟尼佛。<a id="a-Sv"></a>问如何是朱顶王菩萨。<a id="a-Sw"></a>师曰。<a id="a-Sx"></a>问那个赤头汉作么。</p>
  <p id="aSy">前濠州思明和尚法嗣。</p>
  <p id="aSz">襄州鹫岭善本禅师。<a id="a-T0"></a>因入浴室。<a id="a-T1"></a>有僧问。<a id="a-T2"></a>和尚是离垢底人。<a id="a-T3"></a>为什么却浴。<a id="a-T4"></a>师曰。<a id="a-T5"></a>定水湛然满浴此无垢人。<a id="a-T6"></a>问祖意教意是同是别。<a id="a-T7"></a>师曰。<a id="a-T8"></a>鹫岭峰上青草森天。<a id="a-T9"></a>鹿野苑中狐兔交横。</p>
  <p id="aTA">前潭州大光山居诲禅师法嗣。</p>
  <p id="aTB">潭州谷山有缘禅师。<a id="a-TC"></a>僧问。<a id="a-TD"></a>伶俜之子如何归向。<a id="a-TE"></a>师曰。<a id="a-TF"></a>会人路不通。<a id="a-TG"></a>曰恁么即无奉重处也。<a id="a-TH"></a>师曰。<a id="a-TI"></a>我道尔钵盂落地拈不起。<a id="a-TJ"></a>问一拨便转时如何。<a id="a-TK"></a>师曰。<a id="a-TL"></a>野马走时鞭辔断。<a id="a-TM"></a>石人抚掌笑呵呵。</p>
  <p id="aTN">潭州龙兴和尚。<a id="a-TO"></a>僧问。<a id="a-TP"></a>一拨便转时如何。<a id="a-TQ"></a>师曰。<a id="a-TR"></a>根不利。<a id="a-TS"></a>问得座披衣时如何。<a id="a-TT"></a>师曰。<a id="a-TU"></a>不端严。<a id="a-TV"></a>曰为什么不端严。<a id="a-TW"></a>师曰。<a id="a-TX"></a>不从证得。<a id="a-TY"></a>问如何是道中人。<a id="a-TZ"></a>师曰。<a id="a-Ta"></a>终日寂攒眉。</p>
  <p id="aTb">潭州伏龙山和尚(第一世住)僧问。<a id="a-Tc"></a>搅长河为酥酪。<a id="a-Td"></a>变大地为黄金时如何。<a id="a-Te"></a>师曰。<a id="a-Tf"></a>臂长衫袖短。<a id="a-Tg"></a>问随缘认果如何是果。<a id="a-Th"></a>师曰。<a id="a-Ti"></a>雪内牡丹华。<a id="a-Tj"></a>问如何是祖师西来意。<a id="a-Tk"></a>师曰。<a id="a-Tl"></a>尔得恁么不识痛痒。</p>
  <p id="aTm">京兆白云善藏禅师。<a id="a-Tn"></a>僧问。<a id="a-To"></a>如何是深深处。<a id="a-Tp"></a>师曰。<a id="a-Tq"></a>矮子渡深溪。<a id="a-Tr"></a>问赤脚时如何。<a id="a-Ts"></a>师曰。<a id="a-Tt"></a>何不脱却。<a id="a-Tu"></a>问如何是法法不生。<a id="a-Tv"></a>师曰。<a id="a-Tw"></a>万水千山。</p>
  <p id="aTx">潭州伏龙山和尚(第二世住)僧问。<a id="a-Ty"></a>随缘认得时如何。<a id="a-Tz"></a>师曰。<a id="a-U0"></a>汝道兴国门楼高多少。<a id="a-U1"></a>问子不谭父德时如何。<a id="a-U2"></a>师曰。<a id="a-U3"></a>低声低声。</p>
  <p id="aU4">陕府龙峻山和尚。<a id="a-U5"></a>僧问。<a id="a-U6"></a>如何是龙峻山。<a id="a-U7"></a>师曰。<a id="a-U8"></a>佛眼看不见。<a id="a-U9"></a>曰如何是山中人。<a id="a-UA"></a>师曰。<a id="a-UB"></a>作么。<a id="a-UC"></a>问如何是不知善恶底人。<a id="a-UD"></a>师曰。<a id="a-UE"></a>千圣近不得。<a id="a-UF"></a>曰此人还知有向上事也无。<a id="a-UG"></a>师曰。<a id="a-UH"></a>不知。<a id="a-UI"></a>曰。<a id="a-UJ"></a>为什么不知。<a id="a-UK"></a>师曰。<a id="a-UL"></a>不识善恶说什么向上事。<a id="a-UM"></a>曰如何。<a id="a-UN"></a>师曰。<a id="a-UO"></a>不见道犴[狂-王+谷](上俄寒切下音欲)。<a id="a-UP"></a>问如何是佛向上人。<a id="a-UQ"></a>师曰。<a id="a-UR"></a>不戴容。<a id="a-US"></a>问凡有展拓尽落。<a id="a-UT"></a>今时不展拓时如何。<a id="a-UU"></a>师曰。<a id="a-UV"></a>不展不展。<a id="a-UW"></a>曰毕竟如何。<a id="a-UX"></a>师曰。<a id="a-UY"></a>不拓不拓。</p>
  <p id="aUZ">潭州伏龙山和尚(第三世住)问行尽千山路。<a id="a-Ua"></a>玄机事若何。<a id="a-Ub"></a>师曰。<a id="a-Uc"></a>鸟道不曾栖。</p>
  <p id="aUd">前筠州九峰道虔禅师法嗣。</p>
  <p id="aUe">新罗清院和尚。<a id="a-Uf"></a>问奔马争毬谁是得者。<a id="a-Ug"></a>师曰。<a id="a-Uh"></a>谁是不得者。<a id="a-Ui"></a>曰恁么即不争是也。<a id="a-Uj"></a>师曰。<a id="a-Uk"></a>直得不争亦有过在。<a id="a-Ul"></a>曰如何免得此过。<a id="a-Um"></a>师曰。<a id="a-Un"></a>要且不曾失。<a id="a-Uo"></a>曰不失处如何锻炼。<a id="a-Up"></a>师曰。<a id="a-Uq"></a>两手捧不起。</p>
  <p id="aUr">洪州泐潭宝峰神党禅师。<a id="a-Us"></a>僧问。<a id="a-Ut"></a>四威仪中如何辨主。<a id="a-Uu"></a>师曰。<a id="a-Uv"></a>正遇宝峰不脱鞋。<a id="a-Uw"></a>问如何是佛法大意。<a id="a-Ux"></a>师曰。<a id="a-Uy"></a>虚空驾铁船岳顶浪滔天。</p>
  <p id="aUz">吉州南源山行修号慧观禅师。<a id="a-V0"></a>亦云光睦和尚。<a id="a-V1"></a>僧问。<a id="a-V2"></a>如何是南源境致。<a id="a-V3"></a>师曰。<a id="a-V4"></a>几处峰峦猿鸟啸。<a id="a-V5"></a>一带平川游子迷。<a id="a-V6"></a>问如何是南源深深处。<a id="a-V7"></a>师曰。<a id="a-V8"></a>众人皆见。<a id="a-V9"></a>曰恁么即浅去也。<a id="a-VA"></a>师曰。<a id="a-VB"></a>也是两头遥。</p>
  <p id="aVC">洪州泐潭明禅师。<a id="a-VD"></a>一日下到客位。<a id="a-VE"></a>众请师归方丈。<a id="a-VF"></a>师曰。<a id="a-VG"></a>道得即去。<a id="a-VH"></a>时牟和尚对曰。<a id="a-VI"></a>大众请师。<a id="a-VJ"></a>乃上法堂。<a id="a-VK"></a>问非思量处识情难测时如何。<a id="a-VL"></a>师曰。<a id="a-VM"></a>我不欲违古人。<a id="a-VN"></a>曰不违古人意作么生。<a id="a-VO"></a>师曰。<a id="a-VP"></a>也合消得礼三拜。<a id="a-VQ"></a>僧问。<a id="a-VR"></a>碓捣磨磨不得忘却。<a id="a-VS"></a>此意如何。<a id="a-VT"></a>师曰。<a id="a-VU"></a>虎口里活雀儿。<a id="a-VV"></a>问如何是道者。<a id="a-VW"></a>师曰。<a id="a-VX"></a>毛毵毵。<a id="a-VY"></a>曰如何是道者家风。<a id="a-VZ"></a>师曰。<a id="a-Va"></a>佛殿前逢尊者。<a id="a-Vb"></a>问如何是和尚终日事。<a id="a-Vc"></a>师曰。<a id="a-Vd"></a>钵盂里无折筋。<a id="a-Ve"></a>曰如何是沙门终日事。<a id="a-Vf"></a>师曰。<a id="a-Vg"></a>轰轰不借万人。</p>
  <p id="aVh">吉州秋山和尚。<a id="a-Vi"></a>僧问。<a id="a-Vj"></a>如何是祖师西来意。<a id="a-Vk"></a>师曰。<a id="a-Vl"></a>杉树子。</p>
  <p id="aVm">洪州泐潭延茂禅师。<a id="a-Vn"></a>僧问。<a id="a-Vo"></a>如何是古佛心。<a id="a-Vp"></a>师曰。<a id="a-Vq"></a>终不道土木瓦砾是。<a id="a-Vr"></a>问日落西山去林中事若何。<a id="a-Vs"></a>师曰。<a id="a-Vt"></a>庭前红华秀室内不知春。</p>
  <p id="aVu">洪州凤栖山同安院常察禅师。<a id="a-Vv"></a>僧问。<a id="a-Vw"></a>如何是凤栖家风。<a id="a-Vx"></a>师曰。<a id="a-Vy"></a>凤栖无家风。<a id="a-Vz"></a>曰既是凤栖为什么却无家风。<a id="a-W0"></a>师曰。<a id="a-W1"></a>不迎宾不待客。<a id="a-W2"></a>曰恁么即四海参寻当为何事。<a id="a-W3"></a>师曰。<a id="a-W4"></a>盘饤自有旁人施。<a id="a-W5"></a>问如何是凤栖境。<a id="a-W6"></a>师曰。<a id="a-W7"></a>千峰连岳秀。<a id="a-W8"></a>万嶂不知春。<a id="a-W9"></a>曰如何是境中人。<a id="a-WA"></a>师曰。<a id="a-WB"></a>孤岩倚石坐不下白云心。</p>
  <p id="aWC">洪州泐潭匡悟禅师(第四世住)僧问。<a id="a-WD"></a>如何是直截一路。<a id="a-WE"></a>师曰。<a id="a-WF"></a>恰好消息。<a id="a-WG"></a>曰还通向上事也无。<a id="a-WH"></a>师曰。<a id="a-WI"></a>鱼从下过。<a id="a-WJ"></a>问如何是闭门造车。<a id="a-WK"></a>师曰。<a id="a-WL"></a>活计一物无。<a id="a-WM"></a>曰如何是出门合辙。<a id="a-WN"></a>师曰。<a id="a-WO"></a>坐地进长安。<a id="a-WP"></a>问香烟馥郁大张法筵。<a id="a-WQ"></a>从上宗乘如何举唱。<a id="a-WR"></a>师曰。<a id="a-WS"></a>莫错举似人。<a id="a-WT"></a>曰恁么即总应如是。<a id="a-WU"></a>师曰。<a id="a-WV"></a>还是没交涉。<a id="a-WW"></a>问六叶芬芳师传何叶。<a id="a-WX"></a>师曰。<a id="a-WY"></a>六叶不相续华开果不成。<a id="a-WZ"></a>曰岂无今日事。<a id="a-Wa"></a>师曰。<a id="a-Wb"></a>若是今日即有。<a id="a-Wc"></a>曰今日事如何。<a id="a-Wd"></a>师曰。<a id="a-We"></a>叶叶连枝秀华开处处芳。</p>
  <p id="aWf">吉州禾山无殷禅师者福州人也。<a id="a-Wg"></a>姓吴氏。<a id="a-Wh"></a>七岁依雪峰真觉大师出家。<a id="a-Wi"></a>年满受戒游方抵筠阳谒九峰。<a id="a-Wj"></a>峰许入室。<a id="a-Wk"></a>一日谓之曰。<a id="a-Wl"></a>汝远远而来晖晖(音混)随众。<a id="a-Wm"></a>见何境界而可修行。<a id="a-Wn"></a>由何径路而能出离。<a id="a-Wo"></a>师对曰。<a id="a-Wp"></a>重昏廓辟盲者自盲。<a id="a-Wq"></a>峰初未许。<a id="a-Wr"></a>师于是发明厥旨顿忘知见。<a id="a-Ws"></a>先受请止吉州禾山大智院。<a id="a-Wt"></a>学徒济济。<a id="a-Wu"></a>尝述垂诫十篇。<a id="a-Wv"></a>诸方叹伏咸谓。<a id="a-Ww"></a>禾山可以为丛林表则。<a id="a-Wx"></a>时江南李氏召而问曰。<a id="a-Wy"></a>和尚何处来。<a id="a-Wz"></a>师曰。<a id="a-X0"></a>禾山来。<a id="a-X1"></a>曰山在什么处。<a id="a-X2"></a>师曰。<a id="a-X3"></a>人来朝凤阙山岳不曾移。<a id="a-X4"></a>国主重之命居扬州祥光院。<a id="a-X5"></a>复乞入山以翠岩院。<a id="a-X6"></a>乃江西之胜概。<a id="a-X7"></a>遂栖止焉。<a id="a-X8"></a>时上蓝院复虚其室。<a id="a-X9"></a>命师来往阐化。<a id="a-XA"></a>号澄源禅师。<a id="a-XB"></a>僧问。<a id="a-XC"></a>学人乍入丛林乞师指示。<a id="a-XD"></a>师曰。<a id="a-XE"></a>于汝不惜。<a id="a-XF"></a>问仰山插锹意作么生。<a id="a-XG"></a>师曰。<a id="a-XH"></a>汝问我。<a id="a-XI"></a>曰玄沙踏倒锹意作么生。<a id="a-XJ"></a>师曰。<a id="a-XK"></a>我问汝。<a id="a-XL"></a>问未辨真宗如何体悉。<a id="a-XM"></a>师曰。<a id="a-XN"></a>头大尾尖。<a id="a-XO"></a>问咫尺之间为什么不睹师颜。<a id="a-XP"></a>师曰且与阇梨道一半。<a id="a-XQ"></a>曰为什么不全道。<a id="a-XR"></a>师曰。<a id="a-XS"></a>尽法无民。<a id="a-XT"></a>曰不怕无民请师尽法。<a id="a-XU"></a>师曰。<a id="a-XV"></a>为知己丧身。<a id="a-XW"></a>曰为什么却丧身。<a id="a-XX"></a>师曰。<a id="a-XY"></a>好心无好报。<a id="a-XZ"></a>问尊者拨眉击目视育王时如何。<a id="a-Xa"></a>师曰。<a id="a-Xb"></a>即今也什么。<a id="a-Xc"></a>曰学人如何领会。<a id="a-Xd"></a>师曰。<a id="a-Xe"></a>莫非摩利支山。<a id="a-Xf"></a>问摩尼宝殿有四角一角常露。<a id="a-Xg"></a>如何是露底角。<a id="a-Xh"></a>师举手曰。<a id="a-Xi"></a>汝打我却问。<a id="a-Xj"></a>汝还会么。<a id="a-Xk"></a>曰不会。<a id="a-Xl"></a>师曰。<a id="a-Xm"></a>汝争解打得我。<a id="a-Xn"></a>问如何是西来意。<a id="a-Xo"></a>师曰。<a id="a-Xp"></a>扑破着。<a id="a-Xq"></a>问已在红焰请师烹炼。<a id="a-Xr"></a>师曰。<a id="a-Xs"></a>槌下成器。<a id="a-Xt"></a>曰恁么即烹炼去也。<a id="a-Xu"></a>师曰。<a id="a-Xv"></a>池州和尚。<a id="a-Xw"></a>问四壁打禾中行刬草。<a id="a-Xx"></a>和尚赴阿那头。<a id="a-Xy"></a>师曰。<a id="a-Xz"></a>什么处不赴。<a id="a-Y0"></a>曰恁么即同于众去也。<a id="a-Y1"></a>师曰。<a id="a-Y2"></a>小师弟子。<a id="a-Y3"></a>师建隆元年庚申二月示有微疾。<a id="a-Y4"></a>三月二日令侍者启方丈集大众。<a id="a-Y5"></a>告辞曰。<a id="a-Y6"></a>后来学者未识禾山。<a id="a-Y7"></a>即今识取珍重。<a id="a-Y8"></a>先是大众为立生藏本国。<a id="a-Y9"></a>谥法性禅师。<a id="a-YA"></a>塔曰妙相。</p>
  <p id="aYB">洪州泐潭牟和尚。<a id="a-YC"></a>问如何是学人着力处。<a id="a-YD"></a>师曰。<a id="a-YE"></a>正是着力。<a id="a-YF"></a>问古人卷席意如何。<a id="a-YG"></a>师曰。<a id="a-YH"></a>珍重。<a id="a-YI"></a>便下堂。</p>
  <p id="aYJ">前台州涌泉景欣禅师法嗣。</p>
  <p id="aYK">台州六通院绍禅师。<a id="a-YL"></a>初参涌泉和尚入室领旨。<a id="a-YM"></a>一日烧畬归院。<a id="a-YN"></a>泉问。<a id="a-YO"></a>去什么处来。<a id="a-YP"></a>师曰。<a id="a-YQ"></a>烧畬来。<a id="a-YR"></a>泉曰。<a id="a-YS"></a>火后事作么生。<a id="a-YT"></a>绍曰。<a id="a-YU"></a>铁蛇钻不入。<a id="a-YV"></a>泉许之。<a id="a-YW"></a>后居六通院玄侣依附。<a id="a-YX"></a>僧问。<a id="a-YY"></a>不出咽喉唇吻事如何。<a id="a-YZ"></a>师曰。<a id="a-Ya"></a>待汝一钁斸断巾子山。<a id="a-Yb"></a>我亦不向汝道。<a id="a-Yc"></a>问南山有一毒龙如何近得。<a id="a-Yd"></a>师曰。<a id="a-Ye"></a>非但阇梨千圣亦近不得。<a id="a-Yf"></a>人问。<a id="a-Yg"></a>承闻南方有一剑话。<a id="a-Yh"></a>如何是一剑。<a id="a-Yi"></a>师曰。<a id="a-Yj"></a>不当锋。<a id="a-Yk"></a>曰头落又作么生。<a id="a-Yl"></a>师曰。<a id="a-Ym"></a>我道不当锋有什么头。<a id="a-Yn"></a>其人礼谢而去。<a id="a-Yo"></a>师休夏入天台山华顶峰晦迹。<a id="a-Yp"></a>莫知所终。</p>
  <p id="aYq">前潭州云盖山志元禅师法嗣。</p>
  <p id="aYr">潭州云盖山志罕禅师。<a id="a-Ys"></a>僧问。<a id="a-Yt"></a>如何是岳顶浪滔天。<a id="a-Yu"></a>师曰。<a id="a-Yv"></a>文殊正作闹。<a id="a-Yw"></a>曰正作闹时如何。<a id="a-Yx"></a>曰。<a id="a-Yy"></a>不向机前展大悲。</p>
  <p id="aYz">新罗卧龙和尚。<a id="a-Z0"></a>问如何是大人相。<a id="a-Z1"></a>师曰。<a id="a-Z2"></a>紫罗帐里不垂手。<a id="a-Z3"></a>曰为什么不垂手。<a id="a-Z4"></a>师曰。<a id="a-Z5"></a>不尊贵。<a id="a-Z6"></a>问十二时中如何用心。<a id="a-Z7"></a>师曰。<a id="a-Z8"></a>猢狲吃毛虫。</p>
  <p id="aZ9">影州天台和尚(先住天台)问古佛向什么处去。<a id="a-ZA"></a>师曰。<a id="a-ZB"></a>中央甲第高岁岁出灵苗。<a id="a-ZC"></a>问古镜未磨时如何。<a id="a-ZD"></a>师曰。<a id="a-ZE"></a>不施功。<a id="a-ZF"></a>曰磨后如何。<a id="a-ZG"></a>师曰。<a id="a-ZH"></a>不照烛。</p>
  <p id="aZI">前潭州谷山藏禅师法嗣。</p>
  <p id="aZJ">新罗瑞岩和尚。<a id="a-ZK"></a>问黑白两亡开佛眼时如何。<a id="a-ZL"></a>师曰。<a id="a-ZM"></a>恐尔守内。<a id="a-ZN"></a>问如何是诞生王子。<a id="a-ZO"></a>师曰。<a id="a-ZP"></a>深宫引不出。</p>
  <p id="aZQ">新罗泊岩和尚。<a id="a-ZR"></a>问如何是禅。<a id="a-ZS"></a>师曰。<a id="a-ZT"></a>古冢不为家。<a id="a-ZU"></a>问如何是道。<a id="a-ZV"></a>师曰。<a id="a-ZW"></a>徒劳车马迹。<a id="a-ZX"></a>问如何是教。<a id="a-ZY"></a>师曰。<a id="a-ZZ"></a>贝叶收不尽。</p>
  <p id="aZa">新罗大岭和尚。<a id="a-Zb"></a>僧问。<a id="a-Zc"></a>只到潼关便却休时如何。<a id="a-Zd"></a>师曰。<a id="a-Ze"></a>只是途中活计。<a id="a-Zf"></a>曰其中活计如何。<a id="a-Zg"></a>师曰。<a id="a-Zh"></a>体即得当即不得。<a id="a-Zi"></a>曰体得为什么当不得。<a id="a-Zj"></a>师曰。<a id="a-Zk"></a>体是什么人分上事。<a id="a-Zl"></a>曰其中事如何。<a id="a-Zm"></a>师曰。<a id="a-Zn"></a>不作尊贵。</p>
  <p id="aZo">前潭州中云盖和尚法嗣。</p>
  <p id="aZp">潭州云盖山景和尚号证觉禅师。<a id="a-Zq"></a>僧问。<a id="a-Zr"></a>国土晏清功归何处。<a id="a-Zs"></a>师曰。<a id="a-Zt"></a>银台门下不贺。<a id="a-Zu"></a>曰转为无功时如何。<a id="a-Zv"></a>师曰。<a id="a-Zw"></a>王家事可然。</p>
 </body>
</html>