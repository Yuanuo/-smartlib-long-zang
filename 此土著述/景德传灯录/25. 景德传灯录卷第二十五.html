<!doctype html>
<html id="z3IBX3R1cg" data-ver="2504">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第二十五</h1>
  <p id="a2">吉州青原山行思禅师第九世上 。</p>
  <p id="a3">金陵清凉文益禅师法嗣上三十人 天台山德韶国师 杭州报恩寺慧明禅师 漳州罗汉智依大师 金陵章义道钦禅师 金陵报恩匡逸禅师 金陵报慈文遂导师 漳州罗汉守仁禅师 杭州永明寺道潜禅师 抚州黄山良匡禅师 杭州灵隐清耸禅师 金陵报恩玄则禅师 金陵报慈行言导师 金陵净德智筠禅师 高丽道峰慧炬国师 金陵清凉泰钦禅师 杭州宝塔寺绍岩禅师 金陵报恩法安禅师 抚州崇寿契稠禅师 洪州云居清锡禅师 洪州百丈道常禅师 天台般若敬遵禅师 庐山归宗策真禅师 洪州同安绍显禅师 庐山栖贤慧圆禅师 洪州观音从显禅师 庐州长安延规禅师 常州正勤希奉禅师 洛京兴善栖伦禅师 洪州新兴齐禅师 润州慈云匡达禅师(已上三十人见录)</p>
  <p id="a4">青原行思禅师第九世上。</p>
  <p id="a5">金陵清凉文益禅师法嗣。</p>
  <p id="a6">天台山德韶国师处州龙泉人也。<a id="a-7"></a>俗姓陈氏。<a id="a-8"></a>母叶氏。<a id="a-9"></a>梦白光触体。<a id="a-A"></a>因而有娠。<a id="a-B"></a>及诞尤多奇异。<a id="a-C"></a>年十五有梵僧勉令出家。<a id="a-D"></a>十七依本州龙归寺受业。<a id="a-E"></a>十八纳戒于信州开元寺。<a id="a-F"></a>梁开平中游方诣投子山。<a id="a-G"></a>见大同禅师。<a id="a-H"></a>乃发心之始。<a id="a-I"></a>次谒龙牙遁和尚问。<a id="a-J"></a>雄雄之尊为什么近之不得。<a id="a-K"></a>龙牙曰。<a id="a-L"></a>如火与火。<a id="a-M"></a>曰忽遇水来又作么生。<a id="a-N"></a>龙牙曰汝不会。<a id="a-O"></a>师又问。<a id="a-P"></a>天不盖地不载。<a id="a-Q"></a>此理如何。<a id="a-R"></a>龙牙曰。<a id="a-S"></a>合如是。<a id="a-T"></a>师不喻旨再请垂诲。<a id="a-U"></a>龙牙曰。<a id="a-V"></a>道者汝向后自会去。<a id="a-W"></a>次问疏山曰。<a id="a-X"></a>百匝千重是何人境界。<a id="a-Y"></a>疏山曰。<a id="a-Z"></a>左搓芒绳缚鬼子。<a id="a-a"></a>师进曰。<a id="a-b"></a>不落古今请师说。<a id="a-c"></a>曰不说。<a id="a-d"></a>师曰。<a id="a-e"></a>为什么不说。<a id="a-f"></a>曰个中不辨有无。<a id="a-g"></a>师曰。<a id="a-h"></a>师今善说。<a id="a-i"></a>疏山骇之。<a id="a-j"></a>师如是历参五十四善知识。<a id="a-k"></a>皆法缘未契。<a id="a-l"></a>最后至临川谒净慧禅师。<a id="a-m"></a>净慧一见深器之。<a id="a-n"></a>师以遍涉丛林亦倦于参问。<a id="a-o"></a>但随众而已。<a id="a-p"></a>一日净慧上堂有僧问。<a id="a-q"></a>如何是曹源一滴水。<a id="a-r"></a>净慧曰。<a id="a-s"></a>是曹源一滴水。<a id="a-t"></a>僧惘然而退。<a id="a-u"></a>师于坐侧豁然开悟。<a id="a-v"></a>平生疑滞涣若冰释。<a id="a-w"></a>遂以所悟闻于净慧。<a id="a-x"></a>净慧曰。<a id="a-y"></a>汝向后当为国王所师。<a id="a-z"></a>致祖道光大吾不如也。<a id="a-10"></a>自是诸方异唱古今玄键。<a id="a-11"></a>与之决择不留微迹。<a id="a-12"></a>寻回本道游天台山。<a id="a-13"></a>睹智者顗禅师遗踪有若旧居。<a id="a-14"></a>师复与智者同姓。<a id="a-15"></a>时谓之后身也。<a id="a-16"></a>初止白沙。<a id="a-17"></a>时吴越忠懿王以国王子刺台州。<a id="a-18"></a>向师之名延请问道。<a id="a-19"></a>师谓曰。<a id="a-1A"></a>他日为霸主无忘佛恩。<a id="a-1B"></a>汉乾祐元年戊申王嗣国位。<a id="a-1C"></a>遣使迎之申弟子之礼。<a id="a-1D"></a>有传天台智者教羲寂者。<a id="a-1E"></a>屡言于师曰。<a id="a-1F"></a>智者之教年祀寖远虑多散落。<a id="a-1G"></a>今新罗国其本甚备。<a id="a-1H"></a>自非和尚慈力其孰能致之乎。<a id="a-1I"></a>师于是闻于忠懿王。<a id="a-1J"></a>王遣使及赍师之书。<a id="a-1K"></a>往彼国缮写备足而回。<a id="a-1L"></a>迄今盛行于世矣。<a id="a-1M"></a>师上堂曰。<a id="a-1N"></a>古圣方便犹如何沙。<a id="a-1O"></a>祖师道。<a id="a-1P"></a>非风幡动仁者心动。<a id="a-1Q"></a>斯乃无上心印法门。<a id="a-1R"></a>我辈是祖师门下客。<a id="a-1S"></a>合作么生会祖师意。<a id="a-1T"></a>莫道风幡不动汝心妄动。<a id="a-1U"></a>莫道不拨风幡就风幡通取。<a id="a-1V"></a>莫道风幡动处是什么。<a id="a-1W"></a>有云。<a id="a-1X"></a>附物明心不须认物。<a id="a-1Y"></a>有云。<a id="a-1Z"></a>色即是空。<a id="a-1a"></a>有云。<a id="a-1b"></a>非风幡动应须妙会。<a id="a-1c"></a>如是解会与祖师意旨有何交涉。<a id="a-1d"></a>既不许如是会。<a id="a-1e"></a>诸上座便合知悉。<a id="a-1f"></a>若于这里彻底悟去。<a id="a-1g"></a>何法门而不明。<a id="a-1h"></a>百千诸佛方便一时洞了。<a id="a-1i"></a>更有什么疑情。<a id="a-1j"></a>所以古人道。<a id="a-1k"></a>一了千明一迷万惑。<a id="a-1l"></a>上座岂是今日会得一。<a id="a-1m"></a>则明日又不会也。<a id="a-1n"></a>莫是有一分向上事难会。<a id="a-1o"></a>有一分下劣凡夫不会。<a id="a-1p"></a>如此见解设经尘劫。<a id="a-1q"></a>只自劳神乏思无有是处。<a id="a-1r"></a>僧问。<a id="a-1s"></a>诸法寂灭相不可以言宣。<a id="a-1t"></a>和尚如何为人。<a id="a-1u"></a>师曰。<a id="a-1v"></a>汝到诸方更问一遍。<a id="a-1w"></a>曰恁么即绝于言句去也。<a id="a-1x"></a>师曰。<a id="a-1y"></a>梦里惺惺。<a id="a-1z"></a>问橹棹俱停如何得到彼岸。<a id="a-20"></a>师曰。<a id="a-21"></a>庆汝平生。<a id="a-22"></a>问如何是三种病人。<a id="a-23"></a>师曰。<a id="a-24"></a>恰问着。<a id="a-25"></a>问如何是古佛心。<a id="a-26"></a>师曰。<a id="a-27"></a>此问不弱。<a id="a-28"></a>问如何是六相。<a id="a-29"></a>师曰。<a id="a-2A"></a>即汝是。<a id="a-2B"></a>问如何是方便。<a id="a-2C"></a>师曰。<a id="a-2D"></a>此问甚当。<a id="a-2E"></a>问亡僧迁化向什么处去也。<a id="a-2F"></a>师曰。<a id="a-2G"></a>终不向汝道。<a id="a-2H"></a>曰为什么不向某甲道。<a id="a-2I"></a>师曰。<a id="a-2J"></a>恐汝不会。<a id="a-2K"></a>问一华开五叶。<a id="a-2L"></a>结果自然成。<a id="a-2M"></a>如何是一华开五叶。<a id="a-2N"></a>师曰。<a id="a-2O"></a>日出月明。<a id="a-2P"></a>曰如何是结果自然成。<a id="a-2Q"></a>师曰。<a id="a-2R"></a>天地皎然问如何是无忧佛。<a id="a-2S"></a>师曰。<a id="a-2T"></a>愁杀人。<a id="a-2U"></a>问一切山河大地从何而起。<a id="a-2V"></a>师曰。<a id="a-2W"></a>此问从何而来问如何是数起底心。<a id="a-2X"></a>师曰。<a id="a-2Y"></a>争讳得。<a id="a-2Z"></a>问如何是第二月。<a id="a-2a"></a>师曰。<a id="a-2b"></a>来处甚分明。<a id="a-2c"></a>曰为什么不会。<a id="a-2d"></a>师曰。<a id="a-2e"></a>唤什么作第二月。<a id="a-2f"></a>问如何是沙门眼。<a id="a-2g"></a>师曰。<a id="a-2h"></a>黑如漆。<a id="a-2i"></a>问绝消息时如何。<a id="a-2j"></a>师曰。<a id="a-2k"></a>谢指示。<a id="a-2l"></a>问如何是转物即同如来。<a id="a-2m"></a>师曰汝唤什么作物。<a id="a-2n"></a>曰恁么即同如来也。<a id="a-2o"></a>师曰。<a id="a-2p"></a>莫作野干呜。<a id="a-2q"></a>问那吒太子析肉还母析骨还父。<a id="a-2r"></a>然后于莲华上为父母说法。<a id="a-2s"></a>未审如何是太子身。<a id="a-2t"></a>师曰。<a id="a-2u"></a>大家见上座问曰。<a id="a-2v"></a>恁么即大千同一真如性也。<a id="a-2w"></a>师曰。<a id="a-2x"></a>依俙似曲才堪听。<a id="a-2y"></a>又被风吹将别调中。<a id="a-2z"></a>问六根俱泯为什么理事不明。<a id="a-30"></a>师曰。<a id="a-31"></a>何处不明。<a id="a-32"></a>曰恁么即理事俱如也。<a id="a-33"></a>师曰。<a id="a-34"></a>前言何在。<a id="a-35"></a>师有时谓众曰。<a id="a-36"></a>大凡言句应须绝渗漏始得。<a id="a-37"></a>时有僧问。<a id="a-38"></a>如何是绝渗漏底句。<a id="a-39"></a>师曰。<a id="a-3A"></a>汝口似鼻孔。<a id="a-3B"></a>问如何是不证一法。<a id="a-3C"></a>师曰。<a id="a-3D"></a>待言语在。<a id="a-3E"></a>曰如何是证诸法。<a id="a-3F"></a>师曰。<a id="a-3G"></a>醉作么。<a id="a-3H"></a>师有时谓众曰。<a id="a-3I"></a>只如山僧恁么对他诸上座。<a id="a-3J"></a>作么生体会。<a id="a-3K"></a>莫是真实相为么。<a id="a-3L"></a>莫是正恁么时。<a id="a-3M"></a>无一法可证么。<a id="a-3N"></a>莫是识伊来处么。<a id="a-3O"></a>莫是全体显露么。<a id="a-3P"></a>莫错会好。<a id="a-3Q"></a>如此见解唤作依草附木。<a id="a-3R"></a>与佛法天地悬隔。<a id="a-3S"></a>假饶答话简辩如悬河。<a id="a-3T"></a>只成得个颠倒知见。<a id="a-3U"></a>若只贵答话简辩有什么难。<a id="a-3V"></a>但恐无益于人翻成赚误。<a id="a-3W"></a>如上座从前所学。<a id="a-3X"></a>简辩问答记持说道理极多。<a id="a-3Y"></a>为什么心疑不息。<a id="a-3Z"></a>闻古圣方便特地不会。<a id="a-3a"></a>只为多虚少实。<a id="a-3b"></a>上座不如从脚跟下一时觑破看是什么道理。<a id="a-3c"></a>有多少法门。<a id="a-3d"></a>与上座作疑求解。<a id="a-3e"></a>始知从前所学底事。<a id="a-3f"></a>只知生死根源阴界里活计。<a id="a-3g"></a>所以古人道。<a id="a-3h"></a>见闻不脱如水里月。<a id="a-3i"></a>无事珍重。<a id="a-3j"></a>师有偈示众曰。</p>
  <p id="a3k">通玄峰顶　　不是人间　　心外无法</p>
  <p id="a3l">满目青山</p>
  <p id="a3m">师后于般若寺开堂说法十二会。<a id="a-3n"></a>第一会师初开堂日示众云。<a id="a-3o"></a>一毛吞海。<a id="a-3p"></a>海性无亏。<a id="a-3q"></a>纤芥投锋。<a id="a-3r"></a>锋利无动。<a id="a-3s"></a>见与不见。<a id="a-3t"></a>会与不会。<a id="a-3u"></a>唯我知焉。<a id="a-3v"></a>乃有颂曰。</p>
  <p id="a3w">暂下高峰已显扬　　般若圆通遍十方</p>
  <p id="a3x">人天浩浩无差别　　法界纵横处处彰</p>
  <p id="a3y">珍重。<a id="a-3z"></a>师升堂日有僧问。<a id="a-40"></a>承古有言。<a id="a-41"></a>若人见般若即被般若缚。<a id="a-42"></a>若人不见般若亦被般若缚。<a id="a-43"></a>既见般若为什么却被缚。<a id="a-44"></a>师云。<a id="a-45"></a>尔道般若见什么。<a id="a-46"></a>学云。<a id="a-47"></a>不见般若为什么却被缚。<a id="a-48"></a>师云。<a id="a-49"></a>尔道般若什么处不见。<a id="a-4A"></a>又云。<a id="a-4B"></a>若见般若不名般若。<a id="a-4C"></a>不见般若亦不名般若。<a id="a-4D"></a>般若且作么生说见不见。<a id="a-4E"></a>所以人道。<a id="a-4F"></a>若欠一法不成法身。<a id="a-4G"></a>若剩一法不成法身。<a id="a-4H"></a>若有一法不成法身。<a id="a-4I"></a>若无一法不成法身。<a id="a-4J"></a>此是般若之真宗诸上座。<a id="a-4K"></a>又僧问。<a id="a-4L"></a>乍离凝峰丈室来坐般若道场。<a id="a-4M"></a>今日家风请师一句。<a id="a-4N"></a>师云。<a id="a-4O"></a>亏汝什么处。<a id="a-4P"></a>学云。<a id="a-4Q"></a>恁么即雷音震动乾坤地。<a id="a-4R"></a>人人无不尽沾恩。<a id="a-4S"></a>师云。<a id="a-4T"></a>幸然未会且莫探头。<a id="a-4U"></a>探头即不中。<a id="a-4V"></a>诸上座相共证明令法久住国土安乐。<a id="a-4W"></a>珍重。<a id="a-4X"></a>第二会师上堂有僧问。<a id="a-4Y"></a>承教有言。<a id="a-4Z"></a>归源性无二方便有多门。<a id="a-4a"></a>如何是归源性。<a id="a-4b"></a>师云。<a id="a-4c"></a>尔问我答。<a id="a-4d"></a>学云。<a id="a-4e"></a>如何是方便门。<a id="a-4f"></a>师云。<a id="a-4g"></a>尔答我问。<a id="a-4h"></a>学云。<a id="a-4i"></a>如何趣向。<a id="a-4j"></a>师云。<a id="a-4k"></a>颠倒作么。<a id="a-4l"></a>又僧问。<a id="a-4m"></a>一身即无量身无量身即一身。<a id="a-4n"></a>如何是无量身师云。<a id="a-4o"></a>一身。<a id="a-4p"></a>学云。<a id="a-4q"></a>恁么即昔日灵山今来亲睹。<a id="a-4r"></a>师云。<a id="a-4s"></a>理当即行。<a id="a-4t"></a>又云。<a id="a-4u"></a>三世诸佛一时证明上座。<a id="a-4v"></a>上座且作么生会。<a id="a-4w"></a>若会时不迁。<a id="a-4x"></a>无丝毫可得移易。<a id="a-4y"></a>何以故。<a id="a-4z"></a>为过去未来现在三际是上座。<a id="a-50"></a>上座且非三际。<a id="a-51"></a>泽霖大海滴滴皆满。<a id="a-52"></a>一尘空性法界全收。<a id="a-53"></a>珍重。<a id="a-54"></a>第三会师上堂有僧问。<a id="a-55"></a>四众云集人天恭敬。<a id="a-56"></a>目睹尊颜愿宣般若。<a id="a-57"></a>师云。<a id="a-58"></a>分明记取。<a id="a-59"></a>学云。<a id="a-5A"></a>师宣妙法国王万岁。<a id="a-5B"></a>人民安乐。<a id="a-5C"></a>师云。<a id="a-5D"></a>谁向尔道。<a id="a-5E"></a>学云。<a id="a-5F"></a>法尔如然。<a id="a-5G"></a>师云。<a id="a-5H"></a>尔灵利。<a id="a-5I"></a>又僧问。<a id="a-5J"></a>三世诸佛不知有。<a id="a-5K"></a>狸奴白牯却知有。<a id="a-5L"></a>既是三世诸佛。<a id="a-5M"></a>为什么却不知有。<a id="a-5N"></a>师云。<a id="a-5O"></a>却是尔知有。<a id="a-5P"></a>学云。<a id="a-5Q"></a>狸奴白牯为什么却知有。<a id="a-5R"></a>师云尔什么处见三世诸佛。<a id="a-5S"></a>又僧问承教有言。<a id="a-5T"></a>眼不见色尘意不知诸法。<a id="a-5U"></a>如何是眼不见色尘。<a id="a-5V"></a>师云。<a id="a-5W"></a>却是耳见。<a id="a-5X"></a>学云。<a id="a-5Y"></a>如何是意不知诸法。<a id="a-5Z"></a>师云。<a id="a-5a"></a>眼知。<a id="a-5b"></a>学云。<a id="a-5c"></a>恁么即见闻路绝声色喧然。<a id="a-5d"></a>师云。<a id="a-5e"></a>谁向尔道。<a id="a-5f"></a>又云。<a id="a-5g"></a>夫一切问答如针锋相投。<a id="a-5h"></a>无纤豪参差相。<a id="a-5i"></a>事无不通。<a id="a-5j"></a>理无不备。<a id="a-5k"></a>良由一切言语。<a id="a-5l"></a>一切三昧横竖深浅隐显去来。<a id="a-5m"></a>是诸佛实相门。<a id="a-5n"></a>只据如今一时验取。<a id="a-5o"></a>珍重。<a id="a-5p"></a>第四会师上堂举。<a id="a-5q"></a>古人云。<a id="a-5r"></a>如何是禅三界绵绵。<a id="a-5s"></a>如何是道十方浩浩。<a id="a-5t"></a>因什么道三界绵绵。<a id="a-5u"></a>何处是十方浩浩底道理。<a id="a-5v"></a>要会么。<a id="a-5w"></a>塞却眼塞却耳塞却舌身意。<a id="a-5x"></a>无空阙处无转动处。<a id="a-5y"></a>上座作么会。<a id="a-5z"></a>横亦不得竖亦不得。<a id="a-60"></a>纵亦不得夺亦不得。<a id="a-61"></a>无用心处亦无施设处。<a id="a-62"></a>若如是会得始会法门绝择。<a id="a-63"></a>一切言语绝渗漏。<a id="a-64"></a>曾有一僧问。<a id="a-65"></a>作么是绝渗漏底语。<a id="a-66"></a>向他道。<a id="a-67"></a>口似鼻孔甚好上座。<a id="a-68"></a>如此会自然不通风去。<a id="a-69"></a>如识得尽十方世界是金刚眼睛。<a id="a-6A"></a>无事珍重。<a id="a-6B"></a>第五会师上堂有僧问云。<a id="a-6C"></a>天下太平大王长寿如何是王。<a id="a-6D"></a>师云。<a id="a-6E"></a>日晓月明。<a id="a-6F"></a>学云。<a id="a-6G"></a>如何领会。<a id="a-6H"></a>师云。<a id="a-6I"></a>谁是学人。<a id="a-6J"></a>又云。<a id="a-6K"></a>天下太平大王长寿。<a id="a-6L"></a>国土丰乐无诸患难。<a id="a-6M"></a>此是佛语古不易今。<a id="a-6N"></a>不迁一言。<a id="a-6O"></a>可以定古定今。<a id="a-6P"></a>会取好诸上座。<a id="a-6Q"></a>又僧问。<a id="a-6R"></a>承古有言。<a id="a-6S"></a>有物先天地无形本寂寥。<a id="a-6T"></a>如何是有物先天地。<a id="a-6U"></a>师云。<a id="a-6V"></a>非同合。<a id="a-6W"></a>学云。<a id="a-6X"></a>如何是无形本寂寥。<a id="a-6Y"></a>师云。<a id="a-6Z"></a>谁问先天地。<a id="a-6a"></a>学云。<a id="a-6b"></a>恁么即随静林间独自游。<a id="a-6c"></a>师云。<a id="a-6d"></a>乱道作么。<a id="a-6e"></a>又云。<a id="a-6f"></a>佛法不是这个道理。<a id="a-6g"></a>要会么。<a id="a-6h"></a>言发非声色前不物始会。<a id="a-6i"></a>天下太平大王长寿。<a id="a-6j"></a>久立珍重。<a id="a-6k"></a>第六会师上堂示众云。<a id="a-6l"></a>佛法现成。<a id="a-6m"></a>一切具足。<a id="a-6n"></a>古人道。<a id="a-6o"></a>圆同太虚无欠无余。<a id="a-6p"></a>若如是且谁欠谁剩谁是谁非。<a id="a-6q"></a>谁是会者。<a id="a-6r"></a>谁是不会者。<a id="a-6s"></a>所以道。<a id="a-6t"></a>东去亦是上座。<a id="a-6u"></a>西去亦是上座。<a id="a-6v"></a>南去亦是上座。<a id="a-6w"></a>北去亦是上座。<a id="a-6x"></a>上座因什么得成东西南北。<a id="a-6y"></a>若会得自然见闻觉知路绝。<a id="a-6z"></a>一切诸法现前。<a id="a-70"></a>何故如此。<a id="a-71"></a>为法身无相触目皆形。<a id="a-72"></a>般若无知对缘而照。<a id="a-73"></a>一时彻底会取好。<a id="a-74"></a>诸上座。<a id="a-75"></a>出家儿合作么生。<a id="a-76"></a>此是本有之理未为分外。<a id="a-77"></a>识心达本源故号为沙门。<a id="a-78"></a>若识心皎皎地。<a id="a-79"></a>实无丝豪障碍。<a id="a-7A"></a>上座久立珍重。<a id="a-7B"></a>第七会师上堂有僧问。<a id="a-7C"></a>欲入无为海先乘般若船。<a id="a-7D"></a>如何是般若船。<a id="a-7E"></a>师云。<a id="a-7F"></a>常无所住。<a id="a-7G"></a>如何是无为海。<a id="a-7H"></a>师云。<a id="a-7I"></a>且会般若船。<a id="a-7J"></a>又僧问。<a id="a-7K"></a>古德云。<a id="a-7L"></a>登天不借梯。<a id="a-7M"></a>遍地无行路。<a id="a-7N"></a>如何是登天不假梯。<a id="a-7O"></a>师云。<a id="a-7P"></a>不遗丝发地。<a id="a-7Q"></a>学云。<a id="a-7R"></a>如何是遍地无行路。<a id="a-7S"></a>师云。<a id="a-7T"></a>适来向尔道什么。<a id="a-7U"></a>师又云。<a id="a-7V"></a>百千三昧门百千神通门百千妙用门。<a id="a-7W"></a>尽不出得般若海中。<a id="a-7X"></a>何以故。<a id="a-7Y"></a>为于无住本建立诸法。<a id="a-7Z"></a>所以道。<a id="a-7a"></a>生灭去来邪正动静千变万化。<a id="a-7b"></a>是诸佛大定门无过于此。<a id="a-7c"></a>诸上座。<a id="a-7d"></a>大家究取增于佛法寿命珍重。<a id="a-7e"></a>第八会师上堂有僧问。<a id="a-7f"></a>世尊有正法眼付嘱摩诃迦葉。<a id="a-7g"></a>只如迦葉在宾钵罗窟。<a id="a-7h"></a>未审付嘱何人。<a id="a-7i"></a>师云。<a id="a-7j"></a>教我向谁说。<a id="a-7k"></a>学云。<a id="a-7l"></a>恁么即灵山付嘱不异今日。<a id="a-7m"></a>师云。<a id="a-7n"></a>尔什么处见灵山。<a id="a-7o"></a>又僧问。<a id="a-7p"></a>净慧宝印。<a id="a-7q"></a>和尚亲传。<a id="a-7r"></a>未审今日一会当付何人。<a id="a-7s"></a>师云。<a id="a-7t"></a>冬冬鼓一头打两头鸣。<a id="a-7u"></a>学云。<a id="a-7v"></a>恁么即千圣同俦古今不异。<a id="a-7w"></a>师云。<a id="a-7x"></a>禅河浪静寻水迷源。<a id="a-7y"></a>又僧清遇云。<a id="a-7z"></a>帝王请命师赴王恩。<a id="a-80"></a>般若会中请师举唱。<a id="a-81"></a>师云。<a id="a-82"></a>分明记取。<a id="a-83"></a>学云恁么即云台宝网同演妙音。<a id="a-84"></a>师云。<a id="a-85"></a>清遇何在。<a id="a-86"></a>学云。<a id="a-87"></a>法王法如是。<a id="a-88"></a>师云。<a id="a-89"></a>阿谁证明。<a id="a-8A"></a>又云。<a id="a-8B"></a>灵山付嘱分明。<a id="a-8C"></a>诸上座一时验取。<a id="a-8D"></a>若验得更无别理。<a id="a-8E"></a>只是如今。<a id="a-8F"></a>譬如太虚日明云暗山河大地一切有为世界悉皆明现。<a id="a-8G"></a>乃至无为亦复如是。<a id="a-8H"></a>世尊付嘱迄至于今。<a id="a-8I"></a>并无丝豪差别。<a id="a-8J"></a>更付阿谁。<a id="a-8K"></a>所以祖师道。<a id="a-8L"></a>心自本来心。<a id="a-8M"></a>本心非有法。<a id="a-8N"></a>法法有本心。<a id="a-8O"></a>非心非本法。<a id="a-8P"></a>此是灵山付嘱牓样。<a id="a-8Q"></a>诸上座彻底会取好。<a id="a-8R"></a>莫虚度时光。<a id="a-8S"></a>国王恩难报。<a id="a-8T"></a>诸佛恩难报。<a id="a-8U"></a>父母师长恩难报。<a id="a-8V"></a>十方施主恩难报。<a id="a-8W"></a>况建置如是次第佛法兴隆。<a id="a-8X"></a>若非国王恩力焉得如此。<a id="a-8Y"></a>若要报恩应须明彻道眼入般若性海始得。<a id="a-8Z"></a>久立珍重。<a id="a-8a"></a>第九会师上堂有僧问。<a id="a-8b"></a>承先德云。<a id="a-8c"></a>人空法亦空。<a id="a-8d"></a>二相本来同。<a id="a-8e"></a>如何是二相本来同。<a id="a-8f"></a>师云。<a id="a-8g"></a>山河大地。<a id="a-8h"></a>学云。<a id="a-8i"></a>不会乞师方便。<a id="a-8j"></a>师云。<a id="a-8k"></a>什么处是不方便处。<a id="a-8l"></a>又僧问。<a id="a-8m"></a>承教有言。<a id="a-8n"></a>心清净故法界清净。<a id="a-8o"></a>如何是清净心。<a id="a-8p"></a>师云迦陵频伽共命之鸟。<a id="a-8q"></a>学云。<a id="a-8r"></a>心与法界是一是二。<a id="a-8s"></a>师云。<a id="a-8t"></a>尔自问别人问。<a id="a-8u"></a>师又云。<a id="a-8v"></a>大道廓然讵齐今古。<a id="a-8w"></a>无名无相是法是修。<a id="a-8x"></a>良由法界无边心亦无际。<a id="a-8y"></a>无事不彰。<a id="a-8z"></a>无言不显。<a id="a-90"></a>如是会得唤作般若。<a id="a-91"></a>现前理极同真际一切山河大地森罗万象墙壁瓦砾。<a id="a-92"></a>并无丝毫可得亏阙。<a id="a-93"></a>无事久立珍重。<a id="a-94"></a>第十会师上堂有僧问。<a id="a-95"></a>承师有言。<a id="a-96"></a>九天擎玉印七佛兆前心。<a id="a-97"></a>如何是印。<a id="a-98"></a>师云。<a id="a-99"></a>不露文。<a id="a-9A"></a>如何是心。<a id="a-9B"></a>师云。<a id="a-9C"></a>尔名安嗣。<a id="a-9D"></a>又云。<a id="a-9E"></a>法界性海如函如盖如钩如锁。<a id="a-9F"></a>如金与金色。<a id="a-9G"></a>位位皆齐无纤毫参差。<a id="a-9H"></a>不相混滥。<a id="a-9I"></a>非一非异。<a id="a-9J"></a>非同非别。<a id="a-9K"></a>若归实地去法法皆到底。<a id="a-9L"></a>不是上来问个如何若何便是。<a id="a-9M"></a>不问时便非。<a id="a-9N"></a>在长连床上坐时是有。<a id="a-9O"></a>不坐时是无。<a id="a-9P"></a>只如诸方老宿言教在世。<a id="a-9Q"></a>如恒河沙。<a id="a-9R"></a>如来一大藏经卷卷皆说佛理。<a id="a-9S"></a>句句尽言佛心。<a id="a-9T"></a>因什么得不会去。<a id="a-9U"></a>若一向纤络言教意识解会。<a id="a-9V"></a>饶上座经尘沙劫亦不能得彻。<a id="a-9W"></a>此唤作颠倒知见识心活计。<a id="a-9X"></a>并无得力处。<a id="a-9Y"></a>此盖为根脚下不明。<a id="a-9Z"></a>若究尽诸佛法源。<a id="a-9a"></a>河沙大藏一时现前。<a id="a-9b"></a>不欠丝豪不剩丝豪。<a id="a-9c"></a>诸佛时常出世。<a id="a-9d"></a>时常说法度人。<a id="a-9e"></a>未曾间歇。<a id="a-9f"></a>乃至猿啼鸟叫草木丛林常助上座发机。<a id="a-9g"></a>未有一时不为上座。<a id="a-9h"></a>有如是奇特处。<a id="a-9i"></a>可惜许。<a id="a-9j"></a>诸上座。<a id="a-9k"></a>大家究取令法久住世间。<a id="a-9l"></a>增益人天寿命。<a id="a-9m"></a>国王安乐无事。<a id="a-9n"></a>久立珍重。<a id="a-9o"></a>第十一会师上堂。<a id="a-9p"></a>举古人云。<a id="a-9q"></a>吾有一言。<a id="a-9r"></a>天上人间若人不会绿水清山。<a id="a-9s"></a>且作么生是一言底道理。<a id="a-9t"></a>古人语须是晓达始得。<a id="a-9u"></a>若是将言而名于言。<a id="a-9v"></a>未有个会处。<a id="a-9w"></a>良由究尽诸法根蔕。<a id="a-9x"></a>始会一言。<a id="a-9y"></a>不是一言半句思量解会唤作一言若会言语道断心行处灭。<a id="a-9z"></a>始到古人境界。<a id="a-A0"></a>亦不是闭目藏睛暗睹无所见唤作言语道断。<a id="a-A1"></a>且莫赚会。<a id="a-A2"></a>佛法不是这个道理。<a id="a-A3"></a>要会么。<a id="a-A4"></a>假饶经尘沙劫说。<a id="a-A5"></a>亦未曾有半句到。<a id="a-A6"></a>诸上坐经尘沙劫不说。<a id="a-A7"></a>亦未曾欠少半句。<a id="a-A8"></a>应须彻底会去始得。<a id="a-A9"></a>若如是斟酌名言空劳心力并无用处。<a id="a-AA"></a>与诸上座相共证明。<a id="a-AB"></a>后学初心速须究取。<a id="a-AC"></a>久立珍重。<a id="a-AD"></a>第十二会师上堂有僧问。<a id="a-AE"></a>髑髅常干世界鼻孔摩触家风。<a id="a-AF"></a>如何是髑髅常干世界。<a id="a-AG"></a>师云。<a id="a-AH"></a>更待答话在。<a id="a-AI"></a>学云。<a id="a-AJ"></a>如何是鼻孔摩触家风。<a id="a-AK"></a>师云。<a id="a-AL"></a>时复举一遍。<a id="a-AM"></a>又僧问。<a id="a-AN"></a>一人执炬自尽其身。<a id="a-AO"></a>一人抱冰横尸于路。<a id="a-AP"></a>此二人阿谁辨道。<a id="a-AQ"></a>师云。<a id="a-AR"></a>不遗者。<a id="a-AS"></a>学云。<a id="a-AT"></a>不会乞师指示。<a id="a-AU"></a>师云。<a id="a-AV"></a>尔名敬新。<a id="a-AW"></a>学云。<a id="a-AX"></a>未审还有人证明也无。<a id="a-AY"></a>师云有。<a id="a-AZ"></a>学云。<a id="a-Aa"></a>什么人证明。<a id="a-Ab"></a>师云。<a id="a-Ac"></a>敬新证明。<a id="a-Ad"></a>又僧问。<a id="a-Ae"></a>牛头未见四祖时如何。<a id="a-Af"></a>师云。<a id="a-Ag"></a>异境灵踪睹者皆羡。<a id="a-Ah"></a>僧又云。<a id="a-Ai"></a>见后如何。<a id="a-Aj"></a>师云。<a id="a-Ak"></a>适来向尔道什么。<a id="a-Al"></a>又僧问。<a id="a-Am"></a>承古有言。<a id="a-An"></a>敲打虚空鸣觳觳。<a id="a-Ao"></a>石人木人齐应诺。<a id="a-Ap"></a>六月降雪落纷纷。<a id="a-Aq"></a>此是如来大圆觉。<a id="a-Ar"></a>如何是敲打虚空底。<a id="a-As"></a>师云。<a id="a-At"></a>昆仑奴着铁裤打一棒行一步。<a id="a-Au"></a>学云。<a id="a-Av"></a>恁么即石人木人齐应诺也。<a id="a-Aw"></a>师云。<a id="a-Ax"></a>尔还闻么。<a id="a-Ay"></a>又云。<a id="a-Az"></a>诸佛法门时常如是。<a id="a-B0"></a>譬如大海千波万浪。<a id="a-B1"></a>未曾暂住。<a id="a-B2"></a>未尝暂有。<a id="a-B3"></a>未尝暂无。<a id="a-B4"></a>浩浩地光明自在。<a id="a-B5"></a>宗三世于一毛端。<a id="a-B6"></a>圆古今于一念。<a id="a-B7"></a>应须彻底明达始得。<a id="a-B8"></a>不是问一则语记一转话巧作道理。<a id="a-B9"></a>风云水月四六八对。<a id="a-BA"></a>便当佛法。<a id="a-BB"></a>莫自赚诸上座究竟无益。<a id="a-BC"></a>若彻底会去实无可隐藏。<a id="a-BD"></a>无刹不彰。<a id="a-BE"></a>无尘不现。<a id="a-BF"></a>直下凡夫位齐诸佛。<a id="a-BG"></a>不用纤豪气力。<a id="a-BH"></a>一时会取好。<a id="a-BI"></a>无事久立珍重。<a id="a-BJ"></a>开宝四年辛未华顶西峰忽摧声震一山。<a id="a-BK"></a>师曰。<a id="a-BL"></a>吾非久矣。<a id="a-BM"></a>明年六月大星陨于峰顶林木变白。<a id="a-BN"></a>师乃示疾于莲华峰。<a id="a-BO"></a>参问如常。<a id="a-BP"></a>二十八日集众言别。<a id="a-BQ"></a>跏趺而逝。<a id="a-BR"></a>寿八十二。<a id="a-BS"></a>腊六十五。</p>
  <p id="aBT">杭州报恩寺慧明禅师。<a id="a-BU"></a>姓蒋氏。<a id="a-BV"></a>幼出家三学精练。<a id="a-BW"></a>志探玄旨。<a id="a-BX"></a>乃南游于闽越间。<a id="a-BY"></a>历诸禅会莫契本心。<a id="a-BZ"></a>后至临川谒净慧禅师。<a id="a-Ba"></a>师资道合。<a id="a-Bb"></a>寻回鄞水大梅山庵居。<a id="a-Bc"></a>时吴越部内禅学者虽盛。<a id="a-Bd"></a>而以玄沙正宗置之阃外。<a id="a-Be"></a>师欲整而导之一日有二禅客到。<a id="a-Bf"></a>师问曰。<a id="a-Bg"></a>上座离什么处。<a id="a-Bh"></a>曰都城。<a id="a-Bi"></a>师曰。<a id="a-Bj"></a>上座离都城到此山。<a id="a-Bk"></a>则都城少上座此山剩上座。<a id="a-Bl"></a>剩则心外有法。<a id="a-Bm"></a>少则心法不周。<a id="a-Bn"></a>说得道理即住。<a id="a-Bo"></a>不会即去。<a id="a-Bp"></a>其二禅客不能对。<a id="a-Bq"></a>新到僧问。<a id="a-Br"></a>如何是大梅主。<a id="a-Bs"></a>师曰。<a id="a-Bt"></a>阇梨今日离什么处。<a id="a-Bu"></a>僧无对。<a id="a-Bv"></a>师寻迁于天台山白沙卓庵。<a id="a-Bw"></a>时有朋彦上座。<a id="a-Bx"></a>博学强记来访师敌论宗乘。<a id="a-By"></a>师曰。<a id="a-Bz"></a>言多去道远矣。<a id="a-C0"></a>今有事借问。<a id="a-C1"></a>只如从上诸圣及诸先德。<a id="a-C2"></a>还有不悟者也无。<a id="a-C3"></a>朋彦曰。<a id="a-C4"></a>若是诸圣先德岂不有悟者哉。<a id="a-C5"></a>师曰。<a id="a-C6"></a>一人发真归源十方虚空悉皆消殒。<a id="a-C7"></a>今天台山嶷然。<a id="a-C8"></a>如何得消殒去。<a id="a-C9"></a>朋彦不知所措。<a id="a-CA"></a>自是他宗泛学来者皆服膺矣。<a id="a-CB"></a>汉乾祐中吴越忠懿王延入王府问法。<a id="a-CC"></a>命住资崇院。<a id="a-CD"></a>师盛谈玄沙宗一大师及地藏法眼宗旨臻极。<a id="a-CE"></a>王因命翠岩令三等诸禅匠及城下名公定其胜负。<a id="a-CF"></a>天龙禅师问曰。<a id="a-CG"></a>一切诸佛及佛法皆从此经出。<a id="a-CH"></a>未审此经从何而出。<a id="a-CI"></a>师曰。<a id="a-CJ"></a>道什么。<a id="a-CK"></a>天龙方再问。<a id="a-CL"></a>师曰。<a id="a-CM"></a>过也。<a id="a-CN"></a>资严长老问。<a id="a-CO"></a>如何是现前三昧。<a id="a-CP"></a>师曰。<a id="a-CQ"></a>还闻么。<a id="a-CR"></a>曰某甲不患聋。<a id="a-CS"></a>师曰。<a id="a-CT"></a>果然患聋。<a id="a-CU"></a>师举雪峰塔铭问老宿云。<a id="a-CV"></a>夫从缘有者始终而成坏。<a id="a-CW"></a>非从缘有者历劫而长坚。<a id="a-CX"></a>坚之与坏即且置。<a id="a-CY"></a>雪峰只今在什么处(法眼别云。<a id="a-CZ"></a>只今是成是坏)众皆无对。<a id="a-Ca"></a>设有对者亦不能当其征诘。<a id="a-Cb"></a>时群彦弭伏。<a id="a-Cc"></a>王大悦命师居之。<a id="a-Cd"></a>署圆通普照禅师师上堂谓众曰。<a id="a-Ce"></a>诸人还委得么。<a id="a-Cf"></a>莫道语默动静无非佛事好。<a id="a-Cg"></a>且莫错会。<a id="a-Ch"></a>僧问。<a id="a-Ci"></a>如何是祖师西来意。<a id="a-Cj"></a>师曰。<a id="a-Ck"></a>汝还见香台么。<a id="a-Cl"></a>曰某甲未会乞师指示。<a id="a-Cm"></a>师曰。<a id="a-Cn"></a>香台也不识。<a id="a-Co"></a>问离却目前机如何是西来意。<a id="a-Cp"></a>师曰。<a id="a-Cq"></a>汝何不问曰恁么即委是去也。<a id="a-Cr"></a>师曰。<a id="a-Cs"></a>也是虚施。<a id="a-Ct"></a>问如何是佛法大意。<a id="a-Cu"></a>师曰。<a id="a-Cv"></a>我见灯明佛本光瑞如此。<a id="a-Cw"></a>问如何是学人自己。<a id="a-Cx"></a>师曰。<a id="a-Cy"></a>特地申问是什么意。<a id="a-Cz"></a>问如何是西来意。<a id="a-D0"></a>师曰。<a id="a-D1"></a>十万八千真跋涉。<a id="a-D2"></a>直下西来不到东。<a id="a-D3"></a>问如何是第二月。<a id="a-D4"></a>师曰。<a id="a-D5"></a>掜目看华华数朵。<a id="a-D6"></a>见精明树几枝枝。</p>
  <p id="aD7">漳州罗汉宣法大师智依。<a id="a-D8"></a>师上堂曰。<a id="a-D9"></a>尽十方世界无一微尘许法与汝作见闻觉知。<a id="a-DA"></a>还信么。<a id="a-DB"></a>然虽如此也须悟始得。<a id="a-DC"></a>莫将为等闲。<a id="a-DD"></a>不见道。<a id="a-DE"></a>单明自己不悟目前。<a id="a-DF"></a>此人只具一只眼。<a id="a-DG"></a>还会么。<a id="a-DH"></a>僧问。<a id="a-DI"></a>纤尘不立为什么好丑现前。<a id="a-DJ"></a>师曰。<a id="a-DK"></a>分明记取别处问人。<a id="a-DL"></a>问大众云集谁是得者。<a id="a-DM"></a>师曰。<a id="a-DN"></a>还曾失么。<a id="a-DO"></a>问如何是佛。<a id="a-DP"></a>师曰。<a id="a-DQ"></a>汝是。<a id="a-DR"></a>行脚僧问。<a id="a-DS"></a>如何是宝寿家风。<a id="a-DT"></a>师曰。<a id="a-DU"></a>一任观看。<a id="a-DV"></a>曰恁么即大众有赖。<a id="a-DW"></a>师曰。<a id="a-DX"></a>汝作么生。<a id="a-DY"></a>曰终不敢谩大众。<a id="a-DZ"></a>师曰。<a id="a-Da"></a>嫌少作么。<a id="a-Db"></a>师问僧。<a id="a-Dc"></a>受业在什么处。<a id="a-Dd"></a>曰在佛迹。<a id="a-De"></a>师曰。<a id="a-Df"></a>佛在什么处。<a id="a-Dg"></a>曰什么处不是。<a id="a-Dh"></a>师举起拳曰。<a id="a-Di"></a>作么生。<a id="a-Dj"></a>曰和尚收取。<a id="a-Dk"></a>曰放阇梨七棒。<a id="a-Dl"></a>师问僧。<a id="a-Dm"></a>今夏在什么处。<a id="a-Dn"></a>曰在无言上座处。<a id="a-Do"></a>师曰。<a id="a-Dp"></a>还曾问讯他否。<a id="a-Dq"></a>曰也曾问讯。<a id="a-Dr"></a>师曰。<a id="a-Ds"></a>无言作么生问得。<a id="a-Dt"></a>曰若得无言什么处不问得。<a id="a-Du"></a>师喝之曰。<a id="a-Dv"></a>恰似问老兄。<a id="a-Dw"></a>师与彦端长老吃饼餤(徒滥切)。<a id="a-Dx"></a>端曰。<a id="a-Dy"></a>百种千般其体不二。<a id="a-Dz"></a>师曰。<a id="a-E0"></a>作么生是不二体。<a id="a-E1"></a>端拈起饼餤。<a id="a-E2"></a>师曰。<a id="a-E3"></a>只者百种千般。<a id="a-E4"></a>端曰。<a id="a-E5"></a>也是和尚见处。<a id="a-E6"></a>师曰。<a id="a-E7"></a>汝也是罗公咏梳头样。<a id="a-E8"></a>师将示灭。<a id="a-E9"></a>乃谓众曰。<a id="a-EA"></a>今晚四大不和畅。<a id="a-EB"></a>云腾鸟飞风动尘起浩浩地。<a id="a-EC"></a>还有人治得么。<a id="a-ED"></a>若治得永劫不相识。<a id="a-EE"></a>若治不得时时常见我。<a id="a-EF"></a>言讫告寂。</p>
  <p id="aEG">金陵钟山章义禅师道钦。<a id="a-EH"></a>太原人也。<a id="a-EI"></a>初住庐山栖贤。<a id="a-EJ"></a>师上堂曰。<a id="a-EK"></a>道远乎哉。<a id="a-EL"></a>触事而真。<a id="a-EM"></a>圣远乎哉。<a id="a-EN"></a>体之则神。<a id="a-EO"></a>我寻常示汝。<a id="a-EP"></a>何不向衣钵下坐地直下参取。<a id="a-EQ"></a>要须上来讨个什么。<a id="a-ER"></a>既上来我即事不获已。<a id="a-ES"></a>便举古德少许方便。<a id="a-ET"></a>抖擞些子龟毛兔角解落。<a id="a-EU"></a>诸上座欲得省要么。<a id="a-EV"></a>僧堂里三门下寮舍里参取好。<a id="a-EW"></a>还有会处也未。<a id="a-EX"></a>若有会处试说看。<a id="a-EY"></a>与上座证明。<a id="a-EZ"></a>僧问。<a id="a-Ea"></a>如何是栖贤境。<a id="a-Eb"></a>师曰。<a id="a-Ec"></a>栖贤有什么境。<a id="a-Ed"></a>问古人拈椎竖拂。<a id="a-Ee"></a>还当宗乘中事也无。<a id="a-Ef"></a>师曰。<a id="a-Eg"></a>古人道了也。<a id="a-Eh"></a>问学人创入丛林乞和尚指示。<a id="a-Ei"></a>师曰。<a id="a-Ej"></a>一手指天一手指地。<a id="a-Ek"></a>江南国主请师居章义道场。<a id="a-El"></a>示众曰。<a id="a-Em"></a>总来这里立作什么。<a id="a-En"></a>善知识如河沙数。<a id="a-Eo"></a>常与汝为伴。<a id="a-Ep"></a>行住坐卧不相舍离。<a id="a-Eq"></a>但长连床上稳坐地。<a id="a-Er"></a>十方善知识自来参。<a id="a-Es"></a>上座何不信取。<a id="a-Et"></a>作得如许多难易。<a id="a-Eu"></a>他古圣嗟见今时人不奈何了。<a id="a-Ev"></a>乃曰。<a id="a-Ew"></a>伤夫人情之感久矣。<a id="a-Ex"></a>口对真而不觉。<a id="a-Ey"></a>此乃嗟汝诸人看却不知。<a id="a-Ez"></a>且道看却什么不知。<a id="a-F0"></a>何不体察古人方便。<a id="a-F1"></a>只为信之不及致得如此。<a id="a-F2"></a>诸上座但于佛法中留心无不得者。<a id="a-F3"></a>无事体道去。<a id="a-F4"></a>僧问。<a id="a-F5"></a>如何是西来意。<a id="a-F6"></a>师曰。<a id="a-F7"></a>不东不西。<a id="a-F8"></a>问百年暗室一灯能破时如何。<a id="a-F9"></a>师曰。<a id="a-FA"></a>莫谩语。<a id="a-FB"></a>问佛法还受变异也无。<a id="a-FC"></a>师曰。<a id="a-FD"></a>上座是。<a id="a-FE"></a>僧问大众云集请师举扬宗旨。<a id="a-FF"></a>师曰。<a id="a-FG"></a>久矣问如何是玄旨。<a id="a-FH"></a>师曰。<a id="a-FI"></a>玄有什么旨。</p>
  <p id="aFJ">金陵报恩匡逸禅师明州人也。<a id="a-FK"></a>初住润州慈云。<a id="a-FL"></a>江南国主请居上院。<a id="a-FM"></a>署凝密禅师。<a id="a-FN"></a>一日上堂众集。<a id="a-FO"></a>师顾视大众曰。<a id="a-FP"></a>依而行之即无累矣。<a id="a-FQ"></a>还信么。<a id="a-FR"></a>如太阳赫奕皎然地。<a id="a-FS"></a>更莫思量。<a id="a-FT"></a>思量不及。<a id="a-FU"></a>设尔思量得及。<a id="a-FV"></a>唤作分限智慧。<a id="a-FW"></a>不见先德云。<a id="a-FX"></a>人无心合道。<a id="a-FY"></a>道无心合人。<a id="a-FZ"></a>人道既合是名无事人。<a id="a-Fa"></a>且自何而凡自何而圣。<a id="a-Fb"></a>此若未会。<a id="a-Fc"></a>也只为迷情所覆。<a id="a-Fd"></a>便去不得。<a id="a-Fe"></a>迷时即有窒碍。<a id="a-Ff"></a>为对为待种种不同。<a id="a-Fg"></a>忽然惺去亦无所得。<a id="a-Fh"></a>譬如演若达多认影为头。<a id="a-Fi"></a>岂不是担头觅头。<a id="a-Fj"></a>然正迷之时头且不失。<a id="a-Fk"></a>及乎悟去亦不为得。<a id="a-Fl"></a>何以故。<a id="a-Fm"></a>人迷谓之失。<a id="a-Fn"></a>人悟谓之得。<a id="a-Fo"></a>得失在于人。<a id="a-Fp"></a>何关于动静。<a id="a-Fq"></a>僧问。<a id="a-Fr"></a>诸佛设法普润群机。<a id="a-Fs"></a>和尚设法什么人得闻。<a id="a-Ft"></a>师曰。<a id="a-Fu"></a>只有汝不闻。<a id="a-Fv"></a>问如何是报恩一句。<a id="a-Fw"></a>师曰。<a id="a-Fx"></a>道不是得么。<a id="a-Fy"></a>问十二时中思量不到处如何行履。<a id="a-Fz"></a>师曰。<a id="a-G0"></a>汝如今在什么处。<a id="a-G1"></a>问祖师西来如何举唱。<a id="a-G2"></a>师曰。<a id="a-G3"></a>不违所请。<a id="a-G4"></a>问如何是一句。<a id="a-G5"></a>师曰。<a id="a-G6"></a>我答争似汝举。<a id="a-G7"></a>问佛为一大事因缘出世。<a id="a-G8"></a>未审和尚出世如何。<a id="a-G9"></a>师曰。<a id="a-GA"></a>恰好。<a id="a-GB"></a>曰恁么即大众有赖。<a id="a-GC"></a>师曰。<a id="a-GD"></a>莫错会。</p>
  <p id="aGE">金陵报慈道场文遂导师杭州人也。<a id="a-GF"></a>姓陆氏。<a id="a-GG"></a>乳抱中父母徙家于宣城。<a id="a-GH"></a>才丱岁挺然好学。<a id="a-GI"></a>乃礼池州僧正落发登戒。<a id="a-GJ"></a>年十六观方禅教俱习。<a id="a-GK"></a>尝究首楞严经十轴。<a id="a-GL"></a>甄分真妄缘起本末精博。<a id="a-GM"></a>于是节科注释文句交络。<a id="a-GN"></a>厥功既就。<a id="a-GO"></a>谒于净慧禅师述己所业。<a id="a-GP"></a>深符经旨。<a id="a-GQ"></a>净慧问曰。<a id="a-GR"></a>楞严岂不是有八还义。<a id="a-GS"></a>师曰是。<a id="a-GT"></a>曰明还什么。<a id="a-GU"></a>师曰。<a id="a-GV"></a>明还日轮。<a id="a-GW"></a>曰日还什么。<a id="a-GX"></a>师懵然无对。<a id="a-GY"></a>净慧诫令焚其所注之文。<a id="a-GZ"></a>师自此服膺请益始忘知解。<a id="a-Ga"></a>初住吉州止观。<a id="a-Gb"></a>乾德二年国主延入居长庆。<a id="a-Gc"></a>次清凉次报慈大道场。<a id="a-Gd"></a>署雷音觉海大导师。<a id="a-Ge"></a>礼待异乎他等。<a id="a-Gf"></a>师上堂谓众曰。<a id="a-Gg"></a>天人群生类皆承此恩力。<a id="a-Gh"></a>威权三界。<a id="a-Gi"></a>德被四生。<a id="a-Gj"></a>若禀灵光咸称妙义。<a id="a-Gk"></a>十方诸佛常顶戴。<a id="a-Gl"></a>汝谁敢是非及乎。<a id="a-Gm"></a>向这里唤作开方便门。<a id="a-Gn"></a>对根设教便有如此。<a id="a-Go"></a>如彼流出无穷。<a id="a-Gp"></a>若能依而奉行。<a id="a-Gq"></a>有何不可。<a id="a-Gr"></a>所以清凉先师道。<a id="a-Gs"></a>佛即是无事人。<a id="a-Gt"></a>且如今觅个无事人也不可得。<a id="a-Gu"></a>僧问。<a id="a-Gv"></a>崇寿佛法付嘱止观。<a id="a-Gw"></a>止观佛法付嘱何人。<a id="a-Gx"></a>师曰。<a id="a-Gy"></a>汝试举崇寿佛法看。<a id="a-Gz"></a>问巅山岩崖还有佛法也无。<a id="a-H0"></a>师曰。<a id="a-H1"></a>汝唤什么作巅山岩崖。<a id="a-H2"></a>问如何是道。<a id="a-H3"></a>师曰。<a id="a-H4"></a>忘想颠倒。<a id="a-H5"></a>师谓众曰。<a id="a-H6"></a>老僧平生百无所解。<a id="a-H7"></a>日日一般虽住此间随缘任运。<a id="a-H8"></a>今日诸上座与本无异。<a id="a-H9"></a>僧问。<a id="a-HA"></a>如何是无异底事。<a id="a-HB"></a>师曰。<a id="a-HC"></a>千差万别。<a id="a-HD"></a>僧再问。<a id="a-HE"></a>师曰。<a id="a-HF"></a>止止不须说。<a id="a-HG"></a>且会取千差万别。<a id="a-HH"></a>问如何是和尚家风。<a id="a-HI"></a>师曰。<a id="a-HJ"></a>方丈板门扇问如何是无相道场。<a id="a-HK"></a>师曰。<a id="a-HL"></a>四郎五郎庙。<a id="a-HM"></a>问如何是吹毛剑。<a id="a-HN"></a>师曰。<a id="a-HO"></a>簳面杖。<a id="a-HP"></a>问如何是正直一路。<a id="a-HQ"></a>师曰。<a id="a-HR"></a>远远近近。<a id="a-HS"></a>曰便恁么去时如何。<a id="a-HT"></a>师曰。<a id="a-HU"></a>咄哉痴人此是险路。<a id="a-HV"></a>师问僧。<a id="a-HW"></a>从什么处来。<a id="a-HX"></a>曰抚州曹山来。<a id="a-HY"></a>师曰。<a id="a-HZ"></a>几程到此。<a id="a-Ha"></a>曰七程。<a id="a-Hb"></a>师曰。<a id="a-Hc"></a>行却许多山林溪涧。<a id="a-Hd"></a>何者是汝自己曰总是。<a id="a-He"></a>师曰。<a id="a-Hf"></a>众生颠倒认物为己。<a id="a-Hg"></a>曰如何是学人自己。<a id="a-Hh"></a>师曰。<a id="a-Hi"></a>总是。<a id="a-Hj"></a>师又曰。<a id="a-Hk"></a>诸上座各在止观经冬过夏。<a id="a-Hl"></a>还有人悟自己也无。<a id="a-Hm"></a>止观与汝证明。<a id="a-Hn"></a>令汝真见不被邪魔所惑。<a id="a-Ho"></a>问如何是学人自己。<a id="a-Hp"></a>师曰。<a id="a-Hq"></a>好个师僧眼目甚分明。</p>
  <p id="aHr">漳州罗汉院守仁禅师泉州永春人也。<a id="a-Hs"></a>初参净慧。<a id="a-Ht"></a>后回故郡止东安兴教寺上方院。<a id="a-Hu"></a>示众曰。<a id="a-Hv"></a>只据如今谁欠谁剩。<a id="a-Hw"></a>然虽如此犹是第二义门。<a id="a-Hx"></a>上座若明达得去。<a id="a-Hy"></a>也且是一是二。<a id="a-Hz"></a>更须子细看。<a id="a-I0"></a>僧问。<a id="a-I1"></a>如何是祖师西来的的意。<a id="a-I2"></a>师曰。<a id="a-I3"></a>即今是什么意。<a id="a-I4"></a>问如何是涅槃。<a id="a-I5"></a>师曰。<a id="a-I6"></a>生死。<a id="a-I7"></a>曰如何是生死。<a id="a-I8"></a>师曰。<a id="a-I9"></a>适来道什么。<a id="a-IA"></a>僧众晚参。<a id="a-IB"></a>师谓众曰。<a id="a-IC"></a>物物本来无处所。<a id="a-ID"></a>一轮明月印心池。<a id="a-IE"></a>便归方丈。<a id="a-IF"></a>师次住漳州报恩院。<a id="a-IG"></a>谓众曰。<a id="a-IH"></a>报恩这里不曾与人拣话。<a id="a-II"></a>今日与诸上座拣一两则话。<a id="a-IJ"></a>还愿乐么。<a id="a-IK"></a>诸上座鹤胫长凫胫短。<a id="a-IL"></a>甘草甜黄檗苦。<a id="a-IM"></a>恁么拣辨还惬雅意么。<a id="a-IN"></a>诸上座莫道血脉不通泥水有隔好。<a id="a-IO"></a>且莫错会。<a id="a-IP"></a>珍重。<a id="a-IQ"></a>僧问。<a id="a-IR"></a>如何是西来意。<a id="a-IS"></a>师曰。<a id="a-IT"></a>唤什么作西来意。<a id="a-IU"></a>曰恁么即无西来也。<a id="a-IV"></a>师曰。<a id="a-IW"></a>由汝口头道。<a id="a-IX"></a>问如何是报恩家风。<a id="a-IY"></a>师曰。<a id="a-IZ"></a>无汝着眼处。<a id="a-Ia"></a>问学人未委禀承请师方便。<a id="a-Ib"></a>师曰。<a id="a-Ic"></a>莫相孤负么。<a id="a-Id"></a>曰恁么即有师资之分也。<a id="a-Ie"></a>师曰。<a id="a-If"></a>丛林见多。<a id="a-Ig"></a>问如何是佛法大意。<a id="a-Ih"></a>师曰。<a id="a-Ii"></a>向汝道什么。<a id="a-Ij"></a>问如何是无生之相。<a id="a-Ik"></a>师曰。<a id="a-Il"></a>舍身受身。<a id="a-Im"></a>曰恁么即生死无过也。<a id="a-In"></a>师曰。<a id="a-Io"></a>料汝恁么会。<a id="a-Ip"></a>师又曰。<a id="a-Iq"></a>人人皆备理一一尽圆常。<a id="a-Ir"></a>问如何是圆常之理。<a id="a-Is"></a>师曰。<a id="a-It"></a>无事不参差。<a id="a-Iu"></a>曰恁么即纵横法界也。<a id="a-Iv"></a>师曰。<a id="a-Iw"></a>巧道有何难。<a id="a-Ix"></a>问如何是不到三寸。<a id="a-Iy"></a>师曰。<a id="a-Iz"></a>汝问我答。<a id="a-J0"></a>师问僧。<a id="a-J1"></a>什么处来。<a id="a-J2"></a>曰福州来。<a id="a-J3"></a>师曰。<a id="a-J4"></a>跋涉如许多山岭。<a id="a-J5"></a>阿那个是上座自己。<a id="a-J6"></a>曰某甲亲离福州。<a id="a-J7"></a>师曰。<a id="a-J8"></a>恁么商量别有商量。<a id="a-J9"></a>曰更作么生商量。<a id="a-JA"></a>师曰。<a id="a-JB"></a>汝话堕也。<a id="a-JC"></a>问不昧缘尘请师一接。<a id="a-JD"></a>师曰。<a id="a-JE"></a>唤什么作缘尘。<a id="a-JF"></a>僧曰。<a id="a-JG"></a>若不伸问焉息疑情。<a id="a-JH"></a>师曰。<a id="a-JI"></a>若不是今日便作官方。</p>
  <p id="aJJ">杭州永明寺道潜禅师河中府人也。<a id="a-JK"></a>姓武氏。<a id="a-JL"></a>初诣临川谒净慧禅师。<a id="a-JM"></a>一见异之便容入室。<a id="a-JN"></a>一日净慧问曰。<a id="a-JO"></a>子于参请外看什么经。<a id="a-JP"></a>师曰。<a id="a-JQ"></a>看华严经。<a id="a-JR"></a>净慧曰。<a id="a-JS"></a>总别同异成坏六相。<a id="a-JT"></a>是何门摄属。<a id="a-JU"></a>师对曰。<a id="a-JV"></a>文在十地品中。<a id="a-JW"></a>据理则世出世间一切法皆具六相。<a id="a-JX"></a>曰空还具六相也无。<a id="a-JY"></a>师懵然无对。<a id="a-JZ"></a>净慧曰。<a id="a-Ja"></a>子却问吾。<a id="a-Jb"></a>师乃问曰。<a id="a-Jc"></a>空还具六相也无。<a id="a-Jd"></a>净慧曰空。<a id="a-Je"></a>师于是开悟踊跃礼谢。<a id="a-Jf"></a>净慧曰。<a id="a-Jg"></a>子作么生会。<a id="a-Jh"></a>师曰空。<a id="a-Ji"></a>净慧然之。<a id="a-Jj"></a>异日因四众士女入院。<a id="a-Jk"></a>净慧问师曰。<a id="a-Jl"></a>律中道。<a id="a-Jm"></a>隔壁闻钗钏声即名破戒。<a id="a-Jn"></a>见睹金银合杂朱紫骈阗。<a id="a-Jo"></a>是破戒不是破戒。<a id="a-Jp"></a>师曰。<a id="a-Jq"></a>好个入路。<a id="a-Jr"></a>净慧曰。<a id="a-Js"></a>子向后有五百毳徒。<a id="a-Jt"></a>而为王侯所重在。<a id="a-Ju"></a>师寻礼辞驻锡于衢州古寺。<a id="a-Jv"></a>阅大藏经而已。<a id="a-Jw"></a>后忠懿王钱氏命入府受菩萨戒。<a id="a-Jx"></a>署慈化定慧禅师。<a id="a-Jy"></a>建大伽蓝号慧日永明。<a id="a-Jz"></a>请居之。<a id="a-K0"></a>师曰。<a id="a-K1"></a>欲请塔下罗汉铜像过新寺供养。<a id="a-K2"></a>王曰。<a id="a-K3"></a>善矣。<a id="a-K4"></a>予昨夜梦十六尊者乞随禅师入寺。<a id="a-K5"></a>何昭应之若是。<a id="a-K6"></a>仍于师号加应真二字。<a id="a-K7"></a>师坐永明大道场常五百众。<a id="a-K8"></a>师上堂谓众曰。<a id="a-K9"></a>佛法显然因什么却不会去。<a id="a-KA"></a>诸上座欲会佛法但问取张三李四。<a id="a-KB"></a>欲会世法则参取古佛丛林。<a id="a-KC"></a>无事久立。<a id="a-KD"></a>僧问。<a id="a-KE"></a>如何是永明的的意。<a id="a-KF"></a>师曰。<a id="a-KG"></a>今日十五明朝十六。<a id="a-KH"></a>曰览师的的意。<a id="a-KI"></a>师曰。<a id="a-KJ"></a>何处览。<a id="a-KK"></a>问如何是永明家风。<a id="a-KL"></a>师曰。<a id="a-KM"></a>早被上座答了也。<a id="a-KN"></a>问三种病人如何接。<a id="a-KO"></a>师曰。<a id="a-KP"></a>汝是聋人。<a id="a-KQ"></a>曰请师方便。<a id="a-KR"></a>师曰。<a id="a-KS"></a>是方便。<a id="a-KT"></a>问牛头未见四祖时为什么百鸟衔华。<a id="a-KU"></a>师曰。<a id="a-KV"></a>见东见西。<a id="a-KW"></a>曰见后为什么不衔华。<a id="a-KX"></a>师曰。<a id="a-KY"></a>见南见北。<a id="a-KZ"></a>曰昔日作么生。<a id="a-Ka"></a>师曰。<a id="a-Kb"></a>且会今日。<a id="a-Kc"></a>问如何是第二月。<a id="a-Kd"></a>师曰月。<a id="a-Ke"></a>问如何是觌面事。<a id="a-Kf"></a>师曰。<a id="a-Kg"></a>背后是什么。<a id="a-Kh"></a>问文殊杖剑拟杀何人。<a id="a-Ki"></a>师曰。<a id="a-Kj"></a>止止。<a id="a-Kk"></a>曰如何是剑。<a id="a-Kl"></a>师曰。<a id="a-Km"></a>眼是。<a id="a-Kn"></a>问诸余即不问。<a id="a-Ko"></a>向上宗乘亦且置。<a id="a-Kp"></a>请师不答。<a id="a-Kq"></a>师曰。<a id="a-Kr"></a>好个师僧子。<a id="a-Ks"></a>曰恁么即礼拜去也。<a id="a-Kt"></a>师曰。<a id="a-Ku"></a>不要三拜尽汝一生去。<a id="a-Kv"></a>一日大众参。<a id="a-Kw"></a>师指香炉曰。<a id="a-Kx"></a>汝诸人还见么。<a id="a-Ky"></a>若见一时礼拜各自归堂。<a id="a-Kz"></a>僧问。<a id="a-L0"></a>至道无言借言显道。<a id="a-L1"></a>如何是显道之言。<a id="a-L2"></a>师曰。<a id="a-L3"></a>切忌拣择。<a id="a-L4"></a>问如何是慧日祥光。<a id="a-L5"></a>师曰。<a id="a-L6"></a>此去报慈不远。<a id="a-L7"></a>曰恁么即亲蒙照烛也。<a id="a-L8"></a>师曰。<a id="a-L9"></a>且喜没交涉。</p>
  <p id="aLA">抚州黄山良匡禅师吉州人也。<a id="a-LB"></a>上堂谓众曰。<a id="a-LC"></a>高山顶上空蔬饭无可只待。<a id="a-LD"></a>诸道者。<a id="a-LE"></a>唯有金刚眼睛凭助汝发明真心。<a id="a-LF"></a>汝若会得能破无明黑暗。<a id="a-LG"></a>汝若不会真个不坏。<a id="a-LH"></a>便起归方丈。<a id="a-LI"></a>僧问。<a id="a-LJ"></a>如何是黄山家风。<a id="a-LK"></a>师曰。<a id="a-LL"></a>筑着汝鼻孔。<a id="a-LM"></a>问如何是物不迁义。<a id="a-LN"></a>师曰。<a id="a-LO"></a>春夏秋冬。<a id="a-LP"></a>问如何是一路涅槃门。<a id="a-LQ"></a>师曰。<a id="a-LR"></a>汝问宗乘中一句岂不是。<a id="a-LS"></a>曰恁么即不哆哆。<a id="a-LT"></a>师曰。<a id="a-LU"></a>莫哆哆好。<a id="a-LV"></a>问众星攒月时如何。<a id="a-LW"></a>师曰。<a id="a-LX"></a>唤什么作月。<a id="a-LY"></a>曰莫即这个便是也无。<a id="a-LZ"></a>师曰。<a id="a-La"></a>这个是什么。<a id="a-Lb"></a>问明镜当台森罗为什么不现。<a id="a-Lc"></a>师曰。<a id="a-Ld"></a>那里当台曰争奈即今何。<a id="a-Le"></a>师曰。<a id="a-Lf"></a>又道不现。<a id="a-Lg"></a>问如何是禅。<a id="a-Lh"></a>师曰。<a id="a-Li"></a>三界绵绵。<a id="a-Lj"></a>曰如何是道。<a id="a-Lk"></a>师曰。<a id="a-Ll"></a>四生浩浩。</p>
  <p id="aLm">杭州灵隐山清耸禅师福州福清县人也。<a id="a-Ln"></a>初参净慧。<a id="a-Lo"></a>一日净慧指雨谓师曰。<a id="a-Lp"></a>滴滴落上座眼里。<a id="a-Lq"></a>师初不喻旨。<a id="a-Lr"></a>后因阅华严经感悟。<a id="a-Ls"></a>承净慧印可。<a id="a-Lt"></a>回止明州四明山卓庵。<a id="a-Lu"></a>节度使钱亿。<a id="a-Lv"></a>执师事之礼。<a id="a-Lw"></a>忠懿王命于临安两处开法。<a id="a-Lx"></a>后居灵隐上寺署了悟禅师。<a id="a-Ly"></a>师上堂示众曰。<a id="a-Lz"></a>十方诸佛常在汝前。<a id="a-M0"></a>还见么。<a id="a-M1"></a>若言见将心见将眼见。<a id="a-M2"></a>所以道。<a id="a-M3"></a>一切法不生一切法不灭。<a id="a-M4"></a>若能如是解诸佛常现前。<a id="a-M5"></a>又曰。<a id="a-M6"></a>见色便见心。<a id="a-M7"></a>且唤什么作心。<a id="a-M8"></a>山河大地万象森罗青黄赤白男女等相。<a id="a-M9"></a>是心不是心。<a id="a-MA"></a>若是心为什么却成物象去。<a id="a-MB"></a>若不是心又道见色便见心。<a id="a-MC"></a>还会么。<a id="a-MD"></a>只为迷此而成颠倒种种不同。<a id="a-ME"></a>于无同异中强生同异。<a id="a-MF"></a>且如今直下承当顿豁本心。<a id="a-MG"></a>皎然无一物可作见闻。<a id="a-MH"></a>若离心别求解脱者。<a id="a-MI"></a>古人唤作迷波讨源。<a id="a-MJ"></a>卒难晓悟。<a id="a-MK"></a>问根尘俱泯为什么事理不明。<a id="a-ML"></a>师曰。<a id="a-MM"></a>事理且从。<a id="a-MN"></a>唤什么作俱泯底根尘。<a id="a-MO"></a>问如何是观音第一义。<a id="a-MP"></a>师曰错。<a id="a-MQ"></a>问无明实性即佛性。<a id="a-MR"></a>如何是佛性。<a id="a-MS"></a>师曰。<a id="a-MT"></a>唤什么作无明。<a id="a-MU"></a>问如何是和尚家风。<a id="a-MV"></a>师曰。<a id="a-MW"></a>亘古亘今。<a id="a-MX"></a>问不问不答时如何。<a id="a-MY"></a>师曰。<a id="a-MZ"></a>寱语作么。<a id="a-Ma"></a>问如何是巅山岩崖里佛法。<a id="a-Mb"></a>师曰。<a id="a-Mc"></a>用巅山岩崖作么。<a id="a-Md"></a>问牛头未见四祖时如何。<a id="a-Me"></a>师曰。<a id="a-Mf"></a>青山绿水。<a id="a-Mg"></a>曰见后如何。<a id="a-Mh"></a>师曰。<a id="a-Mi"></a>绿水青山。<a id="a-Mj"></a>师问僧。<a id="a-Mk"></a>汝会佛法么。<a id="a-Ml"></a>曰不会。<a id="a-Mm"></a>师曰。<a id="a-Mn"></a>汝端的不会。<a id="a-Mo"></a>曰是。<a id="a-Mp"></a>师曰。<a id="a-Mq"></a>且去待别时来。<a id="a-Mr"></a>其僧珍重。<a id="a-Ms"></a>师曰。<a id="a-Mt"></a>不是这个道理。<a id="a-Mu"></a>问如何是摩诃般若。<a id="a-Mv"></a>师曰。<a id="a-Mw"></a>雪落茫茫。<a id="a-Mx"></a>僧无语。<a id="a-My"></a>师曰。<a id="a-Mz"></a>会么。<a id="a-N0"></a>曰不会。<a id="a-N1"></a>师遂有颂曰。</p>
  <p id="aN2">摩诃般若　　非取非舍　　若人不会</p>
  <p id="aN3">风寒雪下</p>
  <p id="aN4">金陵报恩院玄则禅师滑州卫南人也。<a id="a-N5"></a>初问青峰(有本云白兆)如何是佛(有云自己)。<a id="a-N6"></a>青峰曰。<a id="a-N7"></a>丙丁童子来求火。<a id="a-N8"></a>师得此语藏之于心。<a id="a-N9"></a>及谒净慧。<a id="a-NA"></a>诘其悟旨。<a id="a-NB"></a>师对曰。<a id="a-NC"></a>丙丁是火而更求火。<a id="a-ND"></a>亦似玄则将佛问佛。<a id="a-NE"></a>净慧曰。<a id="a-NF"></a>几放过元来错会。<a id="a-NG"></a>师虽蒙开发颇怀犹豫。<a id="a-NH"></a>复退思既殆莫晓玄理。<a id="a-NI"></a>乃投诚请益。<a id="a-NJ"></a>净慧曰。<a id="a-NK"></a>汝问我与汝道。<a id="a-NL"></a>师乃问。<a id="a-NM"></a>如何是佛。<a id="a-NN"></a>净慧曰。<a id="a-NO"></a>丙丁童子来求火。<a id="a-NP"></a>师豁然知归。<a id="a-NQ"></a>后住报恩院。<a id="a-NR"></a>师上堂顾视大众曰。<a id="a-NS"></a>好个话头只是无人解问得。<a id="a-NT"></a>所以劳他古人三度唤之。<a id="a-NU"></a>诸人即不劳他唤也。<a id="a-NV"></a>此即且从古人意。<a id="a-NW"></a>作么生还说得么。<a id="a-NX"></a>千佛出世亦不增一丝毫。<a id="a-NY"></a>六道轮回也不减一丝毫。<a id="a-NZ"></a>皎皎地现无丝头翳碍。<a id="a-Na"></a>古人道。<a id="a-Nb"></a>但有纤毫即是尘。<a id="a-Nc"></a>且如今物象嶷然地。<a id="a-Nd"></a>作么生消遣得汝若于此消遣不得。<a id="a-Ne"></a>便是凡夫境界。<a id="a-Nf"></a>然也莫嫌朴实说话。<a id="a-Ng"></a>也莫嫌说着祖佛。<a id="a-Nh"></a>何以故。<a id="a-Ni"></a>见说祖佛便拟超越去。<a id="a-Nj"></a>若恁么会大没交涉。<a id="a-Nk"></a>也须子细详究看。<a id="a-Nl"></a>不见他古德究离生死。<a id="a-Nm"></a>亦无剃头剪爪工夫。<a id="a-Nn"></a>如今看见大难继续。<a id="a-No"></a>问了了见佛性如何是佛性。<a id="a-Np"></a>师曰。<a id="a-Nq"></a>不欲便道。<a id="a-Nr"></a>问如何是金刚大士。<a id="a-Ns"></a>师曰。<a id="a-Nt"></a>见也未。<a id="a-Nu"></a>问如何是诸圣密密处。<a id="a-Nv"></a>师曰。<a id="a-Nw"></a>却须会取自己。<a id="a-Nx"></a>曰如何是和尚密密处。<a id="a-Ny"></a>师曰。<a id="a-Nz"></a>待汝会始得。<a id="a-O0"></a>师谓众曰。<a id="a-O1"></a>诸上座尽有常圆之月。<a id="a-O2"></a>各怀无价之珍。<a id="a-O3"></a>所以月在云中虽明而不照。<a id="a-O4"></a>智隐惑内虽真而不通。<a id="a-O5"></a>无事久立。<a id="a-O6"></a>问如何是不动尊。<a id="a-O7"></a>师曰。<a id="a-O8"></a>飞飞扬扬。<a id="a-O9"></a>问如何是了然一句。<a id="a-OA"></a>师曰。<a id="a-OB"></a>对汝又何难。<a id="a-OC"></a>曰恁么道莫便是也无。<a id="a-OD"></a>师曰。<a id="a-OE"></a>不对又何难。<a id="a-OF"></a>曰深领和尚恁么道。<a id="a-OG"></a>师曰。<a id="a-OH"></a>汝道我道什么。<a id="a-OI"></a>问亡僧迁化向什么处去也。<a id="a-OJ"></a>师曰。<a id="a-OK"></a>待汝生即道。<a id="a-OL"></a>曰宾主历然。<a id="a-OM"></a>师曰。<a id="a-ON"></a>汝立地见亡僧。<a id="a-OO"></a>问如何是学人本来心。<a id="a-OP"></a>师曰。<a id="a-OQ"></a>汝还曾道着也未。<a id="a-OR"></a>曰只如道着如何体会。<a id="a-OS"></a>师曰。<a id="a-OT"></a>待汝问始得。<a id="a-OU"></a>问教中有言。<a id="a-OV"></a>树能生果作颇梨色。<a id="a-OW"></a>未审此果何人得吃。<a id="a-OX"></a>师曰。<a id="a-OY"></a>树从何来。<a id="a-OZ"></a>曰学人有分。<a id="a-Oa"></a>师曰。<a id="a-Ob"></a>去果八万四千。<a id="a-Oc"></a>问如何是不迁。<a id="a-Od"></a>师曰。<a id="a-Oe"></a>江河竞注日月旋流。<a id="a-Of"></a>问宗乘中玄要处请师一言。<a id="a-Og"></a>师曰。<a id="a-Oh"></a>汝行脚来多少时也。<a id="a-Oi"></a>曰不曾逢伴侣。<a id="a-Oj"></a>师曰。<a id="a-Ok"></a>少瞌睡。</p>
  <p id="aOl">金陵报慈道场玄觉导师行言。<a id="a-Om"></a>泉州晋江人也。<a id="a-On"></a>得法于净慧禅师。<a id="a-Oo"></a>上堂示众曰。<a id="a-Op"></a>凡行脚人参善知识。<a id="a-Oq"></a>到一丛林放下瓶钵。<a id="a-Or"></a>可谓行菩萨之道能事毕矣。<a id="a-Os"></a>何用更来这里举论真如涅槃。<a id="a-Ot"></a>此是非时之说。<a id="a-Ou"></a>然古人有言。<a id="a-Ov"></a>譬如披沙识宝。<a id="a-Ow"></a>沙砾若除真金自现。<a id="a-Ox"></a>便唤作常住世间具足僧宝。<a id="a-Oy"></a>亦如一味之雨。<a id="a-Oz"></a>一般之地生长万物。<a id="a-P0"></a>大小不同甘辛有异。<a id="a-P1"></a>不可道地与雨有大小之名也。<a id="a-P2"></a>所以道。<a id="a-P3"></a>方即现方圆即现圆。<a id="a-P4"></a>何以故。<a id="a-P5"></a>尔法无偏正。<a id="a-P6"></a>随相应现。<a id="a-P7"></a>唤作对现色身。<a id="a-P8"></a>还见么。<a id="a-P9"></a>若不见也莫闲坐地。<a id="a-PA"></a>问如何是祖师西来意。<a id="a-PB"></a>师曰。<a id="a-PC"></a>此问不当。<a id="a-PD"></a>问坐却是非如何合得本来人。<a id="a-PE"></a>师曰。<a id="a-PF"></a>汝且作么生坐。<a id="a-PG"></a>江南国主新建报慈大道场。<a id="a-PH"></a>命师大阐宗猷。<a id="a-PI"></a>海会二千余众。<a id="a-PJ"></a>别署导师之号。<a id="a-PK"></a>师谓众曰。<a id="a-PL"></a>此日英贤共会海众同臻。<a id="a-PM"></a>谅惟佛法之趣无不备矣。<a id="a-PN"></a>若是英鉴之者。<a id="a-PO"></a>不须待言也。<a id="a-PP"></a>然言之本无何以默矣。<a id="a-PQ"></a>是以森罗万象诸佛洪源。<a id="a-PR"></a>显明则海印光澄。<a id="a-PS"></a>冥昧则情迷自惑。<a id="a-PT"></a>苟非通心上士逸格高人。<a id="a-PU"></a>则何以于诸尘中。<a id="a-PV"></a>发扬妙极卷舒物象。<a id="a-PW"></a>纵夺森罗示生非生应灭非灭。<a id="a-PX"></a>生灭洞已乃曰真常。<a id="a-PY"></a>言假则影散千途。<a id="a-PZ"></a>论真则一空绝迹。<a id="a-Pa"></a>岂可以有无生灭而计之者哉。<a id="a-Pb"></a>问国王再请盖特荐先朝和尚。<a id="a-Pc"></a>今日如何举唱。<a id="a-Pd"></a>师曰。<a id="a-Pe"></a>汝不是问再唱人。<a id="a-Pf"></a>曰恁么即天上人间无过此也。<a id="a-Pg"></a>师曰。<a id="a-Ph"></a>勿交涉。<a id="a-Pi"></a>问远远投师请垂一接。<a id="a-Pj"></a>师曰。<a id="a-Pk"></a>却依旧处去。</p>
  <p id="aPl">金陵净德道场达观禅师智筠。<a id="a-Pm"></a>河中府人也。<a id="a-Pn"></a>姓王氏。<a id="a-Po"></a>弱龄迈俗。<a id="a-Pp"></a>依普救寺杲大师披削。<a id="a-Pq"></a>年满受具。<a id="a-Pr"></a>始游方谒抚州龙济修山主。<a id="a-Ps"></a>亲附久之机缘莫契。<a id="a-Pt"></a>后诣金陵报恩道场。<a id="a-Pu"></a>参净慧顿悟玄旨。<a id="a-Pv"></a>后住庐山栖贤寺。<a id="a-Pw"></a>师上堂谓众曰。<a id="a-Px"></a>从上诸圣方便门不少。<a id="a-Py"></a>大底只要诸仁者有个见处。<a id="a-Pz"></a>然虽未见且不参差一丝发许。<a id="a-Q0"></a>诸仁者亦未尝违背一丝发许。<a id="a-Q1"></a>何以故。<a id="a-Q2"></a>烜赫地显露。<a id="a-Q3"></a>如今便会取。<a id="a-Q4"></a>更不费一豪气力。<a id="a-Q5"></a>还省要么。<a id="a-Q6"></a>设道毗卢有师法身有主。<a id="a-Q7"></a>斯乃抑扬对机施设。<a id="a-Q8"></a>诸仁者作么生会对底道理。<a id="a-Q9"></a>若也会且莫嫌他佛语。<a id="a-QA"></a>莫重祖师。<a id="a-QB"></a>直下是自己眼明始得。<a id="a-QC"></a>僧问。<a id="a-QD"></a>如何是的的之言。<a id="a-QE"></a>师曰。<a id="a-QF"></a>道什么。<a id="a-QG"></a>问纷然觅不得时如何。<a id="a-QH"></a>师曰。<a id="a-QI"></a>觅个什么不得。<a id="a-QJ"></a>问如何是祖师意。<a id="a-QK"></a>师曰。<a id="a-QL"></a>用祖师意作什么。<a id="a-QM"></a>问今朝呈远瑞正意为谁来。<a id="a-QN"></a>师曰。<a id="a-QO"></a>大众尽见汝恁么问。<a id="a-QP"></a>乾德三年江南国主仰师道化。<a id="a-QQ"></a>于北苑建大道场曰净德。<a id="a-QR"></a>延请居之。<a id="a-QS"></a>署大禅师之号。<a id="a-QT"></a>上堂谓众曰。<a id="a-QU"></a>夫欲慕道。<a id="a-QV"></a>也须上上根器始得。<a id="a-QW"></a>造次中下不易承当。<a id="a-QX"></a>何以故。<a id="a-QY"></a>佛法非心意识境界。<a id="a-QZ"></a>上座莫恁么[仁-二+蔑]偰地。<a id="a-Qa"></a>他古人道。<a id="a-Qb"></a>沙门眼把定世界函盖乾坤。<a id="a-Qc"></a>绵绵不漏丝发。<a id="a-Qd"></a>所以诸佛赞叹赞叹不及。<a id="a-Qe"></a>比喻比喻不及。<a id="a-Qf"></a>道上座威光赫奕亘古亘今。<a id="a-Qg"></a>幸有如是家风何不绍续取。<a id="a-Qh"></a>为什么自生卑劣。<a id="a-Qi"></a>枉受辛勤不能晓悟。<a id="a-Qj"></a>只为如此所以诸佛出兴于世。<a id="a-Qk"></a>只为如此所以诸佛唱入涅槃。<a id="a-Ql"></a>只为如此所以祖师特地西来。<a id="a-Qm"></a>僧问。<a id="a-Qn"></a>诸圣皆入不二法门。<a id="a-Qo"></a>如何是不二法门。<a id="a-Qp"></a>师曰。<a id="a-Qq"></a>但恁么入。<a id="a-Qr"></a>曰恁么即今古同然去也。<a id="a-Qs"></a>师曰。<a id="a-Qt"></a>汝道什么处是同。<a id="a-Qu"></a>问如何是佛法大意。<a id="a-Qv"></a>师曰。<a id="a-Qw"></a>恰问着。<a id="a-Qx"></a>曰恁么即学人礼拜也。<a id="a-Qy"></a>师曰。<a id="a-Qz"></a>汝作么生会。<a id="a-R0"></a>问如何是佛。<a id="a-R1"></a>师曰。<a id="a-R2"></a>如何不是。<a id="a-R3"></a>师复谓众曰。<a id="a-R4"></a>吾不能投身岩谷灭迹市廛。<a id="a-R5"></a>而出入禁庭以重烦世主。<a id="a-R6"></a>吾之过也。<a id="a-R7"></a>遂屡辞归故山。<a id="a-R8"></a>国主锡以五峰栖玄兰若。<a id="a-R9"></a>开宝二年八月十七日安坐告寂。<a id="a-RA"></a>寿六十四。<a id="a-RB"></a>腊四十四。</p>
  <p id="aRC">高丽道峰山慧炬国师。<a id="a-RD"></a>始发机于净慧之室。<a id="a-RE"></a>本国主思慕遣使来请。<a id="a-RF"></a>遂回故地。<a id="a-RG"></a>国主受心诀礼待弥厚。<a id="a-RH"></a>一日请入王府上堂。<a id="a-RI"></a>师指威凤楼示众曰。<a id="a-RJ"></a>威凤楼为诸上座举扬了。<a id="a-RK"></a>诸上座还会么。<a id="a-RL"></a>傥若会且作么生会。<a id="a-RM"></a>若道不会威凤楼作么生不会。<a id="a-RN"></a>珍重。<a id="a-RO"></a>师之言教未被中华。<a id="a-RP"></a>亦莫知所终。</p>
  <p id="aRQ">金陵清凉法灯禅师泰钦。<a id="a-RR"></a>魏府人也。<a id="a-RS"></a>生而知道辩才无碍。<a id="a-RT"></a>入净慧之室海众归之。<a id="a-RU"></a>佥曰敏匠。<a id="a-RV"></a>初受请住洪州幽谷山双林院。<a id="a-RW"></a>上堂未升座乃曰。<a id="a-RX"></a>此山先代一二尊宿曾说法来。<a id="a-RY"></a>此座高广不才何升。<a id="a-RZ"></a>昔古有言。<a id="a-Ra"></a>作礼须弥灯王如来乃可得坐。<a id="a-Rb"></a>且道须弥灯王如来今在何处。<a id="a-Rc"></a>大众要见么一时礼拜。<a id="a-Rd"></a>师便升座良久曰。<a id="a-Re"></a>为大众只如此。<a id="a-Rf"></a>也还有会处么。<a id="a-Rg"></a>僧问。<a id="a-Rh"></a>如何是双林境。<a id="a-Ri"></a>师曰。<a id="a-Rj"></a>画也不成。<a id="a-Rk"></a>曰如何是境中人。<a id="a-Rl"></a>师曰。<a id="a-Rm"></a>且去。<a id="a-Rn"></a>又曰。<a id="a-Ro"></a>境也未识且讨人。<a id="a-Rp"></a>问一佛出世震动乾坤。<a id="a-Rq"></a>和尚出世震动何方。<a id="a-Rr"></a>师曰。<a id="a-Rs"></a>什么处见震动。<a id="a-Rt"></a>曰争奈即今何。<a id="a-Ru"></a>师曰。<a id="a-Rv"></a>今日有什么事。<a id="a-Rw"></a>有僧出礼拜。<a id="a-Rx"></a>师曰。<a id="a-Ry"></a>道者前时谢汝请。<a id="a-Rz"></a>我将什么与汝好。<a id="a-S0"></a>僧拟问次。<a id="a-S1"></a>师曰。<a id="a-S2"></a>将谓相悉却成不委。<a id="a-S3"></a>问如何是西来密密意。<a id="a-S4"></a>师曰苦。<a id="a-S5"></a>问一佛出世普润群生。<a id="a-S6"></a>和尚出世当为何人。<a id="a-S7"></a>师曰。<a id="a-S8"></a>不徒然曰。<a id="a-S9"></a>恁么即大众有赖也。<a id="a-SA"></a>师曰。<a id="a-SB"></a>何必。<a id="a-SC"></a>师告众曰。<a id="a-SD"></a>且住得也久立。<a id="a-SE"></a>官人及诸大众。<a id="a-SF"></a>今日相请勤重。<a id="a-SG"></a>此个殊功比喻何及。<a id="a-SH"></a>所以道未了之人听一言。<a id="a-SI"></a>只遮如今谁动口。<a id="a-SJ"></a>师便下坐立倚拄杖而告众曰。<a id="a-SK"></a>还会么。<a id="a-SL"></a>天龙寂听而雨华。<a id="a-SM"></a>莫作须菩提[巾*(穴/登)]子画将去。<a id="a-SN"></a>且恁么信受奉行。<a id="a-SO"></a>师次住上蓝护国院。<a id="a-SP"></a>僧问。<a id="a-SQ"></a>十方俱击鼓十处一时闻。<a id="a-SR"></a>如何是闻。<a id="a-SS"></a>师曰。<a id="a-ST"></a>汝从那方来。<a id="a-SU"></a>问善行菩萨道不染诸法相。<a id="a-SV"></a>如何是菩萨道。<a id="a-SW"></a>师曰。<a id="a-SX"></a>诸法相。<a id="a-SY"></a>曰如何得不染去。<a id="a-SZ"></a>师曰。<a id="a-Sa"></a>染着什么处。<a id="a-Sb"></a>问不久开选场还许学人选也无。<a id="a-Sc"></a>师曰。<a id="a-Sd"></a>汝是点额人。<a id="a-Se"></a>又曰。<a id="a-Sf"></a>汝是什么科目。<a id="a-Sg"></a>问如何是演大法义师曰。<a id="a-Sh"></a>我演何似汝演。<a id="a-Si"></a>师次住金陵龙光院。<a id="a-Sj"></a>上堂升座。<a id="a-Sk"></a>维那白椎云。<a id="a-Sl"></a>法筵龙象众当观第一义。<a id="a-Sm"></a>师曰。<a id="a-Sn"></a>维那是第二义。<a id="a-So"></a>长老只今是第几义。<a id="a-Sp"></a>师又举衣袖谓众曰。<a id="a-Sq"></a>会么大众。<a id="a-Sr"></a>此是山呼舞蹈。<a id="a-Ss"></a>莫道五百生前曾为乐主来。<a id="a-St"></a>或有疑情请垂见示。<a id="a-Su"></a>时有僧问。<a id="a-Sv"></a>如何是诸佛正宗。<a id="a-Sw"></a>师曰。<a id="a-Sx"></a>汝是什么宗。<a id="a-Sy"></a>曰如何。<a id="a-Sz"></a>师曰。<a id="a-T0"></a>如何即不会。<a id="a-T1"></a>问上蓝一曲师亲唱。<a id="a-T2"></a>今日龙光事若何。<a id="a-T3"></a>师曰。<a id="a-T4"></a>汝什么时到上蓝来。<a id="a-T5"></a>曰谛当事如何。<a id="a-T6"></a>师曰。<a id="a-T7"></a>不谛当即别处觅。<a id="a-T8"></a>问如何是佛法大意。<a id="a-T9"></a>师曰。<a id="a-TA"></a>且问小意却来与汝大意。<a id="a-TB"></a>师后入金陵住清凉大道场。<a id="a-TC"></a>上堂升座。<a id="a-TD"></a>僧出问次。<a id="a-TE"></a>师曰。<a id="a-TF"></a>遮僧最先出为大众已了第国主深恩。<a id="a-TG"></a>问国主请命祖席重开。<a id="a-TH"></a>学人上来请师直指心源。<a id="a-TI"></a>师曰。<a id="a-TJ"></a>上来却下去。<a id="a-TK"></a>问法眼一灯分照天下。<a id="a-TL"></a>和尚一灯分付何人。<a id="a-TM"></a>师曰。<a id="a-TN"></a>法眼什么处分照来。<a id="a-TO"></a>江南国主为郑王时受心法于净慧之室。<a id="a-TP"></a>暨净慧入灭复。<a id="a-TQ"></a>尝问于师曰。<a id="a-TR"></a>先师有什么不了底公案。<a id="a-TS"></a>师对曰。<a id="a-TT"></a>见分析次。<a id="a-TU"></a>异日又问曰。<a id="a-TV"></a>承闻长老于先师有异闻底事。<a id="a-TW"></a>师作起身势。<a id="a-TX"></a>国主曰。<a id="a-TY"></a>且坐。<a id="a-TZ"></a>师谓众曰。<a id="a-Ta"></a>先师法席五百众。<a id="a-Tb"></a>今只有十数人在诸方为导首。<a id="a-Tc"></a>尔道莫有错指人路底么。<a id="a-Td"></a>若错指教他入水入火落坑落堑。<a id="a-Te"></a>然古人又道。<a id="a-Tf"></a>我若向刀山刀山自摧折。<a id="a-Tg"></a>我若向镬汤镬汤自消灭。<a id="a-Th"></a>且作么生商量言语即熟。<a id="a-Ti"></a>及问着便生疏去。<a id="a-Tj"></a>何也只为隔阔多时。<a id="a-Tk"></a>上座但会我什么处去不得有去。<a id="a-Tl"></a>不得者。<a id="a-Tm"></a>为眼等诸根色等诸法。<a id="a-Tn"></a>诸法且置。<a id="a-To"></a>上座开眼见什么。<a id="a-Tp"></a>所以道不见一法即如来。<a id="a-Tq"></a>方得名为观自在。<a id="a-Tr"></a>珍重。<a id="a-Ts"></a>师开宝七年六月示疾告众曰。<a id="a-Tt"></a>老僧卧疾强牵拖与汝相见。<a id="a-Tu"></a>如今随处道场宛然化城。<a id="a-Tv"></a>且道作么生是化城。<a id="a-Tw"></a>不见古导师云。<a id="a-Tx"></a>宝所非遥须且前进。<a id="a-Ty"></a>及至城所又道。<a id="a-Tz"></a>我所化作。<a id="a-U0"></a>今汝诸人试说个道理看。<a id="a-U1"></a>是如来禅祖师禅。<a id="a-U2"></a>还定得么。<a id="a-U3"></a>汝等虽是晚生。<a id="a-U4"></a>须知侥忝我国主凡所胜地建一道场所须不阙。<a id="a-U5"></a>只要汝开口。<a id="a-U6"></a>如今不如阿那个是汝口。<a id="a-U7"></a>争答效他四恩三有。<a id="a-U8"></a>欲得会么。<a id="a-U9"></a>但识口必无咎。<a id="a-UA"></a>纵有咎因汝有我。<a id="a-UB"></a>今火风相逼。<a id="a-UC"></a>去住是常道。<a id="a-UD"></a>老僧住持将逾一纪。<a id="a-UE"></a>每承国主助发。<a id="a-UF"></a>至于檀越十方道侣主事小师皆赤心为我。<a id="a-UG"></a>默而难言。<a id="a-UH"></a>或披麻带布。<a id="a-UI"></a>此即顺俗我道违真。<a id="a-UJ"></a>且道顺好违好。<a id="a-UK"></a>然但顺我道即无颠倒。<a id="a-UL"></a>我之遗骸必于南山大智藏和尚左右乞二坟冡。<a id="a-UM"></a>升沈皎然不沦化也。<a id="a-UN"></a>努力努力珍重即其月二十四日安坐而终。</p>
  <p id="aUO">杭州真身宝塔寺绍岩禅师雍州人也。<a id="a-UP"></a>姓刘氏。<a id="a-UQ"></a>七岁依高安禅师出家。<a id="a-UR"></a>十八进具于怀晖律师。<a id="a-US"></a>暨游方与天台韶国师同受记于临川。<a id="a-UT"></a>寻于浙右水心寺挂锡宴寂。<a id="a-UU"></a>后止越州法华山。<a id="a-UV"></a>续入居塔寺上方净院。<a id="a-UW"></a>吴越王命师开法。<a id="a-UX"></a>署了空大智常照禅师。<a id="a-UY"></a>上堂谓众曰。<a id="a-UZ"></a>山僧素寡知见。<a id="a-Ua"></a>本期闲放念经待死。<a id="a-Ub"></a>岂谓今日大王勤重苦勉山僧。<a id="a-Uc"></a>效诸方宿德施张法筵。<a id="a-Ud"></a>然大王致请也。<a id="a-Ue"></a>只图诸仁者明心。<a id="a-Uf"></a>此外无别道理。<a id="a-Ug"></a>诸仁者还明心也未。<a id="a-Uh"></a>莫不是语言谭笑时。<a id="a-Ui"></a>凝然杜默时。<a id="a-Uj"></a>参寻知识时。<a id="a-Uk"></a>道伴商略时。<a id="a-Ul"></a>观山玩水时。<a id="a-Um"></a>耳目绝对时。<a id="a-Un"></a>是汝心否。<a id="a-Uo"></a>如上所解尽为魔魅所摄。<a id="a-Up"></a>岂曰明心。<a id="a-Uq"></a>更有一类人离身中妄想。<a id="a-Ur"></a>外别认遍十方世界。<a id="a-Us"></a>含日月包太虚。<a id="a-Ut"></a>谓是本来真心。<a id="a-Uu"></a>斯亦外道所计非明心也。<a id="a-Uv"></a>诸仁者要会么。<a id="a-Uw"></a>心无是者亦无不是者。<a id="a-Ux"></a>汝拟执认其可得乎。<a id="a-Uy"></a>问六合澄清时如何。<a id="a-Uz"></a>师曰。<a id="a-V0"></a>大众谁信汝。<a id="a-V1"></a>问见月忘指时如何。<a id="a-V2"></a>师曰。<a id="a-V3"></a>非见月。<a id="a-V4"></a>曰岂可认指为月耶。<a id="a-V5"></a>师曰。<a id="a-V6"></a>汝参学来多少时也。<a id="a-V7"></a>师开宝四年七月示疾。<a id="a-V8"></a>谓门弟子曰。<a id="a-V9"></a>诸行无常即常住相。<a id="a-VA"></a>言讫跏趺而逝。<a id="a-VB"></a>寿七十三。<a id="a-VC"></a>腊五十五。</p>
  <p id="aVD">金陵报恩院法安慧济禅师太和人也。<a id="a-VE"></a>印心于法眼之室。<a id="a-VF"></a>初住抚州曹山崇寿院为第四世。<a id="a-VG"></a>上堂谓众曰。<a id="a-VH"></a>知幻即离不作方便。<a id="a-VI"></a>离幻即觉亦无渐次。<a id="a-VJ"></a>诸上座且作么生会。<a id="a-VK"></a>不作方便又无渐次。<a id="a-VL"></a>古人意在什么处。<a id="a-VM"></a>若会得诸佛常见前。<a id="a-VN"></a>若未会莫向圆觉经里讨。<a id="a-VO"></a>夫佛法亘古亘今未尝不见前。<a id="a-VP"></a>诸上座一切时中咸承此威光。<a id="a-VQ"></a>须具大信根荷担得起始得。<a id="a-VR"></a>不见佛赞猛利度人堪为器用。<a id="a-VS"></a>亦不赏他向善久修净业者。<a id="a-VT"></a>要似他广额凶屠抛下操刀便证阿罗汉果。<a id="a-VU"></a>直须恁么始得。<a id="a-VV"></a>所以长者道。<a id="a-VW"></a>如将梵位直授凡庸。<a id="a-VX"></a>僧问。<a id="a-VY"></a>大众既临于法会。<a id="a-VZ"></a>请师不吝句中玄。<a id="a-Va"></a>师曰。<a id="a-Vb"></a>谩得大众么。<a id="a-Vc"></a>曰恁么即全应此问也。<a id="a-Vd"></a>师曰。<a id="a-Ve"></a>不用得。<a id="a-Vf"></a>问古人有言一切法以不生为宗。<a id="a-Vg"></a>如何是不生宗。<a id="a-Vh"></a>师曰。<a id="a-Vi"></a>好个问处。<a id="a-Vj"></a>问佛法中请师方便。<a id="a-Vk"></a>师曰。<a id="a-Vl"></a>方便了也。<a id="a-Vm"></a>问如何是古佛心。<a id="a-Vn"></a>师曰。<a id="a-Vo"></a>何待问江南。<a id="a-Vp"></a>国主请入居报恩。<a id="a-Vq"></a>署号摄众。<a id="a-Vr"></a>师上堂谓众曰。<a id="a-Vs"></a>此日奉命令住持当院为众演法。<a id="a-Vt"></a>适来见维那白槌了。<a id="a-Vu"></a>多少好令教当观第一义。<a id="a-Vv"></a>且作么生是第一义。<a id="a-Vw"></a>若这里参得多少省要。<a id="a-Vx"></a>如今更别说个什么。<a id="a-Vy"></a>即得然承恩旨不可杜默去也。<a id="a-Vz"></a>夫禅宗示要法尔常规。<a id="a-W0"></a>圆明显露亘古亘今。<a id="a-W1"></a>至于达磨西来。<a id="a-W2"></a>也只与诸人证明。<a id="a-W3"></a>亦无法可得与人。<a id="a-W4"></a>只道直下是。<a id="a-W5"></a>便教立地觏取。<a id="a-W6"></a>古人虽即道立地觏取。<a id="a-W7"></a>如今坐地还觏得也无。<a id="a-W8"></a>有疑请问。<a id="a-W9"></a>僧问。<a id="a-WA"></a>三德奥枢从佛演一音玄路请师明。<a id="a-WB"></a>师曰。<a id="a-WC"></a>汝道有也未。<a id="a-WD"></a>问如何是报恩境。<a id="a-WE"></a>师曰。<a id="a-WF"></a>大家见汝问。<a id="a-WG"></a>师开宝中示灭于本院。</p>
  <p id="aWH">抚州崇寿院契稠禅师西州人也。<a id="a-WI"></a>上堂升座。<a id="a-WJ"></a>僧问。<a id="a-WK"></a>四众谛观第一义。<a id="a-WL"></a>如何是第一义。<a id="a-WM"></a>师曰。<a id="a-WN"></a>何劳更问。<a id="a-WO"></a>师又曰。<a id="a-WP"></a>大众欲知佛性义。<a id="a-WQ"></a>当观时节因缘。<a id="a-WR"></a>作么生是时节因缘。<a id="a-WS"></a>上座如今便散去。<a id="a-WT"></a>且道有也未。<a id="a-WU"></a>若无因什么便散去。<a id="a-WV"></a>若有作么生是第一义。<a id="a-WW"></a>上座第一义现成。<a id="a-WX"></a>何劳更观。<a id="a-WY"></a>恁么显明得佛性。<a id="a-WZ"></a>常照一切法常住若见有法常住。<a id="a-Wa"></a>犹未是法之真源。<a id="a-Wb"></a>作么生是法之真源。<a id="a-Wc"></a>上座不见古人道。<a id="a-Wd"></a>一人发真归元十方虚空悉皆消殒。<a id="a-We"></a>还有一法为意解么。<a id="a-Wf"></a>古人有如是大事因缘。<a id="a-Wg"></a>依而行之即是。<a id="a-Wh"></a>何劳长老多说。<a id="a-Wi"></a>众中有未知者便请相示。<a id="a-Wj"></a>僧问。<a id="a-Wk"></a>净慧之灯亲然汝水今日王侯请命。<a id="a-Wl"></a>如何是净慧之灯。<a id="a-Wm"></a>师曰。<a id="a-Wn"></a>更请一问。<a id="a-Wo"></a>问古人见不齐处请师方便。<a id="a-Wp"></a>师曰。<a id="a-Wq"></a>古人见什么处不齐。<a id="a-Wr"></a>问如何是佛。<a id="a-Ws"></a>师曰。<a id="a-Wt"></a>如何是佛。<a id="a-Wu"></a>曰如何领解。<a id="a-Wv"></a>师曰。<a id="a-Ww"></a>领解即不是。<a id="a-Wx"></a>问的的西来意师当第几人。<a id="a-Wy"></a>师曰。<a id="a-Wz"></a>年年八月半中秋。<a id="a-X0"></a>问如何是和尚为人一句。<a id="a-X1"></a>师曰。<a id="a-X2"></a>观音举上蓝举。<a id="a-X3"></a>师淳化三年示灭。</p>
  <p id="aX4">洪州云居山清锡禅师泉州人也。<a id="a-X5"></a>初住龙须山广平院。<a id="a-X6"></a>有僧问。<a id="a-X7"></a>如何是广平境。<a id="a-X8"></a>师曰。<a id="a-X9"></a>识取广平。<a id="a-XA"></a>曰如何是境中人。<a id="a-XB"></a>师曰。<a id="a-XC"></a>验取。<a id="a-XD"></a>次住云居山。<a id="a-XE"></a>僧问。<a id="a-XF"></a>如何是云居境。<a id="a-XG"></a>师曰。<a id="a-XH"></a>汝唤什么作境。<a id="a-XI"></a>曰如何是境中人。<a id="a-XJ"></a>师曰。<a id="a-XK"></a>适来向汝道什么。<a id="a-XL"></a>师后住泉州西明院。<a id="a-XM"></a>有廖天使入院见供养法眼和尚真。<a id="a-XN"></a>乃问曰。<a id="a-XO"></a>真前是什么果子。<a id="a-XP"></a>师曰。<a id="a-XQ"></a>假果子。<a id="a-XR"></a>天使曰。<a id="a-XS"></a>既是假果子。<a id="a-XT"></a>为什么将供养真。<a id="a-XU"></a>师曰。<a id="a-XV"></a>也只要天使识假。<a id="a-XW"></a>问如何是佛。<a id="a-XX"></a>师曰。<a id="a-XY"></a>容颜甚奇妙。</p>
  <p id="aXZ">洪州百丈山大智院道常禅师。<a id="a-Xa"></a>本山出家。<a id="a-Xb"></a>礼照明禅师披剃。<a id="a-Xc"></a>寻参净慧获预函丈。<a id="a-Xd"></a>因请益问。<a id="a-Xe"></a>外道问佛不问有言不问无言。<a id="a-Xf"></a>叙语未终。<a id="a-Xg"></a>净慧曰。<a id="a-Xh"></a>住住汝拟向世尊良久处会去。<a id="a-Xi"></a>师从此悟入。<a id="a-Xj"></a>后本山请归住持。<a id="a-Xk"></a>当第十一世。<a id="a-Xl"></a>学者尤盛。<a id="a-Xm"></a>师上堂示众曰。<a id="a-Xn"></a>乘此宝乘直至道场。<a id="a-Xo"></a>每日劳诸上座访及。<a id="a-Xp"></a>无可只延。<a id="a-Xq"></a>时寒不用久立。<a id="a-Xr"></a>却请回车。<a id="a-Xs"></a>珍重。<a id="a-Xt"></a>僧问。<a id="a-Xu"></a>如何是学人行脚事。<a id="a-Xv"></a>师曰。<a id="a-Xw"></a>拗折拄杖得也未。<a id="a-Xx"></a>问古人有言。<a id="a-Xy"></a>释迦与我同参。<a id="a-Xz"></a>未审参何人。<a id="a-Y0"></a>师曰。<a id="a-Y1"></a>唯有同参方得知。<a id="a-Y2"></a>曰未审此人如何亲近。<a id="a-Y3"></a>师曰。<a id="a-Y4"></a>恁么即不解参也。<a id="a-Y5"></a>问如何是祖师西来意。<a id="a-Y6"></a>师曰。<a id="a-Y7"></a>往往问不着。<a id="a-Y8"></a>问还乡曲子作么生唱。<a id="a-Y9"></a>师曰。<a id="a-YA"></a>设使唱落汝后。<a id="a-YB"></a>问如何是百丈境。<a id="a-YC"></a>师曰。<a id="a-YD"></a>何似云居。<a id="a-YE"></a>问如何是百丈为人一句。<a id="a-YF"></a>师曰。<a id="a-YG"></a>若到诸方总须问过。<a id="a-YH"></a>师又谓众曰。<a id="a-YI"></a>实是无事与上座各各事佛。<a id="a-YJ"></a>更有何疑得到这里。<a id="a-YK"></a>古人只道。<a id="a-YL"></a>十方同共聚个个学无为。<a id="a-YM"></a>此是选佛场心空及第归。<a id="a-YN"></a>心空是及第。<a id="a-YO"></a>且作么生会心空。<a id="a-YP"></a>不是那里闭目冷坐是心空。<a id="a-YQ"></a>此正是识阴想解。<a id="a-YR"></a>上坐要心空么。<a id="a-YS"></a>但且识心。<a id="a-YT"></a>所以道。<a id="a-YU"></a>过去已过去。<a id="a-YV"></a>未来更莫算。<a id="a-YW"></a>兀然无事坐。<a id="a-YX"></a>何曾有人唤。<a id="a-YY"></a>设有人唤上座。<a id="a-YZ"></a>应他好不应好。<a id="a-Ya"></a>若应阿谁唤上座。<a id="a-Yb"></a>若不应不患聋也。<a id="a-Yc"></a>三世体空且不是木头。<a id="a-Yd"></a>所以古人道。<a id="a-Ye"></a>心空得见法王。<a id="a-Yf"></a>还见法王么也只是老病僧。<a id="a-Yg"></a>又莫是渠自伐么。<a id="a-Yh"></a>珍重僧问。<a id="a-Yi"></a>如何是佛。<a id="a-Yj"></a>师曰。<a id="a-Yk"></a>汝有多少事不问。<a id="a-Yl"></a>僧举人问玄沙曰。<a id="a-Ym"></a>三乘十二分教即不问。<a id="a-Yn"></a>如何是祖师西来意。<a id="a-Yo"></a>玄沙曰。<a id="a-Yp"></a>三乘十二分教不要。<a id="a-Yq"></a>其僧不会。<a id="a-Yr"></a>请师为说。<a id="a-Ys"></a>师曰。<a id="a-Yt"></a>汝实不会。<a id="a-Yu"></a>曰实不会。<a id="a-Yv"></a>师示偈曰。</p>
  <p id="aYw">不要三乘要祖宗　　三乘不要与君同</p>
  <p id="aYx">君今欲会通宗旨　　后夜猿啼在乱峰</p>
  <p id="aYy">师淳化二年示灭。<a id="a-Yz"></a>塔于本山。</p>
  <p id="aZ0">天台山般若寺通慧禅师敬遵。<a id="a-Z1"></a>上堂谓众曰。<a id="a-Z2"></a>皎皎烜赫地亘古亘今也。<a id="a-Z3"></a>未曾有纤豪间断相。<a id="a-Z4"></a>无时无节长时拶定上座无通气处。<a id="a-Z5"></a>所以道。<a id="a-Z6"></a>山河大地是上座善知识。<a id="a-Z7"></a>放光动地触处露现。<a id="a-Z8"></a>实无丝头许法可作隔碍。<a id="a-Z9"></a>如今因什么却不会。<a id="a-ZA"></a>特地生疑去。<a id="a-ZB"></a>无事不用久立。<a id="a-ZC"></a>僧问。<a id="a-ZD"></a>优昙华坼人皆睹。<a id="a-ZE"></a>般若家风赐一言。<a id="a-ZF"></a>师曰。<a id="a-ZG"></a>不因上座问不曾举似人。<a id="a-ZH"></a>曰恁么即般若雄峰讵齐今古。<a id="a-ZI"></a>师曰。<a id="a-ZJ"></a>也莫错会。<a id="a-ZK"></a>问牛头未见四祖时为什么百鸟衔华。<a id="a-ZL"></a>师曰。<a id="a-ZM"></a>汝什么处见。<a id="a-ZN"></a>曰见后为什么不衔华。<a id="a-ZO"></a>师曰。<a id="a-ZP"></a>且领话好。<a id="a-ZQ"></a>问灵山一会迦葉亲闻。<a id="a-ZR"></a>未审今日一会何人得闻。<a id="a-ZS"></a>师曰。<a id="a-ZT"></a>汝试举迦葉闻底看。<a id="a-ZU"></a>曰恁么即迦葉亲闻去也。<a id="a-ZV"></a>师曰。<a id="a-ZW"></a>乱道作么。<a id="a-ZX"></a>师自述真赞曰。</p>
  <p id="aZY">真兮廖廓　　郢人图艧　　岳耸云空</p>
  <p id="aZZ">澄潭月跃</p>
  <p id="aZa">庐山归宗寺法施禅师策真。<a id="a-Zb"></a>曹州人也。<a id="a-Zc"></a>姓魏氏本名慧超。<a id="a-Zd"></a>升净慧之堂。<a id="a-Ze"></a>问如何是佛。<a id="a-Zf"></a>净慧曰。<a id="a-Zg"></a>汝是慧超。<a id="a-Zh"></a>师从此信入。<a id="a-Zi"></a>其语播于诸方。<a id="a-Zj"></a>初自庐山余家峰请下住归宗。<a id="a-Zk"></a>上堂示众曰。<a id="a-Zl"></a>诸上座。<a id="a-Zm"></a>见闻觉知只可一度。<a id="a-Zn"></a>只如会了。<a id="a-Zo"></a>是见闻觉知不是见闻觉知。<a id="a-Zp"></a>要会么与诸上座说破了也。<a id="a-Zq"></a>待汝悟始得。<a id="a-Zr"></a>久立珍重。<a id="a-Zs"></a>僧问。<a id="a-Zt"></a>如何是佛。<a id="a-Zu"></a>师曰。<a id="a-Zv"></a>我向汝道即别有也。<a id="a-Zw"></a>问如何是归宗境。<a id="a-Zx"></a>师曰。<a id="a-Zy"></a>是汝是什么。<a id="a-Zz"></a>曰如何是境中人。<a id="a-a0"></a>师曰。<a id="a-a1"></a>出去。<a id="a-a2"></a>问国王请命大启法筵。<a id="a-a3"></a>不落见闻请师速道。<a id="a-a4"></a>师曰。<a id="a-a5"></a>闲言语。<a id="a-a6"></a>曰师意如何。<a id="a-a7"></a>师曰。<a id="a-a8"></a>又乱说。<a id="a-a9"></a>问承教有言。<a id="a-aA"></a>将此身心奉尘刹是则名为报佛恩。<a id="a-aB"></a>尘刹即不问。<a id="a-aC"></a>如何是报佛恩。<a id="a-aD"></a>师曰。<a id="a-aE"></a>汝若是即报佛恩。<a id="a-aF"></a>问无情说法大地得闻狮子吼时如何。<a id="a-aG"></a>师曰。<a id="a-aH"></a>汝还闻么。<a id="a-aI"></a>曰恁么即同无情也。<a id="a-aJ"></a>师曰。<a id="a-aK"></a>汝不妨会。<a id="a-aL"></a>问古人以不离见闻为宗。<a id="a-aM"></a>未审和尚以何为宗。<a id="a-aN"></a>师曰。<a id="a-aO"></a>此问甚好。<a id="a-aP"></a>曰犹是三缘四缘。<a id="a-aQ"></a>师曰。<a id="a-aR"></a>莫乱道。<a id="a-aS"></a>师次住金陵奉先寺。<a id="a-aT"></a>未几复迁止报恩道场。<a id="a-aU"></a>太平兴国四年归寂。</p>
  <p id="aaV">洪州凤栖山同安院绍显禅师。<a id="a-aW"></a>僧问。<a id="a-aX"></a>王恩降旨师亲受熊耳家风乞一言。<a id="a-aY"></a>师曰。<a id="a-aZ"></a>已道了也。<a id="a-aa"></a>问千里投师请师一接。<a id="a-ab"></a>师曰。<a id="a-ac"></a>好入处。<a id="a-ad"></a>云盖山僧乞瓦造殿。<a id="a-ae"></a>有官人问。<a id="a-af"></a>既是云盖何用乞瓦。<a id="a-ag"></a>无对。<a id="a-ah"></a>师代曰。<a id="a-ai"></a>罕遇奇人。</p>
  <p id="aaj">江州庐山栖贤寺慧圆禅师。<a id="a-ak"></a>上堂示众曰。<a id="a-al"></a>出得僧堂门见五老峰。<a id="a-am"></a>一生参学事毕。<a id="a-an"></a>何用更到这里来。<a id="a-ao"></a>虽然如此也劳上座一转。<a id="a-ap"></a>无事珍重。<a id="a-aq"></a>僧问。<a id="a-ar"></a>不是风动不是幡动。<a id="a-as"></a>未审古人意旨如何。<a id="a-at"></a>师曰。<a id="a-au"></a>大众一时会取。<a id="a-av"></a>又上堂有僧拟问。<a id="a-aw"></a>师乃指其僧曰。<a id="a-ax"></a>住住。<a id="a-ay"></a>其僧进步问。<a id="a-az"></a>从上宗乘请师举唱。<a id="a-b0"></a>师曰。<a id="a-b1"></a>前言不构后语难追。<a id="a-b2"></a>曰未审今日事如何。<a id="a-b3"></a>师曰。<a id="a-b4"></a>不会人言语。<a id="a-b5"></a>问如何是佛法大意。<a id="a-b6"></a>师曰好。<a id="a-b7"></a>问如何是栖贤境。<a id="a-b8"></a>师曰。<a id="a-b9"></a>入得三门便合知。<a id="a-bA"></a>问如何是祖师西来意。<a id="a-bB"></a>师曰。<a id="a-bC"></a>此欠少。<a id="a-bD"></a>问祖灯重耀不吝慈悲更垂中下。<a id="a-bE"></a>师曰。<a id="a-bF"></a>委得么。<a id="a-bG"></a>曰恁么即方便门已开。<a id="a-bH"></a>师曰。<a id="a-bI"></a>也赚。</p>
  <p id="abJ">洪州观音院从显禅师泉州莆田人也。<a id="a-bK"></a>少依本邑石梯山出家具戒。<a id="a-bL"></a>参法眼受记。<a id="a-bM"></a>初住升州妙果院。<a id="a-bN"></a>后住兹院参学颇众。<a id="a-bO"></a>师上堂众集。<a id="a-bP"></a>良久谓曰。<a id="a-bQ"></a>文殊深赞居士。<a id="a-bR"></a>未审居士受赞也无。<a id="a-bS"></a>若受赞何处有居士耶。<a id="a-bT"></a>若不受赞文殊不可虚发言。<a id="a-bU"></a>大众作么生会。<a id="a-bV"></a>若会真个衲僧。<a id="a-bW"></a>时有僧问。<a id="a-bX"></a>居士默然文殊深赞此意如何。<a id="a-bY"></a>师曰。<a id="a-bZ"></a>汝问我答。<a id="a-ba"></a>曰恁么人出头来又作么生。<a id="a-bb"></a>师曰。<a id="a-bc"></a>行到水穷处坐看云起时。<a id="a-bd"></a>僧问。<a id="a-be"></a>如何是观音家风。<a id="a-bf"></a>师曰。<a id="a-bg"></a>眼前看取。<a id="a-bh"></a>曰忽遇作者来作么生见待。<a id="a-bi"></a>师曰。<a id="a-bj"></a>贫家只如此未必便言归。<a id="a-bk"></a>问久负没弦琴请师弹一曲。<a id="a-bl"></a>师曰。<a id="a-bm"></a>作么生听。<a id="a-bn"></a>其僧侧耳。<a id="a-bo"></a>师曰。<a id="a-bp"></a>赚杀人。<a id="a-bq"></a>师谓众曰。<a id="a-br"></a>卢行者当时大庾岭头为明上座言。<a id="a-bs"></a>莫思善莫思恶。<a id="a-bt"></a>还我明上座本来面目来。<a id="a-bu"></a>观音今日不恁么道。<a id="a-bv"></a>还我明上座来。<a id="a-bw"></a>恁么道是曹溪子孙。<a id="a-bx"></a>若是曹溪子孙。<a id="a-by"></a>又争合除却四字。<a id="a-bz"></a>若不是又过在什么处试出来商量看。<a id="a-c0"></a>良久师又曰。<a id="a-c1"></a>此一众真行脚人也。<a id="a-c2"></a>珍重。<a id="a-c3"></a>太平兴国八年九月中。<a id="a-c4"></a>师谓檀那袁长史曰。<a id="a-c5"></a>老僧三两日间归乡去。<a id="a-c6"></a>袁曰。<a id="a-c7"></a>和尚尊年何更思乡。<a id="a-c8"></a>师曰。<a id="a-c9"></a>归乡图得好盐吃。<a id="a-cA"></a>袁不测其言。<a id="a-cB"></a>翌日师不疾而坐亡。<a id="a-cC"></a>寿七十有八。<a id="a-cD"></a>袁长史建塔于西山。</p>
  <p id="acE">卢州长安院延规禅师。<a id="a-cF"></a>僧问。<a id="a-cG"></a>如何是庵中主。<a id="a-cH"></a>师曰。<a id="a-cI"></a>到诸方但道从长安来。<a id="a-cJ"></a>师化缘将毕。<a id="a-cK"></a>以住持付门人辩实接武说法。<a id="a-cL"></a>乃归本院西堂示灭。</p>
  <p id="acM">常州正勤院希奉禅师苏州人也。<a id="a-cN"></a>姓谢氏。<a id="a-cO"></a>住本院为第二世。<a id="a-cP"></a>初上堂示众曰。<a id="a-cQ"></a>古圣道。<a id="a-cR"></a>圆同太虚无欠无余。<a id="a-cS"></a>又云。<a id="a-cT"></a>一一法一一宗。<a id="a-cU"></a>众多法一法宗。<a id="a-cV"></a>又道起唯法起灭唯法灭。<a id="a-cW"></a>又云。<a id="a-cX"></a>起时不言我起。<a id="a-cY"></a>灭时不言我灭。<a id="a-cZ"></a>据此说话屈滞久在丛林上座若是初心兄弟且须体道。<a id="a-ca"></a>人身难得正法难闻。<a id="a-cb"></a>莫同等闲。<a id="a-cc"></a>施主衣食不易消遣。<a id="a-cd"></a>若不明道个个尽须还他。<a id="a-ce"></a>上座要会道么珍重。<a id="a-cf"></a>僧问。<a id="a-cg"></a>如何是祖师西来意。<a id="a-ch"></a>师曰。<a id="a-ci"></a>什么处得这个消息。<a id="a-cj"></a>问如何是诸法空相。<a id="a-ck"></a>师曰。<a id="a-cl"></a>山河大地。<a id="a-cm"></a>问僧众云集请师举唱宗乘。<a id="a-cn"></a>师曰。<a id="a-co"></a>举来久矣。<a id="a-cp"></a>问佛法付嘱国王大臣。<a id="a-cq"></a>今日正勤将何付嘱。<a id="a-cr"></a>师曰。<a id="a-cs"></a>万岁万岁。<a id="a-ct"></a>问古人有言。<a id="a-cu"></a>山河大地是汝真善知识。<a id="a-cv"></a>如何得山河大地为善知识去。<a id="a-cw"></a>师曰。<a id="a-cx"></a>汝唤什么作山河大地。<a id="a-cy"></a>师如何是合道之言。<a id="a-cz"></a>师曰。<a id="a-d0"></a>汝问我答。<a id="a-d1"></a>问灵山会上迦葉亲闻。<a id="a-d2"></a>未审今日谁人得闻。<a id="a-d3"></a>师曰。<a id="a-d4"></a>迦葉亲闻个什么。<a id="a-d5"></a>问古佛道场学人如何得到。<a id="a-d6"></a>师曰。<a id="a-d7"></a>汝今在什么处。<a id="a-d8"></a>问如何是和尚圆通。<a id="a-d9"></a>师敲禅床三下。<a id="a-dA"></a>问如何是脱却根尘。<a id="a-dB"></a>师曰。<a id="a-dC"></a>莫妄想。<a id="a-dD"></a>问人王法王是一是二。<a id="a-dE"></a>师曰。<a id="a-dF"></a>人王法王。<a id="a-dG"></a>问如何是诸法寂灭相。<a id="a-dH"></a>师曰。<a id="a-dI"></a>起唯法起灭唯法灭。<a id="a-dJ"></a>问如何是未曾生底法。<a id="a-dK"></a>师曰。<a id="a-dL"></a>汝争得知。<a id="a-dM"></a>问无著见文殊为什么不识。<a id="a-dN"></a>师曰。<a id="a-dO"></a>汝道文殊还识无著么。<a id="a-dP"></a>问得意谁家新曲妙。<a id="a-dQ"></a>正勤一句请师宣。<a id="a-dR"></a>师曰。<a id="a-dS"></a>道什么。<a id="a-dT"></a>曰岂无方便也。<a id="a-dU"></a>师曰。<a id="a-dV"></a>汝不会我语。</p>
  <p id="adW">洛京兴善栖伦禅师。<a id="a-dX"></a>僧问。<a id="a-dY"></a>如何是佛。<a id="a-dZ"></a>师曰。<a id="a-da"></a>向汝恁么道即得。<a id="a-db"></a>问如何是西来意。<a id="a-dc"></a>师曰。<a id="a-dd"></a>适来犹记得。<a id="a-de"></a>因宫师致政李公继勋终世。<a id="a-df"></a>有僧问。<a id="a-dg"></a>是法住法位世间相常住。<a id="a-dh"></a>未审宫师李公向什么处去也。<a id="a-di"></a>师曰。<a id="a-dj"></a>恰被汝问着。<a id="a-dk"></a>曰恁么即虚申一问。<a id="a-dl"></a>师曰。<a id="a-dm"></a>汝不妨灵利。</p>
  <p id="adn">洪州武宁严阳新兴齐禅师。<a id="a-do"></a>僧问。<a id="a-dp"></a>如何得出三界去。<a id="a-dq"></a>师曰。<a id="a-dr"></a>汝还信么。<a id="a-ds"></a>曰信即深信乞和尚慈悲。<a id="a-dt"></a>师曰。<a id="a-du"></a>只此信心亘古亘今。<a id="a-dv"></a>快须究取何必沉吟。<a id="a-dw"></a>要出三界三界唯心。<a id="a-dx"></a>师因雪谓众曰。<a id="a-dy"></a>诸上座还见雪么。<a id="a-dz"></a>见即有眼。<a id="a-e0"></a>不见无眼。<a id="a-e1"></a>有眼即常。<a id="a-e2"></a>无眼即断。<a id="a-e3"></a>恁么会得佛身充满。<a id="a-e4"></a>僧问。<a id="a-e5"></a>学人辞去泐潭。<a id="a-e6"></a>乞和尚示个入路。<a id="a-e7"></a>师曰。<a id="a-e8"></a>好个入路。<a id="a-e9"></a>道心坚固。<a id="a-eA"></a>随众参请。<a id="a-eB"></a>随众作务。<a id="a-eC"></a>要去即去。<a id="a-eD"></a>要住即住。<a id="a-eE"></a>去之与住更无他故。<a id="a-eF"></a>若到泐潭不审马祖。</p>
  <p id="aeG">润州慈云匡达禅师僧问。<a id="a-eH"></a>佛以一大事因缘故出现于世。<a id="a-eI"></a>未审和尚出世如何。<a id="a-eJ"></a>师曰。<a id="a-eK"></a>恰好。<a id="a-eL"></a>曰作么生。<a id="a-eM"></a>师曰。<a id="a-eN"></a>不好。</p>
 </body>
</html>