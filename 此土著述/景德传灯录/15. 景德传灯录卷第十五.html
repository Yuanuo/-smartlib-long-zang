<!doctype html>
<html id="z3IBX1A1cW" data-ver="1971">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第十五</h1>
  <p id="a2">吉州青原山行思禅师法嗣 。</p>
  <p id="a3">第四世一十七人 澧州龙潭崇信禅师法嗣二人 朗州德山宣鉴禅师 洪山泐潭宝峰和尚(已上二人见录) 吉州性空禅师法嗣二人 歙州茂源和尚 枣山光仁禅师(已上二人见录) 京兆翠微无学禅师法嗣五人 鄂州清平山令遵禅师 舒州投子山大同禅师 湖州道场山如讷禅师 建州白云约禅师(已上四人见录) 伏牛山元通禅师(一人无机缘语句不录) 潭州道吾山圆智禅师法嗣三人 潭州石霜山庆诸禅师 潭州渐源仲兴禅师 禄清和尚(已上三人见录) 潭州云岩昙晟禅师法嗣四人 筠州洞山良价禅师 涿州杏山鉴洪禅师 潭州神山僧密禅师 幽溪和尚(已上四人见录) 华亭船子德诚禅师法嗣一人 澧州夹山善会禅师(一人见录) 。</p>
  <p id="a4">第五世上一十四人 舒州投子山大同禅师法嗣一十三人 第二世投子温禅师 福州牛头微禅师 西川香山澄照大师 陜府天福和尚 濠州思明和尚 凤翔府招福和尚 兴元中梁山遵古禅师 襄州谷隐和尚 安州九嵕山和尚 幽州盘山第二世和尚 九嵕山敬慧禅师 东京观音院岩俊禅师(已上一十二人见录) 桂阳龙福真禅师(一人无机缘语句不录) 鄂州清平山令遵禅师法嗣一人 蕲州三角山令圭禅师(一人见录)</p>
  <p id="a5">行思禅师第四世。</p>
  <p id="a6">前澧州龙潭崇信禅师法嗣。</p>
  <p id="a7">朗州德山宣鉴禅师。<a id="a-8"></a>剑南人也。<a id="a-9"></a>姓周氏。<a id="a-A"></a>丱岁出家依年受具精究律藏。<a id="a-B"></a>于性相诸经贯通旨趣。<a id="a-C"></a>常讲金刚般若。<a id="a-D"></a>时谓之周金刚。<a id="a-E"></a>厥后访寻禅宗。<a id="a-F"></a>因谓同学曰。<a id="a-G"></a>一毛吞海海性无亏。<a id="a-H"></a>纤芥投锋锋利不动。<a id="a-I"></a>学与无学唯我知焉。<a id="a-J"></a>因造龙潭信禅师。<a id="a-K"></a>问答皆一语而已(前章出之)师即时辞去。<a id="a-L"></a>龙潭留之。<a id="a-M"></a>一夕于室外默坐。<a id="a-N"></a>龙问。<a id="a-O"></a>何不归来。<a id="a-P"></a>师对曰黑。<a id="a-Q"></a>龙乃点烛与师。<a id="a-R"></a>师拟接。<a id="a-S"></a>龙便吹灭。<a id="a-T"></a>师乃礼拜。<a id="a-U"></a>龙曰。<a id="a-V"></a>见什么。<a id="a-W"></a>曰从今向去不疑天下老和尚舌头也。<a id="a-X"></a>至明日便发。<a id="a-Y"></a>龙潭谓诸徒曰。<a id="a-Z"></a>可中有一个汉。<a id="a-a"></a>牙如剑树口似血盆。<a id="a-b"></a>一棒打不回头。<a id="a-c"></a>他时向孤峰顶上立吾道在。<a id="a-d"></a>师抵于沩山。<a id="a-e"></a>从法堂西过东回视方丈。<a id="a-f"></a>沩山无语。<a id="a-g"></a>师曰。<a id="a-h"></a>无也无也。<a id="a-i"></a>便出至僧堂前乃曰。<a id="a-j"></a>然虽如此不得草草。<a id="a-k"></a>遂具威仪上再参。<a id="a-l"></a>才跨门提起坐具唤曰。<a id="a-m"></a>和尚。<a id="a-n"></a>沩山拟取拂子。<a id="a-o"></a>师喝之扬袂而出。<a id="a-p"></a>沩山晚间问大众。<a id="a-q"></a>今日新到僧何在。<a id="a-r"></a>对曰。<a id="a-s"></a>那僧见和尚了更不顾僧堂便去也。<a id="a-t"></a>沩山问众。<a id="a-u"></a>还识遮阿师也无。<a id="a-v"></a>众曰。<a id="a-w"></a>不识沩曰。<a id="a-x"></a>是伊将来有把茅盖头。<a id="a-y"></a>骂佛骂祖去在。<a id="a-z"></a>师住澧阳三十年。<a id="a-10"></a>属唐武宗废教。<a id="a-11"></a>避难于独浮山之石室。<a id="a-12"></a>大中初武陵太守薛廷望再崇德山精舍。<a id="a-13"></a>号古德禅院(相国裴休题额见存)将访求哲匠住持。<a id="a-14"></a>聆师道行屡请不下山。<a id="a-15"></a>廷望乃设诡计。<a id="a-16"></a>遣吏以茶盐诬之言犯禁法。<a id="a-17"></a>取师入州瞻礼。<a id="a-18"></a>坚请居之。<a id="a-19"></a>大阐宗风(总印禅师开山创院鉴即第二世住也)师上堂谓众曰。<a id="a-1A"></a>于己无事则勿妄求。<a id="a-1B"></a>妄求而得亦非得也。<a id="a-1C"></a>汝但无事于心无心于事。<a id="a-1D"></a>则虚而灵空而妙。<a id="a-1E"></a>若毛端许言之本末者皆为自欺。<a id="a-1F"></a>毫牦系念三涂业因。<a id="a-1G"></a>瞥尔生情万劫羁锁。<a id="a-1H"></a>圣名凡号尽是虚声。<a id="a-1I"></a>殊相劣形皆为幻色。<a id="a-1J"></a>汝欲求之得无累乎。<a id="a-1K"></a>及其厌之又成大患。<a id="a-1L"></a>终而无益。<a id="a-1M"></a>师上堂曰。<a id="a-1N"></a>今夜不得问话。<a id="a-1O"></a>问话者三十拄杖。<a id="a-1P"></a>时有僧出方礼拜。<a id="a-1Q"></a>师乃打之。<a id="a-1R"></a>僧曰。<a id="a-1S"></a>某甲话也未问。<a id="a-1T"></a>和尚因什么打某甲。<a id="a-1U"></a>师曰。<a id="a-1V"></a>汝是什么处人。<a id="a-1W"></a>曰新罗人。<a id="a-1X"></a>师曰。<a id="a-1Y"></a>汝未跨船舷时便好与三十拄杖(法眼云。<a id="a-1Z"></a>大小德山语作两橛。<a id="a-1a"></a>玄觉云。<a id="a-1b"></a>丛林中唤作隔下语且从。<a id="a-1c"></a>只如德山道问话者三十拄杖意作么生)有僧到参。<a id="a-1d"></a>师问维那。<a id="a-1e"></a>今日几人新到。<a id="a-1f"></a>对曰。<a id="a-1g"></a>八人。<a id="a-1h"></a>师曰。<a id="a-1i"></a>将来一时生案着。<a id="a-1j"></a>龙牙问。<a id="a-1k"></a>学人仗镆鎁剑拟取师头时如何。<a id="a-1l"></a>师引颈(法眼别云。<a id="a-1m"></a>汝向什么处下手)龙牙曰。<a id="a-1n"></a>头落也。<a id="a-1o"></a>师微笑。<a id="a-1p"></a>龙牙后到洞山举前语。<a id="a-1q"></a>洞山曰。<a id="a-1r"></a>德山道什么。<a id="a-1s"></a>云德山无语。<a id="a-1t"></a>洞山曰。<a id="a-1u"></a>莫道无语。<a id="a-1v"></a>且将德山落底头呈似老僧。<a id="a-1w"></a>龙牙省过忏谢。<a id="a-1x"></a>有人举似师。<a id="a-1y"></a>师曰。<a id="a-1z"></a>洞山老人。<a id="a-20"></a>不识好恶。<a id="a-21"></a>这个汉死来多少时。<a id="a-22"></a>救得有什么用处。<a id="a-23"></a>僧问。<a id="a-24"></a>如何是菩萨。<a id="a-25"></a>师打曰。<a id="a-26"></a>出去莫向这里屙。<a id="a-27"></a>僧问。<a id="a-28"></a>如何是佛。<a id="a-29"></a>师曰。<a id="a-2A"></a>佛即是西天老比丘。<a id="a-2B"></a>雪峰问。<a id="a-2C"></a>从上宗风以何法示人。<a id="a-2D"></a>师曰。<a id="a-2E"></a>我宗无语句。<a id="a-2F"></a>实无一法与人。<a id="a-2G"></a>岩头闻之曰。<a id="a-2H"></a>德山老人一条脊梁骨硬似铁拗不折。<a id="a-2I"></a>然虽如此于唱教门中犹较些子(保福拈问招庆。<a id="a-2J"></a>只如岩头出世有何言教过。<a id="a-2K"></a>于德山便恁么道。<a id="a-2L"></a>庆云。<a id="a-2M"></a>汝不见岩头道。<a id="a-2N"></a>如人学射久久方中。<a id="a-2O"></a>福云。<a id="a-2P"></a>中时如何。<a id="a-2Q"></a>庆云。<a id="a-2R"></a>展阇黎莫不识痛痒。<a id="a-2S"></a>福云。<a id="a-2T"></a>和尚今日非唯举话。<a id="a-2U"></a>庆云。<a id="a-2V"></a>展阇黎是什么心行。<a id="a-2W"></a>明昭云。<a id="a-2X"></a>大小招庆错下名言)师寻常遇僧到参。<a id="a-2Y"></a>多以拄杖打。<a id="a-2Z"></a>临济闻之遣侍者来参。<a id="a-2a"></a>教令德山若打汝但接取拄杖当胸一拄。<a id="a-2b"></a>侍者到方礼拜。<a id="a-2c"></a>师乃打。<a id="a-2d"></a>侍者接得拄杖与一拄。<a id="a-2e"></a>师归方丈。<a id="a-2f"></a>侍者回举似临济。<a id="a-2g"></a>济云。<a id="a-2h"></a>后来疑这个汉(岩头云。<a id="a-2i"></a>德山老人寻常只据目前一个杖子。<a id="a-2j"></a>佛来亦打祖来亦打。<a id="a-2k"></a>争奈较些子。<a id="a-2l"></a>东禅齐云。<a id="a-2m"></a>只如临济道我从前疑遮汉。<a id="a-2n"></a>是肯底语不肯语。<a id="a-2o"></a>为当别有道理。<a id="a-2p"></a>试断看)师上堂曰。<a id="a-2q"></a>问即有过不问又乖。<a id="a-2r"></a>有僧出礼拜。<a id="a-2s"></a>师便打。<a id="a-2t"></a>僧曰。<a id="a-2u"></a>某甲始礼拜。<a id="a-2v"></a>为什么便打。<a id="a-2w"></a>师曰。<a id="a-2x"></a>待汝开口堪作什么。<a id="a-2y"></a>师令侍者唤义存(即雪峰也)存上来。<a id="a-2z"></a>师曰。<a id="a-30"></a>我自唤义存。<a id="a-31"></a>汝又来作什么。<a id="a-32"></a>存无对。<a id="a-33"></a>师见僧来乃闭门。<a id="a-34"></a>其僧敲门。<a id="a-35"></a>师曰。<a id="a-36"></a>阿谁。<a id="a-37"></a>曰师子儿。<a id="a-38"></a>师乃开门。<a id="a-39"></a>僧礼拜。<a id="a-3A"></a>师便骑项曰。<a id="a-3B"></a>遮畜生什么处去来。<a id="a-3C"></a>雪峰问。<a id="a-3D"></a>古人斩猫儿意如何。<a id="a-3E"></a>师乃打趁。<a id="a-3F"></a>却唤师。<a id="a-3G"></a>会么。<a id="a-3H"></a>峰曰。<a id="a-3I"></a>不会。<a id="a-3J"></a>师曰。<a id="a-3K"></a>我恁么老婆也不会。<a id="a-3L"></a>僧问。<a id="a-3M"></a>凡圣相去多少。<a id="a-3N"></a>师便喝。<a id="a-3O"></a>师因疾有僧问。<a id="a-3P"></a>还有不病者无。<a id="a-3Q"></a>师曰有。<a id="a-3R"></a>曰如何是不病者。<a id="a-3S"></a>师曰。<a id="a-3T"></a>阿邪阿邪。<a id="a-3U"></a>师复告诸徒曰。<a id="a-3V"></a>扪空追响。<a id="a-3W"></a>劳汝心神。<a id="a-3X"></a>梦觉觉非竟有何事。<a id="a-3Y"></a>言讫安坐而化。<a id="a-3Z"></a>即唐咸通六年乙酉十二月三日也。<a id="a-3a"></a>寿八十六。<a id="a-3b"></a>腊六十五。<a id="a-3c"></a>敕谥见性大师。</p>
  <p id="a3d">洪州泐潭宝峰和尚。<a id="a-3e"></a>有僧新到。<a id="a-3f"></a>师谓曰。<a id="a-3g"></a>其中事即易道。<a id="a-3h"></a>不落其中事始终难道。<a id="a-3i"></a>僧曰。<a id="a-3j"></a>某甲在途时便知有此一问。<a id="a-3k"></a>师曰。<a id="a-3l"></a>更与二十年行脚也不较多。<a id="a-3m"></a>曰莫不契和尚意么。<a id="a-3n"></a>师曰。<a id="a-3o"></a>苦瓜那堪待客。<a id="a-3p"></a>师问僧。<a id="a-3q"></a>古人有一路接后进初心。<a id="a-3r"></a>汝还知否。<a id="a-3s"></a>曰请师指出古人一路。<a id="a-3t"></a>师曰。<a id="a-3u"></a>恁么即阇梨知了也。<a id="a-3v"></a>曰头上更安头。<a id="a-3w"></a>师曰。<a id="a-3x"></a>宝峰不合问仁者。<a id="a-3y"></a>曰问又何妨。<a id="a-3z"></a>师曰。<a id="a-40"></a>这里不曾有人乱说道理出去。</p>
  <p id="a41">前吉州性空禅师法嗣。</p>
  <p id="a42">歙州茂源和尚。<a id="a-43"></a>平田来参。<a id="a-44"></a>师欲起身。<a id="a-45"></a>平田乃把住曰。<a id="a-46"></a>开口即失闭口即丧。<a id="a-47"></a>去却恁么时请师道。<a id="a-48"></a>师以手掩耳而已。<a id="a-49"></a>平田放手曰。<a id="a-4A"></a>一步易两步难。<a id="a-4B"></a>师曰。<a id="a-4C"></a>有什么死急。<a id="a-4D"></a>平田曰。<a id="a-4E"></a>若非此个师不免诸方点检。</p>
  <p id="a4F">枣山光仁禅师上堂次大众集。<a id="a-4G"></a>师从方丈出未至禅床。<a id="a-4H"></a>谓众曰。<a id="a-4I"></a>不负平生行脚眼目。<a id="a-4J"></a>致个问讯将来还有么。<a id="a-4K"></a>方乃升堂坐时。<a id="a-4L"></a>有僧出礼拜。<a id="a-4M"></a>师曰。<a id="a-4N"></a>不负我且从大众何也。<a id="a-4O"></a>便归方丈。<a id="a-4P"></a>翌日有别僧请辨前语意旨如何。<a id="a-4Q"></a>师曰。<a id="a-4R"></a>斋时有饭与汝吃。<a id="a-4S"></a>夜后有床与汝眠。<a id="a-4T"></a>一向煎迫我作什么。<a id="a-4U"></a>僧礼拜。<a id="a-4V"></a>师曰。<a id="a-4W"></a>苦苦。<a id="a-4X"></a>僧曰。<a id="a-4Y"></a>请师直指。<a id="a-4Z"></a>师乃垂足曰。<a id="a-4a"></a>舒缩一任老僧。</p>
  <p id="a4b">前京兆翠微无学禅师法嗣。</p>
  <p id="a4c">鄂州清平山令遵禅师东平人也。<a id="a-4d"></a>姓王氏。<a id="a-4e"></a>少依本州北菩提寺。<a id="a-4f"></a>唐咸通六年落发。<a id="a-4g"></a>后诣滑州开元寺受具攻律学。<a id="a-4h"></a>一旦谓同流曰。<a id="a-4i"></a>夫沙门应决彻死生玄通佛理。<a id="a-4j"></a>若乃孜孜卷轴役役拘文。<a id="a-4k"></a>悉数海沙徒劳片心。<a id="a-4l"></a>遂罢所业远参禅会。<a id="a-4m"></a>至江陵白马寺。<a id="a-4n"></a>堂中遇一老宿名曰慧勤。<a id="a-4o"></a>师亲近询请勤曰。<a id="a-4p"></a>吾久侍丹霞。<a id="a-4q"></a>今既垂老倦于提诱。<a id="a-4r"></a>汝可往谒翠微。<a id="a-4s"></a>彼即吾同参也。<a id="a-4t"></a>师礼辞而去。<a id="a-4u"></a>造于翠微之堂。<a id="a-4v"></a>问如何是西来的的意。<a id="a-4w"></a>翠微曰。<a id="a-4x"></a>待无人即向汝说。<a id="a-4y"></a>师良久曰。<a id="a-4z"></a>无人也请师说。<a id="a-50"></a>翠微下禅床引师入竹园。<a id="a-51"></a>师又曰。<a id="a-52"></a>无人也请和尚说。<a id="a-53"></a>翠微指竹曰。<a id="a-54"></a>遮竿得恁么长。<a id="a-55"></a>那竿得恁么短。<a id="a-56"></a>师虽领其微言犹未彻其玄旨。<a id="a-57"></a>文德元年抵上蔡。<a id="a-58"></a>会州将重法创大通禅苑。<a id="a-59"></a>请阐宗要。<a id="a-5A"></a>师自举初见翠微语句。<a id="a-5B"></a>谓众曰。<a id="a-5C"></a>先师入泥入水为我。<a id="a-5D"></a>自是我不识好恶。<a id="a-5E"></a>师自此化导将十稔。<a id="a-5F"></a>至光化中领徒百余游鄂州。<a id="a-5G"></a>从节度使杜洪请居清平山安乐院。<a id="a-5H"></a>上堂曰。<a id="a-5I"></a>诸上坐。<a id="a-5J"></a>夫出家人须会佛意始得。<a id="a-5K"></a>若会佛意不在僧俗男女贵贱。<a id="a-5L"></a>但随家丰俭安乐便得。<a id="a-5M"></a>诸上坐。<a id="a-5N"></a>尽是久处丛林遍参尊宿。<a id="a-5O"></a>且作么生会佛意。<a id="a-5P"></a>试出来大家商量。<a id="a-5Q"></a>莫空气高。<a id="a-5R"></a>至后一事无成一生空度。<a id="a-5S"></a>若未会佛意。<a id="a-5T"></a>直饶头上出水足下出火烧身炼臂。<a id="a-5U"></a>聪慧多辩聚徒一千二千。<a id="a-5V"></a>说法如云如雨。<a id="a-5W"></a>讲得天华乱坠。<a id="a-5X"></a>只成个邪说争竞是非。<a id="a-5Y"></a>去佛法大远在。<a id="a-5Z"></a>诸人幸值色身安健不值诸难。<a id="a-5a"></a>何妨近前。<a id="a-5b"></a>着些工夫体取佛意好。<a id="a-5c"></a>时有僧问。<a id="a-5d"></a>如何是大乘。<a id="a-5e"></a>师曰。<a id="a-5f"></a>麻索曰如何是小乘。<a id="a-5g"></a>师曰。<a id="a-5h"></a>钱贯。<a id="a-5i"></a>问如何是清平家风。<a id="a-5j"></a>师曰。<a id="a-5k"></a>一斗面作三个蒸饼。<a id="a-5l"></a>问如何是禅。<a id="a-5m"></a>师曰。<a id="a-5n"></a>胡孙上树尾连颠。<a id="a-5o"></a>问如何是有漏。<a id="a-5p"></a>师曰。<a id="a-5q"></a>笊篱。<a id="a-5r"></a>曰如何是无漏。<a id="a-5s"></a>师曰。<a id="a-5t"></a>木杓。<a id="a-5u"></a>问觌面相呈时如何。<a id="a-5v"></a>师曰。<a id="a-5w"></a>分付与典坐。<a id="a-5x"></a>自余逗机方便靡徇时情。<a id="a-5y"></a>逆顺卷舒语超格量。<a id="a-5z"></a>天祐十六年正月二十五日午时归寂。<a id="a-60"></a>寿七十有五。<a id="a-61"></a>周显德六年敕谥法喜禅师。<a id="a-62"></a>塔曰善应。</p>
  <p id="a63">舒州投子山大同禅师本州怀宁人也。<a id="a-64"></a>姓刘氏。<a id="a-65"></a>幼岁依洛下保唐满禅师出家。<a id="a-66"></a>初习安般观。<a id="a-67"></a>次阅华严教发明性海。<a id="a-68"></a>复谒翠微山法席顿悟宗旨(语见翠微章)由是放任周游归旋故土。<a id="a-69"></a>隐投子山结茆而居。<a id="a-6A"></a>一日赵州谂和尚至桐城县。<a id="a-6B"></a>师亦出山途中相遇未相识。<a id="a-6C"></a>赵州潜问俗士知是投子。<a id="a-6D"></a>乃逆而问曰。<a id="a-6E"></a>莫是投子山主么。<a id="a-6F"></a>师曰。<a id="a-6G"></a>茶盐钱乞一个。<a id="a-6H"></a>赵州即先到庵中坐。<a id="a-6I"></a>师后携一瓶油归庵。<a id="a-6J"></a>赵州曰。<a id="a-6K"></a>久向投子。<a id="a-6L"></a>到来只见个卖油翁。<a id="a-6M"></a>师曰。<a id="a-6N"></a>汝只见卖油翁且不识投子。<a id="a-6O"></a>曰如何是投子。<a id="a-6P"></a>师曰。<a id="a-6Q"></a>油油。<a id="a-6R"></a>赵州问。<a id="a-6S"></a>死中得活时如何。<a id="a-6T"></a>师曰。<a id="a-6U"></a>不许夜行投明须到。<a id="a-6V"></a>赵州曰。<a id="a-6W"></a>我早侯白伊更侯黑(同谂二师互相问酬广如本集。<a id="a-6X"></a>其辞句简健意趣玄险。<a id="a-6Y"></a>诸方谓赵州投子得逸群之用)自尔师道闻天下。<a id="a-6Z"></a>云水之侣竞奔凑焉。<a id="a-6a"></a>师谓众曰。<a id="a-6b"></a>汝诸人来这里。<a id="a-6c"></a>拟觅新鲜语句。<a id="a-6d"></a>攒华四六。<a id="a-6e"></a>口里贵有可道。<a id="a-6f"></a>我老人气力稍劣唇舌迟钝。<a id="a-6g"></a>汝若问我。<a id="a-6h"></a>我便随汝答。<a id="a-6i"></a>对也无玄妙可及于汝。<a id="a-6j"></a>亦不教汝垛根。<a id="a-6k"></a>终不说向上向下。<a id="a-6l"></a>有佛有法有凡有圣亦不存。<a id="a-6m"></a>坐系缚汝诸人。<a id="a-6n"></a>变现千般。<a id="a-6o"></a>总是汝生解自担带将来自作自受。<a id="a-6p"></a>这里无可与汝。<a id="a-6q"></a>不敢诳吓汝。<a id="a-6r"></a>无表无里可得说似。<a id="a-6s"></a>汝诸人还知么。<a id="a-6t"></a>时有僧问。<a id="a-6u"></a>表里不收时如何。<a id="a-6v"></a>师曰。<a id="a-6w"></a>汝拟向这里垛根。<a id="a-6x"></a>僧问。<a id="a-6y"></a>大藏教中还有奇特事也无。<a id="a-6z"></a>师曰。<a id="a-70"></a>演出大藏教。<a id="a-71"></a>问如何是眼未开时事。<a id="a-72"></a>师曰目净修广如青莲。<a id="a-73"></a>问一切诸佛及诸佛法皆从此经出。<a id="a-74"></a>如何是此经。<a id="a-75"></a>师曰。<a id="a-76"></a>以是名字汝当奉持。<a id="a-77"></a>问枯木中还有龙吟也无。<a id="a-78"></a>师曰。<a id="a-79"></a>我道髑髅里有师子吼。<a id="a-7A"></a>问一法普润一切群生。<a id="a-7B"></a>如何是一法。<a id="a-7C"></a>师曰。<a id="a-7D"></a>雨下也。<a id="a-7E"></a>问一尘含法界时如何。<a id="a-7F"></a>师曰。<a id="a-7G"></a>早是数尘也。<a id="a-7H"></a>问金锁未开时如何。<a id="a-7I"></a>师曰。<a id="a-7J"></a>开也。<a id="a-7K"></a>问学人欲修行时如何。<a id="a-7L"></a>师曰。<a id="a-7M"></a>虚空不曾烂坏。<a id="a-7N"></a>雪峰侍立。<a id="a-7O"></a>师指庵前一块石曰。<a id="a-7P"></a>三世诸佛总在里许。<a id="a-7Q"></a>雪峰曰。<a id="a-7R"></a>须知有不在里许者。<a id="a-7S"></a>师乃归庵中坐。<a id="a-7T"></a>一日雪峰随师访龙眠庵主。<a id="a-7U"></a>雪峰问。<a id="a-7V"></a>龙眠路向什么处去。<a id="a-7W"></a>师以拄杖指前面。<a id="a-7X"></a>雪峰曰。<a id="a-7Y"></a>东边去西边去。<a id="a-7Z"></a>师曰。<a id="a-7a"></a>漆桶。<a id="a-7b"></a>雪峰异日又问。<a id="a-7c"></a>一槌便成时如何。<a id="a-7d"></a>师曰。<a id="a-7e"></a>不是性[保/心](苏到切)汉。<a id="a-7f"></a>雪峰曰。<a id="a-7g"></a>不假一槌时如何。<a id="a-7h"></a>师曰。<a id="a-7i"></a>漆桶。<a id="a-7j"></a>师一日庵中坐。<a id="a-7k"></a>雪峰问。<a id="a-7l"></a>和尚此间还有人参否。<a id="a-7m"></a>师于床下拈[钁-(目*目)+賏]头抛向面前。<a id="a-7n"></a>雪峰曰。<a id="a-7o"></a>恁么即当处掘去也。<a id="a-7p"></a>师曰。<a id="a-7q"></a>漆桶不快。<a id="a-7r"></a>雪峰辞去。<a id="a-7s"></a>师出门送蓦召曰。<a id="a-7t"></a>道者。<a id="a-7u"></a>雪峰回首应诺。<a id="a-7v"></a>师曰。<a id="a-7w"></a>途中善为僧。<a id="a-7x"></a>问故岁已去新岁到来。<a id="a-7y"></a>还有不涉此二途者无。<a id="a-7z"></a>师曰有。<a id="a-80"></a>僧曰。<a id="a-81"></a>如何是不涉者。<a id="a-82"></a>师曰。<a id="a-83"></a>元正启祚万物惟新。<a id="a-84"></a>问依俙似半月仿象。<a id="a-85"></a>若三星乾坤收不得。<a id="a-86"></a>师向何处明。<a id="a-87"></a>师曰。<a id="a-88"></a>道什么。<a id="a-89"></a>僧曰。<a id="a-8A"></a>想师。<a id="a-8B"></a>只有湛水之波。<a id="a-8C"></a>且无滔天之浪。<a id="a-8D"></a>师曰。<a id="a-8E"></a>闲言语。<a id="a-8F"></a>问类中来时如何。<a id="a-8G"></a>师曰。<a id="a-8H"></a>人类中来马类中来。<a id="a-8I"></a>问佛佛授手祖祖相传。<a id="a-8J"></a>传个什么法。<a id="a-8K"></a>师曰。<a id="a-8L"></a>老僧不解谩语。<a id="a-8M"></a>问如何是出门不见佛。<a id="a-8N"></a>师曰。<a id="a-8O"></a>无所睹。<a id="a-8P"></a>曰如何是入室别爷娘。<a id="a-8Q"></a>师曰无所生。<a id="a-8R"></a>问如何是火焰里藏身。<a id="a-8S"></a>师曰。<a id="a-8T"></a>有什么掩处。<a id="a-8U"></a>曰如何是炭堆里藏身。<a id="a-8V"></a>师曰。<a id="a-8W"></a>我道汝黑似漆问的的不明时如何。<a id="a-8X"></a>师曰。<a id="a-8Y"></a>明也。<a id="a-8Z"></a>问如何是末后一句。<a id="a-8a"></a>师曰。<a id="a-8b"></a>最初明不得。<a id="a-8c"></a>问从苗辨地因语识人。<a id="a-8d"></a>未审将何辨识。<a id="a-8e"></a>师曰。<a id="a-8f"></a>引不着。<a id="a-8g"></a>问院里三百人。<a id="a-8h"></a>还有不在数者无。<a id="a-8i"></a>师曰。<a id="a-8j"></a>一百年前五十年后看取。<a id="a-8k"></a>师问僧。<a id="a-8l"></a>久向疏山姜头莫便是否。<a id="a-8m"></a>无对(法眼代云。<a id="a-8n"></a>向重和尚日久)僧问。<a id="a-8o"></a>抱璞投师请师雕琢。<a id="a-8p"></a>师曰。<a id="a-8q"></a>不为栋梁材。<a id="a-8r"></a>曰恁么即卞和无出身处也。<a id="a-8s"></a>师曰。<a id="a-8t"></a>担带即伶俜辛苦。<a id="a-8u"></a>曰。<a id="a-8v"></a>不担带时如何。<a id="a-8w"></a>师曰。<a id="a-8x"></a>不教汝抱璞投师更请雕琢。<a id="a-8y"></a>问那吒太子析骨还父析肉还母。<a id="a-8z"></a>如何是那吒本来身。<a id="a-90"></a>师放下手中杖子。<a id="a-91"></a>问佛法二字如何辨得清浊。<a id="a-92"></a>师曰。<a id="a-93"></a>佛法清浊。<a id="a-94"></a>曰学人不会。<a id="a-95"></a>师曰。<a id="a-96"></a>汝适来问什么。<a id="a-97"></a>问一等是水为什海碱河淡。<a id="a-98"></a>师曰。<a id="a-99"></a>天上星地下木(法眼别云。<a id="a-9A"></a>大似相违)问如何是祖师意。<a id="a-9B"></a>师曰。<a id="a-9C"></a>弥勒觅个受记处不得。<a id="a-9D"></a>问和尚住此来有何境界。<a id="a-9E"></a>师曰。<a id="a-9F"></a>丱角女子白头丝。<a id="a-9G"></a>问如何是无情说法。<a id="a-9H"></a>师曰恶。<a id="a-9I"></a>问如何是毗卢。<a id="a-9J"></a>师曰。<a id="a-9K"></a>已有名字。<a id="a-9L"></a>曰如何是毗卢师。<a id="a-9M"></a>师曰。<a id="a-9N"></a>未有毗卢时会取。<a id="a-9O"></a>问历落一句请师道。<a id="a-9P"></a>师曰好。<a id="a-9Q"></a>问四山相逼时如何。<a id="a-9R"></a>师曰。<a id="a-9S"></a>五蕴皆空。<a id="a-9T"></a>问一念未生时如何。<a id="a-9U"></a>师曰。<a id="a-9V"></a>真个谩语。<a id="a-9W"></a>问凡圣相去几何。<a id="a-9X"></a>师下禅床立。<a id="a-9Y"></a>问学人一问即和尚答。<a id="a-9Z"></a>忽若千问万问时如何。<a id="a-9a"></a>师曰。<a id="a-9b"></a>如鸡抱卵。<a id="a-9c"></a>问天上天下唯我独尊。<a id="a-9d"></a>如何是我。<a id="a-9e"></a>师曰推倒遮老胡有什么过。<a id="a-9f"></a>问如何是和尚师。<a id="a-9g"></a>师曰。<a id="a-9h"></a>迎之不见其首。<a id="a-9i"></a>随之不见其形。<a id="a-9j"></a>问塑像未成未审身在什么处。<a id="a-9k"></a>师曰。<a id="a-9l"></a>莫乱造作。<a id="a-9m"></a>僧曰。<a id="a-9n"></a>争奈现不现何。<a id="a-9o"></a>师曰。<a id="a-9p"></a>隐在什么处。<a id="a-9q"></a>问无目底人如何进步。<a id="a-9r"></a>师曰。<a id="a-9s"></a>遍十方。<a id="a-9t"></a>僧曰。<a id="a-9u"></a>无目为什么遍十方。<a id="a-9v"></a>师曰。<a id="a-9w"></a>着得目也无。<a id="a-9x"></a>问如何是西来意。<a id="a-9y"></a>师曰。<a id="a-9z"></a>不讳。<a id="a-A0"></a>问月未圆时如何。<a id="a-A1"></a>师曰。<a id="a-A2"></a>吞却两三个。<a id="a-A3"></a>僧曰。<a id="a-A4"></a>圆后如何。<a id="a-A5"></a>师曰。<a id="a-A6"></a>吐却七八个。<a id="a-A7"></a>问日月未明。<a id="a-A8"></a>佛与众生在什么处。<a id="a-A9"></a>师曰。<a id="a-AA"></a>见老僧嗔便道嗔。<a id="a-AB"></a>见老僧喜便道喜。<a id="a-AC"></a>师问僧。<a id="a-AD"></a>什么处来。<a id="a-AE"></a>曰东西山礼祖师来。<a id="a-AF"></a>师曰。<a id="a-AG"></a>祖师不在东西山。<a id="a-AH"></a>僧无语(法眼代云。<a id="a-AI"></a>和尚识祖师)问如何是玄中的。<a id="a-AJ"></a>师曰。<a id="a-AK"></a>不到汝口里道。<a id="a-AL"></a>问牛头未见四祖时如何。<a id="a-AM"></a>师曰。<a id="a-AN"></a>与人为师。<a id="a-AO"></a>又问。<a id="a-AP"></a>见后如何。<a id="a-AQ"></a>师曰。<a id="a-AR"></a>不与人为师。<a id="a-AS"></a>问诸佛出世唯以一大事因缘。<a id="a-AT"></a>如何是一大事因缘。<a id="a-AU"></a>师曰。<a id="a-AV"></a>尹司空为老僧开堂。<a id="a-AW"></a>问如何是佛。<a id="a-AX"></a>师曰。<a id="a-AY"></a>幻不可求问千里寻师乞师一接。<a id="a-AZ"></a>师曰。<a id="a-Aa"></a>今日老僧腰痛。<a id="a-Ab"></a>菜头入方丈请益。<a id="a-Ac"></a>师曰。<a id="a-Ad"></a>且去待无人时来为阇梨说。<a id="a-Ae"></a>菜头明日伺得无人又来请和尚说。<a id="a-Af"></a>师曰。<a id="a-Ag"></a>近前来。<a id="a-Ah"></a>菜头近前。<a id="a-Ai"></a>师曰。<a id="a-Aj"></a>辄不得举似于人。<a id="a-Ak"></a>问并却咽喉唇吻请师道。<a id="a-Al"></a>师曰。<a id="a-Am"></a>汝只要我道不得。<a id="a-An"></a>问达磨未来时如何。<a id="a-Ao"></a>师曰。<a id="a-Ap"></a>遍天遍地。<a id="a-Aq"></a>曰来后如何。<a id="a-Ar"></a>师曰。<a id="a-As"></a>盖覆不得。<a id="a-At"></a>问和尚未见先师时如何。<a id="a-Au"></a>师曰。<a id="a-Av"></a>通身不奈何。<a id="a-Aw"></a>曰见先师后如何。<a id="a-Ax"></a>师曰。<a id="a-Ay"></a>通身扑不碎。<a id="a-Az"></a>曰还从师得也无。<a id="a-B0"></a>师曰。<a id="a-B1"></a>终不相孤负。<a id="a-B2"></a>曰恁么即从师得也。<a id="a-B3"></a>师曰。<a id="a-B4"></a>自着眼趁取。<a id="a-B5"></a>曰恁么即孤负先师也。<a id="a-B6"></a>师曰。<a id="a-B7"></a>非但孤负先师。<a id="a-B8"></a>亦乃孤负老僧。<a id="a-B9"></a>问七佛是文殊弟子。<a id="a-BA"></a>文殊还有师也无。<a id="a-BB"></a>师曰。<a id="a-BC"></a>适来恁么道也。<a id="a-BD"></a>大似屈己推人。<a id="a-BE"></a>问金鸡未鸣时如何。<a id="a-BF"></a>师曰。<a id="a-BG"></a>无这个音响。<a id="a-BH"></a>曰鸣后如何。<a id="a-BI"></a>师曰。<a id="a-BJ"></a>各自知时。<a id="a-BK"></a>问师子是兽中之王。<a id="a-BL"></a>为什么被六尘吞。<a id="a-BM"></a>师曰。<a id="a-BN"></a>不作大无人我。<a id="a-BO"></a>师居投子山三十余载。<a id="a-BP"></a>往来激发请益者。<a id="a-BQ"></a>常盈于室师纵之。<a id="a-BR"></a>以无畏辩随问遽答。<a id="a-BS"></a>啐啄同时微言颇多。<a id="a-BT"></a>今略录少分而已。<a id="a-BU"></a>唐中和年巢寇暴起天下丧乱。<a id="a-BV"></a>有狂徒持刃上山。<a id="a-BW"></a>问师曰此何为。<a id="a-BX"></a>师乃随宜说法。<a id="a-BY"></a>魁渠闻而拜伏。<a id="a-BZ"></a>脱身服施之而去。<a id="a-Ba"></a>师乾化四年甲戌四月六日示有微疾。<a id="a-Bb"></a>大众请医。<a id="a-Bc"></a>师谓众曰。<a id="a-Bd"></a>四大动作聚散常程。<a id="a-Be"></a>汝等勿虑。<a id="a-Bf"></a>吾自保矣。<a id="a-Bg"></a>言讫跏趺坐亡。<a id="a-Bh"></a>寿九十有六。<a id="a-Bi"></a>诏谥慈济大师。<a id="a-Bj"></a>塔曰真寂。</p>
  <p id="aBk">湖州道场山如讷禅师。<a id="a-Bl"></a>僧问。<a id="a-Bm"></a>如何是教意。<a id="a-Bn"></a>师曰。<a id="a-Bo"></a>汝自看。<a id="a-Bp"></a>僧礼拜。<a id="a-Bq"></a>师曰。<a id="a-Br"></a>明月铺霄汉山川势自分。<a id="a-Bs"></a>问如何得闻性不随缘去。<a id="a-Bt"></a>师曰。<a id="a-Bu"></a>汝听看。<a id="a-Bv"></a>僧礼拜。<a id="a-Bw"></a>师曰。<a id="a-Bx"></a>聋人也唱胡笳调。<a id="a-By"></a>好恶高低自不闻。<a id="a-Bz"></a>僧曰。<a id="a-C0"></a>恁么即闻性宛然也。<a id="a-C1"></a>师曰。<a id="a-C2"></a>石从空里立。<a id="a-C3"></a>火向水中焚。<a id="a-C4"></a>问虚空还有边际否。<a id="a-C5"></a>师曰。<a id="a-C6"></a>汝也太多知。<a id="a-C7"></a>僧礼拜。<a id="a-C8"></a>师曰。<a id="a-C9"></a>三尺杖头挑日月。<a id="a-CA"></a>一尘飞起任遮天。<a id="a-CB"></a>问如何是道人。<a id="a-CC"></a>师曰。<a id="a-CD"></a>行运无踪迹。<a id="a-CE"></a>起坐绝人知。<a id="a-CF"></a>僧曰。<a id="a-CG"></a>如何即是。<a id="a-CH"></a>师曰。<a id="a-CI"></a>三炉力尽无烟焰。<a id="a-CJ"></a>万顷平由水不流。<a id="a-CK"></a>问一念不生时如何。<a id="a-CL"></a>师曰。<a id="a-CM"></a>堪作什么。<a id="a-CN"></a>僧无语。<a id="a-CO"></a>师又曰。<a id="a-CP"></a>透出龙门云雨合。<a id="a-CQ"></a>山川大地入无踪。<a id="a-CR"></a>师目有重瞳。<a id="a-CS"></a>垂手过膝。<a id="a-CT"></a>自翠微受诀。<a id="a-CU"></a>乃止于道场山薙草卓庵。<a id="a-CV"></a>学徒四至遂成禅苑。<a id="a-CW"></a>广阐法化。<a id="a-CX"></a>所遗坏衲三事及开山拄杖木屐。<a id="a-CY"></a>今在影堂中(按塔铭云。<a id="a-CZ"></a>师姓许氏。<a id="a-Ca"></a>吴兴人。<a id="a-Cb"></a>七岁去氏。<a id="a-Cc"></a>于乌墩光福寺。<a id="a-Cd"></a>八年如京师受具戒。<a id="a-Ce"></a>抵豫章得心印。<a id="a-Cf"></a>于翠微后结庐于道场山。<a id="a-Cg"></a>猛挚之兽驯戢如奉教)</p>
  <p id="aCh">建州白云约禅师(曾住江州东禅院)僧问。<a id="a-Ci"></a>不坐偏空堂。<a id="a-Cj"></a>不居无学位。<a id="a-Ck"></a>此人合向什么处安置。<a id="a-Cl"></a>师曰。<a id="a-Cm"></a>青天无电影。<a id="a-Cn"></a>天台韶和尚参。<a id="a-Co"></a>师问。<a id="a-Cp"></a>什么处来。<a id="a-Cq"></a>韶曰。<a id="a-Cr"></a>江北来。<a id="a-Cs"></a>师曰。<a id="a-Ct"></a>船来陆来。<a id="a-Cu"></a>曰船来。<a id="a-Cv"></a>师曰。<a id="a-Cw"></a>还逢见鱼鳖么。<a id="a-Cx"></a>曰往往遇之。<a id="a-Cy"></a>师曰。<a id="a-Cz"></a>遇时作么生。<a id="a-D0"></a>韶曰。<a id="a-D1"></a>咄缩头去。<a id="a-D2"></a>师大笑。</p>
  <p id="aD3">潭州前道吾山圆智禅师法嗣。</p>
  <p id="aD4">潭州石霜山庆诸禅师庐陵新淦人也。<a id="a-D5"></a>姓陈氏。<a id="a-D6"></a>年十三依洪井西山绍銮禅师落发。<a id="a-D7"></a>二十三嵩岳受具。<a id="a-D8"></a>就洛下学毗尼之教。<a id="a-D9"></a>虽知听制终为渐宗。<a id="a-DA"></a>回抵大沩山法会为米头。<a id="a-DB"></a>一日师在米寮内筛米。<a id="a-DC"></a>沩山云。<a id="a-DD"></a>施主物莫抛撒。<a id="a-DE"></a>师曰。<a id="a-DF"></a>不抛撒。<a id="a-DG"></a>沩山于地上拾得一粒云。<a id="a-DH"></a>汝道不抛撒。<a id="a-DI"></a>这个什么处得来。<a id="a-DJ"></a>师无对。<a id="a-DK"></a>沩山又云。<a id="a-DL"></a>莫欺遮一粒子。<a id="a-DM"></a>百千粒从遮一粒生。<a id="a-DN"></a>师曰。<a id="a-DO"></a>百千粒从遮一粒生。<a id="a-DP"></a>未审遮一粒从什么处生。<a id="a-DQ"></a>沩山呵呵笑归方丈。<a id="a-DR"></a>晚后上堂云。<a id="a-DS"></a>大众米里有虫。<a id="a-DT"></a>师后参道吾问。<a id="a-DU"></a>如何是触目菩提。<a id="a-DV"></a>道吾唤沙弥。<a id="a-DW"></a>沙弥应诺。<a id="a-DX"></a>吾曰。<a id="a-DY"></a>添净瓶水着。<a id="a-DZ"></a>吾却问师。<a id="a-Da"></a>汝适来问什么。<a id="a-Db"></a>师乃举前问道吾便起去。<a id="a-Dc"></a>师从此惺觉。<a id="a-Dd"></a>道吾曰。<a id="a-De"></a>我疾作将欲去世。<a id="a-Df"></a>心中有物久而为患。<a id="a-Dg"></a>谁可除之。<a id="a-Dh"></a>师曰。<a id="a-Di"></a>心物俱非除之益患。<a id="a-Dj"></a>道吾曰。<a id="a-Dk"></a>贤哉贤哉。<a id="a-Dl"></a>于时始为二夏之僧。<a id="a-Dm"></a>因避世混俗于长沙浏阳陶家坊。<a id="a-Dn"></a>朝游夕处人莫能识。<a id="a-Do"></a>后因洞山价和尚遣僧访寻囊锥始露。<a id="a-Dp"></a>乃举之住石霜山。<a id="a-Dq"></a>他日道吾将舍众顺世。<a id="a-Dr"></a>以师为嫡嗣。<a id="a-Ds"></a>躬至石霜而就之。<a id="a-Dt"></a>师日勤执侍全于师礼。<a id="a-Du"></a>暨道吾归寂。<a id="a-Dv"></a>学侣云集盈五百众(广语出别卷)一日谓众曰。<a id="a-Dw"></a>一代时教整理时人脚手。<a id="a-Dx"></a>凡有其由皆落在今时。<a id="a-Dy"></a>直至法身非身此是教家极则。<a id="a-Dz"></a>我辈沙门全无肯路。<a id="a-E0"></a>若分即差。<a id="a-E1"></a>不分即坐着泥水。<a id="a-E2"></a>但由心意妄说见闻。<a id="a-E3"></a>僧问。<a id="a-E4"></a>如何是西来意。<a id="a-E5"></a>师曰。<a id="a-E6"></a>空中一片石。<a id="a-E7"></a>僧礼拜。<a id="a-E8"></a>师曰。<a id="a-E9"></a>会么。<a id="a-EA"></a>曰不会。<a id="a-EB"></a>师曰。<a id="a-EC"></a>赖汝不会。<a id="a-ED"></a>若会即打破尔头。<a id="a-EE"></a>问如何是和尚本分事。<a id="a-EF"></a>师曰。<a id="a-EG"></a>石头还汗出么。<a id="a-EH"></a>问到这里为什么却道不得。<a id="a-EI"></a>师曰。<a id="a-EJ"></a>脚底着口。<a id="a-EK"></a>问真身还出世也无。<a id="a-EL"></a>师曰。<a id="a-EM"></a>不出世。<a id="a-EN"></a>曰争奈真身何。<a id="a-EO"></a>师曰。<a id="a-EP"></a>琉璃瓶子口。<a id="a-EQ"></a>师居方丈。<a id="a-ER"></a>有僧在明窗外问。<a id="a-ES"></a>咫尺之间为什么不睹师颜。<a id="a-ET"></a>师曰。<a id="a-EU"></a>我道遍界不曾藏。<a id="a-EV"></a>僧举问雪峰。<a id="a-EW"></a>遍界不曾藏意旨如何。<a id="a-EX"></a>雪峰曰。<a id="a-EY"></a>什么处不是石霜。<a id="a-EZ"></a>僧回举雪峰之语呈师。<a id="a-Ea"></a>师曰。<a id="a-Eb"></a>老大汉有什么死急(东禅齐云。<a id="a-Ec"></a>只如雪峰是会石霜意不会石霜意。<a id="a-Ed"></a>若会也他为什么道死急。<a id="a-Ee"></a>若不会作么生。<a id="a-Ef"></a>雪峰岂可不会然。<a id="a-Eg"></a>法且无异。<a id="a-Eh"></a>奈以师承不同解之差别。<a id="a-Ei"></a>他云遍界不曾藏也。<a id="a-Ej"></a>须曾学来始得会。<a id="a-Ek"></a>乱说即不可)云盖问万户俱闭即不问。<a id="a-El"></a>万户俱开时如何。<a id="a-Em"></a>师曰。<a id="a-En"></a>堂中事作么生。<a id="a-Eo"></a>曰无人接得渠。<a id="a-Ep"></a>师曰。<a id="a-Eq"></a>道也大杀道也。<a id="a-Er"></a>只道得八九成。<a id="a-Es"></a>曰未审和尚作么生道。<a id="a-Et"></a>师曰。<a id="a-Eu"></a>无人识得渠(东禅齐云。<a id="a-Ev"></a>只如石霜意作么生。<a id="a-Ew"></a>若道一般。<a id="a-Ex"></a>前来为什么不许伊。<a id="a-Ey"></a>若道别有道理。<a id="a-Ez"></a>又只重说一遍。<a id="a-F0"></a>且道古人意作么生)问佛性如虚空如何师曰。<a id="a-F1"></a>卧时即有坐时即无。<a id="a-F2"></a>问忘收一足时如何。<a id="a-F3"></a>师曰不共汝同盘。<a id="a-F4"></a>问风生浪起时如何。<a id="a-F5"></a>师曰。<a id="a-F6"></a>湖南城里大杀闹。<a id="a-F7"></a>有人不肯过江西。<a id="a-F8"></a>因僧举洞山参次示众曰。<a id="a-F9"></a>兄弟秋初夏末或东去西去。<a id="a-FA"></a>直须向万里无寸草处去始得。<a id="a-FB"></a>又曰。<a id="a-FC"></a>只如万里无寸草处。<a id="a-FD"></a>且作么生去。<a id="a-FE"></a>师闻之乃曰。<a id="a-FF"></a>出门便是草。<a id="a-FG"></a>僧举似洞山。<a id="a-FH"></a>洞山曰。<a id="a-FI"></a>大唐国内能有几人(东禅齐拈云。<a id="a-FJ"></a>且道石霜会洞山意否。<a id="a-FK"></a>若道会去。<a id="a-FL"></a>只如诸上座每日折旋俯仰迎来送去。<a id="a-FM"></a>为当落路下草。<a id="a-FN"></a>为当一一合辙。<a id="a-FO"></a>若言不会洞山意。<a id="a-FP"></a>又争解恁么下语。<a id="a-FQ"></a>还有会处么。<a id="a-FR"></a>上座拟什么处去。<a id="a-FS"></a>于此若明得可谓还乡曲也。<a id="a-FT"></a>不见也会着个语云。<a id="a-FU"></a>恁么即不去也)师止石霜山二十年间。<a id="a-FV"></a>学众有长坐不卧屹若株杌。<a id="a-FW"></a>天下谓之枯木众也。<a id="a-FX"></a>唐僖宗闻师道誉遣使赍赐紫衣。<a id="a-FY"></a>师牢让不受。<a id="a-FZ"></a>光启四年戊申二月二十日己亥示疾告寂。<a id="a-Fa"></a>寿八十有二。<a id="a-Fb"></a>腊五十九。<a id="a-Fc"></a>三月十五日葬于院之西北隅。<a id="a-Fd"></a>敕谥普会大师。<a id="a-Fe"></a>塔曰见相。</p>
  <p id="aFf">潭州渐源仲兴禅师在道吾处为典座。<a id="a-Fg"></a>一日随道吾往檀越家吊丧。<a id="a-Fh"></a>师以手拊棺曰。<a id="a-Fi"></a>生耶死耶。<a id="a-Fj"></a>道吾曰。<a id="a-Fk"></a>生也不道死也不道。<a id="a-Fl"></a>师曰。<a id="a-Fm"></a>为什么不道。<a id="a-Fn"></a>道吾曰。<a id="a-Fo"></a>不道不道。<a id="a-Fp"></a>吊毕同回途次。<a id="a-Fq"></a>师曰。<a id="a-Fr"></a>和尚今日须与仲兴道。<a id="a-Fs"></a>傥更不道即打去也。<a id="a-Ft"></a>道吾曰。<a id="a-Fu"></a>打即任打。<a id="a-Fv"></a>生也不道死也不道。<a id="a-Fw"></a>师遂打道吾数拳。<a id="a-Fx"></a>道吾归院令师且去。<a id="a-Fy"></a>少间主事知了打汝。<a id="a-Fz"></a>师乃礼辞往石霜。<a id="a-G0"></a>举前语及打道吾之事。<a id="a-G1"></a>今请和尚道。<a id="a-G2"></a>石霜曰。<a id="a-G3"></a>汝不见道吾道。<a id="a-G4"></a>生也不道死也不道。<a id="a-G5"></a>师于此大悟乃设斋忏悔。<a id="a-G6"></a>师一日将锹子于法堂上。<a id="a-G7"></a>石霜曰。<a id="a-G8"></a>作么。<a id="a-G9"></a>师曰。<a id="a-GA"></a>觅先师灵骨来。<a id="a-GB"></a>石霜曰。<a id="a-GC"></a>洪波浩渺白浪滔天觅什么灵骨。<a id="a-GD"></a>师曰。<a id="a-GE"></a>正好着力。<a id="a-GF"></a>石霜曰。<a id="a-GG"></a>这里针劄不入着什么力(太原孚上座代云。<a id="a-GH"></a>先师灵骨犹存)</p>
  <p id="aGI">禄清和尚僧问。<a id="a-GJ"></a>不落道吾机请师道。<a id="a-GK"></a>师云。<a id="a-GL"></a>庭前红苋树生叶不生华。<a id="a-GM"></a>良久云。<a id="a-GN"></a>会么。<a id="a-GO"></a>僧云。<a id="a-GP"></a>不会。<a id="a-GQ"></a>师云。<a id="a-GR"></a>正是道吾机因什么不会。<a id="a-GS"></a>僧礼拜。<a id="a-GT"></a>师便打云。<a id="a-GU"></a>须是老僧打尔始得。</p>
  <p id="aGV">潭州前云岩昙晟禅师法嗣。</p>
  <p id="aGW">筠州洞山良价禅师会稽人也。<a id="a-GX"></a>姓俞氏。<a id="a-GY"></a>幼岁从师因念般若心经。<a id="a-GZ"></a>以无根尘义问其师。<a id="a-Ga"></a>其师骇异曰。<a id="a-Gb"></a>吾非汝师。<a id="a-Gc"></a>即指往五泄山礼默禅师披剃。<a id="a-Gd"></a>年二十一嵩山具戒。<a id="a-Ge"></a>游方首谒南泉。<a id="a-Gf"></a>值马祖讳晨修斋次。<a id="a-Gg"></a>南泉垂问众僧曰。<a id="a-Gh"></a>来日设马师斋。<a id="a-Gi"></a>未审马师还来否。<a id="a-Gj"></a>众皆无对。<a id="a-Gk"></a>师乃出对曰。<a id="a-Gl"></a>待有是伴即来。<a id="a-Gm"></a>南泉闻已赞曰。<a id="a-Gn"></a>此子虽后生甚堪雕琢。<a id="a-Go"></a>师曰。<a id="a-Gp"></a>和尚莫压良为贱。<a id="a-Gq"></a>次参沩山问曰。<a id="a-Gr"></a>顷闻忠国师有无情说法。<a id="a-Gs"></a>良价未究其微。<a id="a-Gt"></a>沩山曰。<a id="a-Gu"></a>我这里亦有。<a id="a-Gv"></a>只是难得其人。<a id="a-Gw"></a>曰便请师道。<a id="a-Gx"></a>沩山曰。<a id="a-Gy"></a>父母所生口终不敢道。<a id="a-Gz"></a>曰还有与师同时慕道者否。<a id="a-H0"></a>沩山曰。<a id="a-H1"></a>此去石室相连有云岩道人。<a id="a-H2"></a>若能拨草瞻风。<a id="a-H3"></a>必为子之所重。<a id="a-H4"></a>既到云岩问。<a id="a-H5"></a>无情说法什么人得闻。<a id="a-H6"></a>云岩曰。<a id="a-H7"></a>无情说法无情得闻。<a id="a-H8"></a>师曰。<a id="a-H9"></a>和尚闻否。<a id="a-HA"></a>云岩曰。<a id="a-HB"></a>我若闻汝即不得闻吾说法也。<a id="a-HC"></a>曰若恁么即良价不闻和尚说法也。<a id="a-HD"></a>云岩曰。<a id="a-HE"></a>我说法汝尚不闻。<a id="a-HF"></a>何况无情说法也。<a id="a-HG"></a>师乃述偈呈云岩曰。</p>
  <p id="aHH">也大奇　　也大奇　　无情解说不思议</p>
  <p id="aHI">若将耳听声不现　　眼处闻声方可知</p>
  <p id="aHJ">遂辞云岩。<a id="a-HK"></a>云岩曰。<a id="a-HL"></a>什么处去。<a id="a-HM"></a>师曰。<a id="a-HN"></a>虽离和尚未卜所止。<a id="a-HO"></a>曰莫湖南去。<a id="a-HP"></a>师曰无。<a id="a-HQ"></a>曰莫归乡去。<a id="a-HR"></a>师曰无。<a id="a-HS"></a>曰早晚却来。<a id="a-HT"></a>师曰。<a id="a-HU"></a>待和尚有住处即来。<a id="a-HV"></a>曰自此一去难得相见。<a id="a-HW"></a>师曰。<a id="a-HX"></a>难得不相见。<a id="a-HY"></a>又问云岩。<a id="a-HZ"></a>和尚百年后忽有人问还貌得师真不。<a id="a-Ha"></a>如何只对。<a id="a-Hb"></a>云岩曰。<a id="a-Hc"></a>但向伊道即这个是。<a id="a-Hd"></a>师良久。<a id="a-He"></a>云岩曰。<a id="a-Hf"></a>承当这个事大须审细。<a id="a-Hg"></a>师犹涉疑。<a id="a-Hh"></a>后因过水睹影大悟前旨。<a id="a-Hi"></a>因有一偈曰。</p>
  <p id="aHj">切忌从他觅　　迢迢与我疏</p>
  <p id="aHk">我今独自往　　处处得逢渠</p>
  <p id="aHl">渠今正是我　　我今不是渠</p>
  <p id="aHm">应须恁么会　　方得契如如</p>
  <p id="aHn">他日因供养云岩真。<a id="a-Ho"></a>有僧问曰。<a id="a-Hp"></a>先师道只遮是莫便是否。<a id="a-Hq"></a>师曰是。<a id="a-Hr"></a>僧曰。<a id="a-Hs"></a>意旨如何。<a id="a-Ht"></a>师曰。<a id="a-Hu"></a>当时几错会先师语。<a id="a-Hv"></a>曰未审先师还知有也无。<a id="a-Hw"></a>师曰。<a id="a-Hx"></a>若不知有争解恁么道。<a id="a-Hy"></a>若知有争肯恁么道(长庆棱云。<a id="a-Hz"></a>既知有为什么恁么道。<a id="a-I0"></a>又云。<a id="a-I1"></a>养子方知父慈)师在泐潭见初上座示众云。<a id="a-I2"></a>也大奇也大奇佛界道界不思议。<a id="a-I3"></a>师曰。<a id="a-I4"></a>佛界道界即不问。<a id="a-I5"></a>且如说佛界道界。<a id="a-I6"></a>是什么人。<a id="a-I7"></a>只请一言。<a id="a-I8"></a>初良久无对。<a id="a-I9"></a>师曰。<a id="a-IA"></a>何不急道。<a id="a-IB"></a>初曰。<a id="a-IC"></a>争即不得。<a id="a-ID"></a>师曰。<a id="a-IE"></a>道也未曾道。<a id="a-IF"></a>说什么争即不得。<a id="a-IG"></a>初无对。<a id="a-IH"></a>师曰。<a id="a-II"></a>佛之与道只是名字。<a id="a-IJ"></a>何不引教。<a id="a-IK"></a>初曰。<a id="a-IL"></a>教道什么。<a id="a-IM"></a>师曰。<a id="a-IN"></a>得意忘言。<a id="a-IO"></a>初曰。<a id="a-IP"></a>犹将教意向心头作病在。<a id="a-IQ"></a>师曰。<a id="a-IR"></a>说佛界道界病大小。<a id="a-IS"></a>初因此迁化。<a id="a-IT"></a>师至唐大中末。<a id="a-IU"></a>于新丰山接诱学徒。<a id="a-IV"></a>厥后盛化豫章高安之洞山(今筠州也)因为云岩讳日营斋。<a id="a-IW"></a>有僧问。<a id="a-IX"></a>和尚于先师处得何指示。<a id="a-IY"></a>师曰。<a id="a-IZ"></a>虽在彼中不蒙他指示。<a id="a-Ia"></a>僧曰。<a id="a-Ib"></a>既不蒙指示。<a id="a-Ic"></a>又用设斋作什么。<a id="a-Id"></a>师曰。<a id="a-Ie"></a>然虽如此焉敢违背于他。<a id="a-If"></a>僧问。<a id="a-Ig"></a>和尚初见南泉发迹。<a id="a-Ih"></a>为什么与云岩设斋。<a id="a-Ii"></a>师曰。<a id="a-Ij"></a>我不重先师道德。<a id="a-Ik"></a>亦不为佛法。<a id="a-Il"></a>只重不为我说破。<a id="a-Im"></a>又因设忌斋。<a id="a-In"></a>僧问。<a id="a-Io"></a>和尚为先师设斋还肯先师也无。<a id="a-Ip"></a>师曰。<a id="a-Iq"></a>半肯半不肯。<a id="a-Ir"></a>曰为什么不全肯。<a id="a-Is"></a>师曰。<a id="a-It"></a>若全肯即孤负先师也。<a id="a-Iu"></a>僧问。<a id="a-Iv"></a>欲见和尚本来师如何得见。<a id="a-Iw"></a>曰年涯相似即无阻矣僧再举所疑。<a id="a-Ix"></a>师曰。<a id="a-Iy"></a>不蹑前踪更请一问。<a id="a-Iz"></a>僧无对。<a id="a-J0"></a>云居代云。<a id="a-J1"></a>恁么即某甲不见和尚本来师也(后皎上坐拈问长庆。<a id="a-J2"></a>如何是年涯相似者。<a id="a-J3"></a>长庆云古人。<a id="a-J4"></a>恁么道皎。<a id="a-J5"></a>阇梨又向这里觅个什么)师又曰。<a id="a-J6"></a>还有不报四恩三有者无。<a id="a-J7"></a>若不体此意。<a id="a-J8"></a>何超始终之患。<a id="a-J9"></a>直须心心不触物步步无处所。<a id="a-JA"></a>常不间断稍得相应。<a id="a-JB"></a>师问僧。<a id="a-JC"></a>什么处来。<a id="a-JD"></a>曰游山来。<a id="a-JE"></a>师曰。<a id="a-JF"></a>还到顶否。<a id="a-JG"></a>曰到。<a id="a-JH"></a>师曰。<a id="a-JI"></a>顶上还有人否。<a id="a-JJ"></a>曰无人。<a id="a-JK"></a>师曰。<a id="a-JL"></a>恁么即阇梨不到顶也。<a id="a-JM"></a>曰若不到顶争知无人。<a id="a-JN"></a>师曰。<a id="a-JO"></a>阇梨何不且住。<a id="a-JP"></a>曰某甲不辞住。<a id="a-JQ"></a>西天有人不肯。<a id="a-JR"></a>师问太长老曰。<a id="a-JS"></a>有一物上拄天下拄地黑如漆常在动用中过在什么处。<a id="a-JT"></a>太曰。<a id="a-JU"></a>过在动用(同安显别云。<a id="a-JV"></a>不知)师乃咄云。<a id="a-JW"></a>出去。<a id="a-JX"></a>问如何是西来意。<a id="a-JY"></a>师曰。<a id="a-JZ"></a>大似骇鸡犀。<a id="a-Ja"></a>师问雪峰。<a id="a-Jb"></a>从什么处来。<a id="a-Jc"></a>雪峰曰。<a id="a-Jd"></a>天台来。<a id="a-Je"></a>师曰。<a id="a-Jf"></a>见智者否。<a id="a-Jg"></a>曰义存吃铁棒有分。<a id="a-Jh"></a>僧问。<a id="a-Ji"></a>蛇吞虾蟆救即是不救即是。<a id="a-Jj"></a>师曰。<a id="a-Jk"></a>救即双目不睹。<a id="a-Jl"></a>不救即形影不彰。<a id="a-Jm"></a>因夜间不点灯。<a id="a-Jn"></a>有僧出问。<a id="a-Jo"></a>话退后。<a id="a-Jp"></a>师令侍者点灯。<a id="a-Jq"></a>乃召适来问话僧出来。<a id="a-Jr"></a>其僧近前。<a id="a-Js"></a>师曰。<a id="a-Jt"></a>将取三两粉来与这个上坐。<a id="a-Ju"></a>其僧拂袖而退。<a id="a-Jv"></a>自此惺发玄旨。<a id="a-Jw"></a>遂罄舍衣资设斋。<a id="a-Jx"></a>得三年后辞师。<a id="a-Jy"></a>师曰。<a id="a-Jz"></a>善为。<a id="a-K0"></a>时雪峰侍立次。<a id="a-K1"></a>问曰。<a id="a-K2"></a>只如遮僧辞去几时却来。<a id="a-K3"></a>师曰。<a id="a-K4"></a>他只知一去不解再来。<a id="a-K5"></a>其僧归堂就衣钵下坐化。<a id="a-K6"></a>雪峰上报师。<a id="a-K7"></a>师曰。<a id="a-K8"></a>虽然如此犹较老僧三生在。<a id="a-K9"></a>雪峰上问讯。<a id="a-KA"></a>师曰。<a id="a-KB"></a>入门来须得语。<a id="a-KC"></a>不得道早个入了也。<a id="a-KD"></a>雪峰曰。<a id="a-KE"></a>义存无口。<a id="a-KF"></a>师曰。<a id="a-KG"></a>无口且从还我眼来。<a id="a-KH"></a>雪峰无语(云居膺别前语云。<a id="a-KI"></a>待某甲有口即道。<a id="a-KJ"></a>长庆棱别云。<a id="a-KK"></a>恁么即某甲谨退)师问僧。<a id="a-KL"></a>什么处来。<a id="a-KM"></a>曰三祖塔头来。<a id="a-KN"></a>师曰。<a id="a-KO"></a>既从祖师处来。<a id="a-KP"></a>又要见老僧作什么。<a id="a-KQ"></a>曰祖师即别学人与和尚不别。<a id="a-KR"></a>师曰。<a id="a-KS"></a>老僧欲见阇梨本来师还得否。<a id="a-KT"></a>曰亦须待和尚自出头来始得。<a id="a-KU"></a>师曰。<a id="a-KV"></a>老僧适来暂时不在云居。<a id="a-KW"></a>问如何是祖师西来意。<a id="a-KX"></a>师曰。<a id="a-KY"></a>阇梨向后有把茅盖头。<a id="a-KZ"></a>或有人问阇梨且作么生。<a id="a-Ka"></a>向伊道官人。<a id="a-Kb"></a>问有人修行否。<a id="a-Kc"></a>师曰。<a id="a-Kd"></a>待公作男子即修行。<a id="a-Ke"></a>僧问。<a id="a-Kf"></a>承古有言。<a id="a-Kg"></a>相逢不擎出。<a id="a-Kh"></a>举意便知有时如何。<a id="a-Ki"></a>师乃合掌顶戴。<a id="a-Kj"></a>师问德山。<a id="a-Kk"></a>侍者从何方来。<a id="a-Kl"></a>曰德山来。<a id="a-Km"></a>师曰。<a id="a-Kn"></a>来作什么。<a id="a-Ko"></a>曰孝顺和尚来。<a id="a-Kp"></a>师曰。<a id="a-Kq"></a>世间什么物最孝顺。<a id="a-Kr"></a>侍者无对。<a id="a-Ks"></a>师有时云。<a id="a-Kt"></a>体得佛向上事。<a id="a-Ku"></a>方有些子语话分。<a id="a-Kv"></a>僧便问。<a id="a-Kw"></a>如何是语话。<a id="a-Kx"></a>师曰。<a id="a-Ky"></a>语话时阇梨不闻。<a id="a-Kz"></a>曰和尚还闻否。<a id="a-L0"></a>师曰。<a id="a-L1"></a>待我不语话时即闻。<a id="a-L2"></a>僧问。<a id="a-L3"></a>如何是正问正答。<a id="a-L4"></a>师曰。<a id="a-L5"></a>不从口里道。<a id="a-L6"></a>曰若有人问。<a id="a-L7"></a>师还答否。<a id="a-L8"></a>师曰。<a id="a-L9"></a>也未问。<a id="a-LA"></a>问如何是从门入者非宝。<a id="a-LB"></a>师曰。<a id="a-LC"></a>便休便休。<a id="a-LD"></a>师问讲维摩经僧曰。<a id="a-LE"></a>不可以智知。<a id="a-LF"></a>不可以识识。<a id="a-LG"></a>唤作什么语。<a id="a-LH"></a>对曰。<a id="a-LI"></a>赞法身语。<a id="a-LJ"></a>师曰。<a id="a-LK"></a>法身是赞何用更赞。<a id="a-LL"></a>师有时垂语曰。<a id="a-LM"></a>直道本来无一物。<a id="a-LN"></a>犹未消得他钵袋子。<a id="a-LO"></a>僧便问。<a id="a-LP"></a>什么人合得。<a id="a-LQ"></a>师曰。<a id="a-LR"></a>不入门者。<a id="a-LS"></a>僧曰。<a id="a-LT"></a>只如不入门者还得也无。<a id="a-LU"></a>师曰。<a id="a-LV"></a>虽然如此不得不与他。<a id="a-LW"></a>师又曰。<a id="a-LX"></a>直道本来无一物。<a id="a-LY"></a>犹未消得他衣钵。<a id="a-LZ"></a>这里合下得一转语。<a id="a-La"></a>且道下得什么语。<a id="a-Lb"></a>有一上坐下语九十六转不惬师意。<a id="a-Lc"></a>末后一转始可师意。<a id="a-Ld"></a>师曰。<a id="a-Le"></a>阇梨何不早恁么道。<a id="a-Lf"></a>有一僧闻请举。<a id="a-Lg"></a>如是三年执侍巾瓶终不为举。<a id="a-Lh"></a>上坐因有疾。<a id="a-Li"></a>其僧曰。<a id="a-Lj"></a>某甲三年请举前话不蒙慈悲。<a id="a-Lk"></a>善取不得恶取。<a id="a-Ll"></a>遂持刀向之曰。<a id="a-Lm"></a>若不为某甲举。<a id="a-Ln"></a>即便杀上坐也。<a id="a-Lo"></a>上坐悚然曰。<a id="a-Lp"></a>阇梨且待。<a id="a-Lq"></a>我为汝举。<a id="a-Lr"></a>乃曰。<a id="a-Ls"></a>直饶将来亦无处着。<a id="a-Lt"></a>其僧礼谢。<a id="a-Lu"></a>僧问。<a id="a-Lv"></a>师寻常教学人行鸟道。<a id="a-Lw"></a>未审如何是鸟道。<a id="a-Lx"></a>师曰。<a id="a-Ly"></a>不逢一人。<a id="a-Lz"></a>曰如何行。<a id="a-M0"></a>师曰。<a id="a-M1"></a>直须足下无丝去。<a id="a-M2"></a>曰只如行鸟道莫便是本来面目否。<a id="a-M3"></a>师曰。<a id="a-M4"></a>阇梨因什么颠倒。<a id="a-M5"></a>曰什么处是学人颠倒。<a id="a-M6"></a>师曰。<a id="a-M7"></a>若不颠倒因什么认奴作郎。<a id="a-M8"></a>曰如何是本来面目。<a id="a-M9"></a>师曰。<a id="a-MA"></a>不行鸟道。<a id="a-MB"></a>师谓众曰。<a id="a-MC"></a>知有佛向上人方有语话分。<a id="a-MD"></a>时有僧问。<a id="a-ME"></a>如何是佛向上人。<a id="a-MF"></a>师曰。<a id="a-MG"></a>非常。<a id="a-MH"></a>(保福别云。<a id="a-MI"></a>佛非。<a id="a-MJ"></a>法眼别云。<a id="a-MK"></a>方便呼为佛)师问僧。<a id="a-ML"></a>去什么处来。<a id="a-MM"></a>僧曰。<a id="a-MN"></a>制鞋来。<a id="a-MO"></a>师曰。<a id="a-MP"></a>自解依他。<a id="a-MQ"></a>僧曰。<a id="a-MR"></a>依他。<a id="a-MS"></a>师曰。<a id="a-MT"></a>他还指教阇梨也无。<a id="a-MU"></a>僧曰。<a id="a-MV"></a>允即不违。<a id="a-MW"></a>僧来举。<a id="a-MX"></a>问茱萸如何是沙门行。<a id="a-MY"></a>茱萸曰。<a id="a-MZ"></a>行即不无人觉即乖。<a id="a-Ma"></a>师令彼僧去。<a id="a-Mb"></a>进语曰。<a id="a-Mc"></a>未审是什么行。<a id="a-Md"></a>茱萸曰。<a id="a-Me"></a>佛行佛行。<a id="a-Mf"></a>僧回举似师。<a id="a-Mg"></a>师曰。<a id="a-Mh"></a>幽州犹似可。<a id="a-Mi"></a>最苦是新罗(东禅齐拈云。<a id="a-Mj"></a>此语还有疑讹也无。<a id="a-Mk"></a>若有且道什么处不得。<a id="a-Ml"></a>若无他又道最苦是新罗。<a id="a-Mm"></a>还点检得出么。<a id="a-Mn"></a>他道行即不无人觉即乖。<a id="a-Mo"></a>师令再问是什么行。<a id="a-Mp"></a>又道佛行。<a id="a-Mq"></a>那僧是会了问不会而问。<a id="a-Mr"></a>请断看)僧却问师。<a id="a-Ms"></a>如何是沙门行。<a id="a-Mt"></a>师曰。<a id="a-Mu"></a>头长三尺颈长二寸(有僧举问归宗权和尚。<a id="a-Mv"></a>只如洞山意作么生。<a id="a-Mw"></a>权云。<a id="a-Mx"></a>封皮厚二寸)师见幽上坐来。<a id="a-My"></a>遽起向禅床后立。<a id="a-Mz"></a>幽曰。<a id="a-N0"></a>和尚为什么回避学人。<a id="a-N1"></a>师曰。<a id="a-N2"></a>将谓阇梨觅老僧。<a id="a-N3"></a>问如何是玄中又玄。<a id="a-N4"></a>师曰。<a id="a-N5"></a>如死人舌。<a id="a-N6"></a>师洗钵次见两乌争虾蟆。<a id="a-N7"></a>有僧便问曰。<a id="a-N8"></a>这个因什么到恁么地。<a id="a-N9"></a>师曰。<a id="a-NA"></a>只为阇梨。<a id="a-NB"></a>僧问。<a id="a-NC"></a>如何是毗卢师法身主。<a id="a-ND"></a>师曰。<a id="a-NE"></a>禾茎粟[榦-木+禾]。<a id="a-NF"></a>问三身之中阿那身不堕众数。<a id="a-NG"></a>师曰。<a id="a-NH"></a>吾常于此切(僧问曹山。<a id="a-NI"></a>先师道。<a id="a-NJ"></a>吾常于此切。<a id="a-NK"></a>意作么生。<a id="a-NL"></a>曹山云。<a id="a-NM"></a>要头即斫将去。<a id="a-NN"></a>又问雪峰。<a id="a-NO"></a>雪峰以拄杖拟之云。<a id="a-NP"></a>我亦曾到洞山来)师因看稻田次。<a id="a-NQ"></a>朗上坐牵牛。<a id="a-NR"></a>师曰。<a id="a-NS"></a>这个牛须好看恐吃稻去。<a id="a-NT"></a>朗曰。<a id="a-NU"></a>若是好牛应不吃稻。<a id="a-NV"></a>师问僧。<a id="a-NW"></a>世间何物最苦。<a id="a-NX"></a>僧曰。<a id="a-NY"></a>地狱最苦。<a id="a-NZ"></a>师曰。<a id="a-Na"></a>不然。<a id="a-Nb"></a>曰师意如何。<a id="a-Nc"></a>师曰。<a id="a-Nd"></a>在此衣线下不明大事。<a id="a-Ne"></a>是名最苦。<a id="a-Nf"></a>师问僧。<a id="a-Ng"></a>名什么。<a id="a-Nh"></a>僧曰。<a id="a-Ni"></a>某甲。<a id="a-Nj"></a>师曰。<a id="a-Nk"></a>阿那个是阇梨主人公。<a id="a-Nl"></a>僧曰。<a id="a-Nm"></a>见只对次。<a id="a-Nn"></a>师曰。<a id="a-No"></a>苦哉苦哉。<a id="a-Np"></a>今时人例皆如此。<a id="a-Nq"></a>只是认得驴前马后将为自己。<a id="a-Nr"></a>佛法平沈此之是也。<a id="a-Ns"></a>客中辨主尚未分。<a id="a-Nt"></a>如何辨得主中主。<a id="a-Nu"></a>僧便问。<a id="a-Nv"></a>如何是主中主。<a id="a-Nw"></a>师曰。<a id="a-Nx"></a>阇梨自道取。<a id="a-Ny"></a>僧曰。<a id="a-Nz"></a>某甲道得即是客中主。<a id="a-O0"></a>如何是主中主。<a id="a-O1"></a>师曰。<a id="a-O2"></a>恁么道即易相续也大难(云居别云。<a id="a-O3"></a>某甲道得。<a id="a-O4"></a>不是客中主)师示疾令沙弥去云居传语。<a id="a-O5"></a>又曰。<a id="a-O6"></a>他忽问汝和尚有何言句。<a id="a-O7"></a>但道云岩路欲绝也。<a id="a-O8"></a>汝下此语须远立。<a id="a-O9"></a>恐他打汝去。<a id="a-OA"></a>沙弥领旨去。<a id="a-OB"></a>语未终早被云居打一棒。<a id="a-OC"></a>沙弥无语(同安显代云。<a id="a-OD"></a>恁么即云岩一枝不坠也。<a id="a-OE"></a>后云居锡云。<a id="a-OF"></a>上座且道。<a id="a-OG"></a>云岩路绝不绝。<a id="a-OH"></a>崇寿稠云。<a id="a-OI"></a>古人打此一棒意作么生)师将圆寂谓众曰。<a id="a-OJ"></a>吾有闲名在世谁为吾除得。<a id="a-OK"></a>众皆无对。<a id="a-OL"></a>时沙弥出曰。<a id="a-OM"></a>请和尚法号。<a id="a-ON"></a>师曰。<a id="a-OO"></a>吾闲名已谢(石霜云。<a id="a-OP"></a>无人得他肯。<a id="a-OQ"></a>云居云。<a id="a-OR"></a>若有闲名非吾先师。<a id="a-OS"></a>曹山云。<a id="a-OT"></a>从古至今无人辨得。<a id="a-OU"></a>疏山云。<a id="a-OV"></a>龙有出水之机。<a id="a-OW"></a>无人辨得)问。<a id="a-OX"></a>和尚遗和还有不病者也无。<a id="a-OY"></a>师曰。<a id="a-OZ"></a>有。<a id="a-Oa"></a>僧曰。<a id="a-Ob"></a>不病者还看和尚否。<a id="a-Oc"></a>师曰。<a id="a-Od"></a>老僧看他有分。<a id="a-Oe"></a>曰和尚争得看他。<a id="a-Of"></a>师曰。<a id="a-Og"></a>老僧看时即不见有病。<a id="a-Oh"></a>师又曰。<a id="a-Oi"></a>离此壳漏子向什么处与吾相见。<a id="a-Oj"></a>众无对。<a id="a-Ok"></a>唐咸通十年三月命剃发披衣令击钟俨然坐化。<a id="a-Ol"></a>时大众号恸移晷。<a id="a-Om"></a>师忽开目而起曰。<a id="a-On"></a>夫出家之人心不附物。<a id="a-Oo"></a>是真修行。<a id="a-Op"></a>劳生息死于悲何有。<a id="a-Oq"></a>乃召主事僧令办愚痴齐一中。<a id="a-Or"></a>盖责其恋情也。<a id="a-Os"></a>众犹恋慕不已延至七日。<a id="a-Ot"></a>食具方备。<a id="a-Ou"></a>师亦随斋毕曰。<a id="a-Ov"></a>僧家勿事大率临行之际喧动如斯。<a id="a-Ow"></a>至八日浴讫端坐长往。<a id="a-Ox"></a>寿六十有三。<a id="a-Oy"></a>腊四十二。<a id="a-Oz"></a>敕谥悟本大师。<a id="a-P0"></a>塔曰慧觉(师昔在泐潭寻译大藏。<a id="a-P1"></a>纂出大乘经要一卷并激励道俗偈颂诫等。<a id="a-P2"></a>流布诸方)</p>
  <p id="aP3">涿州杏山鉴洪禅师。<a id="a-P4"></a>临济问。<a id="a-P5"></a>如何是露地白牛。<a id="a-P6"></a>师曰吽。<a id="a-P7"></a>济曰。<a id="a-P8"></a>哑却杏山口。<a id="a-P9"></a>师曰。<a id="a-PA"></a>老兄作么生。<a id="a-PB"></a>济曰。<a id="a-PC"></a>遮畜生。<a id="a-PD"></a>师乃休(与石室问答。<a id="a-PE"></a>如彼章出之)师五咏十秀皆畅玄风。<a id="a-PF"></a>灭后茶毗收五色舍利。</p>
  <p id="aPG">潭州神山僧密禅师。<a id="a-PH"></a>师在南泉打罗次。<a id="a-PI"></a>南泉问。<a id="a-PJ"></a>作什么。<a id="a-PK"></a>师曰。<a id="a-PL"></a>打罗。<a id="a-PM"></a>曰汝以手打脚打。<a id="a-PN"></a>师曰。<a id="a-PO"></a>却请和尚道。<a id="a-PP"></a>南泉曰。<a id="a-PQ"></a>分明记取。<a id="a-PR"></a>向后遇明眼作家但恁么举似(云岩代云。<a id="a-PS"></a>无手脚者始解打)师与洞山渡水。<a id="a-PT"></a>洞山曰。<a id="a-PU"></a>莫错下脚。<a id="a-PV"></a>师曰。<a id="a-PW"></a>错即过不得也。<a id="a-PX"></a>洞山曰。<a id="a-PY"></a>不错底事作么生。<a id="a-PZ"></a>师曰。<a id="a-Pa"></a>共长老过水。<a id="a-Pb"></a>一日与洞山锄茶园。<a id="a-Pc"></a>洞山掷下钁头曰。<a id="a-Pd"></a>我今日困一点气力也无。<a id="a-Pe"></a>师曰。<a id="a-Pf"></a>若无气力争解恁么道得。<a id="a-Pg"></a>洞山曰。<a id="a-Ph"></a>汝将谓有气力底是也。<a id="a-Pi"></a>裴大夫问僧。<a id="a-Pj"></a>供养佛还吃否。<a id="a-Pk"></a>僧曰。<a id="a-Pl"></a>如大夫祭家神。<a id="a-Pm"></a>大夫举似云岩。<a id="a-Pn"></a>云岩代曰。<a id="a-Po"></a>有几般饭食。<a id="a-Pp"></a>但一时下来。<a id="a-Pq"></a>云岩却问师。<a id="a-Pr"></a>一时下来后作么生。<a id="a-Ps"></a>师曰。<a id="a-Pt"></a>合后钵盂。<a id="a-Pu"></a>岩肯之。<a id="a-Pv"></a>僧问。<a id="a-Pw"></a>如何是无所闻者乃曰听经。<a id="a-Px"></a>师曰。<a id="a-Py"></a>恶会么。<a id="a-Pz"></a>僧曰。<a id="a-Q0"></a>要会。<a id="a-Q1"></a>师曰。<a id="a-Q2"></a>未解听经在。<a id="a-Q3"></a>问一地不见二地如何。<a id="a-Q4"></a>师曰。<a id="a-Q5"></a>汝莫错否汝是何地。<a id="a-Q6"></a>有行者问。<a id="a-Q7"></a>生死事乞师一言。<a id="a-Q8"></a>师曰。<a id="a-Q9"></a>汝何时生死去来。<a id="a-QA"></a>曰某甲不会请师说。<a id="a-QB"></a>师曰。<a id="a-QC"></a>不会须死一场去。</p>
  <p id="aQD">幽溪和尚僧问。<a id="a-QE"></a>大用现前不存轨则时如何。<a id="a-QF"></a>师起绕禅床一匝而坐。<a id="a-QG"></a>僧欲进语。<a id="a-QH"></a>师与一蹋。<a id="a-QI"></a>僧归位而立。<a id="a-QJ"></a>师曰。<a id="a-QK"></a>汝恁么我不恁么。<a id="a-QL"></a>汝不恁么我却恁么。<a id="a-QM"></a>僧再拟进语。<a id="a-QN"></a>师又与一蹋曰。<a id="a-QO"></a>三十年后吾道大行。</p>
  <p id="aQP">前华亭船子德诚禅师法嗣。</p>
  <p id="aQQ">澧州夹山善会禅师广州岘亭人也。<a id="a-QR"></a>姓廖氏。<a id="a-QS"></a>九岁于潭州龙牙山出家。<a id="a-QT"></a>依年受戒。<a id="a-QU"></a>往江陵听习经论该练三学。<a id="a-QV"></a>遂参禅会励力参承。<a id="a-QW"></a>初住京口。<a id="a-QX"></a>一夕道吾策杖而至。<a id="a-QY"></a>遇师上堂。<a id="a-QZ"></a>僧问。<a id="a-Qa"></a>如何是法身。<a id="a-Qb"></a>师曰。<a id="a-Qc"></a>法身无相。<a id="a-Qd"></a>曰如何是法眼。<a id="a-Qe"></a>师曰。<a id="a-Qf"></a>法眼无瑕。<a id="a-Qg"></a>师又曰。<a id="a-Qh"></a>目前无法意在目前。<a id="a-Qi"></a>不是目前法非耳目所到。<a id="a-Qj"></a>道吾乃笑。<a id="a-Qk"></a>师乃生疑问吾。<a id="a-Ql"></a>何笑。<a id="a-Qm"></a>吾曰。<a id="a-Qn"></a>和尚一等出世未有师。<a id="a-Qo"></a>可往浙中华亭县参船子和尚去。<a id="a-Qp"></a>师曰。<a id="a-Qq"></a>访得获否。<a id="a-Qr"></a>道吾曰。<a id="a-Qs"></a>彼师上无片瓦遮头。<a id="a-Qt"></a>下无卓锥之地。<a id="a-Qu"></a>师遂易服直诣华亭。<a id="a-Qv"></a>会船子鼓棹而至。<a id="a-Qw"></a>师资道契微眹不留(语见船子章)师比遁世忘机。<a id="a-Qx"></a>寻以学者交凑庐室星布晓夕参依。<a id="a-Qy"></a>唐咸通十一年庚寅海众卜于夹山遽成院宇。<a id="a-Qz"></a>师上堂示众曰。<a id="a-R0"></a>夫有祖以来时人错会。<a id="a-R1"></a>相承至今以佛祖句为人师范。<a id="a-R2"></a>如此却成狂人无智人去。<a id="a-R3"></a>他只指示汝。<a id="a-R4"></a>无法本是道。<a id="a-R5"></a>道无一法。<a id="a-R6"></a>无佛可成。<a id="a-R7"></a>无道可得。<a id="a-R8"></a>无法可舍。<a id="a-R9"></a>故云目前无法意在目前。<a id="a-RA"></a>他不是目前法。<a id="a-RB"></a>若向佛祖边学。<a id="a-RC"></a>此人未有眼目。<a id="a-RD"></a>皆属所依之法不得自在。<a id="a-RE"></a>本只为生死茫茫识性无自由分。<a id="a-RF"></a>千里万里求善知识。<a id="a-RG"></a>须有正眼永脱虚谬之见。<a id="a-RH"></a>定取目前生死。<a id="a-RI"></a>为复实有。<a id="a-RJ"></a>为复实无。<a id="a-RK"></a>若有人定得许汝出头。<a id="a-RL"></a>上根之人言下明道。<a id="a-RM"></a>中下根器波波浪走。<a id="a-RN"></a>何不向生死中定。<a id="a-RO"></a>当取何处更疑佛疑祖替汝生死。<a id="a-RP"></a>有智人笑汝偈曰。</p>
  <p id="aRQ">劳持生死法　　唯向佛边求</p>
  <p id="aRR">目前迷正理　　拨火觅浮沤</p>
  <p id="aRS">僧问。<a id="a-RT"></a>从上立祖意教意。<a id="a-RU"></a>和尚此间为什么言无。<a id="a-RV"></a>师曰。<a id="a-RW"></a>三年不食饭目前无饥人。<a id="a-RX"></a>曰既无饥人。<a id="a-RY"></a>某甲为什么不悟。<a id="a-RZ"></a>师曰。<a id="a-Ra"></a>只为悟迷却阇梨。<a id="a-Rb"></a>师说颂曰。</p>
  <p id="aRc">明明无悟法　　悟法却迷人</p>
  <p id="aRd">长舒两脚睡　　无伪亦无真</p>
  <p id="aRe">僧问。<a id="a-Rf"></a>如何是道。<a id="a-Rg"></a>师曰。<a id="a-Rh"></a>太阳溢目万里不挂片云。<a id="a-Ri"></a>曰如何得会。<a id="a-Rj"></a>师曰。<a id="a-Rk"></a>清净之水游鱼自迷。<a id="a-Rl"></a>问如何是本。<a id="a-Rm"></a>师曰。<a id="a-Rn"></a>饮水不迷源。<a id="a-Ro"></a>问古人布发掩泥当为何事。<a id="a-Rp"></a>师曰。<a id="a-Rq"></a>九乌射尽一翳犹存。<a id="a-Rr"></a>一箭堕地天下不黑。<a id="a-Rs"></a>问祖意与教意同别。<a id="a-Rt"></a>师曰。<a id="a-Ru"></a>风吹荷叶满池青。<a id="a-Rv"></a>十里行人较一程。<a id="a-Rw"></a>师有小师随侍日久。<a id="a-Rx"></a>师住后遣令行脚。<a id="a-Ry"></a>游历禅肆无所用心。<a id="a-Rz"></a>闻师聚众道播他室。<a id="a-S0"></a>回归省觐而问曰。<a id="a-S1"></a>和尚有如是奇特事。<a id="a-S2"></a>何不早向某甲说。<a id="a-S3"></a>师曰。<a id="a-S4"></a>汝蒸饭吾着火。<a id="a-S5"></a>汝行益吾展钵。<a id="a-S6"></a>什么处是孤负汝处。<a id="a-S7"></a>小师从此悟入。<a id="a-S8"></a>师一日吃茶了。<a id="a-S9"></a>自烹一碗过与侍者。<a id="a-SA"></a>侍者拟接。<a id="a-SB"></a>师乃缩手曰。<a id="a-SC"></a>是什么。<a id="a-SD"></a>侍者无对。<a id="a-SE"></a>有一大德来问师。<a id="a-SF"></a>若是教意某甲即不疑。<a id="a-SG"></a>只如禅门中事如何。<a id="a-SH"></a>师曰。<a id="a-SI"></a>老僧也只解变生为熟。<a id="a-SJ"></a>问如何是实际之理。<a id="a-SK"></a>师曰。<a id="a-SL"></a>石上无根树山含不动云。<a id="a-SM"></a>问如何是出窟师子。<a id="a-SN"></a>师曰。<a id="a-SO"></a>虚空无影象足下野云生。<a id="a-SP"></a>西川首座游方至白马。<a id="a-SQ"></a>举华严教语问曰。<a id="a-SR"></a>一尘含法界无边时如何。<a id="a-SS"></a>白马曰。<a id="a-ST"></a>如鸟二翼。<a id="a-SU"></a>如车二轮。<a id="a-SV"></a>首座曰。<a id="a-SW"></a>将谓禅门别有奇特事。<a id="a-SX"></a>元来不出教乘。<a id="a-SY"></a>乃回本地。<a id="a-SZ"></a>寻向夹山盛化。<a id="a-Sa"></a>遣小师持前语而问师。<a id="a-Sb"></a>师曰雕沙无镂玉之谭。<a id="a-Sc"></a>结草乖道人之思。<a id="a-Sd"></a>小师回举似首座。<a id="a-Se"></a>首座乃赞。<a id="a-Sf"></a>将谓禅门与教意不殊。<a id="a-Sg"></a>元来有奇特之事。<a id="a-Sh"></a>问如何是夹山境。<a id="a-Si"></a>师曰。<a id="a-Sj"></a>猿抱子归青嶂里。<a id="a-Sk"></a>鸟衔华落碧岩前。<a id="a-Sl"></a>师再辟玄枢逮于一纪。<a id="a-Sm"></a>唐中和元年辛丑十一月七日召主事曰。<a id="a-Sn"></a>吾与众僧话道累岁。<a id="a-So"></a>佛法深旨各应自知。<a id="a-Sp"></a>吾今幻质时尽即去。<a id="a-Sq"></a>汝等善保护如吾在日。<a id="a-Sr"></a>勿得雷同世人辄生惆怅。<a id="a-Ss"></a>言讫至于夜奄然而逝。<a id="a-St"></a>其月二十九日塔于本山。<a id="a-Su"></a>寿七十七腊五十七敕谥传明大师。<a id="a-Sv"></a>塔曰永济。</p>
  <p id="aSw">行思禅师第五世。</p>
  <p id="aSx">前舒州投子山大同禅师法嗣。</p>
  <p id="aSy">投子感温禅师(第二世住)僧问。<a id="a-Sz"></a>师登宝座接示何人。<a id="a-T0"></a>师曰。<a id="a-T1"></a>如月覆千溪。<a id="a-T2"></a>僧曰。<a id="a-T3"></a>恁么即满地不亏也。<a id="a-T4"></a>师曰。<a id="a-T5"></a>莫恁么道。<a id="a-T6"></a>僧问。<a id="a-T7"></a>父不投为什么却投子。<a id="a-T8"></a>师曰。<a id="a-T9"></a>岂是别人屋里事。<a id="a-TA"></a>僧曰。<a id="a-TB"></a>父与子还属功也无。<a id="a-TC"></a>师曰。<a id="a-TD"></a>不属。<a id="a-TE"></a>曰不属功底如何。<a id="a-TF"></a>师曰。<a id="a-TG"></a>父子各自脱。<a id="a-TH"></a>曰为什么如此。<a id="a-TI"></a>师曰。<a id="a-TJ"></a>汝与我会。<a id="a-TK"></a>师游山见蝉蜕壳。<a id="a-TL"></a>侍者问曰。<a id="a-TM"></a>壳在这里蝉子向什么处去也。<a id="a-TN"></a>师拈壳就耳畔。<a id="a-TO"></a>摇三五下作蝉响声。<a id="a-TP"></a>其僧于是开悟。</p>
  <p id="aTQ">福州牛头微禅师。<a id="a-TR"></a>师上堂示众曰。<a id="a-TS"></a>三世诸佛用一点伎俩不得。<a id="a-TT"></a>天下老师口似匾担。<a id="a-TU"></a>诸人作么生大不容易。<a id="a-TV"></a>除非知有莫能知之。<a id="a-TW"></a>僧问。<a id="a-TX"></a>如何是和尚家风。<a id="a-TY"></a>师曰。<a id="a-TZ"></a>山畬粟米饭野菜澹黄齑。<a id="a-Ta"></a>僧曰。<a id="a-Tb"></a>忽遇上客来又作么生。<a id="a-Tc"></a>师曰。<a id="a-Td"></a>吃即从君吃不吃任东西。<a id="a-Te"></a>问不问骊龙颔下珠。<a id="a-Tf"></a>如何识得家中宝。<a id="a-Tg"></a>师曰。<a id="a-Th"></a>忙中争得作闲人。</p>
  <p id="aTi">西川青城香山澄照大师。<a id="a-Tj"></a>僧问。<a id="a-Tk"></a>诸佛有难向火焰里藏身。<a id="a-Tl"></a>未审衲僧有难向什么处藏身。<a id="a-Tm"></a>师曰。<a id="a-Tn"></a>水精瓮里着波斯。<a id="a-To"></a>问如何是初生月。<a id="a-Tp"></a>师曰。<a id="a-Tq"></a>太半人不见。</p>
  <p id="aTr">陕府天福和尚。<a id="a-Ts"></a>僧问。<a id="a-Tt"></a>如何是佛法大意。<a id="a-Tu"></a>师曰。<a id="a-Tv"></a>黄河无滴水华岳总平治。</p>
  <p id="aTw">濠州思明和尚在投子众时。<a id="a-Tx"></a>有僧问。<a id="a-Ty"></a>如何是上座沙弥童行。<a id="a-Tz"></a>师曰诺。<a id="a-U0"></a>僧问。<a id="a-U1"></a>如何是清净法身。<a id="a-U2"></a>师曰。<a id="a-U3"></a>屎里蛆儿头出头没。</p>
  <p id="aU4">凤翔府招福和尚。<a id="a-U5"></a>僧问。<a id="a-U6"></a>东牙乌牙皆出队。<a id="a-U7"></a>和尚为什么不出队。<a id="a-U8"></a>师曰。<a id="a-U9"></a>住持各不同。<a id="a-UA"></a>阇梨争得怪。</p>
  <p id="aUB">兴元府中梁山遵古禅师。<a id="a-UC"></a>问空劫无人能问法。<a id="a-UD"></a>即今有问法何安。<a id="a-UE"></a>师曰。<a id="a-UF"></a>大悲菩萨瓮里坐。<a id="a-UG"></a>问如何是祖师西来意。<a id="a-UH"></a>师曰。<a id="a-UI"></a>道士担漏卮。</p>
  <p id="aUJ">襄州谷隐和尚。<a id="a-UK"></a>僧问。<a id="a-UL"></a>如何是不触白云机。<a id="a-UM"></a>师曰。<a id="a-UN"></a>鹤带鸦颜浮生不弃。</p>
  <p id="aUO">安州九[嵕-凶+(鬯-匕)]山和尚。<a id="a-UP"></a>僧问。<a id="a-UQ"></a>如何是佛。<a id="a-UR"></a>师曰。<a id="a-US"></a>即汝是。<a id="a-UT"></a>问远闻九[嵕-凶+(鬯-匕)]及至到来只见一[嵕-凶+(鬯-匕)]。<a id="a-UU"></a>师曰。<a id="a-UV"></a>阇梨只见一[嵕-凶+(鬯-匕)]不见九[嵕-凶+(鬯-匕)]。<a id="a-UW"></a>曰如何是九[嵕-凶+(鬯-匕)]。<a id="a-UX"></a>师曰。<a id="a-UY"></a>水急浪华粗。</p>
  <p id="aUZ">盘山和尚(幽州第二世住)僧问。<a id="a-Ua"></a>如何出得三界。<a id="a-Ub"></a>师曰。<a id="a-Uc"></a>在里头来多少时耶。<a id="a-Ud"></a>曰如何出得。<a id="a-Ue"></a>师曰。<a id="a-Uf"></a>青山不碍白云飞。<a id="a-Ug"></a>问承教有言。<a id="a-Uh"></a>如化人烦恼如石女儿。<a id="a-Ui"></a>此理如何。<a id="a-Uj"></a>师曰。<a id="a-Uk"></a>阇梨直如石女儿去。</p>
  <p id="aUl">安州九[嵕-凶+(鬯-匕)]敬慧禅师(第二世住)僧问。<a id="a-Um"></a>解脱深坑如何过得。<a id="a-Un"></a>师曰。<a id="a-Uo"></a>不求过。<a id="a-Up"></a>僧曰。<a id="a-Uq"></a>如何过得。<a id="a-Ur"></a>师曰。<a id="a-Us"></a>求过亦非。</p>
  <p id="aUt">东京观音院岩俊禅师邢台人也。<a id="a-Uu"></a>姓廉氏。<a id="a-Uv"></a>初参祖席遍历衡庐岷蜀。<a id="a-Uw"></a>尝经凤林深谷。<a id="a-Ux"></a>欻睹珍宝发现。<a id="a-Uy"></a>同侣相顾意将取之。<a id="a-Uz"></a>师曰。<a id="a-V0"></a>古人锄园触黄金若瓦砾。<a id="a-V1"></a>待吾菅茆覆顶。<a id="a-V2"></a>须此供四方僧。<a id="a-V3"></a>言讫舍去。<a id="a-V4"></a>造谒投子。<a id="a-V5"></a>投子问曰。<a id="a-V6"></a>子昨宿何处。<a id="a-V7"></a>师曰。<a id="a-V8"></a>在不动道场。<a id="a-V9"></a>曰既言不动曷由至此。<a id="a-VA"></a>师曰。<a id="a-VB"></a>至此岂是动耶。<a id="a-VC"></a>曰元来宿不着处然。<a id="a-VD"></a>投子默认许之。<a id="a-VE"></a>寻抵东京。<a id="a-VF"></a>会有梁少保李鄑。<a id="a-VG"></a>即河阳节度使罕之兄也。<a id="a-VH"></a>雅信内典尤重于师。<a id="a-VI"></a>因舍宅建院曰观音明圣。<a id="a-VJ"></a>请师居之。<a id="a-VK"></a>周高祖世宗二帝潜隐时。<a id="a-VL"></a>每登方丈必施跪礼。<a id="a-VM"></a>及即位特赐紫。<a id="a-VN"></a>号净戒大师。<a id="a-VO"></a>众常数百。<a id="a-VP"></a>乾德丙寅三月示疾垂诫门人讫。<a id="a-VQ"></a>怡颜合掌而灭。<a id="a-VR"></a>寿八十五。<a id="a-VS"></a>腊六十五。<a id="a-VT"></a>其年四月八日塔于东郊丰台村。</p>
  <p id="aVU">前鄂州清平山令遵禅师法嗣。</p>
  <p id="aVV">蕲州三角山令圭禅师初参清平。<a id="a-VW"></a>清平问曰。<a id="a-VX"></a>来作么。<a id="a-VY"></a>师曰。<a id="a-VZ"></a>来礼拜。<a id="a-Va"></a>曰礼拜阿谁。<a id="a-Vb"></a>师曰。<a id="a-Vc"></a>特来礼拜和尚。<a id="a-Vd"></a>清平咄曰。<a id="a-Ve"></a>遮钝根阿师。<a id="a-Vf"></a>师乃礼拜。<a id="a-Vg"></a>清平于师颈上以手斫一下。<a id="a-Vh"></a>师从此抠衣密领宗旨。<a id="a-Vi"></a>住后僧问。<a id="a-Vj"></a>如何是佛。<a id="a-Vk"></a>师曰。<a id="a-Vl"></a>明日来向汝道。<a id="a-Vm"></a>如今道不得。</p>
 </body>
</html>