<!doctype html>
<html id="z3IBX3L1ce" data-ver="1796">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第二十三</h1>
  <p id="a2">吉州青原山行思禅师第七世下 。</p>
  <p id="a3">韶州云门山文偃禅师法嗣下三十六人 南岳般若启柔禅师　筠州黄檗法济禅师 襄州洞山守初大师 信州康国耀和尚 潭州谷山丰禅师 颖州罗汉匡果禅师 朗州沧溪璘和尚 筠州洞山清禀禅师 蕲州北禅寂和尚 洪州泐潭道谦禅师 庐州南天王永平禅师 湖南永安朗禅师 湖南潭明和尚 金陵清凉明禅师 金陵奉先深禅师 西川青城乘和尚 潞府妙胜臻禅师 兴元普通封和尚 韶州灯峰和尚 韶州大梵圆和尚 澧州药山圆光禅师 信州鹅湖云震禅师 庐山开先清耀禅师 襄州奉国清海禅师 韶州慈光和尚 潭州保安师密禅师(已上二十六人见录) 洪州云居山融禅师 衡州大圣寺守贤禅师 庐州北天王徽禅师 郢州芭蕉山弘义禅师 眉州福化院光禅师 庐州东天王广慈禅师 信州西禅钦禅师 江州庆云真禅师 筠州洞山凛禅师 韶州双峰慧真大师(已上十人无机缘语句不录) 。</p>
  <p id="a4">随州双泉山永禅师法嗣一人 广州大通和尚(一人无机缘语句不录) 。</p>
  <p id="a5">台州瑞岩师彦禅师法嗣二人 南岳横龙和尚 温州瑞峰院神禄禅师(已上二人见录) 。</p>
  <p id="a6">怀州玄泉彦禅师法嗣五人 鄂州黄龙诲机大师 洛京柏谷和尚 池州和龙和尚 怀州玄泉第二世和尚 潞府妙胜玄密禅师(已上五人见录) 。</p>
  <p id="a7">福州罗山道闲禅师法嗣十九人 洪州大宁隐微禅师 婺州明招德谦禅师 衡州华光范禅师 福州罗山绍孜禅师 西川慧禅师 建州白云令弇禅师 虔州天竺义证禅师 吉州清平惟旷禅师 婺州金柱义昭和尚 潭州谷山和尚 湖南道吾山从盛禅师 福州罗山义因禅师 灌州灵岩和尚 吉州匡山和尚 福州兴圣重满禅师 潭州宝应清进禅师(已上十六人见录) 汉州绵竹县延慧禅师 潭州龙会山鉴禅师 安州穆禅师(已上三人无机缘语句不录) 。</p>
  <p id="a8">安州白兆山志圆禅师法嗣十三人 朗州大龙山智洪禅师 襄州白马山行霭禅师 郢州大阳山行冲禅师 安州白兆山怀楚禅师 蕲州四祖山清皎禅师 蕲州三角山志操禅师 晋州兴教师普禅师 蕲州三角山真鉴禅师(已上八人见录) 郢州兴阳山和尚 郴州东禅玄偕禅师 新罗国慧云禅师 安州慧日院玄谔禅师 京兆大秦寺彦宾禅师(已上五人无机缘语句不录) 。</p>
  <p id="a9">潭州藤霞和尚法嗣二人 澧州药山第七世和尚(一人见录) 潭州云盖山和尚(一人无机缘语句不录) 。</p>
  <p id="aA">洪州凤楼山同安常察禅师法嗣一人 袁州仰山良供禅师(一人无机缘语句不录) 。</p>
  <p id="aB">吉州禾山无殷禅师法嗣五人 庐山永安慧度禅师 抚州曹山义崇禅师 吉州禾山契云禅师 漳州保福和尚 洪州翠严师阴禅师(已上五人无机缘语句不录) 。</p>
  <p id="aC">潭州云盖山景和尚法嗣三人 衡岳南台藏禅师 幽州潭柘水从实禅师 潭州云盖山证觉禅师(三人见录) 。</p>
  <p id="aD">庐山归寂寺澹权禅师法嗣二人 鄂州黄龙蕴和尚 寿州泊山和尚(已上二人无机缘语句不录) 。</p>
  <p id="aE">庐山归宗怀恽禅师法嗣二人 归宗第四世弘章禅师(一人见录) 归宗寺岩密禅师(一人无机缘语句不录) 。</p>
  <p id="aF">池州嵇山章禅师法嗣一人 隋州双泉山道虔禅师(一人见录) 。</p>
  <p id="aG">洪州云居山怀岳禅师法嗣五人 扬州风化院令崇禅师 澧州药山忠彦禅师 梓州龙泉和尚(已上三人见录) 云居山住缘和尚 云居山住满和尚(已上二人无机缘语句不录) 。</p>
  <p id="aH">抚州荷玉山光慧禅师法嗣一人 荷玉山福禅师(一人无机缘语句不录) 。</p>
  <p id="aI">筠州洞山道延禅师法嗣二人 筠州上蓝庆禅师(一人见录) 洞山敏禅师第五世(一人无机缘语句不录) 。</p>
  <p id="aJ">抚州金峰从志大师法嗣二人 洪州大宁神降禅师 澧州药山彦禅师(已上二人无机缘语句不录) 。</p>
  <p id="aK">襄州鹿门山处真禅师法嗣六人 益州崇真和尚 鹿门山第二世谭和尚 襄州谷隐智静大师 庐山佛手岩行因禅师(已上四人见录) 襄州灵溪山明禅师 洪州大安寺真上坐(已上二人无机缘语句不录) 。</p>
  <p id="aL">抚州曹山慧霞禅师法嗣三人 嘉州东汀和尚(一人见录) 雄州华严正慧大师 泉州招庆院坚上座(已上二人无机缘语句不录) 。</p>
  <p id="aM">华州草庵法义禅师法嗣一人 泉州龟洋慧忠禅师(一人见录) 。</p>
  <p id="aN">潭州报慈藏屿禅师法嗣一人 益州圣兴寺存和尚(一人无机缘语句不录) 。</p>
  <p id="aO">襄州含珠山审哲禅师法嗣六人 洋州龙穴山和尚 唐州大乘山和尚 襄州延庆归晓大师 襄州含珠山真和尚(已上四人见录) 含珠山璋禅师 第二世含珠山偃和尚(已上二人无机缘语句不录) 。</p>
  <p id="aP">凤翔府紫陵匡一大师法嗣三人 并州广福道隐禅师 紫陵第二世微禅师 兴元府大浪和尚(已上三人见录) 。</p>
  <p id="aQ">洪州同安威禅师法嗣二人 陈州石镜和尚(一人见录) 中同安志和尚(一人无机缘语句不录) 。</p>
  <p id="aR">襄州石门山献禅师法嗣一人 石门山第二世慧彻禅师(一人见录) 。</p>
  <p id="aS">襄州广德义和尚法嗣三人 襄州广德第二世延和尚(一人见录) 荆州上泉和尚 广德周和尚(已上二人无机缘语句不录) 。</p>
  <p id="aT">京兆香城和尚法嗣一人 邓州罗纹和尚(一人无机缘语句不录) 。</p>
  <p id="aU">杭州瑞龙院幼璋禅师法嗣一人 西川德言禅师(一人无机缘语句不录) 。</p>
  <p id="aV">隋州护国守澄禅师法嗣八人 隋州智门守钦大师 护国第二世知远大师 安州大安山能和尚 颖州荐福院思禅师 潭州延寿和尚 护国第三世志朗大师(已上六人见录) 舒州香炉峰琼和尚 京兆盘龙山满和尚(已上二人无机缘语句不录) 。</p>
  <p id="aW">洛京灵泉归仁禅师法嗣二人 襄州石门寺遵和尚 郢州大阳山坚和尚(已上二人无机缘语句不录) 。</p>
  <p id="aX">京兆永安院善静禅师法嗣一人 大明山和尚(一人无机缘语句不录) 。</p>
  <p id="aY">蕲州乌牙山彦宾禅师法嗣三人 安州大安山兴古禅师 蕲州乌牙山行朗禅师(已上二人见录) 虢州庐山常禅师(一人无机缘语句不录) 。</p>
  <p id="aZ">凤翔府青峰和尚法嗣七人 西川灵龛和尚 京兆紫阁山端己禅师 房州开山怀画禅师 幽州传法和尚 益州净众归信禅师 青峰第二世清免禅师(已上六人见录) 凤翔府长平山满禅师(一人无机缘语句不录) 。</p>
  <p id="aa">洋州大岩白和尚法师一人 邛州碧云和尚(一人无机缘语句不录)</p>
  <p id="ab">吉州青原山行思禅师第七世下。</p>
  <p id="ac">韶州云门山文偃禅师法嗣。</p>
  <p id="ad">南岳般若寺启柔禅师。<a id="a-e"></a>僧问西天以腊人为验。<a id="a-f"></a>此土如何。<a id="a-g"></a>师曰。<a id="a-h"></a>新罗人草鞋。<a id="a-i"></a>问如何是千圣同归底道理。<a id="a-j"></a>师曰。<a id="a-k"></a>未达苦空境无人不叹嗟。<a id="a-l"></a>师上堂。<a id="a-m"></a>闻三下板声大众始集。<a id="a-n"></a>师因示一偈曰。</p>
  <p id="ao">妙哉三下板　　诸德尽来参</p>
  <p id="ap">既善分时节　　今吾不再三</p>
  <p id="aq">师次住荆南延寿。<a id="a-r"></a>后住京兆广教院示灭。</p>
  <p id="as">筠州黄檗山法济禅师。<a id="a-t"></a>僧问。<a id="a-u"></a>如何是和尚家风。<a id="a-v"></a>师曰。<a id="a-w"></a>与天下人作膀样。<a id="a-x"></a>师上堂示众曰。<a id="a-y"></a>空生大觉中如海一沤发。<a id="a-z"></a>各各当人无事。<a id="a-10"></a>又上堂良久曰。<a id="a-11"></a>若识得黄檗帐子平生行脚事毕。<a id="a-12"></a>珍重。</p>
  <p id="a13">襄州洞山守初崇慧大师。<a id="a-14"></a>初参云门。<a id="a-15"></a>云门问。<a id="a-16"></a>近离什么处。<a id="a-17"></a>师曰。<a id="a-18"></a>楂渡。<a id="a-19"></a>门曰。<a id="a-1A"></a>夏在甚处。<a id="a-1B"></a>师曰。<a id="a-1C"></a>湖南报慈。<a id="a-1D"></a>曰甚时离彼。<a id="a-1E"></a>师曰。<a id="a-1F"></a>八月二十五。<a id="a-1G"></a>门曰。<a id="a-1H"></a>放汝三顿棒。<a id="a-1I"></a>师至明日却上问讯。<a id="a-1J"></a>曰昨日蒙和尚放三顿棒。<a id="a-1K"></a>不知过在什么处。<a id="a-1L"></a>门曰。<a id="a-1M"></a>饭袋子。<a id="a-1N"></a>江西湖南便与么师于言下大悟。<a id="a-1O"></a>遂云从今已去。<a id="a-1P"></a>向十字街头。<a id="a-1Q"></a>不畜一粒米。<a id="a-1R"></a>不种一茎菜。<a id="a-1S"></a>接待十方往来一个个。<a id="a-1T"></a>教伊拈却膱脂帽子脱却鹘臭布衫。<a id="a-1U"></a>教伊洒洒落落地作个明眼衲僧。<a id="a-1V"></a>岂不快哉。<a id="a-1W"></a>云门云。<a id="a-1X"></a>饭袋子。<a id="a-1Y"></a>身如椰子大。<a id="a-1Z"></a>开得许大口。<a id="a-1a"></a>师住后僧问。<a id="a-1b"></a>迢迢一路时如何。<a id="a-1c"></a>师曰。<a id="a-1d"></a>天晴不肯去直待雨淋头。<a id="a-1e"></a>曰诸圣作么生。<a id="a-1f"></a>师曰。<a id="a-1g"></a>入泥入水。<a id="a-1h"></a>问心未生时法在什么处。<a id="a-1i"></a>师曰。<a id="a-1j"></a>风吹荷叶动决定有鱼行。<a id="a-1k"></a>问师登师子座请师唱道情。<a id="a-1l"></a>师曰。<a id="a-1m"></a>晴干开水道无事设曹司。<a id="a-1n"></a>曰恁么即谢师指示。<a id="a-1o"></a>师曰。<a id="a-1p"></a>卖鞋老婆脚[起-巳+歷]趚(上郎击切。<a id="a-1q"></a>下七迹切)。<a id="a-1r"></a>问如何是三宝。<a id="a-1s"></a>师曰。<a id="a-1t"></a>商量不下。<a id="a-1u"></a>问如何是无缝塔师曰。<a id="a-1v"></a>十字街头石师子。<a id="a-1w"></a>问如何是免得生死底法。<a id="a-1x"></a>师曰。<a id="a-1y"></a>见之不取思之三年。<a id="a-1z"></a>问离却心机意识请师一句。<a id="a-20"></a>师曰。<a id="a-21"></a>道士着黄瓮里坐。<a id="a-22"></a>问非时亲觐请师一句。<a id="a-23"></a>师曰。<a id="a-24"></a>到处怎生举。<a id="a-25"></a>曰据现定举。<a id="a-26"></a>师曰。<a id="a-27"></a>放汝三十棒。<a id="a-28"></a>曰过在什么处。<a id="a-29"></a>师曰。<a id="a-2A"></a>罪不重科。<a id="a-2B"></a>问莲华未出水时如何。<a id="a-2C"></a>师曰。<a id="a-2D"></a>楚山头倒卓。<a id="a-2E"></a>曰出水后如何。<a id="a-2F"></a>师曰。<a id="a-2G"></a>汉水正东流。<a id="a-2H"></a>问如何是吹毛剑。<a id="a-2I"></a>师曰。<a id="a-2J"></a>金州客尼。<a id="a-2K"></a>问车住牛不住时如何。<a id="a-2L"></a>师曰。<a id="a-2M"></a>用驾车汉作么。<a id="a-2N"></a>问如何是衲僧分上事。<a id="a-2O"></a>师曰。<a id="a-2P"></a>云里楚山头决定多风雨。<a id="a-2Q"></a>问海竭人亡时如何。<a id="a-2R"></a>师曰。<a id="a-2S"></a>难得。<a id="a-2T"></a>曰便恁么去时如何。<a id="a-2U"></a>师曰。<a id="a-2V"></a>云在青天水在瓶。<a id="a-2W"></a>问有无双泯权实两忘究竟如何。<a id="a-2X"></a>师曰。<a id="a-2Y"></a>楚山头倒卓。<a id="a-2Z"></a>曰还许学人领会也无。<a id="a-2a"></a>师曰。<a id="a-2b"></a>也有方便。<a id="a-2c"></a>曰请师方便。<a id="a-2d"></a>师曰。<a id="a-2e"></a>千里万里。<a id="a-2f"></a>问牛头未见四祖时如何。<a id="a-2g"></a>师曰。<a id="a-2h"></a>榔栗木拄杖。<a id="a-2i"></a>曰见后如何。<a id="a-2j"></a>师曰。<a id="a-2k"></a>窦八布衫。<a id="a-2l"></a>问如何是佛。<a id="a-2m"></a>师曰。<a id="a-2n"></a>灼然谛当。<a id="a-2o"></a>问万缘俱息意旨如何。<a id="a-2p"></a>师曰。<a id="a-2q"></a>瓮里石人卖枣团。<a id="a-2r"></a>问如何是洞山剑。<a id="a-2s"></a>师曰。<a id="a-2t"></a>作么。<a id="a-2u"></a>僧曰。<a id="a-2v"></a>学人要知。<a id="a-2w"></a>师曰。<a id="a-2x"></a>罪过。<a id="a-2y"></a>问乾坤休着意宇宙不留心。<a id="a-2z"></a>学人只恁么。<a id="a-30"></a>师又作么生。<a id="a-31"></a>师曰。<a id="a-32"></a>岘山亭起雾滩峻不留船问大众云臻。<a id="a-33"></a>请师撮其枢要略举大纲。<a id="a-34"></a>师曰。<a id="a-35"></a>水上浮沤呈五色。<a id="a-36"></a>海底虾蟆叫月明。<a id="a-37"></a>问正当恁么时文殊普贤在什么处。<a id="a-38"></a>师曰。<a id="a-39"></a>长者八十一其树不生耳。<a id="a-3A"></a>曰意旨如何。<a id="a-3B"></a>师曰。<a id="a-3C"></a>一则不成二则不是。</p>
  <p id="a3D">信州康国耀和尚。<a id="a-3E"></a>僧问。<a id="a-3F"></a>文殊与维摩对谭何事。<a id="a-3G"></a>师曰。<a id="a-3H"></a>汝向髑髅后会始得。<a id="a-3I"></a>曰古人道。<a id="a-3J"></a>髑髅里荐取又如何。<a id="a-3K"></a>师曰。<a id="a-3L"></a>汝还荐得么。<a id="a-3M"></a>曰恁么即远人得遇于师去也。<a id="a-3N"></a>师曰。<a id="a-3O"></a>莫谩语好。</p>
  <p id="a3P">潭州谷山丰禅师(亦住兴元府普通院)僧问。<a id="a-3Q"></a>师唱谁家曲宗风嗣阿谁。<a id="a-3R"></a>师曰。<a id="a-3S"></a>雪岭梅华绽云洞老僧惊。<a id="a-3T"></a>师上堂示众曰。<a id="a-3U"></a>骏马机前异游人肘后悬。<a id="a-3V"></a>既参云外客试为老僧看。<a id="a-3W"></a>才有僧出。<a id="a-3X"></a>师便打云。<a id="a-3Y"></a>何不早出头来。</p>
  <p id="a3Z">颖州罗汉匡界禅师僧问。<a id="a-3a"></a>如何是吹毛剑。<a id="a-3b"></a>师曰了。<a id="a-3c"></a>问和尚百年后。<a id="a-3d"></a>忽有人。<a id="a-3e"></a>问和尚向什么处去。<a id="a-3f"></a>如何酬对。<a id="a-3g"></a>师曰。<a id="a-3h"></a>久后遇作家分明举似曰谁是知音者。<a id="a-3i"></a>师曰。<a id="a-3j"></a>知音者即不恁么问。<a id="a-3k"></a>问如何是罗汉境。<a id="a-3l"></a>师曰。<a id="a-3m"></a>松桧古貌。<a id="a-3n"></a>问凿壁偷光时如何。<a id="a-3o"></a>师曰错。<a id="a-3p"></a>曰争奈苦志专心。<a id="a-3q"></a>师曰。<a id="a-3r"></a>错错。</p>
  <p id="a3s">朗州沧溪璘和尚。<a id="a-3t"></a>僧问。<a id="a-3u"></a>如何是沧溪境。<a id="a-3v"></a>师曰。<a id="a-3w"></a>面前水正东流。<a id="a-3x"></a>问如何是沧溪家风。<a id="a-3y"></a>师曰。<a id="a-3z"></a>入来便见。<a id="a-40"></a>问是法住法位世间相常住。<a id="a-41"></a>云门和尚向什么处去也。<a id="a-42"></a>师曰。<a id="a-43"></a>见么。<a id="a-44"></a>曰错。<a id="a-45"></a>师曰错错。<a id="a-46"></a>问如何是西来意。<a id="a-47"></a>师曰。<a id="a-48"></a>不错。<a id="a-49"></a>师因事有颂曰。</p>
  <p id="a4A">天地指前径　　时人莫强移</p>
  <p id="a4B">个中生解会　　眉上更安眉</p>
  <p id="a4C">筠州洞山普利院第八世住清禀禅师泉州仙游人也。<a id="a-4D"></a>姓李氏。<a id="a-4E"></a>幼礼中峰院鸿谧为师。<a id="a-4F"></a>年十六福州太平寺受戒。<a id="a-4G"></a>初诣南岳参惟劲头陀未染指。<a id="a-4H"></a>及抵韶阳礼祖塔回造云门。<a id="a-4I"></a>云门问曰。<a id="a-4J"></a>今日离什么处。<a id="a-4K"></a>曰慧林。<a id="a-4L"></a>云门举拄杖曰。<a id="a-4M"></a>慧林大师恁么去。<a id="a-4N"></a>汝见么。<a id="a-4O"></a>曰深领此问。<a id="a-4P"></a>云门顾左右微笑而已。<a id="a-4Q"></a>师自此入室印悟。<a id="a-4R"></a>乃之金陵。<a id="a-4S"></a>国主李氏请居光睦。<a id="a-4T"></a>未几复命入澄心堂。<a id="a-4U"></a>集诸方语要。<a id="a-4V"></a>经十稔迎住洞山。<a id="a-4W"></a>开堂日维那白槌曰。<a id="a-4X"></a>法筵龙象象当观第一义师曰。<a id="a-4Y"></a>也好消息。<a id="a-4Z"></a>只恐汝错会。<a id="a-4a"></a>僧问。<a id="a-4b"></a>云门一曲师亲唱。<a id="a-4c"></a>今日新丰事若何。<a id="a-4d"></a>师曰。<a id="a-4e"></a>也要道却。</p>
  <p id="a4f">蕲州北禅寂和尚悟通大师。<a id="a-4g"></a>师问僧。<a id="a-4h"></a>什么处来。<a id="a-4i"></a>曰黄州来。<a id="a-4j"></a>师曰。<a id="a-4k"></a>在什么院。<a id="a-4l"></a>曰资福。<a id="a-4m"></a>师曰。<a id="a-4n"></a>福将何资。<a id="a-4o"></a>曰两重公案师曰争奈在北禅手里何。<a id="a-4p"></a>曰在手里即收取。<a id="a-4q"></a>师便打。</p>
  <p id="a4r">洪州泐潭道谦禅师。<a id="a-4s"></a>僧问。<a id="a-4t"></a>如何是泐潭家风。<a id="a-4u"></a>师曰。<a id="a-4v"></a>阇梨到来几日。<a id="a-4w"></a>问但有纤毫即是尘。<a id="a-4x"></a>不有时作么生。<a id="a-4y"></a>师以手掩两目。<a id="a-4z"></a>问当阳举唱谁是闻者。<a id="a-50"></a>师曰。<a id="a-51"></a>老僧不患耳聋。</p>
  <p id="a52">庐州南天王永平禅师。<a id="a-53"></a>僧问。<a id="a-54"></a>如何是西来意。<a id="a-55"></a>师曰。<a id="a-56"></a>不撒沙。<a id="a-57"></a>问如何是南天王境。<a id="a-58"></a>师曰。<a id="a-59"></a>一任观看。<a id="a-5A"></a>曰如何是境中人。<a id="a-5B"></a>师曰。<a id="a-5C"></a>且领前话。<a id="a-5D"></a>问久战沙场为什么功名不就。<a id="a-5E"></a>师曰。<a id="a-5F"></a>只为眠霜卧雪深。<a id="a-5G"></a>曰恁么即罢息干戈束手归朝去也。<a id="a-5H"></a>师曰。<a id="a-5I"></a>指挥使未到尔作。</p>
  <p id="a5J">潮南永安朗禅师。<a id="a-5K"></a>僧问。<a id="a-5L"></a>如何是洞阳家风。<a id="a-5M"></a>师曰。<a id="a-5N"></a>入门便见。<a id="a-5O"></a>曰如何是入门便见。<a id="a-5P"></a>师曰。<a id="a-5Q"></a>客是相师。<a id="a-5R"></a>问如何是至极之谭。<a id="a-5S"></a>师曰。<a id="a-5T"></a>爱别离苦。</p>
  <p id="a5U">湖南潭明和尚。<a id="a-5V"></a>僧问。<a id="a-5W"></a>如何是湘潭境。<a id="a-5X"></a>师曰。<a id="a-5Y"></a>山连大岳水接潇湘。<a id="a-5Z"></a>曰如何是境中人。<a id="a-5a"></a>师曰。<a id="a-5b"></a>便合知时。<a id="a-5c"></a>问如何是佛法大意。<a id="a-5d"></a>师曰。<a id="a-5e"></a>百惑谩劳神。</p>
  <p id="a5f">金陵清凉明禅师。<a id="a-5g"></a>江南国主请师上堂。<a id="a-5h"></a>小长老问。<a id="a-5i"></a>凡有言句尽落方便。<a id="a-5j"></a>不落方便请师速道。<a id="a-5k"></a>师曰。<a id="a-5l"></a>国主在此不敢无礼。</p>
  <p id="a5m">金陵奉先深禅师。<a id="a-5n"></a>江南国主请开堂日才升座。<a id="a-5o"></a>维那白槌曰。<a id="a-5p"></a>法筵龙象众当观第一义。<a id="a-5q"></a>师便云。<a id="a-5r"></a>果然不识钝置杀人。<a id="a-5s"></a>时有僧出礼拜问。<a id="a-5t"></a>如何是第一义。<a id="a-5u"></a>师曰。<a id="a-5v"></a>赖遇道了也。<a id="a-5w"></a>曰如何领会。<a id="a-5x"></a>师曰。<a id="a-5y"></a>速礼三拜。<a id="a-5z"></a>师又拈曰。<a id="a-60"></a>大众汝道。<a id="a-61"></a>钝置落阿谁分上。</p>
  <p id="a62">西川青城大面山乘和尚。<a id="a-63"></a>僧问。<a id="a-64"></a>如何是相轮峰。<a id="a-65"></a>师曰。<a id="a-66"></a>直耸烟岚际。<a id="a-67"></a>曰向上事如何。<a id="a-68"></a>师曰。<a id="a-69"></a>入地三尺五。<a id="a-6A"></a>问如何是佛法大意。<a id="a-6B"></a>师曰。<a id="a-6C"></a>兴义门前冬冬鼓。<a id="a-6D"></a>曰学人不会。<a id="a-6E"></a>师曰。<a id="a-6F"></a>朝打三千暮打八百。</p>
  <p id="a6G">潞府妙胜臻禅师。<a id="a-6H"></a>僧问。<a id="a-6I"></a>如何是妙胜境。<a id="a-6J"></a>师曰。<a id="a-6K"></a>龙藏开时贝叶分明。<a id="a-6L"></a>问金粟如来为什么却降释迦会里。<a id="a-6M"></a>师曰。<a id="a-6N"></a>香山南雪山北。<a id="a-6O"></a>曰南赡部洲事又作么生。<a id="a-6P"></a>师曰。<a id="a-6Q"></a>黄河水急浪华粗。<a id="a-6R"></a>问心心寂灭即不问。<a id="a-6S"></a>如何是向上一路。<a id="a-6T"></a>师曰。<a id="a-6U"></a>一条济水贯新罗。<a id="a-6V"></a>问远向云门南北纵横四维上下事作么生。<a id="a-6W"></a>师曰。<a id="a-6X"></a>今日明日。</p>
  <p id="a6Y">兴元府普通封和尚。<a id="a-6Z"></a>僧问。<a id="a-6a"></a>今日一会何似灵山。<a id="a-6b"></a>师曰。<a id="a-6c"></a>震动乾坤。<a id="a-6d"></a>问如何是普通境。<a id="a-6e"></a>师曰。<a id="a-6f"></a>庭前有竹三冬秀。<a id="a-6g"></a>户内无灯午夜明。</p>
  <p id="a6h">韶州灯峰净原和尚。<a id="a-6i"></a>师上堂谓众曰。<a id="a-6j"></a>古人道。<a id="a-6k"></a>山河大地普真如。<a id="a-6l"></a>大众若得真如者。<a id="a-6m"></a>即隐却他山河大地。<a id="a-6n"></a>若不得者即违他古德至言。<a id="a-6o"></a>众中道得者出来。<a id="a-6p"></a>道不得即各自归堂珍重。<a id="a-6q"></a>僧问。<a id="a-6r"></a>如何是和尚为人一句。<a id="a-6s"></a>师曰。<a id="a-6t"></a>不着力。</p>
  <p id="a6u">韶州大梵圆和尚。<a id="a-6v"></a>师上堂示众曰。<a id="a-6w"></a>大众好个时光直须努力时不待人。<a id="a-6x"></a>各自归堂参取本善知识去。<a id="a-6y"></a>僧问。<a id="a-6z"></a>大众云集请师举唱。<a id="a-70"></a>师曰。<a id="a-71"></a>有疑请问。<a id="a-72"></a>师因见圣僧便问僧。<a id="a-73"></a>此个圣僧年多少。<a id="a-74"></a>僧曰。<a id="a-75"></a>恰共和尚同年。<a id="a-76"></a>师喝之。<a id="a-77"></a>曰遮竭斗不易道得。</p>
  <p id="a78">澧州药山圆光禅师。<a id="a-79"></a>僧问。<a id="a-7A"></a>药峤灯连师当第几。<a id="a-7B"></a>师曰。<a id="a-7C"></a>相逢尽道休官去。<a id="a-7D"></a>林下何曾见一人。<a id="a-7E"></a>问水陆不涉者师还接否。<a id="a-7F"></a>师曰。<a id="a-7G"></a>苏噜苏噜。<a id="a-7H"></a>师问新到僧。<a id="a-7I"></a>南来北来。<a id="a-7J"></a>曰北来。<a id="a-7K"></a>师曰。<a id="a-7L"></a>不落言诠速道。<a id="a-7M"></a>曰某甲是福建道人善会乡谭。<a id="a-7N"></a>师曰。<a id="a-7O"></a>参众去。<a id="a-7P"></a>曰灼然。<a id="a-7Q"></a>师曰。<a id="a-7R"></a>[跳-兆+孛]跳便打。<a id="a-7S"></a>问如何是祖师西来意。<a id="a-7T"></a>师曰。<a id="a-7U"></a>道什么。</p>
  <p id="a7V">信州鹅湖山云震禅师。<a id="a-7W"></a>僧问。<a id="a-7X"></a>如何是佛。<a id="a-7Y"></a>师曰。<a id="a-7Z"></a>阇梨不是。<a id="a-7a"></a>师问僧。<a id="a-7b"></a>近离什么处。<a id="a-7c"></a>曰两浙。<a id="a-7d"></a>师曰。<a id="a-7e"></a>还将得吹毛剑来否。<a id="a-7f"></a>僧展两手。<a id="a-7g"></a>师曰。<a id="a-7h"></a>将谓是个烂柯仙。<a id="a-7i"></a>元来却是樗蒱汉。<a id="a-7j"></a>问如何是鹅湖家风。<a id="a-7k"></a>师曰。<a id="a-7l"></a>客是主人相。<a id="a-7m"></a>师曰。<a id="a-7n"></a>恁么即谢师周旋。<a id="a-7o"></a>师曰。<a id="a-7p"></a>难下陈蕃之榻。</p>
  <p id="a7q">庐山开先清耀禅师。<a id="a-7r"></a>僧问。<a id="a-7s"></a>如何是灯灯不绝。<a id="a-7t"></a>师曰。<a id="a-7u"></a>青杨翻递植。<a id="a-7v"></a>曰学人不会。<a id="a-7w"></a>师曰。<a id="a-7x"></a>无根树下唱虚名。<a id="a-7y"></a>问披云一句师亲唱。<a id="a-7z"></a>长庆今朝事若何。<a id="a-80"></a>师曰。<a id="a-81"></a>家家观世音。<a id="a-82"></a>问如何是披云境。<a id="a-83"></a>师曰。<a id="a-84"></a>一瓶渌水安窗下。<a id="a-85"></a>便当生涯度几秋。<a id="a-86"></a>问如何是长庆境。<a id="a-87"></a>师曰。<a id="a-88"></a>堂里老僧头雪白。<a id="a-89"></a>曰二境同归应当别理。<a id="a-8A"></a>师曰。<a id="a-8B"></a>在处得人疑。<a id="a-8C"></a>问古涧寒泉谁人能到。<a id="a-8D"></a>师曰干。<a id="a-8E"></a>曰恁么即到也。<a id="a-8F"></a>师曰。<a id="a-8G"></a>深多少。</p>
  <p id="a8H">襄州奉国清海禅师。<a id="a-8I"></a>僧问。<a id="a-8J"></a>青青翠竹尽是真如。<a id="a-8K"></a>如何是真如。<a id="a-8L"></a>师曰。<a id="a-8M"></a>点瓦成金客闻名不见形。<a id="a-8N"></a>曰恁么即礼谢下去也。<a id="a-8O"></a>师曰。<a id="a-8P"></a>昔时妄想至今存。<a id="a-8Q"></a>问承古人云。<a id="a-8R"></a>见月休观指归家罢问程。<a id="a-8S"></a>如何是家。<a id="a-8T"></a>师曰。<a id="a-8U"></a>试举话头看。<a id="a-8V"></a>问放过即东道西说。<a id="a-8W"></a>不放过怎生道。<a id="a-8X"></a>师曰。<a id="a-8Y"></a>二年同一春。</p>
  <p id="a8Z">昭州慈光和尚。<a id="a-8a"></a>僧问。<a id="a-8b"></a>即心即佛诱诲之言。<a id="a-8c"></a>不涉前踪如何指教。<a id="a-8d"></a>师曰。<a id="a-8e"></a>东西且置南北事作么生。<a id="a-8f"></a>曰恁么即学人罔测也。<a id="a-8g"></a>师曰。<a id="a-8h"></a>龙头蛇尾。</p>
  <p id="a8i">潭州保安师密禅师。<a id="a-8j"></a>僧问。<a id="a-8k"></a>辊芥投锋时如何。<a id="a-8l"></a>师曰。<a id="a-8m"></a>落在什么处(梁山云。<a id="a-8n"></a>落在汝眼里)问不犯辞锋时如何。<a id="a-8o"></a>师曰。<a id="a-8p"></a>天台南岳。<a id="a-8q"></a>曰便恁么时如何。<a id="a-8r"></a>师曰。<a id="a-8s"></a>江西湖南。</p>
  <p id="a8t">前台州瑞岩师彦禅师法嗣。</p>
  <p id="a8u">南岳横龙和尚。<a id="a-8v"></a>楚王马氏请住金轮。<a id="a-8w"></a>僧问。<a id="a-8x"></a>如何是金轮第一句。<a id="a-8y"></a>师曰。<a id="a-8z"></a>钝汉。<a id="a-90"></a>问如何是金轮一只箭。<a id="a-91"></a>师曰。<a id="a-92"></a>过也。<a id="a-93"></a>问如何是祖灯。<a id="a-94"></a>师曰。<a id="a-95"></a>八风吹不灭。<a id="a-96"></a>曰恁么即暗冥不生也。<a id="a-97"></a>师曰。<a id="a-98"></a>白日没闲人。</p>
  <p id="a99">温州温岭瑞峰院神禄禅师福州福清人也。<a id="a-9A"></a>本邑天竺寺出家。<a id="a-9B"></a>得法于瑞岩久为侍者。<a id="a-9C"></a>后开山创院学侣依附。<a id="a-9D"></a>师有偈曰。</p>
  <p id="a9E">萧然独处意沉吟　　谁信无弦发妙音</p>
  <p id="a9F">终日法堂唯静坐　　更无人问本来心</p>
  <p id="a9G">时有朋彦上坐。<a id="a-9H"></a>蹑前偈而问曰。<a id="a-9I"></a>如何是本来心。<a id="a-9J"></a>师召曰。<a id="a-9K"></a>朋彦。<a id="a-9L"></a>彦应诺。<a id="a-9M"></a>师曰。<a id="a-9N"></a>与老僧点茶来。<a id="a-9O"></a>彦于是信入(朋彦即广法大师。<a id="a-9P"></a>后嗣天台国师。<a id="a-9Q"></a>住苏州长寿)师太平兴国元年示灭。<a id="a-9R"></a>寿百有五岁。</p>
  <p id="a9S">前怀州玄泉彦禅师法嗣。</p>
  <p id="a9T">鄂州黄龙山晦机禅师清河人也。<a id="a-9U"></a>姓张氏。<a id="a-9V"></a>唐天祐中游化至此山。<a id="a-9W"></a>节帅施俸钱建法宇。<a id="a-9X"></a>奏赐紫衣号超慧大师。<a id="a-9Y"></a>大张法席。<a id="a-9Z"></a>僧问。<a id="a-9a"></a>不问祖佛边事。<a id="a-9b"></a>如何是平常之事。<a id="a-9c"></a>师曰。<a id="a-9d"></a>我住山得十五年。<a id="a-9e"></a>问如何是和尚家风。<a id="a-9f"></a>师曰。<a id="a-9g"></a>琉璃钵盂无底。<a id="a-9h"></a>问如何是君王剑。<a id="a-9i"></a>师曰。<a id="a-9j"></a>不伤万类。<a id="a-9k"></a>曰佩者如何。<a id="a-9l"></a>师曰。<a id="a-9m"></a>血溅梵天。<a id="a-9n"></a>曰大好不伤万类。<a id="a-9o"></a>师便打。<a id="a-9p"></a>问佛在日为众生说法。<a id="a-9q"></a>佛灭后有人说法也无。<a id="a-9r"></a>师曰。<a id="a-9s"></a>惭愧佛。<a id="a-9t"></a>问毛吞巨海芥纳须弥。<a id="a-9u"></a>不是学人本分事。<a id="a-9v"></a>如何是学人本分事。<a id="a-9w"></a>师曰。<a id="a-9x"></a>封了合盘市里揭。<a id="a-9y"></a>问切急相投请师通信。<a id="a-9z"></a>师曰。<a id="a-A0"></a>火烧裙带香。<a id="a-A1"></a>问如何是大疑底人。<a id="a-A2"></a>师曰。<a id="a-A3"></a>对坐盘中弓落盏。<a id="a-A4"></a>曰如何是不疑底人。<a id="a-A5"></a>师曰。<a id="a-A6"></a>再坐盘中弓落盏。<a id="a-A7"></a>问风恬浪静时如何。<a id="a-A8"></a>师曰。<a id="a-A9"></a>百丈竿头五两垂。<a id="a-AA"></a>师将顺世有僧问。<a id="a-AB"></a>百年后钵囊子什么人将去。<a id="a-AC"></a>师曰。<a id="a-AD"></a>一任将去。<a id="a-AE"></a>曰里面事如何。<a id="a-AF"></a>师曰。<a id="a-AG"></a>线绽方知。<a id="a-AH"></a>曰什么人得。<a id="a-AI"></a>师曰。<a id="a-AJ"></a>待海燕雷声即向汝道。<a id="a-AK"></a>言讫告寂。</p>
  <p id="aAL">洛京柏谷和尚僧问。<a id="a-AM"></a>普滋法雨时如何。<a id="a-AN"></a>师曰。<a id="a-AO"></a>有道传天位不汲凤凰池。<a id="a-AP"></a>问九旬禁足三月事如何。<a id="a-AQ"></a>师曰。<a id="a-AR"></a>不坠蜡人机。</p>
  <p id="aAS">池州和龙和尚。<a id="a-AT"></a>僧问。<a id="a-AU"></a>如何是祖祖相传底心。<a id="a-AV"></a>师曰。<a id="a-AW"></a>再三嘱尔。<a id="a-AX"></a>问如何是从上宗旨。<a id="a-AY"></a>师曰。<a id="a-AZ"></a>向阇梨口里着到得么问省要处乞师一接。<a id="a-Aa"></a>师曰。<a id="a-Ab"></a>甚是省要。</p>
  <p id="aAc">怀州玄泉第二世和尚。<a id="a-Ad"></a>僧问。<a id="a-Ae"></a>辞穷理尽时如何。<a id="a-Af"></a>师曰。<a id="a-Ag"></a>不入理岂同尽。<a id="a-Ah"></a>问妙有玄珠如何取得。<a id="a-Ai"></a>师曰。<a id="a-Aj"></a>不似摩尼绝影艳。<a id="a-Ak"></a>碧眼胡人岂能见。<a id="a-Al"></a>曰有口道不得时如何。<a id="a-Am"></a>师曰。<a id="a-An"></a>三寸不能齐鼓韵。<a id="a-Ao"></a>哑人解唱木人歌。</p>
  <p id="aAp">潞府妙胜玄密禅师。<a id="a-Aq"></a>僧问。<a id="a-Ar"></a>四山相向时如何。<a id="a-As"></a>师曰。<a id="a-At"></a>红日不垂影暗地莫知音。<a id="a-Au"></a>曰学人不会。<a id="a-Av"></a>师曰。<a id="a-Aw"></a>鹤透群峰何伸向背。<a id="a-Ax"></a>问二龙争珠时如何。<a id="a-Ay"></a>师曰。<a id="a-Az"></a>力士无心献奋迅却沈光。<a id="a-B0"></a>问雪峰一曲千人唱。<a id="a-B1"></a>月里挑灯谁最明。<a id="a-B2"></a>师曰。<a id="a-B3"></a>无音和不齐明暗岂能收。</p>
  <p id="aB4">前福州罗山道闲禅师法嗣。</p>
  <p id="aB5">洪州大宁院隐微禅师豫章新淦人也。<a id="a-B6"></a>姓杨氏。<a id="a-B7"></a>诞夕有光明贯室。<a id="a-B8"></a>年七岁依本邑石头院道坚禅师出家。<a id="a-B9"></a>二十于开元寺智称律师受具。<a id="a-BA"></a>历参宗匠至罗山。<a id="a-BB"></a>法宝大师导以师子在窟出窟之要。<a id="a-BC"></a>因之惺悟盘桓数稔。<a id="a-BD"></a>寻回江表。<a id="a-BE"></a>会龙泉邑宰李孟俊请居十善道场。<a id="a-BF"></a>始扬宗致。<a id="a-BG"></a>师上堂谓众曰。<a id="a-BH"></a>还有腾空底么出来。<a id="a-BI"></a>众无出者。<a id="a-BJ"></a>师说偈曰。</p>
  <p id="aBK">腾空正是时　　应须眨上眉</p>
  <p id="aBL">从兹出伦去　　莫待白头儿</p>
  <p id="aBM">僧问。<a id="a-BN"></a>如何是十善桥。<a id="a-BO"></a>师曰险。<a id="a-BP"></a>曰过者如何。<a id="a-BQ"></a>师曰丧。<a id="a-BR"></a>问资福和尚迁化向什么处去也。<a id="a-BS"></a>师曰。<a id="a-BT"></a>草鞋破。<a id="a-BU"></a>问如何是黄梅一句。<a id="a-BV"></a>师曰。<a id="a-BW"></a>即今恁么生。<a id="a-BX"></a>曰如何通信。<a id="a-BY"></a>师曰。<a id="a-BZ"></a>九江路绝。<a id="a-Ba"></a>问初心后学如何是学。<a id="a-Bb"></a>师曰。<a id="a-Bc"></a>头戴天。<a id="a-Bd"></a>曰毕竟如何。<a id="a-Be"></a>师曰。<a id="a-Bf"></a>脚蹈地。<a id="a-Bg"></a>问如何是法王剑。<a id="a-Bh"></a>师曰露。<a id="a-Bi"></a>曰还杀人也无。<a id="a-Bj"></a>师曰。<a id="a-Bk"></a>作么。<a id="a-Bl"></a>问如何是龙泉剑。<a id="a-Bm"></a>师曰。<a id="a-Bn"></a>不出匣。<a id="a-Bo"></a>曰便请出之。<a id="a-Bp"></a>师曰。<a id="a-Bq"></a>星辰失位。<a id="a-Br"></a>问国界安宁为什么珠不现。<a id="a-Bs"></a>师曰。<a id="a-Bt"></a>落在什么处。<a id="a-Bu"></a>周广顺元年辛亥金陵李氏向德。<a id="a-Bv"></a>召入居龙光禅苑(后改名奉先)暑觉寂禅师。<a id="a-Bw"></a>暨建隆二年辛酉随江南李氏至洪井。<a id="a-Bx"></a>住大宁精舍重敷玄旨。<a id="a-By"></a>其年十月示疾。<a id="a-Bz"></a>二十七日剃发澡身升堂辞众安坐而逝。<a id="a-C0"></a>明年二月六日归葬于吉州吉水县。<a id="a-C1"></a>遵遗诫也。<a id="a-C2"></a>寿七十有六。<a id="a-C3"></a>腊五十六。<a id="a-C4"></a>谥玄寂禅师。<a id="a-C5"></a>塔曰常寂。</p>
  <p id="aC6">婺州明招德谦禅师。<a id="a-C7"></a>受罗山印记靡滞于一隅。<a id="a-C8"></a>激扬玄旨。<a id="a-C9"></a>诸耆宿皆畏其敏捷。<a id="a-CA"></a>后学鲜敢当其锋者。<a id="a-CB"></a>师在泉州招庆大殿上。<a id="a-CC"></a>以手指壁画问僧曰。<a id="a-CD"></a>那个是甚么神。<a id="a-CE"></a>曰护法善神。<a id="a-CF"></a>师曰。<a id="a-CG"></a>沙汰时向什么处去来。<a id="a-CH"></a>僧无对。<a id="a-CI"></a>师却令僧去问演侍者演曰。<a id="a-CJ"></a>汝什么劫中遭此难来。<a id="a-CK"></a>其僧回举似师。<a id="a-CL"></a>师曰。<a id="a-CM"></a>直饶演上座他后聚一千众有什么用处。<a id="a-CN"></a>僧乃礼拜请别语。<a id="a-CO"></a>师曰。<a id="a-CP"></a>什么处去也。<a id="a-CQ"></a>清八路举仰山插锹话问师。<a id="a-CR"></a>古人意在叉手处。<a id="a-CS"></a>意在插锹处。<a id="a-CT"></a>师曰。<a id="a-CU"></a>清上座。<a id="a-CV"></a>清应诺。<a id="a-CW"></a>师曰。<a id="a-CX"></a>还曾梦见仰山么。<a id="a-CY"></a>清曰。<a id="a-CZ"></a>不要下语只要上座商量。<a id="a-Ca"></a>师曰。<a id="a-Cb"></a>若要商量堂头自有一千五百人老师在。<a id="a-Cc"></a>师到双岩。<a id="a-Cd"></a>双岩长老睹师风彩乃曰。<a id="a-Ce"></a>某甲致一问问阇梨。<a id="a-Cf"></a>若道得便舍院。<a id="a-Cg"></a>道不得即不舍。<a id="a-Ch"></a>金刚经云。<a id="a-Ci"></a>一切诸佛及诸佛法皆从此经出。<a id="a-Cj"></a>且道。<a id="a-Ck"></a>此经是何人说。<a id="a-Cl"></a>师曰。<a id="a-Cm"></a>说与不说一时拈向那边着。<a id="a-Cn"></a>只如和尚决定唤什么作此经。<a id="a-Co"></a>双岩无对。<a id="a-Cp"></a>师举经云。<a id="a-Cq"></a>一切贤圣皆以无为法而有差别。<a id="a-Cr"></a>斯则以无为法为极则。<a id="a-Cs"></a>凭何而有差别。<a id="a-Ct"></a>且如差别是过不是过。<a id="a-Cu"></a>若是过一切贤圣尽有过。<a id="a-Cv"></a>若不是过决定唤什么作差别。<a id="a-Cw"></a>双岩亦无语。<a id="a-Cx"></a>师曰。<a id="a-Cy"></a>雪峰道底。<a id="a-Cz"></a>师在婺州智者寺居第一座。<a id="a-D0"></a>寻常不受净水。<a id="a-D1"></a>主事僧问曰。<a id="a-D2"></a>因什么不识触净水不肯受。<a id="a-D3"></a>师下床拈起净瓶曰。<a id="a-D4"></a>这个是净。<a id="a-D5"></a>主事无语。<a id="a-D6"></a>师乃扑破净瓶。<a id="a-D7"></a>师自尔道声遐播。<a id="a-D8"></a>众请居明招山开法。<a id="a-D9"></a>四来禅者盈于堂室。<a id="a-DA"></a>师谓众曰。<a id="a-DB"></a>希逢一个下坡不走快便难逢。<a id="a-DC"></a>若有同生同死何妨一展。<a id="a-DD"></a>僧问。<a id="a-DE"></a>师子本出窟时如何。<a id="a-DF"></a>师曰。<a id="a-DG"></a>俊鹞趁不及。<a id="a-DH"></a>曰出窟后如何。<a id="a-DI"></a>师曰。<a id="a-DJ"></a>万里正纷纷。<a id="a-DK"></a>曰欲出不出时如何。<a id="a-DL"></a>师曰崄。<a id="a-DM"></a>曰向上事如何。<a id="a-DN"></a>师曰眨。<a id="a-DO"></a>问如何是透法身外一句子。<a id="a-DP"></a>师曰。<a id="a-DQ"></a>北斗后翻身。<a id="a-DR"></a>问十二时中如何趣向。<a id="a-DS"></a>师曰。<a id="a-DT"></a>抛向金刚地上着。<a id="a-DU"></a>问文殊与维摩对谭何事。<a id="a-DV"></a>师曰。<a id="a-DW"></a>葛巾纱帽已拈向那边着也。<a id="a-DX"></a>问如何是和尚家风。<a id="a-DY"></a>师曰。<a id="a-DZ"></a>咬得着是好手。<a id="a-Da"></a>问无烟之火是什么人向得。<a id="a-Db"></a>师曰。<a id="a-Dc"></a>不惜眉毛底。<a id="a-Dd"></a>曰和尚还向得么。<a id="a-De"></a>师曰。<a id="a-Df"></a>汝道我有多少茎眉毛在。<a id="a-Dg"></a>师见新到僧才上法堂。<a id="a-Dh"></a>乃举拂子却掷下。<a id="a-Di"></a>其僧珍重便下去。<a id="a-Dj"></a>师曰。<a id="a-Dk"></a>作家作家。<a id="a-Dl"></a>问全身佩剑时如何。<a id="a-Dm"></a>师曰。<a id="a-Dn"></a>忽遇正恁么时又作么生僧无对。<a id="a-Do"></a>师问国泰瑫和尚。<a id="a-Dp"></a>古人道俱胝只念三行咒。<a id="a-Dq"></a>便得名超一切人。<a id="a-Dr"></a>作么生与他拈却三行咒。<a id="a-Ds"></a>便得名超一切人。<a id="a-Dt"></a>国泰竖起一指。<a id="a-Du"></a>师曰。<a id="a-Dv"></a>不因今日争识得瓜洲客。<a id="a-Dw"></a>师有师叔在廨院患甚。<a id="a-Dx"></a>附书来问曰。<a id="a-Dy"></a>某甲有此大病。<a id="a-Dz"></a>如今正受疼痛。<a id="a-E0"></a>一切处安置伊不得。<a id="a-E1"></a>还有人救得么。<a id="a-E2"></a>师乃回信曰。<a id="a-E3"></a>顶门上中此金刚箭透过那边去也。<a id="a-E4"></a>有一僧曾在师法席。<a id="a-E5"></a>辞去住庵一年。<a id="a-E6"></a>后来礼拜曰。<a id="a-E7"></a>古人道。<a id="a-E8"></a>三日不相见莫作旧时看。<a id="a-E9"></a>师乃露胸问曰。<a id="a-EA"></a>汝道我有多少茎盖胆毛。<a id="a-EB"></a>僧无对。<a id="a-EC"></a>师却问。<a id="a-ED"></a>汝什么时离庵。<a id="a-EE"></a>曰今朝。<a id="a-EF"></a>师曰。<a id="a-EG"></a>来时折脚铛子分付与阿谁。<a id="a-EH"></a>僧又无语。<a id="a-EI"></a>师乃喝出。<a id="a-EJ"></a>问承。<a id="a-EK"></a>师有言。<a id="a-EL"></a>我住明招顶兴传古佛心。<a id="a-EM"></a>如何是明招顶。<a id="a-EN"></a>师曰。<a id="a-EO"></a>换却眼。<a id="a-EP"></a>曰如何是古佛心。<a id="a-EQ"></a>师曰。<a id="a-ER"></a>汝还气急么。<a id="a-ES"></a>问学人拏云攫浪上来请师展钵。<a id="a-ET"></a>师曰。<a id="a-EU"></a>拶破汝顶。<a id="a-EV"></a>曰也须仙陀去。<a id="a-EW"></a>师乃棒趁出。<a id="a-EX"></a>师别有颂。<a id="a-EY"></a>示众曰。</p>
  <p id="aEZ">明招一拍和人希　　此是真宗上妙机</p>
  <p id="aEa">石火瞥然何处去　　朝生凤子合应知</p>
  <p id="aEb">师住明招山四十载。<a id="a-Ec"></a>语句流布诸方。<a id="a-Ed"></a>将欲迁化上堂告众嘱付。<a id="a-Ee"></a>其夜展足问侍者曰。<a id="a-Ef"></a>昔释迦如来展开双足放百宝光明。<a id="a-Eg"></a>汝道吾今放多少。<a id="a-Eh"></a>侍者曰。<a id="a-Ei"></a>昔日鹤林今日和尚。<a id="a-Ej"></a>师以手拂眉曰。<a id="a-Ek"></a>莫孤负么。<a id="a-El"></a>又说偈曰。</p>
  <p id="aEm">蓦刀丛里逞全威　　汝等应当善护持</p>
  <p id="aEn">火里铁牛生犊子　　临岐谁解凑吾机</p>
  <p id="aEo">偈毕安坐寂然长往。<a id="a-Ep"></a>今塔院存焉。</p>
  <p id="aEq">衡州华光范禅师。<a id="a-Er"></a>僧问。<a id="a-Es"></a>灵台不立还有出身处也无。<a id="a-Et"></a>师曰有。<a id="a-Eu"></a>曰如何是出身处。<a id="a-Ev"></a>师曰出。<a id="a-Ew"></a>问如何是西来意。<a id="a-Ex"></a>师曰道。<a id="a-Ey"></a>问如何是佛法大意。<a id="a-Ez"></a>师曰验。<a id="a-F0"></a>问牛头未见四祖时如何。<a id="a-F1"></a>师曰自由。<a id="a-F2"></a>自在。<a id="a-F3"></a>曰见后如何。<a id="a-F4"></a>师曰。<a id="a-F5"></a>自由自在。<a id="a-F6"></a>问如何是佛法中事。<a id="a-F7"></a>师曰了。</p>
  <p id="aF8">福州罗山绍孜禅师上堂。<a id="a-F9"></a>有数僧争出问话。<a id="a-FA"></a>师曰。<a id="a-FB"></a>但一时出来问待老僧一时答却。<a id="a-FC"></a>僧便问。<a id="a-FD"></a>学人一齐问请师一齐答。<a id="a-FE"></a>师曰得。<a id="a-FF"></a>问学人乍入丛林。<a id="a-FG"></a>祖师的的意请师直指。<a id="a-FH"></a>师曰好。</p>
  <p id="aFI">西川慧禅师初参罗山(见十七卷罗山章)。<a id="a-FJ"></a>罗山问。<a id="a-FK"></a>什么处来。<a id="a-FL"></a>师曰。<a id="a-FM"></a>远离西蜀近发开元。<a id="a-FN"></a>即今事作么生。<a id="a-FO"></a>罗山揖曰。<a id="a-FP"></a>吃茶去师良久无言。<a id="a-FQ"></a>罗山曰。<a id="a-FR"></a>秋气稍暖去。<a id="a-FS"></a>罗山来日上堂。<a id="a-FT"></a>师出问。<a id="a-FU"></a>豁开户牖当轩者谁。<a id="a-FV"></a>罗山乃喝。<a id="a-FW"></a>师良久。<a id="a-FX"></a>罗山曰。<a id="a-FY"></a>毛羽未备且去(一本云。<a id="a-FZ"></a>初参罗山。<a id="a-Fa"></a>才礼拜起。<a id="a-Fb"></a>山云。<a id="a-Fc"></a>甚处来。<a id="a-Fd"></a>师云。<a id="a-Fe"></a>远离西蜀。<a id="a-Ff"></a>近发开元。<a id="a-Fg"></a>却近前云。<a id="a-Fh"></a>即今事作么生。<a id="a-Fi"></a>罗山揖云吃茶去。<a id="a-Fj"></a>师拟议间。<a id="a-Fk"></a>罗山云。<a id="a-Fl"></a>秋气稍暖出去。<a id="a-Fm"></a>师到法堂自叹云。<a id="a-Fn"></a>我在西川峨眉山脚下。<a id="a-Fo"></a>拾得一只蓬蒿箭。<a id="a-Fp"></a>拟拟乱天下。<a id="a-Fq"></a>今日到福建道陈老师寨里。<a id="a-Fr"></a>弓折箭尽去也。<a id="a-Fs"></a>休休。<a id="a-Ft"></a>罗山明日升堂。<a id="a-Fu"></a>师又出问。<a id="a-Fv"></a>豁开户牖当轩者谁。<a id="a-Fw"></a>山便喝。<a id="a-Fx"></a>师无对。<a id="a-Fy"></a>山云。<a id="a-Fz"></a>羽毛未备翼。<a id="a-G0"></a>梢未全且去)。<a id="a-G1"></a>师因而抠衣久承印记。<a id="a-G2"></a>后谒台州胜光。<a id="a-G3"></a>光在绳床上坐。<a id="a-G4"></a>师直入到身边叉手立光问。<a id="a-G5"></a>什么处来。<a id="a-G6"></a>师曰犹待答话在。<a id="a-G7"></a>师便下去。<a id="a-G8"></a>光拈得拄杖拂子下。<a id="a-G9"></a>僧堂前见师提起拂子问曰。<a id="a-GA"></a>阇梨唤这个作什么。<a id="a-GB"></a>师曰。<a id="a-GC"></a>敢死喘气。<a id="a-GD"></a>光低头归方丈。</p>
  <p id="aGE">建州白云令弇和尚。<a id="a-GF"></a>师上堂谓众曰。<a id="a-GG"></a>遣往先生门谁云对丧主珍重。<a id="a-GH"></a>僧问。<a id="a-GI"></a>己事未明以何为验。<a id="a-GJ"></a>师曰。<a id="a-GK"></a>木镜照素容。<a id="a-GL"></a>曰验后如何。<a id="a-GM"></a>师曰。<a id="a-GN"></a>不争多。<a id="a-GO"></a>问三台有请四众临筵。<a id="a-GP"></a>既处当仁请师一唱。<a id="a-GQ"></a>师曰。<a id="a-GR"></a>要唱即不难。<a id="a-GS"></a>曰便请师唱。<a id="a-GT"></a>师曰。<a id="a-GU"></a>夜静水清鱼不食满船空载月明归。</p>
  <p id="aGV">虔州天竺义澄常真禅师。<a id="a-GW"></a>初参罗山栖泊数载。<a id="a-GX"></a>后因罗山在疾。<a id="a-GY"></a>师问。<a id="a-GZ"></a>百年后忽有人。<a id="a-Ga"></a>问和尚以何指示。<a id="a-Gb"></a>罗山乃放身便倒。<a id="a-Gc"></a>师从此契悟。<a id="a-Gd"></a>僧问。<a id="a-Ge"></a>如何是佛法大意。<a id="a-Gf"></a>师曰。<a id="a-Gg"></a>寒暑相催。<a id="a-Gh"></a>问圣皇请命大众临筵。<a id="a-Gi"></a>请师举。<a id="a-Gj"></a>师曰。<a id="a-Gk"></a>领领。<a id="a-Gl"></a>曰恁么即人天有赖也。<a id="a-Gm"></a>师曰。<a id="a-Gn"></a>汝作么生。</p>
  <p id="aGo">吉州清平惟旷真寂禅师。<a id="a-Gp"></a>师上堂云。<a id="a-Gq"></a>不动神情便有输赢之意。<a id="a-Gr"></a>还有么出来。<a id="a-Gs"></a>时有僧出礼拜。<a id="a-Gt"></a>师云。<a id="a-Gu"></a>不是作家出去。<a id="a-Gv"></a>僧问。<a id="a-Gw"></a>如何是第一句。<a id="a-Gx"></a>师曰。<a id="a-Gy"></a>要头将取去。<a id="a-Gz"></a>问如何是活人剑。<a id="a-H0"></a>师曰。<a id="a-H1"></a>会么。<a id="a-H2"></a>曰如何是杀人刀。<a id="a-H3"></a>师叱之。<a id="a-H4"></a>问如何是师子儿。<a id="a-H5"></a>师曰。<a id="a-H6"></a>毛头排宇宙。</p>
  <p id="aH7">婺州金柱义昭和尚。<a id="a-H8"></a>僧问。<a id="a-H9"></a>如何是和尚家风。<a id="a-HA"></a>师曰。<a id="a-HB"></a>开门作活。<a id="a-HC"></a>僧云。<a id="a-HD"></a>忽遇贼来又怎么生。<a id="a-HE"></a>师曰然。<a id="a-HF"></a>有新到僧参。<a id="a-HG"></a>师揭帘以手作除帽子势。<a id="a-HH"></a>僧拟欲近前。<a id="a-HI"></a>师云。<a id="a-HJ"></a>赚杀人。<a id="a-HK"></a>师因事而有颂曰。</p>
  <p id="aHL">虎头生角人难措　　石火电光须密布</p>
  <p id="aHM">假饶烈士也应难　　懞底那能解差互</p>
  <p id="aHN">潭州谷山和尚。<a id="a-HO"></a>僧问。<a id="a-HP"></a>省要处乞师一言。<a id="a-HQ"></a>师乃起去。<a id="a-HR"></a>问羚羊挂角时如何。<a id="a-HS"></a>师曰。<a id="a-HT"></a>尔向什么处觅曰挂角后如何。<a id="a-HU"></a>师曰走。</p>
  <p id="aHV">湖南浏阳道吾山从盛禅师。<a id="a-HW"></a>师初住高安龙回。<a id="a-HX"></a>有僧问。<a id="a-HY"></a>如何是觌面事。<a id="a-HZ"></a>师曰。<a id="a-Ha"></a>新罗国去也。<a id="a-Hb"></a>问如何是龙回家风。<a id="a-Hc"></a>师曰。<a id="a-Hd"></a>纵横射直。<a id="a-He"></a>问如何是灵源。<a id="a-Hf"></a>师曰。<a id="a-Hg"></a>嫌什么。<a id="a-Hh"></a>曰近者如何。<a id="a-Hi"></a>师曰。<a id="a-Hj"></a>如人饮水。<a id="a-Hk"></a>问穷子投师乞师拯济。<a id="a-Hl"></a>师曰。<a id="a-Hm"></a>莫是屈着汝么。<a id="a-Hn"></a>曰争奈穷何。<a id="a-Ho"></a>师曰。<a id="a-Hp"></a>大有人见。</p>
  <p id="aHq">福州罗山义因禅师。<a id="a-Hr"></a>师上堂示众曰。<a id="a-Hs"></a>若是宗师门下客必不怪于罗山。<a id="a-Ht"></a>珍重。<a id="a-Hu"></a>僧问。<a id="a-Hv"></a>承古人有言。<a id="a-Hw"></a>自从认得曹溪路了知生死不相关。<a id="a-Hx"></a>曹溪即不问。<a id="a-Hy"></a>如何是罗山路。<a id="a-Hz"></a>师展两手。<a id="a-I0"></a>僧曰。<a id="a-I1"></a>恁么即一路得通诸路亦然。<a id="a-I2"></a>曰什么诸路。<a id="a-I3"></a>僧近前立。<a id="a-I4"></a>师曰。<a id="a-I5"></a>灵鹤烟霄外钝鸟不离窠。<a id="a-I6"></a>问承教中有言。<a id="a-I7"></a>须法身万象俱寂。<a id="a-I8"></a>随智用万象齐生。<a id="a-I9"></a>如何是万象俱寂。<a id="a-IA"></a>师曰。<a id="a-IB"></a>有什么。<a id="a-IC"></a>曰如何是万象齐生。<a id="a-ID"></a>师曰。<a id="a-IE"></a>绳床椅子。</p>
  <p id="aIF">灌州灵岩和尚。<a id="a-IG"></a>僧问。<a id="a-IH"></a>如何是道中宝。<a id="a-II"></a>师曰。<a id="a-IJ"></a>地倾东南天高西北。<a id="a-IK"></a>曰学人不会。<a id="a-IL"></a>师曰。<a id="a-IM"></a>落照机前异。<a id="a-IN"></a>师颂石巩接三平曰。</p>
  <p id="aIO">解擘当胸箭　　因何只半人</p>
  <p id="aIP">为从途路晓　　所以不全身</p>
  <p id="aIQ">吉州匡山和尚。<a id="a-IR"></a>师有示徒颂曰。</p>
  <p id="aIS">匡山路　　匡山路　　岩崖崄峻人难措</p>
  <p id="aIT">游人拟议隔千山　　一句分明超佛祖</p>
  <p id="aIU">又有白牛颂曰。</p>
  <p id="aIV">我有古坛真白牛　　父子藏来经几秋</p>
  <p id="aIW">出门直透孤峰顶　　回来暂跨虎溪头</p>
  <p id="aIX">福州兴圣重满禅师。<a id="a-IY"></a>上堂示众曰。<a id="a-IZ"></a>觌面分付不待文宣。<a id="a-Ia"></a>对眼投机唤作参玄上士。<a id="a-Ib"></a>若能如此所以宗风不坠。<a id="a-Ic"></a>僧问。<a id="a-Id"></a>如何是宗风不坠底句。<a id="a-Ie"></a>师曰。<a id="a-If"></a>老僧不忍。<a id="a-Ig"></a>问昔日灵山会里。<a id="a-Ih"></a>今朝兴圣筵中。<a id="a-Ii"></a>和尚亲传如何举唱。<a id="a-Ij"></a>师曰。<a id="a-Ik"></a>欠汝一问。</p>
  <p id="aIl">潭州宝应清进禅师僧问如何是实相师曰没却汝问至理无言如何通信师曰千差万别曰得力处乞师指示师曰瞌睡汉。</p>
  <p id="aIm">前安州白兆山志圆禅师法嗣。</p>
  <p id="aIn">朗州大龙山智洪弘济大师。<a id="a-Io"></a>僧问。<a id="a-Ip"></a>如何是佛。<a id="a-Iq"></a>师曰。<a id="a-Ir"></a>即汝是。<a id="a-Is"></a>曰如何领会。<a id="a-It"></a>师曰。<a id="a-Iu"></a>更嫌钵盂无柄那。<a id="a-Iv"></a>问如何是微妙。<a id="a-Iw"></a>师曰。<a id="a-Ix"></a>风送水声来枕畔。<a id="a-Iy"></a>月移山影到床边。<a id="a-Iz"></a>问如何是极则处。<a id="a-J0"></a>师曰。<a id="a-J1"></a>懊恼三春月不及九秋光。</p>
  <p id="aJ2">襄州白马山行霭禅师。<a id="a-J3"></a>僧问。<a id="a-J4"></a>如何是清净法身。<a id="a-J5"></a>师曰。<a id="a-J6"></a>井底虾蟆吞却月。<a id="a-J7"></a>问如何是白马正眼。<a id="a-J8"></a>师曰。<a id="a-J9"></a>向南看北斗。</p>
  <p id="aJA">郢州大阳山行冲禅师(第一世住)僧问。<a id="a-JB"></a>如何是无尽藏。<a id="a-JC"></a>师良久。<a id="a-JD"></a>僧无语。<a id="a-JE"></a>师曰。<a id="a-JF"></a>近前来。<a id="a-JG"></a>僧才近前。<a id="a-JH"></a>师曰去。</p>
  <p id="aJI">安州白兆山竺干院怀楚禅师(第二世住)僧问。<a id="a-JJ"></a>如何是句句须行玄路。<a id="a-JK"></a>师曰。<a id="a-JL"></a>沿路直到湖南。<a id="a-JM"></a>问如何是师子儿。<a id="a-JN"></a>师曰。<a id="a-JO"></a>德山嗣龙潭。<a id="a-JP"></a>问如何是和尚为人一句。<a id="a-JQ"></a>师曰。<a id="a-JR"></a>与汝素无冤仇。<a id="a-JS"></a>一句元在这里。<a id="a-JT"></a>曰未审在什么方所。<a id="a-JU"></a>师曰。<a id="a-JV"></a>遮钝汉。</p>
  <p id="aJW">蕲州四祖山清皎禅师福州人也。<a id="a-JX"></a>姓王氏。<a id="a-JY"></a>初住郢州大阳山为第二世。<a id="a-JZ"></a>僧问。<a id="a-Ja"></a>师唱谁家曲宗风嗣阿谁。<a id="a-Jb"></a>师曰。<a id="a-Jc"></a>楷师岩畔祥云起。<a id="a-Jd"></a>宝寿峰前震法雷。<a id="a-Je"></a>师次住安州慧日院。<a id="a-Jf"></a>后迁止蕲州四祖山为第一世。<a id="a-Jg"></a>年七十时遗偈云。</p>
  <p id="aJh">吾年八十八　　满头垂白发</p>
  <p id="aJi">颙颙镇双峰　　明明千江月</p>
  <p id="aJj">黄梅扬祖教　　白兆承宗诀</p>
  <p id="aJk">日日告儿孙　　勿令有断绝</p>
  <p id="aJl">淳化四年癸巳八月二十三日入灭。<a id="a-Jm"></a>年八十八。</p>
  <p id="aJn">蕲州三角山志操禅师(第三世住)僧问。<a id="a-Jo"></a>教法甚多宗归一贯。<a id="a-Jp"></a>和尚为什么说得许多周游者也。<a id="a-Jq"></a>师曰。<a id="a-Jr"></a>为尔周游者也。<a id="a-Js"></a>曰请和尚即古即今。<a id="a-Jt"></a>师以手敲绳床。</p>
  <p id="aJu">晋州兴教师普禅师。<a id="a-Jv"></a>僧问。<a id="a-Jw"></a>盈龙宫溢海藏真诠即不问。<a id="a-Jx"></a>如何是教外别传底法。<a id="a-Jy"></a>师曰。<a id="a-Jz"></a>眼里耳里鼻里。<a id="a-K0"></a>曰只此便是否。<a id="a-K1"></a>师曰。<a id="a-K2"></a>是什么。<a id="a-K3"></a>僧咄。<a id="a-K4"></a>师亦咄。<a id="a-K5"></a>问僧。<a id="a-K6"></a>近离什么处。<a id="a-K7"></a>曰下寨。<a id="a-K8"></a>师曰。<a id="a-K9"></a>还逢着贼么。<a id="a-KA"></a>曰今日捉下。<a id="a-KB"></a>师曰。<a id="a-KC"></a>放汝三十棒。</p>
  <p id="aKD">蕲州三角山真鉴禅师(第四世住)僧问。<a id="a-KE"></a>师唱谁家曲宗风嗣阿谁。<a id="a-KF"></a>师曰。<a id="a-KG"></a>忽然行政令便见下堂阶。</p>
  <p id="aKH">前潭州藤霞和尚法嗣。</p>
  <p id="aKI">澧州药山和尚(第七世住)师上堂谓众曰。<a id="a-KJ"></a>夫学般若菩萨不惧得失。<a id="a-KK"></a>有事近前。<a id="a-KL"></a>时有僧问。<a id="a-KM"></a>药山祖裔请师举唱。<a id="a-KN"></a>师曰。<a id="a-KO"></a>万机挑不出。<a id="a-KP"></a>曰为什么万机挑不出。<a id="a-KQ"></a>师曰。<a id="a-KR"></a>他缘岸谷。<a id="a-KS"></a>问如何是药山家风。<a id="a-KT"></a>师曰。<a id="a-KU"></a>叶落不如初。<a id="a-KV"></a>问法雷哮吼时如何。<a id="a-KW"></a>师曰。<a id="a-KX"></a>宇宙不曾震。<a id="a-KY"></a>曰为什么不曾震。<a id="a-KZ"></a>师曰。<a id="a-Ka"></a>遍地娑婆未尝哮吼。<a id="a-Kb"></a>曰不哮吼底事如何。<a id="a-Kc"></a>师曰。<a id="a-Kd"></a>阖国无人知。</p>
  <p id="aKe">前潭州云盖山景和尚法嗣。</p>
  <p id="aKf">衡岳南台寺藏禅师。<a id="a-Kg"></a>问远远投师请师一接。<a id="a-Kh"></a>师曰。<a id="a-Ki"></a>不隔户。<a id="a-Kj"></a>问如何是南台境。<a id="a-Kk"></a>师曰。<a id="a-Kl"></a>松韵拂时石不点。<a id="a-Km"></a>孤峰山下垒难齐。<a id="a-Kn"></a>曰如何是境中人。<a id="a-Ko"></a>师曰。<a id="a-Kp"></a>岩前栽野果接待往来宾。<a id="a-Kq"></a>曰恁么即谢供养。<a id="a-Kr"></a>师曰。<a id="a-Ks"></a>怎生滋味。<a id="a-Kt"></a>问如何是法堂。<a id="a-Ku"></a>师曰。<a id="a-Kv"></a>无壁落。<a id="a-Kw"></a>问不顾诸缘时如何师良久。</p>
  <p id="aKx">幽州潭柘水从实禅师。<a id="a-Ky"></a>僧问。<a id="a-Kz"></a>如何是道。<a id="a-L0"></a>师曰。<a id="a-L1"></a>个中无紫皂。<a id="a-L2"></a>曰如何是禅。<a id="a-L3"></a>师曰。<a id="a-L4"></a>不与白云连。<a id="a-L5"></a>师问僧。<a id="a-L6"></a>作什么来。<a id="a-L7"></a>曰亲近来。<a id="a-L8"></a>师曰。<a id="a-L9"></a>任汝白云朝岳顶。<a id="a-LA"></a>争奈青霄不展颜。</p>
  <p id="aLB">潭州云盖山证觉禅师。<a id="a-LC"></a>僧问。<a id="a-LD"></a>如何是和尚家风。<a id="a-LE"></a>师曰。<a id="a-LF"></a>四海不曾通。<a id="a-LG"></a>问如何是一尘含法界。<a id="a-LH"></a>师曰。<a id="a-LI"></a>通身体不圆。<a id="a-LJ"></a>曰如何是九世刹那分。<a id="a-LK"></a>师曰。<a id="a-LL"></a>繁兴不布彩。<a id="a-LM"></a>问如何是宗门中的的意。<a id="a-LN"></a>师曰。<a id="a-LO"></a>万里胡僧不入波澜。</p>
  <p id="aLP">前庐山归宗怀恽禅师法祠。</p>
  <p id="aLQ">归宗寺弘章禅师(第四世住)僧问。<a id="a-LR"></a>学人有疑时如何。<a id="a-LS"></a>师曰。<a id="a-LT"></a>疑来多少时也。<a id="a-LU"></a>问小船渡大海时如何。<a id="a-LV"></a>师曰。<a id="a-LW"></a>较些子。<a id="a-LX"></a>曰如何得渡。<a id="a-LY"></a>师曰。<a id="a-LZ"></a>不过来。<a id="a-La"></a>问枯木生华时如何。<a id="a-Lb"></a>师曰。<a id="a-Lc"></a>把一朵来。<a id="a-Ld"></a>问混然觅不得时如何。<a id="a-Le"></a>师曰。<a id="a-Lf"></a>是什么。</p>
  <p id="aLg">前池州嵇山章禅师法嗣。</p>
  <p id="aLh">随州双泉山道虔禅师。<a id="a-Li"></a>僧问。<a id="a-Lj"></a>洪钟未扣时如何。<a id="a-Lk"></a>师曰。<a id="a-Ll"></a>绝音响。<a id="a-Lm"></a>曰扣后如何。<a id="a-Ln"></a>师曰。<a id="a-Lo"></a>绝音响。<a id="a-Lp"></a>问如何是在道底人。<a id="a-Lq"></a>师曰。<a id="a-Lr"></a>无异念。<a id="a-Ls"></a>问如何是希有底事。<a id="a-Lt"></a>师曰。<a id="a-Lu"></a>白莲华向半天开。<a id="a-Lv"></a>师后住安州法云院示灭。</p>
  <p id="aLw">前洪州云居第四世怀岳禅师法嗣。</p>
  <p id="aLx">扬州风化院令崇禅师(第一世住)舒州宿松人。<a id="a-Ly"></a>七岁出家。<a id="a-Lz"></a>二十登戒。<a id="a-M0"></a>契缘于云居怀岳和尚。<a id="a-M1"></a>开法于信州鹅湖。<a id="a-M2"></a>庐州节帅周本于维扬西南隅创院请师居之。<a id="a-M3"></a>僧问如。<a id="a-M4"></a>何是敌国一着棋。<a id="a-M5"></a>师曰。<a id="a-M6"></a>下将来。<a id="a-M7"></a>问一棒打破虚空时如何。<a id="a-M8"></a>师曰。<a id="a-M9"></a>把将一片来。</p>
  <p id="aMA">澧州药山忠彦禅师(第八世住)僧问。<a id="a-MB"></a>教云。<a id="a-MC"></a>诸佛放光明助发实相义。<a id="a-MD"></a>光明即不问如何是助发实相义。<a id="a-ME"></a>师曰。<a id="a-MF"></a>会么。<a id="a-MG"></a>曰莫便是否。<a id="a-MH"></a>师曰。<a id="a-MI"></a>是什么。<a id="a-MJ"></a>问师唱谁家曲宗风嗣阿谁。<a id="a-MK"></a>师曰。<a id="a-ML"></a>云岭龙昌月神风洞上泉。</p>
  <p id="aMM">梓州龙泉和尚。<a id="a-MN"></a>僧问。<a id="a-MO"></a>如何是祖师西来意。<a id="a-MP"></a>师曰。<a id="a-MQ"></a>不在阇梨分上。<a id="a-MR"></a>问学人欲跳万丈洪崖时如何。<a id="a-MS"></a>师曰。<a id="a-MT"></a>扑杀。</p>
  <p id="aMU">前筠州洞山道延禅师法嗣。</p>
  <p id="aMV">筠州上蓝院庆禅师。<a id="a-MW"></a>初游方问雪峰。<a id="a-MX"></a>如何是雪峰的的意。<a id="a-MY"></a>雪峰以杖子敲师头。<a id="a-MZ"></a>师应诺。<a id="a-Ma"></a>峰大笑。<a id="a-Mb"></a>师后承洞山印解居于上蓝。<a id="a-Mc"></a>僧问如何是上蓝无刃剑。<a id="a-Md"></a>师曰无。<a id="a-Me"></a>僧曰。<a id="a-Mf"></a>为什么无。<a id="a-Mg"></a>师曰。<a id="a-Mh"></a>阇梨诸方有。</p>
  <p id="aMi">前襄州鹿门山处真禅师法嗣。</p>
  <p id="aMj">益州崇真和尚。<a id="a-Mk"></a>僧问。<a id="a-Ml"></a>如何是禅。<a id="a-Mm"></a>师曰。<a id="a-Mn"></a>澄潭钓玉兔。<a id="a-Mo"></a>问如何是大人相。<a id="a-Mp"></a>师曰。<a id="a-Mq"></a>泥掜三官土地堂。</p>
  <p id="aMr">襄州鹿门山第二世谭和尚志行大师。<a id="a-Ms"></a>僧问。<a id="a-Mt"></a>如何是实际理地。<a id="a-Mu"></a>师曰。<a id="a-Mv"></a>南赡部洲北郁单越。<a id="a-Mw"></a>曰恁么则事同一家也。<a id="a-Mx"></a>师曰。<a id="a-My"></a>隔须弥在。<a id="a-Mz"></a>问远远投师请师接。<a id="a-N0"></a>师曰。<a id="a-N1"></a>从什么处来。<a id="a-N2"></a>曰江北来。<a id="a-N3"></a>师曰。<a id="a-N4"></a>南堂里安下。<a id="a-N5"></a>问如何是清净法身。<a id="a-N6"></a>师曰。<a id="a-N7"></a>戌亥年生。</p>
  <p id="aN8">襄州谷隐智静悟空大师。<a id="a-N9"></a>僧问。<a id="a-NA"></a>如何是和尚转身处。<a id="a-NB"></a>师曰。<a id="a-NC"></a>卧单子下。<a id="a-ND"></a>问如何是道。<a id="a-NE"></a>师曰。<a id="a-NF"></a>凤林关下。<a id="a-NG"></a>曰学人不会。<a id="a-NH"></a>师曰。<a id="a-NI"></a>直至荆南。<a id="a-NJ"></a>问如何是指归之路。<a id="a-NK"></a>师曰。<a id="a-NL"></a>莫用伊。<a id="a-NM"></a>曰还使学人到也无。<a id="a-NN"></a>师曰。<a id="a-NO"></a>什么处着得汝。<a id="a-NP"></a>问灵山一会何异今时。<a id="a-NQ"></a>师曰。<a id="a-NR"></a>不异如今。<a id="a-NS"></a>曰不异底事作么生。<a id="a-NT"></a>师曰。<a id="a-NU"></a>如来密旨迦葉不传。</p>
  <p id="aNV">庐山佛手岩行因禅师者雁门人也。<a id="a-NW"></a>未详姓氏。<a id="a-NX"></a>早习儒学。<a id="a-NY"></a>一旦舍俗出家。<a id="a-NZ"></a>志求真谛乃游方。<a id="a-Na"></a>首谒襄阳鹿门山真禅师。<a id="a-Nb"></a>师资道契。<a id="a-Nc"></a>寻抵江淮登庐山。<a id="a-Nd"></a>山之北有岩如五指。<a id="a-Ne"></a>下有石窟深邃可三丈余。<a id="a-Nf"></a>师宴处其中。<a id="a-Ng"></a>因号佛手岩和尚不度弟子。<a id="a-Nh"></a>有邻庵僧为之供侍。<a id="a-Ni"></a>常有异鹿锦囊鸟驯绕其侧。<a id="a-Nj"></a>江南国主李氏向仰。<a id="a-Nk"></a>三遣使征召不起。<a id="a-Nl"></a>坚请就栖贤寺开法。<a id="a-Nm"></a>不踰月潜归岩室。<a id="a-Nn"></a>僧问如何是对现色身。<a id="a-No"></a>师竖起一指(法眼别云。<a id="a-Np"></a>还有也未)一日示有微疾。<a id="a-Nq"></a>谓侍僧曰。<a id="a-Nr"></a>日将午吾去矣。<a id="a-Ns"></a>侍僧方对。<a id="a-Nt"></a>师下床行数步屹立而化。<a id="a-Nu"></a>岩顶上有松一株同日枯瘁。<a id="a-Nv"></a>寿七十余。<a id="a-Nw"></a>国主命画工写影。<a id="a-Nx"></a>备香薪焚爇收遗骨塔于岩之阴。</p>
  <p id="aNy">前抚州曹山第二世慧霞禅师法嗣。</p>
  <p id="aNz">嘉州东汀和尚。<a id="a-O0"></a>僧问。<a id="a-O1"></a>如何是却去底人。<a id="a-O2"></a>师曰。<a id="a-O3"></a>石女纺麻纑。<a id="a-O4"></a>曰如何是却来底人。<a id="a-O5"></a>师曰。<a id="a-O6"></a>扇车关[打-丁+(隸-木+匕)]良计断。</p>
  <p id="aO7">前华州草庵法义禅师法嗣。</p>
  <p id="aO8">泉州龟洋慧忠禅师本州仙游县人也。<a id="a-O9"></a>姓陈氏。<a id="a-OA"></a>九岁依本山出家。<a id="a-OB"></a>既具戒杖锡观方谒草庵和尚。<a id="a-OC"></a>草庵问曰。<a id="a-OD"></a>何方而来。<a id="a-OE"></a>师曰。<a id="a-OF"></a>六眸峰来。<a id="a-OG"></a>草庵曰。<a id="a-OH"></a>还具六通否。<a id="a-OI"></a>师曰。<a id="a-OJ"></a>患非重瞳。<a id="a-OK"></a>草庵然之。<a id="a-OL"></a>师回故山。<a id="a-OM"></a>属唐武宗废教例为白衣。<a id="a-ON"></a>暨宣宗中兴。<a id="a-OO"></a>师曰。<a id="a-OP"></a>古人有言。<a id="a-OQ"></a>上升道士不受箓。<a id="a-OR"></a>成佛沙弥不具戒法。<a id="a-OS"></a>遂过中不食不宇而禅。<a id="a-OT"></a>乃述偈三首曰。</p>
  <p id="aOU">雪后始谙松桂别　　云收方见济河分</p>
  <p id="aOV">不因世主教还俗　　那辨鸡群与鹤群</p>
  <p id="aOW">多年尘事谩腾腾　　虽着方袍未是僧</p>
  <p id="aOX">今日修行依善慧　　满头留发候然灯</p>
  <p id="aOY">形容虽变道常存　　混俗心源亦不昏</p>
  <p id="aOZ">更读善财巡礼偈　　当时何处作沙门</p>
  <p id="aOa">师始从参礼以至返初示灭未尝下山。<a id="a-Ob"></a>葬于无了和尚塔之东隅二百步。<a id="a-Oc"></a>目为东塔。<a id="a-Od"></a>经数载其塔忽坼裂连阶丈余。<a id="a-Oe"></a>时主塔僧将发之。<a id="a-Of"></a>于夜宴寂中见西塔定身言曰。<a id="a-Og"></a>吾之遗质既劳汝重瘗。<a id="a-Oh"></a>今东塔不烦更出也。<a id="a-Oi"></a>塔主禀乎灵感召檀信重修补严饰。<a id="a-Oj"></a>逮今香灯不绝。<a id="a-Ok"></a>时谓陈沈二真身是也。<a id="a-Ol"></a>其无了禅师嗣马祖事迹。<a id="a-Om"></a>广如别章。</p>
  <p id="aOn">前襄州含珠山审哲禅师法嗣。</p>
  <p id="aOo">洋州龙穴山和尚。<a id="a-Op"></a>僧问。<a id="a-Oq"></a>如何是祖师西来意。<a id="a-Or"></a>师曰。<a id="a-Os"></a>骑虎唱巴歌。<a id="a-Ot"></a>问大善知识为什么却与土地烧钱。<a id="a-Ou"></a>师曰。<a id="a-Ov"></a>彼上人者难为酬对。</p>
  <p id="aOw">唐州大乘山和尚。<a id="a-Ox"></a>问枯树逢春时如何。<a id="a-Oy"></a>师曰。<a id="a-Oz"></a>世间希有。<a id="a-P0"></a>问如何是四面上事。<a id="a-P1"></a>师曰。<a id="a-P2"></a>升子里[跳-兆+孛]跳斗子内转身。</p>
  <p id="aP3">襄州凤山延庆院归晓慧广大师。<a id="a-P4"></a>僧问。<a id="a-P5"></a>言语道断时如何师曰两重公案。<a id="a-P6"></a>曰如何领会。<a id="a-P7"></a>师曰。<a id="a-P8"></a>分明举似洞山问如何是凤山境。<a id="a-P9"></a>师曰。<a id="a-PA"></a>好生看取曰如何是境中人。<a id="a-PB"></a>师曰。<a id="a-PC"></a>识么。</p>
  <p id="aPD">襄州含珠山真和尚(第三世住)僧问。<a id="a-PE"></a>师唱谁家曲宗风嗣阿谁。<a id="a-PF"></a>师曰。<a id="a-PG"></a>含珠密意同道者知。<a id="a-PH"></a>曰恁么即不假羽翼便登翠岭也。<a id="a-PI"></a>师曰钝。<a id="a-PJ"></a>问古镜未磨时如何。<a id="a-PK"></a>师曰。<a id="a-PL"></a>昧不得。<a id="a-PM"></a>曰磨后如何。<a id="a-PN"></a>师曰。<a id="a-PO"></a>黑如漆。</p>
  <p id="aPP">前凤翔府紫陵匡一大师法嗣。</p>
  <p id="aPQ">并州广福道隐禅师。<a id="a-PR"></a>僧问。<a id="a-PS"></a>如何是指南一路。<a id="a-PT"></a>师曰。<a id="a-PU"></a>妙引灵机事澄波显异轮。<a id="a-PV"></a>问三家同到请未审赴谁家。<a id="a-PW"></a>师曰。<a id="a-PX"></a>月应千家水门门尽有僧。</p>
  <p id="aPY">紫陵微禅师(第二世住)僧问。<a id="a-PZ"></a>如何是紫陵境。<a id="a-Pa"></a>师曰。<a id="a-Pb"></a>寂照灯光夜已深。<a id="a-Pc"></a>曰如何是境中人。<a id="a-Pd"></a>师曰。<a id="a-Pe"></a>猿啼虎啸。<a id="a-Pf"></a>问宝剑未出匣时如何。<a id="a-Pg"></a>师曰。<a id="a-Ph"></a>磐陀石上栽上柏。</p>
  <p id="aPi">兴元府大浪和尚。<a id="a-Pj"></a>僧问。<a id="a-Pk"></a>既是喝河神。<a id="a-Pl"></a>为什么却被水推却。<a id="a-Pm"></a>师曰。<a id="a-Pn"></a>随流始得妙倚岸却成迷。</p>
  <p id="aPo">前洪州凤栖山同安威禅师法嗣。</p>
  <p id="aPp">陈州石镜和尚。<a id="a-Pq"></a>僧问。<a id="a-Pr"></a>石镜不磨还照也无。<a id="a-Ps"></a>师曰。<a id="a-Pt"></a>前生是因今生是果。</p>
  <p id="aPu">前襄州石门山献禅师法嗣。</p>
  <p id="aPv">石门山乾明寺慧彻禅师(第二世住)问金乌出海光天地与此光阴事若何。<a id="a-Pw"></a>师曰。<a id="a-Px"></a>龙出洞兮风雨至。<a id="a-Py"></a>海岳倾时日月明。<a id="a-Pz"></a>问从上诸圣向什么处去也。<a id="a-Q0"></a>师曰。<a id="a-Q1"></a>露柱挂灯笼。<a id="a-Q2"></a>问师唱谁家曲宗风嗣阿谁。<a id="a-Q3"></a>师曰。<a id="a-Q4"></a>片云生凤岭樵子处处明。<a id="a-Q5"></a>问如何是和尚家风。<a id="a-Q6"></a>师曰。<a id="a-Q7"></a>解接无根树能挑海底灯。<a id="a-Q8"></a>问如何是祖师西来意。<a id="a-Q9"></a>师曰。<a id="a-QA"></a>少林澄九鼎动浪百华新。<a id="a-QB"></a>问如何是佛法大意。<a id="a-QC"></a>师曰。<a id="a-QD"></a>三门外松树子见生见长。<a id="a-QE"></a>问一毫未发时如何。<a id="a-QF"></a>师曰。<a id="a-QG"></a>羿善不调弓箭透三江口。<a id="a-QH"></a>问如何是佛。<a id="a-QI"></a>师曰。<a id="a-QJ"></a>樵子度荒郊骑牛草不露。</p>
  <p id="aQK">前襄州万铜山广德义和尚法嗣。</p>
  <p id="aQL">襄州广德延和尚(第二世住)初谒广德义和尚。<a id="a-QM"></a>作礼而问曰。<a id="a-QN"></a>如何是和尚深深处。<a id="a-QO"></a>曰隐身不必须岩谷。<a id="a-QP"></a>阛阓堆堆睹者希。<a id="a-QQ"></a>师曰。<a id="a-QR"></a>恁么即酌水献华也。<a id="a-QS"></a>曰忽然云雾霭。<a id="a-QT"></a>阇梨作么生。<a id="a-QU"></a>师曰。<a id="a-QV"></a>采汲不虚施。<a id="a-QW"></a>曰大众看取第二代广德。<a id="a-QX"></a>师次踵山门聚徒开法。<a id="a-QY"></a>僧问。<a id="a-QZ"></a>如何是祖师西来意。<a id="a-Qa"></a>师曰。<a id="a-Qb"></a>鱼跃无源水莺啼万古松。<a id="a-Qc"></a>问如何是常在底人。<a id="a-Qd"></a>师曰。<a id="a-Qe"></a>腊月死蛇当大路。<a id="a-Qf"></a>触着伤人不奈何。<a id="a-Qg"></a>问如何是大通智胜佛时。<a id="a-Qh"></a>师曰。<a id="a-Qi"></a>盛夏日轮新霁后。<a id="a-Qj"></a>汝莫当辉瞪目观。<a id="a-Qk"></a>曰如何是大通智胜佛后。<a id="a-Ql"></a>师曰。<a id="a-Qm"></a>孤轮罢照鹫峰顶。<a id="a-Qn"></a>汝报巴猿莫断肠。<a id="a-Qo"></a>问如何是作得无间业。<a id="a-Qp"></a>师曰。<a id="a-Qq"></a>猛火然铛煮佛喋。<a id="a-Qr"></a>师因事有颂曰。</p>
  <p id="aQs">才到洪山便垛根　　四平八面不言论</p>
  <p id="aQt">他家自有眠云志　　芦管横吹宇宙分</p>
  <p id="aQu">前隋州隋城山护国守澄禅师法嗣。</p>
  <p id="aQv">隋州龙居山智门寺守钦圆照大师。<a id="a-Qw"></a>僧问。<a id="a-Qx"></a>两镜相对为什么中间无像。<a id="a-Qy"></a>师曰。<a id="a-Qz"></a>自己亦须隐。<a id="a-R0"></a>曰镜破台亡时如何。<a id="a-R1"></a>师竖起拳。<a id="a-R2"></a>问如何是和尚家风。<a id="a-R3"></a>师曰。<a id="a-R4"></a>额上不帖牓。</p>
  <p id="aR5">隋城山护国知远演化大师(第二世住)僧问。<a id="a-R6"></a>举子入门时如何。<a id="a-R7"></a>师曰。<a id="a-R8"></a>缘情体物是作么生。<a id="a-R9"></a>问乾坤休驻意宇宙不留心时如何。<a id="a-RA"></a>师曰。<a id="a-RB"></a>总是战争收拾得。<a id="a-RC"></a>却因歌舞破除休。<a id="a-RD"></a>问直截根源佛所印。<a id="a-RE"></a>摘叶寻枝我不能。<a id="a-RF"></a>意旨如何。<a id="a-RG"></a>师曰。<a id="a-RH"></a>罢攀云树三秋果。<a id="a-RI"></a>休恋碧潭孤月轮。</p>
  <p id="aRJ">安州大安山能和尚崇教大师。<a id="a-RK"></a>僧问。<a id="a-RL"></a>师唱谁家曲宗风嗣阿谁。<a id="a-RM"></a>师曰。<a id="a-RN"></a>打起南山鼓唱起北山歌。<a id="a-RO"></a>问如何是三冬境。<a id="a-RP"></a>师曰。<a id="a-RQ"></a>千山添翠色万树锁银华。</p>
  <p id="aRR">颖州荐福院思禅师(曾住唐州天目山)僧问。<a id="a-RS"></a>古殿无佛时如何。<a id="a-RT"></a>师曰。<a id="a-RU"></a>梵音何来。<a id="a-RV"></a>又问。<a id="a-RW"></a>不假修证如何得成。<a id="a-RX"></a>师曰。<a id="a-RY"></a>修证即不成。</p>
  <p id="aRZ">潭州延寿和尚。<a id="a-Ra"></a>僧问。<a id="a-Rb"></a>师唱谁家曲宗风嗣阿谁。<a id="a-Rc"></a>师曰。<a id="a-Rd"></a>炀帝以汴水为荣。<a id="a-Re"></a>老僧以书湖池畔。</p>
  <p id="aRf">隋城山护国志朗圆明大师(第三世住)僧问。<a id="a-Rg"></a>师唱谁家曲宗风嗣阿谁。<a id="a-Rh"></a>师曰。<a id="a-Ri"></a>净果嫡子疏山之孙。<a id="a-Rj"></a>问如何是万法之根源。<a id="a-Rk"></a>师曰。<a id="a-Rl"></a>空中收不得护国不能该。</p>
  <p id="aRm">前蕲州乌牙山彦宾禅师法嗣。</p>
  <p id="aRn">安州大安山兴古禅师。<a id="a-Ro"></a>僧问。<a id="a-Rp"></a>亡僧迁化向什么处去也。<a id="a-Rq"></a>师曰。<a id="a-Rr"></a>昨夜三更月上峰。<a id="a-Rs"></a>问维摩寂默是说不是说。<a id="a-Rt"></a>师曰。<a id="a-Ru"></a>暗里石牛儿超然不出户。</p>
  <p id="aRv">蕲州乌牙山行朗禅师。<a id="a-Rw"></a>僧问未作人身已前作什么来。<a id="a-Rx"></a>师曰。<a id="a-Ry"></a>海上石牛歌三拍。<a id="a-Rz"></a>一条红线掌间分。<a id="a-S0"></a>问迦葉上行衣何人合得披。<a id="a-S1"></a>师曰。<a id="a-S2"></a>天然无相子不挂出尘衣。</p>
  <p id="aS3">前凤翔府青峰和尚法嗣。</p>
  <p id="aS4">西川灵龛和尚。<a id="a-S5"></a>僧问。<a id="a-S6"></a>如何是诸佛出身处。<a id="a-S7"></a>师曰。<a id="a-S8"></a>出处非干佛春来草自青。<a id="a-S9"></a>问碌碌地时如何。<a id="a-SA"></a>师曰。<a id="a-SB"></a>试进一步看。</p>
  <p id="aSC">京兆紫阁山端己禅师。<a id="a-SD"></a>僧问。<a id="a-SE"></a>四相俱尽立什么为真。<a id="a-SF"></a>师曰。<a id="a-SG"></a>尔什么处去来。<a id="a-SH"></a>问渭水正东流时如何。<a id="a-SI"></a>师曰。<a id="a-SJ"></a>从来无间断。</p>
  <p id="aSK">房州开山怀昼禅师。<a id="a-SL"></a>僧问。<a id="a-SM"></a>作何行业即得不违千圣。<a id="a-SN"></a>师曰。<a id="a-SO"></a>妙行无伦匹情玄体自殊。<a id="a-SP"></a>问有耳不临清水洗。<a id="a-SQ"></a>无心谁为白云幽。<a id="a-SR"></a>师曰。<a id="a-SS"></a>无木挂千金。<a id="a-ST"></a>曰挂后如何。<a id="a-SU"></a>师曰。<a id="a-SV"></a>杳杳人难辨。</p>
  <p id="aSW">幽州传法和尚。<a id="a-SX"></a>僧问。<a id="a-SY"></a>教意与祖意是同是别。<a id="a-SZ"></a>师曰。<a id="a-Sa"></a>华开金线秀古洞白云深。<a id="a-Sb"></a>问别人为什么徒弟多。<a id="a-Sc"></a>师为什么无徒弟。<a id="a-Sd"></a>师曰。<a id="a-Se"></a>海岛龙多隐茆茨凤不栖。</p>
  <p id="aSf">益州净众寺归信禅师。<a id="a-Sg"></a>僧问。<a id="a-Sh"></a>莲华未出水时如何。<a id="a-Si"></a>师曰。<a id="a-Sj"></a>菡萏满池流。<a id="a-Sk"></a>曰出水后如何。<a id="a-Sl"></a>师曰。<a id="a-Sm"></a>叶落不知秋。<a id="a-Sn"></a>问不假浮囊便登巨海时如何。<a id="a-So"></a>师曰。<a id="a-Sp"></a>红嘴飞超三界外。<a id="a-Sq"></a>绿毛也解道煎茶。</p>
  <p id="aSr">青峰山清免禅师(第二世住)僧问。<a id="a-Ss"></a>久酝蒲萄酒今日为谁开。<a id="a-St"></a>师曰。<a id="a-Su"></a>饮者方知。<a id="a-Sv"></a>问如何是祖师西来意。<a id="a-Sw"></a>师曰。<a id="a-Sx"></a>耨池无一滴四海自滔滔。</p>
 </body>
</html>