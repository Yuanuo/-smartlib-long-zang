<!doctype html>
<html id="z3IBX2V1ca" data-ver="1585">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第十九</h1>
  <p id="a2">吉州青原山行思禅师第六世之三四十二人 。</p>
  <p id="a3">福州雪峰义存禅师法嗣下四十二人 福州安国弘瑫禅师 襄州云盖山归本禅师 韶州林泉和尚 洛京南院和尚 越州洞岩可休禅师 定州法海院行周禅师 杭州龙井通禅师 漳州保福从展禅师 泉州睡龙道溥禅师 杭州龙兴寺宗靖禅师 福州南禅契璠禅师 越州越山师鼐禅师 南岳金轮可观禅师 泉州福清玄讷禅师 韶州云门文偃禅师 衢州南台仁禅师 泉州东禅和尚 余杭大钱山从袭禅师 福州永泰和尚 池州和龙山守讷禅师 建州梦笔和尚 福州古田极乐元俨禅师 福州芙蓉山如体禅师 洛京憩鹤山和尚 潭州沩山栖禅师 吉州潮山延宗禅师 益州普通山普明大师 惰州双泉梁家庵永禅师 漳州保福超悟禅师 太原孚上座 南岳惟劲禅师(已上三十一人见录) 台州十相审超禅师 江州庐山讷禅师 新罗国大无为禅师 潞州玄晖禅师 湖州清净和尚 益州永安雪峰和尚 卢仙德明禅师 抚州明水怀忠禅师 益州怀果禅师 杭州耳相行修禅师 嵩山安德禅师(已上一十一人无机缘语句不录)</p>
  <p id="a4">青原山行思禅师第六世之三。</p>
  <p id="a5">福州雪峰义存禅师法嗣下。</p>
  <p id="a6">福州安国院明真大师弘瑫。<a id="a-7"></a>泉州人也。<a id="a-8"></a>姓陈氏。<a id="a-9"></a>幼绝荤茹自誓出家。<a id="a-A"></a>于龙华寺东禅始圆戒体。<a id="a-B"></a>而造于雪峰雪峰观其少俊堪为法器。<a id="a-C"></a>乃导以本心信入过量。<a id="a-D"></a>复遍参禅苑获诸方三昧却回雪峰。<a id="a-E"></a>雪峰问。<a id="a-F"></a>什么处来。<a id="a-G"></a>曰江西来。<a id="a-H"></a>雪峰曰。<a id="a-I"></a>什么处见达磨。<a id="a-J"></a>曰分明向和尚道。<a id="a-K"></a>雪峰曰。<a id="a-L"></a>道什么。<a id="a-M"></a>曰什么处去来。<a id="a-N"></a>一日雪峰见师忽搊住曰。<a id="a-O"></a>尽乾坤是个解脱门。<a id="a-P"></a>把手教伊入不肯入。<a id="a-Q"></a>曰和尚怪弘瑫不得。<a id="a-R"></a>雪峰曰。<a id="a-S"></a>虽然如此争奈背后许多师僧何。<a id="a-T"></a>师因举国师碑文云。<a id="a-U"></a>得之于心伊兰作栴檀之树。<a id="a-V"></a>失之于旨甘露乃蒺[卄/梨]之园。<a id="a-W"></a>拈问僧曰。<a id="a-X"></a>一语须具得失两意。<a id="a-Y"></a>汝作么生道。<a id="a-Z"></a>僧举拳曰。<a id="a-a"></a>不可唤作拳头也。<a id="a-b"></a>师不肯。<a id="a-c"></a>亦举拳别云。<a id="a-d"></a>只为唤这个作拳头。<a id="a-e"></a>师受请止囷山毳徒臻集。<a id="a-f"></a>后闽帅向师道德。<a id="a-g"></a>命居安国寺大阐玄风。<a id="a-h"></a>徒余八百矣。<a id="a-i"></a>僧问。<a id="a-j"></a>如何是西来意。<a id="a-k"></a>师曰。<a id="a-l"></a>是即是莫错会。<a id="a-m"></a>问如何是第一句。<a id="a-n"></a>师曰。<a id="a-o"></a>问问。<a id="a-p"></a>问学人上来未尽其机请师尽机。<a id="a-q"></a>师良久。<a id="a-r"></a>僧礼拜。<a id="a-s"></a>师曰。<a id="a-t"></a>忽到别处人问汝作么生举。<a id="a-u"></a>曰终不敢错举。<a id="a-v"></a>师曰。<a id="a-w"></a>未出门已见笑具。<a id="a-x"></a>问如何是达磨传底心。<a id="a-y"></a>师曰。<a id="a-z"></a>素非后躅。<a id="a-10"></a>问如何是宗乘中事。<a id="a-11"></a>师曰。<a id="a-12"></a>不可为老兄散却众也。<a id="a-13"></a>问不落有无之机请师全道。<a id="a-14"></a>师曰。<a id="a-15"></a>汝试断看。<a id="a-16"></a>问如何是一毛头事。<a id="a-17"></a>师拈起袈裟。<a id="a-18"></a>僧曰。<a id="a-19"></a>乞师指示。<a id="a-1A"></a>师曰。<a id="a-1B"></a>抱璞不须频下泪。<a id="a-1C"></a>来朝更献楚王看。<a id="a-1D"></a>问寂寂无言时如何。<a id="a-1E"></a>师曰。<a id="a-1F"></a>更进一步。<a id="a-1G"></a>问凡有言句皆落因缘方便。<a id="a-1H"></a>不落因缘方便事如何。<a id="a-1I"></a>师曰。<a id="a-1J"></a>桔橰之士频逢。<a id="a-1K"></a>抱瓮之流罕遇。<a id="a-1L"></a>问向上一路千圣不传。<a id="a-1M"></a>未审和尚如何传。<a id="a-1N"></a>师曰。<a id="a-1O"></a>且留口吃饭着。<a id="a-1P"></a>问如何是高尚底人。<a id="a-1Q"></a>师曰。<a id="a-1R"></a>河滨无洗耳之叟。<a id="a-1S"></a>磻溪绝垂钓之人。<a id="a-1T"></a>问十二时中如何救得生死。<a id="a-1U"></a>师曰。<a id="a-1V"></a>执钵不须窥众乐。<a id="a-1W"></a>履冰何得步参差。<a id="a-1X"></a>问学人拟问宗乘。<a id="a-1Y"></a>师还许也无。<a id="a-1Z"></a>师曰。<a id="a-1a"></a>但问。<a id="a-1b"></a>僧拟问。<a id="a-1c"></a>师乃喝出。<a id="a-1d"></a>问目前生死如何免得。<a id="a-1e"></a>师曰。<a id="a-1f"></a>把将生死来。<a id="a-1g"></a>问知有底人为什么道不得。<a id="a-1h"></a>师曰。<a id="a-1i"></a>汝爷名什么。<a id="a-1j"></a>问如何是活人之剑。<a id="a-1k"></a>师曰。<a id="a-1l"></a>不敢瞎却汝。<a id="a-1m"></a>曰如何是杀人之刀。<a id="a-1n"></a>师曰。<a id="a-1o"></a>只这个是。<a id="a-1p"></a>问不犯锋铓如何知音。<a id="a-1q"></a>师曰。<a id="a-1r"></a>驴年去。<a id="a-1s"></a>问苦涩处乞师一言。<a id="a-1t"></a>师曰。<a id="a-1u"></a>可杀沉吟。<a id="a-1v"></a>曰为什么如此师曰。<a id="a-1w"></a>也须相悉好。<a id="a-1x"></a>问常居正位底人还消得人天供养否。<a id="a-1y"></a>师曰。<a id="a-1z"></a>消不得。<a id="a-20"></a>曰为什么消不得。<a id="a-21"></a>师曰。<a id="a-22"></a>是什么心行。<a id="a-23"></a>曰什么人消得。<a id="a-24"></a>师曰。<a id="a-25"></a>着衣吃饭底消得。<a id="a-26"></a>师举。<a id="a-27"></a>棱和尚住招庆时。<a id="a-28"></a>在法堂东角立谓僧曰。<a id="a-29"></a>这里好致一问。<a id="a-2A"></a>僧便问。<a id="a-2B"></a>和尚为何不居正位。<a id="a-2C"></a>棱曰。<a id="a-2D"></a>为汝恁么来。<a id="a-2E"></a>曰即今作么生。<a id="a-2F"></a>棱曰。<a id="a-2G"></a>用汝眼作么。<a id="a-2H"></a>师举毕乃曰。<a id="a-2I"></a>他家恁么问别是个道理。<a id="a-2J"></a>如今作么生道。<a id="a-2K"></a>后安国曰恁么即大众一时散去得也。<a id="a-2L"></a>师亦自代曰。<a id="a-2M"></a>恁么即大众一时礼拜。</p>
  <p id="a2N">襄州云盖山双泉院归本禅师(亦曰西双泉。<a id="a-2O"></a>以隋州有东双泉故也)京兆府人也。<a id="a-2P"></a>幼出家。<a id="a-2Q"></a>十六纳戒念法华经。<a id="a-2R"></a>初礼雪峰。<a id="a-2S"></a>雪峰下禅床跨背而坐。<a id="a-2T"></a>师于是省觉。<a id="a-2U"></a>僧问。<a id="a-2V"></a>如何是双泉。<a id="a-2W"></a>师曰可惜一双眉。<a id="a-2X"></a>曰学人不会。<a id="a-2Y"></a>师曰。<a id="a-2Z"></a>不曾烦禹力湍流事不知。<a id="a-2a"></a>问如何是西来的的意。<a id="a-2b"></a>师乃搊住。<a id="a-2c"></a>其僧变色。<a id="a-2d"></a>师曰。<a id="a-2e"></a>我这里无这个。<a id="a-2f"></a>师手指纤长特异于人。<a id="a-2g"></a>号手相大师。</p>
  <p id="a2h">韶州林泉和尚(先住巘山)僧问。<a id="a-2i"></a>如何是尘。<a id="a-2j"></a>师曰。<a id="a-2k"></a>不觉成丘山。<a id="a-2l"></a>师谒白云慈光大师辞出。<a id="a-2m"></a>白云门送扶师下阶曰。<a id="a-2n"></a>款款莫教跶倒。<a id="a-2o"></a>师曰。<a id="a-2p"></a>忽然跶倒又作么生。<a id="a-2q"></a>白云曰。<a id="a-2r"></a>更不用扶也。<a id="a-2s"></a>师大笑而退。</p>
  <p id="a2t">洛京南院和尚。<a id="a-2u"></a>问如何是法法不生。<a id="a-2v"></a>师曰。<a id="a-2w"></a>生也。<a id="a-2x"></a>有儒士博览古今。<a id="a-2y"></a>时人呼为张百会。<a id="a-2z"></a>一日来谒师。<a id="a-30"></a>师曰。<a id="a-31"></a>莫是张百会么。<a id="a-32"></a>曰不敢。<a id="a-33"></a>师以手于空画一画曰。<a id="a-34"></a>会么。<a id="a-35"></a>曰不会。<a id="a-36"></a>师曰一尚不会。<a id="a-37"></a>什么处得百会来。</p>
  <p id="a38">越州洞岩可休禅师。<a id="a-39"></a>问如何是洞岩正主。<a id="a-3A"></a>师曰。<a id="a-3B"></a>开着。<a id="a-3C"></a>问如何是和尚亲切为人处。<a id="a-3D"></a>师曰。<a id="a-3E"></a>大海不宿尸。<a id="a-3F"></a>问如何是向上一路。<a id="a-3G"></a>师举衣领示之。<a id="a-3H"></a>问学人远来请师方便。<a id="a-3I"></a>师曰。<a id="a-3J"></a>方便了也。</p>
  <p id="a3K">定州法海院行周禅师。<a id="a-3L"></a>问风恬浪静时如何。<a id="a-3M"></a>师曰。<a id="a-3N"></a>吹倒南墙。<a id="a-3O"></a>问如何是道中宝。<a id="a-3P"></a>师曰。<a id="a-3Q"></a>不露光。<a id="a-3R"></a>曰莫便是否。<a id="a-3S"></a>师曰。<a id="a-3T"></a>是即露也。</p>
  <p id="a3U">杭州龙井通禅师。<a id="a-3V"></a>处栖上座问。<a id="a-3W"></a>如何是龙井龙。<a id="a-3X"></a>师曰。<a id="a-3Y"></a>意气天然别。<a id="a-3Z"></a>神笔画不成。<a id="a-3a"></a>曰为什么画不成。<a id="a-3b"></a>师曰。<a id="a-3c"></a>出群不戴角不与类中同。<a id="a-3d"></a>曰还解行雨也无。<a id="a-3e"></a>师曰。<a id="a-3f"></a>普润无边际处处皆结粒。<a id="a-3g"></a>曰还有宗门中事也无。<a id="a-3h"></a>师曰有。<a id="a-3i"></a>曰如何是宗门中事。<a id="a-3j"></a>师曰从来无形段应物不曾亏。<a id="a-3k"></a>问如何是吹毛剑。<a id="a-3l"></a>师曰。<a id="a-3m"></a>拽出死尸着。</p>
  <p id="a3n">漳州保福院从展禅师福州人也。<a id="a-3o"></a>姓陈氏。<a id="a-3p"></a>年十五礼雪峰为受业师。<a id="a-3q"></a>十八本州大中寺具戒。<a id="a-3r"></a>游吴楚间。<a id="a-3s"></a>后归执侍雪峰。<a id="a-3t"></a>一日忽召曰。<a id="a-3u"></a>还会么。<a id="a-3v"></a>师欲近前。<a id="a-3w"></a>雪峰以杖拄之。<a id="a-3x"></a>师当下知归。<a id="a-3y"></a>作礼而退。<a id="a-3z"></a>又常以古今方便询于长庆棱和尚。<a id="a-40"></a>棱深许之。<a id="a-41"></a>长庆棱和尚有时云。<a id="a-42"></a>宁说阿罗汉有三毒。<a id="a-43"></a>不说如来有二种语。<a id="a-44"></a>不道如来无语。<a id="a-45"></a>只是无二种语。<a id="a-46"></a>师曰。<a id="a-47"></a>作么生是如来语。<a id="a-48"></a>曰聋人争得闻。<a id="a-49"></a>师曰。<a id="a-4A"></a>情知和尚向第二头道。<a id="a-4B"></a>长庆却问。<a id="a-4C"></a>作么生是如来语。<a id="a-4D"></a>师曰。<a id="a-4E"></a>吃茶去(云居锡云。<a id="a-4F"></a>什么处是长庆向第二头道处)因举。<a id="a-4G"></a>盘山云。<a id="a-4H"></a>光境俱亡复是何物。<a id="a-4I"></a>洞山云。<a id="a-4J"></a>光境未亡复是何物。<a id="a-4K"></a>师曰。<a id="a-4L"></a>据此二尊者商量犹未得剿绝。<a id="a-4M"></a>乃问长庆。<a id="a-4N"></a>如今作么生道得剿绝。<a id="a-4O"></a>长庆良久。<a id="a-4P"></a>师曰。<a id="a-4Q"></a>情知和尚向山鬼窟里作活计。<a id="a-4R"></a>长庆却问。<a id="a-4S"></a>作么生。<a id="a-4T"></a>师曰。<a id="a-4U"></a>两手扶犁水过膝。<a id="a-4V"></a>一日长庆问。<a id="a-4W"></a>见色便见心。<a id="a-4X"></a>还见船子么。<a id="a-4Y"></a>师曰见。<a id="a-4Z"></a>曰船子且置。<a id="a-4a"></a>作么生是心。<a id="a-4b"></a>师却指船子(归宗柔别云。<a id="a-4c"></a>和尚只解问人)雪峰谓众曰。<a id="a-4d"></a>诸上座。<a id="a-4e"></a>到望州亭与上座相见了。<a id="a-4f"></a>到乌石岭与上座相见了。<a id="a-4g"></a>到僧堂前与上座相见了。<a id="a-4h"></a>师举问鹅湖曰。<a id="a-4i"></a>僧堂前相见即且置只如望州亭乌石岭什么处是相见。<a id="a-4j"></a>鹅湖骤步入方丈。<a id="a-4k"></a>师归僧堂(东禅齐云。<a id="a-4l"></a>此二尊宿会处是相见不相见。<a id="a-4m"></a>试断看)梁贞明四年丁丑岁漳州刺史王公钦承道誉创保福禅苑迎请居之。<a id="a-4n"></a>开堂日王公礼跪三请。<a id="a-4o"></a>躬自扶掖升堂。<a id="a-4p"></a>师曰。<a id="a-4q"></a>须起个笑端作么。<a id="a-4r"></a>然虽如此再三不容推免。<a id="a-4s"></a>诸仁者。<a id="a-4t"></a>还识么。<a id="a-4u"></a>若识得便与古佛齐肩。<a id="a-4v"></a>时有僧出方礼拜。<a id="a-4w"></a>师曰。<a id="a-4x"></a>晴干不肯去要待雨淋头。<a id="a-4y"></a>僧乃申问曰。<a id="a-4z"></a>郡守崇建精舍大阐真风。<a id="a-50"></a>便请和尚举扬宗教。<a id="a-51"></a>师曰。<a id="a-52"></a>还会么。<a id="a-53"></a>曰恁么即群生有赖也。<a id="a-54"></a>师曰。<a id="a-55"></a>莫把那不净涂污人好。<a id="a-56"></a>僧出礼拜。<a id="a-57"></a>师曰。<a id="a-58"></a>大德好与么莫覆却船子。<a id="a-59"></a>问泯默将何为则。<a id="a-5A"></a>师曰。<a id="a-5B"></a>落在什么处。<a id="a-5C"></a>曰不会。<a id="a-5D"></a>师曰。<a id="a-5E"></a>[目*業](五合切)睡汉出去。<a id="a-5F"></a>师见一僧乃以杖子打露拄。<a id="a-5G"></a>又打其僧头。<a id="a-5H"></a>僧作痛声。<a id="a-5I"></a>师曰。<a id="a-5J"></a>那个为什么不痛。<a id="a-5K"></a>僧无对(玄觉代云。<a id="a-5L"></a>贪行拄杖)问摩腾入汉一藏分明。<a id="a-5M"></a>达磨西来将何指示。<a id="a-5N"></a>师曰。<a id="a-5O"></a>上座行脚事作么生。<a id="a-5P"></a>曰不会。<a id="a-5Q"></a>师曰。<a id="a-5R"></a>不会会取好。<a id="a-5S"></a>莫傍家取人处分。<a id="a-5T"></a>若是久在丛林。<a id="a-5U"></a>粗委些子远近。<a id="a-5V"></a>可以随处任真。<a id="a-5W"></a>其有初心后学未知次序。<a id="a-5X"></a>山僧所以不惜口业。<a id="a-5Y"></a>向汝道尘劫来事。<a id="a-5Z"></a>只在如今还会么。<a id="a-5a"></a>然佛法付嘱国王大臣郡守。<a id="a-5b"></a>昔同佛会今方如是。<a id="a-5c"></a>若是福禄荣贵则且不论。<a id="a-5d"></a>只如当时受佛付嘱底事。<a id="a-5e"></a>还记得么。<a id="a-5f"></a>若识得便与千圣齐肩。<a id="a-5g"></a>傥未识得直须谛信。<a id="a-5h"></a>此事不从人得。<a id="a-5i"></a>自己亦非言多。<a id="a-5j"></a>去道转远。<a id="a-5k"></a>直道言语道断心行处灭。<a id="a-5l"></a>犹未是在。<a id="a-5m"></a>久立珍重。<a id="a-5n"></a>异日上堂大众云集。<a id="a-5o"></a>师曰。<a id="a-5p"></a>有人从佛殿后过见是张三李四。<a id="a-5q"></a>从佛殿前过为什么不见。<a id="a-5r"></a>且道佛法利害在什么处。<a id="a-5s"></a>僧曰。<a id="a-5t"></a>为有一分粗境所以不见。<a id="a-5u"></a>师乃叱之。<a id="a-5v"></a>自代曰。<a id="a-5w"></a>若是佛殿即不见。<a id="a-5x"></a>僧曰。<a id="a-5y"></a>不是佛殿还可见否。<a id="a-5z"></a>师曰。<a id="a-60"></a>不是佛殿见什么。<a id="a-61"></a>问十二时中如何据验。<a id="a-62"></a>师曰。<a id="a-63"></a>恰好据验。<a id="a-64"></a>曰学人为什么不见。<a id="a-65"></a>师曰。<a id="a-66"></a>不可更掜目去也。<a id="a-67"></a>问主伴重重极十方而齐唱。<a id="a-68"></a>如何是极十方而齐唱。<a id="a-69"></a>师曰。<a id="a-6A"></a>汝何不教别人问。<a id="a-6B"></a>问因言辩意时如何。<a id="a-6C"></a>师曰。<a id="a-6D"></a>因什么言。<a id="a-6E"></a>僧低头良久。<a id="a-6F"></a>师曰。<a id="a-6G"></a>击电之机徒劳伫思。<a id="a-6H"></a>问欲入无为海须乘般若船。<a id="a-6I"></a>如何是般若船。<a id="a-6J"></a>师曰。<a id="a-6K"></a>便请。<a id="a-6L"></a>曰便恁么进去时如何。<a id="a-6M"></a>师曰。<a id="a-6N"></a>也是涅槃堂里汉。<a id="a-6O"></a>师见僧吃饭乃托钵曰。<a id="a-6P"></a>家常。<a id="a-6Q"></a>僧曰。<a id="a-6R"></a>和尚是什么心行。<a id="a-6S"></a>有尼到参。<a id="a-6T"></a>师曰。<a id="a-6U"></a>阿谁。<a id="a-6V"></a>侍者报曰。<a id="a-6W"></a>觉师姑。<a id="a-6X"></a>师曰。<a id="a-6Y"></a>既是觉师姑用来作么。<a id="a-6Z"></a>尼曰。<a id="a-6a"></a>仁义道中即不无。<a id="a-6b"></a>师自别云。<a id="a-6c"></a>和尚是什么心行(玄觉因举。<a id="a-6d"></a>法眼见僧担土。<a id="a-6e"></a>乃以一块土放担上云。<a id="a-6f"></a>吾助汝。<a id="a-6g"></a>僧云。<a id="a-6h"></a>谢和尚慈悲。<a id="a-6i"></a>法眼不肯。<a id="a-6j"></a>有一僧别云。<a id="a-6k"></a>和尚是什么心行。<a id="a-6l"></a>法眼便休。<a id="a-6m"></a>玄觉征云。<a id="a-6n"></a>此三则语一般别有道理。<a id="a-6o"></a>什么处是心行处)闽帅遣使送朱记到。<a id="a-6p"></a>师上堂曰。<a id="a-6q"></a>去即印住住即印破。<a id="a-6r"></a>僧曰。<a id="a-6s"></a>不去不住用印奚为。<a id="a-6t"></a>师乃打之。<a id="a-6u"></a>僧曰。<a id="a-6v"></a>恁么即山鬼窟里全因今日也。<a id="a-6w"></a>师默而已(玄觉云。<a id="a-6x"></a>什么处是山鬼窟。<a id="a-6y"></a>丛林中道住在不去不住处。<a id="a-6z"></a>便是山鬼窟。<a id="a-70"></a>所以打破。<a id="a-71"></a>如此商量正是鬼窟。<a id="a-72"></a>且道。<a id="a-73"></a>保福打伊意作么生)师问僧。<a id="a-74"></a>什么处来。<a id="a-75"></a>曰江西。<a id="a-76"></a>师曰。<a id="a-77"></a>学得底那。<a id="a-78"></a>曰拈不出。<a id="a-79"></a>师曰。<a id="a-7A"></a>作么生(法眼别云。<a id="a-7B"></a>谩语)僧无对。<a id="a-7C"></a>师举洞山真赞云。<a id="a-7D"></a>徒观纸与墨不是山中人。<a id="a-7E"></a>僧问。<a id="a-7F"></a>如何是山中人。<a id="a-7G"></a>师曰。<a id="a-7H"></a>汝试貌掠看。<a id="a-7I"></a>曰若不黠儿几成貌掠。<a id="a-7J"></a>师曰。<a id="a-7K"></a>汝是黠儿。<a id="a-7L"></a>曰和尚是什么心行。<a id="a-7M"></a>师曰。<a id="a-7N"></a>来言不丰。<a id="a-7O"></a>师见僧数钱乃展手曰。<a id="a-7P"></a>乞我一钱。<a id="a-7Q"></a>曰和尚因何到恁么地。<a id="a-7R"></a>师曰。<a id="a-7S"></a>我到恁么地。<a id="a-7T"></a>曰若到恁么地将取一文去。<a id="a-7U"></a>师曰。<a id="a-7V"></a>汝为何到恁么地。<a id="a-7W"></a>师问僧什么处来。<a id="a-7X"></a>曰江西观音。<a id="a-7Y"></a>师曰。<a id="a-7Z"></a>还见观音么。<a id="a-7a"></a>曰见。<a id="a-7b"></a>师曰。<a id="a-7c"></a>左边见右边见。<a id="a-7d"></a>曰见时不历左右(法眼别云如和尚见)问如何是入火不烧入水不溺。<a id="a-7e"></a>师曰。<a id="a-7f"></a>若是水火即被烧溺。<a id="a-7g"></a>师问饭头。<a id="a-7h"></a>镬阔多少。<a id="a-7i"></a>曰和尚试量看。<a id="a-7j"></a>师以手作量势。<a id="a-7k"></a>曰。<a id="a-7l"></a>和尚莫谩某甲。<a id="a-7m"></a>师曰。<a id="a-7n"></a>却是汝谩我。<a id="a-7o"></a>问欲达无生路应须识本源。<a id="a-7p"></a>如何是本源。<a id="a-7q"></a>师良久却问侍者。<a id="a-7r"></a>适来僧问什么。<a id="a-7s"></a>其僧再举。<a id="a-7t"></a>师乃喝出。<a id="a-7u"></a>曰我不患聋。<a id="a-7v"></a>问学人近入丛林乞师全示入路。<a id="a-7w"></a>师曰。<a id="a-7x"></a>若教全示我却礼拜汝。<a id="a-7y"></a>师见一僧乃曰。<a id="a-7z"></a>汝作什么业来得恁么长大。<a id="a-80"></a>曰和尚短多少。<a id="a-81"></a>师蹲身作短势。<a id="a-82"></a>僧曰。<a id="a-83"></a>和尚莫谩人好。<a id="a-84"></a>师曰。<a id="a-85"></a>却是汝谩我。<a id="a-86"></a>师令侍者屈隆寿长老云。<a id="a-87"></a>但独自来莫将侍者来。<a id="a-88"></a>寿曰。<a id="a-89"></a>不许将来争解离得。<a id="a-8A"></a>师曰。<a id="a-8B"></a>大杀恩爱。<a id="a-8C"></a>寿无对。<a id="a-8D"></a>师自代曰。<a id="a-8E"></a>更谢和尚上足传示。<a id="a-8F"></a>师住保福仅一纪。<a id="a-8G"></a>学众常不下七百。<a id="a-8H"></a>其接机利物不可备录。<a id="a-8I"></a>闽帅礼重为奏命服。<a id="a-8J"></a>唐天成三年戊子示有微疾。<a id="a-8K"></a>僧入丈室问讯。<a id="a-8L"></a>师谓之曰。<a id="a-8M"></a>吾与汝相识年深。<a id="a-8N"></a>有何方术相救。<a id="a-8O"></a>僧曰。<a id="a-8P"></a>方术甚有。<a id="a-8Q"></a>闻说和尚不解忌口(法灯别云。<a id="a-8R"></a>和尚解忌口么)又谓众曰。<a id="a-8S"></a>吾旬日来气力困劣别无他。<a id="a-8T"></a>只是时至。<a id="a-8U"></a>僧问。<a id="a-8V"></a>时既至矣。<a id="a-8W"></a>师去即是住即是。<a id="a-8X"></a>师曰道。<a id="a-8Y"></a>曰恁么即某甲不敢造次。<a id="a-8Z"></a>师曰。<a id="a-8a"></a>失钱遭罪。<a id="a-8b"></a>言讫跏趺告寂。<a id="a-8c"></a>即三月二十一日也。</p>
  <p id="a8d">泉州睡龙山道溥号弘教大师。<a id="a-8e"></a>福州福唐人也。<a id="a-8f"></a>姓郑氏。<a id="a-8g"></a>宝林院受业。<a id="a-8h"></a>自雪峰印心住五峰。<a id="a-8i"></a>上堂曰。<a id="a-8j"></a>莫道空山无秖待。<a id="a-8k"></a>便归方丈。<a id="a-8l"></a>僧问。<a id="a-8m"></a>凡有言句不出大千顶。<a id="a-8n"></a>未审顶外事如何。<a id="a-8o"></a>师曰。<a id="a-8p"></a>凡有言句不是大千顶。<a id="a-8q"></a>曰如何是大千顶。<a id="a-8r"></a>师曰。<a id="a-8s"></a>摩醯首罗天犹是小千界。<a id="a-8t"></a>问初心后学近入丛林方便门中乞师指示。<a id="a-8u"></a>师敲门枋。<a id="a-8v"></a>僧曰。<a id="a-8w"></a>向上还有事也无。<a id="a-8x"></a>师曰有。<a id="a-8y"></a>曰如何是向上事。<a id="a-8z"></a>师再敲门枋。</p>
  <p id="a90">杭州龙兴宗靖禅师台州人也。<a id="a-91"></a>初参雪峰密承宗印。<a id="a-92"></a>乃自誓充饭头服劳逾十载。<a id="a-93"></a>尝于众堂中袒一膊钉帘。<a id="a-94"></a>雪峰睹而记曰。<a id="a-95"></a>汝向后住持有千僧。<a id="a-96"></a>其中无一人衲子也。<a id="a-97"></a>师悔过辞归故乡住六通院。<a id="a-98"></a>钱王命居龙兴寺。<a id="a-99"></a>有众千余唯三学讲诵之徒。<a id="a-9A"></a>果如雪峰所志。<a id="a-9B"></a>周广顺初年八十一。<a id="a-9C"></a>钱王请于寺之大殿演无上乘。<a id="a-9D"></a>黑白骈拥。<a id="a-9E"></a>僧问。<a id="a-9F"></a>如何是六通奇特之唱。<a id="a-9G"></a>师曰。<a id="a-9H"></a>天下举去。<a id="a-9I"></a>问如何是六通家风。<a id="a-9J"></a>师曰。<a id="a-9K"></a>一条布衲一斤有余。<a id="a-9L"></a>僧问。<a id="a-9M"></a>如何是学人进前一路。<a id="a-9N"></a>师曰。<a id="a-9O"></a>谁敢谩汝。<a id="a-9P"></a>曰岂无方便。<a id="a-9Q"></a>师曰。<a id="a-9R"></a>早是屈抑也。<a id="a-9S"></a>问如何是和尚家风。<a id="a-9T"></a>师曰。<a id="a-9U"></a>早朝粥斋时饭。<a id="a-9V"></a>曰更请和尚道。<a id="a-9W"></a>师曰。<a id="a-9X"></a>老僧困。<a id="a-9Y"></a>曰毕竟作么生。<a id="a-9Z"></a>师大笑而已。<a id="a-9a"></a>钱王特加礼重屡延入府。<a id="a-9b"></a>以始住院署六通大师。<a id="a-9c"></a>显德元年甲寅季冬月示灭。<a id="a-9d"></a>寿八十四。<a id="a-9e"></a>塔于大慈山。</p>
  <p id="a9f">福州南禅契璠禅师上堂曰。<a id="a-9g"></a>若是名言妙句诸方总道了也。<a id="a-9h"></a>今日众中还有超第一义者。<a id="a-9i"></a>致得一句么。<a id="a-9j"></a>若有即不孤负于人。<a id="a-9k"></a>时有僧问。<a id="a-9l"></a>如何是第一义。<a id="a-9m"></a>师曰。<a id="a-9n"></a>何不问第一义。<a id="a-9o"></a>曰见问。<a id="a-9p"></a>师曰。<a id="a-9q"></a>已落第二义也。<a id="a-9r"></a>问古佛曲调请师和。<a id="a-9s"></a>师曰。<a id="a-9t"></a>我不和汝杂乱底。<a id="a-9u"></a>曰未审为什么人和。<a id="a-9v"></a>师曰。<a id="a-9w"></a>什么处去来。</p>
  <p id="a9x">越州诸暨县越山师鼐号鉴真禅师。<a id="a-9y"></a>初参雪峰而染指。<a id="a-9z"></a>后因闽王请于清风楼斋。<a id="a-A0"></a>坐久。<a id="a-A1"></a>举目忽睹日光。<a id="a-A2"></a>豁然顿晓。<a id="a-A3"></a>而有偈曰。</p>
  <p id="aA4">清风楼上赴官斋　　此日平生眼豁开</p>
  <p id="aA5">方知普通年远事　　不从葱岭路将来</p>
  <p id="aA6">归呈雪峰。<a id="a-A7"></a>雪峰然之。<a id="a-A8"></a>僧问。<a id="a-A9"></a>如何是佛身。<a id="a-AA"></a>师曰。<a id="a-AB"></a>汝问那个佛身。<a id="a-AC"></a>曰释伽佛身。<a id="a-AD"></a>师曰。<a id="a-AE"></a>舌覆三千界。<a id="a-AF"></a>师临终时集众。<a id="a-AG"></a>示一偈曰。</p>
  <p id="aAH">眼光随色尽　　耳识逐声消</p>
  <p id="aAI">还源无别旨　　今日与明朝</p>
  <p id="aAJ">偈毕跏趺而逝。</p>
  <p id="aAK">南岳金轮可观禅师福州福唐人也。<a id="a-AL"></a>姓苏氏。<a id="a-AM"></a>依石佛寺齐合禅师披剃戒度既圆。<a id="a-AN"></a>便参雪峰。<a id="a-AO"></a>雪峰曰。<a id="a-AP"></a>近前。<a id="a-AQ"></a>师方近前作礼。<a id="a-AR"></a>雪峰举足蹋之。<a id="a-AS"></a>师忽然冥契。<a id="a-AT"></a>师事十二载。<a id="a-AU"></a>复历丛林止南岳法轮峰。<a id="a-AV"></a>师上堂谓众曰。<a id="a-AW"></a>我在雪峰遭他一蹋。<a id="a-AX"></a>直至如今眼不开。<a id="a-AY"></a>不知是何境界。<a id="a-AZ"></a>僧问。<a id="a-Aa"></a>如何是西来意。<a id="a-Ab"></a>师曰。<a id="a-Ac"></a>不是。<a id="a-Ad"></a>大众夜参后下堂。<a id="a-Ae"></a>师召曰大众。<a id="a-Af"></a>众回首。<a id="a-Ag"></a>师曰。<a id="a-Ah"></a>看月。<a id="a-Ai"></a>大众看月。<a id="a-Aj"></a>师曰月似弯弓少雨多风。<a id="a-Ak"></a>众无对。<a id="a-Al"></a>问古人道。<a id="a-Am"></a>毗卢有师法身有主。<a id="a-An"></a>如何是毗卢师法身主。<a id="a-Ao"></a>师曰。<a id="a-Ap"></a>不可床上安床。<a id="a-Aq"></a>问如何是日用事。<a id="a-Ar"></a>师拊掌三下。<a id="a-As"></a>僧曰。<a id="a-At"></a>学人未领此意。<a id="a-Au"></a>师曰。<a id="a-Av"></a>更待什么。<a id="a-Aw"></a>问从上宗乘如何为人。<a id="a-Ax"></a>师曰。<a id="a-Ay"></a>我今日未吃茶。<a id="a-Az"></a>曰请师指示。<a id="a-B0"></a>师曰。<a id="a-B1"></a>过也。<a id="a-B2"></a>问正则不问请师傍指。<a id="a-B3"></a>师曰。<a id="a-B4"></a>抱取猫儿去。<a id="a-B5"></a>师问僧。<a id="a-B6"></a>什么处来。<a id="a-B7"></a>曰华光。<a id="a-B8"></a>师即托出闭门。<a id="a-B9"></a>僧无对。<a id="a-BA"></a>问路逢达道人不将语默对未审将何对。<a id="a-BB"></a>师曰。<a id="a-BC"></a>咄出去。<a id="a-BD"></a>师问僧。<a id="a-BE"></a>作么生是觌面事。<a id="a-BF"></a>曰请师鉴。<a id="a-BG"></a>师曰。<a id="a-BH"></a>恁么道还当么。<a id="a-BI"></a>曰故为即不可。<a id="a-BJ"></a>师曰。<a id="a-BK"></a>别是一着。<a id="a-BL"></a>问如何是灵源一路。<a id="a-BM"></a>师曰。<a id="a-BN"></a>蹋过作么。<a id="a-BO"></a>雪峰院主有书来招师曰。<a id="a-BP"></a>山头和尚年尊也长老何不再入岭一转。<a id="a-BQ"></a>师回书曰。<a id="a-BR"></a>待山头和尚别有见解即入岭。<a id="a-BS"></a>有僧问。<a id="a-BT"></a>如何是雪峰见解。<a id="a-BU"></a>师曰。<a id="a-BV"></a>我也惊。</p>
  <p id="aBW">泉州福清院玄讷禅师高丽人也。<a id="a-BX"></a>初住福清道场传象骨之灯。<a id="a-BY"></a>学者归慕。<a id="a-BZ"></a>泉守王公问。<a id="a-Ba"></a>如何是宗乘中事。<a id="a-Bb"></a>师叱之。<a id="a-Bc"></a>僧问。<a id="a-Bd"></a>如何是触目菩提。<a id="a-Be"></a>师曰。<a id="a-Bf"></a>阇梨失却半年粮。<a id="a-Bg"></a>曰为什么失却半年粮。<a id="a-Bh"></a>师曰。<a id="a-Bi"></a>只为图他一斗米。<a id="a-Bj"></a>问如何是清净法身。<a id="a-Bk"></a>师曰。<a id="a-Bl"></a>虾蟆曲蟮。<a id="a-Bm"></a>问教云。<a id="a-Bn"></a>唯一坚密身一切尘中现。<a id="a-Bo"></a>如何是坚密身。<a id="a-Bp"></a>师曰。<a id="a-Bq"></a>驴马猫儿。<a id="a-Br"></a>曰乞师指示。<a id="a-Bs"></a>师曰。<a id="a-Bt"></a>驴马也不会。<a id="a-Bu"></a>问如何是物物上辨明。<a id="a-Bv"></a>师展一足示之。<a id="a-Bw"></a>师住福清三十年。<a id="a-Bx"></a>大阐玄风终于本山。</p>
  <p id="aBy">韶州云门山文偃禅师。<a id="a-Bz"></a>姑苏嘉兴人也。<a id="a-C0"></a>姓张氏。<a id="a-C1"></a>初参睦州陈尊宿发明大旨。<a id="a-C2"></a>后造雪峰而益资玄要。<a id="a-C3"></a>因藏器混众。<a id="a-C4"></a>于韶州灵树敏禅师法席居第一座。<a id="a-C5"></a>敏将灭度遗书于广主。<a id="a-C6"></a>请接踵住持。<a id="a-C7"></a>师不忘本以雪峰为师。<a id="a-C8"></a>开堂日广主亲临曰。<a id="a-C9"></a>弟子请益。<a id="a-CA"></a>师曰。<a id="a-CB"></a>目前无异路(法眼别云。<a id="a-CC"></a>不可无益于人)师云。<a id="a-CD"></a>莫道今日谩诸人好抑不得。<a id="a-CE"></a>已向诸人道这里作一场狼藉。<a id="a-CF"></a>忽遇明眼人见谓之一场笑具。<a id="a-CG"></a>如今亦不能避得也。<a id="a-CH"></a>且问尔诸人。<a id="a-CI"></a>从上来有什么事。<a id="a-CJ"></a>欠少什么。<a id="a-CK"></a>向尔道无事亦是谩尔也。<a id="a-CL"></a>须到遮田地始得。<a id="a-CM"></a>亦莫趁口头乱问。<a id="a-CN"></a>自己心里黑漫漫地。<a id="a-CO"></a>明朝后日大有事在。<a id="a-CP"></a>尔若是根性迟回。<a id="a-CQ"></a>且向古人建化门庭东觑西觑看。<a id="a-CR"></a>是个什么道理。<a id="a-CS"></a>汝欲得会么。<a id="a-CT"></a>都缘是汝自家无量劫来妄想浓厚。<a id="a-CU"></a>一期闻人说着便生疑心。<a id="a-CV"></a>问佛问祖。<a id="a-CW"></a>向上向下求觅解会。<a id="a-CX"></a>转没交涉。<a id="a-CY"></a>拟心即差。<a id="a-CZ"></a>况复有言。<a id="a-Ca"></a>莫是不拟心么。<a id="a-Cb"></a>更有什么事。<a id="a-Cc"></a>珍重。<a id="a-Cd"></a>师上堂云。<a id="a-Ce"></a>我事不获已。<a id="a-Cf"></a>向尔诸人道直下无事。<a id="a-Cg"></a>早是相埋没了也。<a id="a-Ch"></a>尔诸人更拟进步。<a id="a-Ci"></a>向前寻言逐句求觅解会。<a id="a-Cj"></a>千差万巧广设问难。<a id="a-Ck"></a>只是赢得一场口滑。<a id="a-Cl"></a>去道转远有什么休歇时。<a id="a-Cm"></a>此个事若在言语上。<a id="a-Cn"></a>三乘十二分教岂是无言语。<a id="a-Co"></a>因什么更道教外别传。<a id="a-Cp"></a>若从学解机智得。<a id="a-Cq"></a>只如十地圣人说法如云如雨。<a id="a-Cr"></a>犹被呵责。<a id="a-Cs"></a>见性如隔罗縠。<a id="a-Ct"></a>以此故知。<a id="a-Cu"></a>一切有心天地悬殊。<a id="a-Cv"></a>虽然如此若是得底人。<a id="a-Cw"></a>道火不可烧。<a id="a-Cx"></a>口终日说事不曾挂着唇齿。<a id="a-Cy"></a>未曾道着一字。<a id="a-Cz"></a>终日着衣吃饭。<a id="a-D0"></a>未尝触一粒米挂一缕线。<a id="a-D1"></a>虽然如此犹是门庭之说也。<a id="a-D2"></a>须实得恁么始得。<a id="a-D3"></a>若约衲僧门下。<a id="a-D4"></a>句里呈机徒劳伫思。<a id="a-D5"></a>直饶一句下承当得。<a id="a-D6"></a>犹是瞌睡汉。<a id="a-D7"></a>师云。<a id="a-D8"></a>三乘十二分教横说竖说。<a id="a-D9"></a>天下老和尚纵横十字说。<a id="a-DA"></a>与我捻针锋许说底道理来看。<a id="a-DB"></a>恁么道死马医。<a id="a-DC"></a>虽然如此且有几个到此境界。<a id="a-DD"></a>不敢望汝言中有响句里藏锋。<a id="a-DE"></a>瞬目千差风恬浪静。<a id="a-DF"></a>伏惟尚飨珍重。<a id="a-DG"></a>师上堂云。<a id="a-DH"></a>诸兄弟。<a id="a-DI"></a>尽是诸方参寻知识决择生死。<a id="a-DJ"></a>到处岂无尊宿垂慈方便之词。<a id="a-DK"></a>还有透不得底句么。<a id="a-DL"></a>出来举看。<a id="a-DM"></a>老汉大家共尔商量。<a id="a-DN"></a>时有僧出来礼拜拟举次师云。<a id="a-DO"></a>去去西天路迢迢十万余。<a id="a-DP"></a>问学人簇簇地商量个什么。<a id="a-DQ"></a>云。<a id="a-DR"></a>大众久立。<a id="a-DS"></a>师云。<a id="a-DT"></a>举一则语。<a id="a-DU"></a>教汝直下承当。<a id="a-DV"></a>早是撒尿着汝头上。<a id="a-DW"></a>直饶捻一毫头。<a id="a-DX"></a>尽大地一时明得。<a id="a-DY"></a>也是剜肉作疮。<a id="a-DZ"></a>虽然如此汝亦须实到这个田地始得。<a id="a-Da"></a>若未切不得掠。<a id="a-Db"></a>虚却须退步向自己根脚下推寻看。<a id="a-Dc"></a>是个甚么道理。<a id="a-Dd"></a>实无丝发与汝作解会与汝作疑惑。<a id="a-De"></a>汝等各各且当人一段事大用现前。<a id="a-Df"></a>更不烦汝一毫头气力。<a id="a-Dg"></a>便与祖佛无别。<a id="a-Dh"></a>自是诸人信根浅薄恶业浓厚。<a id="a-Di"></a>突然起得许多头角。<a id="a-Dj"></a>担钵囊千乡万里受屈。<a id="a-Dk"></a>且汝诸人有什么不足处。<a id="a-Dl"></a>大丈夫汉阿谁无分。<a id="a-Dm"></a>触目承当得犹是不着便。<a id="a-Dn"></a>不可受人欺谩取人处分。<a id="a-Do"></a>才见老和尚动口。<a id="a-Dp"></a>便好把特石蓦口塞。<a id="a-Dq"></a>便是屎上青蝇相似斗竞接将去。<a id="a-Dr"></a>三个五个聚头地商量。<a id="a-Ds"></a>苦屈。<a id="a-Dt"></a>兄弟。<a id="a-Du"></a>他古德一期为尔诸人不奈何。<a id="a-Dv"></a>所以方便垂一言半句通汝入路。<a id="a-Dw"></a>遮般事拈放一边。<a id="a-Dx"></a>独自着些子筋骨。<a id="a-Dy"></a>岂不是有少许相亲处。<a id="a-Dz"></a>快与快与。<a id="a-E0"></a>时不待人出息不保入息。<a id="a-E1"></a>更有什么身心别处闲用。<a id="a-E2"></a>切须在意在意珍重。<a id="a-E3"></a>师云。<a id="a-E4"></a>尽乾坤把一时将来着汝眼睫上。<a id="a-E5"></a>尔诸人闻恁么道。<a id="a-E6"></a>不敢望尔出来性[燥/心]把老汉打一掴。<a id="a-E7"></a>且缓缓子细看。<a id="a-E8"></a>是有是无。<a id="a-E9"></a>是个什么道理。<a id="a-EA"></a>直饶向这里明得。<a id="a-EB"></a>若遇衲僧门下好捶折两脚。<a id="a-EC"></a>汝若是个人。<a id="a-ED"></a>闻说道什么处有老宿出世。<a id="a-EE"></a>便好蓦面唾污我耳目。<a id="a-EF"></a>汝若不是个脚手。<a id="a-EG"></a>才闻人举便当荷得早落第二机也。<a id="a-EH"></a>汝且看。<a id="a-EI"></a>他德山和尚才见僧上来拽拄杖便打趁。<a id="a-EJ"></a>睦州和尚才见入门来。<a id="a-EK"></a>便云。<a id="a-EL"></a>且放汝三十棒。<a id="a-EM"></a>或时云见成公案自余之辈合作么生。<a id="a-EN"></a>若是一般掠虚汉。<a id="a-EO"></a>食人涎唾记得一堆。<a id="a-EP"></a>一担骨董到处逞。<a id="a-EQ"></a>驴唇马嘴夸我解问十转五转话。<a id="a-ER"></a>饶尔从朝问到夜论劫。<a id="a-ES"></a>恁么还曾梦见也未。<a id="a-ET"></a>什么处是与人着力处。<a id="a-EU"></a>似遮般底。<a id="a-EV"></a>有人屈衲僧斋。<a id="a-EW"></a>也道我得饭吃。<a id="a-EX"></a>堪什么共语。<a id="a-EY"></a>他日阎罗王面前不取尔口解说。<a id="a-EZ"></a>诸兄弟。<a id="a-Ea"></a>若是得底人他家依众遣日。<a id="a-Eb"></a>若也未得切莫容易。<a id="a-Ec"></a>过时。<a id="a-Ed"></a>大须子细。<a id="a-Ee"></a>古人大有葛藤相为处。<a id="a-Ef"></a>即如雪峰和尚道。<a id="a-Eg"></a>尽大地是汝。<a id="a-Eh"></a>夹山云。<a id="a-Ei"></a>百草头识取老僧。<a id="a-Ej"></a>市门头认取天子。<a id="a-Ek"></a>乐普云。<a id="a-El"></a>一尘才举大地全收。<a id="a-Em"></a>一毛师子全身。<a id="a-En"></a>总是汝把取翻覆思量日久岁深。<a id="a-Eo"></a>自然有个入路。<a id="a-Ep"></a>此事无尔替代处。<a id="a-Eq"></a>莫非各在当人分上。<a id="a-Er"></a>老和尚出世只是为尔证明。<a id="a-Es"></a>汝若有少许来由。<a id="a-Et"></a>且昧尔亦不得。<a id="a-Eu"></a>尔若实未得方便拨汝。<a id="a-Ev"></a>则不可兄弟一等是蹋破草鞋。<a id="a-Ew"></a>抛却师僧父母行脚。<a id="a-Ex"></a>直须着些子精彩始得实。<a id="a-Ey"></a>若有个入头处遇着一个咬猪狗脚手。<a id="a-Ez"></a>不惜性命入泥入水相为。<a id="a-F0"></a>有可咬嚼。<a id="a-F1"></a>劄上眉毛高挂钵囊。<a id="a-F2"></a>拗折拄杖。<a id="a-F3"></a>十年二十年拟取彻头。<a id="a-F4"></a>莫愁不成办。<a id="a-F5"></a>直是今生未得彻头。<a id="a-F6"></a>来生亦不失人身。<a id="a-F7"></a>向此个门中亦乃省力。<a id="a-F8"></a>不虚孤负平生。<a id="a-F9"></a>亦不孤负师僧父母十方施主。<a id="a-FA"></a>直须在意。<a id="a-FB"></a>莫空游州猎县横担柱杖一千二千里走趁。<a id="a-FC"></a>遮边经冬那边过夏。<a id="a-FD"></a>好山水堪取性。<a id="a-FE"></a>多斋供易得衣钵。<a id="a-FF"></a>苦屈图他一粒米。<a id="a-FG"></a>失却半年粮。<a id="a-FH"></a>如此行脚有什么利益。<a id="a-FI"></a>信心檀越把菜粒米作么生消得。<a id="a-FJ"></a>直须自看。<a id="a-FK"></a>时不待人。<a id="a-FL"></a>忽然一日眼光落地到来前头将什么抵拟。<a id="a-FM"></a>莫一似落汤螃蟹手脚忙乱。<a id="a-FN"></a>无尔掠虚说大话处。<a id="a-FO"></a>莫将等闲空过时光。<a id="a-FP"></a>一失人身万劫不复。<a id="a-FQ"></a>不是小事。<a id="a-FR"></a>莫据目前。<a id="a-FS"></a>古人尚道朝闻道夕死可矣。<a id="a-FT"></a>况我沙门。<a id="a-FU"></a>日夕合履践个什么事。<a id="a-FV"></a>大须努力。<a id="a-FW"></a>努力珍重。<a id="a-FX"></a>师云。<a id="a-FY"></a>汝等没可恁么了见人道着祖意。<a id="a-FZ"></a>便问个超佛越祖之谈。<a id="a-Fa"></a>汝且唤那个为佛那个为祖。<a id="a-Fb"></a>且说个超佛越祖底道理。<a id="a-Fc"></a>问个出三界。<a id="a-Fd"></a>尔把将三界来看。<a id="a-Fe"></a>有什么见闻觉知隔碍着尔有什么声色可与尔了了什么碗。<a id="a-Ff"></a>以阿那个为差殊之见。<a id="a-Fg"></a>他古圣不奈何。<a id="a-Fh"></a>横身为物道个举体全真物物觌体不可得。<a id="a-Fi"></a>我向尔道。<a id="a-Fj"></a>直下有什么事。<a id="a-Fk"></a>早是相埋没了也。<a id="a-Fl"></a>尔若实未有入头处。<a id="a-Fm"></a>且中私独自参详。<a id="a-Fn"></a>除却着衣吃饭屙屎送尿。<a id="a-Fo"></a>更有什么事。<a id="a-Fp"></a>无端起得许多妄想作什么。<a id="a-Fq"></a>更有一般底。<a id="a-Fr"></a>恰似等闲相似。<a id="a-Fs"></a>聚头学得个古人话路。<a id="a-Ft"></a>识性记持妄想卜度。<a id="a-Fu"></a>道我会佛法了也。<a id="a-Fv"></a>只管说葛藤取性过时。<a id="a-Fw"></a>更嫌不称意。<a id="a-Fx"></a>千乡万里抛却老爷娘师僧和尚。<a id="a-Fy"></a>作遮去就遮般打约野秃有什么死急行脚去。<a id="a-Fz"></a>师上堂云。<a id="a-G0"></a>故知时运浇漓迨于像季。<a id="a-G1"></a>近日师僧北去礼文殊。<a id="a-G2"></a>南去游衡岳。<a id="a-G3"></a>若恁么行脚名字比丘徒消信施。<a id="a-G4"></a>苦哉苦哉。<a id="a-G5"></a>问着黑似漆相似。<a id="a-G6"></a>只管取性过时。<a id="a-G7"></a>设使有三个两个。<a id="a-G8"></a>枉学多闻记持话路。<a id="a-G9"></a>到处觅相似言语印可老宿。<a id="a-GA"></a>轻忽上流作薄福德业。<a id="a-GB"></a>他日阎罗王钉尔之时。<a id="a-GC"></a>莫道无人向尔说。<a id="a-GD"></a>若是初心后学。<a id="a-GE"></a>直须着精神莫空记人说。<a id="a-GF"></a>情多虚不如少实。<a id="a-GG"></a>向后只是自赚。<a id="a-GH"></a>有什么事近前。<a id="a-GI"></a>师上堂大众云集。<a id="a-GJ"></a>师以拄杖指面前云。<a id="a-GK"></a>乾坤大地微尘诸佛总在里许。<a id="a-GL"></a>争佛法各觅胜负。<a id="a-GM"></a>还有人谏得么。<a id="a-GN"></a>若无人谏得。<a id="a-GO"></a>待老汉与尔谏。<a id="a-GP"></a>时有僧出云。<a id="a-GQ"></a>便请和尚谏。<a id="a-GR"></a>师云。<a id="a-GS"></a>遮野狐精。<a id="a-GT"></a>师云。<a id="a-GU"></a>汝诸人傍家行脚。<a id="a-GV"></a>皆是河南海北各各尽有生缘。<a id="a-GW"></a>所在还自知得么。<a id="a-GX"></a>试出来举看。<a id="a-GY"></a>老汉与汝证明。<a id="a-GZ"></a>有么有么出来。<a id="a-Ga"></a>汝若不知老汉谩尔去也。<a id="a-Gb"></a>汝欲得知若生缘在北。<a id="a-Gc"></a>北有赵州和尚。<a id="a-Gd"></a>五台山有文殊。<a id="a-Ge"></a>总在这里。<a id="a-Gf"></a>若生缘在南。<a id="a-Gg"></a>南有雪峰卧龙西堂鼓山。<a id="a-Gh"></a>总在这里。<a id="a-Gi"></a>汝欲得识么。<a id="a-Gj"></a>欲得识向这里识取。<a id="a-Gk"></a>若不见亦莫掠虚。<a id="a-Gl"></a>见么见么。<a id="a-Gm"></a>且看老僧骑佛殿出去也。<a id="a-Gn"></a>珍重。<a id="a-Go"></a>师上堂云。<a id="a-Gp"></a>天亲菩萨无端变作一条楖[木*栗]木杖。<a id="a-Gq"></a>乃画地一下云。<a id="a-Gr"></a>尘沙诸佛尽向这里葛藤。<a id="a-Gs"></a>便下堂。<a id="a-Gt"></a>师云。<a id="a-Gu"></a>我看尔诸人二三机中不能觏得。<a id="a-Gv"></a>空披衲衣何益。<a id="a-Gw"></a>汝还会么。<a id="a-Gx"></a>与汝注破。<a id="a-Gy"></a>久后诸方若见老宿举一指竖一拂子云是禅是道。<a id="a-Gz"></a>拽拄杖打破头便行。<a id="a-H0"></a>若不如此。<a id="a-H1"></a>尽是天魔眷属坏灭吾宗。<a id="a-H2"></a>汝若不会。<a id="a-H3"></a>且向葛藤社里看。<a id="a-H4"></a>我寻常向汝道。<a id="a-H5"></a>微尘刹土三世诸佛。<a id="a-H6"></a>西天二十八祖唐土六祖。<a id="a-H7"></a>尽在拄杖头上说法。<a id="a-H8"></a>神通变现声应十方。<a id="a-H9"></a>一任纵横。<a id="a-HA"></a>尔还会么。<a id="a-HB"></a>若不会且莫掠虚。<a id="a-HC"></a>然虽据实实是谛见也未。<a id="a-HD"></a>直饶到此田地。<a id="a-HE"></a>未曾梦见衲僧。<a id="a-HF"></a>沙弥在三家村里不逢一人。<a id="a-HG"></a>师蓦起以拄杖划地一下云。<a id="a-HH"></a>总在这里。<a id="a-HI"></a>又划一下云。<a id="a-HJ"></a>总从这里出去也珍重。<a id="a-HK"></a>师上堂云。<a id="a-HL"></a>和尚子。<a id="a-HM"></a>衲僧直须明取衲僧鼻孔。<a id="a-HN"></a>且作么生是衲僧鼻孔。<a id="a-HO"></a>众皆无对。<a id="a-HP"></a>师云。<a id="a-HQ"></a>摩诃般若波罗蜜大普请下去。<a id="a-HR"></a>师上堂云。<a id="a-HS"></a>诸和尚子。<a id="a-HT"></a>饶尔道有什么事。<a id="a-HU"></a>犹是头上着头。<a id="a-HV"></a>雪上加霜。<a id="a-HW"></a>棺木里瞠眼。<a id="a-HX"></a>炙疮瘢上着艾燋。<a id="a-HY"></a>这个一场狼藉不是小事。<a id="a-HZ"></a>尔合作么生各自觅取个托生处。<a id="a-Ha"></a>好莫空游州猎县。<a id="a-Hb"></a>只欲捉搦闲话。<a id="a-Hc"></a>待老和尚口动。<a id="a-Hd"></a>便问禅问道向上向下如何若何。<a id="a-He"></a>大卷抄了塞在皮袋里卜度。<a id="a-Hf"></a>到处火炉边三个五个聚头。<a id="a-Hg"></a>口喃喃举更道。<a id="a-Hh"></a>这个是公才语。<a id="a-Hi"></a>这个是从里道出语。<a id="a-Hj"></a>这个是就事上道底语。<a id="a-Hk"></a>这个是体语体。<a id="a-Hl"></a>尔屋里老爷老娘。<a id="a-Hm"></a>噇却饭了只管说梦便道我会佛法了也。<a id="a-Hn"></a>将知尔行脚驴年得个休歇么。<a id="a-Ho"></a>更有一般底。<a id="a-Hp"></a>才闻人说个休歇处。<a id="a-Hq"></a>便向阴界里闭眉合眼。<a id="a-Hr"></a>老鼠孔里作活计。<a id="a-Hs"></a>黑山下坐鬼趣里。<a id="a-Ht"></a>体当便道得个入头路。<a id="a-Hu"></a>梦见么。<a id="a-Hv"></a>似遮般底杀一万个。<a id="a-Hw"></a>有什么罪过。<a id="a-Hx"></a>唤作打底。<a id="a-Hy"></a>不遇作家。<a id="a-Hz"></a>至竟只是个掠虚汉。<a id="a-I0"></a>尔若实有个见处。<a id="a-I1"></a>试捻来看共尔商量。<a id="a-I2"></a>莫空不识好恶矻矻地聚头说闲葛藤。<a id="a-I3"></a>莫教老汉见捉来勘不相当捶折脚。<a id="a-I4"></a>莫道不道。<a id="a-I5"></a>尔还皮下有血么。<a id="a-I6"></a>以拄杖一时趁下。<a id="a-I7"></a>问如何是佛法大意。<a id="a-I8"></a>师曰。<a id="a-I9"></a>春来草自青。<a id="a-IA"></a>师问新罗僧。<a id="a-IB"></a>将什么物过海。<a id="a-IC"></a>曰草贼败也。<a id="a-ID"></a>师引手曰。<a id="a-IE"></a>汝为什么在我这里。<a id="a-IF"></a>曰恰是。<a id="a-IG"></a>师曰。<a id="a-IH"></a>更[跳-兆+孛]跳。<a id="a-II"></a>问牛头未见四祖时如何。<a id="a-IJ"></a>师曰。<a id="a-IK"></a>家家观世音。<a id="a-IL"></a>曰见后如何。<a id="a-IM"></a>师曰。<a id="a-IN"></a>火里蟭蟉吞大虫。<a id="a-IO"></a>问如何是云门一句。<a id="a-IP"></a>师曰。<a id="a-IQ"></a>猎月二十五。<a id="a-IR"></a>问如何是雪岭泥牛吼。<a id="a-IS"></a>师曰。<a id="a-IT"></a>天地黑。<a id="a-IU"></a>曰如何是云门木马嘶。<a id="a-IV"></a>师曰。<a id="a-IW"></a>山河走。<a id="a-IX"></a>问从上来事请师提纲师曰。<a id="a-IY"></a>朝看东南暮看西北。<a id="a-IZ"></a>曰便恁么领会时如何。<a id="a-Ia"></a>师曰。<a id="a-Ib"></a>东屋里点灯西屋里暗坐。<a id="a-Ic"></a>问十二时中如何即得不空过。<a id="a-Id"></a>师曰。<a id="a-Ie"></a>向什么处着此一问。<a id="a-If"></a>曰学人不会请师举。<a id="a-Ig"></a>师曰。<a id="a-Ih"></a>将笔砚来。<a id="a-Ii"></a>僧乃取笔砚来。<a id="a-Ij"></a>师作一颂曰。</p>
  <p id="aIk">举不顾　　即差互　　拟思量　　何劫悟</p>
  <p id="aIl">问如何是学人自己。<a id="a-Im"></a>师曰。<a id="a-In"></a>游山玩水。<a id="a-Io"></a>曰如何是和尚自己。<a id="a-Ip"></a>师曰。<a id="a-Iq"></a>赖遇维那不在。<a id="a-Ir"></a>问一口吞尽时如何。<a id="a-Is"></a>师曰。<a id="a-It"></a>我在汝肚里。<a id="a-Iu"></a>曰和尚为什么在学人肚里。<a id="a-Iv"></a>师曰。<a id="a-Iw"></a>还我话头来。<a id="a-Ix"></a>问如何是道。<a id="a-Iy"></a>师曰去。<a id="a-Iz"></a>曰学人不会请师道。<a id="a-J0"></a>师曰。<a id="a-J1"></a>阇梨公凭分明何得重判。<a id="a-J2"></a>问生死到来如何排遣。<a id="a-J3"></a>师展手曰。<a id="a-J4"></a>还我生死来。<a id="a-J5"></a>问如何是父母不听。<a id="a-J6"></a>不得出家。<a id="a-J7"></a>师曰浅。<a id="a-J8"></a>曰学人不会。<a id="a-J9"></a>师曰深。<a id="a-JA"></a>问如何是学人自己。<a id="a-JB"></a>师曰。<a id="a-JC"></a>汝怕我不知。<a id="a-JD"></a>问万机俱尽时如何。<a id="a-JE"></a>师曰。<a id="a-JF"></a>与我拈却佛殿来与汝商量。<a id="a-JG"></a>曰佛殿岂关他事。<a id="a-JH"></a>师喝曰。<a id="a-JI"></a>遮谩语汉。<a id="a-JJ"></a>问如何是教外别传一句。<a id="a-JK"></a>师曰。<a id="a-JL"></a>对众将来。<a id="a-JM"></a>曰直得恁么时如何。<a id="a-JN"></a>师曰。<a id="a-JO"></a>照从何立。<a id="a-JP"></a>问如何是和尚家风。<a id="a-JQ"></a>师曰。<a id="a-JR"></a>门前有读书人。<a id="a-JS"></a>问如何是透法身句。<a id="a-JT"></a>师曰。<a id="a-JU"></a>北斗里藏身。<a id="a-JV"></a>问如何是西来意。<a id="a-JW"></a>师曰。<a id="a-JX"></a>久雨不晴。<a id="a-JY"></a>又曰。<a id="a-JZ"></a>粥饭气。<a id="a-Ja"></a>问古人横说竖说犹未知向上关棙子。<a id="a-Jb"></a>如何是向上关棙子。<a id="a-Jc"></a>师曰。<a id="a-Jd"></a>西山东岭青问如何是西来意。<a id="a-Je"></a>师曰。<a id="a-Jf"></a>河里失钱河里漉。<a id="a-Jg"></a>师有时坐良久。<a id="a-Jh"></a>僧问何似释迦当时。<a id="a-Ji"></a>师曰。<a id="a-Jj"></a>大众立久快礼三拜。<a id="a-Jk"></a>师尝有颂曰。</p>
  <p id="aJl">云门耸峻白云低　　水急游鱼不敢栖</p>
  <p id="aJm">入户已知来见解　　何烦再举轹中泥</p>
  <p id="aJn">衢州南台仁禅师。<a id="a-Jo"></a>问如何是南台境。<a id="a-Jp"></a>师曰。<a id="a-Jq"></a>不知贵。<a id="a-Jr"></a>曰毕竟如何。<a id="a-Js"></a>师曰。<a id="a-Jt"></a>阇梨即今在什么处。<a id="a-Ju"></a>师后迁住本郡镇境寺而终。</p>
  <p id="aJv">泉州东禅和尚初开堂。<a id="a-Jw"></a>僧问。<a id="a-Jx"></a>人王迎请法王出世。<a id="a-Jy"></a>如何提唱宗乘即得不谬于祖风。<a id="a-Jz"></a>师曰。<a id="a-K0"></a>还奈得么。<a id="a-K1"></a>曰若不下水焉知有鱼。<a id="a-K2"></a>师曰。<a id="a-K3"></a>莫闲言语。<a id="a-K4"></a>问如何是佛法最亲切处。<a id="a-K5"></a>师曰。<a id="a-K6"></a>过也。<a id="a-K7"></a>问学人末后来请师最先句。<a id="a-K8"></a>师曰。<a id="a-K9"></a>什么处来。<a id="a-KA"></a>问如何是学人己分事。<a id="a-KB"></a>师曰苦。<a id="a-KC"></a>问如何是佛法大意。<a id="a-KD"></a>师曰。<a id="a-KE"></a>幸自可怜生刚要异乡邑。</p>
  <p id="aKF">余杭大钱山从袭禅师。<a id="a-KG"></a>雪峰之上足也。<a id="a-KH"></a>自本师印解洞晓宗要。<a id="a-KI"></a>常曰。<a id="a-KJ"></a>击关南鼓唱雪峰歌。<a id="a-KK"></a>后入浙中谒钱王。<a id="a-KL"></a>王钦服道化。<a id="a-KM"></a>命居此山而阐法焉。<a id="a-KN"></a>僧问。<a id="a-KO"></a>不因王请不因众聚。<a id="a-KP"></a>请师直道西来的的意。<a id="a-KQ"></a>师曰。<a id="a-KR"></a>那边师僧过遮边着。<a id="a-KS"></a>曰学人不会乞师指示。<a id="a-KT"></a>师曰。<a id="a-KU"></a>争得恁么不识好恶。<a id="a-KV"></a>问闭门造车出门合辙。<a id="a-KW"></a>如何是闭门造车。<a id="a-KX"></a>师曰。<a id="a-KY"></a>造车即不门。<a id="a-KZ"></a>汝作么生是辙。<a id="a-Ka"></a>曰学人不会乞师指示。<a id="a-Kb"></a>师曰。<a id="a-Kc"></a>巧匠施工不露斤斧。</p>
  <p id="aKd">福州永泰和尚。<a id="a-Ke"></a>问承闻和尚见虎是否。<a id="a-Kf"></a>师作虎声。<a id="a-Kg"></a>僧作打势。<a id="a-Kh"></a>师曰。<a id="a-Ki"></a>遮死汉。<a id="a-Kj"></a>问如何是天真佛。<a id="a-Kk"></a>师乃拊掌曰。<a id="a-Kl"></a>不会不会。</p>
  <p id="aKm">池州和龙山寿昌院守讷。<a id="a-Kn"></a>号妙空禅师。<a id="a-Ko"></a>福州闽县人也。<a id="a-Kp"></a>姓林氏。<a id="a-Kq"></a>受业于古田寿峰。<a id="a-Kr"></a>问未到龙门如何凑泊。<a id="a-Ks"></a>师曰。<a id="a-Kt"></a>立命难存。<a id="a-Ku"></a>有新到僧参。<a id="a-Kv"></a>师问。<a id="a-Kw"></a>近离什么处。<a id="a-Kx"></a>曰不离方寸。<a id="a-Ky"></a>师曰。<a id="a-Kz"></a>不易来。<a id="a-L0"></a>僧亦曰。<a id="a-L1"></a>不易来。<a id="a-L2"></a>师与一掌。<a id="a-L3"></a>问如何是传底心。<a id="a-L4"></a>师曰。<a id="a-L5"></a>再三嘱汝莫向人说。<a id="a-L6"></a>问如何是从上宗乘。<a id="a-L7"></a>师曰。<a id="a-L8"></a>向阇梨口里着得么。<a id="a-L9"></a>问省要处请师一接。<a id="a-LA"></a>师曰甚是省要。</p>
  <p id="aLB">建州梦笔和尚。<a id="a-LC"></a>问如何是佛。<a id="a-LD"></a>师曰。<a id="a-LE"></a>不诳汝。<a id="a-LF"></a>曰莫便是否。<a id="a-LG"></a>师曰。<a id="a-LH"></a>汝诳他。<a id="a-LI"></a>闽王请师斋。<a id="a-LJ"></a>问和尚还将得笔来也无。<a id="a-LK"></a>师曰。<a id="a-LL"></a>不是稽山绣管。<a id="a-LM"></a>惭非月里兔毫。<a id="a-LN"></a>大王既垂顾问。<a id="a-LO"></a>山僧敢不通呈。<a id="a-LP"></a>又问。<a id="a-LQ"></a>如何是法王。<a id="a-LR"></a>师曰。<a id="a-LS"></a>不是梦笔家风。</p>
  <p id="aLT">福州古田极乐元俨禅师。<a id="a-LU"></a>问如何是极乐家风。<a id="a-LV"></a>师曰。<a id="a-LW"></a>满目看不尽。<a id="a-LX"></a>问万法本无根。<a id="a-LY"></a>未审教学人承当什么。<a id="a-LZ"></a>师曰。<a id="a-La"></a>莫[穴/(爿*臬)]语。<a id="a-Lb"></a>问久处暗室未达其源。<a id="a-Lc"></a>今日上来乞师一接。<a id="a-Ld"></a>师曰。<a id="a-Le"></a>莫闭眼作夜好。<a id="a-Lf"></a>曰恁么即优昙华折曲为今时。<a id="a-Lg"></a>向上宗风如何垂示。<a id="a-Lh"></a>师曰。<a id="a-Li"></a>汝还识也无。<a id="a-Lj"></a>曰恁么即息疑去也。<a id="a-Lk"></a>师曰。<a id="a-Ll"></a>莫向大众前[穴/(爿*臬)]语。<a id="a-Lm"></a>问摩腾入汉即不问。<a id="a-Ln"></a>达磨来梁时如何。<a id="a-Lo"></a>师曰。<a id="a-Lp"></a>如今岂谬。<a id="a-Lq"></a>曰恁么即理出三乘华开五叶。<a id="a-Lr"></a>师曰。<a id="a-Ls"></a>说什么三乘五叶。<a id="a-Lt"></a>出去。</p>
  <p id="aLu">福州芙蓉山如体禅师。<a id="a-Lv"></a>僧问。<a id="a-Lw"></a>如何是古人曲调。<a id="a-Lx"></a>师良久曰。<a id="a-Ly"></a>闻么。<a id="a-Lz"></a>曰不闻。<a id="a-M0"></a>师示一颂曰。</p>
  <p id="aM1">古曲发声雄　　今时韵亦同</p>
  <p id="aM2">若教第一指　　祖佛尽迷踪</p>
  <p id="aM3">洛京憩鹤山和尚。<a id="a-M4"></a>柏谷长老来访。<a id="a-M5"></a>师曰。<a id="a-M6"></a>太老去也。<a id="a-M7"></a>谷曰。<a id="a-M8"></a>还我不老底来。<a id="a-M9"></a>师与一掴。<a id="a-MA"></a>问骏马不入西秦时如何。<a id="a-MB"></a>师曰。<a id="a-MC"></a>向什么处去。</p>
  <p id="aMD">潭州沩山栖禅师。<a id="a-ME"></a>问正恁么时如何亲近。<a id="a-MF"></a>师曰。<a id="a-MG"></a>汝拟作么生亲近。<a id="a-MH"></a>曰岂无方便门。<a id="a-MI"></a>师曰。<a id="a-MJ"></a>开元龙兴大藏小藏。<a id="a-MK"></a>问如何是速疾神通。<a id="a-ML"></a>师曰。<a id="a-MM"></a>新衣成弊帛。<a id="a-MN"></a>问如何是黄寻桥。<a id="a-MO"></a>师曰。<a id="a-MP"></a>赚却多少人。<a id="a-MQ"></a>问不假忉忉如何是和尚家风。<a id="a-MR"></a>师曰。<a id="a-MS"></a>莫作野干声。</p>
  <p id="aMT">吉州潮山延宗禅师。<a id="a-MU"></a>资福和尚来谒。<a id="a-MV"></a>师下禅床接。<a id="a-MW"></a>资福问曰。<a id="a-MX"></a>和尚住此山得几年也。<a id="a-MY"></a>师曰。<a id="a-MZ"></a>钝鸟栖芦困鱼止箔。<a id="a-Ma"></a>曰恁么即真道人也。<a id="a-Mb"></a>师曰。<a id="a-Mc"></a>且坐吃茶。<a id="a-Md"></a>问如何是潮山。<a id="a-Me"></a>师曰不宿尸。<a id="a-Mf"></a>曰如何是山中人。<a id="a-Mg"></a>师曰。<a id="a-Mh"></a>石上种红莲。<a id="a-Mi"></a>问如何是和尚家风。<a id="a-Mj"></a>师曰。<a id="a-Mk"></a>切忌犯朝仪。</p>
  <p id="aMl">益州普通山普明大师。<a id="a-Mm"></a>问如何是佛性。<a id="a-Mn"></a>师曰。<a id="a-Mo"></a>汝无佛性。<a id="a-Mp"></a>曰蠢动含灵皆有佛性。<a id="a-Mq"></a>学人为何却无。<a id="a-Mr"></a>师曰。<a id="a-Ms"></a>为汝向外求。<a id="a-Mt"></a>问如何是玄玄之珠。<a id="a-Mu"></a>师曰。<a id="a-Mv"></a>这个不是。<a id="a-Mw"></a>曰如何是玄玄珠。<a id="a-Mx"></a>曰失却也。</p>
  <p id="aMy">隋州双泉山梁家庵永禅师。<a id="a-Mz"></a>问达磨九年面壁意如何。<a id="a-N0"></a>师曰。<a id="a-N1"></a>睡不着。<a id="a-N2"></a>护国长老来。<a id="a-N3"></a>师问。<a id="a-N4"></a>随阳一境是男是女。<a id="a-N5"></a>各申一问问问各别。<a id="a-N6"></a>长老将何秖对。<a id="a-N7"></a>护国以手空中画圆相。<a id="a-N8"></a>师曰。<a id="a-N9"></a>谢长老慈悲。<a id="a-NA"></a>曰不敢。<a id="a-NB"></a>师低头不顾。<a id="a-NC"></a>问如何得顿息诸缘去。<a id="a-ND"></a>师曰。<a id="a-NE"></a>雪上更加霜。</p>
  <p id="aNF">漳州保福院超悟禅师(第二世住)问鱼未透龙门时如何。<a id="a-NG"></a>师曰。<a id="a-NH"></a>养性深潭。<a id="a-NI"></a>曰透出时如何。<a id="a-NJ"></a>师曰。<a id="a-NK"></a>才升霄汉众类难追。<a id="a-NL"></a>曰升后如何。<a id="a-NM"></a>师曰。<a id="a-NN"></a>慈云普覆润及大千。<a id="a-NO"></a>曰还有不受润者无。<a id="a-NP"></a>师曰有。<a id="a-NQ"></a>曰如何是不受润者。<a id="a-NR"></a>师曰直杌撑太阳。</p>
  <p id="aNS">太原孚上座遍历诸方名闻宇内。<a id="a-NT"></a>尝游浙中登径山法会。<a id="a-NU"></a>一日于大佛殿前有僧问。<a id="a-NV"></a>上座曾到五台否。<a id="a-NW"></a>师曰。<a id="a-NX"></a>曾到。<a id="a-NY"></a>曰还见文殊么。<a id="a-NZ"></a>师曰见。<a id="a-Na"></a>曰什么处见。<a id="a-Nb"></a>师曰。<a id="a-Nc"></a>径山佛殿前见。<a id="a-Nd"></a>其僧后适闽川。<a id="a-Ne"></a>举似雪峰曰。<a id="a-Nf"></a>何不教伊入岭来。<a id="a-Ng"></a>师闻乃趋装而迈。<a id="a-Nh"></a>初上雪峰廨院憩锡。<a id="a-Ni"></a>因分甘子与僧。<a id="a-Nj"></a>长庆棱和尚问。<a id="a-Nk"></a>什么处将来。<a id="a-Nl"></a>师曰。<a id="a-Nm"></a>岭外将来。<a id="a-Nn"></a>曰远涉不易担负得来。<a id="a-No"></a>师曰甘子甘子。<a id="a-Np"></a>方上参雪峰礼拜讫立于座右。<a id="a-Nq"></a>雪峰才顾视。<a id="a-Nr"></a>师便下看主事。<a id="a-Ns"></a>异日雪峰见师乃指日示之。<a id="a-Nt"></a>师摇手而出。<a id="a-Nu"></a>雪峰曰。<a id="a-Nv"></a>汝不肯我。<a id="a-Nw"></a>师曰。<a id="a-Nx"></a>和尚摇头某甲摆尾。<a id="a-Ny"></a>什么处不肯和尚。<a id="a-Nz"></a>曰到处也须讳却。<a id="a-O0"></a>一日众僧晚参。<a id="a-O1"></a>雪峰在中庭卧。<a id="a-O2"></a>师曰。<a id="a-O3"></a>五州管内只有遮和尚较些子。<a id="a-O4"></a>雪峰便起去。<a id="a-O5"></a>雪峰尝问师曰。<a id="a-O6"></a>见说临济有三句是否。<a id="a-O7"></a>师曰是。<a id="a-O8"></a>曰作么生是第一句。<a id="a-O9"></a>师举目视之。<a id="a-OA"></a>雪峰曰。<a id="a-OB"></a>此犹是第二句。<a id="a-OC"></a>如何是第一句。<a id="a-OD"></a>师叉手而退。<a id="a-OE"></a>自此雪峰深器之。<a id="a-OF"></a>室中印解师资道成。<a id="a-OG"></a>师更不他游而掌浴室焉。<a id="a-OH"></a>一日玄沙上问讯。<a id="a-OI"></a>雪峰曰。<a id="a-OJ"></a>此间有个老鼠子。<a id="a-OK"></a>今在浴室里。<a id="a-OL"></a>玄沙曰。<a id="a-OM"></a>待与和尚勘破。<a id="a-ON"></a>言讫到浴室遇师打水。<a id="a-OO"></a>玄沙曰。<a id="a-OP"></a>相看上座。<a id="a-OQ"></a>师曰。<a id="a-OR"></a>已相见了。<a id="a-OS"></a>玄沙曰。<a id="a-OT"></a>什么劫中曾相见。<a id="a-OU"></a>师曰。<a id="a-OV"></a>[目*業]睡作么。<a id="a-OW"></a>玄沙却入方丈白雪峰曰。<a id="a-OX"></a>已勘破了。<a id="a-OY"></a>雪峰曰。<a id="a-OZ"></a>作么生勘伊。<a id="a-Oa"></a>玄沙举前语。<a id="a-Ob"></a>雪峰曰。<a id="a-Oc"></a>汝着贼也。<a id="a-Od"></a>鼓山晏和尚问师。<a id="a-Oe"></a>父母未生时鼻孔在什么处。<a id="a-Of"></a>师曰。<a id="a-Og"></a>老兄先道。<a id="a-Oh"></a>晏曰。<a id="a-Oi"></a>如今生也。<a id="a-Oj"></a>汝道在什么处。<a id="a-Ok"></a>师不肯。<a id="a-Ol"></a>晏却问。<a id="a-Om"></a>作么生。<a id="a-On"></a>师曰。<a id="a-Oo"></a>将手中扇子来。<a id="a-Op"></a>晏与扇子再征之。<a id="a-Oq"></a>师默置。<a id="a-Or"></a>晏罔测。<a id="a-Os"></a>乃驱之一拳。<a id="a-Ot"></a>师在库前立。<a id="a-Ou"></a>有僧问如何是触目菩提。<a id="a-Ov"></a>师踢狗子作声走。<a id="a-Ow"></a>僧无对。<a id="a-Ox"></a>师曰。<a id="a-Oy"></a>小狗子不消一踢。<a id="a-Oz"></a>师不出世。<a id="a-P0"></a>诸方目为太原孚上座。<a id="a-P1"></a>终于维扬。</p>
  <p id="aP2">南岳般舟道场宝闻大师惟劲。<a id="a-P3"></a>福州人也。<a id="a-P4"></a>素持苦行不衣缯纩。<a id="a-P5"></a>惟坏衲以度寒暑。<a id="a-P6"></a>时谓头陀焉。<a id="a-P7"></a>初参雪峰深入渊奥。<a id="a-P8"></a>复问法玄沙之席心印符会。<a id="a-P9"></a>一日谓鉴上座曰。<a id="a-PA"></a>闻汝注楞严经。<a id="a-PB"></a>鉴曰。<a id="a-PC"></a>不敢。<a id="a-PD"></a>师曰。<a id="a-PE"></a>二文殊汝作么生注。<a id="a-PF"></a>曰请师鉴。<a id="a-PG"></a>师乃扬袂而去。<a id="a-PH"></a>唐光化中入南岳住报慈东藏(亦号三生藏)藏中有镜灯一座。<a id="a-PI"></a>即华严第三祖贤首大师之所制也。<a id="a-PJ"></a>师睹之顿喻广大法界重重帝网之门。<a id="a-PK"></a>佛佛罗光之像。<a id="a-PL"></a>因美之曰。<a id="a-PM"></a>此先哲之奇功。<a id="a-PN"></a>苟非具不思议善权之智。<a id="a-PO"></a>何以创焉。<a id="a-PP"></a>乃着五字颂五章。<a id="a-PQ"></a>览之者悟。<a id="a-PR"></a>理事相融。<a id="a-PS"></a>后终于南岳。<a id="a-PT"></a>师于梁开平中撰续宝林传四卷。<a id="a-PU"></a>纪贞元之后禅门继踵之源流也。<a id="a-PV"></a>又制七言觉地颂。<a id="a-PW"></a>广明诸教缘起。<a id="a-PX"></a>别着南岳高僧传。<a id="a-PY"></a>皆流传于世。</p>
 </body>
</html>