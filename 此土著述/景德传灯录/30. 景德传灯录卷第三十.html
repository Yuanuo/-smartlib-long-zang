<!doctype html>
<html id="z3IBX3i1cl" data-ver="1614">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第三十</h1>
  <p id="a2">铭记箴歌 傅大士心王铭 三祖僧璨大师信心铭 牛头山初祖法融禅师心铭 僧亡名息心铭 菩提达磨略辨大乘入道四行(弟子昙琳序) 荷泽大师显宗记 南岳石头大师参同契 五台山镇国大师澄观答皇太子问心要 杭州五云和尚坐禅箴 永嘉真觉大师证道歌 腾腾和尚了元歌 南岳懒瓒和尚歌 石头和尚草庵歌 道吾和尚乐道歌 一钵歌(别录云杯渡禅师作) 乐普和尚浮沤歌 苏溪和尚牧护歌 法灯禅师古镜歌三首 潭州龙会道寻遍参三昧歌 丹霞和尚玩珠吟二首 关南长老获珠吟 香严和尚励觉吟归寂吟二首 韶山和尚心珠歌。</p>
  <p id="a3">傅大士心王铭。</p>
  <p id="a4">观心空王玄妙难测。<a id="a-5"></a>无形无相有大神力。<a id="a-6"></a>能灭千灾成就万德。<a id="a-7"></a>体性虽空能施法则。<a id="a-8"></a>观之无形呼之有声。<a id="a-9"></a>为大法将心戒传经。<a id="a-A"></a>水中盐味色里胶清。<a id="a-B"></a>决定是有不见其形。<a id="a-C"></a>心王亦尔。<a id="a-D"></a>身内居停面门出入。<a id="a-E"></a>应物随情自在无碍。<a id="a-F"></a>所作皆成。<a id="a-G"></a>了本识心识心见佛。<a id="a-H"></a>是心是佛是佛是心。<a id="a-I"></a>念念佛心佛心念佛。<a id="a-J"></a>欲得早成戒心自律。<a id="a-K"></a>净律净心心即是佛。<a id="a-L"></a>除此心王更无别佛。<a id="a-M"></a>欲求成佛莫染一物。<a id="a-N"></a>心性虽空贪嗔体实。<a id="a-O"></a>入此法门端坐成佛。<a id="a-P"></a>到彼岸已得波罗蜜。<a id="a-Q"></a>慕道真士自观自心。<a id="a-R"></a>知佛在内不向外寻。<a id="a-S"></a>即心即佛即佛即心。<a id="a-T"></a>心明识佛晓了识心。<a id="a-U"></a>离心非佛离佛非心。<a id="a-V"></a>非佛莫测无所堪任。<a id="a-W"></a>执空滞寂于此漂沈。<a id="a-X"></a>诸佛菩萨非此安心。<a id="a-Y"></a>明心大士悟此玄音。<a id="a-Z"></a>身心性妙用无更改。<a id="a-a"></a>是故智者放心自在。<a id="a-b"></a>莫言心王空无体性。<a id="a-c"></a>能使色身作邪作正。<a id="a-d"></a>非有非无隐显不定。<a id="a-e"></a>心性离空能凡能圣。<a id="a-f"></a>是故相劝好自防慎刹邦造作还复漂沈。<a id="a-g"></a>清净心智如世黄金。<a id="a-h"></a>般若法藏并在身心。<a id="a-i"></a>无为法宝非浅非深。<a id="a-j"></a>诸佛菩萨了此本心。<a id="a-k"></a>有缘遇者非去来今。</p>
  <p id="al">三祖僧璨大师信心铭。</p>
  <p id="am">至道无难唯嫌拣择。<a id="a-n"></a>但莫憎爱洞然明白。<a id="a-o"></a>豪厘有差天地悬隔。<a id="a-p"></a>欲得现前莫存顺逆。<a id="a-q"></a>违顺相争是为心病。<a id="a-r"></a>不识玄旨徒劳念静。<a id="a-s"></a>圆同太虚无欠无余。<a id="a-t"></a>良由取舍所以不如。<a id="a-u"></a>莫逐有缘勿住空忍。<a id="a-v"></a>一种平怀泯然自尽。<a id="a-w"></a>止动归止止更弥动。<a id="a-x"></a>唯滞两边宁知一种。<a id="a-y"></a>一种不通两处失功。<a id="a-z"></a>遣有没有从空背空。<a id="a-10"></a>多言多虑转不相应。<a id="a-11"></a>绝言绝虑无处不通。<a id="a-12"></a>归根得旨随照失宗。<a id="a-13"></a>须臾返照胜却前空。<a id="a-14"></a>前空转变皆由妄见。<a id="a-15"></a>不用求真唯须息见。<a id="a-16"></a>二见不住慎莫追寻。<a id="a-17"></a>才有是非纷然失心。<a id="a-18"></a>二由一有一亦莫守。<a id="a-19"></a>一心不生万法无咎。<a id="a-1A"></a>无咎无法不生不心。<a id="a-1B"></a>能随境灭境逐能沈。<a id="a-1C"></a>境由能境能由境能。<a id="a-1D"></a>欲知两段元是一空。<a id="a-1E"></a>一空同两齐含万象。<a id="a-1F"></a>不见精粗宁有偏党。<a id="a-1G"></a>大道体宽无易无难。<a id="a-1H"></a>小见狐疑转急转迟。<a id="a-1I"></a>执之失度必入邪路。<a id="a-1J"></a>放之自然体无去住。<a id="a-1K"></a>任性合道逍遥绝恼。<a id="a-1L"></a>系念乖真昏沉不好。<a id="a-1M"></a>不好劳神何用疏亲。<a id="a-1N"></a>欲取一乘勿恶六尘。<a id="a-1O"></a>六尘不恶还同正觉。<a id="a-1P"></a>智者无为愚人自缚。<a id="a-1Q"></a>法无异法妄自爱着。<a id="a-1R"></a>将心用心岂非大错。<a id="a-1S"></a>迷生寂乱悟无好恶。<a id="a-1T"></a>一切二边良由斟酌。<a id="a-1U"></a>梦幻虚华何劳把捉。<a id="a-1V"></a>得失是非一时放却。<a id="a-1W"></a>眼若不睡诸梦自除。<a id="a-1X"></a>心若不异万法一如。<a id="a-1Y"></a>一如体玄兀尔忘缘。<a id="a-1Z"></a>万法齐观归复自然。<a id="a-1a"></a>泯其所以不可方比。<a id="a-1b"></a>止动无动动止无止。<a id="a-1c"></a>两既不成一何有尔。<a id="a-1d"></a>究竟穷极不存轨则。<a id="a-1e"></a>契心平等所作俱息。<a id="a-1f"></a>狐疑尽净正信调直。<a id="a-1g"></a>一切不留无可记忆。<a id="a-1h"></a>虚明自照不劳心力。<a id="a-1i"></a>非思量处识情难测。<a id="a-1j"></a>真如法界无他无自。<a id="a-1k"></a>要急相应唯言不二。<a id="a-1l"></a>不二皆同无不包容。<a id="a-1m"></a>十方智者皆入此宗。<a id="a-1n"></a>宗非促延一念万年。<a id="a-1o"></a>无在不在十方目前。<a id="a-1p"></a>极小同大忘绝境界。<a id="a-1q"></a>极大同小不见边表。<a id="a-1r"></a>有即是无无即是有。<a id="a-1s"></a>若不如此必不须守。<a id="a-1t"></a>一即一切一切即一。<a id="a-1u"></a>但能如是何虑不毕。<a id="a-1v"></a>信心不二不二信心。<a id="a-1w"></a>言语道断非去来今。</p>
  <p id="a1x">牛头山初祖法融禅师心铭。</p>
  <p id="a1y">心性不生何须知见。<a id="a-1z"></a>本无一法谁论熏炼。<a id="a-20"></a>往返无端追寻不见。<a id="a-21"></a>一切莫作明寂自现。<a id="a-22"></a>前际如空知处迷宗。<a id="a-23"></a>分明照境随照冥蒙。<a id="a-24"></a>一心有滞诸法不通。<a id="a-25"></a>去来自尔胡假推穷。<a id="a-26"></a>生无生相生照一同。<a id="a-27"></a>欲得心净无心用功。<a id="a-28"></a>纵横无照最为微妙。<a id="a-29"></a>知法无知无知知要。<a id="a-2A"></a>将心守静犹未离病。<a id="a-2B"></a>生死忘怀即是本性。<a id="a-2C"></a>至理无诠非解非缠。<a id="a-2D"></a>灵通应物常在目前。<a id="a-2E"></a>目前无物无物宛然。<a id="a-2F"></a>不劳智鉴体自虚玄。<a id="a-2G"></a>念起念灭前后无别。<a id="a-2H"></a>后念不生前念自绝。<a id="a-2I"></a>三世无物无心无佛。<a id="a-2J"></a>众生无心依无心出。<a id="a-2K"></a>分别凡圣烦恼转盛。<a id="a-2L"></a>计校乖常求真背正。<a id="a-2M"></a>双泯对治湛然明净。<a id="a-2N"></a>不须功巧守婴儿行。<a id="a-2O"></a>惺惺了知见网转弥。<a id="a-2P"></a>寂寂无见暗室不移。<a id="a-2Q"></a>惺惺无妄寂寂明亮。<a id="a-2R"></a>万象常真森罗一相。<a id="a-2S"></a>去来坐立一切莫执。<a id="a-2T"></a>决定无方谁为出入。<a id="a-2U"></a>无合无散不迟不疾。<a id="a-2V"></a>明寂自然不可言及。<a id="a-2W"></a>心无异心不断贪淫。<a id="a-2X"></a>性空自离任运浮沉。<a id="a-2Y"></a>非清非浊非浅非深。<a id="a-2Z"></a>本来非古见在非今。<a id="a-2a"></a>见在无住见在本心。<a id="a-2b"></a>本来不存本来即今。<a id="a-2c"></a>菩提本有不须用守。<a id="a-2d"></a>烦恼本无不须用除。<a id="a-2e"></a>灵知自照万法归如。<a id="a-2f"></a>无归无受绝观忘守。<a id="a-2g"></a>四德不生三身本有。<a id="a-2h"></a>六根对境分别非识。<a id="a-2i"></a>一心无妄万缘调直。<a id="a-2j"></a>心性本齐同居不携。<a id="a-2k"></a>无生顺物随处幽栖。<a id="a-2l"></a>觉由不觉即觉无觉。<a id="a-2m"></a>得失两边谁论好恶。<a id="a-2n"></a>一切有为本无造作。<a id="a-2o"></a>知心不心无病无药。<a id="a-2p"></a>迷时舍事悟罢非异。<a id="a-2q"></a>本无可取今何用弃。<a id="a-2r"></a>谓有魔兴言空象备。<a id="a-2s"></a>莫灭凡情唯教息意。<a id="a-2t"></a>意无心灭心无行绝。<a id="a-2u"></a>不用证空自然明彻。<a id="a-2v"></a>灭尽生死冥心入理。<a id="a-2w"></a>开目见相心随境起。<a id="a-2x"></a>心处无境境处无心。<a id="a-2y"></a>将心灭境彼此由侵。<a id="a-2z"></a>心寂境如不遣不拘。<a id="a-30"></a>境随心灭心随境无。<a id="a-31"></a>两处不生寂静虚明。<a id="a-32"></a>菩提影现心水常清。<a id="a-33"></a>德性如愚不立亲疏。<a id="a-34"></a>宠辱不变不择所居。<a id="a-35"></a>诸缘顿息一切不忆。<a id="a-36"></a>永日如夜永夜如日。<a id="a-37"></a>外似顽嚚内心虚真。<a id="a-38"></a>对境不动有力大人。<a id="a-39"></a>无人无见无见常现。<a id="a-3A"></a>通达一切未尝不遍。<a id="a-3B"></a>思惟转昏汨乱精魂。<a id="a-3C"></a>将心止动转止转奔。<a id="a-3D"></a>万法无所唯有一门。<a id="a-3E"></a>不入不出非静非暄。<a id="a-3F"></a>声闻缘觉智不能论。<a id="a-3G"></a>实无一物妙智独存。<a id="a-3H"></a>本际虚冲非心所穷。<a id="a-3I"></a>正觉无觉真空不空。<a id="a-3J"></a>三世诸佛皆乘此宗。<a id="a-3K"></a>此宗豪末沙界含容。<a id="a-3L"></a>一切莫顾安心无处。<a id="a-3M"></a>无处安心虚明自露。<a id="a-3N"></a>寂静不生放旷纵横。<a id="a-3O"></a>所作无滞去住皆平。<a id="a-3P"></a>慧日寂寂定光明明。<a id="a-3Q"></a>照无相苑朗涅槃城。<a id="a-3R"></a>诸缘忘毕诠神定质。<a id="a-3S"></a>不起法座安眠虚室。<a id="a-3T"></a>乐道恬然优游真实。<a id="a-3U"></a>无为无得依无自出。<a id="a-3V"></a>四等六度同一乘路。<a id="a-3W"></a>心若不生法无差互。<a id="a-3X"></a>知生无生现前常住。<a id="a-3Y"></a>智者方知非言诠悟。</p>
  <p id="a3Z">僧亡名息心铭。</p>
  <p id="a3a">法界有如意宝。<a id="a-3b"></a>人焉久缄其身。<a id="a-3c"></a>铭其膺曰。<a id="a-3d"></a>古之摄心人也。<a id="a-3e"></a>戒之哉戒之哉。<a id="a-3f"></a>无多虑无多知。<a id="a-3g"></a>多知多事不如息意。<a id="a-3h"></a>多虑多失不如守一。<a id="a-3i"></a>虑多志散知多心乱。<a id="a-3j"></a>心乱生恼志散妨道。<a id="a-3k"></a>勿谓何伤其苦悠长。<a id="a-3l"></a>勿言何畏其祸鼎沸。<a id="a-3m"></a>滴水不停四海将盈。<a id="a-3n"></a>纤尘不拂五岳将成。<a id="a-3o"></a>防末在本虽小不轻。<a id="a-3p"></a>关尔七窍闭尔六情。<a id="a-3q"></a>莫视于色莫听于声。<a id="a-3r"></a>闻声者聋见色者盲。<a id="a-3s"></a>一文一艺空中小蚋。<a id="a-3t"></a>一伎一能日下孤灯。<a id="a-3u"></a>英贤才艺是为愚蔽。<a id="a-3v"></a>舍弃淳朴耽溺淫丽。<a id="a-3w"></a>识马易奔心猿难制。<a id="a-3x"></a>神既劳役形必损毙。<a id="a-3y"></a>邪行终迷修途永泥。<a id="a-3z"></a>莫贵才能日益惛瞢。<a id="a-40"></a>夸拙羡巧其德不弘。<a id="a-41"></a>名厚行薄其高速崩。<a id="a-42"></a>内怀憍伐外致怨憎。<a id="a-43"></a>或谈于口或书于手。<a id="a-44"></a>邀人令誉亦孔之丑。<a id="a-45"></a>凡谓之吉圣谓之咎。<a id="a-46"></a>赏玩暂时悲哀长久。<a id="a-47"></a>畏影畏迹逾远逾极。<a id="a-48"></a>端坐树阴迹灭影沈。<a id="a-49"></a>厌生患老随思随造。<a id="a-4A"></a>心想若灭生死长绝。<a id="a-4B"></a>不死不生无相无名。<a id="a-4C"></a>一道虚寂万物齐平。<a id="a-4D"></a>何贵何贱何辱何荣。<a id="a-4E"></a>何胜何劣何重何轻。<a id="a-4F"></a>澄天愧净皎日惭明。<a id="a-4G"></a>安夫岱岭同彼金城。<a id="a-4H"></a>敬贻贤哲斯道利贞。</p>
  <p id="a4I">菩提达磨略辨大乘入道四行(弟子昙琳序)</p>
  <p id="a4J">法师者。<a id="a-4K"></a>西域南天竺国。<a id="a-4L"></a>是大婆罗门国王第三之子也。<a id="a-4M"></a>神慧疏朗闻皆晓悟。<a id="a-4N"></a>志存摩诃衍道。<a id="a-4O"></a>故舍素从缁绍隆圣种。<a id="a-4P"></a>冥心虚寂通鉴世事。<a id="a-4Q"></a>内外俱明德超世表。<a id="a-4R"></a>悲诲边隅正教陵替。<a id="a-4S"></a>遂能远涉山海游化汉魏。<a id="a-4T"></a>忘心之士莫不归信。<a id="a-4U"></a>存见之流乃生讥谤。<a id="a-4V"></a>于时唯有道育慧可。<a id="a-4W"></a>此二沙门年虽后生俊志高远。<a id="a-4X"></a>幸逢法师事之数载。<a id="a-4Y"></a>虔恭咨启善蒙师意。<a id="a-4Z"></a>法师感其精诚。<a id="a-4a"></a>诲以真道。<a id="a-4b"></a>令如是安心如是发行如是顺物如是方便。<a id="a-4c"></a>此是大乘安心之法令无错谬。<a id="a-4d"></a>如是安心者壁观。<a id="a-4e"></a>如是发行者四行。<a id="a-4f"></a>如是顺物者防护讥嫌。<a id="a-4g"></a>如是方便者遣其不着。<a id="a-4h"></a>此略序所由云尔。</p>
  <p id="a4i">夫入道多途。<a id="a-4j"></a>要而言之不出二种。<a id="a-4k"></a>一是理入。<a id="a-4l"></a>二是行入。<a id="a-4m"></a>理入者。<a id="a-4n"></a>谓藉教悟宗。<a id="a-4o"></a>深信含生同一真性。<a id="a-4p"></a>但为客尘妄想所覆不能显了。<a id="a-4q"></a>若也舍妄归真凝住壁观。<a id="a-4r"></a>无自无他凡圣等一坚住不移。<a id="a-4s"></a>更不随于文教。<a id="a-4t"></a>此即与理冥符无有分别。<a id="a-4u"></a>寂然无为名之理入。<a id="a-4v"></a>行入者。<a id="a-4w"></a>谓四行。<a id="a-4x"></a>其余诸行悉入此中。<a id="a-4y"></a>何等四耶。<a id="a-4z"></a>一报冤行。<a id="a-50"></a>二随缘行。<a id="a-51"></a>三无所求行。<a id="a-52"></a>四称法之行。<a id="a-53"></a>云何报冤行。<a id="a-54"></a>谓修道行人若受苦时当自念言。<a id="a-55"></a>我从往昔无数劫中弃本从末流浪诸有。<a id="a-56"></a>多起冤憎违害无限。<a id="a-57"></a>今虽无犯是我宿殃恶业果熟。<a id="a-58"></a>非天非人所能见与。<a id="a-59"></a>甘心忍受都无冤诉。<a id="a-5A"></a>经云。<a id="a-5B"></a>逢苦不忧。<a id="a-5C"></a>何以故。<a id="a-5D"></a>识达故。<a id="a-5E"></a>此心生时与理相应。<a id="a-5F"></a>体冤进道故说言报冤行。<a id="a-5G"></a>二随缘行者。<a id="a-5H"></a>众生无我并缘业所转。<a id="a-5I"></a>苦乐齐受皆从缘生。<a id="a-5J"></a>若得胜报荣誉等事。<a id="a-5K"></a>是我过去宿因所感今方得之。<a id="a-5L"></a>缘尽还无何喜之有得失从缘心无增减。<a id="a-5M"></a>喜风不动冥顺于道。<a id="a-5N"></a>是故说言随缘行也。<a id="a-5O"></a>三无所求行者。<a id="a-5P"></a>世人长迷处处贪着。<a id="a-5Q"></a>名之为求。<a id="a-5R"></a>智者悟真理将俗反。<a id="a-5S"></a>安心无为形随运转。<a id="a-5T"></a>万有斯空无所愿乐。<a id="a-5U"></a>功德黑暗常相随逐。<a id="a-5V"></a>三界久居犹如火宅。<a id="a-5W"></a>有身皆苦谁得而安。<a id="a-5X"></a>了达此处故舍诸有息想无求。<a id="a-5Y"></a>经云。<a id="a-5Z"></a>有求皆苦无求乃乐。<a id="a-5a"></a>判知无求真为道行。<a id="a-5b"></a>故言无所求行也。<a id="a-5c"></a>四称法行。<a id="a-5d"></a>性净之理目之为法。<a id="a-5e"></a>此理众相斯空无染无著无此无彼。<a id="a-5f"></a>经云。<a id="a-5g"></a>法无众生。<a id="a-5h"></a>离众生垢故。<a id="a-5i"></a>法无有我。<a id="a-5j"></a>离我垢故。<a id="a-5k"></a>智者若能信解此理。<a id="a-5l"></a>应当称法而行。<a id="a-5m"></a>法体无悭。<a id="a-5n"></a>于身命财行檀舍施心无吝惜。<a id="a-5o"></a>达解三空不倚不着。<a id="a-5p"></a>但为去垢称化众生而不取相。<a id="a-5q"></a>此为自行。<a id="a-5r"></a>复能利他。<a id="a-5s"></a>亦能庄严菩提之道。<a id="a-5t"></a>檀施既尔。<a id="a-5u"></a>余五亦然。<a id="a-5v"></a>为除妄想修行六度而无所行。<a id="a-5w"></a>是为称法行。</p>
  <p id="a5x">荷泽大师显宗记。</p>
  <p id="a5y">无念为宗无作为本。<a id="a-5z"></a>真空为体妙有为用。<a id="a-60"></a>夫真如无念非想念而能知实相。<a id="a-61"></a>无生岂色心而能见。<a id="a-62"></a>无念念者即念真如。<a id="a-63"></a>无生生者即生实相。<a id="a-64"></a>无住而住常住涅槃。<a id="a-65"></a>无行而行即超彼岸。<a id="a-66"></a>如如不动动用无穷。<a id="a-67"></a>念念无求求本无念。<a id="a-68"></a>菩提无得净五眼而了三身。<a id="a-69"></a>般若无知运六通而弘四智。<a id="a-6A"></a>是知即定无定。<a id="a-6B"></a>即慧无慧。<a id="a-6C"></a>即行无行。<a id="a-6D"></a>性等虚空体同法界。<a id="a-6E"></a>六度自兹圆满。<a id="a-6F"></a>道品于是无亏。<a id="a-6G"></a>是知我法体空有无双泯。<a id="a-6H"></a>心本无作道常无念。<a id="a-6I"></a>无念无思无求无得。<a id="a-6J"></a>不彼不此不去不来。<a id="a-6K"></a>体悟三明心通八解。<a id="a-6L"></a>功成十力富有七珍。<a id="a-6M"></a>入不二门获一乘理。<a id="a-6N"></a>妙中之妙即妙法身。<a id="a-6O"></a>天中之天乃金刚慧。<a id="a-6P"></a>湛然常寂应用无方。<a id="a-6Q"></a>用而常空空而常用。<a id="a-6R"></a>用而不有即是真空。<a id="a-6S"></a>空而不无便成妙有。<a id="a-6T"></a>妙有即摩诃般若。<a id="a-6U"></a>真空即清净涅槃。<a id="a-6V"></a>般若是涅槃之因。<a id="a-6W"></a>涅槃是般若之果。<a id="a-6X"></a>般若无见能见涅槃。<a id="a-6Y"></a>涅槃无生能生般若。<a id="a-6Z"></a>涅槃般若名异体同。<a id="a-6a"></a>随义立名故云法无定相。<a id="a-6b"></a>涅槃能生般若即名真佛法身。<a id="a-6c"></a>般若能建涅槃。<a id="a-6d"></a>故号如来知见。<a id="a-6e"></a>知即知心空寂。<a id="a-6f"></a>见即见性无生。<a id="a-6g"></a>知见分明不一不异。<a id="a-6h"></a>故能动寂常妙理事皆如如。<a id="a-6i"></a>即处处能通达。<a id="a-6j"></a>即理事无碍。<a id="a-6k"></a>六根不染即定慧之功。<a id="a-6l"></a>六识不生即如如之力。<a id="a-6m"></a>心如境谢境灭心空。<a id="a-6n"></a>心境双亡体用不异。<a id="a-6o"></a>真如性净慧鉴无穷。<a id="a-6p"></a>如水分千月能见闻觉知。<a id="a-6q"></a>见闻觉知而常空寂。<a id="a-6r"></a>空即无相。<a id="a-6s"></a>寂即无生。<a id="a-6t"></a>不被善恶所拘。<a id="a-6u"></a>不被静乱所摄。<a id="a-6v"></a>不厌生死不乐涅槃。<a id="a-6w"></a>无不能无有不能有。<a id="a-6x"></a>行住坐卧心不动摇。<a id="a-6y"></a>一切时中获无所得。<a id="a-6z"></a>三世诸佛教旨如斯。<a id="a-70"></a>即菩萨慈悲递相传受。<a id="a-71"></a>自世尊灭后。<a id="a-72"></a>西天二十八祖共传无住之心。<a id="a-73"></a>同说如来知见。<a id="a-74"></a>至于达磨。<a id="a-75"></a>届此为初递代相承于今不绝。<a id="a-76"></a>所传秘教要藉得人。<a id="a-77"></a>如王髻珠终不妄与。<a id="a-78"></a>福德智慧二种庄严。<a id="a-79"></a>行解相应方能建立。<a id="a-7A"></a>衣为法信。<a id="a-7B"></a>法是衣宗。<a id="a-7C"></a>唯指衣法相传更无别法。<a id="a-7D"></a>内传心印印契本心。<a id="a-7E"></a>外传袈裟将表宗旨。<a id="a-7F"></a>非衣不传于法。<a id="a-7G"></a>非法不受于衣。<a id="a-7H"></a>衣是法信之衣。<a id="a-7I"></a>法是无生之法。<a id="a-7J"></a>无生即无虚妄乃是空寂之心。<a id="a-7K"></a>知空寂而了法身。<a id="a-7L"></a>了法身而真解脱。</p>
  <p id="a7M">南岳石头和尚参同契。</p>
  <p id="a7N">竺土大仙心。<a id="a-7O"></a>东西密相付。<a id="a-7P"></a>人根有利钝。<a id="a-7Q"></a>道无南北祖。<a id="a-7R"></a>灵源明皎洁。<a id="a-7S"></a>枝派暗流注。<a id="a-7T"></a>执事元是迷。<a id="a-7U"></a>契理亦非悟。<a id="a-7V"></a>门门一切境。<a id="a-7W"></a>回互不回互。<a id="a-7X"></a>回而更相涉。<a id="a-7Y"></a>不尔依位住。<a id="a-7Z"></a>色本殊质象。<a id="a-7a"></a>声元异乐苦。<a id="a-7b"></a>暗合上中言。<a id="a-7c"></a>明明清浊句。<a id="a-7d"></a>四大性自复。<a id="a-7e"></a>如子得其母。<a id="a-7f"></a>火热风动摇。<a id="a-7g"></a>水湿地坚固。<a id="a-7h"></a>眼色耳音声。<a id="a-7i"></a>鼻香舌碱醋。<a id="a-7j"></a>然依一一法。<a id="a-7k"></a>依根叶分布。<a id="a-7l"></a>本末须归宗。<a id="a-7m"></a>尊卑用其语。<a id="a-7n"></a>当明中有暗。<a id="a-7o"></a>勿以暗相遇。<a id="a-7p"></a>当暗中有明。<a id="a-7q"></a>勿以明相睹。<a id="a-7r"></a>明暗各相对。<a id="a-7s"></a>比如前后步。<a id="a-7t"></a>万物自有功。<a id="a-7u"></a>当言用及处。<a id="a-7v"></a>事存函盖合。<a id="a-7w"></a>理应箭锋拄。<a id="a-7x"></a>承言须会宗。<a id="a-7y"></a>勿自立规矩。<a id="a-7z"></a>触目不会道。<a id="a-80"></a>运足焉知路。<a id="a-81"></a>进步非近远。<a id="a-82"></a>迷隔山河固。<a id="a-83"></a>谨白参玄人。<a id="a-84"></a>光阴莫虚度。</p>
  <p id="a85">五台山镇国大师澄观答皇太子问心要。</p>
  <p id="a86">至道本乎其心。<a id="a-87"></a>心法本乎无住。<a id="a-88"></a>无住心体灵知。<a id="a-89"></a>不昧性相寂然。<a id="a-8A"></a>包含德用该摄内外。<a id="a-8B"></a>能深能广非有非空。<a id="a-8C"></a>不生不灭无终无始。<a id="a-8D"></a>求之而不得。<a id="a-8E"></a>弃之而不离。<a id="a-8F"></a>迷现量则惑苦纷然。<a id="a-8G"></a>寤真性则空明廓彻。<a id="a-8H"></a>虽即心即佛。<a id="a-8I"></a>唯证者方知。<a id="a-8J"></a>然有证有知则慧日沉没于有地。<a id="a-8K"></a>若无照无悟则昏云掩蔽于空门。<a id="a-8L"></a>若一念不生则前后际断。<a id="a-8M"></a>照体独立物我皆如。<a id="a-8N"></a>直造心源无智无得。<a id="a-8O"></a>不取不舍无对无修。<a id="a-8P"></a>然迷悟更依真妄相待。<a id="a-8Q"></a>若求真去妄。<a id="a-8R"></a>犹弃影劳形。<a id="a-8S"></a>若体妄即真。<a id="a-8T"></a>似处阴影灭。<a id="a-8U"></a>若无心忘照。<a id="a-8V"></a>则万虑都捐。<a id="a-8W"></a>若任运寂知则众行爰起。<a id="a-8X"></a>放旷任其去住。<a id="a-8Y"></a>静鉴觉其源流。<a id="a-8Z"></a>语默不失玄微。<a id="a-8a"></a>动静未离法界。<a id="a-8b"></a>言止则双亡知寂。<a id="a-8c"></a>论观则双照寂知。<a id="a-8d"></a>语证则不可示人。<a id="a-8e"></a>说理则非证不了。<a id="a-8f"></a>是以悟寂无寂真知无知。<a id="a-8g"></a>以知寂不二之一心。<a id="a-8h"></a>契空有双融之中道。<a id="a-8i"></a>无住无著莫摄莫收。<a id="a-8j"></a>是非两亡能所双绝。<a id="a-8k"></a>斯绝亦寂则般若现前。<a id="a-8l"></a>般若非心外新生。<a id="a-8m"></a>智性乃本来具足。<a id="a-8n"></a>然本寂不能自现。<a id="a-8o"></a>实由般若之功。<a id="a-8p"></a>般若之与智性翻覆相成。<a id="a-8q"></a>本智之与始修实无两体。<a id="a-8r"></a>双亡正入则妙觉圆明。<a id="a-8s"></a>始末该融则因果交彻。<a id="a-8t"></a>心心作佛。<a id="a-8u"></a>无一心而非佛心。<a id="a-8v"></a>处处成道。<a id="a-8w"></a>无一尘而非佛国。<a id="a-8x"></a>故真妄物我举一全收。<a id="a-8y"></a>心佛众生浑然齐致。<a id="a-8z"></a>是知迷则人随于法。<a id="a-90"></a>法法万差而人不同。<a id="a-91"></a>悟则法随于人。<a id="a-92"></a>人人一智而融万境。<a id="a-93"></a>言穷虑绝何果何因。<a id="a-94"></a>体本寂寥孰同孰异。<a id="a-95"></a>唯忘怀虚朗消息冲融。<a id="a-96"></a>其犹透水月。<a id="a-97"></a>华虚而可见。<a id="a-98"></a>无心鉴象照而常空矣。</p>
  <p id="a99">杭州五云和尚坐禅箴。</p>
  <p id="a9A">坐不拘身禅非涉境。<a id="a-9B"></a>拘必乃疲涉则非静。<a id="a-9C"></a>不涉不拘真光迥孤。<a id="a-9D"></a>六门齐应万行同敷。<a id="a-9E"></a>嗟尔初机未达玄微。<a id="a-9F"></a>处沈随掉能所支离。<a id="a-9G"></a>不有权巧胡为对治。<a id="a-9H"></a>驱策抑按均调惛乱。<a id="a-9I"></a>息虑忘缘乍同死汉。<a id="a-9J"></a>随宜合开靡专壁观(达磨大师正付法眼外。<a id="a-9K"></a>委示初机修心之要。<a id="a-9L"></a>启四门四行。<a id="a-9M"></a>匪专一也)驰想颇多安那钵那(或掉举猛利及惛住等。<a id="a-9N"></a>宜易观修于数息。<a id="a-9O"></a>或出或入不得交互)沿流剑阁无滞木鹅。<a id="a-9P"></a>如火得水如病得医。<a id="a-9Q"></a>病瘳医罢火灭水倾。<a id="a-9R"></a>一念清净体寂常灵。<a id="a-9S"></a>是灵是寂非灵非寂。<a id="a-9T"></a>是非迭生犯过无极。<a id="a-9U"></a>前灭后兴还如步走。<a id="a-9V"></a>患乎不知知则无咎。<a id="a-9W"></a>日由背夜镜奚照后。<a id="a-9X"></a>此则不然圆明通透。<a id="a-9Y"></a>照而不缘寂而谁守。<a id="a-9Z"></a>万象瀛沤太虚闪电。<a id="a-9a"></a>摧坏魔宫冲倒佛殿。<a id="a-9b"></a>跛者得履瞽者发见。<a id="a-9c"></a>法界尘寰齐轮顿现。<a id="a-9d"></a>旷荡郊廛或坐或眠。<a id="a-9e"></a>既明方便乃号金仙。<a id="a-9f"></a>吾虽强说爰符圣言。<a id="a-9g"></a>圣言何也要假重宣。<a id="a-9h"></a>不动不禅是无生禅。<a id="a-9i"></a>又云。<a id="a-9j"></a>若学诸三昧。<a id="a-9k"></a>是动非坐禅。<a id="a-9l"></a>心随境界流。<a id="a-9m"></a>云何名为定。<a id="a-9n"></a>故知历代祖。<a id="a-9o"></a>唯传此一心。<a id="a-9p"></a>祖光既远大。<a id="a-9q"></a>吾子幸堪任。<a id="a-9r"></a>聊述无言旨。<a id="a-9s"></a>乃曰坐禅箴。</p>
  <p id="a9t">永嘉真觉大师证道歌。</p>
  <p id="a9u">君不见。<a id="a-9v"></a>绝学无为闲道人。<a id="a-9w"></a>不除妄想不求真。<a id="a-9x"></a>无明实性即佛性。<a id="a-9y"></a>幻化空身即法身。<a id="a-9z"></a>法身觉了无一物。<a id="a-A0"></a>本源自性天真佛。<a id="a-A1"></a>五阴浮云空去来。<a id="a-A2"></a>三毒水泡虚出没。<a id="a-A3"></a>证实相无人法。<a id="a-A4"></a>刹那灭却阿鼻业。<a id="a-A5"></a>若将妄语诳众生。<a id="a-A6"></a>自招拔舌尘沙劫。<a id="a-A7"></a>顿觉了如来禅。<a id="a-A8"></a>六度万行体中圆。<a id="a-A9"></a>梦里明明有六趣。<a id="a-AA"></a>觉后空空无大千。<a id="a-AB"></a>无罪福无损益。<a id="a-AC"></a>寂灭性中莫问觅。<a id="a-AD"></a>比来尘境未曾磨。<a id="a-AE"></a>今日分明须剖析。<a id="a-AF"></a>谁无念谁无生。<a id="a-AG"></a>若实无生无不生。<a id="a-AH"></a>唤取机关木人问。<a id="a-AI"></a>求佛施功早晚成。<a id="a-AJ"></a>放四大莫把捉。<a id="a-AK"></a>寂灭性中随饮啄。<a id="a-AL"></a>诸行无常一切空。<a id="a-AM"></a>即是如来大圆觉。<a id="a-AN"></a>决定说表真乘。<a id="a-AO"></a>有人不肯任情征。<a id="a-AP"></a>直截根源佛所印。<a id="a-AQ"></a>摘叶寻枝我不能。<a id="a-AR"></a>摩尼珠人不识。<a id="a-AS"></a>如来藏里亲收得六般神用空不空。<a id="a-AT"></a>一颗圆光色非色。<a id="a-AU"></a>净五眼得五力。<a id="a-AV"></a>唯证乃知谁可测。<a id="a-AW"></a>镜里看形见不难。<a id="a-AX"></a>水中捉月争拈得。<a id="a-AY"></a>常独行常独步。<a id="a-AZ"></a>达者同游涅槃路。<a id="a-Aa"></a>调古神清风自高。<a id="a-Ab"></a>貌悴骨刚人不顾。<a id="a-Ac"></a>穷释子口称贫。<a id="a-Ad"></a>实是身贫道不贫。<a id="a-Ae"></a>贫则身常披缕褐。<a id="a-Af"></a>道即心藏无价珍。<a id="a-Ag"></a>无价珍用无尽。<a id="a-Ah"></a>利物应时终不吝。<a id="a-Ai"></a>三身四智体中圆。<a id="a-Aj"></a>八解六通心地印。<a id="a-Ak"></a>上士一决一切了。<a id="a-Al"></a>中下多闻多不信。<a id="a-Am"></a>但自怀中解垢衣。<a id="a-An"></a>谁能向外夸精进。<a id="a-Ao"></a>从他谤任他非。<a id="a-Ap"></a>把火烧天徒自疲。<a id="a-Aq"></a>我闻恰似饮甘露。<a id="a-Ar"></a>销融顿入不思议。<a id="a-As"></a>观恶言是功德。<a id="a-At"></a>此则成吾善知识。<a id="a-Au"></a>不因讪谤起怨亲。<a id="a-Av"></a>何表无生慈忍力。<a id="a-Aw"></a>宗亦通说亦通。<a id="a-Ax"></a>定慧圆明不滞空。<a id="a-Ay"></a>非但我今独达了。<a id="a-Az"></a>河沙诸佛体皆同。<a id="a-B0"></a>师子吼无畏说。<a id="a-B1"></a>百兽闻之皆脑裂。<a id="a-B2"></a>香象奔波失却威。<a id="a-B3"></a>天龙寂听生欣悦。<a id="a-B4"></a>游江海涉山川。<a id="a-B5"></a>寻师访道为参禅。<a id="a-B6"></a>自从认得曹溪路。<a id="a-B7"></a>了知生死不相干。<a id="a-B8"></a>行亦禅坐亦禅。<a id="a-B9"></a>语默动静体安然。<a id="a-BA"></a>纵遇锋刀常坦坦。<a id="a-BB"></a>假饶毒药也闲闲。<a id="a-BC"></a>我师得见燃灯佛。<a id="a-BD"></a>多劫曾为忍辱仙。<a id="a-BE"></a>几回生几回死。<a id="a-BF"></a>生死悠悠无定止。<a id="a-BG"></a>自从顿悟了无生。<a id="a-BH"></a>于诸荣辱何忧喜。<a id="a-BI"></a>入深山住兰若。<a id="a-BJ"></a>岑崟幽邃长松下。<a id="a-BK"></a>优游静坐野僧家。<a id="a-BL"></a>閴寂安居实潇洒。<a id="a-BM"></a>觉即了不施功。<a id="a-BN"></a>一切有为法不同。<a id="a-BO"></a>住相布施生天福。<a id="a-BP"></a>犹如仰箭射虚空。<a id="a-BQ"></a>势力尽箭还坠。<a id="a-BR"></a>招得来生不如意。<a id="a-BS"></a>争似无为实相门。<a id="a-BT"></a>一超直入如来地。<a id="a-BU"></a>但得本莫愁末。<a id="a-BV"></a>如净琉璃含宝月。<a id="a-BW"></a>既能解此如意珠。<a id="a-BX"></a>自利利他终不竭。<a id="a-BY"></a>江月照松风吹。<a id="a-BZ"></a>永夜清宵何所为。<a id="a-Ba"></a>佛性戒珠心地印。<a id="a-Bb"></a>雾露云霞体上衣降龙钵解虎锡。<a id="a-Bc"></a>两股金镮鸣历历。<a id="a-Bd"></a>不是标形虚事持。<a id="a-Be"></a>如来宝仗亲踪迹。<a id="a-Bf"></a>不求真不断妄。<a id="a-Bg"></a>了知二法空无相。<a id="a-Bh"></a>无相无空无不空。<a id="a-Bi"></a>即是如来真实相。<a id="a-Bj"></a>心镜明鉴无碍。<a id="a-Bk"></a>廓然莹彻周沙界。<a id="a-Bl"></a>万象森罗影现中。<a id="a-Bm"></a>一颗圆明非内外。<a id="a-Bn"></a>豁达空拨因果。<a id="a-Bo"></a>漭漭荡荡招殃祸。<a id="a-Bp"></a>弃有着空病亦然。<a id="a-Bq"></a>还如避溺而投火。<a id="a-Br"></a>舍妄心取真理。<a id="a-Bs"></a>取舍之心成巧伪。<a id="a-Bt"></a>学人不了用修行。<a id="a-Bu"></a>真成认贼将为子。<a id="a-Bv"></a>损法财灭功德。<a id="a-Bw"></a>莫不由斯心意识。<a id="a-Bx"></a>是以禅门了却心。<a id="a-By"></a>顿入无生智见力。<a id="a-Bz"></a>大丈夫秉慧剑。<a id="a-C0"></a>般若锋兮金刚焰。<a id="a-C1"></a>非但能摧外道心。<a id="a-C2"></a>早曾落却天魔胆。<a id="a-C3"></a>振法雷击法鼓。<a id="a-C4"></a>布慈云兮洒甘露。<a id="a-C5"></a>龙象蹴蹋润无边。<a id="a-C6"></a>三乘五性皆惺悟。<a id="a-C7"></a>雪山肥腻更无杂。<a id="a-C8"></a>纯出醍醐我常纳。<a id="a-C9"></a>一性圆通一切性。<a id="a-CA"></a>一法遍含一切法。<a id="a-CB"></a>一月普现一切水。<a id="a-CC"></a>一切水月一月摄。<a id="a-CD"></a>诸佛法身入我性。<a id="a-CE"></a>我性还共如来合。<a id="a-CF"></a>一地具足一切地。<a id="a-CG"></a>非色非心非行业。<a id="a-CH"></a>弹指圆成八万门。<a id="a-CI"></a>刹那灭却阿鼻业。<a id="a-CJ"></a>一切数句非数句。<a id="a-CK"></a>与吾灵觉何交涉。<a id="a-CL"></a>不可毁不可赞。<a id="a-CM"></a>体若虚空勿涯岸。<a id="a-CN"></a>不离当处常湛然。<a id="a-CO"></a>觅则知君不可见。<a id="a-CP"></a>取不得舍不得。<a id="a-CQ"></a>不可得中只么得。<a id="a-CR"></a>默时说说时默。<a id="a-CS"></a>大施门开无壅塞。<a id="a-CT"></a>有人问我解何宗。<a id="a-CU"></a>报道摩诃般若力。<a id="a-CV"></a>或是或非人不识。<a id="a-CW"></a>逆行顺行天莫测。<a id="a-CX"></a>吾早曾经多劫修。<a id="a-CY"></a>不是等闲相诳惑。<a id="a-CZ"></a>建法幢立宗旨。<a id="a-Ca"></a>明明佛敕曹溪是。<a id="a-Cb"></a>第一迦葉首传灯。<a id="a-Cc"></a>二十八代西天记。<a id="a-Cd"></a>法东流入此土。<a id="a-Ce"></a>菩提达磨为初祖。<a id="a-Cf"></a>六代传衣天下闻。<a id="a-Cg"></a>后人得道何穷数。<a id="a-Ch"></a>真不立妄本空。<a id="a-Ci"></a>有无俱遣不空空。<a id="a-Cj"></a>二十空门元不着。<a id="a-Ck"></a>一性如来体共同。<a id="a-Cl"></a>心是根法是尘。<a id="a-Cm"></a>两种犹如镜上痕。<a id="a-Cn"></a>痕垢尽除光始现。<a id="a-Co"></a>心法双亡性即真。<a id="a-Cp"></a>嗟末法恶时世。<a id="a-Cq"></a>众生福薄难调制。<a id="a-Cr"></a>去圣远兮邪见深。<a id="a-Cs"></a>魔强法弱多怨害。<a id="a-Ct"></a>闻说如来顿教门。<a id="a-Cu"></a>恨不灭除令瓦碎。<a id="a-Cv"></a>作在心殃在身。<a id="a-Cw"></a>不须怨诉更尤人。<a id="a-Cx"></a>欲得不招无间业。<a id="a-Cy"></a>莫谤如来正法轮。<a id="a-Cz"></a>旃檀林无杂树。<a id="a-D0"></a>郁密深沉师子住。<a id="a-D1"></a>境静林间独自游。<a id="a-D2"></a>走兽飞禽皆远去。<a id="a-D3"></a>狮子儿众随后。<a id="a-D4"></a>三岁即能大哮吼。<a id="a-D5"></a>若是野干逐法王。<a id="a-D6"></a>百年妖怪虚开口。<a id="a-D7"></a>圆顿教勿人情。<a id="a-D8"></a>有疑不决直须争。<a id="a-D9"></a>不是山僧逞人我。<a id="a-DA"></a>修行恐落断常坑。<a id="a-DB"></a>非不非是不是。<a id="a-DC"></a>差之毫厘失千里。<a id="a-DD"></a>是即龙女顿成佛。<a id="a-DE"></a>非即善星生陷坠。<a id="a-DF"></a>吾早年来积学问。<a id="a-DG"></a>亦曾讨疏寻经论。<a id="a-DH"></a>分别名相不知休。<a id="a-DI"></a>入海算沙徒自困。<a id="a-DJ"></a>却被如来苦诃责。<a id="a-DK"></a>数他珍宝有何益。<a id="a-DL"></a>从来蹭蹬觉虚行。<a id="a-DM"></a>多年枉作风尘客。<a id="a-DN"></a>种性邪错知解。<a id="a-DO"></a>不达如来圆顿制。<a id="a-DP"></a>二乘精进没道心。<a id="a-DQ"></a>外道聪明无智慧。<a id="a-DR"></a>亦愚痴亦小騃。<a id="a-DS"></a>空拳指上生实解。<a id="a-DT"></a>执指为月枉施功。<a id="a-DU"></a>根境法中虚掜怪。<a id="a-DV"></a>不见一法即如来。<a id="a-DW"></a>方得名为观自在。<a id="a-DX"></a>了即业障本来空。<a id="a-DY"></a>未了还须偿宿债。<a id="a-DZ"></a>饥逢王膳不能餐。<a id="a-Da"></a>病遇医王争得差。<a id="a-Db"></a>在欲行禅知见力。<a id="a-Dc"></a>火中生莲终不坏。<a id="a-Dd"></a>勇施犯重悟无生。<a id="a-De"></a>早时成佛于今在。<a id="a-Df"></a>师子吼无畏说。<a id="a-Dg"></a>深嗟懵懂顽皮靼(多达切)只知犯重障菩提。<a id="a-Dh"></a>不见如来开秘诀。<a id="a-Di"></a>有二比丘犯淫杀。<a id="a-Dj"></a>波离萤光增罪结。<a id="a-Dk"></a>维摩大士顿除疑。<a id="a-Dl"></a>还同赫日销霜雪。<a id="a-Dm"></a>不思议解脱力。<a id="a-Dn"></a>此即成吾善知识。<a id="a-Do"></a>四事供养敢辞劳。<a id="a-Dp"></a>万两黄金亦销得。<a id="a-Dq"></a>粉骨碎身未足酬。<a id="a-Dr"></a>一句了然超百亿。<a id="a-Ds"></a>法中王最高胜。<a id="a-Dt"></a>河沙如来同共证。<a id="a-Du"></a>我今解此如意珠。<a id="a-Dv"></a>信受之者皆相应。<a id="a-Dw"></a>了了见无一物。<a id="a-Dx"></a>亦无人亦无佛。<a id="a-Dy"></a>大千世界海中沤。<a id="a-Dz"></a>一切圣贤如电拂。<a id="a-E0"></a>假使铁轮顶上旋。<a id="a-E1"></a>定慧圆明终不失。<a id="a-E2"></a>日可冷月可热。<a id="a-E3"></a>众魔不能坏真说。<a id="a-E4"></a>象驾峥嵘谩进途。<a id="a-E5"></a>谁见螗螂能拒辙。<a id="a-E6"></a>大象不游于兔径。<a id="a-E7"></a>大悟不拘于小节。<a id="a-E8"></a>莫将管见谤苍苍。<a id="a-E9"></a>未了吾今为君决。</p>
  <p id="aEA">腾腾和尚了元歌。</p>
  <p id="aEB">修道道无可修。<a id="a-EC"></a>问法法无可问。<a id="a-ED"></a>迷人不了色空。<a id="a-EE"></a>悟者本无逆顺。<a id="a-EF"></a>八万四千法门。<a id="a-EG"></a>至理不离方寸。<a id="a-EH"></a>识取自家城郭。<a id="a-EI"></a>莫谩寻他乡郡。<a id="a-EJ"></a>不用广学多闻。<a id="a-EK"></a>不要辩才聪俊。<a id="a-EL"></a>不知月之大小。<a id="a-EM"></a>不管岁之余闰。<a id="a-EN"></a>烦恼即是菩提。<a id="a-EO"></a>净华生于泥粪。<a id="a-EP"></a>人来问我若为。<a id="a-EQ"></a>不能共伊谈论。<a id="a-ER"></a>寅朝用粥充饥。<a id="a-ES"></a>斋时更餐一顿。<a id="a-ET"></a>今日任运腾腾。<a id="a-EU"></a>明日腾腾任运。<a id="a-EV"></a>心中了了总知。<a id="a-EW"></a>且作佯痴缚钝。</p>
  <p id="aEX">南岳懒瓒和尚歌。</p>
  <p id="aEY">兀然无事无改换。<a id="a-EZ"></a>无事何须论一段。<a id="a-Ea"></a>直心无散乱他事不须断。<a id="a-Eb"></a>过去已过去未来犹莫算。<a id="a-Ec"></a>兀然无事坐何曾有人唤。<a id="a-Ed"></a>向外觅功夫总是痴顽汉。<a id="a-Ee"></a>粮不畜一粒逢饭但知[嗎/廾](陟立切)。<a id="a-Ef"></a>世间多事人相趁浑不及。<a id="a-Eg"></a>我不乐生天亦不爱福田。<a id="a-Eh"></a>饥来吃饭困来即眠。<a id="a-Ei"></a>愚人笑我智乃知焉。<a id="a-Ej"></a>不是痴钝本体如然。<a id="a-Ek"></a>要去即去要住即住。<a id="a-El"></a>身披一破衲脚着娘生裤。<a id="a-Em"></a>多言复多语由来反相误。<a id="a-En"></a>若欲度众生无过且自度。<a id="a-Eo"></a>莫谩求真佛真佛不可见。<a id="a-Ep"></a>妙性及灵台何曾受熏炼。<a id="a-Eq"></a>心是无事心面是娘生面。<a id="a-Er"></a>劫石可移动个中无改变。<a id="a-Es"></a>无事本无事何须读文字。<a id="a-Et"></a>削除人我本冥合个中意。<a id="a-Eu"></a>种种劳筋骨不如林下睡。<a id="a-Ev"></a>兀兀举头见日高。<a id="a-Ew"></a>乞饭从头[打-丁+聿]将功。<a id="a-Ex"></a>用功展转冥蒙。<a id="a-Ey"></a>取即不得不取自通。<a id="a-Ez"></a>吾有一言绝虑亡缘。<a id="a-F0"></a>巧说不得只用心传。<a id="a-F1"></a>更有一语无过真与。<a id="a-F2"></a>细如豪末大无方所。<a id="a-F3"></a>本自圆成不劳机杼。<a id="a-F4"></a>世事悠悠不如山丘。<a id="a-F5"></a>青松蔽日碧涧长流。<a id="a-F6"></a>山云当幕夜月为钩。<a id="a-F7"></a>卧藤萝下块石枕头。<a id="a-F8"></a>不朝天子岂羡王侯。<a id="a-F9"></a>生死无虑更复何忧。<a id="a-FA"></a>水月无形我常只宁。<a id="a-FB"></a>万法皆尔本自无生。<a id="a-FC"></a>兀然无事坐春来草自青。</p>
  <p id="aFD">石头和尚草庵歌。</p>
  <p id="aFE">吾结草庵无宝贝。<a id="a-FF"></a>饭了从容图睡快。<a id="a-FG"></a>成时初见茆草新。<a id="a-FH"></a>破后还将茆草盖。<a id="a-FI"></a>住庵人镇常在。<a id="a-FJ"></a>不属中间与内外。<a id="a-FK"></a>世人住处我不住。<a id="a-FL"></a>世人爱处我不爱。<a id="a-FM"></a>庵虽小含法界。<a id="a-FN"></a>方丈老人相体解。<a id="a-FO"></a>上乘菩萨信无疑。<a id="a-FP"></a>中下闻之必生怪。<a id="a-FQ"></a>问此庵坏不坏。<a id="a-FR"></a>坏与不坏主元在。<a id="a-FS"></a>不居南北与东西。<a id="a-FT"></a>基上坚牢以为最。<a id="a-FU"></a>青松下明窗内。<a id="a-FV"></a>玉殿朱楼未为对。<a id="a-FW"></a>衲帔幪头万事休。<a id="a-FX"></a>此时山僧都不会。<a id="a-FY"></a>住此庵休作解。<a id="a-FZ"></a>谁夸铺席图人买。<a id="a-Fa"></a>回光返照便归来。<a id="a-Fb"></a>廓达灵根非向背。<a id="a-Fc"></a>遇祖师亲训诲结草为庵莫生退。<a id="a-Fd"></a>百年抛却任纵横。<a id="a-Fe"></a>摆手便行且无罪。<a id="a-Ff"></a>千种言万般解。<a id="a-Fg"></a>只要教君长不昧。<a id="a-Fh"></a>欲识庵中不死人。<a id="a-Fi"></a>岂离而今遮皮袋。</p>
  <p id="aFj">道吾和尚乐道歌。</p>
  <p id="aFk">乐道山僧纵性多。<a id="a-Fl"></a>天回地转任从他。<a id="a-Fm"></a>闲卧孤峰无伴侣。<a id="a-Fn"></a>独唱无生一曲歌。<a id="a-Fo"></a>无生歌出世乐。<a id="a-Fp"></a>堪笑时人和不着。<a id="a-Fq"></a>畅情乐道过残生。<a id="a-Fr"></a>张三李四浑忘却。<a id="a-Fs"></a>大丈夫须气概。<a id="a-Ft"></a>莫顺人情无妨碍。<a id="a-Fu"></a>汝言顺即是菩提。<a id="a-Fv"></a>我谓从来自相背。<a id="a-Fw"></a>有时憨有时痴。<a id="a-Fx"></a>非我途中争得知。<a id="a-Fy"></a>特达一生常任运。<a id="a-Fz"></a>野客无乡可得归今日山僧只遮是。<a id="a-G0"></a>元本山僧更若为。<a id="a-G1"></a>探祖机空王子。<a id="a-G2"></a>体似浮云没隈倚。<a id="a-G3"></a>自古长披一衲衣。<a id="a-G4"></a>曾经几度遭寒暑。<a id="a-G5"></a>不是真不是伪。<a id="a-G6"></a>打鼓乐神施拜跪。<a id="a-G7"></a>明明一道汉江云。<a id="a-G8"></a>青山绿水不相似。<a id="a-G9"></a>禀性成无揩改。<a id="a-GA"></a>结角罗纹不相碍。<a id="a-GB"></a>或运慈悲喜舍心。<a id="a-GC"></a>或即逢人以棒闿。<a id="a-GD"></a>慈悲恩爱落牵缠。<a id="a-GE"></a>棒打教伊破恩爱。<a id="a-GF"></a>报乎月下旅中人。<a id="a-GG"></a>若有恩情吾为改。</p>
  <p id="aGH">一钵歌。</p>
  <p id="aGI">遏喇喇闹聒聒。<a id="a-GJ"></a>总是悠悠造佅[仁-二+達]。<a id="a-GK"></a>如饥吃盐加得渴。<a id="a-GL"></a>枉却一生头枿枿。<a id="a-GM"></a>究竟不能知始末。<a id="a-GN"></a>抛却死尸何处脱。<a id="a-GO"></a>劝君努力求解脱。<a id="a-GP"></a>闲事到头须结撮。<a id="a-GQ"></a>火落身上当须拨。<a id="a-GR"></a>莫待临时叫菩萨。<a id="a-GS"></a>丈夫语话须豁豁。<a id="a-GT"></a>莫学痴人受摩捋。<a id="a-GU"></a>趁时结裹学摆拨。<a id="a-GV"></a>也学柔和也粗粝。<a id="a-GW"></a>也剃头也披褐。<a id="a-GX"></a>也学凡夫生活。<a id="a-GY"></a>直语向君君未达。<a id="a-GZ"></a>更作长歌歌一钵。<a id="a-Ga"></a>一钵歌多中一一中多。<a id="a-Gb"></a>莫笑野人歌一钵。<a id="a-Gc"></a>曾将一钵度娑婆。<a id="a-Gd"></a>青天寥寥月初上。<a id="a-Ge"></a>此时影空含万象。<a id="a-Gf"></a>几处浮生自是非。<a id="a-Gg"></a>一源清净无来往。<a id="a-Gh"></a>更莫将心造水泡。<a id="a-Gi"></a>百毛流血是谁教。<a id="a-Gj"></a>不如静坐真如地。<a id="a-Gk"></a>顶上从他鹊作巢。<a id="a-Gl"></a>万代金轮圣王子。<a id="a-Gm"></a>只遮真如灵觉是。<a id="a-Gn"></a>菩提树下度众生。<a id="a-Go"></a>度尽众生不生死。<a id="a-Gp"></a>不生不死真丈夫。<a id="a-Gq"></a>无形无相大毗卢。<a id="a-Gr"></a>尘劳灭尽真如在。<a id="a-Gs"></a>一颗圆明无价珠。<a id="a-Gt"></a>眼不见耳不闻。<a id="a-Gu"></a>不见不闻真见闻。<a id="a-Gv"></a>从来一句无言说。<a id="a-Gw"></a>今日千言强为分。<a id="a-Gx"></a>强为分须谛听。<a id="a-Gy"></a>人人尽有真如性。<a id="a-Gz"></a>恰似黄金在矿中。<a id="a-H0"></a>炼去炼来金体净。<a id="a-H1"></a>真是妄妄是真。<a id="a-H2"></a>若除真妄更无人。<a id="a-H3"></a>真心莫谩生烦恼。<a id="a-H4"></a>衣食随时养色身。<a id="a-H5"></a>好也着弱也着。<a id="a-H6"></a>一切无心无染着。<a id="a-H7"></a>亦无恶亦无好。<a id="a-H8"></a>二际坦然平等道。<a id="a-H9"></a>粗也餐细也餐。<a id="a-HA"></a>莫学凡夫相上观。<a id="a-HB"></a>也无粗也无细。<a id="a-HC"></a>上方香积无根蔕。<a id="a-HD"></a>坐亦行行亦坐。<a id="a-HE"></a>生死树下菩提果。<a id="a-HF"></a>亦无坐亦无行。<a id="a-HG"></a>无生何用觅无生。<a id="a-HH"></a>生亦得死亦得。<a id="a-HI"></a>处处当来见弥勒。<a id="a-HJ"></a>亦无生亦无死。<a id="a-HK"></a>三世如来总如此。<a id="a-HL"></a>离则着着则离。<a id="a-HM"></a>幻化门中无实义。<a id="a-HN"></a>无可离无可着。<a id="a-HO"></a>何处更求无病药。<a id="a-HP"></a>语时默默时语。<a id="a-HQ"></a>语默纵横无处所。<a id="a-HR"></a>亦无语亦无默。<a id="a-HS"></a>莫唤东西作南北。<a id="a-HT"></a>嗔即喜喜即嗔。<a id="a-HU"></a>我自降魔转法轮。<a id="a-HV"></a>亦无嗔亦无喜。<a id="a-HW"></a>水不离波波即水。<a id="a-HX"></a>悭时舍舍时悭。<a id="a-HY"></a>不离内外及中间。<a id="a-HZ"></a>亦无悭亦无舍。<a id="a-Ha"></a>寂寂寥寥无可把。<a id="a-Hb"></a>苦时乐乐时苦。<a id="a-Hc"></a>只遮修行断门户。<a id="a-Hd"></a>亦无苦亦无乐。<a id="a-He"></a>本来自在无绳索。<a id="a-Hf"></a>垢即净净即垢。<a id="a-Hg"></a>两边毕竟无前后。<a id="a-Hh"></a>亦无垢亦无净。<a id="a-Hi"></a>大千同一真如性。<a id="a-Hj"></a>药是病病是药。<a id="a-Hk"></a>到头两事须拈却。<a id="a-Hl"></a>亦无药亦无病。<a id="a-Hm"></a>正是真如灵觉性。<a id="a-Hn"></a>魔作佛佛作魔。<a id="a-Ho"></a>镜里寻形水上波。<a id="a-Hp"></a>亦无魔亦无佛。<a id="a-Hq"></a>三世本来无一物。<a id="a-Hr"></a>凡即圣圣即凡。<a id="a-Hs"></a>色里胶青水里碱。<a id="a-Ht"></a>亦无凡亦无圣。<a id="a-Hu"></a>万行总持无一行。<a id="a-Hv"></a>真中假假中真。<a id="a-Hw"></a>自是凡夫起妄尘。<a id="a-Hx"></a>亦无真亦无假。<a id="a-Hy"></a>若不唤时何应喏。<a id="a-Hz"></a>本来无姓亦无名。<a id="a-I0"></a>只么腾腾信脚行。<a id="a-I1"></a>有时廛市并屠肆。<a id="a-I2"></a>一朵红莲火上生。<a id="a-I3"></a>也曾策杖游京洛。<a id="a-I4"></a>身似浮云无定着。<a id="a-I5"></a>幻化由来似寄居。<a id="a-I6"></a>他家触处更清虚。<a id="a-I7"></a>若觅戒三毒疮痍几时瘥。<a id="a-I8"></a>若觅禅我自纵横汨碖眠。<a id="a-I9"></a>大可怜不是颠。<a id="a-IA"></a>世间出世天中天。<a id="a-IB"></a>时人不会此中意。<a id="a-IC"></a>打着南边动北边。<a id="a-ID"></a>若觅法鸡足山中问迦葉。<a id="a-IE"></a>大士持衣在此中。<a id="a-IF"></a>本来不用求专甲。<a id="a-IG"></a>若觅经法性真源无可听。<a id="a-IH"></a>若觅律穷子不须教走出。<a id="a-II"></a>若觅修八万浮图何处求。<a id="a-IJ"></a>只知黄叶止啼哭。<a id="a-IK"></a>不觉黑云遮日头。<a id="a-IL"></a>莫怪狂言无次第。<a id="a-IM"></a>筛罗渐入粗中细。<a id="a-IN"></a>只遮粗中细也无。<a id="a-IO"></a>即是圆明真实谛。<a id="a-IP"></a>真实谛本非真。<a id="a-IQ"></a>但是名闻即是尘。<a id="a-IR"></a>若向尘中解真实。<a id="a-IS"></a>便是堂堂出世人。<a id="a-IT"></a>出世人莫造作独行独步空索索。<a id="a-IU"></a>无生无死无涅槃。<a id="a-IV"></a>本来生死不相干。<a id="a-IW"></a>无是非无动静。<a id="a-IX"></a>莫谩将身入空井。<a id="a-IY"></a>无善恶无去来。<a id="a-IZ"></a>亦无明镜挂高台。<a id="a-Ia"></a>山僧见解只如此。<a id="a-Ib"></a>不信从他造劫灰。</p>
  <p id="aIc">乐普和尚浮沤歌。</p>
  <p id="aId">云天雨落庭中水。<a id="a-Ie"></a>水上漂漂见沤起。<a id="a-If"></a>前者已灭后者生。<a id="a-Ig"></a>前后相续无穷已。<a id="a-Ih"></a>本因雨滴水成沤。<a id="a-Ii"></a>还缘风激沤归水。<a id="a-Ij"></a>不知沤水性无殊。<a id="a-Ik"></a>随他转变将为异。<a id="a-Il"></a>外明莹内含虚。<a id="a-Im"></a>内外玲珑若宝珠。<a id="a-In"></a>正在澄波看似有。<a id="a-Io"></a>及乎动着又如无。<a id="a-Ip"></a>有无动静事难明。<a id="a-Iq"></a>无相之中有相形。<a id="a-Ir"></a>只知沤向水中出。<a id="a-Is"></a>岂知水亦从沤生。<a id="a-It"></a>权将沤水类余身。<a id="a-Iu"></a>五蕴虚攒假立人。<a id="a-Iv"></a>解达蕴空沤不实。<a id="a-Iw"></a>方能明见本来真。</p>
  <p id="aIx">苏溪和尚(即五泄小师也)牧护歌。</p>
  <p id="aIy">听说衲僧牧护。<a id="a-Iz"></a>任运逍遥无住。<a id="a-J0"></a>一条百衲瓶盂。<a id="a-J1"></a>便是生涯调度。<a id="a-J2"></a>为求至理参寻。<a id="a-J3"></a>不惮寒暑辛苦。<a id="a-J4"></a>还曾四海周游。<a id="a-J5"></a>山水风云满肚。<a id="a-J6"></a>内除戒律精严。<a id="a-J7"></a>不学威仪行步。<a id="a-J8"></a>三乘笑我无能。<a id="a-J9"></a>我笑三乘谩做。<a id="a-JA"></a>智人权立阶梯。<a id="a-JB"></a>大道本无迷悟。<a id="a-JC"></a>达者不假修治。<a id="a-JD"></a>不在能言能语。<a id="a-JE"></a>披麻目视云霄。<a id="a-JF"></a>遮莫王侯不顾。<a id="a-JG"></a>道人本体如然。<a id="a-JH"></a>不是知佛去处。<a id="a-JI"></a>生也犹如着衫。<a id="a-JJ"></a>死也还同脱裤。<a id="a-JK"></a>生也无喜无忧。<a id="a-JL"></a>八风岂能惊怖。<a id="a-JM"></a>外相犹似痴人。<a id="a-JN"></a>肚里非常峭措。<a id="a-JO"></a>活计虽无一钱。<a id="a-JP"></a>敢与君王斗富。<a id="a-JQ"></a>愚人摆手憎嫌。<a id="a-JR"></a>智者点头相许。<a id="a-JS"></a>那知傀儡牵抽歌舞尽由行主。<a id="a-JT"></a>一言为报诸人。<a id="a-JU"></a>打破画瓶归去。</p>
  <p id="aJV">法灯禅师泰钦古镜歌三首。</p>
  <p id="aJW">尽道古镜不曾见。<a id="a-JX"></a>借尔时人看一遍。<a id="a-JY"></a>目前不睹一纤豪。<a id="a-JZ"></a>湛湛冷光凝一片。<a id="a-Ja"></a>凝一片勿背面。<a id="a-Jb"></a>嫫母临妆不称情。<a id="a-Jc"></a>潘生回首频嘉叹。<a id="a-Jd"></a>何欣欣何戚戚。<a id="a-Je"></a>好丑由来那是的。<a id="a-Jf"></a>只遮是转沉醉。<a id="a-Jg"></a>演若晨窥怖走时。<a id="a-Jh"></a>子细思量还有以。<a id="a-Ji"></a>我问颠狂不暂回。<a id="a-Jj"></a>泪流向予声哀哀。<a id="a-Jk"></a>哽咽未能申吐得。<a id="a-Jl"></a>尔头与影悠悠哉。<a id="a-Jm"></a>悠悠哉尔许多时。<a id="a-Jn"></a>那里来迷云开。<a id="a-Jo"></a>行行携手上高台。</p>
  <p id="aJp">其二。</p>
  <p id="aJq">谁云古镜无样度。<a id="a-Jr"></a>古今出入何门户。<a id="a-Js"></a>门户君看不见时。<a id="a-Jt"></a>即此为君全显露。<a id="a-Ju"></a>全显露。<a id="a-Jv"></a>与汝一生终保护。<a id="a-Jw"></a>若遇知音请益来。<a id="a-Jx"></a>逢人不得轻分付。<a id="a-Jy"></a>但任作见面。<a id="a-Jz"></a>不须生怕怖。<a id="a-K0"></a>看取当时演若多。<a id="a-K1"></a>直至如今成错误。<a id="a-K2"></a>如今不省影分明。<a id="a-K3"></a>还是当时同一顾。<a id="a-K4"></a>同一顾苦苦苦。</p>
  <p id="aK5">其三(六言)</p>
  <p id="aK6">古镜精明皎皎。<a id="a-K7"></a>皎皎遍照河沙。<a id="a-K8"></a>到处安名题字。<a id="a-K9"></a>除侬更有谁家。<a id="a-KA"></a>过去未来现在。<a id="a-KB"></a>诸佛镜上纤瑕。<a id="a-KC"></a>纤瑕垢尽无物。<a id="a-KD"></a>此真火里莲华。<a id="a-KE"></a>莲华千朵万朵。<a id="a-KF"></a>朵朵端然释迦。<a id="a-KG"></a>谁云俱尸入灭。<a id="a-KH"></a>谁云穿膝芦芽。<a id="a-KI"></a>不信镜中看取。<a id="a-KJ"></a>羊车鹿车牛车。<a id="a-KK"></a>时人不识古镜。<a id="a-KL"></a>尽道本来清净。<a id="a-KM"></a>只看清净是假。<a id="a-KN"></a>照得形容不正。<a id="a-KO"></a>或圆或短成长。<a id="a-KP"></a>若有纤豪俱病。<a id="a-KQ"></a>劝君不如打破。<a id="a-KR"></a>镜去瑕消可莹。<a id="a-KS"></a>亦见杜口毗耶。<a id="a-KT"></a>亦知圆通少剩。</p>
  <p id="aKU">潭州龙会道寻遍参三昧歌。</p>
  <p id="aKV">天涯海角参知识。<a id="a-KW"></a>遍咨惠我全提力。<a id="a-KX"></a>师乃呵余退步追。<a id="a-KY"></a>省躬廓尔从兹息。<a id="a-KZ"></a>睹诸方垂带直。<a id="a-Ka"></a>善财得处难藏匿。<a id="a-Kb"></a>棒头喝下露幽奇。<a id="a-Kc"></a>纵去夺来看殊特。<a id="a-Kd"></a>赵州关雪岭陟。<a id="a-Ke"></a>筑廅峰前验虚实。<a id="a-Kf"></a>据证灵由辟万机。<a id="a-Kg"></a>横挥祖刃闻三域。<a id="a-Kh"></a>卷舒重重孰可委。<a id="a-Ki"></a>休呈识意谩猜揣。<a id="a-Kj"></a>衲子攒眉碧眼咦。<a id="a-Kk"></a>黄海倒逆昆仑嘴。<a id="a-Kl"></a>沩山牛道吾唱。<a id="a-Km"></a>马师奋迅呈圆相。<a id="a-Kn"></a>执水投针作后规。<a id="a-Ko"></a>把镜持幡看先匠。<a id="a-Kp"></a>广陵歌谁继唱。<a id="a-Kq"></a>拟续宫商调难况。<a id="a-Kr"></a>石人愠色下鞭挝。<a id="a-Ks"></a>木马奔嘶梵天上。<a id="a-Kt"></a>丽水金蓝田玉。<a id="a-Ku"></a>祝融峰攒湘浪蹙。<a id="a-Kv"></a>满月澄溪松韵清。<a id="a-Kw"></a>云从龙腾好观瞩。</p>
  <p id="aKx">丹霞和尚玩珠吟二首。</p>
  <p id="aKy">般苦灵珠妙难测。<a id="a-Kz"></a>法性海中亲认得。<a id="a-L0"></a>隐显常游五蕴中。<a id="a-L1"></a>内外光明大神力。<a id="a-L2"></a>此珠非大亦非小。<a id="a-L3"></a>昼夜光明皆悉照。<a id="a-L4"></a>觅时无物又无踪。<a id="a-L5"></a>起坐相随常了了。<a id="a-L6"></a>黄帝曾游于赤水。<a id="a-L7"></a>争听争求都不遂。<a id="a-L8"></a>罔象无心却得珠。<a id="a-L9"></a>能见能闻是虚伪。<a id="a-LA"></a>吾师权指喻摩尼。<a id="a-LB"></a>釆人无数溺春池。<a id="a-LC"></a>争拈瓦砾将为宝。<a id="a-LD"></a>智者安然而得之。<a id="a-LE"></a>森罗万象光中现。<a id="a-LF"></a>体用如如转非转。<a id="a-LG"></a>万机消遣寸心中。<a id="a-LH"></a>一切时中巧方便。<a id="a-LI"></a>烧六贼烁众魔。<a id="a-LJ"></a>能摧我山竭爱河。<a id="a-LK"></a>龙女灵山亲献佛。<a id="a-LL"></a>贫儿衣下几蹉跎。<a id="a-LM"></a>亦名性亦名心。<a id="a-LN"></a>非性非心超古今。<a id="a-LO"></a>全体明时明不得。<a id="a-LP"></a>权时题作弄珠吟。</p>
  <p id="aLQ">其二。</p>
  <p id="aLR">识得衣中宝。<a id="a-LS"></a>无明醉自醒。<a id="a-LT"></a>百骸虽溃散。<a id="a-LU"></a>一物镇长灵。<a id="a-LV"></a>知境浑非体神珠不定形。<a id="a-LW"></a>悟则三身佛。<a id="a-LX"></a>逃疑万卷经。<a id="a-LY"></a>在心心可测。<a id="a-LZ"></a>历耳耳难听。<a id="a-La"></a>罔象先天地。<a id="a-Lb"></a>玄泉出杳冥。<a id="a-Lc"></a>本刚非锻炼。<a id="a-Ld"></a>元净莫澄渟。<a id="a-Le"></a>盘泊轮朝日。<a id="a-Lf"></a>玲珑映晓星。<a id="a-Lg"></a>瑞光流不灭。<a id="a-Lh"></a>真气触还生。<a id="a-Li"></a>鉴照崆峒寂。<a id="a-Lj"></a>罗笼法界明。<a id="a-Lk"></a>挫凡功不灭。<a id="a-Ll"></a>超圣果非盈。<a id="a-Lm"></a>龙女心亲献。<a id="a-Ln"></a>阇王口自呈。<a id="a-Lo"></a>护鹅人却活。<a id="a-Lp"></a>黄雀意犹轻。<a id="a-Lq"></a>解语非关舌。<a id="a-Lr"></a>能言不是声。<a id="a-Ls"></a>绝边弥汗漫。<a id="a-Lt"></a>无际等空平。<a id="a-Lu"></a>演教非为说。<a id="a-Lv"></a>闻名勿认名。<a id="a-Lw"></a>两边俱莫立。<a id="a-Lx"></a>中道不须行。<a id="a-Ly"></a>见月休观指。<a id="a-Lz"></a>还家罢问程。<a id="a-M0"></a>识心心则佛。<a id="a-M1"></a>何佛更堪成。</p>
  <p id="aM2">关南长老获珠吟。</p>
  <p id="aM3">三界兮如幻。<a id="a-M4"></a>六道兮如梦。<a id="a-M5"></a>圣贤出世兮如电。<a id="a-M6"></a>国土犹如水上泡。<a id="a-M7"></a>无常生灭日迁变。<a id="a-M8"></a>唯有摩诃般若。<a id="a-M9"></a>坚犹若金刚不可赞。<a id="a-MA"></a>软似兜罗大等空。<a id="a-MB"></a>小极微尘不可见。<a id="a-MC"></a>拥之令聚而不聚。<a id="a-MD"></a>拨之令散而不散。<a id="a-ME"></a>侧耳欲闻而不闻。<a id="a-MF"></a>瞪目观之而不见。<a id="a-MG"></a>歌复歌。<a id="a-MH"></a>盘陀石上笑呵呵。<a id="a-MI"></a>笑复笑。<a id="a-MJ"></a>青松影下高声叫。<a id="a-MK"></a>自从获得此心珠。<a id="a-ML"></a>帝释轮王俱不要。<a id="a-MM"></a>不是山僧独施为。<a id="a-MN"></a>自古先贤作此调。<a id="a-MO"></a>不坐禅不修道。<a id="a-MP"></a>任运逍遥只么了。<a id="a-MQ"></a>但能万法不干怀。<a id="a-MR"></a>无始何曾有生老。</p>
  <p id="aMS">香严和尚智闲吟二首。</p>
  <p id="aMT">励觉吟。</p>
  <p id="aMU">满口语无处说。<a id="a-MV"></a>明明向人道不决。<a id="a-MW"></a>急着力勤咬啮。<a id="a-MX"></a>无常到来救不彻。<a id="a-MY"></a>日里语暗瑳切。<a id="a-MZ"></a>快磨古锥净挑揭。<a id="a-Ma"></a>理尽觉自护持。<a id="a-Mb"></a>此生事终不说。<a id="a-Mc"></a>玄学求他古老吟。<a id="a-Md"></a>禅学须穷心影绝。</p>
  <p id="aMe">归寂吟赠同住。</p>
  <p id="aMf">同住道人七十余。<a id="a-Mg"></a>共辞城郭乐山居。<a id="a-Mh"></a>身如寒木心牙绝。<a id="a-Mi"></a>不话唐言休梵书。<a id="a-Mj"></a>心期尽处身虽丧。<a id="a-Mk"></a>如来弟子沙门样。<a id="a-Ml"></a>深信共崇钵塔成(涅槃经云。<a id="a-Mm"></a>如来之身。<a id="a-Mn"></a>已于无量阿僧祇劫。<a id="a-Mo"></a>不受饮食。<a id="a-Mp"></a>为诸声闻说。<a id="a-Mq"></a>先受二牧牛女乳糜。<a id="a-Mr"></a>故本行经云。<a id="a-Ms"></a>菩萨将往道树。<a id="a-Mt"></a>时有天人告善生神王二女。<a id="a-Mu"></a>一名难陀。<a id="a-Mv"></a>华言喜。<a id="a-Mw"></a>二名婆罗。<a id="a-Mx"></a>华言昌。<a id="a-My"></a>汝可最初施食。<a id="a-Mz"></a>于是二女。<a id="a-N0"></a>以乳烹糜。<a id="a-N1"></a>其釜上现种种瑞相。<a id="a-N2"></a>乃用钵盛奉献。<a id="a-N3"></a>菩萨食已。<a id="a-N4"></a>将其钵掷向尼连河中。<a id="a-N5"></a>天帝释收归天上。<a id="a-N6"></a>建塔安置供养。<a id="a-N7"></a>故名钵塔。<a id="a-N8"></a>此天上四塔之一也。<a id="a-N9"></a>四塔者。<a id="a-NA"></a>一发塔。<a id="a-NB"></a>二箭塔。<a id="a-NC"></a>三钵塔。<a id="a-ND"></a>四牙塔。<a id="a-NE"></a>人间亦有四塔。<a id="a-NF"></a>一如来生处塔。<a id="a-NG"></a>二如来成道处塔。<a id="a-NH"></a>三如来转法轮处塔。<a id="a-NI"></a>四如来涅槃处塔)。<a id="a-NJ"></a>巍巍置在青山掌。<a id="a-NK"></a>观夫参道不虚然。<a id="a-NL"></a>脱去形骸甚高尚。<a id="a-NM"></a>从来不说今朝事。<a id="a-NN"></a>暗里埋头隐玄畅。<a id="a-NO"></a>不留踪迹异人间。<a id="a-NP"></a>深妙神光饱明亮。</p>
  <p id="aNQ">韶山和尚心珠歌。</p>
  <p id="aNR">山僧自达空门久。<a id="a-NS"></a>淬炼心珠功已构。<a id="a-NT"></a>珠迥玲珑主客分。<a id="a-NU"></a>往往声如师子吼。<a id="a-NV"></a>师子吼非常义。<a id="a-NW"></a>皆明佛性真如理。<a id="a-NX"></a>有时往往自思惟。<a id="a-NY"></a>豁然大意心欢喜。<a id="a-NZ"></a>或造经或造论。<a id="a-Na"></a>或说渐兮或说顿。<a id="a-Nb"></a>若在诸佛运神通。<a id="a-Nc"></a>或在凡夫兴鄙吝。<a id="a-Nd"></a>此心珠如水月。<a id="a-Ne"></a>地角天涯无殊别。<a id="a-Nf"></a>只因迷悟有参差。<a id="a-Ng"></a>所以如来多种说。<a id="a-Nh"></a>地狱趣饿鬼趣。<a id="a-Ni"></a>六道轮回无暂住。<a id="a-Nj"></a>此非诸佛不慈悲。<a id="a-Nk"></a>岂是阎王配交做。<a id="a-Nl"></a>劝时流深体悉。<a id="a-Nm"></a>见在心珠勿浪失。<a id="a-Nn"></a>五蕴身全尚不知。<a id="a-No"></a>百骸散后何处觅。</p>
  <p id="aNp">魏府华严长老示众。</p>
  <p id="aNq">佛法事在日用处。<a id="a-Nr"></a>在尔行住坐卧处吃茶吃饭处言语相问处。<a id="a-Ns"></a>所作所为举心动念又却不是也。<a id="a-Nt"></a>会么。<a id="a-Nu"></a>若会得即今无碍自在真人。<a id="a-Nv"></a>若也未会则是个檐枷带锁重罪之人。<a id="a-Nw"></a>何故如此。<a id="a-Nx"></a>佛法不远隔尘沙劫。<a id="a-Ny"></a>尔一念中见得。<a id="a-Nz"></a>在尔眉毛鼻孔上。<a id="a-O0"></a>尔若不见得。<a id="a-O1"></a>如接竹点月在处。<a id="a-O2"></a>切莫思惟不可言语。<a id="a-O3"></a>尔时中承何恩力。<a id="a-O4"></a>若知得尔须有个欢喜处。<a id="a-O5"></a>古人道。<a id="a-O6"></a>常寂寂常历历。<a id="a-O7"></a>诸佛不求觅。<a id="a-O8"></a>众生断消息。<a id="a-O9"></a>尔会得么。<a id="a-OA"></a>一切诸法本无情。<a id="a-OB"></a>一切诸佛本自灵。<a id="a-OC"></a>混然同太虚无欠亦无余。<a id="a-OD"></a>会么。<a id="a-OE"></a>若不会直是个触途成滞。<a id="a-OF"></a>不知个身落地处茫茫劫劫只是恋物着境认色为实。<a id="a-OG"></a>不舍恩爱痴迷财宝。<a id="a-OH"></a>立我争人一团子意气。<a id="a-OI"></a>些子个违情面青面赤。<a id="a-OJ"></a>说强道弱。<a id="a-OK"></a>我不受人欺瞒。<a id="a-OL"></a>我是大丈夫儿。<a id="a-OM"></a>养妻养子。<a id="a-ON"></a>尔岂知在业海之中罪坑之内。<a id="a-OO"></a>吃肉如似饿鬼吞尸。<a id="a-OP"></a>噇酒如饿狗饮水。<a id="a-OQ"></a>爱色如渴蝇咂血。<a id="a-OR"></a>不知此身是大祸患恣纵无明愚养意气。<a id="a-OS"></a>不久败坏浪死虚生。<a id="a-OT"></a>枉经千劫徒然出没。<a id="a-OU"></a>何不识取金刚坚固之体长生不灭之道。<a id="a-OV"></a>在世头枿枿地。<a id="a-OW"></a>口子吧吧地。<a id="a-OX"></a>眼子眨眨地。<a id="a-OY"></a>无常杀鬼到来向床上。<a id="a-OZ"></a>犹似使心用行恋财恋境。<a id="a-Oa"></a>蓦然驱去见阎老子。<a id="a-Ob"></a>一词不措铁罏火炭铜柱刀山尽为戏玩。<a id="a-Oc"></a>恁时追悔大段难为免离。<a id="a-Od"></a>尔如今病未来寻身。<a id="a-Oe"></a>何不于十二时中求一毫善利辨取津梁。<a id="a-Of"></a>幻化色身凭何为实。<a id="a-Og"></a>诸佛过去留经造论。<a id="a-Oh"></a>一切善法与尔初学底人。<a id="a-Oi"></a>忏罪灭障渐渐增长利益。<a id="a-Oj"></a>求善知识开示解脱法门。<a id="a-Ok"></a>向无明性中认取个真实主人。<a id="a-Ol"></a>于万劫中得个人身也不容易。<a id="a-Om"></a>尔还知个身本性与佛同时本无欠少。<a id="a-On"></a>有一大事在尔尿囊里粪堆头。<a id="a-Oo"></a>光烁烁地圆陀陀地。<a id="a-Op"></a>还信得及么。<a id="a-Oq"></a>若信不及也从尔深坑罪海永堕沉沦。<a id="a-Or"></a>尔若回光返照。<a id="a-Os"></a>于一刹那中即心念息。<a id="a-Ot"></a>时中迷惑烦恼痴暗狂情顿自消灭。<a id="a-Ou"></a>诸缘境界转为甘露醍醐安乐国土。<a id="a-Ov"></a>岂不是好否。<a id="a-Ow"></a>圣人道。<a id="a-Ox"></a>万法从心生。<a id="a-Oy"></a>万法从心灭。<a id="a-Oz"></a>皆由尔心。<a id="a-P0"></a>善恶也只由尔心。<a id="a-P1"></a>地狱天堂也只由尔心。<a id="a-P2"></a>只今相应与佛合。<a id="a-P3"></a>智即是佛也更无相诳。<a id="a-P4"></a>直下奉信无疑心即正觉。<a id="a-P5"></a>又何必历僧祇大劫。<a id="a-P6"></a>此身今生甚大难遇。<a id="a-P7"></a>莫道我是凡夫自家退屈。<a id="a-P8"></a>千经万论只为众生迷乱不识本性。<a id="a-P9"></a>尔暂时间那取些子贪物底工夫。<a id="a-PA"></a>看经书上义理。<a id="a-PB"></a>只言众生被一切境摄。<a id="a-PC"></a>着欲之故。<a id="a-PD"></a>山僧苦口实为忉忉。<a id="a-PE"></a>尔还肯么。<a id="a-PF"></a>尔还信么。<a id="a-PG"></a>寻常着寒着热。<a id="a-PH"></a>些子违情吃辛受苦不得却。<a id="a-PI"></a>于日用时中自不醒悟。<a id="a-PJ"></a>整顿取心好为取身好。<a id="a-PK"></a>百年如箭富贵如梦。<a id="a-PL"></a>恩情也只不久。<a id="a-PM"></a>百年无多日。<a id="a-PN"></a>头白是病来。<a id="a-PO"></a>病是业债来。<a id="a-PP"></a>业债是死来。<a id="a-PQ"></a>死是地狱来。<a id="a-PR"></a>尔莫道。<a id="a-PS"></a>我为人平生好心吉善。<a id="a-PT"></a>只依本分不作恶事我无罪过。<a id="a-PU"></a>别教尔有个好生处。<a id="a-PV"></a>我即今朝未信尔在何故尔平等在甚处。<a id="a-PW"></a>尔还知否。<a id="a-PX"></a>不依佛法一切法皆是邪法外道见解。<a id="a-PY"></a>更莫说担人担。<a id="a-PZ"></a>我贪色爱财餐鱼啖肉妄言绮语。<a id="a-Pa"></a>日费上事罪业极深。<a id="a-Pb"></a>尔莫道。<a id="a-Pc"></a>我舍财造塔起殿设僧转经。<a id="a-Pd"></a>便为长久功德。<a id="a-Pe"></a>以此为实未可托倚众中。<a id="a-Pf"></a>老和尚也为尔不得。<a id="a-Pg"></a>尔还知么。<a id="a-Ph"></a>尔有千般万种无明罪业。<a id="a-Pi"></a>佛亦为尔不得。<a id="a-Pj"></a>须是尔自家着力前程自办。<a id="a-Pk"></a>尔若作一切有为功德。<a id="a-Pl"></a>只是造业增长顽福。<a id="a-Pm"></a>不生个清净知见。<a id="a-Pn"></a>山僧虽然。<a id="a-Po"></a>求得供养日夜不安为虑未是在。<a id="a-Pp"></a>还知么。<a id="a-Pq"></a>一任尔说向诸方。<a id="a-Pr"></a>耆宿笑我也。<a id="a-Ps"></a>嫌山僧不得。<a id="a-Pt"></a>欲问尔施主得钱处。<a id="a-Pu"></a>想尔应不济润于人。<a id="a-Pv"></a>不救拔贫苦者。<a id="a-Pw"></a>了得了取吃休。<a id="a-Px"></a>了取着休。<a id="a-Py"></a>早修行休。<a id="a-Pz"></a>度此身休。<a id="a-Q0"></a>悔取心休。<a id="a-Q1"></a>悔取心休伏惟珍重。</p>
 </body>
</html>