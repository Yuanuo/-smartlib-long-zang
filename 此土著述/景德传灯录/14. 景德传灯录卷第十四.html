<!doctype html>
<html id="z3IBX161cV" data-ver="2083">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录第十四</h1>
  <p id="a2">吉州青原山行思禅师法嗣 。</p>
  <p id="a3">第一世一人 南岳石头希迁大师(一人见录) 。</p>
  <p id="a4">第二世二十一人 南岳石头希迁大师法嗣二十一人 荆州天皇寺道悟禅师 京兆尸利禅师 邓州丹霞山天然禅师 潭州招提寺慧朗禅师 长沙兴国寺振朗禅师 澧州药山惟俨禅师 潭州大川和尚 汾州石楼和尚 凤翔法门寺佛陀和尚 潭州华林和尚 潮州大颠和尚 潭州长髭旷禅师 水空和尚(已上一十三人见录) 宝通禅师 海陵大辩禅师 渚泾和尚 衡州道诜禅师 汉州常清禅师 福州碎石和尚 商州商岭和尚 常州义兴和尚(已上八人无机缘语句不录) 。</p>
  <p id="a5">第三世二十三人 荆州天皇道悟禅师法嗣一人 澧州龙潭崇信禅师(一人见录) 邓州丹霞山天然禅师法嗣七人 京兆翠微无学禅师 丹霞山义安禅师 吉州性空禅师 本童和尚 米仓和尚(已上五人见录) 扬州六合大隐禅师 丹霞山慧勤禅师(已上二人无机缘语句不录) 药山惟俨和尚法嗣十人 潭州道吾山圆智禅师 潭州云岩昙晟禅师 华亭船子德诚禅师 宣州椑树慧省禅师 药山高沙弥 鄂州百颜明哲禅师(已上六人见录) 郢州泾源山光虙禅师 药山[卄/夒]禅师 宣州落霞和尚 朗州刺史李翱(已上四人无机缘语句不录) 潭州长髭旷禅师法嗣一人 潭州石室善道和尚(一人见录) 潮州大颠和尚法嗣二人 漳州三平山义忠禅师(一人见录) 吉州薯山和尚(一人无机缘语句不录) 潭州大川和尚法嗣二人 仙天和尚 福州普光和尚(已上二人见录)</p>
  <p id="a6">行思禅师第一世。</p>
  <p id="a7">石头希迁大师端州高要人也。<a id="a-8"></a>姓陈氏。<a id="a-9"></a>母初怀妊不喜荤茹。<a id="a-A"></a>师虽在孩提不烦保母。<a id="a-B"></a>既冠然诺自许。<a id="a-C"></a>乡洞獠民畏鬼神多淫祀。<a id="a-D"></a>杀牛酾酒习以为常。<a id="a-E"></a>师辄往。<a id="a-F"></a>毁丛祠夺牛而归。<a id="a-G"></a>岁盈数十。<a id="a-H"></a>乡老不能禁。<a id="a-I"></a>后直造曹溪。<a id="a-J"></a>六祖大师度为弟子。<a id="a-K"></a>未具戒属祖师圆寂。<a id="a-L"></a>禀遗命谒于庐陵青原山思禅师。<a id="a-M"></a>乃摄衣从之(缘会语句如思禅师章叙之)一日思问师曰。<a id="a-N"></a>有人道岭南有消息。<a id="a-O"></a>师曰。<a id="a-P"></a>有人不云云。<a id="a-Q"></a>曰若恁么大藏小藏从何而来。<a id="a-R"></a>师曰。<a id="a-S"></a>尽从这里去。<a id="a-T"></a>终不少他事。<a id="a-U"></a>思甚然之。<a id="a-V"></a>师于唐天宝初。<a id="a-W"></a>荐之衡山南寺。<a id="a-X"></a>寺之东有石状如台。<a id="a-Y"></a>乃结庵其上。<a id="a-Z"></a>时号石头和尚。<a id="a-a"></a>师一日上堂曰。<a id="a-b"></a>吾之法门先佛传授。<a id="a-c"></a>不论禅定精进。<a id="a-d"></a>达佛之知见即心即佛。<a id="a-e"></a>心佛众生菩提烦恼名异体一。<a id="a-f"></a>汝等当知。<a id="a-g"></a>自己心灵体。<a id="a-h"></a>离断常性非垢净。<a id="a-i"></a>湛然圆满凡圣齐同。<a id="a-j"></a>应用无方离心意识。<a id="a-k"></a>三界六道唯自心现。<a id="a-l"></a>水月镜像岂有生灭。<a id="a-m"></a>汝能知之无所不备。<a id="a-n"></a>时门人道悟问。<a id="a-o"></a>曹溪意旨谁人得。<a id="a-p"></a>师曰。<a id="a-q"></a>会佛法人得。<a id="a-r"></a>曰师还得否。<a id="a-s"></a>师曰。<a id="a-t"></a>我不会佛法。<a id="a-u"></a>僧问。<a id="a-v"></a>如何是解脱。<a id="a-w"></a>师曰。<a id="a-x"></a>谁缚汝。<a id="a-y"></a>又问。<a id="a-z"></a>如何是净土。<a id="a-10"></a>师曰。<a id="a-11"></a>谁垢汝。<a id="a-12"></a>问如何是涅槃。<a id="a-13"></a>师曰。<a id="a-14"></a>谁将生死与汝。<a id="a-15"></a>师问新到僧。<a id="a-16"></a>从什么处来。<a id="a-17"></a>僧曰。<a id="a-18"></a>江西来。<a id="a-19"></a>师曰。<a id="a-1A"></a>见马大师否。<a id="a-1B"></a>僧曰见。<a id="a-1C"></a>师乃指一橛柴曰。<a id="a-1D"></a>马师何似这个。<a id="a-1E"></a>僧无对却回举似马大师。<a id="a-1F"></a>马曰。<a id="a-1G"></a>汝见橛柴大小。<a id="a-1H"></a>僧曰。<a id="a-1I"></a>勿量大。<a id="a-1J"></a>马曰。<a id="a-1K"></a>汝甚有力。<a id="a-1L"></a>僧曰。<a id="a-1M"></a>何也。<a id="a-1N"></a>马曰。<a id="a-1O"></a>汝从南岳负一橛柴来。<a id="a-1P"></a>岂不是有力。<a id="a-1Q"></a>问如何是西来意。<a id="a-1R"></a>师曰。<a id="a-1S"></a>问取露柱。<a id="a-1T"></a>曰学人不会。<a id="a-1U"></a>师曰。<a id="a-1V"></a>我更不会。<a id="a-1W"></a>大颠问师。<a id="a-1X"></a>古人云。<a id="a-1Y"></a>道有道无是二谤。<a id="a-1Z"></a>请师除。<a id="a-1a"></a>师曰。<a id="a-1b"></a>一物亦无除个什么师却问。<a id="a-1c"></a>并却咽喉唇吻道将来。<a id="a-1d"></a>颠曰。<a id="a-1e"></a>无这个。<a id="a-1f"></a>师曰。<a id="a-1g"></a>若恁么即汝得入门。<a id="a-1h"></a>道悟问。<a id="a-1i"></a>如何是佛法大意。<a id="a-1j"></a>师曰。<a id="a-1k"></a>不得不知。<a id="a-1l"></a>悟曰。<a id="a-1m"></a>向上更有转处也无。<a id="a-1n"></a>师曰。<a id="a-1o"></a>长空不碍白云飞。<a id="a-1p"></a>问如何是禅。<a id="a-1q"></a>师曰。<a id="a-1r"></a>碌塼。<a id="a-1s"></a>又问。<a id="a-1t"></a>如何是道。<a id="a-1u"></a>师曰。<a id="a-1v"></a>木头。<a id="a-1w"></a>自余门属领旨所有。<a id="a-1x"></a>问答各于本章出焉。<a id="a-1y"></a>师着参同契一篇。<a id="a-1z"></a>辞旨幽[泳-永+(虍-七+(一/八/八/目))]颇有注解大行于世。<a id="a-20"></a>南岳鬼神多显迹听法。<a id="a-21"></a>师皆与授戒。<a id="a-22"></a>广德二年门人请下于梁端。<a id="a-23"></a>广阐玄化。<a id="a-24"></a>江西主大寂。<a id="a-25"></a>湖南主石头。<a id="a-26"></a>往来憧憧并凑二大士之门矣。<a id="a-27"></a>贞元六年庚午十二月二十五日顺世。<a id="a-28"></a>寿九十一。<a id="a-29"></a>腊六十三。<a id="a-2A"></a>门人建塔于东岭。<a id="a-2B"></a>长庆中谥无际大师。<a id="a-2C"></a>塔曰见相。</p>
  <p id="a2D">行思禅师第二世。</p>
  <p id="a2E">前石头希迁法嗣。</p>
  <p id="a2F">荆州天皇道悟禅师婺州东阳人也。<a id="a-2G"></a>姓张氏。<a id="a-2H"></a>神仪挺异。<a id="a-2I"></a>幼而生知长而神俊。<a id="a-2J"></a>年十四恳求出家父母不听。<a id="a-2K"></a>遂誓志损减饮膳。<a id="a-2L"></a>日才一食形体羸悴。<a id="a-2M"></a>父母不得已而许之。<a id="a-2N"></a>依明州大德披削。<a id="a-2O"></a>二十五杭州竹林寺具戒精修梵行。<a id="a-2P"></a>推为勇猛。<a id="a-2Q"></a>或风雨昏夜宴坐丘冢。<a id="a-2R"></a>身心安静离诸怖畏。<a id="a-2S"></a>一日游余杭首谒径山国一禅师。<a id="a-2T"></a>受心法服勤五载。<a id="a-2U"></a>唐大历中抵钟陵造马大师。<a id="a-2V"></a>重印前解法无异说。<a id="a-2W"></a>复住二夏。<a id="a-2X"></a>乃谒石头迁大师而致问曰。<a id="a-2Y"></a>离却定慧以何法示人。<a id="a-2Z"></a>石头曰。<a id="a-2a"></a>我这里无奴婢。<a id="a-2b"></a>离个什么。<a id="a-2c"></a>曰如何明得石头曰。<a id="a-2d"></a>汝还撮得空么。<a id="a-2e"></a>曰恁么即不从今日去也。<a id="a-2f"></a>石头曰。<a id="a-2g"></a>未审汝早晚从那边来。<a id="a-2h"></a>曰道悟不是那边人。<a id="a-2i"></a>石头曰。<a id="a-2j"></a>我早知汝来处。<a id="a-2k"></a>曰师何以赃诬于人。<a id="a-2l"></a>石头曰。<a id="a-2m"></a>汝身见在。<a id="a-2n"></a>曰虽如是毕竟如何示于后人。<a id="a-2o"></a>石头曰。<a id="a-2p"></a>汝道阿谁是后人。<a id="a-2q"></a>师从此顿悟。<a id="a-2r"></a>于前二哲匠言下。<a id="a-2s"></a>有所得心罄殚其迹后卜于荆州当阳柴紫山(五百罗汉翱翔之地也)学徒依附驾肩接迹。<a id="a-2t"></a>都人士女向风而至。<a id="a-2u"></a>时崇业寺上首以状闻。<a id="a-2v"></a>于连帅迎入郡城之左有天皇寺乃名蓝也。<a id="a-2w"></a>因火而废。<a id="a-2x"></a>主寺僧灵鉴将谋修复。<a id="a-2y"></a>乃曰。<a id="a-2z"></a>苟得悟禅。<a id="a-30"></a>师为化主必能福我。<a id="a-31"></a>乃中宵潜往哀请肩舆而至。<a id="a-32"></a>遂居天皇。<a id="a-33"></a>时江陵尹右仆射裴公稽首问法致礼勤至。<a id="a-34"></a>师素不迎送。<a id="a-35"></a>客无贵贱皆坐而揖之。<a id="a-36"></a>裴公愈加归向。<a id="a-37"></a>由是石头法道盛于此席。<a id="a-38"></a>僧问。<a id="a-39"></a>如何是玄妙之说。<a id="a-3A"></a>师曰。<a id="a-3B"></a>莫道我解佛法。<a id="a-3C"></a>僧曰。<a id="a-3D"></a>争奈学人疑滞何。<a id="a-3E"></a>师曰。<a id="a-3F"></a>何不问老僧。<a id="a-3G"></a>僧曰。<a id="a-3H"></a>问了也。<a id="a-3I"></a>师曰。<a id="a-3J"></a>去不是汝存泊处。<a id="a-3K"></a>师元和丁亥四月示疾。<a id="a-3L"></a>命弟子先期告终。<a id="a-3M"></a>至晦日大众问疾。<a id="a-3N"></a>师蓦召典座。<a id="a-3O"></a>典座近前。<a id="a-3P"></a>师曰。<a id="a-3Q"></a>会么。<a id="a-3R"></a>对曰。<a id="a-3S"></a>不会。<a id="a-3T"></a>师乃拈枕子抛于地上。<a id="a-3U"></a>即便告寂。<a id="a-3V"></a>寿六十。<a id="a-3W"></a>腊三十五。<a id="a-3X"></a>以其年八月五日塔于郡东(寂音尊者。<a id="a-3Y"></a>曰荆州天王寺道悟禅师。<a id="a-3Z"></a>如传灯录所载。<a id="a-3a"></a>则曰。<a id="a-3b"></a>道悟得法于石头。<a id="a-3c"></a>所居寺曰天皇。<a id="a-3d"></a>婺州东阳人。<a id="a-3e"></a>姓张氏。<a id="a-3f"></a>年十四出家。<a id="a-3g"></a>依明州大德披剃。<a id="a-3h"></a>年二十五。<a id="a-3i"></a>抗州竹林寺受具。<a id="a-3j"></a>首谒径山国一禅师服勤五年。<a id="a-3k"></a>大历中抵钟陵。<a id="a-3l"></a>谒马大师经二夏。<a id="a-3m"></a>乃造石头。<a id="a-3n"></a>元和丁亥四月示疾。<a id="a-3o"></a>寿六十腊三十五。<a id="a-3p"></a>及观达观颖禅师所集五家宗派。<a id="a-3q"></a>则曰。<a id="a-3r"></a>道悟嗣马祖。<a id="a-3s"></a>引唐丘玄素所撰碑文几千言。<a id="a-3t"></a>其略曰。<a id="a-3u"></a>师号道悟。<a id="a-3v"></a>渚宫人姓崔氏。<a id="a-3w"></a>即子玉后胤也。<a id="a-3x"></a>年十五于长沙寺礼昙翥律师出家。<a id="a-3y"></a>二十三诣嵩山。<a id="a-3z"></a>律德得尸罗。<a id="a-40"></a>谒石头扣寂二年无所契悟。<a id="a-41"></a>乃入长安亲忠国师。<a id="a-42"></a>三十四与侍者应真。<a id="a-43"></a>南还谒马大师大悟于言下。<a id="a-44"></a>祝曰。<a id="a-45"></a>他日莫离旧处。<a id="a-46"></a>故复还渚宫。<a id="a-47"></a>元和十三年戊戌岁四月初示疾。<a id="a-48"></a>十三日归寂寿八十二。<a id="a-49"></a>腊六十三。<a id="a-4A"></a>考其传正如两人然。<a id="a-4B"></a>玄素所载曰。<a id="a-4C"></a>有传法。<a id="a-4D"></a>一人崇信住澧州龙潭。<a id="a-4E"></a>南岳让禅师碑。<a id="a-4F"></a>唐闻人归登撰。<a id="a-4G"></a>列法孙数人于后。<a id="a-4H"></a>有道悟名。<a id="a-4I"></a>圭峰答裴相国宗趣状。<a id="a-4J"></a>列马祖之嗣六人。<a id="a-4K"></a>首曰江陵道悟。<a id="a-4L"></a>其下注曰。<a id="a-4M"></a>兼禀径山。<a id="a-4N"></a>今妄以云门临济二宗竞者。<a id="a-4O"></a>可发一笑。<a id="a-4P"></a>出林间录○觉梦堂重校五家宗派序云。<a id="a-4Q"></a>景德间吴僧道原。<a id="a-4R"></a>集传灯录三十卷。<a id="a-4S"></a>自曹溪下列为两派。<a id="a-4T"></a>一曰南岳让。<a id="a-4U"></a>让出马大师。<a id="a-4V"></a>一曰青原思。<a id="a-4W"></a>思出石头迁。<a id="a-4X"></a>自两派下又分五宗。<a id="a-4Y"></a>马大师出八十四员善知识。<a id="a-4Z"></a>内有百丈海。<a id="a-4a"></a>海出黄檗运大沩祐二人。<a id="a-4b"></a>运下出临济玄。<a id="a-4c"></a>故号临济宗。<a id="a-4d"></a>祐下出仰山寂。<a id="a-4e"></a>故号沩仰宗。<a id="a-4f"></a>八十四人内又有天王悟。<a id="a-4g"></a>悟得龙潭信。<a id="a-4h"></a>信得德山鉴。<a id="a-4i"></a>鉴得雪峰存。<a id="a-4j"></a>存下出云门偃。<a id="a-4k"></a>号云门宗。<a id="a-4l"></a>次玄沙备。<a id="a-4m"></a>备出地藏琛。<a id="a-4n"></a>琛出清凉益。<a id="a-4o"></a>号法眼宗次。<a id="a-4p"></a>石头迁出药山。<a id="a-4q"></a>俨天皇悟二人。<a id="a-4r"></a>悟下得慧真。<a id="a-4s"></a>真得幽闲。<a id="a-4t"></a>闲得文贲。<a id="a-4u"></a>三世便绝。<a id="a-4v"></a>唯药山得云严晟。<a id="a-4w"></a>晟得洞山价。<a id="a-4x"></a>价得曹山章。<a id="a-4y"></a>是为曹洞宗。<a id="a-4z"></a>今传灯却收云门法眼两宗。<a id="a-50"></a>归石头下误矣。<a id="a-51"></a>缘同时道悟有两人。<a id="a-52"></a>一曰江陵城西天王寺道悟者。<a id="a-53"></a>渚宫人也。<a id="a-54"></a>崔子玉之后嗣马祖。<a id="a-55"></a>元和十三年四月十三日化。<a id="a-56"></a>正议大夫丘玄素撰塔铭。<a id="a-57"></a>文几千言。<a id="a-58"></a>其略云。<a id="a-59"></a>马祖祝曰。<a id="a-5A"></a>他日莫离旧处。<a id="a-5B"></a>故复还渚宫。<a id="a-5C"></a>一曰。<a id="a-5D"></a>江陵城东天皇寺道悟者。<a id="a-5E"></a>[婺-女+(厂@女)]州东阳人也。<a id="a-5F"></a>姓张氏嗣石头。<a id="a-5G"></a>元和二年丁亥化。<a id="a-5H"></a>协律郎符载撰塔铭。<a id="a-5I"></a>二碑所载生缘出处甚详。<a id="a-5J"></a>但缘道原采集传灯之日非非一一亲往讨寻。<a id="a-5K"></a>不过宛转托人捃拾。<a id="a-5L"></a>而得其差误可知也。<a id="a-5M"></a>自景德至今。<a id="a-5N"></a>天下四海以传灯为据。<a id="a-5O"></a>虽列刹据位立宗者。<a id="a-5P"></a>不能略加究办。<a id="a-5Q"></a>惟丞相无尽居士张公。<a id="a-5R"></a>及吕夏卿二君子。<a id="a-5S"></a>每会议宗门中事。<a id="a-5T"></a>尝曰。<a id="a-5U"></a>石头得药山药山得曹洞一宗教理行果言说宛转。<a id="a-5V"></a>且天皇道悟下出个周金刚。<a id="a-5W"></a>呵风骂雨。<a id="a-5X"></a>虽佛祖不敢婴其锋。<a id="a-5Y"></a>恐自天皇处或有差误。<a id="a-5Z"></a>寂音尊者亦尝疑之云。<a id="a-5a"></a>道悟似有两人。<a id="a-5b"></a>无尽居士后于达观颖禅师处。<a id="a-5c"></a>得唐符载所撰天皇道悟塔记。<a id="a-5d"></a>又讨得丘玄素所作天王道悟塔记。<a id="a-5e"></a>赉以遍示诸方曰。<a id="a-5f"></a>吾尝疑德山洞山同出石头下。<a id="a-5g"></a>因甚垂手处作用杀活不同。<a id="a-5h"></a>今以丘符二记证之朗然明白。<a id="a-5i"></a>方信吾择法验人之不谬耳。<a id="a-5j"></a>寂音曰。<a id="a-5k"></a>圭峰答裴相国宗趣状。<a id="a-5l"></a>列马祖之嗣六人。<a id="a-5m"></a>首曰江陵道悟。<a id="a-5n"></a>其下注曰。<a id="a-5o"></a>兼禀径山今妄以云门临济二宗竞者。<a id="a-5p"></a>可发一笑。<a id="a-5q"></a>略书梗概以传。<a id="a-5r"></a>明达者庶知五家之正派如是而已)</p>
  <p id="a5s">京兆尸利禅师。<a id="a-5t"></a>初问石头。<a id="a-5u"></a>如何是学人本分事。<a id="a-5v"></a>石头曰。<a id="a-5w"></a>汝何从吾觅。<a id="a-5x"></a>曰不从师觅如何即得。<a id="a-5y"></a>石头曰。<a id="a-5z"></a>汝还曾失却么。<a id="a-60"></a>师乃契会厥旨。</p>
  <p id="a61">邓州丹霞天然禅师不知何许人也。<a id="a-62"></a>初习儒学将入长安应举。<a id="a-63"></a>方宿于逆旅。<a id="a-64"></a>忽梦白光满室。<a id="a-65"></a>占者曰。<a id="a-66"></a>解空之祥也。<a id="a-67"></a>偶一禅客问曰。<a id="a-68"></a>仁者何往。<a id="a-69"></a>曰选官去。<a id="a-6A"></a>禅客曰。<a id="a-6B"></a>选官何如选佛。<a id="a-6C"></a>曰选佛当往何所。<a id="a-6D"></a>禅客曰。<a id="a-6E"></a>今江西马大师出世。<a id="a-6F"></a>是选佛之场。<a id="a-6G"></a>仁者可往。<a id="a-6H"></a>遂直造江西。<a id="a-6I"></a>才见马大师以手托襆头额。<a id="a-6J"></a>马顾视良久曰。<a id="a-6K"></a>南岳石头是汝师也。<a id="a-6L"></a>遽抵南岳还以前意投之。<a id="a-6M"></a>石头曰。<a id="a-6N"></a>着槽厂去。<a id="a-6O"></a>师礼谢入行者房。<a id="a-6P"></a>随次执爨役凡三年。<a id="a-6Q"></a>忽一日石头告众曰。<a id="a-6R"></a>来日刬佛殿前草。<a id="a-6S"></a>至来日大众诸童行各备锹钁刬草。<a id="a-6T"></a>独师以盆盛水净头。<a id="a-6U"></a>于和尚前胡跪。<a id="a-6V"></a>石头见而笑之便与剃发。<a id="a-6W"></a>又为说戒法。<a id="a-6X"></a>师乃掩耳而出。<a id="a-6Y"></a>便往江西再谒马师。<a id="a-6Z"></a>未参礼便入僧堂内。<a id="a-6a"></a>骑圣僧颈而坐。<a id="a-6b"></a>时大众惊愕遽报马师。<a id="a-6c"></a>马躬入堂视之曰。<a id="a-6d"></a>我子天然师即下地礼拜曰。<a id="a-6e"></a>谢师赐法号。<a id="a-6f"></a>因名天然。<a id="a-6g"></a>马师问。<a id="a-6h"></a>从什么处来。<a id="a-6i"></a>师云。<a id="a-6j"></a>石头。<a id="a-6k"></a>马云。<a id="a-6l"></a>石头路滑还跶倒汝么。<a id="a-6m"></a>师曰。<a id="a-6n"></a>若跶倒即不来。<a id="a-6o"></a>乃杖锡观方。<a id="a-6p"></a>居天台华顶峰三年。<a id="a-6q"></a>往余杭径山礼国一禅师。<a id="a-6r"></a>唐元和中至洛京龙门香山。<a id="a-6s"></a>与伏牛和尚为莫逆之友。<a id="a-6t"></a>后于慧林寺遇天大寒。<a id="a-6u"></a>师取木佛焚之。<a id="a-6v"></a>人或讥之。<a id="a-6w"></a>师曰。<a id="a-6x"></a>吾烧取舍利。<a id="a-6y"></a>人曰。<a id="a-6z"></a>木头何有。<a id="a-70"></a>师曰。<a id="a-71"></a>若尔者何责我乎。<a id="a-72"></a>师一日谒忠国师。<a id="a-73"></a>先问侍者。<a id="a-74"></a>国师在否。<a id="a-75"></a>曰在即在不见客。<a id="a-76"></a>师曰。<a id="a-77"></a>太深远生。<a id="a-78"></a>曰佛眼亦觑不见。<a id="a-79"></a>师曰。<a id="a-7A"></a>龙生龙子凤生凤儿。<a id="a-7B"></a>国师睡起侍者以告。<a id="a-7C"></a>国师乃鞭侍者二十棒遣出。<a id="a-7D"></a>后丹霞闻之乃云。<a id="a-7E"></a>不谬为南阳国师。<a id="a-7F"></a>至明日却往礼拜。<a id="a-7G"></a>见国师便展坐具。<a id="a-7H"></a>国师云。<a id="a-7I"></a>不用不用。<a id="a-7J"></a>师退步。<a id="a-7K"></a>国师云。<a id="a-7L"></a>如是如是。<a id="a-7M"></a>师却进前。<a id="a-7N"></a>国师云。<a id="a-7O"></a>不是不是。<a id="a-7P"></a>师绕国师一匝便出。<a id="a-7Q"></a>国师云。<a id="a-7R"></a>去圣时遥人多懈怠。<a id="a-7S"></a>三十年后觅此汉也还难得。<a id="a-7T"></a>师访庞居士。<a id="a-7U"></a>见女子取菜次。<a id="a-7V"></a>师云。<a id="a-7W"></a>居士在否。<a id="a-7X"></a>女子放下篮子敛手而立。<a id="a-7Y"></a>师又云。<a id="a-7Z"></a>居士在否。<a id="a-7a"></a>女子便提篮子去。<a id="a-7b"></a>元和三年师于天津桥横卧。<a id="a-7c"></a>会留守郑公出呵之不起。<a id="a-7d"></a>吏问其故。<a id="a-7e"></a>师徐曰。<a id="a-7f"></a>无事僧。<a id="a-7g"></a>留守异之。<a id="a-7h"></a>奉束素及衣两袭日给米面。<a id="a-7i"></a>洛下翕然归信。<a id="a-7j"></a>至十五年春告门人言。<a id="a-7k"></a>吾思林泉终老之所。<a id="a-7l"></a>时门人令齐静方卜南阳丹霞山。<a id="a-7m"></a>结庵以奉事。<a id="a-7n"></a>三年间玄学者至盈三百。<a id="a-7o"></a>众构成大院。<a id="a-7p"></a>师上堂曰。<a id="a-7q"></a>阿尔浑家切须保护一灵之物。<a id="a-7r"></a>不是尔造作名貌得。<a id="a-7s"></a>更说什么荐与不荐。<a id="a-7t"></a>吾往日见石头和尚。<a id="a-7u"></a>亦只教切须自保护。<a id="a-7v"></a>此事不是尔谭话得。<a id="a-7w"></a>阿尔浑家各有一坐具地。<a id="a-7x"></a>更疑什么。<a id="a-7y"></a>禅可是尔解底物。<a id="a-7z"></a>岂有佛可成。<a id="a-80"></a>佛之一字永不喜闻。<a id="a-81"></a>阿尔自看。<a id="a-82"></a>善巧方便慈悲喜舍。<a id="a-83"></a>不从外得。<a id="a-84"></a>不着方寸。<a id="a-85"></a>善巧是文殊方便是普贤。<a id="a-86"></a>尔更拟趁逐什么物。<a id="a-87"></a>不用经不落空去。<a id="a-88"></a>今时学者纷纷扰扰。<a id="a-89"></a>皆是参禅问道。<a id="a-8A"></a>吾此间无道可修。<a id="a-8B"></a>无法可证。<a id="a-8C"></a>一饮一啄各自有分不用疑虑。<a id="a-8D"></a>在在处处有恁么底。<a id="a-8E"></a>若识得释迦即者凡夫是。<a id="a-8F"></a>阿尔须自看取。<a id="a-8G"></a>莫一盲引众盲相将入火坑。<a id="a-8H"></a>夜里暗双陆赛彩。<a id="a-8I"></a>若为生无事珍重。<a id="a-8J"></a>有僧到参。<a id="a-8K"></a>于山下见师乃问。<a id="a-8L"></a>丹霞山向什么处去。<a id="a-8M"></a>师指山曰。<a id="a-8N"></a>青黯黯地。<a id="a-8O"></a>僧曰。<a id="a-8P"></a>莫只这个便是么。<a id="a-8Q"></a>师曰。<a id="a-8R"></a>真师子儿一拨便转。<a id="a-8S"></a>师问僧。<a id="a-8T"></a>什么处宿。<a id="a-8U"></a>云山下宿。<a id="a-8V"></a>师曰。<a id="a-8W"></a>什么处吃饭。<a id="a-8X"></a>曰山下吃饭。<a id="a-8Y"></a>师曰。<a id="a-8Z"></a>将饭与阇梨吃底人。<a id="a-8a"></a>还具眼也无。<a id="a-8b"></a>僧无对(长庆举问保福。<a id="a-8c"></a>将饭与人吃。<a id="a-8d"></a>感恩有分。<a id="a-8e"></a>为什么不具眼。<a id="a-8f"></a>保福云。<a id="a-8g"></a>施者受者二俱瞎汉。<a id="a-8h"></a>长庆云。<a id="a-8i"></a>尽其机来又作么生。<a id="a-8j"></a>保福云。<a id="a-8k"></a>道某甲瞎得么。<a id="a-8l"></a>玄觉征云。<a id="a-8m"></a>且道。<a id="a-8n"></a>长庆明丹霞意。<a id="a-8o"></a>为复自用家财)师以长庆四年六月二十三日。<a id="a-8p"></a>告门人曰。<a id="a-8q"></a>备汤沐吾欲行矣。<a id="a-8r"></a>乃戴笠策杖受履。<a id="a-8s"></a>垂一足未及地而化。<a id="a-8t"></a>寿八十六。<a id="a-8u"></a>门人斲石为塔。<a id="a-8v"></a>敕谥智通禅师。<a id="a-8w"></a>塔号妙觉。</p>
  <p id="a8x">潭州招提慧朗禅师始兴曲江人也。<a id="a-8y"></a>姓欧阳氏。<a id="a-8z"></a>年十三依邓林寺模禅师披剃。<a id="a-90"></a>十七游南岳。<a id="a-91"></a>二十于岳寺受具。<a id="a-92"></a>往虔州龚公山谒大寂。<a id="a-93"></a>大寂问曰。<a id="a-94"></a>汝来何求。<a id="a-95"></a>师曰。<a id="a-96"></a>求佛知见。<a id="a-97"></a>曰佛无知见。<a id="a-98"></a>知见乃魔界。<a id="a-99"></a>汝从南岳来。<a id="a-9A"></a>似未见石头曹溪心要尔。<a id="a-9B"></a>汝应却归。<a id="a-9C"></a>师承命回岳造于石头。<a id="a-9D"></a>问如何是佛。<a id="a-9E"></a>石头曰。<a id="a-9F"></a>汝无佛性。<a id="a-9G"></a>曰蠢动含灵又作么生。<a id="a-9H"></a>石头曰。<a id="a-9I"></a>蠢动含灵却有佛性。<a id="a-9J"></a>曰慧朗为什么却无。<a id="a-9K"></a>石头曰。<a id="a-9L"></a>为汝不肯承当。<a id="a-9M"></a>师于言下信入。<a id="a-9N"></a>后住梁端招提寺。<a id="a-9O"></a>不出户三十余年。<a id="a-9P"></a>凡参学者至。<a id="a-9Q"></a>皆曰。<a id="a-9R"></a>去去汝无佛性。<a id="a-9S"></a>其接机大约如此(时谓大朗禅师)</p>
  <p id="a9T">长沙兴国寺振朗禅师。<a id="a-9U"></a>初参石头问。<a id="a-9V"></a>如何是祖师西来意。<a id="a-9W"></a>石头曰。<a id="a-9X"></a>问取露柱。<a id="a-9Y"></a>曰振朗不会。<a id="a-9Z"></a>石头曰。<a id="a-9a"></a>我更不会。<a id="a-9b"></a>师俄然省悟。<a id="a-9c"></a>住后有僧来参。<a id="a-9d"></a>师乃召曰。<a id="a-9e"></a>上坐。<a id="a-9f"></a>僧应诺。<a id="a-9g"></a>师曰。<a id="a-9h"></a>孤负去也。<a id="a-9i"></a>曰师何不鉴。<a id="a-9j"></a>师乃拭目而视之。<a id="a-9k"></a>僧无语(时谓小朗禅师)</p>
  <p id="a9l">澧州药山惟俨禅师。<a id="a-9m"></a>绛州人姓韩氏。<a id="a-9n"></a>年十七依潮阳西山慧照禅师出家。<a id="a-9o"></a>唐大历八年纳戒于衡岳希操律师。<a id="a-9p"></a>乃曰。<a id="a-9q"></a>大丈夫当离法自净。<a id="a-9r"></a>岂能屑屑事细行于布巾耶。<a id="a-9s"></a>即谒石头密领玄旨。<a id="a-9t"></a>一日师坐次。<a id="a-9u"></a>石头睹之问曰。<a id="a-9v"></a>汝在这里作么。<a id="a-9w"></a>曰一切不为。<a id="a-9x"></a>石头曰。<a id="a-9y"></a>恁么即闲坐也。<a id="a-9z"></a>曰若闲坐即为也。<a id="a-A0"></a>石头曰。<a id="a-A1"></a>汝道不为。<a id="a-A2"></a>且不为个什么。<a id="a-A3"></a>曰千圣亦不识。<a id="a-A4"></a>石头以偈赞曰。</p>
  <p id="aA5">从来共住不知名　　任运相将只么行</p>
  <p id="aA6">自古上贤犹不识　　造次凡流岂可明</p>
  <p id="aA7">石头有时垂语曰。<a id="a-A8"></a>言语动用勿交涉。<a id="a-A9"></a>师曰。<a id="a-AA"></a>不言语动用亦勿交涉。<a id="a-AB"></a>石头曰。<a id="a-AC"></a>这里针劄不入。<a id="a-AD"></a>师曰。<a id="a-AE"></a>这里如石上栽华。<a id="a-AF"></a>石头然之。<a id="a-AG"></a>师后居澧州药山。<a id="a-AH"></a>海众云会(广语见别卷)一日师看经次。<a id="a-AI"></a>柏岩曰。<a id="a-AJ"></a>和尚休猱人得也。<a id="a-AK"></a>师卷却经曰。<a id="a-AL"></a>日头早晚。<a id="a-AM"></a>曰正当午。<a id="a-AN"></a>师曰。<a id="a-AO"></a>犹有这个文彩在。<a id="a-AP"></a>曰某甲无亦无。<a id="a-AQ"></a>师曰。<a id="a-AR"></a>汝大杀聪明。<a id="a-AS"></a>曰某甲只恁么。<a id="a-AT"></a>和尚尊意如何。<a id="a-AU"></a>师曰。<a id="a-AV"></a>我跛跛挈挈百丑千拙且恁么过。<a id="a-AW"></a>师与道吾说。<a id="a-AX"></a>茗溪上世为节察来。<a id="a-AY"></a>吾曰和尚上世曾为什么。<a id="a-AZ"></a>师曰。<a id="a-Aa"></a>我痿痿羸羸且恁么过时。<a id="a-Ab"></a>吾曰。<a id="a-Ac"></a>凭何如此。<a id="a-Ad"></a>师曰。<a id="a-Ae"></a>我不曾展他书卷(石霜别云。<a id="a-Af"></a>书卷不曾展)院主报。<a id="a-Ag"></a>打钟也请和尚上堂。<a id="a-Ah"></a>师曰。<a id="a-Ai"></a>汝与我擎钵盂去。<a id="a-Aj"></a>曰和尚无手来多少时。<a id="a-Ak"></a>师曰。<a id="a-Al"></a>汝只是枉披袈裟。<a id="a-Am"></a>曰某甲只恁么和尚如何。<a id="a-An"></a>师曰。<a id="a-Ao"></a>我无这个眷属。<a id="a-Ap"></a>师见园头栽菜次。<a id="a-Aq"></a>师曰。<a id="a-Ar"></a>栽即不障汝栽。<a id="a-As"></a>莫教根生。<a id="a-At"></a>曰既不教根生。<a id="a-Au"></a>大众吃什么。<a id="a-Av"></a>师曰。<a id="a-Aw"></a>汝还有口么无对。<a id="a-Ax"></a>僧问。<a id="a-Ay"></a>如何不被诸境惑。<a id="a-Az"></a>师曰。<a id="a-B0"></a>听他何碍汝。<a id="a-B1"></a>曰不会。<a id="a-B2"></a>师曰。<a id="a-B3"></a>何境惑汝。<a id="a-B4"></a>僧问。<a id="a-B5"></a>如何是道中至宝。<a id="a-B6"></a>师曰。<a id="a-B7"></a>莫谄曲。<a id="a-B8"></a>曰不谄曲时如何。<a id="a-B9"></a>师曰。<a id="a-BA"></a>倾国不换。<a id="a-BB"></a>有僧再来依附。<a id="a-BC"></a>师问。<a id="a-BD"></a>阿谁。<a id="a-BE"></a>曰常坦。<a id="a-BF"></a>师呵曰。<a id="a-BG"></a>前也是常坦后也是常坦。<a id="a-BH"></a>一日院主请师上堂。<a id="a-BI"></a>大众才集。<a id="a-BJ"></a>师良久。<a id="a-BK"></a>便归方丈闭门。<a id="a-BL"></a>院主逐后曰。<a id="a-BM"></a>和尚许某甲上堂。<a id="a-BN"></a>为什么却归方丈。<a id="a-BO"></a>师曰。<a id="a-BP"></a>院主。<a id="a-BQ"></a>经有经师。<a id="a-BR"></a>论有论师。<a id="a-BS"></a>律有律师。<a id="a-BT"></a>又争怪得老僧。<a id="a-BU"></a>师问云岩。<a id="a-BV"></a>作什么。<a id="a-BW"></a>岩曰。<a id="a-BX"></a>担屎。<a id="a-BY"></a>师曰那个聻。<a id="a-BZ"></a>岩曰在。<a id="a-Ba"></a>师曰。<a id="a-Bb"></a>汝来去为谁。<a id="a-Bc"></a>曰替他东西。<a id="a-Bd"></a>师曰。<a id="a-Be"></a>何不教并行。<a id="a-Bf"></a>曰和尚莫谤他。<a id="a-Bg"></a>师曰。<a id="a-Bh"></a>不合恁么道。<a id="a-Bi"></a>曰如何道。<a id="a-Bj"></a>师曰。<a id="a-Bk"></a>还曾担么。<a id="a-Bl"></a>师坐次有僧问。<a id="a-Bm"></a>兀兀地思量什么。<a id="a-Bn"></a>师曰。<a id="a-Bo"></a>思量个不思量底。<a id="a-Bp"></a>曰不思量底如何思量。<a id="a-Bq"></a>师曰。<a id="a-Br"></a>非思量。<a id="a-Bs"></a>僧问。<a id="a-Bt"></a>学人拟归乡时如何。<a id="a-Bu"></a>师曰。<a id="a-Bv"></a>汝父母遍身红烂卧在荆棘林中汝归何所。<a id="a-Bw"></a>僧曰。<a id="a-Bx"></a>恁么即不归去也。<a id="a-By"></a>师曰。<a id="a-Bz"></a>汝却须归去。<a id="a-C0"></a>汝若归乡我示汝个休粮方。<a id="a-C1"></a>僧曰。<a id="a-C2"></a>便请。<a id="a-C3"></a>师曰。<a id="a-C4"></a>二时上堂不得咬破一粒米。<a id="a-C5"></a>僧问。<a id="a-C6"></a>如何是涅槃。<a id="a-C7"></a>师曰。<a id="a-C8"></a>汝未开口时唤作什么。<a id="a-C9"></a>师见遵布衲洗佛乃问这个从汝洗。<a id="a-CA"></a>还洗得那个么。<a id="a-CB"></a>遵曰。<a id="a-CC"></a>把将那个来。<a id="a-CD"></a>师乃休(长庆云。<a id="a-CE"></a>邪法难扶。<a id="a-CF"></a>玄觉云。<a id="a-CG"></a>且道长庆恁么道。<a id="a-CH"></a>在宾在主。<a id="a-CI"></a>众中唤作洗佛语。<a id="a-CJ"></a>亦云。<a id="a-CK"></a>兼带语。<a id="a-CL"></a>且道尽善不尽善)僧问曰。<a id="a-CM"></a>学人有疑请师决。<a id="a-CN"></a>师曰。<a id="a-CO"></a>待上堂时来与阇梨决疑。<a id="a-CP"></a>至晚间上堂。<a id="a-CQ"></a>大众集定。<a id="a-CR"></a>师曰。<a id="a-CS"></a>今日请决疑。<a id="a-CT"></a>上坐在什么处。<a id="a-CU"></a>其僧出众而立师下禅床把却曰。<a id="a-CV"></a>大众遮僧有疑。<a id="a-CW"></a>便托开归方丈(玄觉云。<a id="a-CX"></a>且道与伊决疑否。<a id="a-CY"></a>若决疑什么处是决疑。<a id="a-CZ"></a>若不与决疑。<a id="a-Ca"></a>又道待上堂时与汝决疑)师问饭头。<a id="a-Cb"></a>汝在此多少时也。<a id="a-Cc"></a>曰三年。<a id="a-Cd"></a>师曰。<a id="a-Ce"></a>我总不识汝。<a id="a-Cf"></a>饭头罔测发愤而去。<a id="a-Cg"></a>僧问。<a id="a-Ch"></a>身命急处如何。<a id="a-Ci"></a>师曰。<a id="a-Cj"></a>莫种杂种。<a id="a-Ck"></a>曰将何供养。<a id="a-Cl"></a>师曰。<a id="a-Cm"></a>无物者。<a id="a-Cn"></a>师令供养主钞化。<a id="a-Co"></a>甘行者问。<a id="a-Cp"></a>什么处来。<a id="a-Cq"></a>僧曰。<a id="a-Cr"></a>药山来。<a id="a-Cs"></a>甘曰。<a id="a-Ct"></a>来怎么。<a id="a-Cu"></a>僧云。<a id="a-Cv"></a>教化。<a id="a-Cw"></a>甘云。<a id="a-Cx"></a>将得药来么。<a id="a-Cy"></a>曰行者有什么病。<a id="a-Cz"></a>甘便舍银两铤曰。<a id="a-D0"></a>有人即送来。<a id="a-D1"></a>无人即休。<a id="a-D2"></a>师怪僧归太急。<a id="a-D3"></a>僧曰。<a id="a-D4"></a>问佛法相当得两铤银。<a id="a-D5"></a>师令举其语。<a id="a-D6"></a>举已。<a id="a-D7"></a>师令僧速送还行者家。<a id="a-D8"></a>行者见僧回云。<a id="a-D9"></a>僧来遂添银施之(同安代云。<a id="a-DA"></a>早知行者恁么问。<a id="a-DB"></a>终不道药山来)师问僧。<a id="a-DC"></a>见说汝解算虚实。<a id="a-DD"></a>曰不敢。<a id="a-DE"></a>师曰。<a id="a-DF"></a>汝试算老僧看。<a id="a-DG"></a>僧无对(云岩后来举问洞山。<a id="a-DH"></a>汝作么生。<a id="a-DI"></a>洞山云。<a id="a-DJ"></a>请和尚生日)师书佛字问道吾。<a id="a-DK"></a>是什么字。<a id="a-DL"></a>吾云。<a id="a-DM"></a>佛字。<a id="a-DN"></a>师云。<a id="a-DO"></a>多口阿师。<a id="a-DP"></a>僧问己事未明乞和尚指示。<a id="a-DQ"></a>师良久曰。<a id="a-DR"></a>吾今为汝道一句亦不难。<a id="a-DS"></a>只宜汝言于下便见去。<a id="a-DT"></a>犹较些子。<a id="a-DU"></a>若更入思量。<a id="a-DV"></a>却成吾罪过。<a id="a-DW"></a>不如且各合口免相累。<a id="a-DX"></a>及大众夜参不点灯。<a id="a-DY"></a>师垂语曰。<a id="a-DZ"></a>我有一句子。<a id="a-Da"></a>待特牛生儿即向汝道。<a id="a-Db"></a>时有僧曰。<a id="a-Dc"></a>特牛生儿也何以不道。<a id="a-Dd"></a>师曰把灯来。<a id="a-De"></a>其僧抽退入众(云岩后举似洞山。<a id="a-Df"></a>洞山云。<a id="a-Dg"></a>遮僧却会。<a id="a-Dh"></a>只是不肯礼拜)僧问。<a id="a-Di"></a>祖师未到此土此土还有祖师意否。<a id="a-Dj"></a>师曰有。<a id="a-Dk"></a>僧曰。<a id="a-Dl"></a>既有祖师意。<a id="a-Dm"></a>又来作什么。<a id="a-Dn"></a>师曰。<a id="a-Do"></a>只为有所以来。<a id="a-Dp"></a>师看经。<a id="a-Dq"></a>有僧问。<a id="a-Dr"></a>和尚寻常不许人看经。<a id="a-Ds"></a>为什么却自看。<a id="a-Dt"></a>师曰。<a id="a-Du"></a>我只图遮眼。<a id="a-Dv"></a>曰某甲学和尚还得也无。<a id="a-Dw"></a>师曰。<a id="a-Dx"></a>若是汝牛皮也须看透(长庆云。<a id="a-Dy"></a>眼有何过。<a id="a-Dz"></a>玄觉云。<a id="a-E0"></a>且道长庆会药山意不会药山意)朗州刺史李翱向师玄化屡请不起。<a id="a-E1"></a>乃躬入山谒之。<a id="a-E2"></a>师执经卷不顾。<a id="a-E3"></a>侍者白曰。<a id="a-E4"></a>太守在此。<a id="a-E5"></a>翱性褊急乃言曰见面不如闻名。<a id="a-E6"></a>师呼太守。<a id="a-E7"></a>翱应诺。<a id="a-E8"></a>师曰。<a id="a-E9"></a>何得贵耳贱目。<a id="a-EA"></a>翱拱手谢之。<a id="a-EB"></a>问曰。<a id="a-EC"></a>如何是道。<a id="a-ED"></a>师以手指上下曰。<a id="a-EE"></a>会么。<a id="a-EF"></a>翱曰。<a id="a-EG"></a>不会。<a id="a-EH"></a>师曰。<a id="a-EI"></a>云在天水在瓶。<a id="a-EJ"></a>翱乃欣惬作礼而述一偈曰。</p>
  <p id="aEK">练得身形似鹤形　　千株松下两函经</p>
  <p id="aEL">我来问道无余说　　云在青天水在瓶</p>
  <p id="aEM">(玄觉云且道李太守是赞他语。<a id="a-EN"></a>明他语须具行脚眼始得)</p>
  <p id="aEO">翱又问。<a id="a-EP"></a>如何是戒定慧。<a id="a-EQ"></a>师曰。<a id="a-ER"></a>贫道这里无此闲家具。<a id="a-ES"></a>翱莫测玄旨。<a id="a-ET"></a>师曰。<a id="a-EU"></a>太守欲得保任此事。<a id="a-EV"></a>直须向高高山顶坐深深海底行。<a id="a-EW"></a>闺合中物舍不得便为渗漏。<a id="a-EX"></a>师一夜登山经行。<a id="a-EY"></a>忽云开见月大笑。<a id="a-EZ"></a>一声应澧阳东九十许里。<a id="a-Ea"></a>居民尽谓东家。<a id="a-Eb"></a>明晨迭相推问直至药山。<a id="a-Ec"></a>徒众云。<a id="a-Ed"></a>昨夜和尚山顶大笑。<a id="a-Ee"></a>李翱再赠诗曰。</p>
  <p id="aEf">选得幽居惬野情　　终年无送亦无迎</p>
  <p id="aEg">有时直上孤峰顶　　月下披云笑一声</p>
  <p id="aEh">师大和八年二月临顺世叫云。<a id="a-Ei"></a>法堂倒法堂倒。<a id="a-Ej"></a>众皆持柱撑之。<a id="a-Ek"></a>师举手云。<a id="a-El"></a>子不会我意乃告寂。<a id="a-Em"></a>寿八十有四。<a id="a-En"></a>腊六十。<a id="a-Eo"></a>入室弟子冲虚建塔于院东隅。<a id="a-Ep"></a>敕谥弘道大师。<a id="a-Eq"></a>塔曰化城。</p>
  <p id="aEr">潭州大川和尚(亦名湖)有江陵僧新到。<a id="a-Es"></a>礼拜了在一边立师曰。<a id="a-Et"></a>几时发江陵。<a id="a-Eu"></a>僧拈起坐具。<a id="a-Ev"></a>师曰。<a id="a-Ew"></a>谢子远来下去。<a id="a-Ex"></a>僧便出。<a id="a-Ey"></a>师曰。<a id="a-Ez"></a>若不恁么争知眼自端的。<a id="a-F0"></a>僧拊掌曰。<a id="a-F1"></a>苦杀人几错判诸方老宿。<a id="a-F2"></a>师肯之(僧举似丹霞。<a id="a-F3"></a>霞曰。<a id="a-F4"></a>于大川法道即得。<a id="a-F5"></a>于我这里即不然。<a id="a-F6"></a>僧曰。<a id="a-F7"></a>未审此间怎么生。<a id="a-F8"></a>霞曰。<a id="a-F9"></a>犹较大川三步。<a id="a-FA"></a>其僧礼拜。<a id="a-FB"></a>霞曰。<a id="a-FC"></a>错判诸方底甚多。<a id="a-FD"></a>洞山闻之曰。<a id="a-FE"></a>不是丹霞难分玉石)</p>
  <p id="aFF">汾州石楼和尚。<a id="a-FG"></a>师上堂。<a id="a-FH"></a>有僧出问曰。<a id="a-FI"></a>未识本来生乞师方便指。<a id="a-FJ"></a>曰石楼无耳朵。<a id="a-FK"></a>僧曰。<a id="a-FL"></a>某甲自知非。<a id="a-FM"></a>师曰。<a id="a-FN"></a>老僧还有过。<a id="a-FO"></a>僧曰。<a id="a-FP"></a>和尚过在什么处。<a id="a-FQ"></a>曰过在汝非处。<a id="a-FR"></a>僧礼拜。<a id="a-FS"></a>师乃打之。<a id="a-FT"></a>师问僧。<a id="a-FU"></a>发足何处。<a id="a-FV"></a>僧云汉国。<a id="a-FW"></a>师云。<a id="a-FX"></a>汉国天子还重佛法么。<a id="a-FY"></a>僧云。<a id="a-FZ"></a>苦哉苦哉。<a id="a-Fa"></a>赖遇问着某甲。<a id="a-Fb"></a>问着别人则祸生。<a id="a-Fc"></a>师云。<a id="a-Fd"></a>作什么[口*爾]。<a id="a-Fe"></a>僧云。<a id="a-Ff"></a>人尚不见有何佛法可重。<a id="a-Fg"></a>师云。<a id="a-Fh"></a>阇梨受戒来多少夏。<a id="a-Fi"></a>僧云。<a id="a-Fj"></a>三十夏。<a id="a-Fk"></a>师云。<a id="a-Fl"></a>大好不见有人。<a id="a-Fm"></a>便打之。</p>
  <p id="aFn">凤翔府法门寺佛陀和尚。<a id="a-Fo"></a>师常持一串数珠念三种名号曰。<a id="a-Fp"></a>一释迦。<a id="a-Fq"></a>二元和。<a id="a-Fr"></a>三佛陀。<a id="a-Fs"></a>自余是什么碗跶丘。<a id="a-Ft"></a>一个过终而复始。<a id="a-Fu"></a>事迹异常时人不可测。</p>
  <p id="aFv">潭州华林和尚。<a id="a-Fw"></a>僧到参方展坐具。<a id="a-Fx"></a>师曰。<a id="a-Fy"></a>缓缓。<a id="a-Fz"></a>僧曰。<a id="a-G0"></a>和尚见什么。<a id="a-G1"></a>师曰。<a id="a-G2"></a>可惜许磕破钟楼。<a id="a-G3"></a>其僧大悟。</p>
  <p id="aG4">潮州大颠和尚初参石头。<a id="a-G5"></a>石头问师曰。<a id="a-G6"></a>那个是汝心。<a id="a-G7"></a>师曰。<a id="a-G8"></a>言语者是。<a id="a-G9"></a>便被喝出。<a id="a-GA"></a>经旬日师却问曰。<a id="a-GB"></a>前者既不是。<a id="a-GC"></a>除此外何者是心。<a id="a-GD"></a>石头曰。<a id="a-GE"></a>除却扬眉动目将心来。<a id="a-GF"></a>师曰。<a id="a-GG"></a>无心可将来。<a id="a-GH"></a>石头曰。<a id="a-GI"></a>元来有心何言无心。<a id="a-GJ"></a>无心尽同谤。<a id="a-GK"></a>师言下大悟。<a id="a-GL"></a>异日侍立次石头问曰。<a id="a-GM"></a>汝是参禅僧。<a id="a-GN"></a>是州县白蹋僧。<a id="a-GO"></a>师曰。<a id="a-GP"></a>是参禅僧。<a id="a-GQ"></a>石头曰。<a id="a-GR"></a>何者是禅。<a id="a-GS"></a>师曰。<a id="a-GT"></a>扬眉动目。<a id="a-GU"></a>石头曰。<a id="a-GV"></a>除却扬眉动目外将尔本来面目呈看。<a id="a-GW"></a>师曰。<a id="a-GX"></a>请和尚除扬眉动目外鉴某甲。<a id="a-GY"></a>石头曰。<a id="a-GZ"></a>我除竟。<a id="a-Ga"></a>师曰。<a id="a-Gb"></a>将呈和尚了也。<a id="a-Gc"></a>石头曰。<a id="a-Gd"></a>汝既将呈。<a id="a-Ge"></a>我心如何。<a id="a-Gf"></a>师曰。<a id="a-Gg"></a>不异和尚。<a id="a-Gh"></a>石头曰。<a id="a-Gi"></a>不关汝事。<a id="a-Gj"></a>师曰。<a id="a-Gk"></a>本无物。<a id="a-Gl"></a>石头曰。<a id="a-Gm"></a>汝亦无物。<a id="a-Gn"></a>师曰。<a id="a-Go"></a>既无物即真物。<a id="a-Gp"></a>石头曰。<a id="a-Gq"></a>真物不可得。<a id="a-Gr"></a>汝心见量意旨如此也。<a id="a-Gs"></a>大须护持。<a id="a-Gt"></a>师后辞往潮州灵山隐居。<a id="a-Gu"></a>学者四集。<a id="a-Gv"></a>师上堂示众曰。<a id="a-Gw"></a>夫学道人须识自家本心。<a id="a-Gx"></a>将心相示方可见道。<a id="a-Gy"></a>多见时辈。<a id="a-Gz"></a>只认扬眉动目一语一默。<a id="a-H0"></a>蓦头印可以为心要。<a id="a-H1"></a>此实未了。<a id="a-H2"></a>吾今为汝诸人分明说出。<a id="a-H3"></a>各须听受。<a id="a-H4"></a>但除却一切妄运想念见量。<a id="a-H5"></a>即汝真心。<a id="a-H6"></a>此心与尘境及守认静默时全无交涉。<a id="a-H7"></a>即心是佛不待修治。<a id="a-H8"></a>何以故。<a id="a-H9"></a>应机随照冷冷自用。<a id="a-HA"></a>穷其用处了不可得。<a id="a-HB"></a>唤作妙用乃是本心。<a id="a-HC"></a>大须护持不可容易。<a id="a-HD"></a>僧问。<a id="a-HE"></a>其中人相见时如何。<a id="a-HF"></a>师曰。<a id="a-HG"></a>早不其中也。<a id="a-HH"></a>僧曰。<a id="a-HI"></a>其中者如何。<a id="a-HJ"></a>师曰。<a id="a-HK"></a>不作个问。<a id="a-HL"></a>问苦海波深以何为船筏。<a id="a-HM"></a>师曰。<a id="a-HN"></a>以木为船筏。<a id="a-HO"></a>曰恁么即得度也。<a id="a-HP"></a>师曰。<a id="a-HQ"></a>盲者依前盲。<a id="a-HR"></a>哑者依前哑。</p>
  <p id="aHS">潭州攸县长髭旷禅师。<a id="a-HT"></a>初往曹溪礼祖塔。<a id="a-HU"></a>回参石头。<a id="a-HV"></a>石头问。<a id="a-HW"></a>什么处来。<a id="a-HX"></a>曰岭南来。<a id="a-HY"></a>石头曰。<a id="a-HZ"></a>岭头一尊功德成就也未。<a id="a-Ha"></a>师曰。<a id="a-Hb"></a>成就久矣。<a id="a-Hc"></a>只欠点眼在。<a id="a-Hd"></a>石头曰。<a id="a-He"></a>莫要点眼么。<a id="a-Hf"></a>师曰。<a id="a-Hg"></a>便请。<a id="a-Hh"></a>石头乃翘一足。<a id="a-Hi"></a>师礼拜。<a id="a-Hj"></a>石头曰。<a id="a-Hk"></a>汝见什么道理便礼拜。<a id="a-Hl"></a>师曰。<a id="a-Hm"></a>据某甲所见如洪炉上一点雪(玄觉云。<a id="a-Hn"></a>且道长髭具眼秖对不具眼秖对。<a id="a-Ho"></a>若具眼为什么请他点眼。<a id="a-Hp"></a>若不具眼又道成就久矣。<a id="a-Hq"></a>且作么生商量。<a id="a-Hr"></a>法灯代云。<a id="a-Hs"></a>和尚可谓眼昏)</p>
  <p id="aHt">水空和尚。<a id="a-Hu"></a>师一日廊下逢见一僧乃问。<a id="a-Hv"></a>时中事作么生。<a id="a-Hw"></a>僧良久。<a id="a-Hx"></a>师曰。<a id="a-Hy"></a>只恁便得么。<a id="a-Hz"></a>僧曰。<a id="a-I0"></a>头上更安头。<a id="a-I1"></a>师便打之曰。<a id="a-I2"></a>去去已后惑乱人家男女在。</p>
  <p id="aI3">行思禅师第三世。</p>
  <p id="aI4">荆州天皇道悟禅师法嗣。</p>
  <p id="aI5">澧州龙潭崇信禅师。<a id="a-I6"></a>本渚宫卖饼家子也。<a id="a-I7"></a>未详姓氏。<a id="a-I8"></a>少而英异。<a id="a-I9"></a>初悟和尚为灵鉴潜请居天皇寺人莫之测。<a id="a-IA"></a>师家居于寺巷。<a id="a-IB"></a>常日以十饼馈之。<a id="a-IC"></a>悟受之每食毕。<a id="a-ID"></a>常留一饼曰。<a id="a-IE"></a>吾惠汝以荫子孙。<a id="a-IF"></a>师一日自念曰。<a id="a-IG"></a>饼是我持去。<a id="a-IH"></a>何以返遗我耶。<a id="a-II"></a>其别有旨乎。<a id="a-IJ"></a>遂造而问焉。<a id="a-IK"></a>悟曰。<a id="a-IL"></a>是汝持来。<a id="a-IM"></a>复汝何咎。<a id="a-IN"></a>师闻之颇晓玄旨。<a id="a-IO"></a>因请出家。<a id="a-IP"></a>悟曰。<a id="a-IQ"></a>汝昔崇福善今信吾言。<a id="a-IR"></a>可名崇信。<a id="a-IS"></a>由是服勤左右。<a id="a-IT"></a>一日问曰。<a id="a-IU"></a>某自到来不蒙指示心要。<a id="a-IV"></a>悟曰。<a id="a-IW"></a>自汝到来吾未尝不指汝心要。<a id="a-IX"></a>师曰。<a id="a-IY"></a>何处指示。<a id="a-IZ"></a>悟曰。<a id="a-Ia"></a>汝擎茶来吾为汝接。<a id="a-Ib"></a>汝行食来吾为汝受。<a id="a-Ic"></a>汝和南时吾便低首。<a id="a-Id"></a>何处不指示心要。<a id="a-Ie"></a>师低头良久。<a id="a-If"></a>悟曰。<a id="a-Ig"></a>见则直下便见。<a id="a-Ih"></a>拟思即差。<a id="a-Ii"></a>师当下开解。<a id="a-Ij"></a>乃复问如何保任。<a id="a-Ik"></a>悟曰。<a id="a-Il"></a>任性逍遥随缘放旷。<a id="a-Im"></a>但尽凡心无别胜解。<a id="a-In"></a>师后诣澧阳龙潭栖止。<a id="a-Io"></a>僧问髻中珠谁人得。<a id="a-Ip"></a>师曰。<a id="a-Iq"></a>不赏玩者得。<a id="a-Ir"></a>僧曰。<a id="a-Is"></a>安着何处。<a id="a-It"></a>师曰。<a id="a-Iu"></a>有处即道来。<a id="a-Iv"></a>尼众问。<a id="a-Iw"></a>如何得为僧去。<a id="a-Ix"></a>师曰。<a id="a-Iy"></a>作尼来多少时也。<a id="a-Iz"></a>尼曰。<a id="a-J0"></a>还有为。<a id="a-J1"></a>僧时也无。<a id="a-J2"></a>师曰。<a id="a-J3"></a>汝即今是什么。<a id="a-J4"></a>尼曰。<a id="a-J5"></a>现是尼身何得不识师曰。<a id="a-J6"></a>谁识汝。<a id="a-J7"></a>李翱问。<a id="a-J8"></a>如何是真如般若。<a id="a-J9"></a>师曰。<a id="a-JA"></a>我无真如般若。<a id="a-JB"></a>翱曰。<a id="a-JC"></a>幸遇和尚师曰。<a id="a-JD"></a>此犹是分外之言。<a id="a-JE"></a>德山问。<a id="a-JF"></a>久向龙潭。<a id="a-JG"></a>到来潭又不见龙亦不现。<a id="a-JH"></a>师曰。<a id="a-JI"></a>子亲到龙潭。<a id="a-JJ"></a>德山即休(玄觉云。<a id="a-JK"></a>且道德山肯龙潭不肯龙潭。<a id="a-JL"></a>若肯龙潭德山眼在什么处。<a id="a-JM"></a>若不肯为什么承嗣他)</p>
  <p id="aJN">邓州丹霞山天然禅师法嗣。</p>
  <p id="aJO">京兆终南山翠微无学禅师。<a id="a-JP"></a>初问丹霞。<a id="a-JQ"></a>如何是诸佛师。<a id="a-JR"></a>丹霞咄曰。<a id="a-JS"></a>幸自可怜生。<a id="a-JT"></a>须要执巾帚作么。<a id="a-JU"></a>师退三步。<a id="a-JV"></a>丹霞曰错。<a id="a-JW"></a>师即进前。<a id="a-JX"></a>丹霞曰。<a id="a-JY"></a>错错。<a id="a-JZ"></a>师翘一足旋身一转而出。<a id="a-Ja"></a>丹霞曰。<a id="a-Jb"></a>得即得孤他诸佛。<a id="a-Jc"></a>师由是领旨住翠微。<a id="a-Jd"></a>投子问。<a id="a-Je"></a>未审二祖初见达磨当何所得。<a id="a-Jf"></a>师曰。<a id="a-Jg"></a>汝今见吾复何所得。<a id="a-Jh"></a>一日师在法堂内行。<a id="a-Ji"></a>投子进前接礼而问曰。<a id="a-Jj"></a>西来密旨和尚如何示人。<a id="a-Jk"></a>师驻步少时。<a id="a-Jl"></a>又曰。<a id="a-Jm"></a>乞师垂示。<a id="a-Jn"></a>师曰。<a id="a-Jo"></a>更要第二杓恶水作么。<a id="a-Jp"></a>投子礼谢而退。<a id="a-Jq"></a>师曰。<a id="a-Jr"></a>莫垛却投子曰。<a id="a-Js"></a>时至根苗自生。<a id="a-Jt"></a>师因供养罗汉。<a id="a-Ju"></a>有僧问曰。<a id="a-Jv"></a>丹霞烧木佛。<a id="a-Jw"></a>和尚为什么供养罗汉。<a id="a-Jx"></a>师曰。<a id="a-Jy"></a>烧也不烧着。<a id="a-Jz"></a>供养亦一任供养。<a id="a-K0"></a>又问。<a id="a-K1"></a>供养罗汉罗汉还来也无。<a id="a-K2"></a>师曰。<a id="a-K3"></a>汝每日还吃么。<a id="a-K4"></a>僧无语。<a id="a-K5"></a>师曰。<a id="a-K6"></a>少有灵利底。</p>
  <p id="aK7">丹霞山义安禅师(第二世住)僧问。<a id="a-K8"></a>如何是佛。<a id="a-K9"></a>师曰。<a id="a-KA"></a>如何是上坐。<a id="a-KB"></a>曰恁么即无异去也。<a id="a-KC"></a>师曰。<a id="a-KD"></a>向汝道。</p>
  <p id="aKE">吉州性空禅师。<a id="a-KF"></a>有一僧来参。<a id="a-KG"></a>师乃展手示之。<a id="a-KH"></a>僧近前却退。<a id="a-KI"></a>师曰。<a id="a-KJ"></a>父母俱丧略不惨颜。<a id="a-KK"></a>僧呵呵大笑。<a id="a-KL"></a>师曰。<a id="a-KM"></a>少间与阇梨举哀。<a id="a-KN"></a>其僧打筋斗而出。<a id="a-KO"></a>师曰。<a id="a-KP"></a>苍天苍天。</p>
  <p id="aKQ">本童和尚。<a id="a-KR"></a>因门僧写师真呈师。<a id="a-KS"></a>师曰。<a id="a-KT"></a>此若是我更呈阿谁。<a id="a-KU"></a>僧曰。<a id="a-KV"></a>岂可分外。<a id="a-KW"></a>师曰。<a id="a-KX"></a>若不分外汝却收取这个。<a id="a-KY"></a>僧便拟收。<a id="a-KZ"></a>师打云。<a id="a-Ka"></a>正是分外强为。<a id="a-Kb"></a>僧曰。<a id="a-Kc"></a>若恁么即须呈于师。<a id="a-Kd"></a>师曰。<a id="a-Ke"></a>收取收取。</p>
  <p id="aKf">米仓和尚。<a id="a-Kg"></a>有僧新到参。<a id="a-Kh"></a>绕师三匝敲禅床曰。<a id="a-Ki"></a>不见主人翁终不下参众。<a id="a-Kj"></a>师曰。<a id="a-Kk"></a>什么处情识去来。<a id="a-Kl"></a>僧曰。<a id="a-Km"></a>果然不在。<a id="a-Kn"></a>师打一拄杖。<a id="a-Ko"></a>僧曰。<a id="a-Kp"></a>几落情识呵呵。<a id="a-Kq"></a>师曰。<a id="a-Kr"></a>村草步头逢着一个有什么话处。<a id="a-Ks"></a>僧曰。<a id="a-Kt"></a>且参众去。</p>
  <p id="aKu">前药山惟俨禅师法嗣。</p>
  <p id="aKv">潭州道吾山圆智禅师豫章海昏人也。<a id="a-Kw"></a>姓张氏。<a id="a-Kx"></a>幼依槃和尚受教登戒。<a id="a-Ky"></a>预药山法会密契心印。<a id="a-Kz"></a>一日药山问。<a id="a-L0"></a>子去何处来。<a id="a-L1"></a>曰游山来。<a id="a-L2"></a>药山曰。<a id="a-L3"></a>不离此室速道将来。<a id="a-L4"></a>曰山上乌儿白似雪。<a id="a-L5"></a>涧底游鱼忙不彻。<a id="a-L6"></a>师与云岩侍立次。<a id="a-L7"></a>药山曰。<a id="a-L8"></a>智不到处切忌道着。<a id="a-L9"></a>道着即头角生。<a id="a-LA"></a>智头陀怎么生。<a id="a-LB"></a>师便出去。<a id="a-LC"></a>云岩问药山曰。<a id="a-LD"></a>智师兄为什么不只对和尚。<a id="a-LE"></a>药山曰。<a id="a-LF"></a>我今日背痛。<a id="a-LG"></a>是他却会。<a id="a-LH"></a>汝去问取。<a id="a-LI"></a>云岩即来问师曰。<a id="a-LJ"></a>师兄适来为什么不只对和尚。<a id="a-LK"></a>师曰。<a id="a-LL"></a>汝却去问取和尚(僧问云居。<a id="a-LM"></a>切忌道着意怎么生。<a id="a-LN"></a>云居云。<a id="a-LO"></a>此语最毒。<a id="a-LP"></a>僧云。<a id="a-LQ"></a>如何是最毒底语。<a id="a-LR"></a>云居云。<a id="a-LS"></a>一棒打杀龙蛇)云岩临迁化时。<a id="a-LT"></a>遣人送辞书到。<a id="a-LU"></a>师展书览之曰。<a id="a-LV"></a>云岩不知有悔。<a id="a-LW"></a>当时不向伊道。<a id="a-LX"></a>然虽如是要且不违药山之子(玄觉云。<a id="a-LY"></a>古人恁么道还有也未。<a id="a-LZ"></a>又云。<a id="a-La"></a>云岩当时不会。<a id="a-Lb"></a>且道什么处是伊不会处)药山上堂云。<a id="a-Lc"></a>我有一句子未曾说向人。<a id="a-Ld"></a>师出云。<a id="a-Le"></a>相随来也。<a id="a-Lf"></a>僧问药山。<a id="a-Lg"></a>一句子如何说。<a id="a-Lh"></a>药山曰。<a id="a-Li"></a>非言说。<a id="a-Lj"></a>师曰。<a id="a-Lk"></a>早言说了也。<a id="a-Ll"></a>师卧次椑树云。<a id="a-Lm"></a>作甚么。<a id="a-Ln"></a>师云。<a id="a-Lo"></a>盖覆。<a id="a-Lp"></a>椑云。<a id="a-Lq"></a>卧是坐是。<a id="a-Lr"></a>师云。<a id="a-Ls"></a>不在两头。<a id="a-Lt"></a>椑云。<a id="a-Lu"></a>争奈盖覆。<a id="a-Lv"></a>师云。<a id="a-Lw"></a>莫乱道。<a id="a-Lx"></a>师见椑树坐次。<a id="a-Ly"></a>师云。<a id="a-Lz"></a>作什么。<a id="a-M0"></a>椑云。<a id="a-M1"></a>和南。<a id="a-M2"></a>师云。<a id="a-M3"></a>隔阔来多少时。<a id="a-M4"></a>椑云。<a id="a-M5"></a>恰是。<a id="a-M6"></a>乃拂袖出。<a id="a-M7"></a>师提笠子出。<a id="a-M8"></a>云岩云。<a id="a-M9"></a>作甚么。<a id="a-MA"></a>师云。<a id="a-MB"></a>有用处。<a id="a-MC"></a>岩云。<a id="a-MD"></a>风雨来怎么生。<a id="a-ME"></a>师云。<a id="a-MF"></a>盖覆着。<a id="a-MG"></a>岩云。<a id="a-MH"></a>他还受盖覆么。<a id="a-MI"></a>师云。<a id="a-MJ"></a>虽然如此且无遗漏。<a id="a-MK"></a>因沩山问云岩。<a id="a-ML"></a>菩提以何为坐。<a id="a-MM"></a>云岩曰。<a id="a-MN"></a>以无为为坐。<a id="a-MO"></a>云岩却问沩山。<a id="a-MP"></a>沩山曰。<a id="a-MQ"></a>以诸法空为坐。<a id="a-MR"></a>沩山又问师。<a id="a-MS"></a>怎么生。<a id="a-MT"></a>师曰。<a id="a-MU"></a>坐也听伊坐。<a id="a-MV"></a>卧也听伊卧。<a id="a-MW"></a>有一人不坐不卧。<a id="a-MX"></a>速道速道。<a id="a-MY"></a>沩山问师。<a id="a-MZ"></a>什么处去来。<a id="a-Ma"></a>师曰。<a id="a-Mb"></a>看病来。<a id="a-Mc"></a>曰有几人病。<a id="a-Md"></a>师曰。<a id="a-Me"></a>有病底有不病底。<a id="a-Mf"></a>曰不病底莫是智头陀否。<a id="a-Mg"></a>师曰。<a id="a-Mh"></a>病与不病总不干他事。<a id="a-Mi"></a>急道急道。<a id="a-Mj"></a>僧问。<a id="a-Mk"></a>万里无云未是本来天。<a id="a-Ml"></a>如何是本来天。<a id="a-Mm"></a>师曰。<a id="a-Mn"></a>今日好晒麦。<a id="a-Mo"></a>问无神通菩萨为什么足迹难寻。<a id="a-Mp"></a>师曰。<a id="a-Mq"></a>同道方知。<a id="a-Mr"></a>曰和尚知否。<a id="a-Ms"></a>师曰。<a id="a-Mt"></a>不知。<a id="a-Mu"></a>曰为什么不知。<a id="a-Mv"></a>师曰。<a id="a-Mw"></a>汝不识我语。<a id="a-Mx"></a>云岩问。<a id="a-My"></a>师兄家风作么生。<a id="a-Mz"></a>师曰。<a id="a-N0"></a>教汝指点着堪作什么。<a id="a-N1"></a>曰无这个来多少时也。<a id="a-N2"></a>师曰。<a id="a-N3"></a>牙根犹带生涩在。<a id="a-N4"></a>又问。<a id="a-N5"></a>如何是今时着力处。<a id="a-N6"></a>师曰。<a id="a-N7"></a>千人唤不回头方有少分。<a id="a-N8"></a>曰忽然火起时如何。<a id="a-N9"></a>师曰。<a id="a-NA"></a>能烧大地。<a id="a-NB"></a>师问僧。<a id="a-NC"></a>除却星及焰阿那个是火。<a id="a-ND"></a>僧曰。<a id="a-NE"></a>不是火。<a id="a-NF"></a>别一僧却问师还见火否。<a id="a-NG"></a>师曰见。<a id="a-NH"></a>曰见从何起。<a id="a-NI"></a>师曰。<a id="a-NJ"></a>除却行住坐卧更请一问。<a id="a-NK"></a>南泉示众云。<a id="a-NL"></a>法身具四大否。<a id="a-NM"></a>有人道得与他一[袖-由+要]裈。<a id="a-NN"></a>师云。<a id="a-NO"></a>性地非空空非性地。<a id="a-NP"></a>此是地大。<a id="a-NQ"></a>三(一本作四)大亦然。<a id="a-NR"></a>南泉不违前言乃与师裈。<a id="a-NS"></a>师见云岩不安。<a id="a-NT"></a>乃谓曰。<a id="a-NU"></a>离此壳漏子向什么处相见。<a id="a-NV"></a>岩云。<a id="a-NW"></a>不生不灭处相见。<a id="a-NX"></a>师曰。<a id="a-NY"></a>何不道非不生不灭处。<a id="a-NZ"></a>亦不求相见。<a id="a-Na"></a>师见云岩补草鞋云。<a id="a-Nb"></a>作甚么。<a id="a-Nc"></a>岩云。<a id="a-Nd"></a>将败坏补败坏。<a id="a-Ne"></a>师云。<a id="a-Nf"></a>何不道即败坏非败坏。<a id="a-Ng"></a>师闻僧念维摩经云。<a id="a-Nh"></a>八千菩萨五百声闻。<a id="a-Ni"></a>皆欲随从文殊师利。<a id="a-Nj"></a>师云。<a id="a-Nk"></a>甚么处去。<a id="a-Nl"></a>其僧无对。<a id="a-Nm"></a>师便打。<a id="a-Nn"></a>后僧问禾山。<a id="a-No"></a>禾山代云。<a id="a-Np"></a>给侍者方谐。<a id="a-Nq"></a>师下山到五峰。<a id="a-Nr"></a>五峰问。<a id="a-Ns"></a>还识药山老宿否。<a id="a-Nt"></a>师曰。<a id="a-Nu"></a>不识。<a id="a-Nv"></a>五峰曰。<a id="a-Nw"></a>为甚么不识。<a id="a-Nx"></a>师曰。<a id="a-Ny"></a>不识不识。<a id="a-Nz"></a>问如何是和尚家风。<a id="a-O0"></a>师下禅床作女人拜曰。<a id="a-O1"></a>谢子远来都无只待。<a id="a-O2"></a>问如何是祖师西来意。<a id="a-O3"></a>师曰。<a id="a-O4"></a>东土不曾逢。<a id="a-O5"></a>问设先师斋未审先师还来也无。<a id="a-O6"></a>师曰。<a id="a-O7"></a>汝诸人设斋作么生。<a id="a-O8"></a>问头上宝盖生不得道我是如何。<a id="a-O9"></a>师曰。<a id="a-OA"></a>听他。<a id="a-OB"></a>曰和尚如何。<a id="a-OC"></a>师曰。<a id="a-OD"></a>我无这个。<a id="a-OE"></a>石霜问师。<a id="a-OF"></a>百年后有人问极则事。<a id="a-OG"></a>作么生向他道。<a id="a-OH"></a>师唤沙弥。<a id="a-OI"></a>沙弥应诺。<a id="a-OJ"></a>师曰。<a id="a-OK"></a>添却净瓶水着。<a id="a-OL"></a>师良久却问石霜。<a id="a-OM"></a>适来问什么。<a id="a-ON"></a>石霜再举。<a id="a-OO"></a>师便起去。<a id="a-OP"></a>石霜异日又问。<a id="a-OQ"></a>和尚一片骨敲着似铜鸣。<a id="a-OR"></a>向什么处去也。<a id="a-OS"></a>师唤侍者。<a id="a-OT"></a>侍者应诺。<a id="a-OU"></a>师曰。<a id="a-OV"></a>驴年去。<a id="a-OW"></a>师唐大和九年乙卯九月示疾有苦。<a id="a-OX"></a>僧众慰问体候。<a id="a-OY"></a>师曰。<a id="a-OZ"></a>有受非偿子知之乎。<a id="a-Oa"></a>众皆愀然。<a id="a-Ob"></a>十一日将行。<a id="a-Oc"></a>谓众曰。<a id="a-Od"></a>吾当西迈理无东移。<a id="a-Oe"></a>言讫告寂。<a id="a-Of"></a>寿六十有七。<a id="a-Og"></a>阇维得灵骨数片。<a id="a-Oh"></a>建塔于石霜山之阳。<a id="a-Oi"></a>敕谥修一大师。<a id="a-Oj"></a>塔曰宝相。</p>
  <p id="aOk">潭州云岩昙晟禅师钟陵建昌人也。<a id="a-Ol"></a>姓王氏。<a id="a-Om"></a>少出家于石门。<a id="a-On"></a>初参百丈海禅师。<a id="a-Oo"></a>未悟玄旨侍左右二十年。<a id="a-Op"></a>百丈归寂。<a id="a-Oq"></a>师乃谒药山言下契会(语见药山章)一日药山问。<a id="a-Or"></a>汝除在百丈。<a id="a-Os"></a>更到什么处来。<a id="a-Ot"></a>师曰。<a id="a-Ou"></a>曾到广南来。<a id="a-Ov"></a>曰见说广州城东门外有一团石。<a id="a-Ow"></a>被州主移却是否。<a id="a-Ox"></a>师曰。<a id="a-Oy"></a>非但州主。<a id="a-Oz"></a>阖国人移亦不动。<a id="a-P0"></a>药山乃又问。<a id="a-P1"></a>闻汝解弄师子是否。<a id="a-P2"></a>师曰是。<a id="a-P3"></a>曰弄得几出。<a id="a-P4"></a>师曰。<a id="a-P5"></a>弄得六出。<a id="a-P6"></a>曰我亦弄得。<a id="a-P7"></a>师曰。<a id="a-P8"></a>和尚弄得几出。<a id="a-P9"></a>曰我弄得一出。<a id="a-PA"></a>师曰。<a id="a-PB"></a>一即六六即一。<a id="a-PC"></a>师后到沩山。<a id="a-PD"></a>沩山问曰。<a id="a-PE"></a>承长老在药山弄师子是否。<a id="a-PF"></a>师曰是。<a id="a-PG"></a>曰长弄耶还有置时。<a id="a-PH"></a>师曰。<a id="a-PI"></a>要弄即弄要置即置。<a id="a-PJ"></a>曰置时师子在什么处。<a id="a-PK"></a>师曰。<a id="a-PL"></a>置也置也。<a id="a-PM"></a>问从上诸圣什么处去。<a id="a-PN"></a>师良久云。<a id="a-PO"></a>作么作么。<a id="a-PP"></a>问暂时不在如同死人如何。<a id="a-PQ"></a>师曰。<a id="a-PR"></a>好埋却。<a id="a-PS"></a>问大保任底人与那个是一是二。<a id="a-PT"></a>师云。<a id="a-PU"></a>一机之绢是一段是两段。<a id="a-PV"></a>洞山闻云。<a id="a-PW"></a>如人接树。<a id="a-PX"></a>师煎茶次道吾问。<a id="a-PY"></a>煎与阿谁。<a id="a-PZ"></a>师曰。<a id="a-Pa"></a>有一人要。<a id="a-Pb"></a>曰何不教伊自煎。<a id="a-Pc"></a>师曰。<a id="a-Pd"></a>幸有某甲在。<a id="a-Pe"></a>师问石霜。<a id="a-Pf"></a>什么处来。<a id="a-Pg"></a>霜云。<a id="a-Ph"></a>沩山来。<a id="a-Pi"></a>师云。<a id="a-Pj"></a>在彼中得多少时。<a id="a-Pk"></a>霜云。<a id="a-Pl"></a>粗经冬夏。<a id="a-Pm"></a>师云。<a id="a-Pn"></a>恁么即成山长也。<a id="a-Po"></a>霜云。<a id="a-Pp"></a>虽在彼中却不知。<a id="a-Pq"></a>师云。<a id="a-Pr"></a>他家亦非知非识。<a id="a-Ps"></a>无对。<a id="a-Pt"></a>后道吾闻云。<a id="a-Pu"></a>得恁无佛法身心。<a id="a-Pv"></a>师后居潭州攸县云岩山。<a id="a-Pw"></a>一日谓众曰。<a id="a-Px"></a>有个人家儿子。<a id="a-Py"></a>问着无有道不得底。<a id="a-Pz"></a>洞山问。<a id="a-Q0"></a>他屋里有多少典籍。<a id="a-Q1"></a>师曰。<a id="a-Q2"></a>一字也无。<a id="a-Q3"></a>曰争得恁么多知。<a id="a-Q4"></a>师曰。<a id="a-Q5"></a>日夜不曾眠。<a id="a-Q6"></a>曰问一段事还得否。<a id="a-Q7"></a>师曰。<a id="a-Q8"></a>道得却不道。<a id="a-Q9"></a>师问僧。<a id="a-QA"></a>什么处来。<a id="a-QB"></a>僧曰。<a id="a-QC"></a>添香来。<a id="a-QD"></a>师曰。<a id="a-QE"></a>见佛否。<a id="a-QF"></a>曰见。<a id="a-QG"></a>师曰。<a id="a-QH"></a>什么处见。<a id="a-QI"></a>曰下界见。<a id="a-QJ"></a>师曰。<a id="a-QK"></a>古佛古佛。<a id="a-QL"></a>道吾问。<a id="a-QM"></a>大悲千手眼如何。<a id="a-QN"></a>师曰。<a id="a-QO"></a>如无灯时把得枕子怎么生。<a id="a-QP"></a>道吾曰。<a id="a-QQ"></a>我会也我会也。<a id="a-QR"></a>师曰。<a id="a-QS"></a>怎么生会。<a id="a-QT"></a>道吾曰。<a id="a-QU"></a>通身是眼。<a id="a-QV"></a>师扫地次沩山云。<a id="a-QW"></a>太驱驱生。<a id="a-QX"></a>师云。<a id="a-QY"></a>须知有不驱驱者。<a id="a-QZ"></a>沩云。<a id="a-Qa"></a>恁么即有第二月也。<a id="a-Qb"></a>师竖起扫帚云是第几月。<a id="a-Qc"></a>师低头而去(玄妙闻云。<a id="a-Qd"></a>正是第二月)师问僧。<a id="a-Qe"></a>什么处来。<a id="a-Qf"></a>僧曰。<a id="a-Qg"></a>石上语话来。<a id="a-Qh"></a>师曰。<a id="a-Qi"></a>石还点头也无。<a id="a-Qj"></a>僧无对。<a id="a-Qk"></a>师曰。<a id="a-Ql"></a>未问时却点头。<a id="a-Qm"></a>师作鞋次洞山问。<a id="a-Qn"></a>就师乞眼睛。<a id="a-Qo"></a>未审还得也无。<a id="a-Qp"></a>师曰。<a id="a-Qq"></a>汝底与阿谁去也。<a id="a-Qr"></a>曰良价无。<a id="a-Qs"></a>师曰有。<a id="a-Qt"></a>汝向什么处着。<a id="a-Qu"></a>洞山无语。<a id="a-Qv"></a>师曰。<a id="a-Qw"></a>乞眼睛底是眼否。<a id="a-Qx"></a>曰非眼。<a id="a-Qy"></a>师咄之。<a id="a-Qz"></a>师问尼众。<a id="a-R0"></a>汝爷在否。<a id="a-R1"></a>曰在。<a id="a-R2"></a>师曰。<a id="a-R3"></a>年多少。<a id="a-R4"></a>曰年八十。<a id="a-R5"></a>师曰。<a id="a-R6"></a>汝有个爷不。<a id="a-R7"></a>年八十还知否。<a id="a-R8"></a>曰莫是恁么来者。<a id="a-R9"></a>师曰。<a id="a-RA"></a>犹是儿子(洞山云。<a id="a-RB"></a>直是不恁么来者。<a id="a-RC"></a>亦是儿子)僧问。<a id="a-RD"></a>一念瞥起便落魔界时如何。<a id="a-RE"></a>师曰。<a id="a-RF"></a>汝因什么从佛界而来。<a id="a-RG"></a>僧无对。<a id="a-RH"></a>师曰。<a id="a-RI"></a>会么。<a id="a-RJ"></a>曰不会。<a id="a-RK"></a>师曰。<a id="a-RL"></a>莫道体不得。<a id="a-RM"></a>设使体得也只是左之右之。<a id="a-RN"></a>师问僧。<a id="a-RO"></a>闻汝解卜是。<a id="a-RP"></a>否曰是。<a id="a-RQ"></a>师曰。<a id="a-RR"></a>试卜老僧看。<a id="a-RS"></a>僧无对(洞山代云。<a id="a-RT"></a>请和尚生月)师唐会昌元年辛酉十月示疾。<a id="a-RU"></a>二十六日沐身竟。<a id="a-RV"></a>唤主事僧令备斋。<a id="a-RW"></a>来日有上坐发去。<a id="a-RX"></a>至二十七日并无人去。<a id="a-RY"></a>及夜师归寂。<a id="a-RZ"></a>寿六十。<a id="a-Ra"></a>荼毗得舍利一千余粒。<a id="a-Rb"></a>瘗于石坟。<a id="a-Rc"></a>敕谥无住大师。<a id="a-Rd"></a>塔曰净胜。</p>
  <p id="aRe">华亭船子和尚名德诚。<a id="a-Rf"></a>嗣乐山。<a id="a-Rg"></a>尝于华亭吴江泛一小舟。<a id="a-Rh"></a>时谓之船子和尚。<a id="a-Ri"></a>师尝谓同参道吾曰。<a id="a-Rj"></a>他后有灵利坐主指一个来。<a id="a-Rk"></a>道吾后激勉京口和尚善会参礼师。<a id="a-Rl"></a>师问曰。<a id="a-Rm"></a>坐主住甚寺。<a id="a-Rn"></a>会曰。<a id="a-Ro"></a>寺即不住。<a id="a-Rp"></a>住即不似。<a id="a-Rq"></a>师曰。<a id="a-Rr"></a>不似似个什么。<a id="a-Rs"></a>会曰。<a id="a-Rt"></a>目前无相似。<a id="a-Ru"></a>师曰。<a id="a-Rv"></a>何处学得来。<a id="a-Rw"></a>曰非耳目之所到。<a id="a-Rx"></a>师笑曰。<a id="a-Ry"></a>一句合头语万劫系驴橛。<a id="a-Rz"></a>垂丝千尺意在深潭。<a id="a-S0"></a>离钩三寸速道速道。<a id="a-S1"></a>会拟开口。<a id="a-S2"></a>师便以篙撞在水中。<a id="a-S3"></a>因而大悟。<a id="a-S4"></a>师当下弃舟而逝。<a id="a-S5"></a>莫知其终。</p>
  <p id="aS6">宣州椑树慧省禅师。<a id="a-S7"></a>洞山参师。<a id="a-S8"></a>师问曰。<a id="a-S9"></a>来作什么。<a id="a-SA"></a>洞山曰。<a id="a-SB"></a>来亲近和尚。<a id="a-SC"></a>师曰。<a id="a-SD"></a>若是亲近用动两片皮作么。<a id="a-SE"></a>洞山无对(曹山后闻乃云。<a id="a-SF"></a>一子亲得)僧问。<a id="a-SG"></a>如何是佛。<a id="a-SH"></a>师曰。<a id="a-SI"></a>猫儿上露柱。<a id="a-SJ"></a>曰学人不会。<a id="a-SK"></a>师曰。<a id="a-SL"></a>问取露柱去。</p>
  <p id="aSM">高沙弥(药山住庵)初参药山。<a id="a-SN"></a>药山问师。<a id="a-SO"></a>什么处来。<a id="a-SP"></a>师曰。<a id="a-SQ"></a>南岳来。<a id="a-SR"></a>山云。<a id="a-SS"></a>何处去。<a id="a-ST"></a>师曰。<a id="a-SU"></a>江陵受戒去。<a id="a-SV"></a>药云。<a id="a-SW"></a>受戒图什么。<a id="a-SX"></a>师曰。<a id="a-SY"></a>图免生死。<a id="a-SZ"></a>药云。<a id="a-Sa"></a>有一人不受戒亦免生死。<a id="a-Sb"></a>汝还知否。<a id="a-Sc"></a>师曰。<a id="a-Sd"></a>恁么即佛戒何用。<a id="a-Se"></a>药云。<a id="a-Sf"></a>犹挂唇齿在。<a id="a-Sg"></a>便召维那云。<a id="a-Sh"></a>遮跛脚沙弥不任僧务。<a id="a-Si"></a>安排向后庵着。<a id="a-Sj"></a>药山又谓云岩道吾曰。<a id="a-Sk"></a>适来一个沙弥却有来由。<a id="a-Sl"></a>道吾云。<a id="a-Sm"></a>未可全信更勘始得。<a id="a-Sn"></a>药乃再问师曰。<a id="a-So"></a>见说长安甚闹。<a id="a-Sp"></a>师曰。<a id="a-Sq"></a>我国晏然(法眼别云。<a id="a-Sr"></a>见谁说)药云。<a id="a-Ss"></a>汝从看经得请益得。<a id="a-St"></a>师曰。<a id="a-Su"></a>不从看经得。<a id="a-Sv"></a>亦不从请益得。<a id="a-Sw"></a>山云。<a id="a-Sx"></a>大有人不看经不请益。<a id="a-Sy"></a>为什么不得。<a id="a-Sz"></a>师曰。<a id="a-T0"></a>不道他无只是他不肯承当。<a id="a-T1"></a>师乃辞药山住庵。<a id="a-T2"></a>药云。<a id="a-T3"></a>生死事大何不受戒去。<a id="a-T4"></a>师曰。<a id="a-T5"></a>知是遮般事唤什么作戒。<a id="a-T6"></a>药咄遮沙弥饶舌入来近处住庵时复要相见。<a id="a-T7"></a>师住庵后雨里来相看。<a id="a-T8"></a>药云。<a id="a-T9"></a>尔来也。<a id="a-TA"></a>师曰是。<a id="a-TB"></a>药云。<a id="a-TC"></a>可杀湿。<a id="a-TD"></a>师曰。<a id="a-TE"></a>不打这个鼓笛。<a id="a-TF"></a>云岩云。<a id="a-TG"></a>皮也无打什么鼓。<a id="a-TH"></a>道吾云。<a id="a-TI"></a>鼓也无打什么皮。<a id="a-TJ"></a>药云。<a id="a-TK"></a>今日大好曲调。<a id="a-TL"></a>僧问。<a id="a-TM"></a>一句子还有该不到处否。<a id="a-TN"></a>师曰。<a id="a-TO"></a>不顺世。<a id="a-TP"></a>药山斋时自打鼓。<a id="a-TQ"></a>高沙弥捧钵作舞入堂。<a id="a-TR"></a>药山便掷下鼓槌云。<a id="a-TS"></a>是第几和。<a id="a-TT"></a>高曰。<a id="a-TU"></a>第二和。<a id="a-TV"></a>曰如何是第一和。<a id="a-TW"></a>高就桶内舀一杓饭。<a id="a-TX"></a>便出去。</p>
  <p id="aTY">鄂州百颜明哲禅师。<a id="a-TZ"></a>洞山与密师伯到参。<a id="a-Ta"></a>师问曰。<a id="a-Tb"></a>阇梨近离什么处。<a id="a-Tc"></a>洞山曰。<a id="a-Td"></a>近离湖南。<a id="a-Te"></a>师曰。<a id="a-Tf"></a>观察使姓什么。<a id="a-Tg"></a>曰不得姓。<a id="a-Th"></a>师曰。<a id="a-Ti"></a>名什么。<a id="a-Tj"></a>曰不得名。<a id="a-Tk"></a>师曰。<a id="a-Tl"></a>还治事也无。<a id="a-Tm"></a>曰自有郎幕在。<a id="a-Tn"></a>师曰。<a id="a-To"></a>岂不出入。<a id="a-Tp"></a>洞山便拂袖去。<a id="a-Tq"></a>师明日入僧堂曰。<a id="a-Tr"></a>昨日对二阇梨一转语不稔。<a id="a-Ts"></a>今请二阇梨道。<a id="a-Tt"></a>若道得老僧便开粥饭相伴过夏。<a id="a-Tu"></a>速道速道。<a id="a-Tv"></a>洞山曰。<a id="a-Tw"></a>太尊贵生。<a id="a-Tx"></a>师乃开粥共过一夏。</p>
  <p id="aTy">潭州长髭旷禅师法嗣。</p>
  <p id="aTz">潭州石室善道和尚。<a id="a-U0"></a>嗣攸县长髭旷禅师。<a id="a-U1"></a>作沙弥时长髭遣令受戒。<a id="a-U2"></a>谓之曰。<a id="a-U3"></a>汝回日须到石头礼拜。<a id="a-U4"></a>师受戒后回参石头。<a id="a-U5"></a>一日随石头游山次。<a id="a-U6"></a>石头曰。<a id="a-U7"></a>汝与我斫却面前头树子碍我。<a id="a-U8"></a>师曰。<a id="a-U9"></a>不将刀来。<a id="a-UA"></a>石头乃抽刀倒与师。<a id="a-UB"></a>师云。<a id="a-UC"></a>不过那头来。<a id="a-UD"></a>石头曰。<a id="a-UE"></a>尔用那头作什么。<a id="a-UF"></a>师即大悟便归。<a id="a-UG"></a>长髭问。<a id="a-UH"></a>汝到石头否。<a id="a-UI"></a>师曰。<a id="a-UJ"></a>到即到不通号。<a id="a-UK"></a>长髭曰。<a id="a-UL"></a>从谁受戒。<a id="a-UM"></a>师曰。<a id="a-UN"></a>不依他。<a id="a-UO"></a>长髭曰在彼即恁么。<a id="a-UP"></a>来我这里作么生。<a id="a-UQ"></a>师曰。<a id="a-UR"></a>不违背。<a id="a-US"></a>长髭曰。<a id="a-UT"></a>太忉忉生。<a id="a-UU"></a>师曰。<a id="a-UV"></a>舌头未曾点着在。<a id="a-UW"></a>长髭咄曰。<a id="a-UX"></a>沙弥出去。<a id="a-UY"></a>师便出。<a id="a-UZ"></a>长髭曰。<a id="a-Ua"></a>争得不遇于人。<a id="a-Ub"></a>师寻值沙汰。<a id="a-Uc"></a>乃作行者居于石室。<a id="a-Ud"></a>每见僧便竖起杖子云。<a id="a-Ue"></a>三世诸佛尽由这个。<a id="a-Uf"></a>对者少得冥契。<a id="a-Ug"></a>长沙闻之乃云。<a id="a-Uh"></a>我若见即令放下杖子。<a id="a-Ui"></a>别通个消息。<a id="a-Uj"></a>三圣将此语到石室只对。<a id="a-Uk"></a>被师认破是长沙语。<a id="a-Ul"></a>杏山闻三圣失机。<a id="a-Um"></a>又亲到石室。<a id="a-Un"></a>师见杏山僧众相随。<a id="a-Uo"></a>潜往碓米。<a id="a-Up"></a>杏山曰。<a id="a-Uq"></a>行者不易贫道难消。<a id="a-Ur"></a>师曰。<a id="a-Us"></a>无心碗子盛将来。<a id="a-Ut"></a>无缝合盘合取去。<a id="a-Uu"></a>说什么难消。<a id="a-Uv"></a>杏山便休。<a id="a-Uw"></a>仰山问。<a id="a-Ux"></a>佛之与道相去几何。<a id="a-Uy"></a>师曰。<a id="a-Uz"></a>道如展手佛似握拳。<a id="a-V0"></a>曰毕竟如何的当可信可依。<a id="a-V1"></a>师以手拨空三两下曰。<a id="a-V2"></a>无恁么事无恁么事。<a id="a-V3"></a>曰还假看教否。<a id="a-V4"></a>师曰。<a id="a-V5"></a>三乘十二分教是分外之事。<a id="a-V6"></a>若与他作对。<a id="a-V7"></a>即是心境两法能所双行。<a id="a-V8"></a>便有种种见解。<a id="a-V9"></a>亦是狂慧未足为道。<a id="a-VA"></a>若不与他作对一事也无。<a id="a-VB"></a>所以祖师云。<a id="a-VC"></a>本来无一物。<a id="a-VD"></a>汝不见小儿出胎时。<a id="a-VE"></a>可道我解看教不解看教。<a id="a-VF"></a>当恁么时亦不知有佛性义无佛性义。<a id="a-VG"></a>及至长大便学种种知解。<a id="a-VH"></a>出来便道我能我解。<a id="a-VI"></a>不知是客尘烦恼。<a id="a-VJ"></a>十六行中婴儿行为最。<a id="a-VK"></a>哆哆和和时喻学道之人离分别取舍心故。<a id="a-VL"></a>赞叹婴儿。<a id="a-VM"></a>何况喻取之。<a id="a-VN"></a>若谓婴儿是道。<a id="a-VO"></a>今时错会。<a id="a-VP"></a>师一夕与仰山玩月。<a id="a-VQ"></a>仰山问曰。<a id="a-VR"></a>这个月尖时圆相什么处去。<a id="a-VS"></a>圆时尖相又什么处去。<a id="a-VT"></a>师曰。<a id="a-VU"></a>尖时圆相隐。<a id="a-VV"></a>圆时尖相在(云岩云。<a id="a-VW"></a>尖时圆相在。<a id="a-VX"></a>圆时无尖相。<a id="a-VY"></a>道吾云。<a id="a-VZ"></a>尖时亦不尖。<a id="a-Va"></a>圆时亦不圆)仰山辞师送出门。<a id="a-Vb"></a>乃召曰。<a id="a-Vc"></a>阇梨。<a id="a-Vd"></a>仰山应诺。<a id="a-Ve"></a>师曰。<a id="a-Vf"></a>莫一向去却回遮边来。<a id="a-Vg"></a>僧问。<a id="a-Vh"></a>师曾到五台山否。<a id="a-Vi"></a>师曰。<a id="a-Vj"></a>曾到。<a id="a-Vk"></a>僧曰。<a id="a-Vl"></a>还见文殊么。<a id="a-Vm"></a>师曰见。<a id="a-Vn"></a>僧曰。<a id="a-Vo"></a>文殊向行者道什么。<a id="a-Vp"></a>师曰。<a id="a-Vq"></a>文殊道阇梨父母生在村草里。</p>
  <p id="aVr">潮州大颠和尚法嗣。</p>
  <p id="aVs">漳州三平义忠禅师福州人也。<a id="a-Vt"></a>姓杨氏。<a id="a-Vu"></a>初参石巩。<a id="a-Vv"></a>石巩常张弓架箭以待学徒。<a id="a-Vw"></a>师诣法席。<a id="a-Vx"></a>巩曰。<a id="a-Vy"></a>看箭。<a id="a-Vz"></a>师乃拨开胸云。<a id="a-W0"></a>此是杀人箭。<a id="a-W1"></a>活人箭又作么生。<a id="a-W2"></a>巩乃扣弓弦三下。<a id="a-W3"></a>师便作礼。<a id="a-W4"></a>巩云。<a id="a-W5"></a>三十年一张弓两只箭。<a id="a-W6"></a>只谢得半个圣人。<a id="a-W7"></a>遂拗折弓箭。<a id="a-W8"></a>师后举似大颠。<a id="a-W9"></a>颠云。<a id="a-WA"></a>既是活人箭。<a id="a-WB"></a>为什么向弓弦上辨。<a id="a-WC"></a>师无对。<a id="a-WD"></a>颠云。<a id="a-WE"></a>三十年后要人举此话也难。<a id="a-WF"></a>师后参大颠。<a id="a-WG"></a>往漳州住三平山。<a id="a-WH"></a>示众曰。<a id="a-WI"></a>今时出来尽学驰求走作。<a id="a-WJ"></a>将当自己眼目有什么。<a id="a-WK"></a>相当阿尔欲学么不要诸余。<a id="a-WL"></a>汝等各有本分事何不体取。<a id="a-WM"></a>作么心愤愤口悱悱有什么利益。<a id="a-WN"></a>分明说。<a id="a-WO"></a>若要修行路及诸圣建立化门。<a id="a-WP"></a>自有大藏教文在。<a id="a-WQ"></a>若是宗门中事。<a id="a-WR"></a>汝切不得错用心。<a id="a-WS"></a>时有僧出问。<a id="a-WT"></a>还有学路也无。<a id="a-WU"></a>师曰。<a id="a-WV"></a>有一路滑如苔。<a id="a-WW"></a>僧曰。<a id="a-WX"></a>学人蹑得否。<a id="a-WY"></a>师曰。<a id="a-WZ"></a>不拟心汝自看。<a id="a-Wa"></a>有人问黑豆未生牙时如何。<a id="a-Wb"></a>师曰。<a id="a-Wc"></a>佛亦不知。<a id="a-Wd"></a>讲僧问。<a id="a-We"></a>三乘十二分教某甲不疑。<a id="a-Wf"></a>如何是祖师西来意。<a id="a-Wg"></a>师曰。<a id="a-Wh"></a>龟毛拂子兔角拄杖。<a id="a-Wi"></a>大德藏向什么处。<a id="a-Wj"></a>僧曰。<a id="a-Wk"></a>龟毛兔角岂是有耶。<a id="a-Wl"></a>师曰。<a id="a-Wm"></a>肉重千斤智无铢两。<a id="a-Wn"></a>师又示众曰。<a id="a-Wo"></a>诸人若未曾见知识即不可。<a id="a-Wp"></a>若曾见作者来。<a id="a-Wq"></a>便合体取些子意度。<a id="a-Wr"></a>向岩谷间木食草衣。<a id="a-Ws"></a>恁么去方有少分相应。<a id="a-Wt"></a>若驰求知解义句。<a id="a-Wu"></a>即万里望乡关去也。<a id="a-Wv"></a>珍重。</p>
  <p id="aWw">潭州大川和尚法嗣。</p>
  <p id="aWx">仙天和尚。<a id="a-Wy"></a>新罗僧到参。<a id="a-Wz"></a>方展坐具拟礼拜。<a id="a-X0"></a>师捉住云。<a id="a-X1"></a>未发本国时道取一句。<a id="a-X2"></a>其僧无语。<a id="a-X3"></a>师便推出云。<a id="a-X4"></a>问伊一句便道两句。<a id="a-X5"></a>又有一僧至拟礼拜。<a id="a-X6"></a>师云。<a id="a-X7"></a>野狐鬼。<a id="a-X8"></a>见什么了便礼拜。<a id="a-X9"></a>僧云。<a id="a-XA"></a>老秃奴。<a id="a-XB"></a>见什么了便恁问。<a id="a-XC"></a>师云。<a id="a-XD"></a>苦哉苦哉。<a id="a-XE"></a>仙天今日忘前失后。<a id="a-XF"></a>僧云。<a id="a-XG"></a>要且得时终不补失。<a id="a-XH"></a>师云。<a id="a-XI"></a>争不如此。<a id="a-XJ"></a>僧云谁。<a id="a-XK"></a>师云。<a id="a-XL"></a>呵呵远即远矣。</p>
  <p id="aXM">福州普光和尚。<a id="a-XN"></a>有僧立次。<a id="a-XO"></a>师以手开胸云。<a id="a-XP"></a>还委老僧事么。<a id="a-XQ"></a>僧云。<a id="a-XR"></a>犹有这个在。<a id="a-XS"></a>师却掩胸云。<a id="a-XT"></a>不妨太显。<a id="a-XU"></a>僧云。<a id="a-XV"></a>有什么避处。<a id="a-XW"></a>师云。<a id="a-XX"></a>的是无避处。<a id="a-XY"></a>僧云。<a id="a-XZ"></a>即今作么生。<a id="a-Xa"></a>师便打。</p>
 </body>
</html>