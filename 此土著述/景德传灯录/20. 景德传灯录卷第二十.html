<!doctype html>
<html id="z3IBX2X1cb" data-ver="1980">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第二十</h1>
  <p id="a2">吉州青原山行思禅师第六世之四一百六人 。</p>
  <p id="a3">洪州云居山道膺禅师法嗣二十八人 杭州佛日和尚 苏州永光院真禅师 洪州同安丕禅师 庐山归宗澹权禅师 池州广济和尚 潭州水西南台和尚 歙州朱溪谦禅师 扬州丰化和尚 云居山道简禅师 庐山归宗怀恽禅师 洪州大善慧海禅师 朗州德山第七世和尚 南岳南台和尚 云居山昌禅师 池州嵇山章禅师 晋州大梵和尚 新罗云住和尚 云居山怀岳禅师 [阿-可+令](与岭同)珏和尚(已上一十九人见录) 潭州龙兴寺悟空大师 建州白云减禅师 潭州慕辅山和尚 舒州白水山玮禅师 庐山冶父山和尚 南岳法志禅师 新罗庆猷禅师 新罗慧禅师 洪州凤栖山慧志禅师(已上九人无机缘语句不录) 。</p>
  <p id="a4">抚州曹山本寂禅师法嗣十四人 抚州荷玉光慧禅师 筠州洞山道延禅师 衡州育王山弘通禅师 抚州金峰从志禅师 襄州鹿门处真禅师 抚州曹山慧霞大师 衡州华光范禅师 处州广利容禅师 泉州庐山小溪院行传禅师 西川布水岩和尚 蜀川西禅和尚 华州草庵法义禅师 韶州华严和尚(已上一十三人见录) 庐山罗汉他隆山主和尚(一人无机缘语不录) 。</p>
  <p id="a5">潭州龙牙山居遁禅师法嗣五人 潭州报慈藏屿禅师 襄州含珠山审哲禅师(已上二人见录) 凤翔白马弘寂禅师 抚州崇寿院道钦禅师 楚州观音院斌禅师(已上三人无机缘语句不录) 。</p>
  <p id="a6">京兆华严寺休静禅师法嗣三人 凤翔府紫陵匡一禅师(一人见录) 饶州北禅院惟直禅师 潍州化城和尚(已上二人无机缘语句不录) 。</p>
  <p id="a7">筠州九峰普满大师法嗣一人 洪州同安威禅师(一人见录) 。</p>
  <p id="a8">青林师虔禅师法嗣六人 韶州龙光和尚 襄州石门寺献禅师 襄州广德和尚 郢州芭蕉和尚 定州石藏慧炬禅师(已上五人见录) 襄州延庆通性大师(一人无机缘语句不录) 。</p>
  <p id="a9">洛京白马遁儒禅师法嗣二人 兴元府青剉山和尚(一人见录) 京兆保福和尚(一人无机缘语句不录) 。</p>
  <p id="aA">益州北院通禅师法嗣一人 京兆香城和尚(一人见录) 。</p>
  <p id="aB">高安白水本仁禅师法嗣二人 京兆重云智晖禅师 杭州瑞龙幼璋禅师(已上二人见录) 。</p>
  <p id="aC">抚州疏山匡仁禅师法嗣二十人 第二世疏山证禅师　洪州百丈安禅师 筠州黄檗慧禅师 随城山护国守澄禅师 洛京灵泉归仁禅师 延州延庆奉璘禅师 安州大安山省禅师 洪州百丈超禅师 洪州天王院和尚 常州正勤院蕴禅师 襄州后洞山和尚 京兆三相和尚(已上一十二人见录) 筠州五峰山行继禅师 商州高明和尚 华州西溪道泰禅师 抚州疏山和尚 筠州黄檗山令约禅师 扬州祥光远禅师 安州大安山传性大师 筠州黄檗山嬴禅师(已上八人无机缘语句不录) 。</p>
  <p id="aD">澧州钦山文邃禅师法嗣二人 洪州上蓝院自古禅师 澧州太守雷满(已上二人无机缘语句不录) 。</p>
  <p id="aE">乐普山元安禅师法嗣十人 京兆永安善静禅师 蕲州乌牙山彦宾禅师 凤翔府青峰传楚禅师 邓州中度和尚 嘉州洞溪和尚 京兆卧龙和尚(已上六人见录) 嘉州黑水寺慧通大师 京兆盘龙和尚 单州东禅和尚 鄜州善雅和尚(已上四人无机缘语句不录) 。</p>
  <p id="aF">江西逍遥山怀忠禅师法嗣二人 泉州福清师巍禅师 京兆白云无休禅师(二人见录) 。</p>
  <p id="aG">袁州盘龙山可文禅师法嗣五人 江州庐山永安净悟禅师 袁州木平山善道禅师 陕州龙溪和尚(已上三人见录) 桂阳志通大师 庐山寿昌院净寂禅师(已上二人无机缘语句不录) 。</p>
  <p id="aH">抚州黄山月轮禅师法嗣一人 郢州桐泉山和尚(一人见录) 。</p>
  <p id="aI">洛京韶山寰普禅师法嗣二人 潭州文殊和尚(一人见录) 洋州大岩白和尚(一人无机缘语句不录) 。</p>
  <p id="aJ">洪州上蓝院令超禅师法嗣二人 河东北院简禅师 洪州南平王钟传(二人无机缘语句不录)</p>
  <p id="aK">青原山行思禅师第六世。</p>
  <p id="aL">前洪州云居山道膺禅师法嗣。</p>
  <p id="aM">杭州佛日和尚初游天台山。<a id="a-N"></a>尝曰。<a id="a-O"></a>如有人夺得我机者即我师矣。<a id="a-P"></a>寻抵于江西谒云居膺和尚。<a id="a-Q"></a>作礼而问曰。<a id="a-R"></a>二龙争珠谁是得者。<a id="a-S"></a>云居曰。<a id="a-T"></a>卸却业身来相见。<a id="a-U"></a>对曰。<a id="a-V"></a>业身已卸。<a id="a-W"></a>曰珠在什么处。<a id="a-X"></a>师无对(同安代云。<a id="a-Y"></a>回头即勿交涉)师乃投诚入室。<a id="a-Z"></a>便礼云居为师。<a id="a-a"></a>后参夹山。<a id="a-b"></a>才入门见维那。<a id="a-c"></a>维那曰。<a id="a-d"></a>此间不着后生。<a id="a-e"></a>师曰。<a id="a-f"></a>某甲暂来礼谒和尚不宿。<a id="a-g"></a>维那白夹山。<a id="a-h"></a>夹山许见。<a id="a-i"></a>未升阶便问。<a id="a-j"></a>什么处来。<a id="a-k"></a>师曰。<a id="a-l"></a>云居来。<a id="a-m"></a>曰即今在什么处。<a id="a-n"></a>师曰。<a id="a-o"></a>在夹山顶上。<a id="a-p"></a>曰老僧行年在坎五鬼临身。<a id="a-q"></a>师乃上阶礼拜。<a id="a-r"></a>夹山又问。<a id="a-s"></a>阇梨与什么人为同行。<a id="a-t"></a>师曰。<a id="a-u"></a>木上座。<a id="a-v"></a>曰他何不来相看。<a id="a-w"></a>师曰。<a id="a-x"></a>和尚看他有分。<a id="a-y"></a>曰在什么处。<a id="a-z"></a>师曰。<a id="a-10"></a>在堂中。<a id="a-11"></a>夹山便共师下到堂中。<a id="a-12"></a>师遂去取得柱枝掷于夹山面前。<a id="a-13"></a>夹山曰。<a id="a-14"></a>莫从天台得来否。<a id="a-15"></a>师曰。<a id="a-16"></a>非五岳之所生。<a id="a-17"></a>曰莫从须弥山得来否。<a id="a-18"></a>师曰。<a id="a-19"></a>月宫亦不逢。<a id="a-1A"></a>曰恁么即从他人得也。<a id="a-1B"></a>师曰。<a id="a-1C"></a>自己尚是冤家。<a id="a-1D"></a>从人得堪作什么。<a id="a-1E"></a>曰冷灰里有一粒豆子爆。<a id="a-1F"></a>唤维那来令安排向明窗下着。<a id="a-1G"></a>师却问。<a id="a-1H"></a>灯笼还解语也无。<a id="a-1I"></a>夹山曰。<a id="a-1J"></a>待灯笼解语即向汝道。<a id="a-1K"></a>至明日夹山入堂问。<a id="a-1L"></a>昨日新到上座在什么处师出应诺。<a id="a-1M"></a>夹山曰。<a id="a-1N"></a>子未到云居前在什么处。<a id="a-1O"></a>对曰。<a id="a-1P"></a>天台国清。<a id="a-1Q"></a>夹山曰天台有潺潺之瀑。<a id="a-1R"></a>渌渌之波。<a id="a-1S"></a>谢子远来。<a id="a-1T"></a>子意如何。<a id="a-1U"></a>师曰。<a id="a-1V"></a>久居岩谷。<a id="a-1W"></a>不挂松萝。<a id="a-1X"></a>夹山曰。<a id="a-1Y"></a>此犹是春意。<a id="a-1Z"></a>秋意如何。<a id="a-1a"></a>师良久。<a id="a-1b"></a>夹山曰。<a id="a-1c"></a>看君只是撑船汉。<a id="a-1d"></a>终归不是弄潮人。<a id="a-1e"></a>一日大普请。<a id="a-1f"></a>维那请师送茶。<a id="a-1g"></a>师曰。<a id="a-1h"></a>某甲为佛法来不为送茶来。<a id="a-1i"></a>维那曰。<a id="a-1j"></a>和尚教上座送茶。<a id="a-1k"></a>曰和尚尊命即得。<a id="a-1l"></a>乃将茶去作务处。<a id="a-1m"></a>摇茶碗作声。<a id="a-1n"></a>夹山回顾。<a id="a-1o"></a>师曰。<a id="a-1p"></a>酽茶三五碗。<a id="a-1q"></a>意在钁头边。<a id="a-1r"></a>夹山曰。<a id="a-1s"></a>瓶有倾茶意。<a id="a-1t"></a>篮中几个瓯。<a id="a-1u"></a>师曰。<a id="a-1v"></a>瓶有倾茶意。<a id="a-1w"></a>篮中无一瓯。<a id="a-1x"></a>便倾茶行之。<a id="a-1y"></a>时大众皆举目。<a id="a-1z"></a>师又问曰。<a id="a-20"></a>大众鹤望请师一言。<a id="a-21"></a>夹山曰。<a id="a-22"></a>路逢死蛇莫打杀。<a id="a-23"></a>无底篮子盛将归。<a id="a-24"></a>师曰手执夜明符。<a id="a-25"></a>几个知天晓。<a id="a-26"></a>夹山曰。<a id="a-27"></a>大众有人归去归去。<a id="a-28"></a>从此住普请归院。<a id="a-29"></a>众皆仰叹。<a id="a-2A"></a>师后回浙西住佛日而终。</p>
  <p id="a2B">苏州永光院真禅师。<a id="a-2C"></a>上堂谓众曰。<a id="a-2D"></a>言锋若差乡关万里。<a id="a-2E"></a>直须悬崖撒手自肯承当。<a id="a-2F"></a>绝后再苏欺君不得。<a id="a-2G"></a>非常之旨人焉庾哉。<a id="a-2H"></a>问道无横径立者皆危。<a id="a-2I"></a>如何得不被横径取侵去。<a id="a-2J"></a>师以拄杖蓦口拄。<a id="a-2K"></a>僧曰。<a id="a-2L"></a>此犹是横径。<a id="a-2M"></a>师曰。<a id="a-2N"></a>合取。</p>
  <p id="a2O">洪州凤栖山同安丕禅师。<a id="a-2P"></a>问如何是无缝塔。<a id="a-2Q"></a>师曰。<a id="a-2R"></a>吽吽。<a id="a-2S"></a>僧曰如何是塔中人。<a id="a-2T"></a>师曰。<a id="a-2U"></a>今日大有人从建昌来。<a id="a-2V"></a>问。<a id="a-2W"></a>一见便休去时如何。<a id="a-2X"></a>师曰。<a id="a-2Y"></a>是也更来这里作么。<a id="a-2Z"></a>问如何是点额鱼。<a id="a-2a"></a>师云。<a id="a-2b"></a>不透波澜。<a id="a-2c"></a>僧曰。<a id="a-2d"></a>惭耻时如何。<a id="a-2e"></a>师曰。<a id="a-2f"></a>终不仰面。<a id="a-2g"></a>僧曰。<a id="a-2h"></a>恁么即不变其身也。<a id="a-2i"></a>师曰。<a id="a-2j"></a>是也青云事作么生。<a id="a-2k"></a>问如何是和尚家风。<a id="a-2l"></a>师曰。<a id="a-2m"></a>金鸡抱子归霄汉。<a id="a-2n"></a>玉兔怀儿向紫微。<a id="a-2o"></a>云忽遇客来将何秖待。<a id="a-2p"></a>师曰。<a id="a-2q"></a>金果朝来猿去摘。<a id="a-2r"></a>玉花晚后凤衔归。<a id="a-2s"></a>问路逢达道人不将语默对。<a id="a-2t"></a>未审将什么对。<a id="a-2u"></a>师曰。<a id="a-2v"></a>要踢要拳。<a id="a-2w"></a>问不伤王道如何。<a id="a-2x"></a>师曰。<a id="a-2y"></a>吃粥吃饭。<a id="a-2z"></a>曰莫便是不伤王道也无。<a id="a-30"></a>师曰。<a id="a-31"></a>迁流左降。<a id="a-32"></a>问玉印开时何人受信。<a id="a-33"></a>师曰。<a id="a-34"></a>不是恁么人。<a id="a-35"></a>曰亲宫事如何。<a id="a-36"></a>师曰。<a id="a-37"></a>道什么。<a id="a-38"></a>问如何是毗卢师。<a id="a-39"></a>师曰。<a id="a-3A"></a>阇梨在什么处出家。<a id="a-3B"></a>问如何是触目菩提。<a id="a-3C"></a>师曰。<a id="a-3D"></a>面前佛殿。<a id="a-3E"></a>问片玉无瑕请师不触。<a id="a-3F"></a>师曰。<a id="a-3G"></a>落汝后。<a id="a-3H"></a>问玉印开时何人受信。<a id="a-3I"></a>师云。<a id="a-3J"></a>不是小小。<a id="a-3K"></a>问如何是妙旨。<a id="a-3L"></a>师曰好。<a id="a-3M"></a>问迷头认影如何止。<a id="a-3N"></a>师曰。<a id="a-3O"></a>告阿谁曰如何即是。<a id="a-3P"></a>师曰。<a id="a-3Q"></a>从人觅即转远也。<a id="a-3R"></a>曰不从人觅时如何。<a id="a-3S"></a>师曰。<a id="a-3T"></a>头在什么处。<a id="a-3U"></a>问如何是同安一只箭。<a id="a-3V"></a>师曰。<a id="a-3W"></a>脑后看。<a id="a-3X"></a>曰脑后事如何。<a id="a-3Y"></a>师曰。<a id="a-3Z"></a>过也。<a id="a-3a"></a>问亡僧衣众人唱。<a id="a-3b"></a>祖师衣什么人唱。<a id="a-3c"></a>师曰打。<a id="a-3d"></a>问将来不相似。<a id="a-3e"></a>不将来时如何。<a id="a-3f"></a>师曰。<a id="a-3g"></a>什么处着。<a id="a-3h"></a>问未有这个时作么生行履。<a id="a-3i"></a>师曰。<a id="a-3j"></a>寻常又作么生。<a id="a-3k"></a>曰恁么即不改旧时人也。<a id="a-3l"></a>师曰。<a id="a-3m"></a>作何行履。</p>
  <p id="a3n">庐山归宗寺澹权禅师(第二世)问金鸡未鸣时如何。<a id="a-3o"></a>师曰。<a id="a-3p"></a>失却威音玉。<a id="a-3q"></a>曰鸣后如何。<a id="a-3r"></a>师曰。<a id="a-3s"></a>三界平沈。<a id="a-3t"></a>问尽身供养时如何。<a id="a-3u"></a>师曰。<a id="a-3v"></a>将得什么来。<a id="a-3w"></a>曰所有不惜。<a id="a-3x"></a>师曰。<a id="a-3y"></a>供养什么人。<a id="a-3z"></a>僧无语。<a id="a-40"></a>问学人为佛法来如何是佛法。<a id="a-41"></a>师曰。<a id="a-42"></a>正闲空。<a id="a-43"></a>曰便请商量。<a id="a-44"></a>师曰。<a id="a-45"></a>周匝有余。<a id="a-46"></a>问大众云集合谭何事。<a id="a-47"></a>师曰。<a id="a-48"></a>三三两两。<a id="a-49"></a>问路逢达道人不将语默对。<a id="a-4A"></a>未审将什么对。<a id="a-4B"></a>师曰。<a id="a-4C"></a>争能肯得人。<a id="a-4D"></a>又曰。<a id="a-4E"></a>会么。<a id="a-4F"></a>曰不会。<a id="a-4G"></a>师曰。<a id="a-4H"></a>长安路厕坑子。<a id="a-4I"></a>问学人不问诸余。<a id="a-4J"></a>如何是佛法大意。<a id="a-4K"></a>师曰。<a id="a-4L"></a>三枷五棒。<a id="a-4M"></a>问通通会底人如何道。<a id="a-4N"></a>师曰。<a id="a-4O"></a>只今事作么生。<a id="a-4P"></a>僧曰随流。<a id="a-4Q"></a>师曰。<a id="a-4R"></a>不随流争得息。</p>
  <p id="a4S">池州广济和尚。<a id="a-4T"></a>问匹马单枪时如何。<a id="a-4U"></a>师曰。<a id="a-4V"></a>头落也。<a id="a-4W"></a>问如何是方外之谭。<a id="a-4X"></a>师曰。<a id="a-4Y"></a>汝道什么问如何是广济水。<a id="a-4Z"></a>师曰。<a id="a-4a"></a>无饥渴。<a id="a-4b"></a>曰恁么即学人不虚设也。<a id="a-4c"></a>师曰。<a id="a-4d"></a>情知尔受人安排。<a id="a-4e"></a>问远远来投乞师指示。<a id="a-4f"></a>师曰。<a id="a-4g"></a>有口只解吃饭。<a id="a-4h"></a>问温伯雪与仲尼相见时如何。<a id="a-4i"></a>师曰。<a id="a-4j"></a>此间无恁么人。<a id="a-4k"></a>问不识不见请师道出。<a id="a-4l"></a>师曰。<a id="a-4m"></a>不昧。<a id="a-4n"></a>曰不昧时作么生。<a id="a-4o"></a>师曰。<a id="a-4p"></a>汝唤作什么。</p>
  <p id="a4q">潭州水西南台和尚。<a id="a-4r"></a>僧问。<a id="a-4s"></a>如何是此间一滴水。<a id="a-4t"></a>师曰。<a id="a-4u"></a>入口即擭出。<a id="a-4v"></a>问如何是西来意。<a id="a-4w"></a>师曰。<a id="a-4x"></a>靴头线绽。<a id="a-4y"></a>问祖祖相传未审传个什么。<a id="a-4z"></a>师曰。<a id="a-50"></a>不因阇梨问老僧亦不知。</p>
  <p id="a51">歙州朱溪谦禅师。<a id="a-52"></a>饶州刺史与师造大藏殿。<a id="a-53"></a>师与一僧同看殿次。<a id="a-54"></a>师唤某甲。<a id="a-55"></a>僧应诺。<a id="a-56"></a>师曰。<a id="a-57"></a>此殿着得多少佛。<a id="a-58"></a>曰着即不无有人不肯。<a id="a-59"></a>师曰。<a id="a-5A"></a>我不问这个人。<a id="a-5B"></a>曰恁么即某甲亦未曾秖对。<a id="a-5C"></a>珍重。<a id="a-5D"></a>师后住兜率山而终。</p>
  <p id="a5E">扬州丰化和尚。<a id="a-5F"></a>问如何是敌国一着棋。<a id="a-5G"></a>师曰。<a id="a-5H"></a>下来。<a id="a-5I"></a>问一棒打破虚空时如何。<a id="a-5J"></a>师曰。<a id="a-5K"></a>把一片来。<a id="a-5L"></a>问上无片瓦下无卓锥。<a id="a-5M"></a>学人向什么处立。<a id="a-5N"></a>师曰。<a id="a-5O"></a>莫飘露么。</p>
  <p id="a5P">云居山昭化禅师道简(第二世住)范阳人也。<a id="a-5Q"></a>久入云居之室密受真印。<a id="a-5R"></a>而分掌寺务典司樵爨。<a id="a-5S"></a>以腊高居堂中为第一座。<a id="a-5T"></a>属膺和尚将临顺寂。<a id="a-5U"></a>主事僧问。<a id="a-5V"></a>谁堪继嗣。<a id="a-5W"></a>曰堂中简主事。<a id="a-5X"></a>僧虽承言而未晓其旨。<a id="a-5Y"></a>谓之拣选。<a id="a-5Z"></a>乃与众僧佥议举第二座为化主。<a id="a-5a"></a>然且备礼先请第一座。<a id="a-5b"></a>必若谦让即坚请第二座焉。<a id="a-5c"></a>时简师既密承师记略不辞免。<a id="a-5d"></a>即自持道具入方丈摄众演法。<a id="a-5e"></a>主事僧等不惬素志。<a id="a-5f"></a>罔循规式。<a id="a-5g"></a>师察其情乃弃院潜下山。<a id="a-5h"></a>其夜山神号泣。<a id="a-5i"></a>诘旦主事大众奔至麦庄。<a id="a-5j"></a>悔过哀请归院。<a id="a-5k"></a>众闻山神连声唱云。<a id="a-5l"></a>和尚来也。<a id="a-5m"></a>僧问。<a id="a-5n"></a>如何是和尚家风。<a id="a-5o"></a>师曰。<a id="a-5p"></a>随处得自在。<a id="a-5q"></a>问维摩岂不是金粟如来。<a id="a-5r"></a>师曰是。<a id="a-5s"></a>曰为什么却预释迦会下听法。<a id="a-5t"></a>师曰。<a id="a-5u"></a>他不争人我。<a id="a-5v"></a>问横身盖覆时如何。<a id="a-5w"></a>师曰。<a id="a-5x"></a>还盖覆得么。<a id="a-5y"></a>问蛇子为什么却吞蛇师。<a id="a-5z"></a>师曰。<a id="a-60"></a>在里不伤。<a id="a-61"></a>问诸圣道不得处和尚还道得么。<a id="a-62"></a>师曰。<a id="a-63"></a>汝道什么处诸圣道不得。<a id="a-64"></a>问路逢猛虎时如何。<a id="a-65"></a>师曰。<a id="a-66"></a>千人万人不逢。<a id="a-67"></a>偏汝便逢。<a id="a-68"></a>问孤峰独宿时如何。<a id="a-69"></a>师曰。<a id="a-6A"></a>闲着七间僧堂不宿。<a id="a-6B"></a>阿谁教汝孤峰独宿。<a id="a-6C"></a>师示灭后。<a id="a-6D"></a>庐州帅张崇施财建石塔于本山至今存焉。</p>
  <p id="a6E">庐山归宗寺怀恽禅师(第三世住)问无佛无众生时如何。<a id="a-6F"></a>师曰。<a id="a-6G"></a>什么人如此。<a id="a-6H"></a>问水清鱼现时如何。<a id="a-6I"></a>师曰。<a id="a-6J"></a>把一个来。<a id="a-6K"></a>僧无对(同安代云。<a id="a-6L"></a>动即失)问如何是五老峰。<a id="a-6M"></a>师曰。<a id="a-6N"></a>突兀地。<a id="a-6O"></a>问截水停轮时如何。<a id="a-6P"></a>师曰磨不转。<a id="a-6Q"></a>曰如何是磨不转。<a id="a-6R"></a>师曰。<a id="a-6S"></a>不停轮。<a id="a-6T"></a>问如何是尘中子。<a id="a-6U"></a>师曰。<a id="a-6V"></a>灰头土面(同安代云。<a id="a-6W"></a>不拂拭)问世尊无说说迦葉不闻闻事如何。<a id="a-6X"></a>师曰。<a id="a-6Y"></a>正恁么时作么生。<a id="a-6Z"></a>曰不同无闻说。<a id="a-6a"></a>师曰。<a id="a-6b"></a>是什么人。<a id="a-6c"></a>问学人不到处请师说。<a id="a-6d"></a>师曰。<a id="a-6e"></a>汝不到什么处来。</p>
  <p id="a6f">洪州大善慧海禅师。<a id="a-6g"></a>问不坐青山时如何。<a id="a-6h"></a>师曰。<a id="a-6i"></a>是什么人。<a id="a-6j"></a>问如何是解作客底人。<a id="a-6k"></a>师曰不占上。<a id="a-6l"></a>问灵泉忽逢时如何。<a id="a-6m"></a>师曰。<a id="a-6n"></a>从什么处来。<a id="a-6o"></a>问如何道即不违于师。<a id="a-6p"></a>师曰。<a id="a-6q"></a>莫惜口。<a id="a-6r"></a>曰道后如何。<a id="a-6s"></a>师曰。<a id="a-6t"></a>道什么。<a id="a-6u"></a>问如何道得相亲去。<a id="a-6v"></a>师曰。<a id="a-6w"></a>快道。<a id="a-6x"></a>曰恁么即不道之。<a id="a-6y"></a>师曰。<a id="a-6z"></a>用口作什么。<a id="a-70"></a>师后住百丈而终。</p>
  <p id="a71">朗州德山和尚(第七世住)问路逢达道人不将语默对。<a id="a-72"></a>未审将什么对。<a id="a-73"></a>师曰。<a id="a-74"></a>只恁么。<a id="a-75"></a>僧良久。<a id="a-76"></a>师曰。<a id="a-77"></a>汝更问。<a id="a-78"></a>僧再问。<a id="a-79"></a>师乃喝出。</p>
  <p id="a7A">衡州南岳南台和尚。<a id="a-7B"></a>问直上融峰时如何。<a id="a-7C"></a>师曰见么。</p>
  <p id="a7D">云居山昌禅师(第三世住)问相逢不相识时如何。<a id="a-7E"></a>师曰。<a id="a-7F"></a>既相逢为什么不相识。<a id="a-7G"></a>问红炉猛焰时如何。<a id="a-7H"></a>师曰。<a id="a-7I"></a>里头是什么。<a id="a-7J"></a>问不受商量时如何。<a id="a-7K"></a>师曰。<a id="a-7L"></a>来作什么。<a id="a-7M"></a>曰来亦不商量。<a id="a-7N"></a>师曰。<a id="a-7O"></a>空来何益。<a id="a-7P"></a>问方丈前容身时如何。<a id="a-7Q"></a>师曰。<a id="a-7R"></a>汝身大小。</p>
  <p id="a7S">池州嵇山章禅师。<a id="a-7T"></a>曾在投子作柴头。<a id="a-7U"></a>投子吃茶次谓师曰。<a id="a-7V"></a>森罗万象总在遮一碗茶里。<a id="a-7W"></a>师便覆却茶云。<a id="a-7X"></a>森罗万象在什么处投子曰。<a id="a-7Y"></a>可惜一碗茶。<a id="a-7Z"></a>师后谒雪峰和尚。<a id="a-7a"></a>雪峰问。<a id="a-7b"></a>莫是章柴头么。<a id="a-7c"></a>师乃作轮椎势。<a id="a-7d"></a>雪峰肯之。</p>
  <p id="a7e">晋州大梵和尚。<a id="a-7f"></a>僧问。<a id="a-7g"></a>如何是学人顾望处。<a id="a-7h"></a>师曰。<a id="a-7i"></a>井底竖高楼。<a id="a-7j"></a>曰恁么即超然也。<a id="a-7k"></a>师曰。<a id="a-7l"></a>何不摆手。</p>
  <p id="a7m">新罗云住和尚。<a id="a-7n"></a>问诸佛道不得什么人道得。<a id="a-7o"></a>师曰。<a id="a-7p"></a>老僧道得。<a id="a-7q"></a>曰诸佛道不得和尚作么生道。<a id="a-7r"></a>师曰。<a id="a-7s"></a>诸佛是我弟子。<a id="a-7t"></a>曰请和尚道。<a id="a-7u"></a>师曰。<a id="a-7v"></a>不对君王好与二十棒。</p>
  <p id="a7w">云居山怀岳号达空禅师(第四世住)问如何是大圆镜师曰。<a id="a-7x"></a>不鉴照。<a id="a-7y"></a>曰忽遇四方八面来怎么生。<a id="a-7z"></a>师曰。<a id="a-80"></a>胡来胡现。<a id="a-81"></a>曰大好不鉴照。<a id="a-82"></a>师便打。<a id="a-83"></a>问如何是一丸疗万病底药。<a id="a-84"></a>师曰。<a id="a-85"></a>汝患什么。</p>
  <p id="a86">[阿-可+令]珏和尚。<a id="a-87"></a>问学人不负师机。<a id="a-88"></a>还免披毛戴角也无。<a id="a-89"></a>师曰。<a id="a-8A"></a>阇梨也可畏对面不相识。<a id="a-8B"></a>曰恁么即吞尽百川水方明一点心。<a id="a-8C"></a>师曰。<a id="a-8D"></a>虽脱毛衣犹披鳞甲。<a id="a-8E"></a>曰好来和尚具大慈悲。<a id="a-8F"></a>师曰。<a id="a-8G"></a>尽力道也出老僧格不得。</p>
  <p id="a8H">前抚州曹山本寂禅师法嗣。</p>
  <p id="a8I">抚州荷玉山玄悟大师光慧。<a id="a-8J"></a>初住龙泉上堂谓众曰。<a id="a-8K"></a>雪峰和尚为人如金翅鸟入海取龙相似。<a id="a-8L"></a>时有僧问。<a id="a-8M"></a>和尚如何。<a id="a-8N"></a>师曰。<a id="a-8O"></a>什么处去来。<a id="a-8P"></a>问如何是西来的的意。<a id="a-8Q"></a>师曰。<a id="a-8R"></a>不礼拜更待何时。<a id="a-8S"></a>问如何是密传底心。<a id="a-8T"></a>师良久。<a id="a-8U"></a>僧曰。<a id="a-8V"></a>恁么即徒劳侧耳。<a id="a-8W"></a>师唤侍者云。<a id="a-8X"></a>来烧火着。<a id="a-8Y"></a>问古人道。<a id="a-8Z"></a>若记一句论劫作野狐精。<a id="a-8a"></a>未审古人意如何。<a id="a-8b"></a>师曰。<a id="a-8c"></a>龙泉僧堂未曾锁。<a id="a-8d"></a>曰和尚如何。<a id="a-8e"></a>师曰。<a id="a-8f"></a>风吹耳朵。<a id="a-8g"></a>问路逢猛兽时如何。<a id="a-8h"></a>师曰。<a id="a-8i"></a>憨作么。<a id="a-8j"></a>问如何是声前一句。<a id="a-8k"></a>师曰。<a id="a-8l"></a>恰似不道。<a id="a-8m"></a>问古人云。<a id="a-8n"></a>如红炉上一点雪。<a id="a-8o"></a>意旨如何。<a id="a-8p"></a>师曰。<a id="a-8q"></a>惜取眉毛好问如何指示即不昧于时中。<a id="a-8r"></a>师曰。<a id="a-8s"></a>不可雪上更加霜。<a id="a-8t"></a>曰恁么即全因和尚去也。<a id="a-8u"></a>师曰。<a id="a-8v"></a>因什么。<a id="a-8w"></a>问如何履践即得不昧于宗风。<a id="a-8x"></a>师曰。<a id="a-8y"></a>须道龙泉好手。<a id="a-8z"></a>曰请和尚好手。<a id="a-90"></a>师曰却忆钟期。<a id="a-91"></a>问古人道。<a id="a-92"></a>生也不道死也不道意如何。<a id="a-93"></a>师良久僧礼拜。<a id="a-94"></a>师曰。<a id="a-95"></a>会么曰不会。<a id="a-96"></a>师曰。<a id="a-97"></a>也是厨寒甑足尘。<a id="a-98"></a>师有时举拄杖示众曰。<a id="a-99"></a>从上皆留此一路方便接人。<a id="a-9A"></a>时有僧出曰。<a id="a-9B"></a>和尚又是从头起也。<a id="a-9C"></a>师曰。<a id="a-9D"></a>谢相悉问机关不转请师商量。<a id="a-9E"></a>师曰。<a id="a-9F"></a>哑得我口么。<a id="a-9G"></a>问如何是文殊。<a id="a-9H"></a>师曰。<a id="a-9I"></a>不可有第二月也。<a id="a-9J"></a>曰即今事如何。<a id="a-9K"></a>师曰。<a id="a-9L"></a>正是第二月。<a id="a-9M"></a>问如何是如来语。<a id="a-9N"></a>师曰。<a id="a-9O"></a>猛风可绳缚。<a id="a-9P"></a>问如何是妙明真性。<a id="a-9Q"></a>师曰。<a id="a-9R"></a>宽宽莫搕损。<a id="a-9S"></a>师上堂良久。<a id="a-9T"></a>有僧出曰。<a id="a-9U"></a>为众竭力祸出私门。<a id="a-9V"></a>未审放过不放过。<a id="a-9W"></a>师默然。<a id="a-9X"></a>问如何是和尚为人一句。<a id="a-9Y"></a>师曰。<a id="a-9Z"></a>汝是九色鹿。<a id="a-9a"></a>问抱璞投师时如何。<a id="a-9b"></a>师曰。<a id="a-9c"></a>不是自家珍。<a id="a-9d"></a>曰如何是自家珍。<a id="a-9e"></a>师曰。<a id="a-9f"></a>不琢不成珍。</p>
  <p id="a9g">筠州洞山道延禅师(第四世住时号鹿头和尚)始因曹山和尚垂语云。<a id="a-9h"></a>有一人向万丈崖头腾身掷下此是什么人。<a id="a-9i"></a>众皆无对。<a id="a-9j"></a>师出对曰。<a id="a-9k"></a>不存。<a id="a-9l"></a>曹山曰。<a id="a-9m"></a>不存个什么。<a id="a-9n"></a>曰始得扑不碎。<a id="a-9o"></a>曹山深肯之。<a id="a-9p"></a>僧问。<a id="a-9q"></a>请和尚密付真心。<a id="a-9r"></a>师曰。<a id="a-9s"></a>欺者里无人作么。</p>
  <p id="a9t">衡州常宁县育王山弘通禅师。<a id="a-9u"></a>僧问。<a id="a-9v"></a>混沌未分时如何。<a id="a-9w"></a>师曰。<a id="a-9x"></a>混沌。<a id="a-9y"></a>僧云。<a id="a-9z"></a>分后如何。<a id="a-A0"></a>师曰。<a id="a-A1"></a>混沌。<a id="a-A2"></a>上堂示众曰。<a id="a-A3"></a>释迦如来出世四十九年说不到底句。<a id="a-A4"></a>今夜某甲不避羞耻。<a id="a-A5"></a>与诸尊者共谭师良久云。<a id="a-A6"></a>莫道错珍重。<a id="a-A7"></a>僧问。<a id="a-A8"></a>学人有病请师医。<a id="a-A9"></a>师曰。<a id="a-AA"></a>将病来与汝医。<a id="a-AB"></a>曰便请师医。<a id="a-AC"></a>师曰。<a id="a-AD"></a>还老僧药价钱来。<a id="a-AE"></a>问曹源一路即不问。<a id="a-AF"></a>衡阳江畔事如何。<a id="a-AG"></a>师曰。<a id="a-AH"></a>红炉焰上无根草。<a id="a-AI"></a>碧潭深处不逢鱼。<a id="a-AJ"></a>问心法双忘时如何。<a id="a-AK"></a>师曰。<a id="a-AL"></a>三脚虾蟆背大象。<a id="a-AM"></a>问如何是西来意。<a id="a-AN"></a>师曰。<a id="a-AO"></a>老僧毛竖。<a id="a-AP"></a>问如何是佛法大意。<a id="a-AQ"></a>师曰。<a id="a-AR"></a>直待文殊过即向尔道。<a id="a-AS"></a>曰文殊过也请和尚道。<a id="a-AT"></a>师便打。<a id="a-AU"></a>问如何是和尚家风。<a id="a-AV"></a>师曰浑身不直五分钱。<a id="a-AW"></a>曰太恁贫寒生。<a id="a-AX"></a>师曰。<a id="a-AY"></a>古代如是。<a id="a-AZ"></a>曰如何施设。<a id="a-Aa"></a>师曰。<a id="a-Ab"></a>随家丰俭。</p>
  <p id="aAc">抚州金峰从志号玄明大师。<a id="a-Ad"></a>有进上座问。<a id="a-Ae"></a>如何是金峰正主。<a id="a-Af"></a>师曰。<a id="a-Ag"></a>此去镇县不遥。<a id="a-Ah"></a>阇梨莫造次进。<a id="a-Ai"></a>曰何不道。<a id="a-Aj"></a>师曰。<a id="a-Ak"></a>口如磉盘。<a id="a-Al"></a>问千峰万峰如何是金峰。<a id="a-Am"></a>师乃斫额而已。<a id="a-An"></a>问千山无云万里绝霞时如何。<a id="a-Ao"></a>师曰。<a id="a-Ap"></a>飞猿岭那边何不猛吐却。<a id="a-Aq"></a>问如何是西来意。<a id="a-Ar"></a>师曰。<a id="a-As"></a>壁边有鼠耳。<a id="a-At"></a>问如何是和尚家风。<a id="a-Au"></a>师曰。<a id="a-Av"></a>金峰门前无五里牌。<a id="a-Aw"></a>师后住金陵报恩院入灭。<a id="a-Ax"></a>谥圆广禅师塔曰归寂。</p>
  <p id="aAy">襄州鹿门山华严院处真禅师。<a id="a-Az"></a>问如何是和尚家风。<a id="a-B0"></a>师曰。<a id="a-B1"></a>有盐无醋。<a id="a-B2"></a>问如何是道人。<a id="a-B3"></a>师曰。<a id="a-B4"></a>有口似鼻孔。<a id="a-B5"></a>曰忽遇客来时将何秖对。<a id="a-B6"></a>师曰。<a id="a-B7"></a>柴门草户谢汝经过。<a id="a-B8"></a>问祖祖相传是什么物。<a id="a-B9"></a>师曰。<a id="a-BA"></a>金襕袈裟。<a id="a-BB"></a>问如何是函中般若。<a id="a-BC"></a>师曰。<a id="a-BD"></a>佛殿挟头六百卷。<a id="a-BE"></a>问和尚百年后向什么处去。<a id="a-BF"></a>师曰。<a id="a-BG"></a>山下李家作(有本作使)牛去。<a id="a-BH"></a>曰还许学人相随也无。<a id="a-BI"></a>师曰。<a id="a-BJ"></a>汝若相随莫同头角。<a id="a-BK"></a>曰诺。<a id="a-BL"></a>师曰。<a id="a-BM"></a>合到什么处。<a id="a-BN"></a>曰佛眼辨不得。<a id="a-BO"></a>师曰。<a id="a-BP"></a>若不放过亦是茫茫。<a id="a-BQ"></a>问如何是鹿门高峻处。<a id="a-BR"></a>师曰。<a id="a-BS"></a>汝曾上主山也无。<a id="a-BT"></a>问如何是禅。<a id="a-BU"></a>师曰。<a id="a-BV"></a>鸾凤入鸡笼。<a id="a-BW"></a>曰如何是道。<a id="a-BX"></a>师曰。<a id="a-BY"></a>藕丝牵大象。<a id="a-BZ"></a>问劫坏时此个还坏也无。<a id="a-Ba"></a>师曰。<a id="a-Bb"></a>临崖觑虎眼特地一场愁。<a id="a-Bc"></a>问如何是和尚转身处。<a id="a-Bd"></a>师曰。<a id="a-Be"></a>昨夜三更失却枕子。<a id="a-Bf"></a>问一句下豁然时如何。<a id="a-Bg"></a>师曰。<a id="a-Bh"></a>汝是谁家生。<a id="a-Bi"></a>师有一偈。<a id="a-Bj"></a>示众曰。</p>
  <p id="aBk">一片凝然光灿烂　　拟意追寻卒难见</p>
  <p id="aBl">炳然掷着豁人情　　大事分明皆总办</p>
  <p id="aBm">是快活　　无系绊　　万两黄金终不换</p>
  <p id="aBn">任他千圣出头来　　从是向渠影中现</p>
  <p id="aBo">抚州曹山慧霞了悟大师(第二世住先住荷玉山)问。<a id="a-Bp"></a>佛未出世时如何。<a id="a-Bq"></a>师曰。<a id="a-Br"></a>曹山不如。<a id="a-Bs"></a>曰佛出世后如何。<a id="a-Bt"></a>师曰。<a id="a-Bu"></a>不如曹山。<a id="a-Bv"></a>问四山相逼时如何。<a id="a-Bw"></a>师曰。<a id="a-Bx"></a>曹山在里许。<a id="a-By"></a>曰还求出也无。<a id="a-Bz"></a>师曰。<a id="a-C0"></a>若在里许即求出。<a id="a-C1"></a>僧侍立师曰。<a id="a-C2"></a>道者可杀炎热。<a id="a-C3"></a>曰是师曰。<a id="a-C4"></a>只如炎热向什么处回避得。<a id="a-C5"></a>曰向镬汤炉炭里回避。<a id="a-C6"></a>师曰。<a id="a-C7"></a>只如镬汤炉炭。<a id="a-C8"></a>作么生回避得。<a id="a-C9"></a>曰众苦不能到。<a id="a-CA"></a>师默置。</p>
  <p id="aCB">衡州华光范禅师。<a id="a-CC"></a>问如何是无缝塔。<a id="a-CD"></a>师指僧堂曰。<a id="a-CE"></a>此间僧堂无门户。<a id="a-CF"></a>师问僧曾到紫陵无。<a id="a-CG"></a>曰曾到。<a id="a-CH"></a>师曰。<a id="a-CI"></a>曾到鹿门无。<a id="a-CJ"></a>曰曾到。<a id="a-CK"></a>师曰嗣紫陵即是嗣鹿门即是。<a id="a-CL"></a>曰即今嗣和尚得么。<a id="a-CM"></a>师曰。<a id="a-CN"></a>人情不打即不可。<a id="a-CO"></a>问非隐现是学人阿那个是和尚。<a id="a-CP"></a>师曰。<a id="a-CQ"></a>尽乾坤。<a id="a-CR"></a>曰此犹是学人阿那个是和尚。<a id="a-CS"></a>师曰。<a id="a-CT"></a>适来道不错。</p>
  <p id="aCU">处州广利容禅师(先住贞溪)有僧新到师举拂子曰。<a id="a-CV"></a>贞溪老师还具眼么。<a id="a-CW"></a>曰某甲不敢见人过。<a id="a-CX"></a>师曰。<a id="a-CY"></a>死在阇梨手里也。<a id="a-CZ"></a>问如何是和尚家风。<a id="a-Ca"></a>师曰。<a id="a-Cb"></a>谢阇梨道破。<a id="a-Cc"></a>问西院拍手笑嘘嘘意作么生。<a id="a-Cd"></a>师曰。<a id="a-Ce"></a>卷上帘子着。<a id="a-Cf"></a>问自己不明如何明得。<a id="a-Cg"></a>师曰。<a id="a-Ch"></a>不明。<a id="a-Ci"></a>曰为什么不明。<a id="a-Cj"></a>师曰。<a id="a-Ck"></a>不见道自己事。<a id="a-Cl"></a>问鲁祖面壁意作么生。<a id="a-Cm"></a>师良久曰。<a id="a-Cn"></a>还会么。<a id="a-Co"></a>曰不会。<a id="a-Cp"></a>师曰。<a id="a-Cq"></a>鲁祖面壁。<a id="a-Cr"></a>因郡守受代归。<a id="a-Cs"></a>师出送接。<a id="a-Ct"></a>话次郡守问。<a id="a-Cu"></a>和尚远出山门将什么物来。<a id="a-Cv"></a>师曰。<a id="a-Cw"></a>无尽之宝呈献。<a id="a-Cx"></a>太守无对。<a id="a-Cy"></a>后有人进语曰。<a id="a-Cz"></a>便请。<a id="a-D0"></a>师曰。<a id="a-D1"></a>太守尊严。<a id="a-D2"></a>问千途路绝语思不通时如何。<a id="a-D3"></a>师曰。<a id="a-D4"></a>犹是阶下汉。<a id="a-D5"></a>师谓众曰。<a id="a-D6"></a>若来到广利门下。<a id="a-D7"></a>须道得第一句。<a id="a-D8"></a>即开一线道与兄弟商量。<a id="a-D9"></a>时有僧出礼拜。<a id="a-DA"></a>师曰。<a id="a-DB"></a>将谓是异国舶主。<a id="a-DC"></a>元来是此郡商人。</p>
  <p id="aDD">泉州庐山小溪院行传禅师青原人也。<a id="a-DE"></a>姓周氏。<a id="a-DF"></a>本州石钟院出家。<a id="a-DG"></a>福州太平寺受戒。<a id="a-DH"></a>自曹山印可而居小溪。<a id="a-DI"></a>僧问。<a id="a-DJ"></a>久向庐山石门。<a id="a-DK"></a>为什么入不得。<a id="a-DL"></a>师曰。<a id="a-DM"></a>钝汉。<a id="a-DN"></a>曰忽逢猛利者还许也无。<a id="a-DO"></a>师曰吃茶去。</p>
  <p id="aDP">西川布水岩和尚。<a id="a-DQ"></a>问如何是西来意。<a id="a-DR"></a>师曰。<a id="a-DS"></a>一回思着一伤心。<a id="a-DT"></a>问宝剑未磨时如何。<a id="a-DU"></a>师曰。<a id="a-DV"></a>用不得。<a id="a-DW"></a>曰磨后如何。<a id="a-DX"></a>师曰。<a id="a-DY"></a>触不得。</p>
  <p id="aDZ">蜀川西禅和尚。<a id="a-Da"></a>问佛是摩耶降。<a id="a-Db"></a>未审和尚是谁家子。<a id="a-Dc"></a>师曰。<a id="a-Dd"></a>水上卓红旗。<a id="a-De"></a>问三十六路阿那个一路最妙。<a id="a-Df"></a>师曰。<a id="a-Dg"></a>不出第一手。<a id="a-Dh"></a>曰忽被出头时如何。<a id="a-Di"></a>师曰。<a id="a-Dj"></a>脊着地也不难。</p>
  <p id="aDk">华州草庵法义禅师。<a id="a-Dl"></a>问如何是祖师西来意。<a id="a-Dm"></a>师曰。<a id="a-Dn"></a>烂炒浮沤饱满吃。<a id="a-Do"></a>问拟心即差动念即乖。<a id="a-Dp"></a>学人如何进道。<a id="a-Dq"></a>师曰。<a id="a-Dr"></a>有人常拟为什么不差。<a id="a-Ds"></a>曰即今事如何。<a id="a-Dt"></a>师曰。<a id="a-Du"></a>早成差也。</p>
  <p id="aDv">韶州华严和尚。<a id="a-Dw"></a>问既是华严还将得来么。<a id="a-Dx"></a>师曰。<a id="a-Dy"></a>孤峰顶上千华秀。<a id="a-Dz"></a>一句当机对圣明。<a id="a-E0"></a>问如何是道。<a id="a-E1"></a>师曰。<a id="a-E2"></a>灵树无横枝天机道合同。</p>
  <p id="aE3">前潭州龙牙山居遁禅师法嗣。</p>
  <p id="aE4">潭州报慈藏屿匡化大师。<a id="a-E5"></a>僧问。<a id="a-E6"></a>心眼相见时如何。<a id="a-E7"></a>师曰。<a id="a-E8"></a>向汝道什么。<a id="a-E9"></a>问如何是实见处。<a id="a-EA"></a>师曰。<a id="a-EB"></a>丝豪不隔。<a id="a-EC"></a>曰恁么即见也。<a id="a-ED"></a>师曰。<a id="a-EE"></a>南泉甚好去处。<a id="a-EF"></a>问如何是西来意。<a id="a-EG"></a>师曰。<a id="a-EH"></a>昨夜三更送过江。<a id="a-EI"></a>问临机便用时如何。<a id="a-EJ"></a>师曰。<a id="a-EK"></a>海东有果树头心。<a id="a-EL"></a>问如何是真如佛性。<a id="a-EM"></a>师曰。<a id="a-EN"></a>阿谁无。<a id="a-EO"></a>问如何是向上一路。<a id="a-EP"></a>师曰。<a id="a-EQ"></a>郴连道永。<a id="a-ER"></a>问。<a id="a-ES"></a>和尚年多少。<a id="a-ET"></a>师曰。<a id="a-EU"></a>秋来黄叶落春到便开花。<a id="a-EV"></a>师尝着真赞曰。<a id="a-EW"></a>日出连山。<a id="a-EX"></a>月圆当户。<a id="a-EY"></a>不是无身。<a id="a-EZ"></a>不欲全露。<a id="a-Ea"></a>一日师在帐内坐。<a id="a-Eb"></a>僧问。<a id="a-Ec"></a>承师有言。<a id="a-Ed"></a>不是无身不欲全露。<a id="a-Ee"></a>请师全露。<a id="a-Ef"></a>师乃拨开帐(法眼别云。<a id="a-Eg"></a>饱丛林)问如何是湖南境。<a id="a-Eh"></a>师曰。<a id="a-Ei"></a>楼船战棹。<a id="a-Ej"></a>曰还许学人游玩也无。<a id="a-Ek"></a>师曰。<a id="a-El"></a>一任阇梨打僜问和尚百年后。<a id="a-Em"></a>有人问如何秖对师曰。<a id="a-En"></a>分明记取。<a id="a-Eo"></a>问如何是龙牙山。<a id="a-Ep"></a>师曰。<a id="a-Eq"></a>益阳那边。<a id="a-Er"></a>曰如何即是。<a id="a-Es"></a>师曰。<a id="a-Et"></a>不拟。<a id="a-Eu"></a>曰如何是不拟去。<a id="a-Ev"></a>师曰。<a id="a-Ew"></a>恁么即不是。<a id="a-Ex"></a>问古人面壁意如何。<a id="a-Ey"></a>师良久却唤某甲学人应诺。<a id="a-Ez"></a>师曰。<a id="a-F0"></a>尔去别时来。<a id="a-F1"></a>师垂语曰。<a id="a-F2"></a>一句遍大地。<a id="a-F3"></a>一句才问便道。<a id="a-F4"></a>一句问亦不道。<a id="a-F5"></a>问如何是遍大地句。<a id="a-F6"></a>师曰。<a id="a-F7"></a>无空缺。<a id="a-F8"></a>如何是才问便道句。<a id="a-F9"></a>师曰。<a id="a-FA"></a>低声低声。<a id="a-FB"></a>如何是问亦不道句。<a id="a-FC"></a>师曰。<a id="a-FD"></a>便合知时。</p>
  <p id="aFE">襄州含珠山审哲禅师。<a id="a-FF"></a>僧问。<a id="a-FG"></a>如何是深深处。<a id="a-FH"></a>师曰。<a id="a-FI"></a>寸钉入木八牛拽不出。<a id="a-FJ"></a>问如何是正法眼。<a id="a-FK"></a>师曰。<a id="a-FL"></a>三门前神子。<a id="a-FM"></a>问如何是佛法大意。<a id="a-FN"></a>师曰。<a id="a-FO"></a>贫女抱子渡恩爱竞随流。<a id="a-FP"></a>师问僧曰。<a id="a-FQ"></a>有亦不是。<a id="a-FR"></a>无亦不是。<a id="a-FS"></a>不有不无俱不是。<a id="a-FT"></a>汝本来名个什么。<a id="a-FU"></a>曰学人已具名了。<a id="a-FV"></a>师曰。<a id="a-FW"></a>具名即不无名个什么。<a id="a-FX"></a>曰只遮莫便是否。<a id="a-FY"></a>师曰。<a id="a-FZ"></a>且喜没交涉。<a id="a-Fa"></a>曰如何即是。<a id="a-Fb"></a>师曰。<a id="a-Fc"></a>亲切处更请一问。<a id="a-Fd"></a>曰学人道不得请和尚道。<a id="a-Fe"></a>师曰。<a id="a-Ff"></a>别日来与汝道。<a id="a-Fg"></a>曰即今为什么不道。<a id="a-Fh"></a>师曰。<a id="a-Fi"></a>觅个领话人不可得。<a id="a-Fj"></a>师又问一僧曰。<a id="a-Fk"></a>姓王姓张姓李俱不是。<a id="a-Fl"></a>汝本来姓什么。<a id="a-Fm"></a>曰与和尚同姓。<a id="a-Fn"></a>师曰。<a id="a-Fo"></a>同姓即且从本来姓个什么。<a id="a-Fp"></a>曰待汉水逆流即向和尚道。<a id="a-Fq"></a>师曰。<a id="a-Fr"></a>即今为什么不道。<a id="a-Fs"></a>曰汉水逆流也未。<a id="a-Ft"></a>师乃休。</p>
  <p id="aFu">前京兆华严寺休静禅师法嗣。</p>
  <p id="aFv">凤翔府紫陵匡一定觉大师。<a id="a-Fw"></a>师到盘龙见僧问盘龙云。<a id="a-Fx"></a>碧潭清似镜盘龙何处安。<a id="a-Fy"></a>龙曰。<a id="a-Fz"></a>沈沙不见底浮浪足巑岏。<a id="a-G0"></a>师不肯。<a id="a-G1"></a>自答曰。<a id="a-G2"></a>金刚回透青霄外。<a id="a-G3"></a>潭中岂晓玉轮机。<a id="a-G4"></a>盘龙肯之。<a id="a-G5"></a>师住后僧问曰。<a id="a-G6"></a>未作人身已前作个什么来。<a id="a-G7"></a>师曰。<a id="a-G8"></a>石牛步步水中行。<a id="a-G9"></a>返顾休衔日中草。</p>
  <p id="aGA">前筠州九峰普满大师法嗣。</p>
  <p id="aGB">洪州凤栖山同安院威禅师。<a id="a-GC"></a>僧问。<a id="a-GD"></a>牛头未见四祖时如何。<a id="a-GE"></a>师曰。<a id="a-GF"></a>路边神庙子见者尽擎拳。<a id="a-GG"></a>曰见后如何。<a id="a-GH"></a>师曰。<a id="a-GI"></a>室内无灵床浑家不着孝。<a id="a-GJ"></a>问祖意教意如何。<a id="a-GK"></a>师曰。<a id="a-GL"></a>玉兔不曾知晓意。<a id="a-GM"></a>金乌争肯夜头明。<a id="a-GN"></a>问如何是同安一曲。<a id="a-GO"></a>师曰。<a id="a-GP"></a>灵琴不引人间韵。<a id="a-GQ"></a>知音岂度伯牙门。<a id="a-GR"></a>曰谁人知得。<a id="a-GS"></a>师曰。<a id="a-GT"></a>木马嘶时从彼听。<a id="a-GU"></a>石人拊掌阿谁闻。<a id="a-GV"></a>曰知音如何。<a id="a-GW"></a>师曰。<a id="a-GX"></a>知音不度耳达者岂同闻。</p>
  <p id="aGY">前青林师虔禅师(洞山第三世住)法嗣。</p>
  <p id="aGZ">韶州龙光和尚。<a id="a-Ga"></a>僧问。<a id="a-Gb"></a>人王与法王相见时如何。<a id="a-Gc"></a>师曰。<a id="a-Gd"></a>越国君王不按剑。<a id="a-Ge"></a>龙光一句不曾亏。<a id="a-Gf"></a>师上堂良久云。<a id="a-Gg"></a>不烦珍重。<a id="a-Gh"></a>问如何是西来意。<a id="a-Gi"></a>师曰。<a id="a-Gj"></a>胡风一扇汉地成机。<a id="a-Gk"></a>问拨尘见佛时如何。<a id="a-Gl"></a>师拊掌顾视。<a id="a-Gm"></a>问如何是龙光一句子。<a id="a-Gn"></a>师曰。<a id="a-Go"></a>不空罥索。<a id="a-Gp"></a>曰学人不会。<a id="a-Gq"></a>师曰唵。<a id="a-Gr"></a>问如何极则为人处。<a id="a-Gs"></a>师曰。<a id="a-Gt"></a>殷勤付嘱后人看。<a id="a-Gu"></a>问宾头卢一身为什么赴四天供。<a id="a-Gv"></a>师曰。<a id="a-Gw"></a>千江同一月万户尽逢春师有偈曰。</p>
  <p id="aGx">龙光山顶宝月轮　　照耀乾坤烁暗云</p>
  <p id="aGy">尊者不移元一质　　千江影现万家春</p>
  <p id="aGz">襄州凤凰山石门寺献禅师京兆人也。<a id="a-H0"></a>自青林受记两处开法。<a id="a-H1"></a>凡对机多云好好大哥。<a id="a-H2"></a>时谓大哥和尚。<a id="a-H3"></a>初居衡岳宴坐岩室。<a id="a-H4"></a>属夹山和尚归寂。<a id="a-H5"></a>众请师住持。<a id="a-H6"></a>师遂至潭州。<a id="a-H7"></a>时楚王马氏出城延接。<a id="a-H8"></a>王问。<a id="a-H9"></a>如何是祖师西来大道。<a id="a-HA"></a>师曰。<a id="a-HB"></a>好好大哥。<a id="a-HC"></a>御驾六龙千古秀。<a id="a-HD"></a>玉阶排仗出金门。<a id="a-HE"></a>王仰重延入天册府供养数日。<a id="a-HF"></a>方至夹山。<a id="a-HG"></a>坐道场僧问。<a id="a-HH"></a>今日一会何异灵山。<a id="a-HI"></a>师曰。<a id="a-HJ"></a>天垂宝盖重重异。<a id="a-HK"></a>地涌金莲叶叶新。<a id="a-HL"></a>曰未审将何法示人。<a id="a-HM"></a>师曰。<a id="a-HN"></a>无弦琴韵流沙界。<a id="a-HO"></a>清和普应大千机。<a id="a-HP"></a>问师唱谁家曲。<a id="a-HQ"></a>宗风嗣阿谁。<a id="a-HR"></a>师曰。<a id="a-HS"></a>一曲宫商看品弄。<a id="a-HT"></a>辨宝须知碧眼胡。<a id="a-HU"></a>曰恁么即清流分洞下满月照青林。<a id="a-HV"></a>师曰。<a id="a-HW"></a>多子塔前分的意。<a id="a-HX"></a>至今异世度洪音。<a id="a-HY"></a>师自夹山迁至石门。<a id="a-HZ"></a>开山创寺再阐玄风。<a id="a-Ha"></a>上堂示众曰。<a id="a-Hb"></a>琉璃殿上光辉之日。<a id="a-Hc"></a>日无私。<a id="a-Hd"></a>七宝山中晃耀之头。<a id="a-He"></a>头有据。<a id="a-Hf"></a>泥牛运步木马嘶声。<a id="a-Hg"></a>野老讴歌樵人舞袖。<a id="a-Hh"></a>太阳路上古曲玄音。<a id="a-Hi"></a>林下相逢复有何事。<a id="a-Hj"></a>僧问。<a id="a-Hk"></a>月生云际时如何。<a id="a-Hl"></a>师曰。<a id="a-Hm"></a>三个童儿抱华鼓。<a id="a-Hn"></a>好好大哥。<a id="a-Ho"></a>莫来拦我毬门路。<a id="a-Hp"></a>问如何是和尚家风。<a id="a-Hq"></a>师曰。<a id="a-Hr"></a>骑骏马骤高楼。<a id="a-Hs"></a>铁鞭指尽胡人路。<a id="a-Ht"></a>问如何是石门境。<a id="a-Hu"></a>师曰。<a id="a-Hv"></a>遍界黄金无异色。<a id="a-Hw"></a>往来游子罢追寻。<a id="a-Hx"></a>曰如何是境中人。<a id="a-Hy"></a>师曰。<a id="a-Hz"></a>无相不居凡圣位。<a id="a-I0"></a>经行鸟道没踪由。<a id="a-I1"></a>问众手淘金谁是得者。<a id="a-I2"></a>师曰。<a id="a-I3"></a>张三李四出金门。<a id="a-I4"></a>遍握乾坤石人在。<a id="a-I5"></a>曰恁么即不从人得也。<a id="a-I6"></a>师曰。<a id="a-I7"></a>三公九卿排班位。<a id="a-I8"></a>看取金鸡竖也无问道界无穷际通身绝点痕时如何。<a id="a-I9"></a>师曰。<a id="a-IA"></a>渺渺白云漫雪岳。<a id="a-IB"></a>转身玄路莫迟迟。<a id="a-IC"></a>曰未审转身路在什么处。<a id="a-ID"></a>师曰。<a id="a-IE"></a>石人举手分明记。<a id="a-IF"></a>万年枯骨笑时看。<a id="a-IG"></a>问如如不动时如何。<a id="a-IH"></a>师曰。<a id="a-II"></a>有什么了日。<a id="a-IJ"></a>曰如何即是。<a id="a-IK"></a>师曰。<a id="a-IL"></a>石户非关锁。<a id="a-IM"></a>问如何是石门境。<a id="a-IN"></a>师曰。<a id="a-IO"></a>乌鸢飞叫频。<a id="a-IP"></a>曰如何是境中人。<a id="a-IQ"></a>师曰。<a id="a-IR"></a>风射旧帘栊。<a id="a-IS"></a>因般若寺遭焚。<a id="a-IT"></a>有人问曰。<a id="a-IU"></a>既是般若为什么被火烧。<a id="a-IV"></a>师曰。<a id="a-IW"></a>万里一条铁。</p>
  <p id="aIX">襄州万铜山广德和尚(第一世住)僧问如何是和尚家风。<a id="a-IY"></a>师曰。<a id="a-IZ"></a>山前人不住山后更茫茫。<a id="a-Ia"></a>问如何是透法身句。<a id="a-Ib"></a>师曰。<a id="a-Ic"></a>无力登山水茅户绝知音。<a id="a-Id"></a>问如何是佛法大意。<a id="a-Ie"></a>师曰。<a id="a-If"></a>始嗟黄叶落又见柳条青。<a id="a-Ig"></a>问尽大地是一个死尸。<a id="a-Ih"></a>向什么处葬。<a id="a-Ii"></a>师曰。<a id="a-Ij"></a>北邙山下千丘万丘。<a id="a-Ik"></a>师因不安。<a id="a-Il"></a>僧问和尚患个什么太羸瘦生。<a id="a-Im"></a>师曰。<a id="a-In"></a>无思不坠的。<a id="a-Io"></a>曰恁么即知和尚病源也。<a id="a-Ip"></a>师曰。<a id="a-Iq"></a>尔道老僧患什么。<a id="a-Ir"></a>曰和尚忌口好。<a id="a-Is"></a>师便打。</p>
  <p id="aIt">郢州芭蕉和尚。<a id="a-Iu"></a>问十二时中如何用心。<a id="a-Iv"></a>师曰。<a id="a-Iw"></a>栊樬一木盆。</p>
  <p id="aIx">定州石藏慧炬和尚。<a id="a-Iy"></a>问如何是伽蓝。<a id="a-Iz"></a>师曰。<a id="a-J0"></a>只这个。<a id="a-J1"></a>曰如何是伽蓝中人。<a id="a-J2"></a>师曰。<a id="a-J3"></a>作么作么。<a id="a-J4"></a>曰忽遇客来将何秖待。<a id="a-J5"></a>师曰。<a id="a-J6"></a>吃茶去。</p>
  <p id="aJ7">前洛京白马遁儒禅师法嗣。</p>
  <p id="aJ8">兴元府青剉山和尚。<a id="a-J9"></a>问如何是和尚家风。<a id="a-JA"></a>师曰。<a id="a-JB"></a>无底篮子拾生菜。<a id="a-JC"></a>问如何是白马境。<a id="a-JD"></a>师曰。<a id="a-JE"></a>三冬华木秀九夏雪霜飞。</p>
  <p id="aJF">前益州北院通禅师法嗣。</p>
  <p id="aJG">京兆香城和尚。<a id="a-JH"></a>初参通和尚问。<a id="a-JI"></a>一似两个时如何。<a id="a-JJ"></a>通曰。<a id="a-JK"></a>一个赚汝。<a id="a-JL"></a>师乃省悟。<a id="a-JM"></a>僧问。<a id="a-JN"></a>三光景色谢照烛事如何。<a id="a-JO"></a>师曰。<a id="a-JP"></a>朝邑峰前卓五彩。<a id="a-JQ"></a>曰不涉文彩事作么生。<a id="a-JR"></a>师曰。<a id="a-JS"></a>如今特地过江来。<a id="a-JT"></a>问向上一路请师举唱。<a id="a-JU"></a>师曰。<a id="a-JV"></a>钓丝钩不出。<a id="a-JW"></a>问牛头还得四祖意否。<a id="a-JX"></a>师曰。<a id="a-JY"></a>沙书不点落千字。<a id="a-JZ"></a>曰下点后如何。<a id="a-Ja"></a>师曰。<a id="a-Jb"></a>别将一撮俵人天。<a id="a-Jc"></a>曰恁么即人人有分也。<a id="a-Jd"></a>师曰。<a id="a-Je"></a>汝又作么生。<a id="a-Jf"></a>问囊无系螘之丝厨绝聚蝇之糁时如何。<a id="a-Jg"></a>师曰。<a id="a-Jh"></a>日舍不求思从妄得。</p>
  <p id="aJi">前高安白水本仁禅师法嗣。</p>
  <p id="aJj">京兆重云智晖禅师咸秦人也。<a id="a-Jk"></a>姓高氏。<a id="a-Jl"></a>总角之岁好游佛宇。<a id="a-Jm"></a>誓志出家父不能止。<a id="a-Jn"></a>礼圭峰温和尚剃度。<a id="a-Jo"></a>后谒高安仁和尚。<a id="a-Jp"></a>独领微言潜通秘键。<a id="a-Jq"></a>寻回洛卜于中滩创温室院常施药。<a id="a-Jr"></a>有比丘患白癞众恶之。<a id="a-Js"></a>惟师延迎供养与摩洗垢秽。<a id="a-Jt"></a>斯须有神光异香。<a id="a-Ju"></a>既而辞去遂失所在。<a id="a-Jv"></a>所遗疮痂馨香酷烈。<a id="a-Jw"></a>遂聚而塑观音像以藏之。<a id="a-Jx"></a>梁开平五年忽思林泉。<a id="a-Jy"></a>乃归终南圭峰旧居。<a id="a-Jz"></a>师一日闲步。<a id="a-K0"></a>岩岫间倏睹摩衲数珠铜瓶棕笠。<a id="a-K1"></a>触之即坏。<a id="a-K2"></a>谓侍者曰。<a id="a-K3"></a>此吾前身道具耳。<a id="a-K4"></a>欲就兹建寺以酬昔因。<a id="a-K5"></a>当薙草开基有祥云蔽日。<a id="a-K6"></a>屯于峰顶久而不散。<a id="a-K7"></a>因目为重云山。<a id="a-K8"></a>先是谷多猛兽皆自引去。<a id="a-K9"></a>及塞龙潭以通径。<a id="a-KA"></a>潭中龙亦徙他所。<a id="a-KB"></a>后唐明宗赐额曰长兴。<a id="a-KC"></a>学侣臻萃。<a id="a-KD"></a>师上堂有僧问。<a id="a-KE"></a>如何是归根得旨。<a id="a-KF"></a>师曰。<a id="a-KG"></a>早是忘却。<a id="a-KH"></a>问不意尘生如何是进身一路。<a id="a-KI"></a>师曰。<a id="a-KJ"></a>足下已生草前程万丈坑。<a id="a-KK"></a>问要路坦然如何履践。<a id="a-KL"></a>师曰。<a id="a-KM"></a>我若指汝则东西南北去也。<a id="a-KN"></a>问佛未出世时如何。<a id="a-KO"></a>师曰。<a id="a-KP"></a>一堆泥土。<a id="a-KQ"></a>问如何是重云称。<a id="a-KR"></a>师曰。<a id="a-KS"></a>任将天下勘。<a id="a-KT"></a>问如何是截铁之言。<a id="a-KU"></a>师曰。<a id="a-KV"></a>宁死不犯。<a id="a-KW"></a>问如何是重云境。<a id="a-KX"></a>师曰四时不开华三冬盛芳草。<a id="a-KY"></a>师再归故山创寺聚徒。<a id="a-KZ"></a>涉四十五年。<a id="a-Ka"></a>诲人之暇撰歌颂千余首。<a id="a-Kb"></a>度弟子一千五百人。<a id="a-Kc"></a>永兴节度使王彦超。<a id="a-Kd"></a>早游师户庭尝欲披缁。<a id="a-Ke"></a>师止之曰。<a id="a-Kf"></a>汝后当荣显为教门外护则可矣。<a id="a-Kg"></a>厥后果如师言。<a id="a-Kh"></a>及镇永兴与师再会益加尊礼。<a id="a-Ki"></a>周显德三年丙辰夏六月师诣府辞王公属以山门事。<a id="a-Kj"></a>至七月二十四日体中无恙。<a id="a-Kk"></a>垂诫门人并示一偈曰。</p>
  <p id="aKl">我有一间舍　　父母为修盖</p>
  <p id="aKm">住来八十年　　近来觉损坏</p>
  <p id="aKn">早拟移住处　　事涉有憎爱</p>
  <p id="aKo">待他摧毁时　　彼此无相碍</p>
  <p id="aKp">趺坐而逝。<a id="a-Kq"></a>寿八十有四。<a id="a-Kr"></a>腊六十四。<a id="a-Ks"></a>塔于本山。</p>
  <p id="aKt">杭州瑞龙院幼璋禅师。<a id="a-Ku"></a>唐相国夏[色-巴+(厂@矢)]孜之犹子也。<a id="a-Kv"></a>大中初伯父司空出镇广陵。<a id="a-Kw"></a>师方七岁游慧照寺。<a id="a-Kx"></a>闻讽莲经志求出家。<a id="a-Ky"></a>伯父初不允。<a id="a-Kz"></a>因绝不饮食。<a id="a-L0"></a>不得已而许之。<a id="a-L1"></a>礼慧远为师。<a id="a-L2"></a>十七具戒。<a id="a-L3"></a>二十五游诸禅会。<a id="a-L4"></a>薯山白水咸受心诀。<a id="a-L5"></a>二宗匠深器之。<a id="a-L6"></a>咸通十三年至江陵。<a id="a-L7"></a>会腾腾和尚嘱之曰。<a id="a-L8"></a>汝往天台寻静而栖遇安即止。<a id="a-L9"></a>又值憨憨和尚抚而记曰。<a id="a-LA"></a>汝却后四十年。<a id="a-LB"></a>有巾子下菩萨王于江南。<a id="a-LC"></a>当此时吾道昌矣。<a id="a-LD"></a>二逸士各有密言授之。<a id="a-LE"></a>寻抵天台山于静安乡创福唐院。<a id="a-LF"></a>乃契腾腾之言。<a id="a-LG"></a>又众请住隐龙院。<a id="a-LH"></a>中和四年浙东饥疫。<a id="a-LI"></a>师于温台明三郡。<a id="a-LJ"></a>收瘗遗骸数千。<a id="a-LK"></a>时谓悲增大士。<a id="a-LL"></a>乾宁中雪峰和尚经游。<a id="a-LM"></a>遗师棕榈拂子而去。<a id="a-LN"></a>天祐三年钱尚父遣使童建赍衣服香药入山致请。<a id="a-LO"></a>师领徒至府庭。<a id="a-LP"></a>署志德大师。<a id="a-LQ"></a>就功臣堂安置。<a id="a-LR"></a>日亲问法师请每年于天台山建金光明道场。<a id="a-LS"></a>诸郡黑白大会逾月而散(光明大会始于师也)师将辞归山。<a id="a-LT"></a>王加恋慕于府城建瑞龙院(文穆王改为宝山院)延请开法。<a id="a-LU"></a>时禅门兴盛。<a id="a-LV"></a>斯则憨憨悬记应矣。<a id="a-LW"></a>师上堂谓众曰。<a id="a-LX"></a>老僧顷年游历江外岭南荆湖但有知识丛林无不参问来。<a id="a-LY"></a>盖为今日与诸人聚会。<a id="a-LZ"></a>各要知个去处。<a id="a-La"></a>然诸方终无异说。<a id="a-Lb"></a>只教当人歇却狂心休从他觅。<a id="a-Lc"></a>但随方任真亦无真可任。<a id="a-Ld"></a>随时受用亦无时可用。<a id="a-Le"></a>设垂慈苦口。<a id="a-Lf"></a>且不可呼昼作夜。<a id="a-Lg"></a>更饶善巧。<a id="a-Lh"></a>终不能指东为西。<a id="a-Li"></a>脱或能尔。<a id="a-Lj"></a>自是神通作怪非干我事。<a id="a-Lk"></a>若是学语之辈不自省己知非直。<a id="a-Ll"></a>欲向空里采华波中取月。<a id="a-Lm"></a>还着得心力么。<a id="a-Ln"></a>汝今各且退思忽然肯去。<a id="a-Lo"></a>始知瑞龙老汉事不获已迂回太甚。<a id="a-Lp"></a>还肯么。<a id="a-Lq"></a>时有僧。<a id="a-Lr"></a>问如何是瑞龙境。<a id="a-Ls"></a>师曰。<a id="a-Lt"></a>汝道不见得么。<a id="a-Lu"></a>曰如何是境中人。<a id="a-Lv"></a>师曰。<a id="a-Lw"></a>后生可畏。<a id="a-Lx"></a>问廓然无云如何是中秋月。<a id="a-Ly"></a>师曰。<a id="a-Lz"></a>最好是无云。<a id="a-M0"></a>曰恁么即一轮高挂万国同观去也。<a id="a-M1"></a>师曰。<a id="a-M2"></a>掜目之子难与言至。<a id="a-M3"></a>天成二年丁亥夏四月师乞坟塔。<a id="a-M4"></a>尚父命陆仁璋。<a id="a-M5"></a>于西关选胜地建塔创院。<a id="a-M6"></a>赐名额令僧守护。<a id="a-M7"></a>仍改天台隐龙为隐迹。<a id="a-M8"></a>修塔毕。<a id="a-M9"></a>师入府庭辞尚父。<a id="a-MA"></a>嘱以护法恤民之事。<a id="a-MB"></a>克期顺寂。<a id="a-MC"></a>尚父悲悼遣僧主集在城宿德迎引入塔。<a id="a-MD"></a>寿八十有七。<a id="a-ME"></a>腊七十。</p>
  <p id="aMF">前抚州疏山匡仁禅师法嗣。</p>
  <p id="aMG">疏山证禅师(第二世住)初参仁和尚。<a id="a-MH"></a>得旨后游历诸方。<a id="a-MI"></a>谒投子同禅师。<a id="a-MJ"></a>投子问曰。<a id="a-MK"></a>近离什么处。<a id="a-ML"></a>曰延平来。<a id="a-MM"></a>投子曰。<a id="a-MN"></a>还将得剑来么。<a id="a-MO"></a>曰将得来投子曰。<a id="a-MP"></a>呈似老僧看。<a id="a-MQ"></a>师乃指面前地上。<a id="a-MR"></a>投子便休。<a id="a-MS"></a>师遂去。<a id="a-MT"></a>三日后投子问主事。<a id="a-MU"></a>新到僧在什么处。<a id="a-MV"></a>曰当时去也。<a id="a-MW"></a>投子曰。<a id="a-MX"></a>三十年学马伎昨日被驴扑。<a id="a-MY"></a>师住后僧问。<a id="a-MZ"></a>如何是就事学师曰。<a id="a-Ma"></a>着衣扫地。<a id="a-Mb"></a>曰如何是就理学。<a id="a-Mc"></a>师曰。<a id="a-Md"></a>骑牛去秽。<a id="a-Me"></a>曰向上事如何。<a id="a-Mf"></a>师曰。<a id="a-Mg"></a>溥际不收。<a id="a-Mh"></a>问如何是声色中混融一句。<a id="a-Mi"></a>师曰。<a id="a-Mj"></a>不辨消不及。<a id="a-Mk"></a>曰如何是声色外别行一句。<a id="a-Ml"></a>师曰。<a id="a-Mm"></a>难逢不可得。</p>
  <p id="aMn">洪州百丈安和尚号明照禅师(第十世住)问一藏圆光如何是体。<a id="a-Mo"></a>师曰。<a id="a-Mp"></a>劳汝远来。<a id="a-Mq"></a>曰莫是一藏圆光么。<a id="a-Mr"></a>师曰。<a id="a-Ms"></a>更吃一碗茶。<a id="a-Mt"></a>问如何是和尚家风。<a id="a-Mu"></a>师曰。<a id="a-Mv"></a>手巾寸半布。<a id="a-Mw"></a>问万法归一一归何处。<a id="a-Mx"></a>师曰。<a id="a-My"></a>未有一个不问。<a id="a-Mz"></a>问如何是极则事。<a id="a-N0"></a>师曰。<a id="a-N1"></a>空王殿里登九五。<a id="a-N2"></a>野老门前不立人。<a id="a-N3"></a>问随缘认得时如何。<a id="a-N4"></a>师曰。<a id="a-N5"></a>未认得时作么生。<a id="a-N6"></a>师本新罗国人。<a id="a-N7"></a>自百丈统众所度弟子。<a id="a-N8"></a>道亘等凡七人。<a id="a-N9"></a>各从参嗣佥化一方。<a id="a-NA"></a>师灭后门人写影。<a id="a-NB"></a>法眼赞曰。<a id="a-NC"></a>对目谁写蟾辉。<a id="a-ND"></a>碧池日面月面。<a id="a-NE"></a>轮圆须弥须弥。<a id="a-NF"></a>一指月面豪芒。<a id="a-NG"></a>明照禅师讵曰。<a id="a-NH"></a>违方方尘不指。<a id="a-NI"></a>大悲何起我谓。<a id="a-NJ"></a>玄功胡是非是。</p>
  <p id="aNK">筠州黄檗山慧禅师洛阳人也。<a id="a-NL"></a>少出家业经论学。<a id="a-NM"></a>因增受菩萨戒而叹曰。<a id="a-NN"></a>大士摄律仪与吾本受声闻戒。<a id="a-NO"></a>俱止持作犯也。<a id="a-NP"></a>然于篇聚增减支本通别制意且殊。<a id="a-NQ"></a>既微细难防。<a id="a-NR"></a>复于摄善中未尝行于少分。<a id="a-NS"></a>况饶益有情乎。<a id="a-NT"></a>且世间泡幻身命何可留恋哉。<a id="a-NU"></a>由是置讲课。<a id="a-NV"></a>欲以身捐于水中饲鳞甲之类。<a id="a-NW"></a>念已将行。<a id="a-NX"></a>偶二禅者接之款话。<a id="a-NY"></a>谓南方颇多知识。<a id="a-NZ"></a>师何滞于一隅也。<a id="a-Na"></a>师从此回志参寻。<a id="a-Nb"></a>属关津严紧。<a id="a-Nc"></a>乃谓守吏曰。<a id="a-Nd"></a>吾非玩山水。<a id="a-Ne"></a>誓求祖道。<a id="a-Nf"></a>他日必不忘恩也。<a id="a-Ng"></a>守者察其志遂不苛留。<a id="a-Nh"></a>且谓之曰。<a id="a-Ni"></a>师既为法忘身。<a id="a-Nj"></a>回时愿无吝所闻。<a id="a-Nk"></a>师欣谢直造疏山。<a id="a-Nl"></a>时仁和尚坐法堂受参。<a id="a-Nm"></a>师先顾视大众然后致问曰。<a id="a-Nn"></a>刹那便去时如何。<a id="a-No"></a>疏山曰幅塞。<a id="a-Np"></a>虚空汝作么生去。<a id="a-Nq"></a>师曰。<a id="a-Nr"></a>幅塞虚空不如不去。<a id="a-Ns"></a>疏山便休。<a id="a-Nt"></a>师下堂参第一座。<a id="a-Nu"></a>第一座曰。<a id="a-Nv"></a>适观座主秖对和尚语甚奇特。<a id="a-Nw"></a>师曰。<a id="a-Nx"></a>此乃率尔实自偶然。<a id="a-Ny"></a>敢望慈悲开示愚迷。<a id="a-Nz"></a>第一座曰。<a id="a-O0"></a>一刹那间还有拟议否。<a id="a-O1"></a>师于言下顿省礼谢。<a id="a-O2"></a>退于茶堂悲喜交盈。<a id="a-O3"></a>如是三日。<a id="a-O4"></a>寻住黄檗山聚众开法(第二世住)终于本山。<a id="a-O5"></a>今塔中全身如生。</p>
  <p id="aO6">隋州隋城山护国院守澄净果大师。<a id="a-O7"></a>问如何是佛师曰。<a id="a-O8"></a>遮驴汉问尽大地是一只眼底人来师如何。<a id="a-O9"></a>师曰。<a id="a-OA"></a>阶下汉。<a id="a-OB"></a>问诸佛不倒处什么人履践。<a id="a-OC"></a>师曰。<a id="a-OD"></a>聃耳鬅头。<a id="a-OE"></a>曰何人通得彼中信。<a id="a-OF"></a>师曰。<a id="a-OG"></a>驴面兽揌。<a id="a-OH"></a>问随缘认得时如何。<a id="a-OI"></a>师曰错。<a id="a-OJ"></a>问如何是西来意。<a id="a-OK"></a>师曰。<a id="a-OL"></a>一人传虚万人传实。<a id="a-OM"></a>问不落于将手如何是太阿。<a id="a-ON"></a>师曰。<a id="a-OO"></a>七星光采耀六国罢烟尘。</p>
  <p id="aOP">洛京长水灵泉归仁禅师。<a id="a-OQ"></a>问如何是祖师意。<a id="a-OR"></a>师曰。<a id="a-OS"></a>仰面独扬眉回头自拍手。<a id="a-OT"></a>问如何是祖师西来的的意。<a id="a-OU"></a>师曰。<a id="a-OV"></a>洛河水逆流。<a id="a-OW"></a>问如何是和尚家风。<a id="a-OX"></a>师曰。<a id="a-OY"></a>骑牛戴席帽过水着靴衫。</p>
  <p id="aOZ">延州伏龙山延庆院奉璘禅师。<a id="a-Oa"></a>问如何是和尚家风。<a id="a-Ob"></a>师曰。<a id="a-Oc"></a>横身卧海。<a id="a-Od"></a>日里挑灯。<a id="a-Oe"></a>问如何是伏龙境。<a id="a-Of"></a>师曰。<a id="a-Og"></a>山峻水流急三春足异华。<a id="a-Oh"></a>问和尚还爱财色也无。<a id="a-Oi"></a>师曰。<a id="a-Oj"></a>爱曰既是善知识。<a id="a-Ok"></a>为什么却爱财爱色。<a id="a-Ol"></a>师曰。<a id="a-Om"></a>知恩者少负恩者多。<a id="a-On"></a>师问火头。<a id="a-Oo"></a>培火了未。<a id="a-Op"></a>曰低声。<a id="a-Oq"></a>师曰。<a id="a-Or"></a>什么处得遮消息来。<a id="a-Os"></a>曰不假多言。<a id="a-Ot"></a>师曰。<a id="a-Ou"></a>省钱易饱吃了还饥。<a id="a-Ov"></a>问如何是和尚家风。<a id="a-Ow"></a>师曰。<a id="a-Ox"></a>长虀冷饭。<a id="a-Oy"></a>曰又太寂寞生。<a id="a-Oz"></a>师曰。<a id="a-P0"></a>僧家合如是。</p>
  <p id="aP1">安州大安山省禅师(第三世住)问失路迷人请师直指。<a id="a-P2"></a>师曰。<a id="a-P3"></a>三门前去。<a id="a-P4"></a>问举步临危请师指月。<a id="a-P5"></a>师曰。<a id="a-P6"></a>不指月。<a id="a-P7"></a>曰为什么不指月。<a id="a-P8"></a>师曰。<a id="a-P9"></a>临坑不推人。<a id="a-PA"></a>问离四句绝百非请和尚道。<a id="a-PB"></a>师曰。<a id="a-PC"></a>我王库内无如是刀。<a id="a-PD"></a>问重重关锁信息不通时如何。<a id="a-PE"></a>师曰。<a id="a-PF"></a>争得到这里。<a id="a-PG"></a>曰到后如何。<a id="a-PH"></a>师曰。<a id="a-PI"></a>彼中事作么生。<a id="a-PJ"></a>问如何是真中真。<a id="a-PK"></a>师曰。<a id="a-PL"></a>十字路头泥佛子。</p>
  <p id="aPM">洪州大雄山百丈超禅师海东人也。<a id="a-PN"></a>问祖意与教意同别。<a id="a-PO"></a>师曰。<a id="a-PP"></a>金鸡玉兔听绕须弥。<a id="a-PQ"></a>问日落西山去林中事若何。<a id="a-PR"></a>师曰。<a id="a-PS"></a>洞深云出晚。<a id="a-PT"></a>涧曲水流迟。<a id="a-PU"></a>僧辞问曰。<a id="a-PV"></a>今日下山有人问和尚说什么法。<a id="a-PW"></a>向他道什么。<a id="a-PX"></a>师曰。<a id="a-PY"></a>但向他道。<a id="a-PZ"></a>大雄山上虎生师子儿。</p>
  <p id="aPa">洪州天王院和尚。<a id="a-Pb"></a>问国内按剑者是谁。<a id="a-Pc"></a>师曰。<a id="a-Pd"></a>天王。<a id="a-Pe"></a>问百骸俱溃散一物镇长灵如何。<a id="a-Pf"></a>师曰。<a id="a-Pg"></a>不堕无坏烂。<a id="a-Ph"></a>问如何是佛。<a id="a-Pi"></a>师曰错。</p>
  <p id="aPj">常州正勤院蕴禅师(第一世住)魏府人也。<a id="a-Pk"></a>姓韩氏。<a id="a-Pl"></a>幼而出家老有童颜。<a id="a-Pm"></a>得法于疏山之室。<a id="a-Pn"></a>僧问师唱谁家曲宗风事若何。<a id="a-Po"></a>师曰。<a id="a-Pp"></a>适然箫韶外六律不能过。<a id="a-Pq"></a>曰不过底事作么生。<a id="a-Pr"></a>师曰。<a id="a-Ps"></a>声前拍不散句后觅无踪。<a id="a-Pt"></a>僧问。<a id="a-Pu"></a>如何是正勤一条路。<a id="a-Pv"></a>师曰。<a id="a-Pw"></a>埿深三尺。<a id="a-Px"></a>曰如何得到。<a id="a-Py"></a>师曰。<a id="a-Pz"></a>阇梨从什么处来。<a id="a-Q0"></a>问如何是。<a id="a-Q1"></a>禅师曰。<a id="a-Q2"></a>石里莲华火里泉。<a id="a-Q3"></a>曰如何是道。<a id="a-Q4"></a>师曰。<a id="a-Q5"></a>楞伽峰顶一茎草。<a id="a-Q6"></a>曰禅道相去多少。<a id="a-Q7"></a>师曰。<a id="a-Q8"></a>泥人落水木人捞。<a id="a-Q9"></a>师晋天福中将顺寂。<a id="a-QA"></a>预告大众。<a id="a-QB"></a>及期阖城士女奔走至院。<a id="a-QC"></a>师嘱付讫。<a id="a-QD"></a>怡然坐化。<a id="a-QE"></a>门人葬于院后。<a id="a-QF"></a>经二稔发塔睹全身。<a id="a-QG"></a>俨然发爪俱长。<a id="a-QH"></a>乃于城东阇维。<a id="a-QI"></a>收舍利真骨重建塔。</p>
  <p id="aQJ">襄州后洞山和尚。<a id="a-QK"></a>问道有又无时如何。<a id="a-QL"></a>师曰。<a id="a-QM"></a>龙头蛇尾腰间一剑。</p>
  <p id="aQN">京兆三相和尚。<a id="a-QO"></a>问如何是无缝塔。<a id="a-QP"></a>师曰。<a id="a-QQ"></a>觅缝不得。<a id="a-QR"></a>曰如何是塔中人。<a id="a-QS"></a>师曰。<a id="a-QT"></a>对面不得见。</p>
  <p id="aQU">前乐普元安禅师法嗣。</p>
  <p id="aQV">京兆永安院善静禅师京兆人也。<a id="a-QW"></a>姓王氏。<a id="a-QX"></a>父任牧守。<a id="a-QY"></a>母因梦金像觉而有娠。<a id="a-QZ"></a>师幼习儒学博通群言。<a id="a-Qa"></a>年二十七忽厌浮幻。<a id="a-Qb"></a>潜诣终南山礼广度禅师披削受具。<a id="a-Qc"></a>唐天复中南谒乐普安禅师。<a id="a-Qd"></a>师器之容其入室。<a id="a-Qe"></a>仍典园务力营众事。<a id="a-Qf"></a>有僧辞乐普。<a id="a-Qg"></a>乐普曰。<a id="a-Qh"></a>四面是山阇梨向什么处去。<a id="a-Qi"></a>僧无对。<a id="a-Qj"></a>乐普曰。<a id="a-Qk"></a>限汝十日内下语得中即从汝发去。<a id="a-Ql"></a>其僧冥搜久之无语。<a id="a-Qm"></a>因经行偶入园中。<a id="a-Qn"></a>师怪问曰。<a id="a-Qo"></a>上座岂不是辞去。<a id="a-Qp"></a>今何在此。<a id="a-Qq"></a>僧具陈所以坚请代语。<a id="a-Qr"></a>师不得已代曰。<a id="a-Qs"></a>竹密岂妨流水过。<a id="a-Qt"></a>山高那阻野云飞。<a id="a-Qu"></a>其僧喜踊师嘱之曰。<a id="a-Qv"></a>秖对和尚。<a id="a-Qw"></a>不须言是善静语也。<a id="a-Qx"></a>僧遂白乐普。<a id="a-Qy"></a>乐普曰。<a id="a-Qz"></a>谁下此语。<a id="a-R0"></a>曰某甲。<a id="a-R1"></a>乐普曰。<a id="a-R2"></a>非汝之语。<a id="a-R3"></a>其僧具言园头所教。<a id="a-R4"></a>乐普至晚上堂谓众曰。<a id="a-R5"></a>莫轻园头。<a id="a-R6"></a>他日住一城隍五百人常随也。<a id="a-R7"></a>师寻辞乐普。<a id="a-R8"></a>北还故山结卢而止。<a id="a-R9"></a>道俗归向。<a id="a-RA"></a>复游峨眉回住兴元。<a id="a-RB"></a>连帅王公礼重。<a id="a-RC"></a>后归故乡属兵火之后旧寺荒废。<a id="a-RD"></a>节帅创永安禅苑以居之。<a id="a-RE"></a>徒众五百余。<a id="a-RF"></a>僧问。<a id="a-RG"></a>知有道不得时如何。<a id="a-RH"></a>师曰。<a id="a-RI"></a>知有个什么。<a id="a-RJ"></a>曰不可无也。<a id="a-RK"></a>师曰。<a id="a-RL"></a>恁么即合道得。<a id="a-RM"></a>曰道即不无争奈语偏。<a id="a-RN"></a>师曰。<a id="a-RO"></a>水冻鱼难跃山寒花发迟问如何是衲衣向上事。<a id="a-RP"></a>师曰。<a id="a-RQ"></a>龙鱼不出海水月不吞光。<a id="a-RR"></a>问不可以智知不可以识识时如何。<a id="a-RS"></a>师曰。<a id="a-RT"></a>鹤鹭并头蹋雪睡。<a id="a-RU"></a>月明惊起两迟疑问如何。<a id="a-RV"></a>是西来意。<a id="a-RW"></a>师曰。<a id="a-RX"></a>壁上画枯松蜂来不见蕊。<a id="a-RY"></a>问牛头未见四祖时如何。<a id="a-RZ"></a>师曰。<a id="a-Ra"></a>异境灵松睹者皆羡。<a id="a-Rb"></a>曰见后如何师曰。<a id="a-Rc"></a>叶落已枝摧风来不得韵。<a id="a-Rd"></a>问如何得生如来家。<a id="a-Re"></a>师曰。<a id="a-Rf"></a>披衣望晓论劫不明。<a id="a-Rg"></a>曰劫后如何明。<a id="a-Rh"></a>师曰。<a id="a-Ri"></a>一句不可得。<a id="a-Rj"></a>师往游棘道。<a id="a-Rk"></a>避昭宗蒙尘之乱。<a id="a-Rl"></a>以汉开运丙午岁冬。<a id="a-Rm"></a>鸣犍稚集僧嘱累。<a id="a-Rn"></a>入方丈东向右胁而化。<a id="a-Ro"></a>寿八十有九。<a id="a-Rp"></a>腊六十。<a id="a-Rq"></a>敕谥净悟禅师。</p>
  <p id="aRr">蕲州乌牙山彦宾禅师。<a id="a-Rs"></a>问未作人身以前作什么来。<a id="a-Rt"></a>师曰。<a id="a-Ru"></a>三脚石牛坡上走。<a id="a-Rv"></a>一枝瑞气月前分。<a id="a-Rw"></a>问匹马单枪直入时如何。<a id="a-Rx"></a>师曰。<a id="a-Ry"></a>饶尔雄信解拈枪。<a id="a-Rz"></a>犹较秦王一步在。<a id="a-S0"></a>问久战沙场为什么功名不就。<a id="a-S1"></a>师曰。<a id="a-S2"></a>双雕随箭落李广不当名。<a id="a-S3"></a>问百步穿杨中的者谁。<a id="a-S4"></a>师曰。<a id="a-S5"></a>将军不上便桥。<a id="a-S6"></a>金牙徒劳拈筈。<a id="a-S7"></a>问螮蝀饮云根时如何。<a id="a-S8"></a>师曰。<a id="a-S9"></a>金轮天子下阎浮。<a id="a-SA"></a>铁馒头上金花异。</p>
  <p id="aSB">凤翔府青峰山传楚禅师泾州人也。<a id="a-SC"></a>性淳貌古眼有三角。<a id="a-SD"></a>承乐普开示心地俾宰于众事。<a id="a-SE"></a>一日乐普问曰。<a id="a-SF"></a>院主汝去什么处来。<a id="a-SG"></a>师曰。<a id="a-SH"></a>扫雪来。<a id="a-SI"></a>曰雪深多少。<a id="a-SJ"></a>师曰。<a id="a-SK"></a>树上总是。<a id="a-SL"></a>曰得即也得。<a id="a-SM"></a>汝向后有山住个雪窟定矣。<a id="a-SN"></a>自受记乃访于白水。<a id="a-SO"></a>白水问。<a id="a-SP"></a>乐普有生机一路是否。<a id="a-SQ"></a>师曰是。<a id="a-SR"></a>白水曰。<a id="a-SS"></a>止却生路向熟路上来。<a id="a-ST"></a>师曰。<a id="a-SU"></a>生路上死人无数。<a id="a-SV"></a>熟路上不着活汉。<a id="a-SW"></a>白水曰。<a id="a-SX"></a>此是乐普底尔作么生。<a id="a-SY"></a>师曰。<a id="a-SZ"></a>非但乐普夹山亦不奈何。<a id="a-Sa"></a>曰夹山为什么不奈何。<a id="a-Sb"></a>师曰。<a id="a-Sc"></a>不见道生机一路。<a id="a-Sd"></a>师住后有僧问。<a id="a-Se"></a>佛魔未现向什么处应。<a id="a-Sf"></a>师曰。<a id="a-Sg"></a>诸上座听秖对。<a id="a-Sh"></a>问如何是临机一句。<a id="a-Si"></a>师曰。<a id="a-Sj"></a>便道将来。<a id="a-Sk"></a>曰请和尚道。<a id="a-Sl"></a>师曰。<a id="a-Sm"></a>穿过髑髅不知痛处。<a id="a-Sn"></a>问如何是明了底人一句。<a id="a-So"></a>师曰。<a id="a-Sp"></a>骏马寸步不移。<a id="a-Sq"></a>钝鸟升腾出路。</p>
  <p id="aSr">邓州中度和尚。<a id="a-Ss"></a>问海内不逢师如何是寰中主。<a id="a-St"></a>师曰。<a id="a-Su"></a>金鸡常报晓时人不自知。<a id="a-Sv"></a>问如何是暗中明镜。<a id="a-Sw"></a>师曰。<a id="a-Sx"></a>万机昧不得。<a id="a-Sy"></a>曰未审照何物。<a id="a-Sz"></a>师曰。<a id="a-T0"></a>什么物不照。<a id="a-T1"></a>问如何是实际理地不受一尘。<a id="a-T2"></a>佛事门中不舍一法。<a id="a-T3"></a>师曰。<a id="a-T4"></a>真常尘不染海内百川流。<a id="a-T5"></a>问请和尚离声色外答。<a id="a-T6"></a>师曰。<a id="a-T7"></a>木人常对语有性不能言。</p>
  <p id="aT8">嘉州洞溪和尚初问乐普。<a id="a-T9"></a>月树无根枝覆荫。<a id="a-TA"></a>请师直指妙幽微。<a id="a-TB"></a>乐普曰。<a id="a-TC"></a>森罗秀处事不相依。<a id="a-TD"></a>渌水千波孤峰自异。<a id="a-TE"></a>师于是领旨承嗣。<a id="a-TF"></a>问蛇师为什么被蛇吞。<a id="a-TG"></a>师曰。<a id="a-TH"></a>几度扣门拈不出。</p>
  <p id="aTI">京兆卧龙和尚初开堂。<a id="a-TJ"></a>有僧问。<a id="a-TK"></a>杲日符天际。<a id="a-TL"></a>珠光照旧都。<a id="a-TM"></a>浦津通法海。<a id="a-TN"></a>今日意如何。<a id="a-TO"></a>师曰。<a id="a-TP"></a>宝剑晖时岂该明暗。</p>
  <p id="aTQ">前江西逍遥山怀忠禅师法嗣。</p>
  <p id="aTR">泉州福清院师巍和尚号通玄禅师。<a id="a-TS"></a>僧问。<a id="a-TT"></a>枝分夹岭的绍逍遥宝座既登法雷请震。<a id="a-TU"></a>师曰。<a id="a-TV"></a>逍遥迥物外物外霞不生。<a id="a-TW"></a>问如何是西来的的意。<a id="a-TX"></a>师曰。<a id="a-TY"></a>立雪未为劳断臂方为的。<a id="a-TZ"></a>曰恁么即一华开五叶芬芳直至今。<a id="a-Ta"></a>师曰。<a id="a-Tb"></a>因圆三界外果满十方知。</p>
  <p id="aTc">京兆白云无休禅师。<a id="a-Td"></a>问路逢猛虎如何降伏。<a id="a-Te"></a>师曰。<a id="a-Tf"></a>归依佛归依法归依僧。<a id="a-Tg"></a>问如何是白云境。<a id="a-Th"></a>师曰。<a id="a-Ti"></a>月夜楼边海客愁。</p>
  <p id="aTj">前袁州盘龙山可文禅师法嗣。</p>
  <p id="aTk">江州卢山永安净悟禅师。<a id="a-Tl"></a>僧问。<a id="a-Tm"></a>如何是出家底事。<a id="a-Tn"></a>师曰。<a id="a-To"></a>万丈悬崖撒手去。<a id="a-Tp"></a>曰如何是不出家底事。<a id="a-Tq"></a>师曰。<a id="a-Tr"></a>迥殊雪岭安巢节。<a id="a-Ts"></a>有异许由挂一瓢。<a id="a-Tt"></a>问六门不通如何通信。<a id="a-Tu"></a>师曰。<a id="a-Tv"></a>阇梨外边与谁相识。<a id="a-Tw"></a>问脱笼头卸角驮来时如何。<a id="a-Tx"></a>师曰。<a id="a-Ty"></a>换骨洗肠投紫塞。<a id="a-Tz"></a>洪门切忌更衔芦。<a id="a-U0"></a>问从上诸圣将何示人。<a id="a-U1"></a>师曰。<a id="a-U2"></a>有异祖龙行化节。<a id="a-U3"></a>迥超栖凤越扬尘。<a id="a-U4"></a>问如何是解作客底人。<a id="a-U5"></a>师曰。<a id="a-U6"></a>宝御珍床犹尚弃。<a id="a-U7"></a>谁能历劫傍他门。<a id="a-U8"></a>问众手淘金谁是得者。<a id="a-U9"></a>师曰。<a id="a-UA"></a>黄帝不曾游赤水。<a id="a-UB"></a>珠承罔象也虚然。<a id="a-UC"></a>问雪覆芦华时如何。<a id="a-UD"></a>师曰。<a id="a-UE"></a>虽则冱凝呈瑞色。<a id="a-UF"></a>太阳辉后却迷人。</p>
  <p id="aUG">袁州木平山善道禅师。<a id="a-UH"></a>初谒乐普问。<a id="a-UI"></a>一沤未发已前如何辨其水脉。<a id="a-UJ"></a>乐普曰。<a id="a-UK"></a>移舟谙水势举棹别波澜。<a id="a-UL"></a>师不惬意乃参盘龙。<a id="a-UM"></a>语同前问。<a id="a-UN"></a>盘龙曰。<a id="a-UO"></a>移舟不辨水举棹即迷源。<a id="a-UP"></a>师从此悟入。<a id="a-UQ"></a>僧问。<a id="a-UR"></a>如何是西来意。<a id="a-US"></a>师曰。<a id="a-UT"></a>石羊头子向东看。<a id="a-UU"></a>问如何是正法眼。<a id="a-UV"></a>师曰。<a id="a-UW"></a>拄杖孔。<a id="a-UX"></a>问如何是不动尊。<a id="a-UY"></a>师曰。<a id="a-UZ"></a>浪浪宕宕问如何是木平一句。<a id="a-Ua"></a>师曰。<a id="a-Ub"></a>幅塞虚空。<a id="a-Uc"></a>曰幅塞虚空即不问。<a id="a-Ud"></a>如何是一句。<a id="a-Ue"></a>师乃打之。<a id="a-Uf"></a>师凡有新到僧。<a id="a-Ug"></a>未许参礼先令运土三担。<a id="a-Uh"></a>而示偈曰。</p>
  <p id="aUi">南山路仄东山低　　新到莫辞三转泥</p>
  <p id="aUj">嗟汝在途经日久　　明明不晓却成迷</p>
  <p id="aUk">师肉髻罗纹。<a id="a-Ul"></a>金陵李氏向其道誉。<a id="a-Um"></a>迎请供养待以师礼。<a id="a-Un"></a>尝问。<a id="a-Uo"></a>如何是木平。<a id="a-Up"></a>师曰。<a id="a-Uq"></a>不动斤斧。<a id="a-Ur"></a>曰如何不动斤斧。<a id="a-Us"></a>师曰。<a id="a-Ut"></a>木平。<a id="a-Uu"></a>时大法眼禅师。<a id="a-Uv"></a>有偈赠曰。</p>
  <p id="aUw">木平山里人　　貌古年复少</p>
  <p id="aUx">相看陌路同　　论心秋月皎</p>
  <p id="aUy">坏衲线非蚕　　助歌声有鸟</p>
  <p id="aUz">城阙今日来　　一沤曾已晓</p>
  <p id="aV0">师异迹颇多此不繁述。<a id="a-V1"></a>灭后门人建塔刊石影本国。<a id="a-V2"></a>谥真寂禅师。<a id="a-V3"></a>塔曰普慧。</p>
  <p id="aV4">陕府龙溪和尚。<a id="a-V5"></a>上堂谓众曰。<a id="a-V6"></a>直饶说似个无缝塔。<a id="a-V7"></a>也不免老僧下一个橛。<a id="a-V8"></a>作么生免得下橛。<a id="a-V9"></a>众无对。<a id="a-VA"></a>师自代曰。<a id="a-VB"></a>下去。<a id="a-VC"></a>僧问。<a id="a-VD"></a>如何是无缝塔。<a id="a-VE"></a>师曰。<a id="a-VF"></a>百宝庄严今已了。<a id="a-VG"></a>四门开豁已多时。</p>
  <p id="aVH">前抚州黄山月轮禅师法嗣。</p>
  <p id="aVI">郢州桐泉山和尚。<a id="a-VJ"></a>初参黄山。<a id="a-VK"></a>问天门一合十方无路。<a id="a-VL"></a>有人道得摆手出漳江。<a id="a-VM"></a>师对曰。<a id="a-VN"></a>蛰户不开龙无龙句。<a id="a-VO"></a>黄山曰。<a id="a-VP"></a>是尔恁么道。<a id="a-VQ"></a>师曰。<a id="a-VR"></a>是即直言是。<a id="a-VS"></a>不是直言不是。<a id="a-VT"></a>黄山曰。<a id="a-VU"></a>摆手出漳江。<a id="a-VV"></a>黄山复问。<a id="a-VW"></a>卞和到处荆山秀。<a id="a-VX"></a>玉印从他天子传时如何。<a id="a-VY"></a>师曰。<a id="a-VZ"></a>灵鹤不于林下憩。<a id="a-Va"></a>野老不重太平年。<a id="a-Vb"></a>黄山深肯之。<a id="a-Vc"></a>师住后僧问。<a id="a-Vd"></a>如何是相传底事。<a id="a-Ve"></a>师曰。<a id="a-Vf"></a>龙吐长生水鱼吞无尽沤。<a id="a-Vg"></a>问请师挑揥(他狄切)。<a id="a-Vh"></a>师曰。<a id="a-Vi"></a>攂鼓转船头棹挑波里月。</p>
  <p id="aVj">前洛京韶山寰普禅师法嗣。</p>
  <p id="aVk">潭州文殊和尚。<a id="a-Vl"></a>僧问。<a id="a-Vm"></a>如何是祝融峰前事。<a id="a-Vn"></a>师曰。<a id="a-Vo"></a>岩前瑞草生。<a id="a-Vp"></a>问仁王登位万姓沾恩。<a id="a-Vq"></a>和尚出世何如。<a id="a-Vr"></a>师曰。<a id="a-Vs"></a>万里长沙驾铁船。<a id="a-Vt"></a>问如何是本尔庄严。<a id="a-Vu"></a>师曰。<a id="a-Vv"></a>菊华原上景行人去路长。</p>
 </body>
</html>