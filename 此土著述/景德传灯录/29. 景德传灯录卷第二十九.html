<!doctype html>
<html id="z3IBX3e1ck" data-ver="1368">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第二十九</h1>
  <p id="a2">赞颂偈诗 志公和尚大乘赞十首 志公和尚十二时颂十二首 志公和尚十四科颂 归宗至真禅师颂一首 香严袭灯大师颂十九首 筠州洞山和尚颂一首 潭州龙牙和尚颂一十八首 玄沙宗一大师颂三首 招庆真觉大师颂二首 漳州罗汉和尚明道颂一首 南岳般舟道场劲和尚觉地颂一首 郢州临溪和尚入道浅深颂五首 大法眼禅师颂十四首 唐白居易八渐偈八首 同安察禅师玄谈十首 云顶山僧德敷诗一十首 僧润诗三首。</p>
  <p id="a3">梁宝志和尚大乘赞十首。</p>
  <p id="a4">大道常在目前。<a id="a-5"></a>虽在目前难睹。<a id="a-6"></a>若欲悟道真体。<a id="a-7"></a>莫除声色言语。<a id="a-8"></a>言语即是大道。<a id="a-9"></a>不假断除烦恼。<a id="a-A"></a>烦恼本来空寂。<a id="a-B"></a>妄情递相缠绕。<a id="a-C"></a>一切如影如响。<a id="a-D"></a>不知何恶何好。<a id="a-E"></a>有心取相为实。<a id="a-F"></a>定知见性不了。<a id="a-G"></a>若欲作业求佛。<a id="a-H"></a>业是生死大兆。<a id="a-I"></a>生死业常随身。<a id="a-J"></a>黑闇狱中未晓。<a id="a-K"></a>悟理本来无异。<a id="a-L"></a>觉后谁晚谁早。<a id="a-M"></a>法界量同太虚。<a id="a-N"></a>众生智心自小。<a id="a-O"></a>但能不起吾我。<a id="a-P"></a>涅槃法食常饱。</p>
  <p id="aQ">妄身临镜照影。<a id="a-R"></a>影与妄身不殊。<a id="a-S"></a>但欲去影留身。<a id="a-T"></a>不知身本同虚。<a id="a-U"></a>身本与影不异。<a id="a-V"></a>不得一有一无。<a id="a-W"></a>若欲存一舍一。<a id="a-X"></a>永与真理相疏。<a id="a-Y"></a>更若爱圣憎凡。<a id="a-Z"></a>生死海里沉浮。<a id="a-a"></a>烦恼因心有故。<a id="a-b"></a>无心烦恼何居。<a id="a-c"></a>不劳分别取相。<a id="a-d"></a>自然得道须臾。<a id="a-e"></a>梦时梦中造作。<a id="a-f"></a>觉时觉境都无。<a id="a-g"></a>翻思觉时与梦。<a id="a-h"></a>颠倒二见不殊。<a id="a-i"></a>改迷取觉求利。<a id="a-j"></a>何异贩卖商徒。<a id="a-k"></a>动静两亡常寂。<a id="a-l"></a>自然契合真如。<a id="a-m"></a>若言众生异佛。<a id="a-n"></a>迢迢与佛常疏。<a id="a-o"></a>佛与众生不二。<a id="a-p"></a>自然究竟无余。</p>
  <p id="aq">法性本来常寂。<a id="a-r"></a>荡荡无有边畔。<a id="a-s"></a>安心取舍之间。<a id="a-t"></a>被他二境回换。<a id="a-u"></a>敛容入定坐禅。<a id="a-v"></a>摄境安心觉观。<a id="a-w"></a>机关木人修道。<a id="a-x"></a>何时得达被岸。<a id="a-y"></a>诸法本空无著。<a id="a-z"></a>境似浮云会散。<a id="a-10"></a>忽悟本性元空。<a id="a-11"></a>恰似热病得汗。<a id="a-12"></a>无智人前莫说。<a id="a-13"></a>打尔色身星散。</p>
  <p id="a14">报尔众生直道。<a id="a-15"></a>非有即是非无。<a id="a-16"></a>非有非无不二。<a id="a-17"></a>何须对有论虚。<a id="a-18"></a>有无妄心立号。<a id="a-19"></a>一破一个不居。<a id="a-1A"></a>两名由尔情作。<a id="a-1B"></a>无情即本真如。<a id="a-1C"></a>若欲存情觅佛。<a id="a-1D"></a>将网山上罗鱼。<a id="a-1E"></a>徒费功夫无益。<a id="a-1F"></a>几许枉用工夫。<a id="a-1G"></a>不解即心即佛。<a id="a-1H"></a>真似骑驴觅驴。<a id="a-1I"></a>一切不憎不爱。<a id="a-1J"></a>这个烦恼须除。<a id="a-1K"></a>除之则须除身。<a id="a-1L"></a>除身无佛无因。<a id="a-1M"></a>无佛无因可得。<a id="a-1N"></a>自然无法无人。</p>
  <p id="a1O">大道不由行得。<a id="a-1P"></a>说行权为凡愚。<a id="a-1Q"></a>得理返观于行。<a id="a-1R"></a>始知枉用工夫。<a id="a-1S"></a>未悟圆通大理。<a id="a-1T"></a>要须言行相扶。<a id="a-1U"></a>不得执他知解。<a id="a-1V"></a>回光返本全无。<a id="a-1W"></a>有谁解会此说。<a id="a-1X"></a>教君向己推求。<a id="a-1Y"></a>自见昔时罪过。<a id="a-1Z"></a>除却五欲疮疣。<a id="a-1a"></a>解脱逍遥自在。<a id="a-1b"></a>随方贱卖风流。<a id="a-1c"></a>谁是发心买者。<a id="a-1d"></a>亦得似我无忧。</p>
  <p id="a1e">内见外见总恶。<a id="a-1f"></a>佛道魔道俱错。<a id="a-1g"></a>被此二大波旬。<a id="a-1h"></a>便即厌苦求乐。<a id="a-1i"></a>生死悟本体空。<a id="a-1j"></a>佛魔何处安着。<a id="a-1k"></a>只由妄情分别。<a id="a-1l"></a>前身后身孤薄。<a id="a-1m"></a>轮回六道不停。<a id="a-1n"></a>结业不能除却。<a id="a-1o"></a>所以流浪生死。<a id="a-1p"></a>皆由横生经略。<a id="a-1q"></a>身本虚无不实。<a id="a-1r"></a>返本是谁斟酌。<a id="a-1s"></a>有无我自能为。<a id="a-1t"></a>不劳妄心卜度。<a id="a-1u"></a>众生身同太虚。<a id="a-1v"></a>烦恼何处安着。<a id="a-1w"></a>但无一切希求。<a id="a-1x"></a>烦恼自然消落。</p>
  <p id="a1y">可笑众生蠢蠢。<a id="a-1z"></a>各执一般异见。<a id="a-20"></a>但欲傍[金*敖]求饼。<a id="a-21"></a>不解返本观面。<a id="a-22"></a>面是正邪之本。<a id="a-23"></a>由人造作百变。<a id="a-24"></a>所须任意纵横。<a id="a-25"></a>不假偏耽爱恋。<a id="a-26"></a>无著即是解脱。<a id="a-27"></a>有求又遭罗罥。<a id="a-28"></a>慈心一切平等。<a id="a-29"></a>真即菩提自现。<a id="a-2A"></a>若怀彼我二心。<a id="a-2B"></a>对面不见佛面。</p>
  <p id="a2C">世间几许痴人。<a id="a-2D"></a>将道复欲求道。<a id="a-2E"></a>广寻诸义纷纭。<a id="a-2F"></a>自救己身不了。<a id="a-2G"></a>专寻他文乱说。<a id="a-2H"></a>自称至理妙好。<a id="a-2I"></a>徒劳一生虚过。<a id="a-2J"></a>永劫沉沦生老。<a id="a-2K"></a>浊爱缠心不舍。<a id="a-2L"></a>清净智心自恼。<a id="a-2M"></a>真如法界丛林。<a id="a-2N"></a>返生荆棘荒草。<a id="a-2O"></a>但执黄叶为金。<a id="a-2P"></a>不悟弃金求宝。<a id="a-2Q"></a>所以失念狂走。<a id="a-2R"></a>强力装持相好。<a id="a-2S"></a>口内诵经诵论。<a id="a-2T"></a>心里寻常枯槁。<a id="a-2U"></a>一朝觉本心空。<a id="a-2V"></a>具足真如不少。<a id="a-2W"></a>声闻心心断惑。<a id="a-2X"></a>能断之心是贼。<a id="a-2Y"></a>贼贼递相除遣。<a id="a-2Z"></a>何时了本语默。<a id="a-2a"></a>口内诵经千卷。<a id="a-2b"></a>体上问经不识。<a id="a-2c"></a>不解佛法圆通。<a id="a-2d"></a>徒劳寻行数墨。<a id="a-2e"></a>头陀阿练苦行。<a id="a-2f"></a>希望后身功德。<a id="a-2g"></a>希望即是隔圣。<a id="a-2h"></a>大道何由可得。<a id="a-2i"></a>譬如梦里度河。<a id="a-2j"></a>船师度过河北。<a id="a-2k"></a>忽觉床上安眠。<a id="a-2l"></a>失却度船轨则。<a id="a-2m"></a>船师及彼度人。<a id="a-2n"></a>两个本不相识。<a id="a-2o"></a>众生迷倒羁绊。<a id="a-2p"></a>往来三界疲极。<a id="a-2q"></a>觉悟生死如梦。<a id="a-2r"></a>一切求心自息。</p>
  <p id="a2s">悟解即是菩提。<a id="a-2t"></a>了本无有阶梯。<a id="a-2u"></a>堪叹凡夫伛偻。<a id="a-2v"></a>八十不能跋蹄。<a id="a-2w"></a>徒劳一生虚过。<a id="a-2x"></a>不觉日月迁移。<a id="a-2y"></a>向上看他师口。<a id="a-2z"></a>恰似失奶孩儿。<a id="a-30"></a>道俗峥嵘集聚。<a id="a-31"></a>终日听他死语。<a id="a-32"></a>不观己身无常。<a id="a-33"></a>心行贪如狼虎。<a id="a-34"></a>堪嗟二乘狭劣。<a id="a-35"></a>要须摧伏六府。<a id="a-36"></a>不食酒肉五辛。<a id="a-37"></a>邪眼看他饮咀。<a id="a-38"></a>更有邪行猖狂。<a id="a-39"></a>修气不食盐醋。<a id="a-3A"></a>若悟上乘至真。<a id="a-3B"></a>不假分别男女。</p>
  <p id="a3C">宝志和尚十二时颂。</p>
  <p id="a3D">平旦寅。<a id="a-3E"></a>狂机内有道人身。<a id="a-3F"></a>穷苦已经无量劫。<a id="a-3G"></a>不信常擎如意珍。<a id="a-3H"></a>若捉物入迷津。<a id="a-3I"></a>但有纤豪即是尘。<a id="a-3J"></a>不住旧时无相貌。<a id="a-3K"></a>外求知识也非真。</p>
  <p id="a3L">日出卯。<a id="a-3M"></a>用处不须生善巧。<a id="a-3N"></a>纵使神光照有无。<a id="a-3O"></a>起意便遭魔事挠。<a id="a-3P"></a>若施功终不了。<a id="a-3Q"></a>日夜被他人我抝。<a id="a-3R"></a>不用安排只么从。<a id="a-3S"></a>何曾心地生烦恼。</p>
  <p id="a3T">食时辰。<a id="a-3U"></a>无明本是释迦身。<a id="a-3V"></a>坐卧不知元是道。<a id="a-3W"></a>只么忙忙受苦辛。<a id="a-3X"></a>认声色觅疏亲。<a id="a-3Y"></a>只是他家染污人。<a id="a-3Z"></a>若拟将心求佛道。<a id="a-3a"></a>问取虚空始出尘。</p>
  <p id="a3b">禺中巳。<a id="a-3c"></a>未了之人教不至。<a id="a-3d"></a>假饶通达祖师言。<a id="a-3e"></a>莫向心头安了义。<a id="a-3f"></a>只守玄没文字。<a id="a-3g"></a>认着依前还不是。<a id="a-3h"></a>暂时自肯不追寻。<a id="a-3i"></a>旷劫不遭魔境使。</p>
  <p id="a3j">日南午。<a id="a-3k"></a>四大身中无价宝。<a id="a-3l"></a>阳焰空华不肯抛。<a id="a-3m"></a>作意修行转辛苦。<a id="a-3n"></a>不曾迷莫求悟。<a id="a-3o"></a>任尔朝阳几回暮。<a id="a-3p"></a>有相身中无相身。<a id="a-3q"></a>无明路上无生路。</p>
  <p id="a3r">日昳未。<a id="a-3s"></a>心地何曾安了义。<a id="a-3t"></a>他家文字没亲疏。<a id="a-3u"></a>莫起工夫求的意。<a id="a-3v"></a>任纵横绝忌讳。<a id="a-3w"></a>长在人间不居世。<a id="a-3x"></a>运用不离声色中。<a id="a-3y"></a>历劫何曾暂抛弃。</p>
  <p id="a3z">晡时申。<a id="a-40"></a>学道先须不厌贫。<a id="a-41"></a>有相本来权积聚。<a id="a-42"></a>无形何用要安真。<a id="a-43"></a>作净洁却劳神。<a id="a-44"></a>莫认愚痴作近邻。<a id="a-45"></a>言下不求无处所。<a id="a-46"></a>暂时唤作出家人。</p>
  <p id="a47">日入酉。<a id="a-48"></a>虚幻声音终不久。<a id="a-49"></a>禅悦珍羞尚不餮。<a id="a-4A"></a>谁能更饮无明酒。<a id="a-4B"></a>没可抛无物守。<a id="a-4C"></a>荡荡逍遥不曾有。<a id="a-4D"></a>纵尔多闻达古今。<a id="a-4E"></a>也是痴狂外边走。</p>
  <p id="a4F">黄昏戌。<a id="a-4G"></a>狂子兴功投暗室。<a id="a-4H"></a>假使心通无量时。<a id="a-4I"></a>历劫何曾异今日。<a id="a-4J"></a>拟商量却啾唧。<a id="a-4K"></a>转使心头黑如漆。<a id="a-4L"></a>昼夜舒光照有无。<a id="a-4M"></a>痴人唤作波罗蜜。</p>
  <p id="a4N">人定亥。<a id="a-4O"></a>勇猛精进成懈怠。<a id="a-4P"></a>不起纤豪修学心。<a id="a-4Q"></a>无相光中常自在。<a id="a-4R"></a>超释迦越祖代。<a id="a-4S"></a>心有微尘还窒阂。<a id="a-4T"></a>廓然无事顿清闲。<a id="a-4U"></a>他家自有通人爱。</p>
  <p id="a4V">夜半子。<a id="a-4W"></a>心住无生即生死。<a id="a-4X"></a>生死何曾属有无。<a id="a-4Y"></a>用时便用没文字。<a id="a-4Z"></a>祖师言外边事。<a id="a-4a"></a>识取起时还不是。<a id="a-4b"></a>作意搜求实没踪。<a id="a-4c"></a>生死魔来任相试。</p>
  <p id="a4d">鸡鸣丑。<a id="a-4e"></a>一颗圆珠明已久。<a id="a-4f"></a>内外接寻觅总无。<a id="a-4g"></a>境上施为浑大有。<a id="a-4h"></a>不见头又无手。<a id="a-4i"></a>世界坏时渠不朽。<a id="a-4j"></a>未了之人听一言。<a id="a-4k"></a>只遮如今谁动口。</p>
  <p id="a4l">志公和尚十四科颂。</p>
  <p id="a4m">菩提烦恼不二。</p>
  <p id="a4n">众生不解修道。<a id="a-4o"></a>便欲断除烦恼。<a id="a-4p"></a>烦恼本来空寂。<a id="a-4q"></a>将道更欲觅道。<a id="a-4r"></a>一念之心即是。<a id="a-4s"></a>何须别处寻讨。<a id="a-4t"></a>大道晓在目前。<a id="a-4u"></a>迷倒愚人不了。<a id="a-4v"></a>佛性天真自然。<a id="a-4w"></a>亦无因缘修造。<a id="a-4x"></a>不识三毒虚假。<a id="a-4y"></a>妄执浮沉生老。<a id="a-4z"></a>昔时迷日(一作未)为晚。<a id="a-50"></a>今日始觉非早。</p>
  <p id="a51">持犯不二。</p>
  <p id="a52">丈夫运用无碍。<a id="a-53"></a>不为戒律所制。<a id="a-54"></a>持犯本自无生。<a id="a-55"></a>愚人被他禁系。<a id="a-56"></a>智者造作皆空。<a id="a-57"></a>声闻触途为滞。<a id="a-58"></a>大士肉眼圆通。<a id="a-59"></a>二乘天眼有翳。<a id="a-5A"></a>空中妄执有无。<a id="a-5B"></a>不达色心无碍。<a id="a-5C"></a>菩萨与俗同居。<a id="a-5D"></a>清净曾无染世。<a id="a-5E"></a>愚人贪着涅槃。<a id="a-5F"></a>智者生死实际。<a id="a-5G"></a>法性空无言说。<a id="a-5H"></a>缘起略无人子(一本作为兹偈)。<a id="a-5I"></a>百岁无智小儿。<a id="a-5J"></a>小儿有智百岁。</p>
  <p id="a5K">佛与众生不二。</p>
  <p id="a5L">众生与佛无殊。<a id="a-5M"></a>大智不异于愚。<a id="a-5N"></a>何须向外求宝。<a id="a-5O"></a>身田自有明珠。<a id="a-5P"></a>正道邪道不二。<a id="a-5Q"></a>了知凡圣同途。<a id="a-5R"></a>迷悟本无差别。<a id="a-5S"></a>涅槃生死一如。<a id="a-5T"></a>究竟攀缘空寂。<a id="a-5U"></a>惟求意想清虚。<a id="a-5V"></a>无有一法可得。<a id="a-5W"></a>翛然自入无余。</p>
  <p id="a5X">事理不二。</p>
  <p id="a5Y">心王自在翛然。<a id="a-5Z"></a>法性本无十缠。<a id="a-5a"></a>一切无非佛事。<a id="a-5b"></a>何须摄念坐禅。<a id="a-5c"></a>妄想本来空寂。<a id="a-5d"></a>不用断除攀缘。<a id="a-5e"></a>智者无心可得。<a id="a-5f"></a>自然无争无喧。<a id="a-5g"></a>不识无为大道。<a id="a-5h"></a>何时得证幽玄。<a id="a-5i"></a>佛与众生一种。<a id="a-5j"></a>众生即是世尊。<a id="a-5k"></a>凡夫妄生分别。<a id="a-5l"></a>无中执有迷奔。<a id="a-5m"></a>了达贪嗔空寂。<a id="a-5n"></a>何处不是真门。</p>
  <p id="a5o">静乱不二。</p>
  <p id="a5p">声闻厌諠求静。<a id="a-5q"></a>犹如弃面求饼。<a id="a-5r"></a>饼即从来是面。<a id="a-5s"></a>造作随人百变。<a id="a-5t"></a>烦恼即是菩提。<a id="a-5u"></a>无心即是无境。<a id="a-5v"></a>生死不异涅槃。<a id="a-5w"></a>贪嗔如焰如影。<a id="a-5x"></a>智者无心求佛。<a id="a-5y"></a>愚人执邪执正。<a id="a-5z"></a>徒劳空过一生。<a id="a-60"></a>不见如来妙顶。<a id="a-61"></a>了达淫欲性空。<a id="a-62"></a>镬汤炉炭自冷。</p>
  <p id="a63">善恶不二。</p>
  <p id="a64">我自身心快乐。<a id="a-65"></a>翛然无善无恶。<a id="a-66"></a>法身自在无方触目无非正觉。<a id="a-67"></a>六尘本来空寂。<a id="a-68"></a>凡夫妄生执着。<a id="a-69"></a>涅槃生死平等。<a id="a-6A"></a>四海阿谁厚薄。<a id="a-6B"></a>无为大道自然。<a id="a-6C"></a>不用将心画度。<a id="a-6D"></a>菩萨散诞灵通。<a id="a-6E"></a>所作常含妙觉。<a id="a-6F"></a>声闻执法坐禅。<a id="a-6G"></a>如蚕吐丝自缚。<a id="a-6H"></a>法性本来圆明。<a id="a-6I"></a>病愈何须执药。<a id="a-6J"></a>了知诸法平等。<a id="a-6K"></a>翛然清虚快乐。</p>
  <p id="a6L">色空不二。</p>
  <p id="a6M">法性本无青黄。<a id="a-6N"></a>众生谩造文章。<a id="a-6O"></a>吾我说他止观。<a id="a-6P"></a>自意扰扰颠狂。<a id="a-6Q"></a>不识圆通妙理。<a id="a-6R"></a>何时得会真常。<a id="a-6S"></a>自疾不能治疗。<a id="a-6T"></a>却教他人药方。<a id="a-6U"></a>外看将为是善。<a id="a-6V"></a>心内犹若豺狼。<a id="a-6W"></a>愚人畏其地狱。<a id="a-6X"></a>智者不异天堂。<a id="a-6Y"></a>对境心常不起。<a id="a-6Z"></a>举足皆是道场。<a id="a-6a"></a>佛与众生不二。<a id="a-6b"></a>众生自作分张。<a id="a-6c"></a>若欲除却三毒。<a id="a-6d"></a>迢迢不离灾殃。<a id="a-6e"></a>智者知心是佛。<a id="a-6f"></a>愚人乐往西方。</p>
  <p id="a6g">生死不二。</p>
  <p id="a6h">世间诸法如幻。<a id="a-6i"></a>生死犹若雷电。<a id="a-6j"></a>法身自在圆通。<a id="a-6k"></a>出入山河无间。<a id="a-6l"></a>颠倒妄想本空。<a id="a-6m"></a>般若无迷无乱。<a id="a-6n"></a>三毒本自解脱。<a id="a-6o"></a>何须摄念禅观。<a id="a-6p"></a>只为愚人不了。<a id="a-6q"></a>从他戒律决断。<a id="a-6r"></a>不识寂灭真如。<a id="a-6s"></a>何时得登彼岸。<a id="a-6t"></a>智者无恶可断。<a id="a-6u"></a>运用随心合散。<a id="a-6v"></a>法性本来空寂。<a id="a-6w"></a>不为生死所绊。<a id="a-6x"></a>若欲断除烦恼。<a id="a-6y"></a>此是无明痴汉。<a id="a-6z"></a>烦恼即是菩提。<a id="a-70"></a>何用别求禅观。<a id="a-71"></a>实际无佛无魔。<a id="a-72"></a>心体无形无段。</p>
  <p id="a73">断除不二。</p>
  <p id="a74">丈夫运用堂堂。<a id="a-75"></a>逍遥自在无妨。<a id="a-76"></a>一切不能为害。<a id="a-77"></a>坚固犹若金刚。<a id="a-78"></a>不着二边中道。<a id="a-79"></a>翛然非断非常。<a id="a-7A"></a>五欲贪嗔是佛。<a id="a-7B"></a>地狱不异天堂。<a id="a-7C"></a>愚人妄生分别。<a id="a-7D"></a>流浪生死猖狂。<a id="a-7E"></a>智者达色无碍。<a id="a-7F"></a>声闻无不恛惶。<a id="a-7G"></a>法性本无瑕翳。<a id="a-7H"></a>众生妄执青黄。<a id="a-7I"></a>如来引接迷愚。<a id="a-7J"></a>或说地狱天堂。<a id="a-7K"></a>弥勒身中自有。<a id="a-7L"></a>何须别处思量。<a id="a-7M"></a>弃却真如佛像。<a id="a-7N"></a>此人即是颠狂。<a id="a-7O"></a>声闻心中不了。<a id="a-7P"></a>唯只趁逐言章。<a id="a-7Q"></a>言章本非真道。<a id="a-7R"></a>转加斗争刚强。<a id="a-7S"></a>心里蚖蛇蝮蝎。<a id="a-7T"></a>螫着便即遭伤。<a id="a-7U"></a>不解文中取义。<a id="a-7V"></a>何时得会真常。<a id="a-7W"></a>死入无间地狱。<a id="a-7X"></a>神识枉受灾殃。</p>
  <p id="a7Y">真俗不二。</p>
  <p id="a7Z">法师说法极好。<a id="a-7a"></a>心中不离烦恼。<a id="a-7b"></a>口谈文字化他。<a id="a-7c"></a>转更增他生老。<a id="a-7d"></a>真妄本来不二。<a id="a-7e"></a>凡夫弃妄觅道。<a id="a-7f"></a>四众云集听讲。<a id="a-7g"></a>高座论义浩浩。<a id="a-7h"></a>南座北座相争。<a id="a-7i"></a>四众为言为好。<a id="a-7j"></a>虽然口谈甘露。<a id="a-7k"></a>心里寻常枯燥。<a id="a-7l"></a>自己元无一钱。<a id="a-7m"></a>日夜数他珍宝。<a id="a-7n"></a>恰似无智愚人。<a id="a-7o"></a>弃却真金担草。<a id="a-7p"></a>心中三毒不舍。<a id="a-7q"></a>未审何时得道。</p>
  <p id="a7r">解缚不二。</p>
  <p id="a7s">律师持律自缚。<a id="a-7t"></a>自缚亦能缚他。<a id="a-7u"></a>外作威仪恬静。<a id="a-7v"></a>心内恰似洪波。<a id="a-7w"></a>不驾生死船筏。<a id="a-7x"></a>如何度得爱河。<a id="a-7y"></a>不解真宗正理。<a id="a-7z"></a>邪见言辞繁多。<a id="a-80"></a>有二比丘犯律。<a id="a-81"></a>便却往问优波。<a id="a-82"></a>优波依律说罪。<a id="a-83"></a>转增比丘网罗。<a id="a-84"></a>方丈室中居士。<a id="a-85"></a>维摩便即来诃。<a id="a-86"></a>优波默然无对。<a id="a-87"></a>净名说法无过。<a id="a-88"></a>而彼戒性如空。<a id="a-89"></a>不在内外娑婆。<a id="a-8A"></a>劝除生灭不肯。<a id="a-8B"></a>忽悟还同释迦。</p>
  <p id="a8C">境照不二。</p>
  <p id="a8D">禅师体离无明。<a id="a-8E"></a>烦恼从何处生。<a id="a-8F"></a>地狱天堂一相。<a id="a-8G"></a>涅槃生死空名。<a id="a-8H"></a>亦无贪嗔可断。<a id="a-8I"></a>亦无佛道可成。<a id="a-8J"></a>众生与佛平等。<a id="a-8K"></a>自然圣智惺惺。<a id="a-8L"></a>不为六尘所梁。<a id="a-8M"></a>句句独契无生。<a id="a-8N"></a>正觉一念玄解。<a id="a-8O"></a>三世坦然皆平。<a id="a-8P"></a>非法非律自制。<a id="a-8Q"></a>翛然真入圆成。<a id="a-8R"></a>绝此四句百非。<a id="a-8S"></a>如空无作无依。</p>
  <p id="a8T">运用无碍。</p>
  <p id="a8U">我今滔滔自在。<a id="a-8V"></a>不羡公王卿宰。<a id="a-8W"></a>四时犹若金刚。<a id="a-8X"></a>苦乐心常不改。<a id="a-8Y"></a>法宝喻于须弥。<a id="a-8Z"></a>智慧广于江海。<a id="a-8a"></a>不为八风所牵。<a id="a-8b"></a>亦无精进懈怠。<a id="a-8c"></a>任性浮沉若颠。<a id="a-8d"></a>散诞纵横自在。<a id="a-8e"></a>遮莫刀剑临头。<a id="a-8f"></a>我自安然不采。</p>
  <p id="a8g">迷悟不二。</p>
  <p id="a8h">迷时以空为色。<a id="a-8i"></a>悟即以色为空。<a id="a-8j"></a>迷悟本无差别。<a id="a-8k"></a>色空究竟还同。<a id="a-8l"></a>愚人唤南作北。<a id="a-8m"></a>智者达无西东。<a id="a-8n"></a>欲觅如来妙理。<a id="a-8o"></a>常在一念之中。<a id="a-8p"></a>阳焰本非其水。<a id="a-8q"></a>渴鹿狂趁匆匆。<a id="a-8r"></a>自身虚假不实。<a id="a-8s"></a>将空更欲觅空。<a id="a-8t"></a>世人迷倒至甚。<a id="a-8u"></a>如犬吠雷叿叿。</p>
  <p id="a8v">归宗至真禅师智常颂一首。</p>
  <p id="a8w">归宗事理绝。<a id="a-8x"></a>日轮正当午。<a id="a-8y"></a>自在如师子。<a id="a-8z"></a>不与物依怙。<a id="a-90"></a>独步四山顶。<a id="a-91"></a>优游三大路。<a id="a-92"></a>欠呿飞禽坠。<a id="a-93"></a>嚬呻众邪怖。<a id="a-94"></a>机竖箭易及。<a id="a-95"></a>影没手难覆。<a id="a-96"></a>施张若工伎。<a id="a-97"></a>裁剪如尺度。<a id="a-98"></a>巧镂万般名。<a id="a-99"></a>归宗还似土。<a id="a-9A"></a>语默音声绝。<a id="a-9B"></a>旨妙情难措。<a id="a-9C"></a>弃个眼还聋。<a id="a-9D"></a>取个耳还瞽。<a id="a-9E"></a>一镞破三关。<a id="a-9F"></a>分明箭后路。<a id="a-9G"></a>可怜大丈夫。<a id="a-9H"></a>先天为心祖(体字函涅槃经二十七卷真师子王晨朝出穴嚬呻欠呿)</p>
  <p id="a9I">香严袭灯大师智闲颂一十九首。</p>
  <p id="a9J">授指。</p>
  <p id="a9K">古人骨多灵异。<a id="a-9L"></a>贤子孙密安置。<a id="a-9M"></a>此一门成孝义。<a id="a-9N"></a>人未达莫差池。<a id="a-9O"></a>须志固遣狐疑。<a id="a-9P"></a>得安静不倾危。<a id="a-9Q"></a>向即远求即离。<a id="a-9R"></a>取即急失即迟。<a id="a-9S"></a>无计校忘觉知。<a id="a-9T"></a>浊流识今古伪。<a id="a-9U"></a>一刹那通变异。<a id="a-9V"></a>嵯峨山石火气。<a id="a-9W"></a>内里发焚巅[山/累]。<a id="a-9X"></a>无遮栏烧海底。<a id="a-9Y"></a>法网疏灵焰细。<a id="a-9Z"></a>六月卧去衣被。<a id="a-9a"></a>盖不得无假伪。<a id="a-9b"></a>达道人唱祖意。<a id="a-9c"></a>我师宗古来讳。<a id="a-9d"></a>唯此人善安置。<a id="a-9e"></a>足法财具惭愧。<a id="a-9f"></a>不虚施用处谛。<a id="a-9g"></a>有人问少呵气。<a id="a-9h"></a>更审来说米贵。</p>
  <p id="a9i">最后语。</p>
  <p id="a9j">有一语全规矩。<a id="a-9k"></a>休思惟不自许。<a id="a-9l"></a>路逢达道人。<a id="a-9m"></a>扬眉省来处。<a id="a-9n"></a>蹋不着多疑虑。<a id="a-9o"></a>却思看带伴侣。<a id="a-9p"></a>一生参学事无成。<a id="a-9q"></a>殷勤抱得旃檀树。</p>
  <p id="a9r">畅玄与崔大夫。</p>
  <p id="a9s">达人多隐显。<a id="a-9t"></a>不定露形仪。<a id="a-9u"></a>语下不遗迹。<a id="a-9v"></a>密密潜护持。<a id="a-9w"></a>动容扬古路。<a id="a-9x"></a>明妙乃方知。<a id="a-9y"></a>应物但施设。<a id="a-9z"></a>莫道不思议。</p>
  <p id="aA0">达道场与城阴行者。</p>
  <p id="aA1">理奥绝思量。<a id="a-A2"></a>根寻径路长。<a id="a-A3"></a>因兹知隔阔。<a id="a-A4"></a>无那被封疆。<a id="a-A5"></a>人生须特达。<a id="a-A6"></a>起坐觉馨香。<a id="a-A7"></a>清净如来子。<a id="a-A8"></a>安然坐道场。</p>
  <p id="aA9">与薛判官。</p>
  <p id="aAA">一滴滴水一焰焰火。<a id="a-AB"></a>饮水人醉向火人老。<a id="a-AC"></a>不饮不向无复安卧。<a id="a-AD"></a>抝折弓箭蹋倒射垛。<a id="a-AE"></a>若人要知先去钩锥。<a id="a-AF"></a>人须问我我是阿谁。<a id="a-AG"></a>快道快道。</p>
  <p id="aAH">与临濡县行者。</p>
  <p id="aAI">丈夫咄哉久被尘埋。<a id="a-AJ"></a>我因今日得入山来。<a id="a-AK"></a>扬眉示我因兹眼开。<a id="a-AL"></a>老僧手风书处龙钟。<a id="a-AM"></a>语下有意的出樊笼。</p>
  <p id="aAN">显旨。</p>
  <p id="aAO">思远神仪奥。<a id="a-AP"></a>精虚履践通。<a id="a-AQ"></a>见闻离影像。<a id="a-AR"></a>密际语前踪。<a id="a-AS"></a>得意尘中妙。<a id="a-AT"></a>投机露道容。<a id="a-AU"></a>藏明照警觉。<a id="a-AV"></a>肯可达真宗。</p>
  <p id="aAW">三句后意。</p>
  <p id="aAX">书出语多虚。<a id="a-AY"></a>虚中带有无。<a id="a-AZ"></a>却向书前会。<a id="a-Aa"></a>放却意中珠。</p>
  <p id="aAb">答郑郎中问二首。</p>
  <p id="aAc">语中埋迹声前露容。<a id="a-Ad"></a>即时妙会古人同风。<a id="a-Ae"></a>响应机宜无自他宗。<a id="a-Af"></a>诃起騃蟒奋迅成龙。</p>
  <p id="aAg">语里埋筋骨。<a id="a-Ah"></a>音声染道容。<a id="a-Ai"></a>即时才妙会。<a id="a-Aj"></a>拍手趁乖龙。</p>
  <p id="aAk">谭道。</p>
  <p id="aAl">的的无兼带。<a id="a-Am"></a>独运何依赖。<a id="a-An"></a>路逢达道人。<a id="a-Ao"></a>莫将语默对。</p>
  <p id="aAp">与学人玄机。</p>
  <p id="aAq">妙旨迅速言说来迟。<a id="a-Ar"></a>才随语会迷却神机。<a id="a-As"></a>扬眉当问对面熙怡。<a id="a-At"></a>是何境界同道方知。</p>
  <p id="aAu">明道。</p>
  <p id="aAv">思思似有踪。<a id="a-Aw"></a>明明不知处。<a id="a-Ax"></a>借问示宗宾。<a id="a-Ay"></a>徐徐暗回顾。</p>
  <p id="aAz">玄旨。</p>
  <p id="aB0">去去无标的。<a id="a-B1"></a>来来只么来。<a id="a-B2"></a>有人相借问。<a id="a-B3"></a>不语笑咍咍。</p>
  <p id="aB4">与邓州行者。</p>
  <p id="aB5">林下觉身愚。<a id="a-B6"></a>缘不带心珠。<a id="a-B7"></a>开口无言说。<a id="a-B8"></a>笔头无可书。<a id="a-B9"></a>人问香严旨。<a id="a-BA"></a>莫道在山居。</p>
  <p id="aBB">三跳后。</p>
  <p id="aBC">三门前合掌。<a id="a-BD"></a>两廊下行道。<a id="a-BE"></a>中庭上作舞。<a id="a-BF"></a>后门外摇头。</p>
  <p id="aBG">上根。</p>
  <p id="aBH">咄哉莫错顿尔无觉。<a id="a-BI"></a>空处发言龙惊一着。<a id="a-BJ"></a>小语呼召妙绝名貌。<a id="a-BK"></a>巍巍道流无可披剥。</p>
  <p id="aBL">破法身见。</p>
  <p id="aBM">向上无父娘。<a id="a-BN"></a>向下无男女。<a id="a-BO"></a>独自一个身。<a id="a-BP"></a>切须了却去。<a id="a-BQ"></a>闻我有此言。<a id="a-BR"></a>人人竞来取。<a id="a-BS"></a>对他一句子。<a id="a-BT"></a>不话无言语。</p>
  <p id="aBU">独脚。</p>
  <p id="aBV">子[吭-几+(坐-工+十)]母啄子觉无[穀-禾+卵]。<a id="a-BW"></a>母子俱亡应缘不错。<a id="a-BX"></a>同道唱和妙云独脚。</p>
  <p id="aBY">洞山和尚良价颂一首。</p>
  <p id="aBZ">无心合道。</p>
  <p id="aBa">道无心合人。<a id="a-Bb"></a>人无心合道。<a id="a-Bc"></a>欲识个中意。<a id="a-Bd"></a>一老一不老。</p>
  <p id="aBe">龙牙和尚居遁颂一十八首。</p>
  <p id="aBf">龙牙山里龙。<a id="a-Bg"></a>形非世间色。<a id="a-Bh"></a>世上画龙人。<a id="a-Bi"></a>巧巧描不得。<a id="a-Bj"></a>唯有识龙人。<a id="a-Bk"></a>一见便心息。</p>
  <p id="aBl">唯念门前树。<a id="a-Bm"></a>能容鸟泊飞。<a id="a-Bn"></a>来者无心唤。<a id="a-Bo"></a>腾身不慕归。<a id="a-Bp"></a>若人心似树。<a id="a-Bq"></a>与道不相违。</p>
  <p id="aBr">一得无心便道情。<a id="a-Bs"></a>六门休歇不劳形。<a id="a-Bt"></a>有缘不是余朋友。<a id="a-Bu"></a>无用双眉却弟兄。</p>
  <p id="aBv">悟了还同未悟人。<a id="a-Bw"></a>无心胜负自安神。<a id="a-Bx"></a>从前古德称贫道。<a id="a-By"></a>向此门中有几人。</p>
  <p id="aBz">学道先须有悟由。<a id="a-C0"></a>还如曾斗快龙舟。<a id="a-C1"></a>虽然旧阁于空地。<a id="a-C2"></a>一度赢来方始休。</p>
  <p id="aC3">心空不及道空安。<a id="a-C4"></a>道与心空状一般。<a id="a-C5"></a>参玄不是道空士。<a id="a-C6"></a>一乍相逢不易看。</p>
  <p id="aC7">自小从师学祖宗。<a id="a-C8"></a>闲华犹似缠人蜂。<a id="a-C9"></a>僧真不假居云外。<a id="a-CA"></a>得后知无色自空。</p>
  <p id="aCB">学道无端学画龙。<a id="a-CC"></a>元来未得笔头踪。<a id="a-CD"></a>一朝体得真龙后。<a id="a-CE"></a>方觉从前枉用功。</p>
  <p id="aCF">成佛人希念佛多。<a id="a-CG"></a>念来岁久却成魔。<a id="a-CH"></a>君今欲得自成佛。<a id="a-CI"></a>无念之人不较多。</p>
  <p id="aCJ">在梦那知梦是虚。<a id="a-CK"></a>觉来方觉梦中无。<a id="a-CL"></a>迷时恰是梦中事。<a id="a-CM"></a>悟后还同睡起夫。</p>
  <p id="aCN">学道蒙师诣却闲。<a id="a-CO"></a>无中有路隐人间。<a id="a-CP"></a>饶君讲得千经论。<a id="a-CQ"></a>一句临机下口难。</p>
  <p id="aCR">菩萨声闻未尽空。<a id="a-CS"></a>人天来往访真宗。<a id="a-CT"></a>争如佛是无疑士。<a id="a-CU"></a>端坐无心只么通。</p>
  <p id="aCV">此生不息息何时。<a id="a-CW"></a>息在今生共要知。<a id="a-CX"></a>心息只缘无妄想。<a id="a-CY"></a>妄除心息是休时。</p>
  <p id="aCZ">迷人未了劝盲聋。<a id="a-Ca"></a>土上加泥更一重。<a id="a-Cb"></a>悟人有意同迷意。<a id="a-Cc"></a>只在迷中迷不逢。</p>
  <p id="aCd">夫人学道莫贪求。<a id="a-Ce"></a>万事无心道合头。<a id="a-Cf"></a>无心始体无心道。<a id="a-Cg"></a>体得无心道亦休。</p>
  <p id="aCh">眉间毫相焰光身。<a id="a-Ci"></a>事见争如理见亲。<a id="a-Cj"></a>事有只因于理有。<a id="a-Ck"></a>理权方便化天人。<a id="a-Cl"></a>一朝大悟俱消却。<a id="a-Cm"></a>方得名为无事人。</p>
  <p id="aCn">人情浓厚道情微。<a id="a-Co"></a>道用人情世岂知。<a id="a-Cp"></a>空有人情无道用。<a id="a-Cq"></a>人情能得几多时。</p>
  <p id="aCr">寻牛须访迹。<a id="a-Cs"></a>学道访无心。<a id="a-Ct"></a>迹在牛还在。<a id="a-Cu"></a>无心道易寻。</p>
  <p id="aCv">玄沙师备宗一大师颂三首。</p>
  <p id="aCw">玄沙游径别。<a id="a-Cx"></a>时人切须知。<a id="a-Cy"></a>三冬阳气盛。<a id="a-Cz"></a>六月降霜时。<a id="a-D0"></a>有语非关舌。<a id="a-D1"></a>无言切要辞。<a id="a-D2"></a>会我最后句出世少人知。</p>
  <p id="aD3">奇哉一灵叟。<a id="a-D4"></a>那顿许吺吺(音兜)。<a id="a-D5"></a>风起引箜篌。<a id="a-D6"></a>迷子争头凑。<a id="a-D7"></a>设使总不是。<a id="a-D8"></a>虾蟆大张口。<a id="a-D9"></a>开口不开口。<a id="a-DA"></a>终是犯灵叟。<a id="a-DB"></a>欲识个中意。<a id="a-DC"></a>南星真北斗。</p>
  <p id="aDD">万里神光顶后相。<a id="a-DE"></a>没顶之时何处望。<a id="a-DF"></a>事已成意亦休。<a id="a-DG"></a>此个从来触处周。<a id="a-DH"></a>智者聊闻猛提取。<a id="a-DI"></a>莫待须臾失却头。</p>
  <p id="aDJ">招庆省僜真觉大师颂二首。</p>
  <p id="aDK">示执坐禅者。</p>
  <p id="aDL">大道分明绝点尘。<a id="a-DM"></a>何须长坐始相亲。<a id="a-DN"></a>遇缘傥解无非是。<a id="a-DO"></a>处愦那能有故新。<a id="a-DP"></a>散诞肯齐支遁侣。<a id="a-DQ"></a>逍遥曷与慧休邻。<a id="a-DR"></a>或游泉石或阛阓。<a id="a-DS"></a>可谓烟霞物外人。</p>
  <p id="aDT">示坐禅方便。</p>
  <p id="aDU">四威仪内坐为先。<a id="a-DV"></a>澄滤身心渐坦然。<a id="a-DW"></a>瞥尔有缘随浊界。<a id="a-DX"></a>当须莫续是天年。<a id="a-DY"></a>修持只话从功路。<a id="a-DZ"></a>至理宁论在那边。<a id="a-Da"></a>一切时中常管带。<a id="a-Db"></a>因缘相凑豁通玄。</p>
  <p id="aDc">漳州罗汉桂琛和尚明道颂一首。</p>
  <p id="aDd">至道渊旷勿以言宣。<a id="a-De"></a>言宣非指孰云有是。<a id="a-Df"></a>触处皆渠岂喻真虚。<a id="a-Dg"></a>真虚设辨如镜中现。<a id="a-Dh"></a>有无虽彰在处无伤。<a id="a-Di"></a>无伤无在何拘何阂。<a id="a-Dj"></a>不假功成将何法尔。<a id="a-Dk"></a>法尔不尔俱为唇齿。<a id="a-Dl"></a>若以斯陈埋没宗旨。<a id="a-Dm"></a>宗非意陈无以见闻。<a id="a-Dn"></a>见闻不脱如水中月。<a id="a-Do"></a>于此不明翻为剩法。<a id="a-Dp"></a>一法有形翳汝眼睛。<a id="a-Dq"></a>眼睛不明世界峥嵘。<a id="a-Dr"></a>我宗奇特当阳显赫。<a id="a-Ds"></a>佛及众生皆承恩力。<a id="a-Dt"></a>不在低头思量难得。<a id="a-Du"></a>拶破面门覆盖乾坤。<a id="a-Dv"></a>快须荐取脱却根尘。<a id="a-Dw"></a>其如不晓谩说而今。</p>
  <p id="aDx">南岳惟劲禅师觉地颂一首(七言)</p>
  <p id="aDy">略明觉地名同异。<a id="a-Dz"></a>起复初终互换生。<a id="a-E0"></a>性海首建增名号。<a id="a-E1"></a>妙觉还依性觉明。<a id="a-E2"></a>体觉俱含于明妙。<a id="a-E3"></a>明觉妙觉并双行。<a id="a-E4"></a>妙觉觉妙元明体。<a id="a-E5"></a>全成无漏一真精。<a id="a-E6"></a>明觉觉明明所了。<a id="a-E7"></a>或因了相失元明。<a id="a-E8"></a>明妙二觉宗体觉。<a id="a-E9"></a>体觉性觉二同明。<a id="a-EA"></a>湛觉圆圆无增减。<a id="a-EB"></a>此中无佛与众生。<a id="a-EC"></a>不觉始终非了了。<a id="a-ED"></a>不闻迷悟岂惺惺。<a id="a-EE"></a>是称心地如来藏。<a id="a-EF"></a>亦无觉照及无生。<a id="a-EG"></a>非生非灭真如海。<a id="a-EH"></a>湛然常住名无名。<a id="a-EI"></a>太虚未觉生霞点。<a id="a-EJ"></a>岂闻微尘有漏声。<a id="a-EK"></a>空沤匪离于觉诲。<a id="a-EL"></a>动寂元是一真明。<a id="a-EM"></a>觉明体尔含灵焰。<a id="a-EN"></a>觉明逐焰致亏盈。<a id="a-EO"></a>差之不返名无觉。<a id="a-EP"></a>会之复本始觉生。<a id="a-EQ"></a>本觉由因始觉生。<a id="a-ER"></a>正觉还依合觉明。<a id="a-ES"></a>由他二种成差互。<a id="a-ET"></a>遂令浑作赖耶名。<a id="a-EU"></a>具含染净双岐路。<a id="a-EV"></a>觉明含处异途萌。<a id="a-EW"></a>性起无生不动智。<a id="a-EX"></a>不离觉体本圆成。<a id="a-EY"></a>性起转觉翻生所。<a id="a-EZ"></a>遂令有漏堕迷盲。<a id="a-Ea"></a>无明因爱相滋润。<a id="a-Eb"></a>名色根本渐次生。<a id="a-Ec"></a>七识转处蒙圆镜。<a id="a-Ed"></a>五六生时蔽觉明。<a id="a-Ee"></a>触受有取相依起。<a id="a-Ef"></a>生老病死继续行。<a id="a-Eg"></a>业识茫茫没苦海。<a id="a-Eh"></a>徇流浩浩逐飘零。<a id="a-Ei"></a>大圣慈悲兴救济。<a id="a-Ej"></a>一声用处出三声。<a id="a-Ek"></a>智身由从法身起。<a id="a-El"></a>行身还约智身生。<a id="a-Em"></a>智行二身融无二。<a id="a-En"></a>还归一体本来平。<a id="a-Eo"></a>万有齐含真海印。<a id="a-Ep"></a>一心普现总圆明。<a id="a-Eq"></a>湛光焰焰何依止。<a id="a-Er"></a>空性荡荡无所停。<a id="a-Es"></a>处处示生无生相。<a id="a-Et"></a>处处示灭无灭形。<a id="a-Eu"></a>珠镜顿印无来往。<a id="a-Ev"></a>浮云聚散勿常程。<a id="a-Ew"></a>出没任真同水月。<a id="a-Ex"></a>应缘如响化群情。<a id="a-Ey"></a>众生性地元无染。<a id="a-Ez"></a>只缘浮妄翳真精。<a id="a-F0"></a>不了五阴如空聚。<a id="a-F1"></a>岂知四大若干城。<a id="a-F2"></a>我慢痴山高屹屹。<a id="a-F3"></a>无明欲海杳溟溟。<a id="a-F4"></a>每逐旃陀憍诳友。<a id="a-F5"></a>常随猛兽作悲鸣。<a id="a-F6"></a>自性转识翻为幻。<a id="a-F7"></a>自心幻境自心惊。<a id="a-F8"></a>了此幻性同阳焰。<a id="a-F9"></a>空华识浪复圆成。<a id="a-FA"></a>太虚忽觉浮云散。<a id="a-FB"></a>始觉虚空本自清。<a id="a-FC"></a>今古湛然常皎莹。<a id="a-FD"></a>不得古今凡圣名。</p>
  <p id="aFE">郢州临溪敬脱和尚入道浅深颂五首。</p>
  <p id="aFF">露柱声声唤。<a id="a-FG"></a>猢狲绳子绊。<a id="a-FH"></a>中下莫知由。<a id="a-FI"></a>上士方堪看。</p>
  <p id="aFJ">露柱不声唤。<a id="a-FK"></a>猢狲绳子断。<a id="a-FL"></a>上士笑呵呵。<a id="a-FM"></a>中流若为见。</p>
  <p id="aFN">猢狲与露柱。<a id="a-FO"></a>未免东西步。<a id="a-FP"></a>任唱太平歌。<a id="a-FQ"></a>徒话超佛祖。</p>
  <p id="aFR">我见匠者夸。<a id="a-FS"></a>语默玄妙句。<a id="a-FT"></a>不善本根源。<a id="a-FU"></a>巧布祇园事。</p>
  <p id="aFV">少室与摩竭。<a id="a-FW"></a>第代称扬许。<a id="a-FX"></a>我今问汝徒。<a id="a-FY"></a>谁作将来主。</p>
  <p id="aFZ">大法眼禅师文益颂十四首。</p>
  <p id="aFa">三界唯心。</p>
  <p id="aFb">三界唯心万法唯识。<a id="a-Fc"></a>唯识唯心眼声耳色。<a id="a-Fd"></a>色不到耳声何触眼。<a id="a-Fe"></a>眼色耳声万法成办。<a id="a-Ff"></a>万法匪缘岂观如幻。<a id="a-Fg"></a>大地山河谁坚谁变。</p>
  <p id="aFh">华严六相义。</p>
  <p id="aFi">华严六相义。<a id="a-Fj"></a>同中还有异。<a id="a-Fk"></a>异若异于同。<a id="a-Fl"></a>全非诸佛意。<a id="a-Fm"></a>诸佛意总别。<a id="a-Fn"></a>何曾有同异。<a id="a-Fo"></a>男子身中入定时。<a id="a-Fp"></a>女子身中不留意。<a id="a-Fq"></a>不留意绝名字。<a id="a-Fr"></a>万象明明无理事。</p>
  <p id="aFs">瞻须菩提。</p>
  <p id="aFt">须菩提貌古奇。<a id="a-Fu"></a>说空法法不离。<a id="a-Fv"></a>信不及又怀疑。<a id="a-Fw"></a>信得及复何之。<a id="a-Fx"></a>倚筇杖视东西。</p>
  <p id="aFy">街鼓鸣。</p>
  <p id="aFz">鼓冬冬运大功。<a id="a-G0"></a>满朝人道路通。<a id="a-G1"></a>道路通何所至。<a id="a-G2"></a>达者莫言登宝地。</p>
  <p id="aG3">示舍弃慕道。</p>
  <p id="aG4">东堂不折桂。<a id="a-G5"></a>南华不学仙。<a id="a-G6"></a>却来乾竺寺。<a id="a-G7"></a>披衣效坐禅。<a id="a-G8"></a>禅若效坐得。<a id="a-G9"></a>非想亦何偏(经劫守闲。<a id="a-GA"></a>不出生死)为报参禅者。<a id="a-GB"></a>须悟道中玄。<a id="a-GC"></a>如何道中玄。<a id="a-GD"></a>真规自宛然。</p>
  <p id="aGE">金刚经为人轻贱章(诠云持经者证佛地也)</p>
  <p id="aGF">宝剑不失虚舟不刻。<a id="a-GG"></a>不失不刻彼子为得。<a id="a-GH"></a>倚待不堪孤然仍则。<a id="a-GI"></a>鸟迹虚空有无弥忒(思之)</p>
  <p id="aGJ">僧问随色摩尼珠。</p>
  <p id="aGK">摩尼不随色。<a id="a-GL"></a>色里勿摩尼。<a id="a-GM"></a>摩尼与众色。<a id="a-GN"></a>不合不分离。</p>
  <p id="aGO">牛头庵。</p>
  <p id="aGP">国城南祖师庵。<a id="a-GQ"></a>庵旧址依云岚。<a id="a-GR"></a>兽驯淑人相参。<a id="a-GS"></a>忽有心终不堪。</p>
  <p id="aGT">乾闼婆城。</p>
  <p id="aGU">乾闼婆城法法皆尔。<a id="a-GV"></a>法尔不尔名相真轨。<a id="a-GW"></a>日暖月凉海深山起。<a id="a-GX"></a>乾闼婆城是非亡矣。</p>
  <p id="aGY">因僧看经。</p>
  <p id="aGZ">今人看古教。<a id="a-Ga"></a>不免心中闹。<a id="a-Gb"></a>欲免心中闹。<a id="a-Gc"></a>但知看古教。</p>
  <p id="aGd">问僧云。<a id="a-Ge"></a>会么。<a id="a-Gf"></a>对不会。</p>
  <p id="aGg">会与不会。<a id="a-Gh"></a>与汝面对。<a id="a-Gi"></a>若也面对。<a id="a-Gj"></a>真个不会。</p>
  <p id="aGk">庭柏盆莲。</p>
  <p id="aGl">一朵菡萏莲。<a id="a-Gm"></a>两株青瘦柏。<a id="a-Gn"></a>长向僧家庭。<a id="a-Go"></a>何劳问高格。</p>
  <p id="aGp">正月偶示。</p>
  <p id="aGq">正月春顺时节。<a id="a-Gr"></a>情有无皆含悦。<a id="a-Gs"></a>君要知得谁力。<a id="a-Gt"></a>更问谁教谁决。</p>
  <p id="aGu">寄钟陵光僧正。</p>
  <p id="aGv">西山巍巍兮耸碧。<a id="a-Gw"></a>漳水澄澄兮练色。<a id="a-Gx"></a>对现分明有何极。</p>
  <p id="aGy">白居易八渐偈(并序)</p>
  <p id="aGz">唐贞元十九年秋八月。<a id="a-H0"></a>有大师曰凝公。<a id="a-H1"></a>迁化于东都圣善寺钵塔院。<a id="a-H2"></a>越明年春二月有东来客白居易。<a id="a-H3"></a>作八渐偈。<a id="a-H4"></a>偈六句。<a id="a-H5"></a>句四言赞之。<a id="a-H6"></a>初居易尝求心要于师。<a id="a-H7"></a>师赐我言焉。<a id="a-H8"></a>曰观。<a id="a-H9"></a>曰觉。<a id="a-HA"></a>曰定。<a id="a-HB"></a>曰慧。<a id="a-HC"></a>曰明。<a id="a-HD"></a>曰通。<a id="a-HE"></a>曰济。<a id="a-HF"></a>曰舍。<a id="a-HG"></a>繇是入于耳贯于心。<a id="a-HH"></a>呜呼今师之报身则化。<a id="a-HI"></a>师之八言不化。<a id="a-HJ"></a>至哉八言实无生忍观之渐门也。<a id="a-HK"></a>故自观至舍。<a id="a-HL"></a>次而赞之。<a id="a-HM"></a>广一言为一偈。<a id="a-HN"></a>谓之八渐偈。<a id="a-HO"></a>盖欲以发挥师之心教。<a id="a-HP"></a>且明居易不敢失坠也。<a id="a-HQ"></a>既而升于堂礼于床。<a id="a-HR"></a>跪而唱泣而去。<a id="a-HS"></a>偈曰。</p>
  <p id="aHT">观。</p>
  <p id="aHU">以心中眼观心外相。<a id="a-HV"></a>从何而有从何而丧。<a id="a-HW"></a>观之又观则辨真妄。</p>
  <p id="aHX">觉。</p>
  <p id="aHY">惟真常在为妄所蒙。<a id="a-HZ"></a>真妄苟辨觉生其中。<a id="a-Ha"></a>不离妄有而得真空。</p>
  <p id="aHb">定。</p>
  <p id="aHc">真若不灭。<a id="a-Hd"></a>妄即不起。<a id="a-He"></a>六根之源。<a id="a-Hf"></a>湛如止水。<a id="a-Hg"></a>是为禅定。<a id="a-Hh"></a>乃脱生死。</p>
  <p id="aHi">慧。</p>
  <p id="aHj">专之以定。<a id="a-Hk"></a>定犹有系。<a id="a-Hl"></a>济之以慧。<a id="a-Hm"></a>慧则无滞。<a id="a-Hn"></a>如珠在盘。<a id="a-Ho"></a>盘定珠慧。</p>
  <p id="aHp">明。</p>
  <p id="aHq">定慧相合。<a id="a-Hr"></a>合而后明。<a id="a-Hs"></a>照彼万物。<a id="a-Ht"></a>物无遁形。<a id="a-Hu"></a>如大圆镜。<a id="a-Hv"></a>有应无情。</p>
  <p id="aHw">通。</p>
  <p id="aHx">慧至乃明。<a id="a-Hy"></a>明则不昧。<a id="a-Hz"></a>明至乃通。<a id="a-I0"></a>通则无碍。<a id="a-I1"></a>无碍者何。<a id="a-I2"></a>变化自在。</p>
  <p id="aI3">济。</p>
  <p id="aI4">通力不常。<a id="a-I5"></a>应念而变。<a id="a-I6"></a>变相非有。<a id="a-I7"></a>随求而见。<a id="a-I8"></a>是大慈悲。<a id="a-I9"></a>以一济万。</p>
  <p id="aIA">舍。</p>
  <p id="aIB">众苦既济。<a id="a-IC"></a>大悲亦舍。<a id="a-ID"></a>苦既非真。<a id="a-IE"></a>悲亦是假。<a id="a-IF"></a>是故众生。<a id="a-IG"></a>实无度者。</p>
  <p id="aIH">同安察禅师十玄谈(并序)</p>
  <p id="aII">夫玄谈妙句。<a id="a-IJ"></a>迥出三乘。<a id="a-IK"></a>既不混缘。<a id="a-IL"></a>亦非独立。<a id="a-IM"></a>当台应用。<a id="a-IN"></a>如朗月以晶空。<a id="a-IO"></a>转影泯机。<a id="a-IP"></a>似明珠而隐海。<a id="a-IQ"></a>且学徒有等。<a id="a-IR"></a>妙理无穷。<a id="a-IS"></a>达事者稀。<a id="a-IT"></a>迷源者众。<a id="a-IU"></a>森罗万象物物上明。<a id="a-IV"></a>或即理事双袪。<a id="a-IW"></a>名言俱丧。<a id="a-IX"></a>是以殷勤指月。<a id="a-IY"></a>莫错端倪。<a id="a-IZ"></a>不迷透水之针。<a id="a-Ia"></a>可付开拳之宝。<a id="a-Ib"></a>略序微言。<a id="a-Ic"></a>以彰事理(卿公事苑云。<a id="a-Id"></a>丛林所行十玄谈皆无序引。<a id="a-Ie"></a>愚曩游庐阜。<a id="a-If"></a>得其序于同安影堂。<a id="a-Ig"></a>今录之云耳)</p>
  <p id="aIh">心印。</p>
  <p id="aIi">问君心印作何颜。<a id="a-Ij"></a>心印何人敢授传。<a id="a-Ik"></a>历劫坦然无异色。<a id="a-Il"></a>呼为心印早虚言。<a id="a-Im"></a>须知本自虚空性。<a id="a-In"></a>将喻红炉火里莲。<a id="a-Io"></a>莫谓无心云是道。<a id="a-Ip"></a>无心犹隔一重关。</p>
  <p id="aIq">祖意。</p>
  <p id="aIr">祖意如空不是空。<a id="a-Is"></a>灵机争堕有无功。<a id="a-It"></a>三贤固未明斯旨。<a id="a-Iu"></a>十圣那能达此宗。<a id="a-Iv"></a>透网金鳞犹滞水。<a id="a-Iw"></a>回途石马出沙笼。<a id="a-Ix"></a>殷勤为说西来意。<a id="a-Iy"></a>莫问西来及与东。</p>
  <p id="aIz">玄机。</p>
  <p id="aJ0">迢迢空劫勿能收。<a id="a-J1"></a>岂为尘机作系留。<a id="a-J2"></a>妙体本来无处所。<a id="a-J3"></a>通身何更有踪由。<a id="a-J4"></a>灵然一句超群象。<a id="a-J5"></a>迥出三乘不假修。<a id="a-J6"></a>撒手那边千圣外。<a id="a-J7"></a>回程堪作火中牛。</p>
  <p id="aJ8">尘异。</p>
  <p id="aJ9">浊者自浊清者清。<a id="a-JA"></a>菩提烦恼等空平。<a id="a-JB"></a>谁言卞璧无人鉴。<a id="a-JC"></a>我道骊珠到处晶。<a id="a-JD"></a>万法泯时全体现。<a id="a-JE"></a>三乘分别强安名。<a id="a-JF"></a>丈夫皆有冲天志。<a id="a-JG"></a>莫向如来行处行。</p>
  <p id="aJH">演教。</p>
  <p id="aJI">三乘次第演金言。<a id="a-JJ"></a>三世如来亦共宣。<a id="a-JK"></a>初说有空人尽执。<a id="a-JL"></a>后非空有众皆缘。<a id="a-JM"></a>龙宫满藏医方义。<a id="a-JN"></a>鹤树终谈理未玄。<a id="a-JO"></a>真净界中才一念。<a id="a-JP"></a>阎浮早已八千年。</p>
  <p id="aJQ">达本。</p>
  <p id="aJR">勿于中路事空王。<a id="a-JS"></a>策杖还须达本乡。<a id="a-JT"></a>云水隔时君莫住。<a id="a-JU"></a>雪山深处我非忘。<a id="a-JV"></a>寻思去日颜如玉。<a id="a-JW"></a>嗟叹回来鬓似霜。<a id="a-JX"></a>撒手到家人不识。<a id="a-JY"></a>更无一物献尊堂。</p>
  <p id="aJZ">还源。</p>
  <p id="aJa">返本还源事已差。<a id="a-Jb"></a>本来无住不名家。<a id="a-Jc"></a>万年松迳雪深覆。<a id="a-Jd"></a>一带峰峦云更遮。<a id="a-Je"></a>宾主穆时全是妄。<a id="a-Jf"></a>君臣合处正中邪。<a id="a-Jg"></a>还乡曲调如何唱。<a id="a-Jh"></a>明月堂前枯树华。</p>
  <p id="aJi">回机。</p>
  <p id="aJj">涅槃城里尚犹危。<a id="a-Jk"></a>陌路相逢没定期。<a id="a-Jl"></a>权挂垢衣云是佛。<a id="a-Jm"></a>却装珍御复名谁。<a id="a-Jn"></a>木人夜半穿靴去。<a id="a-Jo"></a>石女天明戴帽归。<a id="a-Jp"></a>万古碧潭空界月。<a id="a-Jq"></a>再三捞漉始应知。</p>
  <p id="aJr">转位。</p>
  <p id="aJs">披毛戴角入廛来。<a id="a-Jt"></a>优钵罗华火里开。<a id="a-Ju"></a>烦恼海中为雨露。<a id="a-Jv"></a>无明山上作云雷。<a id="a-Jw"></a>镬汤炉炭吹教灭。<a id="a-Jx"></a>剑树刀山喝使摧。<a id="a-Jy"></a>金锁玄关留不住。<a id="a-Jz"></a>行于异类且轮回。</p>
  <p id="aK0">一色。</p>
  <p id="aK1">枯木岩前差路多。<a id="a-K2"></a>行人到此尽蹉跎。<a id="a-K3"></a>鹭鸾立雪非同色。<a id="a-K4"></a>明月芦华不似他。<a id="a-K5"></a>了了了时无可了。<a id="a-K6"></a>玄玄玄处亦须诃。<a id="a-K7"></a>殷勤为唱玄中曲。<a id="a-K8"></a>空里蟾光撮得么。</p>
  <p id="aK9">云顶山僧德敷诗十首。</p>
  <p id="aKA">语默难测。</p>
  <p id="aKB">闲坐冥然圣莫知。<a id="a-KC"></a>纵言无物比方伊。<a id="a-KD"></a>石人把板云中拍。<a id="a-KE"></a>木女含笙水底吹。<a id="a-KF"></a>若道不闻渠未晓。<a id="a-KG"></a>欲寻其响尔还疑。<a id="a-KH"></a>教君唱和仍须和。<a id="a-KI"></a>休问宫商竹与丝。</p>
  <p id="aKJ">祖教迥异。</p>
  <p id="aKK">祖意迥然传一句。<a id="a-KL"></a>教中广布引三乘。<a id="a-KM"></a>净名倒岳雷声吼。<a id="a-KN"></a>鹙子孤潭月影澄。<a id="a-KO"></a>廛市卖鱼忘进趣。<a id="a-KP"></a>岩林饲虎望超升。<a id="a-KQ"></a>虽知同体权方便。<a id="a-KR"></a>也似炎天日里灯。</p>
  <p id="aKS">学虽得妙。</p>
  <p id="aKT">栖心学道数如尘。<a id="a-KU"></a>认得曹溪有几人。<a id="a-KV"></a>若使圣凡无挂碍。<a id="a-KW"></a>便应甎瓦是修真。<a id="a-KX"></a>瞥然一念邪思起。<a id="a-KY"></a>已属多生放逸因。<a id="a-KZ"></a>不遇祖师亲指的。<a id="a-Ka"></a>临机开口卒难陈。</p>
  <p id="aKb">问来只对不得。</p>
  <p id="aKc">莫夸只对句分明。<a id="a-Kd"></a>执句寻言误杀卿。<a id="a-Ke"></a>只合文殊便是道。<a id="a-Kf"></a>亏他居士杳无声。<a id="a-Kg"></a>见人须弃敲门物。<a id="a-Kh"></a>知路仍忘堠子名。<a id="a-Ki"></a>傥若不疑言会尽。<a id="a-Kj"></a>何妨默默默浮生。</p>
  <p id="aKk">无指的。</p>
  <p id="aKl">不居南北与东西。<a id="a-Km"></a>上下虚空岂可齐。<a id="a-Kn"></a>现小毛头犹道广。<a id="a-Ko"></a>变长天外尚嫌低。<a id="a-Kp"></a>顿干四海红尘起。<a id="a-Kq"></a>能竭三涂黑业迷。<a id="a-Kr"></a>如此万般皆属坏。<a id="a-Ks"></a>更须前进问曹溪。</p>
  <p id="aKt">自乐僻执。</p>
  <p id="aKu">虽然僻执不风流。<a id="a-Kv"></a>懒出松门数十秋。<a id="a-Kw"></a>合掌有时慵问佛。<a id="a-Kx"></a>折腰谁肯见王侯。<a id="a-Ky"></a>电光梦世非坚久。<a id="a-Kz"></a>欲火苍生早晚休。<a id="a-L0"></a>自蕴本来灵觉性。<a id="a-L1"></a>不能暂使挂心头。</p>
  <p id="aL2">问答须知起倒。</p>
  <p id="aL3">问答须教知起倒。<a id="a-L4"></a>龙头蛇尾自欺谩。<a id="a-L5"></a>如王秉剑犹王意。<a id="a-L6"></a>似镜当台待镜观。<a id="a-L7"></a>眨眼参差千里莽。<a id="a-L8"></a>低头思虑万重滩。<a id="a-L9"></a>各于此道争深见。<a id="a-LA"></a>何啻前程作野干。</p>
  <p id="aLB">言行相扶。</p>
  <p id="aLC">言语行时不易行。<a id="a-LD"></a>如乌如兔两光明。<a id="a-LE"></a>宁关昼夜精勤得。<a id="a-LF"></a>非是贪嗔懈怠生。<a id="a-LG"></a>菩萨尚犹难说到。<a id="a-LH"></a>声闻焉敢拟论评。<a id="a-LI"></a>然无地位长闲坐。<a id="a-LJ"></a>谁料龙神来捧迎。</p>
  <p id="aLK">一句子。</p>
  <p id="aLL">一句子玄不可尽。<a id="a-LM"></a>飒然会了奈渠何。<a id="a-LN"></a>非干世事成无事。<a id="a-LO"></a>祖教心魔是佛魔。<a id="a-LP"></a>贫子喻中明此道。<a id="a-LQ"></a>献珠偈里显张罗。<a id="a-LR"></a>空门有路平兼广。<a id="a-LS"></a>痛切相招谁肯过。</p>
  <p id="aLT">古今大意。</p>
  <p id="aLU">古今以拂示东南。<a id="a-LV"></a>大意幽微肯易参。<a id="a-LW"></a>动指掩头元是一。<a id="a-LX"></a>斜眸拊掌固非三。<a id="a-LY"></a>道吾无笏同人会。<a id="a-LZ"></a>石巩弯弓作者谙。<a id="a-La"></a>此理若无师印授。<a id="a-Lb"></a>欲将何见语玄谈。</p>
  <p id="aLc">僧润诗三首。</p>
  <p id="aLd">因览宝林传。</p>
  <p id="aLe">祖月禅风集宝林。<a id="a-Lf"></a>二千余载道堪寻。<a id="a-Lg"></a>虽分西国与东国。<a id="a-Lh"></a>不隔人心到佛心。<a id="a-Li"></a>迦葉最初传去盛。<a id="a-Lj"></a>慧能末后得来深。<a id="a-Lk"></a>览斯顿悟超凡众。<a id="a-Ll"></a>嗟彼常迷古与今。</p>
  <p id="aLm">赠道者。</p>
  <p id="aLn">一语真空出世间。<a id="a-Lo"></a>可怜迷者蟾循环。<a id="a-Lp"></a>此生胜坐三禅乐。<a id="a-Lq"></a>好句长吟万事闲。<a id="a-Lr"></a>秋月圆来看尽夜。<a id="a-Ls"></a>野云散去落何山。<a id="a-Lt"></a>到头自了方为了。<a id="a-Lu"></a>休执他经扣祖关。</p>
  <p id="aLv">赠禅客。</p>
  <p id="aLw">了妄归真万虑空。<a id="a-Lx"></a>河沙凡圣体通同。<a id="a-Ly"></a>迷来尽似蛾投焰。<a id="a-Lz"></a>悟去皆如鹤出笼。<a id="a-M0"></a>片月影分千涧水。<a id="a-M1"></a>孤松声任四时风。<a id="a-M2"></a>直须密契心心地。<a id="a-M3"></a>休苦劳生睡梦中。</p>
 </body>
</html>