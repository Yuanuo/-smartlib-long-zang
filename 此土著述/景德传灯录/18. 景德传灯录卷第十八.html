<!doctype html>
<html id="z3IBX2R1cZ" data-ver="2162">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第十八</h1>
  <p id="a2">吉州青原山行思禅师第六世之二一十四人 。</p>
  <p id="a3">福州雪峰义存禅师法嗣上一十四人 福州玄沙师备禅师 福州长庆慧棱禅师 福州大普山玄通禅师 杭州龙册寺道怤禅师 福州长生山皎然禅师 信州鹅湖山智孚禅师 漳州报恩怀岳禅师 杭州西兴化度师郁禅师 福州鼓山神晏国师 漳州隆寿绍卿禅师 福州仙宗行[啗-口+王]禅师 福州莲华山永福从弇禅师 杭州龙华寺灵照禅师 明州翠岩令参禅师(已上一十四人见录)</p>
  <p id="a4">福州雪峰义存禅师法嗣。</p>
  <p id="a5">福州玄沙宗一大师法名师备。<a id="a-6"></a>福州闽县人也。<a id="a-7"></a>姓谢氏。<a id="a-8"></a>幼好垂钓。<a id="a-9"></a>泛小艇于南台江狎诸渔者。<a id="a-A"></a>唐咸通初年甫三十。<a id="a-B"></a>忽慕出尘乃弃钓舟。<a id="a-C"></a>投芙蓉山灵训禅师落发。<a id="a-D"></a>往豫章开元寺道玄律师受具。<a id="a-E"></a>布衲芒屦食才接气。<a id="a-F"></a>常终日宴坐众皆异之。<a id="a-G"></a>与雪峰义存本法门昆仲而亲近若师资。<a id="a-H"></a>雪峰以其苦行呼为头陀。<a id="a-I"></a>一日雪峰问曰。<a id="a-J"></a>阿那个是备头陀。<a id="a-K"></a>对曰。<a id="a-L"></a>终不敢诳于人。<a id="a-M"></a>异日雪峰召曰。<a id="a-N"></a>备头陀何不遍参去。<a id="a-O"></a>师曰。<a id="a-P"></a>达磨不来东土二祖不往西天。<a id="a-Q"></a>雪峰然之。<a id="a-R"></a>暨登象骨山乃与师同力缔构。<a id="a-S"></a>玄徒臻萃。<a id="a-T"></a>师入室咨决罔替晨昏。<a id="a-U"></a>又阅楞严经发明心地。<a id="a-V"></a>由是应机敏捷与修多罗冥契。<a id="a-W"></a>诸方玄学有所未决必从之请益。<a id="a-X"></a>至若与雪峰和尚征诘亦当仁不让。<a id="a-Y"></a>雪峰曰。<a id="a-Z"></a>备头陀其再来人也。<a id="a-a"></a>一日雪峰上堂曰。<a id="a-b"></a>要会此事犹如古镜当台胡来胡现汉来汉现。<a id="a-c"></a>师曰。<a id="a-d"></a>忽遇明镜来时如何。<a id="a-e"></a>雪峰曰。<a id="a-f"></a>胡汉俱隐。<a id="a-g"></a>师曰。<a id="a-h"></a>老和尚脚跟犹未点地。<a id="a-i"></a>师上堂时久。<a id="a-j"></a>大众尽谓不说法。<a id="a-k"></a>一时各归。<a id="a-l"></a>师乃呵云。<a id="a-m"></a>看总是一样底。<a id="a-n"></a>无一个有智慧。<a id="a-o"></a>但见我开遮两片皮。<a id="a-p"></a>尽来簇着觅言语意度。<a id="a-q"></a>是我真实。<a id="a-r"></a>为他却总不知。<a id="a-s"></a>看恁么大难大难。<a id="a-t"></a>师有时云。<a id="a-u"></a>诸禅德汝诸人尽巡方行脚来。<a id="a-v"></a>称我参禅学道。<a id="a-w"></a>为有奇特去处。<a id="a-x"></a>为当只恁么东问西问。<a id="a-y"></a>若有试通来我为汝证明是非。<a id="a-z"></a>我尽识得还有么。<a id="a-10"></a>若无当知只是趁[言*貫](古困切)是汝既到这里来。<a id="a-11"></a>我今问汝。<a id="a-12"></a>汝诸人还有眼么。<a id="a-13"></a>若有即今便合识得。<a id="a-14"></a>还识得么。<a id="a-15"></a>若不识便被我唤作生盲生聋底人还是么。<a id="a-16"></a>肯恁么道么。<a id="a-17"></a>禅德亦莫自屈。<a id="a-18"></a>是汝真实何曾是恁么人。<a id="a-19"></a>十方诸佛把汝向顶上着。<a id="a-1A"></a>不敢错误着一分子。<a id="a-1B"></a>只道此事唯我能知。<a id="a-1C"></a>会么。<a id="a-1D"></a>如今相绍继尽道承他释迦。<a id="a-1E"></a>我道释迦与我同参。<a id="a-1F"></a>汝道参阿谁会么。<a id="a-1G"></a>大不容易。<a id="a-1H"></a>知莫非大悟始解得知。<a id="a-1I"></a>若是限剂所悟亦莫能觏。<a id="a-1J"></a>汝还识大悟么。<a id="a-1K"></a>不可是汝向髑髅前认他鉴照。<a id="a-1L"></a>不可是汝说空说无说。<a id="a-1M"></a>遮边那边有世间法。<a id="a-1N"></a>有一个不是世间法。<a id="a-1O"></a>和尚子虚空犹从迷妄幻生。<a id="a-1P"></a>如今若是大肯去何处有这个称说。<a id="a-1Q"></a>尚无虚空消息。<a id="a-1R"></a>何处有三界。<a id="a-1S"></a>业次父母缘生与汝桩立前后。<a id="a-1T"></a>如今道无尚是诳语。<a id="a-1U"></a>岂况是有知么。<a id="a-1V"></a>是汝多时行脚和尚子。<a id="a-1W"></a>称道有觉悟底事。<a id="a-1X"></a>我今问汝。<a id="a-1Y"></a>只如巅山岩崖迥绝人处。<a id="a-1Z"></a>还有佛法么。<a id="a-1a"></a>还裁辨得么。<a id="a-1b"></a>若辨不得卒未在。<a id="a-1c"></a>我寻常道。<a id="a-1d"></a>亡僧面前正是触目菩提。<a id="a-1e"></a>万里神光顶后相。<a id="a-1f"></a>若人觏得。<a id="a-1g"></a>不妨出。<a id="a-1h"></a>得阴界。<a id="a-1i"></a>脱汝髑髅前意想。<a id="a-1j"></a>都来只是汝真实人体。<a id="a-1k"></a>何处更别有一法解盖覆。<a id="a-1l"></a>汝知么。<a id="a-1m"></a>还信得么。<a id="a-1n"></a>解承当得么。<a id="a-1o"></a>大须努力。<a id="a-1p"></a>师又云。<a id="a-1q"></a>我今问汝诸人。<a id="a-1r"></a>且承得个什么事。<a id="a-1s"></a>在何世界安身立命。<a id="a-1t"></a>还辨得么。<a id="a-1u"></a>若辨不得恰似掜目生华。<a id="a-1v"></a>见事便差。<a id="a-1w"></a>知么。<a id="a-1x"></a>如今现前见有山河大地色空明暗种种诸物。<a id="a-1y"></a>皆是狂劳华相。<a id="a-1z"></a>唤作颠倒知见。<a id="a-20"></a>夫出家人识心达本。<a id="a-21"></a>故号沙门。<a id="a-22"></a>汝今既已剃发披衣为沙门相。<a id="a-23"></a>即合有自利利他分。<a id="a-24"></a>如今看着尽黑漫漫地。<a id="a-25"></a>如黑汁相似。<a id="a-26"></a>自救尚不得。<a id="a-27"></a>争解为得他人。<a id="a-28"></a>仁者佛法因缘事大。<a id="a-29"></a>莫当等闲相聚头乱说杂话趁[言*貫]过时。<a id="a-2A"></a>光阴难得。<a id="a-2B"></a>可惜许大丈夫儿。<a id="a-2C"></a>何不自省察看是什么事。<a id="a-2D"></a>只如从上宗风。<a id="a-2E"></a>是诸佛顶族。<a id="a-2F"></a>汝既承当不得。<a id="a-2G"></a>所以我方便劝汝。<a id="a-2H"></a>但从迦葉门接续顿超去。<a id="a-2I"></a>此一门超汝凡圣因果。<a id="a-2J"></a>超他毗卢妙庄严世界海。<a id="a-2K"></a>超他释迦方便门。<a id="a-2L"></a>直下永劫不教有一物与汝作眼见。<a id="a-2M"></a>何不急急究取。<a id="a-2N"></a>未必道我且待三生两生久积净业。<a id="a-2O"></a>仁者。<a id="a-2P"></a>汝宗乘是什么事。<a id="a-2Q"></a>不可由汝身心用工庄严便得去。<a id="a-2R"></a>不可他心宿命便得法。<a id="a-2S"></a>会么。<a id="a-2T"></a>只如释迦出头来。<a id="a-2U"></a>作如许多变弄说十二分教。<a id="a-2V"></a>如瓶灌水。<a id="a-2W"></a>大作一场佛事向汝。<a id="a-2X"></a>此门中用一点不得。<a id="a-2Y"></a>用一毛头伎俩不得。<a id="a-2Z"></a>知么如同梦事。<a id="a-2a"></a>亦如寱语。<a id="a-2b"></a>沙门不应得出头来。<a id="a-2c"></a>盖为识得知么。<a id="a-2d"></a>识得即是大出脱大出头。<a id="a-2e"></a>所以道超。<a id="a-2f"></a>凡越圣出生离死离因离果超。<a id="a-2g"></a>毗卢越释迦。<a id="a-2h"></a>不被凡圣因果所谩。<a id="a-2i"></a>一切处无人识得汝。<a id="a-2j"></a>知么莫只长恋生死爱网。<a id="a-2k"></a>被善恶业拘将去无自由分。<a id="a-2l"></a>饶汝炼得身心同空去。<a id="a-2m"></a>饶汝得到精明湛不摇处。<a id="a-2n"></a>不出他识阴。<a id="a-2o"></a>古人唤作如急流水。<a id="a-2p"></a>流急不觉妄为澹净。<a id="a-2q"></a>恁么修行尽不出他轮回际。<a id="a-2r"></a>依前被轮转去。<a id="a-2s"></a>所以道。<a id="a-2t"></a>诸行无常。<a id="a-2u"></a>直是三乘功果。<a id="a-2v"></a>如是可畏若无道眼亦不为究竟。<a id="a-2w"></a>何如从今日博地凡夫。<a id="a-2x"></a>不用一毫工夫。<a id="a-2y"></a>便顿超去。<a id="a-2z"></a>解省心力么。<a id="a-30"></a>还愿乐么。<a id="a-31"></a>劝汝我如今立地待汝觏去。<a id="a-32"></a>不用汝加功练行。<a id="a-33"></a>如今不恁么更待何时还肯么。<a id="a-34"></a>还肯么。<a id="a-35"></a>师有时上堂谓众曰。<a id="a-36"></a>是汝真实如是。<a id="a-37"></a>又有时云。<a id="a-38"></a>达磨如今现在。<a id="a-39"></a>汝诸人还见么。<a id="a-3A"></a>师云。<a id="a-3B"></a>是诸人见有险恶。<a id="a-3C"></a>见有大虫刀剑诸事逼汝身命。<a id="a-3D"></a>便生无限怕怖。<a id="a-3E"></a>如似什么。<a id="a-3F"></a>恰如世间画师。<a id="a-3G"></a>一般自画作地狱变相。<a id="a-3H"></a>作大虫刀剑了。<a id="a-3I"></a>好好地看了。<a id="a-3J"></a>却自生怕怖。<a id="a-3K"></a>汝今诸人亦复如是。<a id="a-3L"></a>百般见有。<a id="a-3M"></a>是汝自幻出自生怕怖。<a id="a-3N"></a>亦不是别人与汝为过。<a id="a-3O"></a>汝今欲觉此幻惑么。<a id="a-3P"></a>但识取汝金刚眼睛。<a id="a-3Q"></a>若识得不曾教汝有纤尘可得露现。<a id="a-3R"></a>何处更有虎狼刀剑解胁吓得汝。<a id="a-3S"></a>直至释迦如是伎俩。<a id="a-3T"></a>亦觅出头处不得。<a id="a-3U"></a>所以我向汝道。<a id="a-3V"></a>沙门眼把定世界函盖乾坤不漏丝发。<a id="a-3W"></a>何处更有一物为汝知见知么。<a id="a-3X"></a>如是出脱。<a id="a-3Y"></a>如是奇特。<a id="a-3Z"></a>何不究取。<a id="a-3a"></a>师云。<a id="a-3b"></a>汝诸人如似在大海里坐。<a id="a-3c"></a>没头水浸却了。<a id="a-3d"></a>更展手问人乞水吃。<a id="a-3e"></a>还会么。<a id="a-3f"></a>夫学般若菩萨是大根器有大智慧始得。<a id="a-3g"></a>若有智慧即今便得出脱。<a id="a-3h"></a>若是根机迟钝。<a id="a-3i"></a>直须勤苦忍耐日夜忘疲失食如丧考妣相似。<a id="a-3j"></a>恁么急切尽一生去。<a id="a-3k"></a>更得人荷挟克骨究实。<a id="a-3l"></a>不妨亦得觏去。<a id="a-3m"></a>且况如今谁是堪任受学底人。<a id="a-3n"></a>仁者莫只是记言记语恰似念陀罗尼相似。<a id="a-3o"></a>蹋步向前来。<a id="a-3p"></a>口里哆哆啝啝地。<a id="a-3q"></a>被人把住诘问。<a id="a-3r"></a>着没去处便嗔道。<a id="a-3s"></a>和尚不为我答话。<a id="a-3t"></a>恁么学事大苦。<a id="a-3u"></a>知么。<a id="a-3v"></a>有一般坐绳床和尚。<a id="a-3w"></a>称为善知识。<a id="a-3x"></a>问着便动身动手点眼吐舌瞪视。<a id="a-3y"></a>更有一般便说。<a id="a-3z"></a>昭昭灵灵灵台智性能见能闻。<a id="a-40"></a>向五蕴身田里作主宰恁么为善知识大赚人。<a id="a-41"></a>知么我今问汝。<a id="a-42"></a>汝若认昭昭灵灵。<a id="a-43"></a>是汝真实为什么。<a id="a-44"></a>瞌睡时又不成昭昭灵灵。<a id="a-45"></a>若瞌睡时不是为什么有昭昭时。<a id="a-46"></a>汝还会么。<a id="a-47"></a>这个唤作认贼为子。<a id="a-48"></a>是生死根本妄想缘气。<a id="a-49"></a>汝欲识此根由么。<a id="a-4A"></a>我向汝道。<a id="a-4B"></a>汝昭昭灵灵。<a id="a-4C"></a>只因前尘色声香等法而有分别。<a id="a-4D"></a>便道此是昭昭灵灵。<a id="a-4E"></a>若无前尘汝此昭昭灵灵同于龟毛兔角。<a id="a-4F"></a>仁者。<a id="a-4G"></a>真实在什么处。<a id="a-4H"></a>汝今欲得出他五蕴身田主宰。<a id="a-4I"></a>但识取汝秘密金刚体。<a id="a-4J"></a>古人向汝道。<a id="a-4K"></a>圆成正遍遍周沙界。<a id="a-4L"></a>我今少分为汝智者。<a id="a-4M"></a>可以譬喻得解。<a id="a-4N"></a>汝见此南阎浮提日么。<a id="a-4O"></a>世间人所作兴营养身活命种种心行作业。<a id="a-4P"></a>莫非承他日光成立。<a id="a-4Q"></a>只如日体还有多般及心行么。<a id="a-4R"></a>还有不周遍处么。<a id="a-4S"></a>欲识此金刚体亦如是。<a id="a-4T"></a>只如今山河大地十方国土色空明暗及汝身心。<a id="a-4U"></a>莫非尽承汝圆成威光所现。<a id="a-4V"></a>直是天人群生类所作业次受生果报有性无情。<a id="a-4W"></a>莫非承汝威光。<a id="a-4X"></a>乃至诸佛成道成果接物利生。<a id="a-4Y"></a>莫非尽承汝威光。<a id="a-4Z"></a>只如金刚体还有凡夫诸佛么。<a id="a-4a"></a>有汝心行么。<a id="a-4b"></a>不可道无便得当去也。<a id="a-4c"></a>知么汝既有如是奇特。<a id="a-4d"></a>当阳出身处何不发明取。<a id="a-4e"></a>便随他向五蕴身田中鬼趣里作活计。<a id="a-4f"></a>直下自谩却去。<a id="a-4g"></a>忽然无常杀境到来。<a id="a-4h"></a>眼目诪张。<a id="a-4i"></a>身见命见恁么时大难枝荷。<a id="a-4j"></a>如生脱龟个相似大苦。<a id="a-4k"></a>仁者莫把瞌睡见解便当却去。<a id="a-4l"></a>未解盖覆得毛头许。<a id="a-4m"></a>汝还知么。<a id="a-4n"></a>三界无安犹如火宅。<a id="a-4o"></a>且汝未是得安乐底人。<a id="a-4p"></a>只大作群队干他人世。<a id="a-4q"></a>遮边那边飞走野鹿相似。<a id="a-4r"></a>但知求衣为食。<a id="a-4s"></a>若恁么争行他王道知么国王大臣不拘汝。<a id="a-4t"></a>父母放汝出家。<a id="a-4u"></a>十方施主供汝衣食。<a id="a-4v"></a>土地龙神护汝。<a id="a-4w"></a>也须具惭愧知恩始得。<a id="a-4x"></a>莫孤负人好。<a id="a-4y"></a>长连床上排行着地销将去。<a id="a-4z"></a>道是安乐。<a id="a-50"></a>未在皆是粥饭将养得。<a id="a-51"></a>汝烂冬瓜相似变将去。<a id="a-52"></a>土里埋将去。<a id="a-53"></a>业识茫茫无本可据。<a id="a-54"></a>沙门因什么到恁么地。<a id="a-55"></a>只如大地上蠢蠢者。<a id="a-56"></a>我唤作地狱劫住。<a id="a-57"></a>如今若不了。<a id="a-58"></a>明朝后日看变入驴胎马肚里。<a id="a-59"></a>牵犁拽杷衔铁负鞍。<a id="a-5A"></a>碓捣磨磨水火里烧煮。<a id="a-5B"></a>去大不容易。<a id="a-5C"></a>受大须恐惧。<a id="a-5D"></a>好是汝自累知么。<a id="a-5E"></a>若是了去直下永劫不曾教汝有这个消息。<a id="a-5F"></a>若不了此烦恼恶业因缘。<a id="a-5G"></a>未是一劫两劫得休。<a id="a-5H"></a>直与汝金刚齐寿知么。<a id="a-5I"></a>南际长老到雪峰。<a id="a-5J"></a>雪峰令访于师。<a id="a-5K"></a>师问曰。<a id="a-5L"></a>古人道。<a id="a-5M"></a>此事唯我能知长老作么生。<a id="a-5N"></a>南际曰。<a id="a-5O"></a>须知有不求知者(归宗柔别拊掌三下)师曰。<a id="a-5P"></a>山头和尚吃许多辛苦作么。<a id="a-5Q"></a>雪峰因普请畬田。<a id="a-5R"></a>见一蛇以杖挑起召众曰。<a id="a-5S"></a>看看以刀芟为两段。<a id="a-5T"></a>师以杖抛于背后更不顾视。<a id="a-5U"></a>众愕然。<a id="a-5V"></a>雪峰曰俊哉。<a id="a-5W"></a>师一日随侍雪峰游山。<a id="a-5X"></a>雪峰指一片地曰。<a id="a-5Y"></a>此处造得一所无缝塔。<a id="a-5Z"></a>师曰。<a id="a-5a"></a>高多少雪峰乃顾视上下。<a id="a-5b"></a>师曰。<a id="a-5c"></a>人天依报即不如和尚。<a id="a-5d"></a>若是灵山受记大远在。<a id="a-5e"></a>雪峰曰。<a id="a-5f"></a>世界阔一尺古镜阔一尺。<a id="a-5g"></a>世界阔一丈古镜阔一丈。<a id="a-5h"></a>师指火炉曰。<a id="a-5i"></a>火炉阔多少。<a id="a-5j"></a>雪峰曰。<a id="a-5k"></a>如古镜阔。<a id="a-5l"></a>师曰。<a id="a-5m"></a>老和尚脚跟未点地。<a id="a-5n"></a>师初受请住梅溪场普应院。<a id="a-5o"></a>中间迁止玄沙山。<a id="a-5p"></a>自是天下丛林海众皆望风而宾之。<a id="a-5q"></a>闽帅王公请演无上乘。<a id="a-5r"></a>待以师礼。<a id="a-5s"></a>学徒余八百室户不闭。<a id="a-5t"></a>师上堂良久谓众曰。<a id="a-5u"></a>我为汝得彻困也还会么。<a id="a-5v"></a>僧问。<a id="a-5w"></a>寂寂无言时如何师曰。<a id="a-5x"></a>寱语作么。<a id="a-5y"></a>曰本分事请师道。<a id="a-5z"></a>师曰。<a id="a-60"></a>[目*業]睡作么。<a id="a-61"></a>曰学人即[目*業]睡和尚如何。<a id="a-62"></a>师曰。<a id="a-63"></a>争得恁么不识痛痒。<a id="a-64"></a>又曰。<a id="a-65"></a>可惜如许大师僧。<a id="a-66"></a>千道万里行脚到这里。<a id="a-67"></a>不消个[目*業]睡寱语便屈却去。<a id="a-68"></a>问如何是学人自己。<a id="a-69"></a>师曰。<a id="a-6A"></a>用自己作么。<a id="a-6B"></a>僧问。<a id="a-6C"></a>从上宗门中事。<a id="a-6D"></a>师此间如何言论。<a id="a-6E"></a>师曰。<a id="a-6F"></a>少人听。<a id="a-6G"></a>僧曰请和尚直道。<a id="a-6H"></a>师曰。<a id="a-6I"></a>患聋作么又曰。<a id="a-6J"></a>仁者。<a id="a-6K"></a>如今事不获已。<a id="a-6L"></a>教我抑下如是威光。<a id="a-6M"></a>苦口相劝。<a id="a-6N"></a>百千方便道如此如彼。<a id="a-6O"></a>共汝相知闻尽成颠倒知见。<a id="a-6P"></a>将此咽喉唇吻。<a id="a-6Q"></a>只成得个野狐精业谩汝我。<a id="a-6R"></a>还肯么。<a id="a-6S"></a>只如有过无过唯我自知。<a id="a-6T"></a>汝争得会。<a id="a-6U"></a>若是恁么人出头来甘伏呵责。<a id="a-6V"></a>夫为人师匠大不易。<a id="a-6W"></a>须是善知识始得知。<a id="a-6X"></a>我如今恁么方便助汝。<a id="a-6Y"></a>犹尚不能觏得。<a id="a-6Z"></a>可中纯举宗乘。<a id="a-6a"></a>是汝向什么处措。<a id="a-6b"></a>还会么。<a id="a-6c"></a>四十九年是方便。<a id="a-6d"></a>只如灵山会有百万众。<a id="a-6e"></a>唯有迦葉一人亲闻。<a id="a-6f"></a>余尽不闻。<a id="a-6g"></a>汝道迦葉亲闻事作么生。<a id="a-6h"></a>不可道如来无说说迦葉不闻闻。<a id="a-6i"></a>便得当。<a id="a-6j"></a>不可是汝修因成果。<a id="a-6k"></a>福智庄严底事。<a id="a-6l"></a>知么且如道。<a id="a-6m"></a>吾有正法眼付嘱大迦葉。<a id="a-6n"></a>我道犹如话月。<a id="a-6o"></a>曹溪竖拂子如还指月。<a id="a-6p"></a>所以道。<a id="a-6q"></a>大唐国内宗乘中事。<a id="a-6r"></a>未曾见有一人举唱。<a id="a-6s"></a>设有人举唱。<a id="a-6t"></a>尽大地人失却性命。<a id="a-6u"></a>如无孔铁槌相似。<a id="a-6v"></a>一时亡锋结舌去。<a id="a-6w"></a>汝诸人赖遇我。<a id="a-6x"></a>不惜身命。<a id="a-6y"></a>共汝颠倒知见。<a id="a-6z"></a>随汝狂意。<a id="a-70"></a>方有申问处。<a id="a-71"></a>我若不共汝恁么有闻去。<a id="a-72"></a>汝向什么处得见我。<a id="a-73"></a>会么大难。<a id="a-74"></a>努力珍重。<a id="a-75"></a>乃有偈曰。</p>
  <p id="a76">万里神光顶后相　　没顶之时何处望</p>
  <p id="a77">事已成　　意亦休　　此个来踪触处周</p>
  <p id="a78">智者撩着便提取　　莫待须臾失却头</p>
  <p id="a79">又偈曰。</p>
  <p id="a7A">玄沙游径别　　时人切须知</p>
  <p id="a7B">三冬阳气盛　　六月降霜时</p>
  <p id="a7C">有语非关舌　　无言切要词</p>
  <p id="a7D">会我最后句　　出世少人知</p>
  <p id="a7E">问四威仪外如何奉王。<a id="a-7F"></a>师曰。<a id="a-7G"></a>汝是王法罪人争会问事。<a id="a-7H"></a>问古人拈槌竖拂。<a id="a-7I"></a>还当宗乘中事也无。<a id="a-7J"></a>师曰。<a id="a-7K"></a>不当。<a id="a-7L"></a>曰古人意作么生。<a id="a-7M"></a>师举拂子。<a id="a-7N"></a>僧曰。<a id="a-7O"></a>宗乘中事如何。<a id="a-7P"></a>师曰。<a id="a-7Q"></a>待汝悟始得。<a id="a-7R"></a>问如何是金刚力士。<a id="a-7S"></a>师乃吹之。<a id="a-7T"></a>文桶头下山。<a id="a-7U"></a>师问。<a id="a-7V"></a>桶头下山几时归。<a id="a-7W"></a>曰三五日。<a id="a-7X"></a>师曰。<a id="a-7Y"></a>归时有无底桶子将一担归。<a id="a-7Z"></a>文无对(归宗柔代云。<a id="a-7a"></a>和尚用作什么)师有时垂语曰。<a id="a-7b"></a>诸方老宿尽道接物利生。<a id="a-7c"></a>且问汝。<a id="a-7d"></a>只如盲聋哑三种病人。<a id="a-7e"></a>汝作么生接。<a id="a-7f"></a>若拈槌竖拂他眼且不见。<a id="a-7g"></a>共他说话耳又不闻口复哑。<a id="a-7h"></a>若接不得佛法尽无灵验。<a id="a-7i"></a>时有僧出曰。<a id="a-7j"></a>三种病人和尚还许人商量否。<a id="a-7k"></a>师曰。<a id="a-7l"></a>许汝作么生商量。<a id="a-7m"></a>其僧珍重出。<a id="a-7n"></a>师曰。<a id="a-7o"></a>不是不是(法眼云。<a id="a-7p"></a>我当时见罗汉和尚举此僧语。<a id="a-7q"></a>我便会三种病人。<a id="a-7r"></a>云居锡云。<a id="a-7s"></a>只如此僧会不会。<a id="a-7t"></a>若道会玄沙又道不是。<a id="a-7u"></a>若道不会法眼为什么道。<a id="a-7v"></a>我因此僧语便会三种病人。<a id="a-7w"></a>上座无事上来商量大家要知)罗汉云。<a id="a-7x"></a>桂琛见有眼耳和尚作么生接。<a id="a-7y"></a>中塔云。<a id="a-7z"></a>三种病人即今在什么处。<a id="a-80"></a>又一僧云。<a id="a-81"></a>非唯谩他兼亦自谩长庆棱来。<a id="a-82"></a>师问。<a id="a-83"></a>除却药忌作么生道。<a id="a-84"></a>棱曰。<a id="a-85"></a>憨作么。<a id="a-86"></a>师曰。<a id="a-87"></a>雪峰山橡子恰食来这里雀儿放粪。<a id="a-88"></a>师见僧来礼拜乃曰。<a id="a-89"></a>礼拜着因我得礼拜汝。<a id="a-8A"></a>一日普请往海坑斫柴。<a id="a-8B"></a>见一虎。<a id="a-8C"></a>师曰。<a id="a-8D"></a>和尚虎。<a id="a-8E"></a>师曰。<a id="a-8F"></a>是汝虎。<a id="a-8G"></a>归院后僧问。<a id="a-8H"></a>适来见虎云是汝。<a id="a-8I"></a>未审尊意如何。<a id="a-8J"></a>师曰。<a id="a-8K"></a>娑婆世界有四重障。<a id="a-8L"></a>若人透得许汝出阴界(东禅齐云。<a id="a-8M"></a>上座古人见了道。<a id="a-8N"></a>我身心如大地虚空。<a id="a-8O"></a>如今人还透得么)师问长生然和尚。<a id="a-8P"></a>维摩观佛前际不来后际不去今则无住。<a id="a-8Q"></a>汝作么生观。<a id="a-8R"></a>对曰。<a id="a-8S"></a>放皎然过有商量。<a id="a-8T"></a>师曰。<a id="a-8U"></a>放汝过作么生。<a id="a-8V"></a>长生良久。<a id="a-8W"></a>师曰。<a id="a-8X"></a>教阿谁委。<a id="a-8Y"></a>曰徒劳侧耳。<a id="a-8Z"></a>师曰。<a id="a-8a"></a>情知汝向山鬼窟里作活计(崇寿稠别长生云。<a id="a-8b"></a>唤什么作如来)僧问师。<a id="a-8c"></a>学人为什么道不得。<a id="a-8d"></a>师曰。<a id="a-8e"></a>幅塞汝口争解道得(法眼云。<a id="a-8f"></a>古人恁么道甚奇特。<a id="a-8g"></a>且问上座口是什么)问凡有言句尽落卷樻。<a id="a-8h"></a>不落卷樻请和尚商量。<a id="a-8i"></a>师曰。<a id="a-8j"></a>抝折秤衡来与汝商量。<a id="a-8k"></a>问古人瞬视接人。<a id="a-8l"></a>和尚如何接人。<a id="a-8m"></a>师曰。<a id="a-8n"></a>我不瞬视接人。<a id="a-8o"></a>僧问。<a id="a-8p"></a>是什么得恁么难见。<a id="a-8q"></a>师曰。<a id="a-8r"></a>只为太近(法眼云。<a id="a-8s"></a>也无可得近直下是上座)师在雪峰时光侍者谓师曰。<a id="a-8t"></a>师叔若学得禅。<a id="a-8u"></a>某甲打铁船下海去。<a id="a-8v"></a>师住后问曰。<a id="a-8w"></a>光侍者打得铁船也未。<a id="a-8x"></a>光无对(法眼代云。<a id="a-8y"></a>和尚终不恁么。<a id="a-8z"></a>法灯代云。<a id="a-90"></a>请和尚下船。<a id="a-91"></a>玄觉代云。<a id="a-92"></a>贫儿思旧债)师一日遣僧送书上雪峰和尚。<a id="a-93"></a>雪峰开缄唯白纸三幅。<a id="a-94"></a>问僧会么。<a id="a-95"></a>曰不会。<a id="a-96"></a>雪峰曰。<a id="a-97"></a>不见道。<a id="a-98"></a>君子千里同风。<a id="a-99"></a>其僧回举似于师。<a id="a-9A"></a>师曰。<a id="a-9B"></a>遮老和尚蹉过也不知(东禅齐云。<a id="a-9C"></a>什么处蹉过。<a id="a-9D"></a>若的蹉过师岂不会弟子意。<a id="a-9E"></a>若不恁么会。<a id="a-9F"></a>只如玄沙意作么生。<a id="a-9G"></a>若会便参取玄沙)师问镜清。<a id="a-9H"></a>教中道。<a id="a-9I"></a>菩萨摩诃萨不见一法为大过失。<a id="a-9J"></a>且道不见什么法。<a id="a-9K"></a>镜清指露柱云。<a id="a-9L"></a>莫是不见这个法么(同安显别云。<a id="a-9M"></a>也知和尚不造次)师曰。<a id="a-9N"></a>浙中清水白米从汝吃。<a id="a-9O"></a>佛法未会在(玄觉云。<a id="a-9P"></a>且道玄沙恁么道意在什么处。<a id="a-9Q"></a>不见僧问洞山云。<a id="a-9R"></a>不见一法为大过失。<a id="a-9S"></a>此意如何。<a id="a-9T"></a>洞山云。<a id="a-9U"></a>不见一法好言语上座。<a id="a-9V"></a>一宿觉云。<a id="a-9W"></a>不见一法即如来方得名为观自在普贤菩萨。<a id="a-9X"></a>又云。<a id="a-9Y"></a>不见一法为大过失。<a id="a-9Z"></a>是一个是两个试断看)僧问。<a id="a-9a"></a>承和尚有言。<a id="a-9b"></a>尽十方世界是一颗明珠。<a id="a-9c"></a>学人如何得会。<a id="a-9d"></a>师曰。<a id="a-9e"></a>尽十方世界是一颗明珠用会作么。<a id="a-9f"></a>师来日却问其僧。<a id="a-9g"></a>尽十方世界是一颗明珠汝作么生会。<a id="a-9h"></a>对曰。<a id="a-9i"></a>尽十方世界是一颗明珠用会作么。<a id="a-9j"></a>师曰。<a id="a-9k"></a>知汝向山鬼窟里作活计(玄觉云。<a id="a-9l"></a>一般恁么道。<a id="a-9m"></a>为什么却成山鬼窟去)问如何是无缝塔。<a id="a-9n"></a>师曰。<a id="a-9o"></a>遮一缝大小(玄觉云。<a id="a-9p"></a>丛林中道恁么来。<a id="a-9q"></a>何处得无缝。<a id="a-9r"></a>还会得着不着)韦监军来谒举。<a id="a-9s"></a>曹山和尚甚奇怪。<a id="a-9t"></a>师乃问。<a id="a-9u"></a>抚州取曹山多少。<a id="a-9v"></a>韦指傍僧云。<a id="a-9w"></a>上座曾到曹山否。<a id="a-9x"></a>曰曾到。<a id="a-9y"></a>韦曰。<a id="a-9z"></a>抚州取曹山多少。<a id="a-A0"></a>曰一百二十里。<a id="a-A1"></a>韦曰。<a id="a-A2"></a>恁么即上座不到曹山。<a id="a-A3"></a>韦却起礼拜师。<a id="a-A4"></a>师曰。<a id="a-A5"></a>监军却须礼此僧。<a id="a-A6"></a>此僧却具惭愧(云居锡云。<a id="a-A7"></a>什么处是此僧具惭愧。<a id="a-A8"></a>若检得出许上座有行脚眼)西天有声明三藏到。<a id="a-A9"></a>闽帅令与师相见。<a id="a-AA"></a>师以火筯敲铜炉问。<a id="a-AB"></a>是什么声。<a id="a-AC"></a>三藏对曰。<a id="a-AD"></a>铜铁声(法眼别云。<a id="a-AE"></a>请大师为大王。<a id="a-AF"></a>法灯别云。<a id="a-AG"></a>听和尚问)师曰。<a id="a-AH"></a>大王莫受外国人谩。<a id="a-AI"></a>三藏无对(法眼代云。<a id="a-AJ"></a>大师久受大王供养。<a id="a-AK"></a>法灯代云。<a id="a-AL"></a>却是和尚谩大王)师南游莆田县排百戏迎接。<a id="a-AM"></a>来日师问小塘长老。<a id="a-AN"></a>昨日许多喧闹向什么处去也。<a id="a-AO"></a>小塘提起衲衣角。<a id="a-AP"></a>师曰。<a id="a-AQ"></a>料掉勿交涉(法眼别云。<a id="a-AR"></a>昨日有多少喧闹。<a id="a-AS"></a>法灯别云。<a id="a-AT"></a>今日更好笑)师问僧。<a id="a-AU"></a>乾闼婆城汝作么生会。<a id="a-AV"></a>僧曰。<a id="a-AW"></a>如梦如幻(法眼别敲物示之)师与地藏琛在方丈内说话夜深。<a id="a-AX"></a>侍者闭却门。<a id="a-AY"></a>师曰。<a id="a-AZ"></a>门总闭了。<a id="a-Aa"></a>汝作么生得出去。<a id="a-Ab"></a>琛曰。<a id="a-Ac"></a>唤什么作门(法灯别云。<a id="a-Ad"></a>和尚莫欲歇去)师一日以杖拄地问长生曰。<a id="a-Ae"></a>僧见俗见男见女见。<a id="a-Af"></a>汝作么生见。<a id="a-Ag"></a>长生曰。<a id="a-Ah"></a>和尚还见皎然见处么。<a id="a-Ai"></a>师曰。<a id="a-Aj"></a>相识满天下。<a id="a-Ak"></a>问承和尚有言。<a id="a-Al"></a>闻性遍周法界。<a id="a-Am"></a>雪峰打鼓这里为什么不闻。<a id="a-An"></a>师曰。<a id="a-Ao"></a>谁知不闻。<a id="a-Ap"></a>问险恶道中以何为津梁。<a id="a-Aq"></a>师曰。<a id="a-Ar"></a>以汝眼为津梁。<a id="a-As"></a>曰未得者如何。<a id="a-At"></a>师曰。<a id="a-Au"></a>快救取。<a id="a-Av"></a>师与韦监军吃果子。<a id="a-Aw"></a>韦问。<a id="a-Ax"></a>如何是日用而不知。<a id="a-Ay"></a>师拈起果子曰吃。<a id="a-Az"></a>韦吃果子了。<a id="a-B0"></a>再问之。<a id="a-B1"></a>师曰。<a id="a-B2"></a>只者是日用而不知。<a id="a-B3"></a>普请般柴。<a id="a-B4"></a>师曰。<a id="a-B5"></a>汝诸人尽承吾力。<a id="a-B6"></a>一僧曰。<a id="a-B7"></a>既承师力何用普请。<a id="a-B8"></a>师叱之曰。<a id="a-B9"></a>不普请争得柴归。<a id="a-BA"></a>师问明真大师。<a id="a-BB"></a>善财参弥勒。<a id="a-BC"></a>弥勒指归文殊。<a id="a-BD"></a>文殊指归佛处。<a id="a-BE"></a>汝道佛指归什么处。<a id="a-BF"></a>对曰。<a id="a-BG"></a>不知。<a id="a-BH"></a>师曰。<a id="a-BI"></a>情知汝不知(法眼别云唤什么作佛)大普玄通到礼觐。<a id="a-BJ"></a>师谓曰。<a id="a-BK"></a>汝在彼住莫诳惑人家男女。<a id="a-BL"></a>对曰。<a id="a-BM"></a>玄通只是开个供养门。<a id="a-BN"></a>晚来朝去争敢作恁么事。<a id="a-BO"></a>师曰。<a id="a-BP"></a>事难。<a id="a-BQ"></a>曰其情是难。<a id="a-BR"></a>师曰。<a id="a-BS"></a>什么处是难处。<a id="a-BT"></a>曰为伊不肯承当。<a id="a-BU"></a>师便入方丈拄却门。<a id="a-BV"></a>问学人乍入丛林乞师指个入路。<a id="a-BW"></a>师曰。<a id="a-BX"></a>还闻偃溪水声否。<a id="a-BY"></a>曰闻。<a id="a-BZ"></a>师曰。<a id="a-Ba"></a>是汝入处。<a id="a-Bb"></a>泉守王公请师登楼。<a id="a-Bc"></a>先语客司曰。<a id="a-Bd"></a>待我引大师到楼前。<a id="a-Be"></a>便舁却梯。<a id="a-Bf"></a>客司禀旨。<a id="a-Bg"></a>公曰。<a id="a-Bh"></a>请大师登楼。<a id="a-Bi"></a>师视楼复视其人。<a id="a-Bj"></a>乃曰。<a id="a-Bk"></a>佛法不是此道理(法眼云。<a id="a-Bl"></a>未舁梯时一日几度登楼)师与泉守在室中说话。<a id="a-Bm"></a>有一沙弥揭帘入见。<a id="a-Bn"></a>却退步而出。<a id="a-Bo"></a>师曰。<a id="a-Bp"></a>那沙弥好与二十拄杖。<a id="a-Bq"></a>曰恁么即某甲罪过(同安显别云。<a id="a-Br"></a>祖师来也)师曰。<a id="a-Bs"></a>佛法不恁么(镜清云。<a id="a-Bt"></a>不为打水。<a id="a-Bu"></a>有僧问。<a id="a-Bv"></a>不为打水意作么生。<a id="a-Bw"></a>镜清云。<a id="a-Bx"></a>青山碾为尘敢保勿闲人。<a id="a-By"></a>东禅齐云。<a id="a-Bz"></a>只如玄沙意作么生。<a id="a-C0"></a>或云。<a id="a-C1"></a>直饶恁么去也好与拄杖。<a id="a-C2"></a>或云。<a id="a-C3"></a>事在当机。<a id="a-C4"></a>或云。<a id="a-C5"></a>拈破会处。<a id="a-C6"></a>此三说还会玄沙意也无)师应机接物仅三十祀。<a id="a-C7"></a>致青原石头之[泳-永+(虍-七+(一/八/八/目))]流。<a id="a-C8"></a>迨今不绝。<a id="a-C9"></a>转导来际。<a id="a-CA"></a>所演法要有大小录行于海内。<a id="a-CB"></a>自余语句各随门弟子章及诸方征举出焉。<a id="a-CC"></a>梁开平二年戊辰十一月二十七日示疾而终。<a id="a-CD"></a>寿七十有四。<a id="a-CE"></a>腊四十有四。<a id="a-CF"></a>闽帅为之树塔。</p>
  <p id="aCG">福州长庆慧棱禅师杭州盐官人也。<a id="a-CH"></a>姓孙氏。<a id="a-CI"></a>幼岁禀性淳澹。<a id="a-CJ"></a>年十三于苏州通玄寺出家登戒。<a id="a-CK"></a>历参禅肆。<a id="a-CL"></a>唐乾符五年入闽中谒西院访灵云。<a id="a-CM"></a>尚有凝滞。<a id="a-CN"></a>后之雪峰疑情冰释。<a id="a-CO"></a>因问。<a id="a-CP"></a>从上诸圣传受一路请垂指示。<a id="a-CQ"></a>雪峰默然。<a id="a-CR"></a>师设礼而退。<a id="a-CS"></a>雪峰莞尔而笑。<a id="a-CT"></a>异日雪峰谓师曰。<a id="a-CU"></a>我寻常向师僧道。<a id="a-CV"></a>南山有一条鳖鼻蛇。<a id="a-CW"></a>汝诸人好看取。<a id="a-CX"></a>对曰。<a id="a-CY"></a>今日堂中大有人丧身失命。<a id="a-CZ"></a>雪峰然之。<a id="a-Ca"></a>师入方丈参。<a id="a-Cb"></a>雪峰曰。<a id="a-Cc"></a>是什么。<a id="a-Cd"></a>师曰。<a id="a-Ce"></a>今日天晴好普请。<a id="a-Cf"></a>自此酬问未尝爽于玄旨。<a id="a-Cg"></a>乃述悟解。<a id="a-Ch"></a>颂曰。</p>
  <p id="aCi">万象之中独露身　　唯人自肯乃方亲</p>
  <p id="aCj">昔时谬向途中觅　　今日看如火里冰</p>
  <p id="aCk">师在西院问诜上座曰。<a id="a-Cl"></a>这里有象骨山汝曾到么。<a id="a-Cm"></a>曰不曾到。<a id="a-Cn"></a>师曰。<a id="a-Co"></a>为什不到。<a id="a-Cp"></a>曰自有本分事。<a id="a-Cq"></a>师曰。<a id="a-Cr"></a>作么生是上座本分事。<a id="a-Cs"></a>诜乃提起衲衣角。<a id="a-Ct"></a>师曰。<a id="a-Cu"></a>为当只这个别更有。<a id="a-Cv"></a>曰上座见什么。<a id="a-Cw"></a>师曰。<a id="a-Cx"></a>何得龙头蛇尾。<a id="a-Cy"></a>师在宣州保福。<a id="a-Cz"></a>后辞归雪峰。<a id="a-D0"></a>保福问师曰。<a id="a-D1"></a>山头和尚或问上座信作么生秖对。<a id="a-D2"></a>师曰。<a id="a-D3"></a>不避腥膻亦有少许。<a id="a-D4"></a>曰信道什么。<a id="a-D5"></a>师曰。<a id="a-D6"></a>教我分付阿谁。<a id="a-D7"></a>曰从展虽有此语。<a id="a-D8"></a>未必有恁么事。<a id="a-D9"></a>师曰。<a id="a-DA"></a>若然者前程全自阇梨。<a id="a-DB"></a>师与保福游山。<a id="a-DC"></a>保福问。<a id="a-DD"></a>古人道妙峰山顶。<a id="a-DE"></a>莫即这个便是也无。<a id="a-DF"></a>师曰。<a id="a-DG"></a>是即是可惜许(僧问鼓山。<a id="a-DH"></a>只如棱和尚恁么道。<a id="a-DI"></a>意作么生。<a id="a-DJ"></a>鼓山云。<a id="a-DK"></a>孙公若无此语。<a id="a-DL"></a>可谓髑髅遍野。<a id="a-DM"></a>白骨连山)师来往雪峰二十九载。<a id="a-DN"></a>至天祐三年受泉州刺史王延彬请。<a id="a-DO"></a>住招庆初开堂。<a id="a-DP"></a>日公朝服趋隅曰。<a id="a-DQ"></a>请师说法。<a id="a-DR"></a>师曰。<a id="a-DS"></a>还闻么。<a id="a-DT"></a>公设拜。<a id="a-DU"></a>师曰。<a id="a-DV"></a>虽然如此虑恐有人不肯。<a id="a-DW"></a>于是敷扬祖意随机与夺。<a id="a-DX"></a>故毳容憧憧日资道化。<a id="a-DY"></a>后闽帅请去长乐府之西院。<a id="a-DZ"></a>奏额曰长庆。<a id="a-Da"></a>号超觉大师。<a id="a-Db"></a>上堂良久谓众曰。<a id="a-Dc"></a>还有人相悉么。<a id="a-Dd"></a>若不相悉欺谩兄弟去。<a id="a-De"></a>只今有什么事。<a id="a-Df"></a>莫有窒塞也无。<a id="a-Dg"></a>复是谁家屋里事。<a id="a-Dh"></a>不肯当荷更待何时。<a id="a-Di"></a>若是利根参学不到这里来。<a id="a-Dj"></a>还会么。<a id="a-Dk"></a>如今有一般行脚人。<a id="a-Dl"></a>耳里总满也。<a id="a-Dm"></a>假饶收拾得底。<a id="a-Dn"></a>还当诸人行脚事么。<a id="a-Do"></a>时有僧问。<a id="a-Dp"></a>行脚事如何学。<a id="a-Dq"></a>师曰。<a id="a-Dr"></a>但知就人索取。<a id="a-Ds"></a>又问。<a id="a-Dt"></a>如何是独脱一路。<a id="a-Du"></a>师曰。<a id="a-Dv"></a>何烦更问。<a id="a-Dw"></a>又问。<a id="a-Dx"></a>名言妙义教有所诠。<a id="a-Dy"></a>不涉三科请师直道。<a id="a-Dz"></a>师曰。<a id="a-E0"></a>珍重。<a id="a-E1"></a>师乃谓众曰。<a id="a-E2"></a>明明歌咏汝尚不会。<a id="a-E3"></a>忽被暗来底事汝作么生。<a id="a-E4"></a>又僧问。<a id="a-E5"></a>如何是暗来底事。<a id="a-E6"></a>师曰。<a id="a-E7"></a>吃茶去。<a id="a-E8"></a>中塔云。<a id="a-E9"></a>便请和尚相伴。<a id="a-EA"></a>问如何是不隔毫端底事。<a id="a-EB"></a>师曰。<a id="a-EC"></a>当不当。<a id="a-ED"></a>问如何得不疑不惑去。<a id="a-EE"></a>师乃展两手。<a id="a-EF"></a>僧不进语。<a id="a-EG"></a>师曰。<a id="a-EH"></a>汝更问我与汝道。<a id="a-EI"></a>僧再问之师露膊而坐。<a id="a-EJ"></a>僧礼拜。<a id="a-EK"></a>师曰。<a id="a-EL"></a>汝作么生会。<a id="a-EM"></a>僧曰。<a id="a-EN"></a>今日风起。<a id="a-EO"></a>师曰。<a id="a-EP"></a>恁么道未定人见解。<a id="a-EQ"></a>汝于古今中有什么节要齐得长庆。<a id="a-ER"></a>若举得许汝作话主。<a id="a-ES"></a>其僧但立而已。<a id="a-ET"></a>师却问。<a id="a-EU"></a>汝是什么处人。<a id="a-EV"></a>曰向北人。<a id="a-EW"></a>师曰。<a id="a-EX"></a>南北三千里外学妄语作么。<a id="a-EY"></a>僧无对。<a id="a-EZ"></a>师上堂良久曰。<a id="a-Ea"></a>莫道今夜较些子。<a id="a-Eb"></a>便下坐。<a id="a-Ec"></a>问如何是合圣之言。<a id="a-Ed"></a>师曰大小长庆被汝一问口似匾担。<a id="a-Ee"></a>僧曰。<a id="a-Ef"></a>何故如此。<a id="a-Eg"></a>师曰。<a id="a-Eh"></a>适来问什么。<a id="a-Ei"></a>师谓众曰。<a id="a-Ej"></a>我若纯举唱宗乘。<a id="a-Ek"></a>须闭却法堂门。<a id="a-El"></a>所以尽法无民。<a id="a-Em"></a>时有僧曰。<a id="a-En"></a>不怕无民请师尽法。<a id="a-Eo"></a>师曰。<a id="a-Ep"></a>还委落处么。<a id="a-Eq"></a>问如何是西来意。<a id="a-Er"></a>师曰。<a id="a-Es"></a>香严道底一时坐却。<a id="a-Et"></a>师有时示众曰。<a id="a-Eu"></a>总似今夜老胡有望。<a id="a-Ev"></a>保福闻之乃曰。<a id="a-Ew"></a>总似今夜老胡绝望(玄觉云。<a id="a-Ex"></a>恁么道。<a id="a-Ey"></a>是相见语不是相见语。<a id="a-Ez"></a>东禅齐云。<a id="a-F0"></a>此二尊宿语一般各有道理。<a id="a-F1"></a>众中道总似如此嫌什么。<a id="a-F2"></a>又道总似今夜堪作什么。<a id="a-F3"></a>若如此会欠悟在)安国瑫和尚新得师号。<a id="a-F4"></a>师去贺。<a id="a-F5"></a>瑫出接。<a id="a-F6"></a>师问曰。<a id="a-F7"></a>师号来耶。<a id="a-F8"></a>曰来也。<a id="a-F9"></a>师曰。<a id="a-FA"></a>是什么号。<a id="a-FB"></a>曰明真。<a id="a-FC"></a>师乃展手。<a id="a-FD"></a>瑫曰。<a id="a-FE"></a>什么处去来。<a id="a-FF"></a>师曰。<a id="a-FG"></a>几不问过。<a id="a-FH"></a>师问僧。<a id="a-FI"></a>什么处来。<a id="a-FJ"></a>曰鼓山来。<a id="a-FK"></a>师曰。<a id="a-FL"></a>鼓山有不跨石门底句。<a id="a-FM"></a>有人借问汝作么生道。<a id="a-FN"></a>曰昨夜报慈宿。<a id="a-FO"></a>师曰。<a id="a-FP"></a>拍脊棒汝又作么生。<a id="a-FQ"></a>曰和尚若行此棒不虚受人天供养。<a id="a-FR"></a>师曰。<a id="a-FS"></a>几放过。<a id="a-FT"></a>问古人有言。<a id="a-FU"></a>相逢不擎出举意便知有时如何。<a id="a-FV"></a>师曰。<a id="a-FW"></a>知有也未(僧将前语问保福。<a id="a-FX"></a>福云。<a id="a-FY"></a>此是谁语。<a id="a-FZ"></a>僧云丹霞语。<a id="a-Fa"></a>福云。<a id="a-Fb"></a>去莫妨我打睡)师入僧堂举起疏头曰。<a id="a-Fc"></a>见即不见还见么。<a id="a-Fd"></a>众无对(法眼代云。<a id="a-Fe"></a>纵受得到别处亦不敢呈人)师到罗山见新制龛子。<a id="a-Ff"></a>师以杖敲之。<a id="a-Fg"></a>曰。<a id="a-Fh"></a>大杀豫备。<a id="a-Fi"></a>罗山曰。<a id="a-Fj"></a>拙布置。<a id="a-Fk"></a>师曰。<a id="a-Fl"></a>还肯入也无。<a id="a-Fm"></a>罗山曰吽。<a id="a-Fn"></a>师上堂大众集定。<a id="a-Fo"></a>师乃拽出一僧曰。<a id="a-Fp"></a>大众礼拜此僧。<a id="a-Fq"></a>又曰。<a id="a-Fr"></a>此僧有什么长处。<a id="a-Fs"></a>便教大众礼拜。<a id="a-Ft"></a>众无对。<a id="a-Fu"></a>问如何是文彩未生时事。<a id="a-Fv"></a>师曰。<a id="a-Fw"></a>汝先举我后举。<a id="a-Fx"></a>其僧但立而已(法眼别云。<a id="a-Fy"></a>请和尚举)师曰。<a id="a-Fz"></a>汝作么生举。<a id="a-G0"></a>僧曰。<a id="a-G1"></a>某甲截舌有分。<a id="a-G2"></a>保福迁化。<a id="a-G3"></a>人问师。<a id="a-G4"></a>保福抛却壳漏子向什么处去也。<a id="a-G5"></a>师曰。<a id="a-G6"></a>且道保福在那个壳漏子里(法眼别云。<a id="a-G7"></a>那个是保福壳漏子)闽帅夫人崔氏(奉道自称练师)遣使送衣物至。<a id="a-G8"></a>云练师令就大师请取回信。<a id="a-G9"></a>师曰。<a id="a-GA"></a>传语练师领取回信。<a id="a-GB"></a>须臾使却来师前唱喏便回。<a id="a-GC"></a>师明日入府。<a id="a-GD"></a>练师曰。<a id="a-GE"></a>昨日谢大师回信。<a id="a-GF"></a>师曰。<a id="a-GG"></a>却请昨日回信看。<a id="a-GH"></a>练师展两手。<a id="a-GI"></a>闽帅问师曰。<a id="a-GJ"></a>练师适来呈信还惬大师意否。<a id="a-GK"></a>师曰。<a id="a-GL"></a>犹较些子(法眼别云。<a id="a-GM"></a>遮一转语大王自道取)曰未审大师意旨如何师良久。<a id="a-GN"></a>帅曰。<a id="a-GO"></a>不可思议大师佛法深远。<a id="a-GP"></a>僧举。<a id="a-GQ"></a>高丽有僧造一观音像。<a id="a-GR"></a>于明州上船众力舁不起。<a id="a-GS"></a>因请入开元寺供养。<a id="a-GT"></a>问师。<a id="a-GU"></a>无刹不现身为什么不肯去高丽。<a id="a-GV"></a>师曰。<a id="a-GW"></a>现身虽普睹相生偏(法眼别云。<a id="a-GX"></a>汝识得观音未)有人问僧。<a id="a-GY"></a>点什么灯。<a id="a-GZ"></a>曰长明灯。<a id="a-Ga"></a>曰什么时点曰去年点。<a id="a-Gb"></a>曰长明何在。<a id="a-Gc"></a>僧无语。<a id="a-Gd"></a>师代曰。<a id="a-Ge"></a>若不如此争知公不受人谩(法眼别云利动君子)师两处开法。<a id="a-Gf"></a>徒众一千五百。<a id="a-Gg"></a>化行闽越二十七载。<a id="a-Gh"></a>后唐长兴三年壬辰五月十七日归寂。<a id="a-Gi"></a>寿七十有九。<a id="a-Gj"></a>腊六十。<a id="a-Gk"></a>王氏建塔。</p>
  <p id="aGl">福州大普山玄通禅师福州福唐人也。<a id="a-Gm"></a>受业于兜率山。<a id="a-Gn"></a>师事雪峰经数稔。<a id="a-Go"></a>受心法止于大普焉。<a id="a-Gp"></a>僧问。<a id="a-Gq"></a>骊龙颔下珠如何取得。<a id="a-Gr"></a>师乃拊掌瞬视。<a id="a-Gs"></a>问方便以前事如何。<a id="a-Gt"></a>师托出其僧。<a id="a-Gu"></a>问如何是祖师西来意。<a id="a-Gv"></a>师曰。<a id="a-Gw"></a>咬骨头汉出去。<a id="a-Gx"></a>问拨尘见佛时如何。<a id="a-Gy"></a>师曰。<a id="a-Gz"></a>脱枷来商量。<a id="a-H0"></a>问急急相投请师接。<a id="a-H1"></a>师曰。<a id="a-H2"></a>钝汉。</p>
  <p id="aH3">杭州龙册寺顺德大师道怤。<a id="a-H4"></a>永嘉人也。<a id="a-H5"></a>姓陈氏。<a id="a-H6"></a>丱岁不食荤茹。<a id="a-H7"></a>亲党强啖以枯鱼随即嗢(乌没)哕(乙劣)遂求出家。<a id="a-H8"></a>于本州开元寺受具。<a id="a-H9"></a>游方抵闽川谒雪峰。<a id="a-HA"></a>峰问。<a id="a-HB"></a>什么处人。<a id="a-HC"></a>曰温州人。<a id="a-HD"></a>雪峰曰。<a id="a-HE"></a>恁么即与一宿觉是乡人也。<a id="a-HF"></a>曰只如一宿觉是什么处人。<a id="a-HG"></a>雪峰曰。<a id="a-HH"></a>好吃一顿棒且放过。<a id="a-HI"></a>一日师问。<a id="a-HJ"></a>只如古德岂不是以心传心。<a id="a-HK"></a>雪峰曰。<a id="a-HL"></a>兼不立文字语句。<a id="a-HM"></a>曰只如不立文字语句师如何传。<a id="a-HN"></a>雪峰良久。<a id="a-HO"></a>师礼谢。<a id="a-HP"></a>雪峰曰。<a id="a-HQ"></a>更问我一转岂不好。<a id="a-HR"></a>曰就和尚请一转问头。<a id="a-HS"></a>雪峰曰。<a id="a-HT"></a>只恁么为别有商量。<a id="a-HU"></a>曰和尚恁么即得。<a id="a-HV"></a>雪峰曰。<a id="a-HW"></a>于汝作么生。<a id="a-HX"></a>曰孤负杀人。<a id="a-HY"></a>雪峰有时谓众曰。<a id="a-HZ"></a>堂堂密密地。<a id="a-Ha"></a>师出问曰。<a id="a-Hb"></a>是什么堂堂密密。<a id="a-Hc"></a>雪峰起立曰。<a id="a-Hd"></a>道什么。<a id="a-He"></a>师退步而立。<a id="a-Hf"></a>雪峰垂语曰。<a id="a-Hg"></a>此事得恁么尊贵。<a id="a-Hh"></a>得恁么绵密。<a id="a-Hi"></a>对曰。<a id="a-Hj"></a>道怤自到来数年不闻和尚恁么示诲。<a id="a-Hk"></a>雪峰曰。<a id="a-Hl"></a>我向前虽无如今已有莫有所妨么。<a id="a-Hm"></a>曰不敢此是和尚不已而已。<a id="a-Hn"></a>雪峰曰。<a id="a-Ho"></a>致使我如此。<a id="a-Hp"></a>师从此信入而且随众。<a id="a-Hq"></a>闽中谓之小怤布衲。<a id="a-Hr"></a>因普请处雪峰举沩山见色便见心语。<a id="a-Hs"></a>问师。<a id="a-Ht"></a>还有过也无。<a id="a-Hu"></a>曰古人为什么事。<a id="a-Hv"></a>雪峰曰。<a id="a-Hw"></a>虽然如此要共汝商量。<a id="a-Hx"></a>曰恁么即不如道怤锄地去。<a id="a-Hy"></a>一日雪峰问师。<a id="a-Hz"></a>何处来。<a id="a-I0"></a>曰从外来。<a id="a-I1"></a>雪峰曰。<a id="a-I2"></a>什么处逢见达磨。<a id="a-I3"></a>曰更什么处。<a id="a-I4"></a>雪峰曰。<a id="a-I5"></a>未信汝在。<a id="a-I6"></a>曰和尚莫恁么粘腻好。<a id="a-I7"></a>雪峰肯之。<a id="a-I8"></a>师后遍历诸方益资权智。<a id="a-I9"></a>因访曹山寂和尚。<a id="a-IA"></a>问什么处来。<a id="a-IB"></a>曰昨日离明水。<a id="a-IC"></a>寂曰。<a id="a-ID"></a>什么时到明水。<a id="a-IE"></a>曰和尚到时到。<a id="a-IF"></a>寂曰。<a id="a-IG"></a>汝道我什么时到。<a id="a-IH"></a>曰适来犹记得。<a id="a-II"></a>寂曰。<a id="a-IJ"></a>如是如是。<a id="a-IK"></a>师罢参受请止越州镜清禅苑。<a id="a-IL"></a>唱雪峰之旨。<a id="a-IM"></a>学者奔凑。<a id="a-IN"></a>副使皮光业者日休之子也。<a id="a-IO"></a>辞学宏赡屡击难之。<a id="a-IP"></a>退谓人曰。<a id="a-IQ"></a>怤师之高论人莫窥其极也。<a id="a-IR"></a>新到僧参。<a id="a-IS"></a>师拈起拂子。<a id="a-IT"></a>僧曰。<a id="a-IU"></a>久向镜清犹有这个在。<a id="a-IV"></a>师曰。<a id="a-IW"></a>今日遇人又不遇人。<a id="a-IX"></a>问如何是灵源一直道。<a id="a-IY"></a>师曰。<a id="a-IZ"></a>镜湖水可杀深。<a id="a-Ia"></a>师问僧。<a id="a-Ib"></a>什么处来。<a id="a-Ic"></a>曰应天来。<a id="a-Id"></a>师曰。<a id="a-Ie"></a>还见鳗黧鱼么。<a id="a-If"></a>曰不见。<a id="a-Ig"></a>师曰。<a id="a-Ih"></a>阇梨不见鳗黧鳗黧不见阇梨。<a id="a-Ii"></a>曰总不恁么。<a id="a-Ij"></a>师曰。<a id="a-Ik"></a>阇梨只解慎初护末。<a id="a-Il"></a>问学人未达其原请师方便。<a id="a-Im"></a>师曰。<a id="a-In"></a>是什么原。<a id="a-Io"></a>僧曰。<a id="a-Ip"></a>其原。<a id="a-Iq"></a>师曰。<a id="a-Ir"></a>若是其原争受方便。<a id="a-Is"></a>僧礼拜。<a id="a-It"></a>退后侍者问曰。<a id="a-Iu"></a>和尚适来莫是成他问否。<a id="a-Iv"></a>师曰无。<a id="a-Iw"></a>曰莫是不成他问否。<a id="a-Ix"></a>师曰无。<a id="a-Iy"></a>曰未审毕竟意作么生。<a id="a-Iz"></a>师曰。<a id="a-J0"></a>一点水墨两处成龙。<a id="a-J1"></a>师在帐中坐。<a id="a-J2"></a>有僧问讯。<a id="a-J3"></a>师拨帐问曰。<a id="a-J4"></a>当断不断返招其乱。<a id="a-J5"></a>僧曰。<a id="a-J6"></a>既是当断为什么不断。<a id="a-J7"></a>师曰。<a id="a-J8"></a>我若尽法直恐无民。<a id="a-J9"></a>曰不怕无民请师尽法。<a id="a-JA"></a>师曰。<a id="a-JB"></a>维那拽出此僧着。<a id="a-JC"></a>又曰。<a id="a-JD"></a>休休我在南方识伊和尚来。<a id="a-JE"></a>因普请锄草次。<a id="a-JF"></a>浴头请师浴。<a id="a-JG"></a>师不顾。<a id="a-JH"></a>如是三请。<a id="a-JI"></a>师举[钁-(目*目)+賏]作打势。<a id="a-JJ"></a>浴头乃走。<a id="a-JK"></a>师召曰。<a id="a-JL"></a>来来。<a id="a-JM"></a>浴头回首。<a id="a-JN"></a>师曰。<a id="a-JO"></a>向后遇作家分明举似。<a id="a-JP"></a>其僧后至保福举前语。<a id="a-JQ"></a>未了。<a id="a-JR"></a>保福以手掩其僧口。<a id="a-JS"></a>僧却回举似师。<a id="a-JT"></a>师曰。<a id="a-JU"></a>饶汝恁么也未作家。<a id="a-JV"></a>师问。<a id="a-JW"></a>荷玉什么处来。<a id="a-JX"></a>曰天台来。<a id="a-JY"></a>师曰。<a id="a-JZ"></a>我岂是问汝天台曰。<a id="a-Ja"></a>和尚何得龙头蛇尾。<a id="a-Jb"></a>师曰。<a id="a-Jc"></a>镜清今日失利。<a id="a-Jd"></a>师看经。<a id="a-Je"></a>僧问。<a id="a-Jf"></a>和尚看什么经。<a id="a-Jg"></a>师曰。<a id="a-Jh"></a>我与古人斗百草。<a id="a-Ji"></a>师却问。<a id="a-Jj"></a>汝会么。<a id="a-Jk"></a>曰小年也会恁么来。<a id="a-Jl"></a>师曰。<a id="a-Jm"></a>如今作么生。<a id="a-Jn"></a>僧举拳。<a id="a-Jo"></a>师曰。<a id="a-Jp"></a>我输汝也。<a id="a-Jq"></a>僧到参。<a id="a-Jr"></a>师问。<a id="a-Js"></a>阇梨从什么处来。<a id="a-Jt"></a>曰佛国来。<a id="a-Ju"></a>师曰。<a id="a-Jv"></a>佛以何为国。<a id="a-Jw"></a>曰清净庄严为国。<a id="a-Jx"></a>师曰。<a id="a-Jy"></a>国以何为佛。<a id="a-Jz"></a>曰妙净真常为佛。<a id="a-K0"></a>师曰。<a id="a-K1"></a>阇梨从妙净来庄严来。<a id="a-K2"></a>曰无不答对。<a id="a-K3"></a>师曰。<a id="a-K4"></a>嘘嘘别处有人。<a id="a-K5"></a>问汝不可作这个语话。<a id="a-K6"></a>钱王欲广府中禅会。<a id="a-K7"></a>命居天龙寺。<a id="a-K8"></a>始见师乃曰。<a id="a-K9"></a>真道人也。<a id="a-KA"></a>致礼勤厚。<a id="a-KB"></a>由是吴越盛于玄学。<a id="a-KC"></a>其后又创龙册寺延请居焉。<a id="a-KD"></a>师上堂曰。<a id="a-KE"></a>如今事不得已向汝道。<a id="a-KF"></a>若自验着实。<a id="a-KG"></a>个亲切到汝分上。<a id="a-KH"></a>因何特地生疏。<a id="a-KI"></a>只为抛家日久流浪年深。<a id="a-KJ"></a>一向缘尘致见如此。<a id="a-KK"></a>所以唤作背觉合尘。<a id="a-KL"></a>亦名舍父逃逝。<a id="a-KM"></a>今劝兄弟。<a id="a-KN"></a>未歇歇去好。<a id="a-KO"></a>未彻彻去好。<a id="a-KP"></a>大丈夫儿得恁么无气概还惆怅么。<a id="a-KQ"></a>终日茫茫地。<a id="a-KR"></a>何不且觅取个管带路。<a id="a-KS"></a>好也无人问我管带一路。<a id="a-KT"></a>时有僧问。<a id="a-KU"></a>如何是管带一路。<a id="a-KV"></a>师曰。<a id="a-KW"></a>嘘嘘要棒即道。<a id="a-KX"></a>曰恁么即学人罪过也。<a id="a-KY"></a>师曰。<a id="a-KZ"></a>几被汝打破蔡州。<a id="a-Ka"></a>问无源有路不归时如何。<a id="a-Kb"></a>师曰。<a id="a-Kc"></a>这个师僧得坐便坐。<a id="a-Kd"></a>问如何是心。<a id="a-Ke"></a>师曰。<a id="a-Kf"></a>是即二头。<a id="a-Kg"></a>曰不是如何。<a id="a-Kh"></a>师曰。<a id="a-Ki"></a>又不成是头。<a id="a-Kj"></a>曰是不是总不恁么时如何。<a id="a-Kk"></a>师曰。<a id="a-Kl"></a>更多饶过。<a id="a-Km"></a>问十二时中以何为验。<a id="a-Kn"></a>师曰。<a id="a-Ko"></a>得力即向我道。<a id="a-Kp"></a>僧曰诺。<a id="a-Kq"></a>师曰。<a id="a-Kr"></a>十万八千犹可近。<a id="a-Ks"></a>问如何是方便门速易成就。<a id="a-Kt"></a>师曰。<a id="a-Ku"></a>速易成就。<a id="a-Kv"></a>曰争奈学人领览未的。<a id="a-Kw"></a>师曰代得也代却。<a id="a-Kx"></a>问如何是玄中玄。<a id="a-Ky"></a>师曰。<a id="a-Kz"></a>不是是什么。<a id="a-L0"></a>曰还得当也无。<a id="a-L1"></a>师曰。<a id="a-L2"></a>木头也解语。<a id="a-L3"></a>问如何是人无心合道。<a id="a-L4"></a>师曰。<a id="a-L5"></a>何不问道无心合人。<a id="a-L6"></a>曰如何是道无心合人。<a id="a-L7"></a>师曰。<a id="a-L8"></a>白云乍可来青嶂。<a id="a-L9"></a>明月那教下碧天。<a id="a-LA"></a>问学人问不到处请师不答。<a id="a-LB"></a>和尚答不到处学人即不问。<a id="a-LC"></a>师乃搊住曰。<a id="a-LD"></a>是我道理是汝道理。<a id="a-LE"></a>曰和尚若打学人。<a id="a-LF"></a>学人也即却打也。<a id="a-LG"></a>师曰。<a id="a-LH"></a>得对相耕去。<a id="a-LI"></a>僧举。<a id="a-LJ"></a>有僧辞归宗。<a id="a-LK"></a>宗问。<a id="a-LL"></a>什么处去。<a id="a-LM"></a>曰百丈学五味禅去。<a id="a-LN"></a>归宗不语。<a id="a-LO"></a>师乃曰。<a id="a-LP"></a>缘归宗单行底事。<a id="a-LQ"></a>僧问。<a id="a-LR"></a>如何是归宗单行底事。<a id="a-LS"></a>师曰。<a id="a-LT"></a>棒了趁出院。<a id="a-LU"></a>僧礼拜。<a id="a-LV"></a>师曰。<a id="a-LW"></a>作么生会。<a id="a-LX"></a>曰学人罪过。<a id="a-LY"></a>师曰。<a id="a-LZ"></a>料汝恁么去。<a id="a-La"></a>问承师有言。<a id="a-Lb"></a>诸方若不是走作便是笼罩人。<a id="a-Lc"></a>未审和尚如何。<a id="a-Ld"></a>师曰。<a id="a-Le"></a>被汝致此一问。<a id="a-Lf"></a>直得当门齿落。<a id="a-Lg"></a>问如何是亲的密密底事。<a id="a-Lh"></a>师曰。<a id="a-Li"></a>常用及人。<a id="a-Lj"></a>曰不知者如何。<a id="a-Lk"></a>师曰。<a id="a-Ll"></a>好晴好雨。<a id="a-Lm"></a>师问僧。<a id="a-Ln"></a>门外什么声。<a id="a-Lo"></a>曰雨滴声。<a id="a-Lp"></a>师曰。<a id="a-Lq"></a>众生颠倒迷己逐物(法眼别云画出)僧问。<a id="a-Lr"></a>如何是同相。<a id="a-Ls"></a>师将火筋插向炉中。<a id="a-Lt"></a>僧又问。<a id="a-Lu"></a>如何是别相。<a id="a-Lv"></a>师又将火筋插向一边(法眼别云。<a id="a-Lw"></a>问不当理)有僧引童子到曰。<a id="a-Lx"></a>此儿子常爱问僧佛法。<a id="a-Ly"></a>请和尚验看。<a id="a-Lz"></a>师乃令点茶。<a id="a-M0"></a>童子点茶来师啜讫过盏托与童子。<a id="a-M1"></a>童子近前接。<a id="a-M2"></a>师却缩手曰。<a id="a-M3"></a>还道得么。<a id="a-M4"></a>童子曰。<a id="a-M5"></a>问将来(法眼别云。<a id="a-M6"></a>和尚更吃茶否)僧问。<a id="a-M7"></a>和尚此儿子见解如何。<a id="a-M8"></a>师曰。<a id="a-M9"></a>也只是一两生持戒僧。<a id="a-MA"></a>师三处开法语要随门人编录。<a id="a-MB"></a>今但梗概而已。<a id="a-MC"></a>晋天福二年丁酉八月示灭。<a id="a-MD"></a>寿七十四。<a id="a-ME"></a>黑白哀号制服者甚众。<a id="a-MF"></a>荼毗于大慈山获舍利。<a id="a-MG"></a>就龙母山之阳建塔。</p>
  <p id="aMH">福州长生山皎然禅师本郡人。<a id="a-MI"></a>入雪峰室密受心印。<a id="a-MJ"></a>执侍经十载。<a id="a-MK"></a>因与僧斫树。<a id="a-ML"></a>雪峰曰。<a id="a-MM"></a>斫到心且住。<a id="a-MN"></a>师曰。<a id="a-MO"></a>斫却着。<a id="a-MP"></a>雪峰曰古人以心传心。<a id="a-MQ"></a>汝为什么道斫却。<a id="a-MR"></a>师掷下斧子曰传。<a id="a-MS"></a>雪峰打一拄杖而去。<a id="a-MT"></a>僧问雪峰。<a id="a-MU"></a>如何是第一句。<a id="a-MV"></a>雪峰良久。<a id="a-MW"></a>僧退举似于师。<a id="a-MX"></a>师曰。<a id="a-MY"></a>此是第二句。<a id="a-MZ"></a>雪峰再令其僧来。<a id="a-Ma"></a>问如何是第一句。<a id="a-Mb"></a>师曰苍天苍天。<a id="a-Mc"></a>雪峰普请般柴。<a id="a-Md"></a>问师曰。<a id="a-Me"></a>古人道。<a id="a-Mf"></a>谁知席帽下元是昔愁人。<a id="a-Mg"></a>古人意作么生。<a id="a-Mh"></a>师侧戴笠子曰。<a id="a-Mi"></a>这个是什么人语。<a id="a-Mj"></a>雪峰问师。<a id="a-Mk"></a>持经者能荷担如来。<a id="a-Ml"></a>作么生是荷担如来。<a id="a-Mm"></a>师乃捧。<a id="a-Mn"></a>雪峰向禅床上着。<a id="a-Mo"></a>雪峰普请归。<a id="a-Mp"></a>自将一束藤路逢一僧。<a id="a-Mq"></a>放下藤叉手立。<a id="a-Mr"></a>其僧近前拈雪峰即蹋其僧归院。<a id="a-Ms"></a>后举示于师曰。<a id="a-Mt"></a>我今日蹋那僧得恁么快。<a id="a-Mu"></a>师对曰。<a id="a-Mv"></a>和尚却替那僧入涅槃堂(法眼住崇寿寺时有二僧各说道理请师断。<a id="a-Mw"></a>法眼云。<a id="a-Mx"></a>汝两僧一时入涅槃堂。<a id="a-My"></a>玄觉云。<a id="a-Mz"></a>什么处是替那僧入涅槃堂处。<a id="a-N0"></a>崇寿稠云。<a id="a-N1"></a>此一转语却还老兄。<a id="a-N2"></a>东禅齐云。<a id="a-N3"></a>只如长生意作么生)师尝访一庵主款话。<a id="a-N4"></a>庵主曰。<a id="a-N5"></a>近有一僧问某甲西来意。<a id="a-N6"></a>遂举拂子示之。<a id="a-N7"></a>不知还得也无。<a id="a-N8"></a>师曰。<a id="a-N9"></a>争敢道得与不得。<a id="a-NA"></a>有人问庵主。<a id="a-NB"></a>此事有人保任如虎头带角。<a id="a-NC"></a>有人嫌弃则不直一文钱。<a id="a-ND"></a>此事为什么毁誉不同。<a id="a-NE"></a>请试拣出看。<a id="a-NF"></a>曰适来出自偶然。<a id="a-NG"></a>争拣得出。<a id="a-NH"></a>师曰。<a id="a-NI"></a>若恁么此后不得为人(玄觉云。<a id="a-NJ"></a>一等是恁么事。<a id="a-NK"></a>为什么有得有失。<a id="a-NL"></a>上座若无智眼难辨得失)雪峰问师。<a id="a-NM"></a>光境俱亡复是何物。<a id="a-NN"></a>师曰。<a id="a-NO"></a>放皎然过敢有商量。<a id="a-NP"></a>雪峰曰。<a id="a-NQ"></a>许汝过作么生商量。<a id="a-NR"></a>曰皎然亦放和尚过。<a id="a-NS"></a>雪峰深许之。<a id="a-NT"></a>寻受记止于长生山分化焉。<a id="a-NU"></a>僧问。<a id="a-NV"></a>从上宗乘如何举唱。<a id="a-NW"></a>师曰。<a id="a-NX"></a>不可为阇梨荒却长生山也。<a id="a-NY"></a>问古人有言。<a id="a-NZ"></a>无明即佛性烦恼不须除。<a id="a-Na"></a>如何是无明即佛性。<a id="a-Nb"></a>师忿然作色举拳呵曰。<a id="a-Nc"></a>今日打遮师僧去也。<a id="a-Nd"></a>僧曰。<a id="a-Ne"></a>如何是烦恼不须除。<a id="a-Nf"></a>师以手[加/手]头曰。<a id="a-Ng"></a>遮师僧得恁么发人业。<a id="a-Nh"></a>问路逢达道人不将语默对。<a id="a-Ni"></a>未审将什么对。<a id="a-Nj"></a>师曰。<a id="a-Nk"></a>上纸墨堪作什么。<a id="a-Nl"></a>闽帅署禅主大师。<a id="a-Nm"></a>莫知所终。</p>
  <p id="aNn">信州鹅湖智孚禅师福州人也。<a id="a-No"></a>始依讲肆肄业于长安。<a id="a-Np"></a>因思玄极之理。<a id="a-Nq"></a>乃造雪峰师事数年。<a id="a-Nr"></a>既领心诀随缘而止鹅湖大张法席。<a id="a-Ns"></a>僧问。<a id="a-Nt"></a>万法归一一归何所。<a id="a-Nu"></a>师曰。<a id="a-Nv"></a>非但阇梨一人忙。<a id="a-Nw"></a>问虚空讲经以何为宗。<a id="a-Nx"></a>师曰。<a id="a-Ny"></a>阇梨不是听众出去。<a id="a-Nz"></a>问五逆之子还受父约也无。<a id="a-O0"></a>师曰。<a id="a-O1"></a>虽有自裁未免伤己。<a id="a-O2"></a>问如何是佛向上人。<a id="a-O3"></a>师曰。<a id="a-O4"></a>情知阇梨不奈何。<a id="a-O5"></a>曰为什么不奈何。<a id="a-O6"></a>师曰。<a id="a-O7"></a>未必小儿得见君子。<a id="a-O8"></a>有人报云。<a id="a-O9"></a>径山和尚迁化也。<a id="a-OA"></a>僧问。<a id="a-OB"></a>径山迁化向什么处去。<a id="a-OC"></a>师曰。<a id="a-OD"></a>大有灵利底过于阇梨。<a id="a-OE"></a>问在先一句请师道。<a id="a-OF"></a>师曰。<a id="a-OG"></a>脚跟下探取什么。<a id="a-OH"></a>曰即今见问。<a id="a-OI"></a>师曰。<a id="a-OJ"></a>看阇梨变身不得。<a id="a-OK"></a>问雪峰抛下拄杖意作么生。<a id="a-OL"></a>师以香匙抛下地。<a id="a-OM"></a>僧曰。<a id="a-ON"></a>未审此意如何。<a id="a-OO"></a>师曰。<a id="a-OP"></a>不是好种出去。<a id="a-OQ"></a>问如何是鹅湖第一句。<a id="a-OR"></a>师曰。<a id="a-OS"></a>道什么。<a id="a-OT"></a>曰如何即是。<a id="a-OU"></a>师曰。<a id="a-OV"></a>妨我打睡。<a id="a-OW"></a>问不问不答时如何。<a id="a-OX"></a>师曰。<a id="a-OY"></a>问人焉知。<a id="a-OZ"></a>问迷子未归家时如何。<a id="a-Oa"></a>师曰。<a id="a-Ob"></a>不在途。<a id="a-Oc"></a>曰归后如何。<a id="a-Od"></a>师曰。<a id="a-Oe"></a>正迷。<a id="a-Of"></a>问如何是源头事。<a id="a-Og"></a>师曰。<a id="a-Oh"></a>途中觅什么。<a id="a-Oi"></a>问如何是一句。<a id="a-Oj"></a>师曰。<a id="a-Ok"></a>会么。<a id="a-Ol"></a>曰恁么莫便是否。<a id="a-Om"></a>师曰。<a id="a-On"></a>苍天苍天。<a id="a-Oo"></a>镜清问。<a id="a-Op"></a>如何是即今底。<a id="a-Oq"></a>师曰。<a id="a-Or"></a>何更即今。<a id="a-Os"></a>清曰。<a id="a-Ot"></a>几就支荷。<a id="a-Ou"></a>师曰。<a id="a-Ov"></a>语逆言顺。</p>
  <p id="aOw">漳州报恩院怀岳禅师泉州人也。<a id="a-Ox"></a>少依本州圣寿院受业。<a id="a-Oy"></a>罢参雪峰止龙溪玄侣奔凑。<a id="a-Oz"></a>僧问。<a id="a-P0"></a>十二时中如何行履。<a id="a-P1"></a>师曰。<a id="a-P2"></a>动即死。<a id="a-P3"></a>曰不动时如何。<a id="a-P4"></a>师曰。<a id="a-P5"></a>犹是守古冡鬼。<a id="a-P6"></a>问如何是学人出身处。<a id="a-P7"></a>师曰。<a id="a-P8"></a>有什么物缠缚阇梨。<a id="a-P9"></a>曰争奈出身不得何。<a id="a-PA"></a>师曰。<a id="a-PB"></a>过在阿谁。<a id="a-PC"></a>问如何是报恩一灵物。<a id="a-PD"></a>师曰。<a id="a-PE"></a>吃如许多酒糟作么。<a id="a-PF"></a>曰还露脚手也无。<a id="a-PG"></a>师曰。<a id="a-PH"></a>这里是什么处所。<a id="a-PI"></a>僧问。<a id="a-PJ"></a>牛头未见四祖时如何。<a id="a-PK"></a>师曰。<a id="a-PL"></a>万里一片云。<a id="a-PM"></a>曰见后如何。<a id="a-PN"></a>师曰廓落地。<a id="a-PO"></a>僧问。<a id="a-PP"></a>如何是佛法大意。<a id="a-PQ"></a>师曰。<a id="a-PR"></a>昨夜三更失却火。<a id="a-PS"></a>问黑云斗暗谁当雨者。<a id="a-PT"></a>师曰。<a id="a-PU"></a>峻处先倾。<a id="a-PV"></a>问宗乘不却如何举唱。<a id="a-PW"></a>师曰。<a id="a-PX"></a>山不自称水无间断。<a id="a-PY"></a>问佛未出世时如何。<a id="a-PZ"></a>师曰。<a id="a-Pa"></a>汝争得知。<a id="a-Pb"></a>问拨尘见佛时如何。<a id="a-Pc"></a>师曰。<a id="a-Pd"></a>什么年中得见来。<a id="a-Pe"></a>问师子在窟时如何。<a id="a-Pf"></a>师曰。<a id="a-Pg"></a>师子是什么家具。<a id="a-Ph"></a>又问。<a id="a-Pi"></a>师子出窟时如何。<a id="a-Pj"></a>师曰。<a id="a-Pk"></a>师子在什么处。<a id="a-Pl"></a>问如何是目前佛。<a id="a-Pm"></a>师曰。<a id="a-Pn"></a>快礼拜。<a id="a-Po"></a>师临迁化上堂示众曰。<a id="a-Pp"></a>山僧十二年来举提宗教。<a id="a-Pq"></a>诸人怪我什么处。<a id="a-Pr"></a>若要听三经五论。<a id="a-Ps"></a>此去开元寺咫尺。<a id="a-Pt"></a>言讫告寂。</p>
  <p id="aPu">杭州西兴化度悟真大师。<a id="a-Pv"></a>师郁泉州人也。<a id="a-Pw"></a>自得雪峰心印。<a id="a-Px"></a>化缘盛于杭越之间。<a id="a-Py"></a>后居西兴镇之化度院。<a id="a-Pz"></a>法席大兴。<a id="a-Q0"></a>僧问。<a id="a-Q1"></a>如何是西来意。<a id="a-Q2"></a>师举拂子。<a id="a-Q3"></a>僧曰。<a id="a-Q4"></a>学人不会。<a id="a-Q5"></a>师曰。<a id="a-Q6"></a>吃茶去。<a id="a-Q7"></a>问如何是无缝塔。<a id="a-Q8"></a>师曰。<a id="a-Q9"></a>五尺六尺。<a id="a-QA"></a>问如何是一尘。<a id="a-QB"></a>师曰。<a id="a-QC"></a>九世刹那分。<a id="a-QD"></a>曰如何含得法界。<a id="a-QE"></a>师曰。<a id="a-QF"></a>法界在什么处。<a id="a-QG"></a>问溪谷各异师何明一。<a id="a-QH"></a>师曰。<a id="a-QI"></a>汝喘作么。<a id="a-QJ"></a>问学人初机。<a id="a-QK"></a>乞和尚指示入路。<a id="a-QL"></a>师曰。<a id="a-QM"></a>汝怪化度什么处。<a id="a-QN"></a>问如何是随色摩尼珠。<a id="a-QO"></a>师曰。<a id="a-QP"></a>青黄赤白。<a id="a-QQ"></a>曰如何是不随色摩尼珠。<a id="a-QR"></a>师曰。<a id="a-QS"></a>青黄赤白。<a id="a-QT"></a>问如何是西来意。<a id="a-QU"></a>师曰。<a id="a-QV"></a>是东来西来。<a id="a-QW"></a>问牛头未见四祖时如何。<a id="a-QX"></a>师曰。<a id="a-QY"></a>鸟兽俱迷。<a id="a-QZ"></a>曰见后如何。<a id="a-Qa"></a>师曰。<a id="a-Qb"></a>山深水冷。<a id="a-Qc"></a>问维摩与文殊对谈何事。<a id="a-Qd"></a>师曰。<a id="a-Qe"></a>唯有门前镜湖水。<a id="a-Qf"></a>清风不改旧时波。<a id="a-Qg"></a>师自是声闻于遐迩。<a id="a-Qh"></a>钱王钦其道德。<a id="a-Qi"></a>奏紫衣师号。</p>
  <p id="aQj">福州鼓山兴圣国师。<a id="a-Qk"></a>神晏大梁人也。<a id="a-Ql"></a>姓李氏。<a id="a-Qm"></a>幼恶荤膻乐闻钟梵。<a id="a-Qn"></a>年十二时有白气数道腾于所居屋壁。<a id="a-Qo"></a>师即挥毫书其壁曰。<a id="a-Qp"></a>白道从兹速改张。<a id="a-Qq"></a>休来显现作妖祥。<a id="a-Qr"></a>定祛邪行归真见。<a id="a-Qs"></a>必得超凡入圣乡。<a id="a-Qt"></a>题罢气即随灭。<a id="a-Qu"></a>年甫志学遘疾甚丞。<a id="a-Qv"></a>梦神人与药觉而顿愈。<a id="a-Qw"></a>明年又梦梵僧告云。<a id="a-Qx"></a>出家时至矣。<a id="a-Qy"></a>遂依卫州白鹿山道规禅师披削。<a id="a-Qz"></a>嵩岳受具。<a id="a-R0"></a>谓同学曰。<a id="a-R1"></a>古德云。<a id="a-R2"></a>白四羯磨后全体戒定慧。<a id="a-R3"></a>岂准绳而可拘也。<a id="a-R4"></a>于是杖锡遍叩禅关。<a id="a-R5"></a>而但记语言存乎知解。<a id="a-R6"></a>及造雪岭朗然符契。<a id="a-R7"></a>一日参雪峰。<a id="a-R8"></a>雪峰知其缘熟。<a id="a-R9"></a>忽起搊住曰。<a id="a-RA"></a>是什么。<a id="a-RB"></a>师释然了悟亦忘其了心。<a id="a-RC"></a>唯举手摇曳而已。<a id="a-RD"></a>雪峰曰。<a id="a-RE"></a>子作道理耶。<a id="a-RF"></a>师曰。<a id="a-RG"></a>何道理之有。<a id="a-RH"></a>雪峰审其悬解抚而印之。<a id="a-RI"></a>暨雪峰归寂。<a id="a-RJ"></a>闽帅于府城之左二十里。<a id="a-RK"></a>开鼓山创禅宫请扬宗致。<a id="a-RL"></a>师上堂众集。<a id="a-RM"></a>良久曰。<a id="a-RN"></a>南泉在日亦有人举要。<a id="a-RO"></a>且不识南泉。<a id="a-RP"></a>即今还有识南泉者么。<a id="a-RQ"></a>试出来对众验看。<a id="a-RR"></a>时有僧出礼拜才起。<a id="a-RS"></a>师曰。<a id="a-RT"></a>作么生。<a id="a-RU"></a>僧近前曰。<a id="a-RV"></a>咨和尚。<a id="a-RW"></a>师曰。<a id="a-RX"></a>不才请退。<a id="a-RY"></a>又曰。<a id="a-RZ"></a>经有经师论有论师律有律师。<a id="a-Ra"></a>有函有号有部有帙。<a id="a-Rb"></a>各有人传持。<a id="a-Rc"></a>且佛法是建立教。<a id="a-Rd"></a>禅道乃止啼之说。<a id="a-Re"></a>他诸圣兴来。<a id="a-Rf"></a>盖为人心不等。<a id="a-Rg"></a>巧开方便遂有多门。<a id="a-Rh"></a>受疾不同处方还异。<a id="a-Ri"></a>在有破有。<a id="a-Rj"></a>居空叱空。<a id="a-Rk"></a>二患既除中道须遣。<a id="a-Rl"></a>鼓山所以道。<a id="a-Rm"></a>句不当机言非展事。<a id="a-Rn"></a>承言者丧。<a id="a-Ro"></a>滞句者迷。<a id="a-Rp"></a>不唱言前宁谭句后。<a id="a-Rq"></a>直至释迦掩室净名杜口。<a id="a-Rr"></a>大士梁时童子当日一问二问三问尽有人了也。<a id="a-Rs"></a>诸仁者作么生。<a id="a-Rt"></a>时有僧礼拜。<a id="a-Ru"></a>师曰。<a id="a-Rv"></a>高声问。<a id="a-Rw"></a>僧曰。<a id="a-Rx"></a>学人咨和尚。<a id="a-Ry"></a>师乃喝出。<a id="a-Rz"></a>问己事未明以何为验。<a id="a-S0"></a>师抗音似未闻。<a id="a-S1"></a>其僧再问。<a id="a-S2"></a>师曰。<a id="a-S3"></a>一点随流食咸不重。<a id="a-S4"></a>问如何是包尽乾坤底句。<a id="a-S5"></a>师曰。<a id="a-S6"></a>近前。<a id="a-S7"></a>僧近前。<a id="a-S8"></a>师曰。<a id="a-S9"></a>钝置杀人。<a id="a-SA"></a>问如何绍得。<a id="a-SB"></a>师曰。<a id="a-SC"></a>犴(寒岸二音)[狂-王+谷](音欲)无风徒劳展掌。<a id="a-SD"></a>曰如何即是。<a id="a-SE"></a>师曰错。<a id="a-SF"></a>问学人便承当时如何。<a id="a-SG"></a>师曰。<a id="a-SH"></a>汝作么生承当(法灯别云莫费力)问如何是学人正立处。<a id="a-SI"></a>师曰。<a id="a-SJ"></a>不从诸圣行(法灯别云汝拟乱走)问千山万山阿那个是正山。<a id="a-SK"></a>师曰。<a id="a-SL"></a>用正山作么(法灯云。<a id="a-SM"></a>千山万山)师与招庆相遇。<a id="a-SN"></a>招庆曰。<a id="a-SO"></a>家常。<a id="a-SP"></a>师曰。<a id="a-SQ"></a>无厌生。<a id="a-SR"></a>招庆曰。<a id="a-SS"></a>且款款。<a id="a-ST"></a>师却云。<a id="a-SU"></a>家常。<a id="a-SV"></a>招庆曰。<a id="a-SW"></a>今日未有火。<a id="a-SX"></a>师曰。<a id="a-SY"></a>太鄙吝生。<a id="a-SZ"></a>招庆曰。<a id="a-Sa"></a>稳便将取去(东禅齐拈云。<a id="a-Sb"></a>此二尊宿语还有得失也无。<a id="a-Sc"></a>若有阿那个得阿那个失。<a id="a-Sd"></a>若无得失。<a id="a-Se"></a>诸人未具行脚眼在)问如何免得轮回生死。<a id="a-Sf"></a>师曰。<a id="a-Sg"></a>把将生死来。<a id="a-Sh"></a>问如何是宗门中事。<a id="a-Si"></a>师侧掌曰。<a id="a-Sj"></a>吽吽。<a id="a-Sk"></a>问如何是向上一关棙子。<a id="a-Sl"></a>师乃打之。<a id="a-Sm"></a>问如何是鼓山正主。<a id="a-Sn"></a>师曰。<a id="a-So"></a>瞎作么。<a id="a-Sp"></a>师问保福。<a id="a-Sq"></a>古人道。<a id="a-Sr"></a>非不非是不是。<a id="a-Ss"></a>意作么生。<a id="a-St"></a>保福拈起茶盏。<a id="a-Su"></a>师曰。<a id="a-Sv"></a>莫是非好。<a id="a-Sw"></a>问如何是真实人体。<a id="a-Sx"></a>师曰。<a id="a-Sy"></a>即今是什么体。<a id="a-Sz"></a>曰究竟如何。<a id="a-T0"></a>师曰。<a id="a-T1"></a>争得到恁么地。<a id="a-T2"></a>问如何是佛法大意。<a id="a-T3"></a>师曰。<a id="a-T4"></a>金乌一点万里无云。<a id="a-T5"></a>师问僧。<a id="a-T6"></a>鼓山有不跨石门句。<a id="a-T7"></a>汝作么生道。<a id="a-T8"></a>僧曰请。<a id="a-T9"></a>师乃打之。<a id="a-TA"></a>问如何是古人省心力处。<a id="a-TB"></a>师曰。<a id="a-TC"></a>汝何费力。<a id="a-TD"></a>问言满天下无口过。<a id="a-TE"></a>如何是无口过。<a id="a-TF"></a>师曰。<a id="a-TG"></a>有什么过。<a id="a-TH"></a>问如何是省要处。<a id="a-TI"></a>师曰。<a id="a-TJ"></a>还自耻么。<a id="a-TK"></a>师与闽帅瞻仰佛像。<a id="a-TL"></a>闽帅问。<a id="a-TM"></a>是什么佛。<a id="a-TN"></a>曰请大王鉴。<a id="a-TO"></a>曰鉴即不是佛。<a id="a-TP"></a>曰是什么。<a id="a-TQ"></a>无对(长庆代云。<a id="a-TR"></a>久承大师在众何得造次)问从上宗乘如何举唱。<a id="a-TS"></a>师以拂子蓦口打。<a id="a-TT"></a>问如何是教外别传底事。<a id="a-TU"></a>师曰。<a id="a-TV"></a>吃茶去。<a id="a-TW"></a>又曰。<a id="a-TX"></a>今为诸仁者。<a id="a-TY"></a>刺头入他诸圣化门里抖擞不出。<a id="a-TZ"></a>所以向仁者道。<a id="a-Ta"></a>教排不到。<a id="a-Tb"></a>祖不西来。<a id="a-Tc"></a>三世诸佛不能唱。<a id="a-Td"></a>十二分教载不起。<a id="a-Te"></a>凡圣摄不得。<a id="a-Tf"></a>古今传不得。<a id="a-Tg"></a>忽尔是个汉未通个消息向他恁么道被他蓦口掴。<a id="a-Th"></a>还怪得他么。<a id="a-Ti"></a>虽然如此也不得乱掴。<a id="a-Tj"></a>鼓山寻常道。<a id="a-Tk"></a>更有一人不跨石门。<a id="a-Tl"></a>须有不跨石门句。<a id="a-Tm"></a>作么生是不跨石门句。<a id="a-Tn"></a>鼓山自住三十余年。<a id="a-To"></a>五湖四海来者。<a id="a-Tp"></a>向高山顶上看山玩水。<a id="a-Tq"></a>未见一人快利通得。<a id="a-Tr"></a>如今还有人通得也不昧兄弟珍重。<a id="a-Ts"></a>乃有偈示众曰。</p>
  <p id="aTt">直下犹难会　　寻言转更赊</p>
  <p id="aTu">若论佛与祖　　特地隔天涯</p>
  <p id="aTv">闽帅礼重常询法要焉。</p>
  <p id="aTw">漳州隆寿兴法大师绍卿。<a id="a-Tx"></a>泉州人也。<a id="a-Ty"></a>姓陈氏。<a id="a-Tz"></a>幼于灵岩寺习经论。<a id="a-U0"></a>讲业既就而深慕禅那。<a id="a-U1"></a>乃问法于雪峰之室。<a id="a-U2"></a>服勤数载从缘开悟。<a id="a-U3"></a>因侍经行见芋叶动。<a id="a-U4"></a>雪峰指动叶视之。<a id="a-U5"></a>师对曰。<a id="a-U6"></a>绍卿甚生怕怖。<a id="a-U7"></a>雪峰曰。<a id="a-U8"></a>是汝屋里底怕怖什么。<a id="a-U9"></a>师于是恍然惺悟顿息他游。<a id="a-UA"></a>寻受请居龙溪焉。<a id="a-UB"></a>僧问。<a id="a-UC"></a>古人道摩尼殿有四角一角常露。<a id="a-UD"></a>如何是常露底角。<a id="a-UE"></a>师举拂子。<a id="a-UF"></a>问粮不畜一粒如何济得万人饥。<a id="a-UG"></a>师曰。<a id="a-UH"></a>侠客面前如夺剑。<a id="a-UI"></a>看君不是黠儿郎。<a id="a-UJ"></a>问。<a id="a-UK"></a>大拍盲底人来。<a id="a-UL"></a>师还接否。<a id="a-UM"></a>师曰。<a id="a-UN"></a>前后大应得此便也。<a id="a-UO"></a>曰莫便是接否。<a id="a-UP"></a>师曰。<a id="a-UQ"></a>遮汉来这里插嘴。<a id="a-UR"></a>问耳目不到处如何。<a id="a-US"></a>师曰。<a id="a-UT"></a>汝无此作。<a id="a-UU"></a>曰恁么即闻也。<a id="a-UV"></a>师曰。<a id="a-UW"></a>真个聋。<a id="a-UX"></a>汉漳守王公钦尚祖风。<a id="a-UY"></a>为奏紫衣师名。</p>
  <p id="aUZ">福州仙宗院仁慧大师行瑫。<a id="a-Ua"></a>泉州人也。<a id="a-Ub"></a>姓王氏。<a id="a-Uc"></a>本州开元寺受业。<a id="a-Ud"></a>预雪峰禅会声闻四远。<a id="a-Ue"></a>闽帅请转法轮玄徒奔至。<a id="a-Uf"></a>上堂曰。<a id="a-Ug"></a>我与释迦同参。<a id="a-Uh"></a>汝道参什么人。<a id="a-Ui"></a>时一僧出礼拜拟伸问。<a id="a-Uj"></a>师曰错。<a id="a-Uk"></a>问如何是西来意。<a id="a-Ul"></a>师曰。<a id="a-Um"></a>熊耳不曾藏。<a id="a-Un"></a>问直下事乞师方便。<a id="a-Uo"></a>师曰。<a id="a-Up"></a>不因汝问我亦不道。<a id="a-Uq"></a>问如何是西来意。<a id="a-Ur"></a>师曰。<a id="a-Us"></a>白日无闲人。</p>
  <p id="aUt">福州莲华山永福院超证大师从弇(先住漳州报恩院)僧问。<a id="a-Uu"></a>儒门以五常为极则。<a id="a-Uv"></a>未审宗门以何为极则。<a id="a-Uw"></a>师良久。<a id="a-Ux"></a>僧曰。<a id="a-Uy"></a>恁么即学人造次也。<a id="a-Uz"></a>师曰。<a id="a-V0"></a>好与拄杖。<a id="a-V1"></a>问教云。<a id="a-V2"></a>唯有一乘法。<a id="a-V3"></a>如何是一乘法。<a id="a-V4"></a>师曰。<a id="a-V5"></a>汝道我在这里作什么。<a id="a-V6"></a>曰恁么即不知教意也。<a id="a-V7"></a>师曰。<a id="a-V8"></a>虽然如此却不孤负汝。<a id="a-V9"></a>问不向问处领。<a id="a-VA"></a>犹是学人问处。<a id="a-VB"></a>和尚如何。<a id="a-VC"></a>师曰。<a id="a-VD"></a>吃茶去。<a id="a-VE"></a>长庆常云。<a id="a-VF"></a>尽法无民。<a id="a-VG"></a>师曰。<a id="a-VH"></a>永福即不然。<a id="a-VI"></a>若不尽法又争得民。<a id="a-VJ"></a>时有僧曰。<a id="a-VK"></a>请师尽法。<a id="a-VL"></a>师曰。<a id="a-VM"></a>我不要汝纳税。<a id="a-VN"></a>问诸余即不问。<a id="a-VO"></a>聊径处乞师垂慈。<a id="a-VP"></a>师曰。<a id="a-VQ"></a>不快礼三拜。<a id="a-VR"></a>师上堂曰。<a id="a-VS"></a>咄咄看箭便归方丈。<a id="a-VT"></a>问请师尽令。<a id="a-VU"></a>师曰。<a id="a-VV"></a>莫埋没。<a id="a-VW"></a>问大众云集请师说法。<a id="a-VX"></a>师曰。<a id="a-VY"></a>闻么。<a id="a-VZ"></a>曰若更伫思应难得及。<a id="a-Va"></a>师曰。<a id="a-Vb"></a>实即得。<a id="a-Vc"></a>问摩尼殿有四角一角常露。<a id="a-Vd"></a>如何是常露底角。<a id="a-Ve"></a>师曰。<a id="a-Vf"></a>不可更点。<a id="a-Vg"></a>师上堂于座边立谓众曰。<a id="a-Vh"></a>二尊不并化。<a id="a-Vi"></a>便归方丈。</p>
  <p id="aVj">杭州龙华寺真觉大师灵照。<a id="a-Vk"></a>高丽人也。<a id="a-Vl"></a>萍游闽越升雪峰之堂冥符玄旨。<a id="a-Vm"></a>居唯一衲服勤众务。<a id="a-Vn"></a>闽中谓之照布衲。<a id="a-Vo"></a>一夕指半月问溥上座。<a id="a-Vp"></a>那一片什么处去也。<a id="a-Vq"></a>溥曰。<a id="a-Vr"></a>莫妄想。<a id="a-Vs"></a>师曰。<a id="a-Vt"></a>失却一片也。<a id="a-Vu"></a>众虽叹美而恬澹自持。<a id="a-Vv"></a>初止婺州齐云山。<a id="a-Vw"></a>上堂良久。<a id="a-Vx"></a>忽舒手视其众曰。<a id="a-Vy"></a>乞取些子乞取些子。<a id="a-Vz"></a>又曰。<a id="a-W0"></a>一人传虚万人传实。<a id="a-W1"></a>僧问。<a id="a-W2"></a>草童能歌舞。<a id="a-W3"></a>未审今时还有无。<a id="a-W4"></a>师下座作舞曰。<a id="a-W5"></a>沙弥会么。<a id="a-W6"></a>僧曰。<a id="a-W7"></a>不会。<a id="a-W8"></a>师曰。<a id="a-W9"></a>山僧蹋曲子也不会。<a id="a-WA"></a>问灵山会上法法相传。<a id="a-WB"></a>未审齐云将何付嘱。<a id="a-WC"></a>师曰。<a id="a-WD"></a>不可为汝一人荒却齐云也。<a id="a-WE"></a>曰莫便是亲付嘱也无。<a id="a-WF"></a>师曰。<a id="a-WG"></a>莫令大众笑。<a id="a-WH"></a>问还丹一粒点铁成金。<a id="a-WI"></a>至理一言点凡成圣。<a id="a-WJ"></a>请师一点。<a id="a-WK"></a>师曰。<a id="a-WL"></a>还知齐云点金成铁么。<a id="a-WM"></a>曰点金成铁未之前闻。<a id="a-WN"></a>至理一言敢希垂示。<a id="a-WO"></a>师曰。<a id="a-WP"></a>句下不荐后悔难追。<a id="a-WQ"></a>师次居越州镜清院海众悦随。<a id="a-WR"></a>一日谓众曰。<a id="a-WS"></a>尽令去也。<a id="a-WT"></a>僧曰。<a id="a-WU"></a>请师尽令。<a id="a-WV"></a>师曰。<a id="a-WW"></a>吽吽。<a id="a-WX"></a>问如何是学人本分事。<a id="a-WY"></a>师曰。<a id="a-WZ"></a>镜清不惜口。<a id="a-Wa"></a>问请师雕琢。<a id="a-Wb"></a>师曰。<a id="a-Wc"></a>八成。<a id="a-Wd"></a>曰为什么不十成。<a id="a-We"></a>师曰。<a id="a-Wf"></a>还知镜清生修理么。<a id="a-Wg"></a>师问僧。<a id="a-Wh"></a>什么处来。<a id="a-Wi"></a>曰五峰来。<a id="a-Wj"></a>师曰。<a id="a-Wk"></a>来作什么。<a id="a-Wl"></a>曰礼拜和尚。<a id="a-Wm"></a>师曰。<a id="a-Wn"></a>何不自礼。<a id="a-Wo"></a>曰礼了也。<a id="a-Wp"></a>师曰。<a id="a-Wq"></a>镜湖水浅。<a id="a-Wr"></a>问如何是第一句。<a id="a-Ws"></a>师曰。<a id="a-Wt"></a>莫错下名言。<a id="a-Wu"></a>曰师岂无方便。<a id="a-Wv"></a>师曰。<a id="a-Ww"></a>乌头养雀儿。<a id="a-Wx"></a>问向上一路千圣不传。<a id="a-Wy"></a>未审什么人传得。<a id="a-Wz"></a>师曰。<a id="a-X0"></a>千圣也疑我。<a id="a-X1"></a>曰莫便是传也无。<a id="a-X2"></a>师曰。<a id="a-X3"></a>晋帝斩嵇康。<a id="a-X4"></a>问释迦掩室于摩竭。<a id="a-X5"></a>净名杜口于毗耶。<a id="a-X6"></a>此意如何。<a id="a-X7"></a>师曰。<a id="a-X8"></a>东廊下两两三三。<a id="a-X9"></a>师谓众曰。<a id="a-XA"></a>诸方以毗卢法身为极则。<a id="a-XB"></a>镜清这里即不然。<a id="a-XC"></a>须知毗卢有师法身有主。<a id="a-XD"></a>问如何是毗卢师法身主。<a id="a-XE"></a>师曰。<a id="a-XF"></a>二公争敢论。<a id="a-XG"></a>问古人道。<a id="a-XH"></a>见色便见心此即是色阿那个是心。<a id="a-XI"></a>师曰。<a id="a-XJ"></a>恁么问莫欺山僧么。<a id="a-XK"></a>问未剖以前请师断。<a id="a-XL"></a>师曰。<a id="a-XM"></a>落在什么处。<a id="a-XN"></a>曰恁么即失口也。<a id="a-XO"></a>师曰。<a id="a-XP"></a>寒山送沩山。<a id="a-XQ"></a>又曰。<a id="a-XR"></a>住住阇梨失口山僧失口。<a id="a-XS"></a>曰恶虎不食子。<a id="a-XT"></a>师曰。<a id="a-XU"></a>驴头出马头回。<a id="a-XV"></a>师蓦问一僧。<a id="a-XW"></a>记得么。<a id="a-XX"></a>曰记得。<a id="a-XY"></a>师曰。<a id="a-XZ"></a>道什么。<a id="a-Xa"></a>曰道什么。<a id="a-Xb"></a>师曰。<a id="a-Xc"></a>淮南小儿入寺。<a id="a-Xd"></a>问是什么即俊鹰俊鹞趁不及。<a id="a-Xe"></a>师曰。<a id="a-Xf"></a>阇梨别问山僧别答。<a id="a-Xg"></a>问请师别答。<a id="a-Xh"></a>师曰。<a id="a-Xi"></a>十里行人较一程。<a id="a-Xj"></a>问金屑虽贵眼里着不得时如何。<a id="a-Xk"></a>师曰。<a id="a-Xl"></a>着不得还着得么。<a id="a-Xm"></a>僧礼拜。<a id="a-Xn"></a>师曰。<a id="a-Xo"></a>深沙神。<a id="a-Xp"></a>问菩提树下度众生。<a id="a-Xq"></a>如何是菩提树。<a id="a-Xr"></a>师曰。<a id="a-Xs"></a>大似苦练树。<a id="a-Xt"></a>曰为什么似苦练树。<a id="a-Xu"></a>师曰。<a id="a-Xv"></a>素非良马何劳鞭影。<a id="a-Xw"></a>后湖守钱公卜杭之西关创报慈院。<a id="a-Xx"></a>延请开法。<a id="a-Xy"></a>禅众翕然依附。<a id="a-Xz"></a>寻而钱王建龙华寺。<a id="a-Y0"></a>迎金华傅大士灵骨道具置焉。<a id="a-Y1"></a>命师住持。<a id="a-Y2"></a>晋天福十二年丁未闰七月二十六日终于本寺。<a id="a-Y3"></a>寿七十八。<a id="a-Y4"></a>塔于大慈山。</p>
  <p id="aY5">明州翠岩永明大师令参。<a id="a-Y6"></a>湖州人也。<a id="a-Y7"></a>自雪峰受记止于翠岩大张法席。<a id="a-Y8"></a>问不借三寸请师道。<a id="a-Y9"></a>师曰。<a id="a-YA"></a>茶堂里贬剥去。<a id="a-YB"></a>问国师三唤侍者意旨如何。<a id="a-YC"></a>师曰。<a id="a-YD"></a>抑逼人作么。<a id="a-YE"></a>问诸余即不问。<a id="a-YF"></a>师默之。<a id="a-YG"></a>僧曰。<a id="a-YH"></a>如何举似于人。<a id="a-YI"></a>师唤侍者点茶来。<a id="a-YJ"></a>师上堂曰。<a id="a-YK"></a>今夏与诸兄弟语论。<a id="a-YL"></a>看翠岩眉毛还在么(长庆闻举云。<a id="a-YM"></a>生也)问凡有言句尽是点污。<a id="a-YN"></a>如何是向上事。<a id="a-YO"></a>师曰。<a id="a-YP"></a>凡有言句尽是点污。<a id="a-YQ"></a>问如何是者要处。<a id="a-YR"></a>师曰。<a id="a-YS"></a>大众笑汝。<a id="a-YT"></a>问坦然不滞锋铓时如何。<a id="a-YU"></a>师云。<a id="a-YV"></a>大有人作此见解。<a id="a-YW"></a>曰毕竟如何。<a id="a-YX"></a>师曰。<a id="a-YY"></a>坦然不滞锋铓。<a id="a-YZ"></a>问古人拈槌竖拂意旨如何。<a id="a-Ya"></a>师曰。<a id="a-Yb"></a>邪法难扶。<a id="a-Yc"></a>问僧繇为什么写志公真不得。<a id="a-Yd"></a>师曰。<a id="a-Ye"></a>作么生合杀。<a id="a-Yf"></a>问险恶道中以何为津梁。<a id="a-Yg"></a>师曰。<a id="a-Yh"></a>药山再三叮嘱。<a id="a-Yi"></a>问不带凡圣当机何示。<a id="a-Yj"></a>师曰。<a id="a-Yk"></a>莫向人道翠岩灵利。<a id="a-Yl"></a>问妙机言句尽皆不当宗乘中事如何。<a id="a-Ym"></a>师曰。<a id="a-Yn"></a>礼拜着。<a id="a-Yo"></a>曰学人不会。<a id="a-Yp"></a>师曰。<a id="a-Yq"></a>出家行脚礼拜也不会。<a id="a-Yr"></a>钱王向师道风请居龙册寺终焉。</p>
 </body>
</html>