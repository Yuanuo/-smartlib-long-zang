<!doctype html>
<html id="z3IBX0T1cK" data-ver="1405">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第三</h1>
  <p id="a2">中华五祖并旁出尊宿共二十五人 第二十八祖菩提达磨 道育禅师(菩提达磨旁出三人) 道副禅师 尼总持(已上三人无机缘语句不录) 第二十九祖慧可大师 僧那禅师(慧可大师旁出七世共一十七人) 向居士 相州慧满禅师(已上三人见录) 岘山神定禅师 宝月禅师 华闲居士 大士化公 和公 廖居士 昙邃(华闲居士出) 延陵慧简(昙邃出二人) 彭城慧瑳 定林寺慧纲 六合大觉(慧纲出) 高邮昙影(大觉出) 泰山明练(昙影出) 扬州静泰(明练出已上一十四人无机缘语句不录) 第三十祖僧璨大师 第三十一祖道信大师(旁出七十六人见第四卷) 第三十二祖弘忍大师(旁出一百七人见第五卷) 。</p>
  <p id="a3">中华五祖并旁出尊宿共二十五人 第二十八祖菩提达磨旁出三人 一道育禅师 二道副禅师 三尼总持(已上三人无机缘语句不录) 第二十九祖慧可大师(旁出六世共一十七人三人见录) 僧那禅师 向居士 相州慧满禅师 岘山神定禅师 宝月禅师 华闲居士 大士化公 和公 廖居士 华闲居士复出一人　昙邃 昙邃复出三人 一延陵慧简 二彭城慧瑳 三定林寺慧纲 慧纲复出一人　六合大觉 大觉复出一人　高邮昙影 昙影复出一人　太山明练 明练复出一人　扬州静泰 (已上一十四人无机缘语句不录) 第三十祖僧璨大师 第三十一祖道信大师(旁出七十六人见第四卷) 第三十二祖弘忍大师(旁出一百七人见第四卷)</p>
  <p id="a4">第二十八祖菩提达磨者。<a id="a-5"></a>南天竺国香至王第三子也。<a id="a-6"></a>姓刹帝利。<a id="a-7"></a>本名菩提多罗。<a id="a-8"></a>后遇二十七祖般若多罗。<a id="a-9"></a>至本国受王供养。<a id="a-A"></a>知师密迹。<a id="a-B"></a>因试令与二兄辨所施宝珠。<a id="a-C"></a>发明心要。<a id="a-D"></a>既而尊者谓曰。<a id="a-E"></a>汝于诸法已得通量。<a id="a-F"></a>夫达磨者通大之义也。<a id="a-G"></a>宜名达磨。<a id="a-H"></a>因改号菩提达磨。<a id="a-I"></a>师乃告尊者曰。<a id="a-J"></a>我既得法。<a id="a-K"></a>当往何国而作佛事。<a id="a-L"></a>愿垂开示。<a id="a-M"></a>尊者曰。<a id="a-N"></a>汝虽得法未可远游。<a id="a-O"></a>且止南天待吾灭后六十七载。<a id="a-P"></a>当往震旦设大法药直接上根。<a id="a-Q"></a>慎勿速行衰于日下。<a id="a-R"></a>师又曰。<a id="a-S"></a>彼有大士堪为法器否。<a id="a-T"></a>千载之下有留难否。<a id="a-U"></a>尊者曰。<a id="a-V"></a>汝所化之方获菩提者不可胜数。<a id="a-W"></a>吾灭后六十余年彼国有难。<a id="a-X"></a>水中文布自善降之。<a id="a-Y"></a>汝至时南方勿住。<a id="a-Z"></a>彼唯好有为功业不见佛理。<a id="a-a"></a>汝纵到彼亦不可久留。<a id="a-b"></a>听吾偈曰。</p>
  <p id="ac">路行跨水复逢羊　　独自凄凄暗度江</p>
  <p id="ad">日下可怜双象马　　二株嫩桂久昌昌</p>
  <p id="ae">复演八偈。<a id="a-f"></a>皆预谶佛教隆替(事具宝林传及圣胄集)师恭禀教义。<a id="a-g"></a>服勤左右垂四十年未尝废阙。<a id="a-h"></a>逮尊者顺世。<a id="a-i"></a>遂演化本国。<a id="a-j"></a>时有二师。<a id="a-k"></a>一名佛大先。<a id="a-l"></a>一名佛大胜多。<a id="a-m"></a>本与师同学佛陀跋陀小乘禅观。<a id="a-n"></a>佛大先既遇般若多罗尊者。<a id="a-o"></a>舍小趣大与师并化。<a id="a-p"></a>时号二甘露门矣。<a id="a-q"></a>而佛大胜多更分途而为六宗。<a id="a-r"></a>第一有相宗。<a id="a-s"></a>第二无相宗。<a id="a-t"></a>第三定慧宗。<a id="a-u"></a>第四戒行宗。<a id="a-v"></a>第五无得宗。<a id="a-w"></a>第六寂静宗。<a id="a-x"></a>各封己解别展化源。<a id="a-y"></a>聚落峥嵘徒众甚盛。<a id="a-z"></a>大师喟然而叹曰。<a id="a-10"></a>彼之一师已陷牛迹。<a id="a-11"></a>况复支离繁盛而分六宗。<a id="a-12"></a>我若不除永缠邪见。<a id="a-13"></a>言已。<a id="a-14"></a>微现神力至第一有相宗所。<a id="a-15"></a>问曰。<a id="a-16"></a>一切诸法何名实相。<a id="a-17"></a>彼众中有一尊长萨婆罗。<a id="a-18"></a>答曰。<a id="a-19"></a>于诸相中不互诸相。<a id="a-1A"></a>是名实相。<a id="a-1B"></a>师曰。<a id="a-1C"></a>一切诸相而不互者。<a id="a-1D"></a>若名实相当何定耶。<a id="a-1E"></a>彼曰。<a id="a-1F"></a>于诸相中实无有定。<a id="a-1G"></a>若定诸相何名为实。<a id="a-1H"></a>师曰。<a id="a-1I"></a>诸相不定便名实相。<a id="a-1J"></a>汝今不定当何得之。<a id="a-1K"></a>彼曰。<a id="a-1L"></a>我言不定不说诸相。<a id="a-1M"></a>当说诸相其义亦然。<a id="a-1N"></a>师曰。<a id="a-1O"></a>汝言不定当为实相。<a id="a-1P"></a>定不定故即非实相。<a id="a-1Q"></a>彼曰。<a id="a-1R"></a>定既不定即非实相。<a id="a-1S"></a>知我非故不定不变。<a id="a-1T"></a>师曰。<a id="a-1U"></a>汝今不变何名实相。<a id="a-1V"></a>已变已往其义亦然。<a id="a-1W"></a>彼曰。<a id="a-1X"></a>不变当在。<a id="a-1Y"></a>在不在故。<a id="a-1Z"></a>故变实相以定其义。<a id="a-1a"></a>师曰。<a id="a-1b"></a>实相不变。<a id="a-1c"></a>变即非实。<a id="a-1d"></a>于有无中何名实相。<a id="a-1e"></a>萨婆罗心知圣师悬解潜达。<a id="a-1f"></a>即以手指虚空曰。<a id="a-1g"></a>此是世间有相。<a id="a-1h"></a>亦能空故。<a id="a-1i"></a>当我此身得似否。<a id="a-1j"></a>师曰。<a id="a-1k"></a>若解实相即见非相。<a id="a-1l"></a>若了非相其色亦然。<a id="a-1m"></a>当于色中不失色体。<a id="a-1n"></a>于非相中不碍有故。<a id="a-1o"></a>若能是解此名实相。<a id="a-1p"></a>彼众闻已。<a id="a-1q"></a>心意朗然钦礼信受。<a id="a-1r"></a>师又瞥然匿迹。<a id="a-1s"></a>至第二无相宗所。<a id="a-1t"></a>问曰。<a id="a-1u"></a>汝言无相当何证之。<a id="a-1v"></a>彼众中有智者波罗提。<a id="a-1w"></a>答曰。<a id="a-1x"></a>我明无相心不现故。<a id="a-1y"></a>师曰。<a id="a-1z"></a>汝心不现当何明之。<a id="a-20"></a>彼曰。<a id="a-21"></a>我明无相心不取舍。<a id="a-22"></a>当于明时亦无当者。<a id="a-23"></a>师曰。<a id="a-24"></a>于诸有无心不取舍。<a id="a-25"></a>又无当者诸明无故。<a id="a-26"></a>彼曰。<a id="a-27"></a>入佛三昧尚无所得。<a id="a-28"></a>何况无相而欲知之。<a id="a-29"></a>师曰。<a id="a-2A"></a>相既不知谁云有无。<a id="a-2B"></a>尚无所得何名三昧。<a id="a-2C"></a>彼曰。<a id="a-2D"></a>我说不证证无所证。<a id="a-2E"></a>非三昧故我说三昧。<a id="a-2F"></a>师曰。<a id="a-2G"></a>非三昧者何当名之。<a id="a-2H"></a>汝既不证非证何证。<a id="a-2I"></a>波罗提闻师辩析即悟本心。<a id="a-2J"></a>礼谢于师忏悔往谬。<a id="a-2K"></a>师记曰。<a id="a-2L"></a>汝当得果不久证之。<a id="a-2M"></a>此国有魔非久降之。<a id="a-2N"></a>言已忽然不现。<a id="a-2O"></a>至第三定慧宗所。<a id="a-2P"></a>问曰。<a id="a-2Q"></a>汝学定慧为一为二。<a id="a-2R"></a>彼众中有婆兰陀者。<a id="a-2S"></a>答曰。<a id="a-2T"></a>我此定慧非一非二。<a id="a-2U"></a>师曰。<a id="a-2V"></a>既非一二何名定慧。<a id="a-2W"></a>彼曰。<a id="a-2X"></a>在定非定处慧非慧。<a id="a-2Y"></a>一即非一二亦不二。<a id="a-2Z"></a>师曰。<a id="a-2a"></a>当一不一当二不二。<a id="a-2b"></a>既非定慧约何定慧。<a id="a-2c"></a>彼曰。<a id="a-2d"></a>不一不二定慧能知。<a id="a-2e"></a>非定非慧亦复然矣。<a id="a-2f"></a>师曰。<a id="a-2g"></a>慧非定故然何知哉。<a id="a-2h"></a>不一不二谁定谁慧。<a id="a-2i"></a>婆兰陀闻之疑心冰释。<a id="a-2j"></a>至第四戒行宗所。<a id="a-2k"></a>问曰。<a id="a-2l"></a>何者名戒。<a id="a-2m"></a>云何名行。<a id="a-2n"></a>当此戒行为一为二。<a id="a-2o"></a>彼众中有一贤者。<a id="a-2p"></a>答曰。<a id="a-2q"></a>一二二一皆彼所生。<a id="a-2r"></a>依教无染此名戒行。<a id="a-2s"></a>师曰。<a id="a-2t"></a>汝言依教即是有染。<a id="a-2u"></a>一二俱破。<a id="a-2v"></a>何言依教。<a id="a-2w"></a>此二违背不及于行。<a id="a-2x"></a>内外非明何名为戒。<a id="a-2y"></a>彼曰。<a id="a-2z"></a>我有内外彼己知竟(淅本己字作已依广灯也。<a id="a-30"></a>邵本作无字依宝林也。<a id="a-31"></a>洪旧本作已字。<a id="a-32"></a>正宗记作以字。<a id="a-33"></a>未详孰是)。<a id="a-34"></a>既得通达便是戒行。<a id="a-35"></a>若说违背俱是俱非。<a id="a-36"></a>言及清净即戒即行。<a id="a-37"></a>师曰。<a id="a-38"></a>俱是俱非何言清净。<a id="a-39"></a>既得通故何谈内外。<a id="a-3A"></a>贤者闻之即自惭服。<a id="a-3B"></a>至第五无得宗所。<a id="a-3C"></a>问曰。<a id="a-3D"></a>汝云无得无得何得。<a id="a-3E"></a>既无所得亦无得得。<a id="a-3F"></a>彼众中有宝静者。<a id="a-3G"></a>答曰。<a id="a-3H"></a>我说无得非无得得。<a id="a-3I"></a>当说得得无得是得。<a id="a-3J"></a>师曰。<a id="a-3K"></a>得既不得。<a id="a-3L"></a>得亦非得既云得得。<a id="a-3M"></a>得得何得。<a id="a-3N"></a>彼曰。<a id="a-3O"></a>见得非得。<a id="a-3P"></a>非得是得。<a id="a-3Q"></a>若见不得名为得得。<a id="a-3R"></a>师曰。<a id="a-3S"></a>得既非得。<a id="a-3T"></a>得得无得。<a id="a-3U"></a>既无所得。<a id="a-3V"></a>当何得得。<a id="a-3W"></a>宝静闻之顿除疑网。<a id="a-3X"></a>至第六寂静宗所。<a id="a-3Y"></a>问曰。<a id="a-3Z"></a>何名寂静。<a id="a-3a"></a>于此法中谁静谁寂。<a id="a-3b"></a>彼有尊者。<a id="a-3c"></a>答曰。<a id="a-3d"></a>此心不动是名为寂。<a id="a-3e"></a>于法无染名之为静。<a id="a-3f"></a>师曰。<a id="a-3g"></a>本心不寂要假寂静。<a id="a-3h"></a>本来寂故何用寂静。<a id="a-3i"></a>彼曰。<a id="a-3j"></a>诸法本空以空空故。<a id="a-3k"></a>于彼空空故名寂静。<a id="a-3l"></a>师曰。<a id="a-3m"></a>空空已空诸法亦尔。<a id="a-3n"></a>寂静无相何静何寂。<a id="a-3o"></a>彼尊者闻师指诲豁然开悟。<a id="a-3p"></a>既而六众咸誓归依。<a id="a-3q"></a>由是化被南天声驰五印。<a id="a-3r"></a>远近学者靡然向风。<a id="a-3s"></a>经六十余载度无量众。<a id="a-3t"></a>后值异见王轻毁三宝。<a id="a-3u"></a>每云。<a id="a-3v"></a>我之祖宗皆信佛道。<a id="a-3w"></a>陷于邪见。<a id="a-3x"></a>寿年不永运祚亦促。<a id="a-3y"></a>且我身是佛何更外求。<a id="a-3z"></a>善恶报应。<a id="a-40"></a>皆因多智之者。<a id="a-41"></a>妄构其说。<a id="a-42"></a>至于国内。<a id="a-43"></a>耆旧为前王所奉者。<a id="a-44"></a>悉从废黜。<a id="a-45"></a>师知已。<a id="a-46"></a>叹彼德薄当何救之。<a id="a-47"></a>又念无相宗中二首领。<a id="a-48"></a>其一波罗提者。<a id="a-49"></a>与王有缘将证其果。<a id="a-4A"></a>其二宗胜者。<a id="a-4B"></a>非不博辩而无宿因。<a id="a-4C"></a>时六宗徒众亦各念言。<a id="a-4D"></a>佛法有难师何自安。<a id="a-4E"></a>师遥知众意即弹指应之。<a id="a-4F"></a>六众闻之云。<a id="a-4G"></a>此是我师达磨信响。<a id="a-4H"></a>我等宜须速行以副慈命。<a id="a-4I"></a>言已至师所礼拜问讯。<a id="a-4J"></a>师曰。<a id="a-4K"></a>今一叶翳虚孰能剪拂。<a id="a-4L"></a>宗胜曰。<a id="a-4M"></a>我虽浅薄敢惮其行。<a id="a-4N"></a>师曰。<a id="a-4O"></a>汝虽辩慧而道力未全。<a id="a-4P"></a>宗胜自念。<a id="a-4Q"></a>我师恐我见王作大佛事。<a id="a-4R"></a>名誉显达映夺尊威。<a id="a-4S"></a>纵彼福慧为王。<a id="a-4T"></a>我是沙门受佛教旨。<a id="a-4U"></a>岂难敌也。<a id="a-4V"></a>言讫潜去至王所。<a id="a-4W"></a>广说法要及世界苦乐人天善恶等事。<a id="a-4X"></a>王与之往返征诘无不诣理。<a id="a-4Y"></a>王曰。<a id="a-4Z"></a>汝今所解其法何在。<a id="a-4a"></a>宗胜曰。<a id="a-4b"></a>如王治化当合其道。<a id="a-4c"></a>王所有道何在。<a id="a-4d"></a>王曰。<a id="a-4e"></a>我所有道将除邪法。<a id="a-4f"></a>汝所有法将伏何人。<a id="a-4g"></a>师不起于坐悬知宗胜义堕。<a id="a-4h"></a>遽告波罗提曰。<a id="a-4i"></a>宗胜不禀吾教。<a id="a-4j"></a>潜化于王须臾即屈。<a id="a-4k"></a>汝可速救。<a id="a-4l"></a>波罗提恭禀师旨云。<a id="a-4m"></a>愿假神力。<a id="a-4n"></a>言已云生足下。<a id="a-4o"></a>至王前默然而住。<a id="a-4p"></a>时王正问宗胜。<a id="a-4q"></a>忽见波罗提乘云而至愕然忘其问答。<a id="a-4r"></a>曰乘空之者是正是邪。<a id="a-4s"></a>答曰。<a id="a-4t"></a>我非邪正而来正邪。<a id="a-4u"></a>王心若正我无邪正。<a id="a-4v"></a>王虽惊异而骄慢方炽。<a id="a-4w"></a>即摈宗胜令出。<a id="a-4x"></a>波罗提曰。<a id="a-4y"></a>王既有道何摈沙门。<a id="a-4z"></a>我虽无解愿王致问。<a id="a-50"></a>王怒而问曰。<a id="a-51"></a>何者是佛。<a id="a-52"></a>答曰。<a id="a-53"></a>见性是佛。<a id="a-54"></a>王曰。<a id="a-55"></a>师见性否。<a id="a-56"></a>答曰。<a id="a-57"></a>我见佛性。<a id="a-58"></a>王曰。<a id="a-59"></a>性在何处。<a id="a-5A"></a>答曰。<a id="a-5B"></a>性在作用。<a id="a-5C"></a>王曰。<a id="a-5D"></a>是何作用我今不见。<a id="a-5E"></a>答曰。<a id="a-5F"></a>今见作用王自不见。<a id="a-5G"></a>王曰。<a id="a-5H"></a>于我有否。<a id="a-5I"></a>答曰。<a id="a-5J"></a>王若作用无有不是。<a id="a-5K"></a>王若不用体亦难见。<a id="a-5L"></a>王曰。<a id="a-5M"></a>若当用时几处出现。<a id="a-5N"></a>答曰。<a id="a-5O"></a>若出现时当有其八。<a id="a-5P"></a>王曰。<a id="a-5Q"></a>其八出现当为我说。<a id="a-5R"></a>波罗提即说偈曰。</p>
  <p id="a5S">在胎为身　　处世名人　　在眼曰见</p>
  <p id="a5T">在耳曰闻　　在鼻辨香　　在口谈论</p>
  <p id="a5U">在手执捉　　在足运奔</p>
  <p id="a5V">遍现俱该沙界　　收摄在一微尘</p>
  <p id="a5W">识者知是佛性　　不识唤作精魂</p>
  <p id="a5X">王闻偈已心即开悟。<a id="a-5Y"></a>乃悔谢前非咨询法要。<a id="a-5Z"></a>朝夕忘倦。<a id="a-5a"></a>迄于九旬。<a id="a-5b"></a>时宗胜既被斥逐。<a id="a-5c"></a>退藏深山。<a id="a-5d"></a>念曰。<a id="a-5e"></a>我今百岁八十为非。<a id="a-5f"></a>二十年来方归佛道。<a id="a-5g"></a>性虽愚昧行绝瑕疵。<a id="a-5h"></a>不能御难生何如死。<a id="a-5i"></a>言讫即自投崖。<a id="a-5j"></a>俄有一神人以手捧承。<a id="a-5k"></a>置于岩石之上安然无损。<a id="a-5l"></a>宗胜曰。<a id="a-5m"></a>我忝沙门当与正法为主。<a id="a-5n"></a>不能抑绝王非。<a id="a-5o"></a>是以捐身自责。<a id="a-5p"></a>何神祐助一至于斯。<a id="a-5q"></a>愿垂一语以保余年。<a id="a-5r"></a>于是神人乃说偈曰。</p>
  <p id="a5s">师寿于百岁　　八十而造非</p>
  <p id="a5t">为近至尊故　　熏修而入道</p>
  <p id="a5u">虽具少智慧　　而多有彼我</p>
  <p id="a5v">所见诸贤等　　未尝生珍敬</p>
  <p id="a5w">二十年功德　　其心未恬静</p>
  <p id="a5x">聪明轻慢故　　而获至于此</p>
  <p id="a5y">得王不敬者　　当感果如是</p>
  <p id="a5z">自今不疏怠　　不久成奇智</p>
  <p id="a60">诸圣悉存心　　如来亦复尔</p>
  <p id="a61">宗胜闻偈欣然。<a id="a-62"></a>即于岩间宴坐。<a id="a-63"></a>时异见王复问波罗提曰。<a id="a-64"></a>仁者智辩当师何人。<a id="a-65"></a>答曰。<a id="a-66"></a>我所出家。<a id="a-67"></a>即娑罗寺乌沙婆三藏为授业师。<a id="a-68"></a>其出世师者即大王叔菩提达磨是也。<a id="a-69"></a>王闻师名惊骇久之。<a id="a-6A"></a>曰。<a id="a-6B"></a>鄙薄忝嗣王位。<a id="a-6C"></a>而趣邪背正忘我尊叔。<a id="a-6D"></a>遽敕近臣特加迎请。<a id="a-6E"></a>师即随使而至。<a id="a-6F"></a>为王忏悔往非。<a id="a-6G"></a>王闻规诫泣谢于师。<a id="a-6H"></a>又诏宗胜归国。<a id="a-6I"></a>大臣奏曰。<a id="a-6J"></a>宗胜被谪投崖。<a id="a-6K"></a>今已亡矣。<a id="a-6L"></a>王告师曰。<a id="a-6M"></a>宗胜之死皆自于吾。<a id="a-6N"></a>如何大慈令免斯罪。<a id="a-6O"></a>师曰。<a id="a-6P"></a>宗胜今在岩间宴息。<a id="a-6Q"></a>但遣使召当即至矣。<a id="a-6R"></a>王即遣使入山果见宗胜端居禅寂。<a id="a-6S"></a>宗胜蒙召乃曰。<a id="a-6T"></a>深愧王意。<a id="a-6U"></a>贫道誓处岩泉。<a id="a-6V"></a>且王国贤德如林。<a id="a-6W"></a>达磨是王之叔。<a id="a-6X"></a>六众所师。<a id="a-6Y"></a>波罗提法中龙象。<a id="a-6Z"></a>愿王崇仰二圣以福皇基。<a id="a-6a"></a>使者复命。<a id="a-6b"></a>未至师谓王曰。<a id="a-6c"></a>知取得宗胜否。<a id="a-6d"></a>王曰。<a id="a-6e"></a>未知。<a id="a-6f"></a>师曰。<a id="a-6g"></a>一请未至。<a id="a-6h"></a>再命必来。<a id="a-6i"></a>良久使还果如师语。<a id="a-6j"></a>师遂辞王曰。<a id="a-6k"></a>当善修德不久疾作。<a id="a-6l"></a>吾且去矣。<a id="a-6m"></a>经七日王乃得疾。<a id="a-6n"></a>国医诊治有加无瘳。<a id="a-6o"></a>贵戚近臣忆师前记。<a id="a-6p"></a>急发使告师曰。<a id="a-6q"></a>王疾殆至弥留。<a id="a-6r"></a>愿叔慈悲远来轸救。<a id="a-6s"></a>师即至王所慰问其疾。<a id="a-6t"></a>时宗胜再承王召。<a id="a-6u"></a>即别岩间。<a id="a-6v"></a>波罗提久受王恩亦来问疾。<a id="a-6w"></a>波罗提曰。<a id="a-6x"></a>当何施为令王免苦。<a id="a-6y"></a>师即令太子为王宥罪施恩崇奉僧宝。<a id="a-6z"></a>复为王忏悔云。<a id="a-70"></a>愿罪消灭。<a id="a-71"></a>如是者三。<a id="a-72"></a>王疾有间。<a id="a-73"></a>师心念。<a id="a-74"></a>震旦缘熟行化时至。<a id="a-75"></a>乃先辞祖塔。<a id="a-76"></a>次别同学。<a id="a-77"></a>然至王所慰而勉之曰。<a id="a-78"></a>当勤修白业护持三宝。<a id="a-79"></a>吾去非晚一九即回。<a id="a-7A"></a>王闻师言涕泪交集。<a id="a-7B"></a>曰此国何罪彼土何祥。<a id="a-7C"></a>叔既有缘非吾所止。<a id="a-7D"></a>唯愿不忘父母之国。<a id="a-7E"></a>事毕早回。<a id="a-7F"></a>王即具大舟实以众宝。<a id="a-7G"></a>躬率臣寮送至海壖。<a id="a-7H"></a>师泛重溟凡三周寒暑达于南海。<a id="a-7I"></a>实梁普通八年丁未岁九月二十一日也。<a id="a-7J"></a>广州刺史萧昂具主礼迎接。<a id="a-7K"></a>表闻武帝。<a id="a-7L"></a>帝览奏遣使赍诏迎请。<a id="a-7M"></a>十月一日至金陵(嵩禅师以梁僧宝唱续法记为据作正宗记言。<a id="a-7N"></a>达磨以梁武普通元年庚子岁至此土。<a id="a-7O"></a>其年乃后魏明帝正光元年也。<a id="a-7P"></a>若如此则与后入灭启圹等年皆相合。<a id="a-7Q"></a>若据此称。<a id="a-7R"></a>普通八年丁未岁九月二十一日至南海。<a id="a-7S"></a>十月一日至金陵则甚误也。<a id="a-7T"></a>盖普通八年三月已改为大通元年。<a id="a-7U"></a>则九月不应尚称普通八年也。<a id="a-7V"></a>南海者今广州也。<a id="a-7W"></a>去金陵数千里。<a id="a-7X"></a>刺史奏闻而武帝诏迎。<a id="a-7Y"></a>岂可十日之间便至金陵耶。<a id="a-7Z"></a>又按南史萧昂本传。<a id="a-7a"></a>不言昂为广州刺史。<a id="a-7b"></a>但王茂传末有广州长史萧昂。<a id="a-7c"></a>然不知何年在任。<a id="a-7d"></a>今止可云○达于南海实梁普通元年。<a id="a-7e"></a>广州刺史具主礼迎接。<a id="a-7f"></a>表闻武帝。<a id="a-7g"></a>帝览奏遣使赍诏迎请。<a id="a-7h"></a>十月一日至金陵)。<a id="a-7i"></a>帝问曰。<a id="a-7j"></a>朕即位已来。<a id="a-7k"></a>造寺写经度僧不可胜纪。<a id="a-7l"></a>有何功德。<a id="a-7m"></a>师曰。<a id="a-7n"></a>并无功德。<a id="a-7o"></a>帝曰。<a id="a-7p"></a>何以无功德。<a id="a-7q"></a>师曰。<a id="a-7r"></a>此但人天小果有漏之因。<a id="a-7s"></a>如影随形虽有非实。<a id="a-7t"></a>帝曰。<a id="a-7u"></a>如何是真功德。<a id="a-7v"></a>答曰。<a id="a-7w"></a>净智妙圆体自空寂。<a id="a-7x"></a>如是功德不以世求。<a id="a-7y"></a>帝又问。<a id="a-7z"></a>如何是圣谛第一义。<a id="a-80"></a>师曰。<a id="a-81"></a>廓然无圣。<a id="a-82"></a>帝曰。<a id="a-83"></a>对朕者谁。<a id="a-84"></a>师曰。<a id="a-85"></a>不识。<a id="a-86"></a>帝不领悟。<a id="a-87"></a>师知机不契。<a id="a-88"></a>是月十九日潜回(广灯回作过字)江北。<a id="a-89"></a>十一月二十三日届于洛阳当后魏孝明太和十年也(当云后魏孝明正光元年也。<a id="a-8A"></a>若据太和十年乃后魏文帝时是年即南齐武帝永明四年丙寅岁也)。<a id="a-8B"></a>寓止于嵩山少林寺。<a id="a-8C"></a>面壁而坐终日默然。<a id="a-8D"></a>人莫之测。<a id="a-8E"></a>谓之壁观婆罗门。<a id="a-8F"></a>时有僧神光者。<a id="a-8G"></a>旷达之士也。<a id="a-8H"></a>久居伊洛。<a id="a-8I"></a>博览群书善谈玄理。<a id="a-8J"></a>每叹曰。<a id="a-8K"></a>孔老之教礼术风规。<a id="a-8L"></a>庄易之书未尽妙理。<a id="a-8M"></a>近闻。<a id="a-8N"></a>达磨大士住止少林。<a id="a-8O"></a>至人不遥。<a id="a-8P"></a>当造玄境。<a id="a-8Q"></a>乃往彼晨夕参承。<a id="a-8R"></a>师常端坐面墙。<a id="a-8S"></a>莫闻诲励。<a id="a-8T"></a>光自惟曰。<a id="a-8U"></a>昔人求道敲骨取髓刺血济饥。<a id="a-8V"></a>布发掩泥投崖饲虎。<a id="a-8W"></a>古尚若此。<a id="a-8X"></a>我又何人。<a id="a-8Y"></a>其年十二月九日夜天大雨雪。<a id="a-8Z"></a>光坚立不动。<a id="a-8a"></a>迟明积雪过膝。<a id="a-8b"></a>师悯而问曰。<a id="a-8c"></a>汝久立雪中。<a id="a-8d"></a>当求何事。<a id="a-8e"></a>光悲泪曰。<a id="a-8f"></a>惟愿和尚慈悲。<a id="a-8g"></a>开甘露门广度群品。<a id="a-8h"></a>师曰。<a id="a-8i"></a>诸佛无上妙道。<a id="a-8j"></a>旷劫精勤。<a id="a-8k"></a>难行能行非忍而忍。<a id="a-8l"></a>岂以小德小智轻心慢心。<a id="a-8m"></a>欲冀真乘徒劳勤苦。<a id="a-8n"></a>光闻师诲励。<a id="a-8o"></a>潜取利刀自断左臂。<a id="a-8p"></a>置于师前。<a id="a-8q"></a>师知是法器。<a id="a-8r"></a>乃曰。<a id="a-8s"></a>诸佛最初求道为法忘形。<a id="a-8t"></a>汝今断臂吾前。<a id="a-8u"></a>求亦可在。<a id="a-8v"></a>师遂因与易名曰慧可。<a id="a-8w"></a>光曰。<a id="a-8x"></a>诸佛法印可得闻乎。<a id="a-8y"></a>师曰诸佛法印匪从人得。<a id="a-8z"></a>光曰。<a id="a-90"></a>我心未宁。<a id="a-91"></a>乞师与安。<a id="a-92"></a>师曰。<a id="a-93"></a>将心来与汝安。<a id="a-94"></a>曰觅心了不可得。<a id="a-95"></a>师曰。<a id="a-96"></a>我与汝安心竟。<a id="a-97"></a>后孝明帝闻师异迹。<a id="a-98"></a>遣使赍诏征前后三至。<a id="a-99"></a>师不下少林。<a id="a-9A"></a>帝弥加钦尚。<a id="a-9B"></a>就赐摩衲袈裟二领。<a id="a-9C"></a>金钵银水瓶缯帛等。<a id="a-9D"></a>师牢让三返。<a id="a-9E"></a>帝意弥坚。<a id="a-9F"></a>师乃受之。<a id="a-9G"></a>自尔缁白之众倍加信向。<a id="a-9H"></a>迄九年已欲西返天竺。<a id="a-9I"></a>乃命门人曰。<a id="a-9J"></a>时将至矣。<a id="a-9K"></a>汝等盖各言所得乎。<a id="a-9L"></a>时门人道副对曰。<a id="a-9M"></a>如我所见。<a id="a-9N"></a>不执文字不离文字而为道用。<a id="a-9O"></a>师曰。<a id="a-9P"></a>汝得吾皮。<a id="a-9Q"></a>尼总持曰。<a id="a-9R"></a>我今所解如庆喜见阿閦佛国。<a id="a-9S"></a>一见更不再见。<a id="a-9T"></a>师曰。<a id="a-9U"></a>汝得吾肉。<a id="a-9V"></a>道育曰。<a id="a-9W"></a>四大本空五阴非有。<a id="a-9X"></a>而我见处无一法可得。<a id="a-9Y"></a>师曰。<a id="a-9Z"></a>汝得吾骨。<a id="a-9a"></a>最后慧可礼拜后依位而立。<a id="a-9b"></a>师曰。<a id="a-9c"></a>汝得吾髓。<a id="a-9d"></a>乃顾慧可而告之曰。<a id="a-9e"></a>昔如来以正法眼付迦葉大士。<a id="a-9f"></a>展转嘱累而至于我。<a id="a-9g"></a>我今付汝。<a id="a-9h"></a>汝当护持。<a id="a-9i"></a>并授汝袈裟以为法信。<a id="a-9j"></a>各有所表宜可知矣。<a id="a-9k"></a>可曰。<a id="a-9l"></a>请师指陈。<a id="a-9m"></a>师曰。<a id="a-9n"></a>内传法印以契证心。<a id="a-9o"></a>外付袈裟以定宗旨。<a id="a-9p"></a>后代浇薄疑虑竞生。<a id="a-9q"></a>云吾西天之人。<a id="a-9r"></a>言汝此方之子。<a id="a-9s"></a>凭何得法以何证之。<a id="a-9t"></a>汝今受此衣法。<a id="a-9u"></a>却后难生但出此衣并吾法偈。<a id="a-9v"></a>用以表明其化无碍。<a id="a-9w"></a>至吾灭后二百年。<a id="a-9x"></a>衣止不传法周沙界。<a id="a-9y"></a>明道者多。<a id="a-9z"></a>行道者少。<a id="a-A0"></a>说理者多。<a id="a-A1"></a>通理者少。<a id="a-A2"></a>潜符密证千万有余。<a id="a-A3"></a>汝当阐扬勿轻未悟。<a id="a-A4"></a>一念回机便同本得。<a id="a-A5"></a>听吾偈曰。</p>
  <p id="aA6">吾本来兹土　　传法救迷情</p>
  <p id="aA7">一华开五叶　　结果自然成</p>
  <p id="aA8">师又曰。<a id="a-A9"></a>吾有楞伽经四卷。<a id="a-AA"></a>亦用付汝(此盖依宝林传之说也。<a id="a-AB"></a>按宣律师续高僧传。<a id="a-AC"></a>可大师传云。<a id="a-AD"></a>初达磨以楞伽经授可曰。<a id="a-AE"></a>我观汉地唯有此经。<a id="a-AF"></a>仁者依行自得度世。<a id="a-AG"></a>若如传所言。<a id="a-AH"></a>则是二祖未得法时。<a id="a-AI"></a>达磨授楞伽使观之耳。<a id="a-AJ"></a>今传灯乃于付法传衣之后言。<a id="a-AK"></a>师又曰。<a id="a-AL"></a>吾有楞伽经四卷。<a id="a-AM"></a>亦用付汝。<a id="a-AN"></a>则恐误也。<a id="a-AO"></a>兼言吾有。<a id="a-AP"></a>则似世间未有也。<a id="a-AQ"></a>此但可依马祖所言云。<a id="a-AR"></a>又引楞伽经文。<a id="a-AS"></a>以印众生心地。<a id="a-AT"></a>则于理无害耳)。<a id="a-AU"></a>即是如来心地要门。<a id="a-AV"></a>令诸众生开示悟入。<a id="a-AW"></a>吾自到此凡五度中毒。<a id="a-AX"></a>我常自出而试之。<a id="a-AY"></a>置石石裂。<a id="a-AZ"></a>缘吾本离南印来此东土。<a id="a-Aa"></a>见赤县神州有大乘气象。<a id="a-Ab"></a>遂踰海越漠为法求人。<a id="a-Ac"></a>际会未谐如愚若讷。<a id="a-Ad"></a>今得汝传授吾意已终(别记云。<a id="a-Ae"></a>师初居少林寺九年。<a id="a-Af"></a>为二祖说法秖教曰外息诸缘内心无喘。<a id="a-Ag"></a>心如墙壁可以入道。<a id="a-Ah"></a>慧可种种说心性理。<a id="a-Ai"></a>道未契。<a id="a-Aj"></a>师秖遮其非不为说无念心体。<a id="a-Ak"></a>慧可曰。<a id="a-Al"></a>我已息诸缘。<a id="a-Am"></a>师曰。<a id="a-An"></a>莫不成断灭去否。<a id="a-Ao"></a>可曰。<a id="a-Ap"></a>不成断灭。<a id="a-Aq"></a>师曰。<a id="a-Ar"></a>何以验之云不断灭。<a id="a-As"></a>可曰。<a id="a-At"></a>了了常知故。<a id="a-Au"></a>言之不可及。<a id="a-Av"></a>师曰。<a id="a-Aw"></a>此是诸佛所传心体。<a id="a-Ax"></a>更勿疑也)言已乃与徒众往禹门千圣寺止三日。<a id="a-Ay"></a>有期城太守扬炫之早慕佛乘。<a id="a-Az"></a>问师曰。<a id="a-B0"></a>西天五印师承为祖。<a id="a-B1"></a>其道如何。<a id="a-B2"></a>师曰。<a id="a-B3"></a>明佛心宗行解相应。<a id="a-B4"></a>名之曰祖。<a id="a-B5"></a>又问。<a id="a-B6"></a>此外如何。<a id="a-B7"></a>师曰。<a id="a-B8"></a>须明他心知其今古。<a id="a-B9"></a>不厌有无于法无取。<a id="a-BA"></a>不贤不愚无迷无悟。<a id="a-BB"></a>若能是解故称为祖。<a id="a-BC"></a>又曰。<a id="a-BD"></a>弟子归心三宝亦有年矣。<a id="a-BE"></a>而智慧昏蒙尚迷真理。<a id="a-BF"></a>适听师言罔知收措。<a id="a-BG"></a>愿师慈悲开示宗旨。<a id="a-BH"></a>师知恳到。<a id="a-BI"></a>即说偈曰。</p>
  <p id="aBJ">亦不睹恶而生嫌　　亦不观善而勤措</p>
  <p id="aBK">亦不舍智而近愚　　亦不抛迷而就悟</p>
  <p id="aBL">达大道兮过量　　通佛心兮出度</p>
  <p id="aBM">不与凡圣同躔　　超然名之曰祖</p>
  <p id="aBN">炫之闻偈悲喜交并曰。<a id="a-BO"></a>愿师久住世间化导群有。<a id="a-BP"></a>师曰。<a id="a-BQ"></a>吾即逝矣不可久留。<a id="a-BR"></a>根性万差多逢患难。<a id="a-BS"></a>炫之曰。<a id="a-BT"></a>未审何人。<a id="a-BU"></a>弟子为师除得。<a id="a-BV"></a>师曰。<a id="a-BW"></a>吾以传佛秘密利益迷途。<a id="a-BX"></a>害彼自安必无此理。<a id="a-BY"></a>炫之曰。<a id="a-BZ"></a>师若不言。<a id="a-Ba"></a>何表通变观照之力。<a id="a-Bb"></a>师不获已乃为谶曰。<a id="a-Bc"></a>江槎分玉浪。<a id="a-Bd"></a>管炬开金锁。<a id="a-Be"></a>五口相共行。<a id="a-Bf"></a>九十无彼我。<a id="a-Bg"></a>炫之闻语。<a id="a-Bh"></a>莫究其端。<a id="a-Bi"></a>默记于怀礼辞而去。<a id="a-Bj"></a>师之所谶。<a id="a-Bk"></a>虽当时不测。<a id="a-Bl"></a>而后皆符验。<a id="a-Bm"></a>时魏氏奉释禅俊如林。<a id="a-Bn"></a>光统律师流支三藏者乃僧中之鸾凤也。<a id="a-Bo"></a>睹师演道斥相指心。<a id="a-Bp"></a>每与师论议是非锋起。<a id="a-Bq"></a>师遐振玄风普施法雨而偏局之量自不堪任。<a id="a-Br"></a>竞起害心数加毒药。<a id="a-Bs"></a>至第六度。<a id="a-Bt"></a>以化缘已毕传法得人。<a id="a-Bu"></a>遂不复救之端居而逝。<a id="a-Bv"></a>即后魏孝明帝太和十九年丙辰岁十月五日也(依续法记。<a id="a-Bw"></a>则十月五日乃孝庄帝永安元年。<a id="a-Bx"></a>即梁大通二年戊申岁。<a id="a-By"></a>其年即明帝武泰元年也。<a id="a-Bz"></a>二月明帝崩。<a id="a-C0"></a>四月庄帝即位。<a id="a-C1"></a>改元建义。<a id="a-C2"></a>至九月又改永安也。<a id="a-C3"></a>后云。<a id="a-C4"></a>汝主已厌世。<a id="a-C5"></a>谓是岁明帝崩也。<a id="a-C6"></a>据传灯云。<a id="a-C7"></a>丙辰岁即东魏文帝大统二年。<a id="a-C8"></a>西魏静帝天平三年。<a id="a-C9"></a>梁大同二年。<a id="a-CA"></a>与厌世之说全乖也。<a id="a-CB"></a>又太和十九年。<a id="a-CC"></a>乃后魏文帝时。<a id="a-CD"></a>即南齐明帝建武二年乙亥岁。<a id="a-CE"></a>殊相辽邈耳)。<a id="a-CF"></a>其年十二月二十八日葬熊耳山。<a id="a-CG"></a>起塔于定林寺。<a id="a-CH"></a>后三岁魏宋云奉使西域回。<a id="a-CI"></a>遇师于葱岭。<a id="a-CJ"></a>见手携只履翩翩独逝。<a id="a-CK"></a>云问。<a id="a-CL"></a>师何往。<a id="a-CM"></a>师曰。<a id="a-CN"></a>西天去。<a id="a-CO"></a>又谓云曰。<a id="a-CP"></a>汝主已厌世。<a id="a-CQ"></a>云闻之茫然。<a id="a-CR"></a>别师东迈。<a id="a-CS"></a>暨复命。<a id="a-CT"></a>即明帝已登遐矣。<a id="a-CU"></a>而孝庄即位。<a id="a-CV"></a>云具奏其事。<a id="a-CW"></a>帝令启圹。<a id="a-CX"></a>唯空棺一只革履存焉(若依续法记。<a id="a-CY"></a>则后三岁乃庄帝永安三年庚戌岁。<a id="a-CZ"></a>当梁武中大通二年也。<a id="a-Ca"></a>其年十二月庄帝方崩。<a id="a-Cb"></a>奉使回时帝尚在耳。<a id="a-Cc"></a>若据传灯。<a id="a-Cd"></a>则后三岁乃已未岁。<a id="a-Ce"></a>即西魏文帝大统五年。<a id="a-Cf"></a>东魏静帝兴和元年。<a id="a-Cg"></a>当梁武大同五年也。<a id="a-Ch"></a>如此则岂复有孝庄帝耶。<a id="a-Ci"></a>又称宋云遇师于葱岭。<a id="a-Cj"></a>尤误也。<a id="a-Ck"></a>宋云使西域回时。<a id="a-Cl"></a>已在魏明帝正光年中矣。<a id="a-Cm"></a>然则遇师于葱岭者。<a id="a-Cn"></a>盖是魏末别遣使往西域回耳○但当云。<a id="a-Co"></a>后三岁魏使有自西域回者。<a id="a-Cp"></a>遇师于葱岭。<a id="a-Cq"></a>见手携只履翩翩独逝。<a id="a-Cr"></a>问师何往。<a id="a-Cs"></a>曰西天去。<a id="a-Ct"></a>又谓使曰。<a id="a-Cu"></a>汝主已厌世。<a id="a-Cv"></a>使闻之茫然别师东迈。<a id="a-Cw"></a>暨复命即明帝已登遐矣。<a id="a-Cx"></a>而孝庄即位。<a id="a-Cy"></a>奉使具奏其事。<a id="a-Cz"></a>帝令启圹。<a id="a-D0"></a>唯空棺一只革履存焉)。<a id="a-D1"></a>举朝为之惊叹奉诏取遗履。<a id="a-D2"></a>于少林寺供养。<a id="a-D3"></a>至唐开元十五年丁卯岁。<a id="a-D4"></a>为信道者窃在五台华严寺。<a id="a-D5"></a>今不知所在。<a id="a-D6"></a>初梁武遇师因缘未契。<a id="a-D7"></a>及闻化行魏邦。<a id="a-D8"></a>遂欲自撰师碑而未暇也。<a id="a-D9"></a>后闻宋云事乃成之。<a id="a-DA"></a>代宗谥圆觉大师。<a id="a-DB"></a>塔曰空观。<a id="a-DC"></a>师自魏丙辰岁告寂。<a id="a-DD"></a>迄皇宋景德元年甲辰。<a id="a-DE"></a>得四百六十七年矣(当云自魏至庚子岁告寂。<a id="a-DF"></a>迄皇宋景德元年甲辰得四百七十五年矣。<a id="a-DG"></a>凡此年代之差。<a id="a-DH"></a>皆由宝林传错误而杨文公不复考究耳)</p>
  <p id="aDI">第二十九祖慧可大师者武牢人也。<a id="a-DJ"></a>姓姬氏。<a id="a-DK"></a>父寂未有子时。<a id="a-DL"></a>尝自念言。<a id="a-DM"></a>我家崇善岂无令子。<a id="a-DN"></a>祷之既久。<a id="a-DO"></a>一夕感异光照室。<a id="a-DP"></a>其母因而怀妊。<a id="a-DQ"></a>及长遂以照室之瑞。<a id="a-DR"></a>名之曰光。<a id="a-DS"></a>自幼志气不群。<a id="a-DT"></a>博涉诗书尤精玄理。<a id="a-DU"></a>而不事家产好游山水。<a id="a-DV"></a>后览佛书超然自得。<a id="a-DW"></a>即抵洛阳龙门香山。<a id="a-DX"></a>依宝静禅师出家受具。<a id="a-DY"></a>于永穆寺浮游讲肆。<a id="a-DZ"></a>遍学大小乘义。<a id="a-Da"></a>年三十二却返香山。<a id="a-Db"></a>终日宴坐又经八载。<a id="a-Dc"></a>于寂默中倏见一神人。<a id="a-Dd"></a>谓曰。<a id="a-De"></a>将欲受果何滞此耶。<a id="a-Df"></a>大道匪遥。<a id="a-Dg"></a>汝其南矣。<a id="a-Dh"></a>光知神助因改名神光。<a id="a-Di"></a>翌日觉头痛如刺。<a id="a-Dj"></a>其师欲治之。<a id="a-Dk"></a>空中有声曰。<a id="a-Dl"></a>此乃换骨非常痛也。<a id="a-Dm"></a>光遂以见神事白于师。<a id="a-Dn"></a>师视其顶骨即如五峰秀出矣。<a id="a-Do"></a>乃曰。<a id="a-Dp"></a>汝相吉祥当有所证。<a id="a-Dq"></a>神令汝南者。<a id="a-Dr"></a>斯则少林达磨大士必汝之师也。<a id="a-Ds"></a>光受教造于少室。<a id="a-Dt"></a>其得法传衣事迹。<a id="a-Du"></a>达磨章具之矣。<a id="a-Dv"></a>自少林托化西归。<a id="a-Dw"></a>大师继阐玄风博求法嗣。<a id="a-Dx"></a>至北齐天平二年(当作天保二年乃辛未岁也。<a id="a-Dy"></a>天平东魏年号二年乙卯也)有一居士年踰四十不言名氏。<a id="a-Dz"></a>聿来设礼而问师曰弟子身缠风恙。<a id="a-E0"></a>请和尚忏罪。<a id="a-E1"></a>师曰。<a id="a-E2"></a>将罪来与汝忏。<a id="a-E3"></a>居士良久云。<a id="a-E4"></a>觅罪不可得。<a id="a-E5"></a>师曰。<a id="a-E6"></a>我与汝忏罪竟。<a id="a-E7"></a>宜依佛法僧住。<a id="a-E8"></a>曰今见和尚已知是僧。<a id="a-E9"></a>未审何名佛法。<a id="a-EA"></a>师曰。<a id="a-EB"></a>是心是佛。<a id="a-EC"></a>是心是法。<a id="a-ED"></a>法佛无二。<a id="a-EE"></a>僧宝亦然。<a id="a-EF"></a>曰今日始知罪性不在内不在外不在中间。<a id="a-EG"></a>如其心然佛法无二也。<a id="a-EH"></a>大师深器之。<a id="a-EI"></a>即为剃发。<a id="a-EJ"></a>云是吾宝也。<a id="a-EK"></a>宜名僧璨。<a id="a-EL"></a>其年三月十八日于光福寺受具。<a id="a-EM"></a>自兹疾渐愈。<a id="a-EN"></a>执侍经二载。<a id="a-EO"></a>大师乃告曰。<a id="a-EP"></a>菩提达磨(旧本云达磨菩提)远自竺干以正法眼藏密付于吾。<a id="a-EQ"></a>吾今授汝并达磨信衣。<a id="a-ER"></a>汝当守护无令断绝。<a id="a-ES"></a>听吾偈曰。</p>
  <p id="aET">本来缘有地　　因地种华生</p>
  <p id="aEU">本来无有种　　华亦不曾生</p>
  <p id="aEV">大师付衣法已。<a id="a-EW"></a>又曰。<a id="a-EX"></a>汝受吾教宜处深山。<a id="a-EY"></a>未可行化当有国难。<a id="a-EZ"></a>璨曰。<a id="a-Ea"></a>师既预知。<a id="a-Eb"></a>愿垂示诲。<a id="a-Ec"></a>师曰。<a id="a-Ed"></a>非吾知也。<a id="a-Ee"></a>斯乃达磨传般若多罗悬记云。<a id="a-Ef"></a>心中虽吉外头凶是也。<a id="a-Eg"></a>吾校年代正在于兹。<a id="a-Eh"></a>当谛思前言勿罹世难。<a id="a-Ei"></a>然吾亦有宿累。<a id="a-Ej"></a>今要酬之。<a id="a-Ek"></a>善去善行俟时传付。<a id="a-El"></a>大师付嘱已。<a id="a-Em"></a>即于邺都随宜说法。<a id="a-En"></a>一音演畅四众归依。<a id="a-Eo"></a>如是积三十四载。<a id="a-Ep"></a>遂韬光混迹变易仪相。<a id="a-Eq"></a>或入诸酒肆。<a id="a-Er"></a>或过于屠门。<a id="a-Es"></a>或习街谈。<a id="a-Et"></a>或随厮役。<a id="a-Eu"></a>人问之曰。<a id="a-Ev"></a>师是道人何故如是。<a id="a-Ew"></a>师曰。<a id="a-Ex"></a>我自调心何关汝事。<a id="a-Ey"></a>又于筦城县匡救寺三门下。<a id="a-Ez"></a>谈无上道听者林会。<a id="a-F0"></a>时有辩和法师者。<a id="a-F1"></a>于寺中讲涅槃经。<a id="a-F2"></a>学徒闻师阐法稍稍引去。<a id="a-F3"></a>辩和不胜其愤。<a id="a-F4"></a>兴谤于邑宰翟仲侃。<a id="a-F5"></a>仲侃惑其邪说。<a id="a-F6"></a>加师以非法。<a id="a-F7"></a>师怡然委顺。<a id="a-F8"></a>识真者谓之偿债。<a id="a-F9"></a>时年一百七岁。<a id="a-FA"></a>即隋文帝开皇十三年癸丑岁三月十六日也(皓月供奉。<a id="a-FB"></a>问长沙岑和尚。<a id="a-FC"></a>古德云。<a id="a-FD"></a>了即业障本来空。<a id="a-FE"></a>未了应须偿宿债。<a id="a-FF"></a>只如师子尊者二祖大师。<a id="a-FG"></a>为什么得偿债去。<a id="a-FH"></a>长沙云。<a id="a-FI"></a>大德不识本来空。<a id="a-FJ"></a>彼云。<a id="a-FK"></a>如何是本来空。<a id="a-FL"></a>长沙云。<a id="a-FM"></a>业障是。<a id="a-FN"></a>又问。<a id="a-FO"></a>如何是业障。<a id="a-FP"></a>长沙云。<a id="a-FQ"></a>本来空是。<a id="a-FR"></a>彼无语。<a id="a-FS"></a>长沙便示一偈云。<a id="a-FT"></a>假有元非有。<a id="a-FU"></a>假灭亦非无。<a id="a-FV"></a>涅槃偿债义。<a id="a-FW"></a>一性更无殊)后葬于磁州滏阳县东北七十里。<a id="a-FX"></a>唐德宗谥大祖禅师。<a id="a-FY"></a>自师之化至皇宋景德元年甲辰。<a id="a-FZ"></a>得四百一十三年(当作一十二年)</p>
  <p id="aFa">僧那禅师姓马氏。<a id="a-Fb"></a>少而神俊通究坟典。<a id="a-Fc"></a>年二十一讲礼易于东海。<a id="a-Fd"></a>听者如市。<a id="a-Fe"></a>暨南徂相部学众随至。<a id="a-Ff"></a>会二祖说法。<a id="a-Fg"></a>与同志十人投祖出家。<a id="a-Fh"></a>自尔手不执笔永捐世典。<a id="a-Fi"></a>唯一衣一钵一坐一食奉头陀行。<a id="a-Fj"></a>既久侍于祖后谓门人慧满曰。<a id="a-Fk"></a>祖师心印非专苦行。<a id="a-Fl"></a>但助道耳。<a id="a-Fm"></a>若契本心发随意真光之用。<a id="a-Fn"></a>则苦行如握土成金。<a id="a-Fo"></a>若唯务苦行。<a id="a-Fp"></a>而不明本心。<a id="a-Fq"></a>为憎爱所缚。<a id="a-Fr"></a>则苦行如黑月夜履于险道。<a id="a-Fs"></a>汝欲明本心者。<a id="a-Ft"></a>当审谛推察。<a id="a-Fu"></a>遇色遇声。<a id="a-Fv"></a>未起觉观时心何所之。<a id="a-Fw"></a>是无耶是有耶。<a id="a-Fx"></a>既不堕有无处所。<a id="a-Fy"></a>则心珠独朗常照世间。<a id="a-Fz"></a>而无一尘许间隔。<a id="a-G0"></a>未尝有一刹那顷断续之相。<a id="a-G1"></a>故我初祖兼付楞伽经四卷。<a id="a-G2"></a>谓我师二祖曰。<a id="a-G3"></a>吾观震旦唯有此经可以印心。<a id="a-G4"></a>仁者依行自得度世。<a id="a-G5"></a>又二祖凡说法竟。<a id="a-G6"></a>乃曰。<a id="a-G7"></a>此经四世之后变成名相。<a id="a-G8"></a>深可悲哉。<a id="a-G9"></a>我今付汝宜善护持。<a id="a-GA"></a>非人慎勿传之。<a id="a-GB"></a>付嘱已师乃游方。<a id="a-GC"></a>莫知其终。</p>
  <p id="aGD">向居士。<a id="a-GE"></a>幽栖林野木食涧饮。<a id="a-GF"></a>北齐天保初。<a id="a-GG"></a>闻二祖盛化乃致书通好曰。<a id="a-GH"></a>影由形起响逐声来。<a id="a-GI"></a>弄影劳形不识形为影本。<a id="a-GJ"></a>扬声止响不知声是响根。<a id="a-GK"></a>除烦恼而趣涅槃。<a id="a-GL"></a>喻去形而觅影。<a id="a-GM"></a>离众生而求佛果。<a id="a-GN"></a>喻默声而寻响。<a id="a-GO"></a>故知迷悟一途愚智非别。<a id="a-GP"></a>无名作名。<a id="a-GQ"></a>因其名则是非生矣。<a id="a-GR"></a>无理作理。<a id="a-GS"></a>因其理则争论起矣。<a id="a-GT"></a>幻化非真谁是谁非。<a id="a-GU"></a>虚妄无实何空何有。<a id="a-GV"></a>将知得无所得失无所失。<a id="a-GW"></a>未及造谒聊申此意。<a id="a-GX"></a>伏望答之(弄影当作弃影。<a id="a-GY"></a>唯恐当时笔误耳。<a id="a-GZ"></a>盖第三十卷镇国大师答皇太子问心要云。<a id="a-Ga"></a>若求真去妄。<a id="a-Gb"></a>犹弃影劳形。<a id="a-Gc"></a>若体妄即真。<a id="a-Gd"></a>似处阴休影。<a id="a-Ge"></a>此用庄子之说。<a id="a-Gf"></a>劳形谓走而避影也)。<a id="a-Gg"></a>二祖大师命笔回示曰。<a id="a-Gh"></a>备观来意皆如实。<a id="a-Gi"></a>真幽之理竟不殊。<a id="a-Gj"></a>本迷摩尼谓瓦砾。<a id="a-Gk"></a>豁然自觉是真珠。<a id="a-Gl"></a>无明智慧等无异。<a id="a-Gm"></a>当知万法即皆如。<a id="a-Gn"></a>愍此二见之徒辈。<a id="a-Go"></a>申辞措笔作斯书。<a id="a-Gp"></a>观身与佛不差别。<a id="a-Gq"></a>何须更觅彼无余。<a id="a-Gr"></a>居士捧披祖偈乃伸礼觐。<a id="a-Gs"></a>密承印记。</p>
  <p id="aGt">相州隆化寺慧满禅师。<a id="a-Gu"></a>荥阳人也。<a id="a-Gv"></a>姓张氏。<a id="a-Gw"></a>始于本寺遇僧那禅师开示。<a id="a-Gx"></a>志存俭约唯蓄二针。<a id="a-Gy"></a>冬则乞补夏乃舍之。<a id="a-Gz"></a>自言一生心无怯怖身无蚤虱睡而不梦。<a id="a-H0"></a>常行乞食住无再宿。<a id="a-H1"></a>所至伽蓝则破柴制履。<a id="a-H2"></a>贞观十六年于洛阳会善寺侧。<a id="a-H3"></a>宿古墓中遇大雪。<a id="a-H4"></a>旦入寺见昙旷法师。<a id="a-H5"></a>旷怪所从来。<a id="a-H6"></a>师曰。<a id="a-H7"></a>法有来耶。<a id="a-H8"></a>旷遣寻来处。<a id="a-H9"></a>四边雪积五尺许。<a id="a-HA"></a>旷曰。<a id="a-HB"></a>不可测也。<a id="a-HC"></a>寻闻有括录事。<a id="a-HD"></a>诸僧逃隐。<a id="a-HE"></a>师持钵周行聚落无所滞碍。<a id="a-HF"></a>随得随散索尔虚闲。<a id="a-HG"></a>有请宿斋者。<a id="a-HH"></a>师曰。<a id="a-HI"></a>天下无僧方受斯请也。<a id="a-HJ"></a>又尝示人曰。<a id="a-HK"></a>诸佛说心令知心。<a id="a-HL"></a>相是虚妄。<a id="a-HM"></a>今乃重加心相。<a id="a-HN"></a>深违佛意。<a id="a-HO"></a>又增论议殊乖大理。<a id="a-HP"></a>故常赍楞伽经四卷。<a id="a-HQ"></a>以为心要。<a id="a-HR"></a>如说而行。<a id="a-HS"></a>盖遵历世之遗付也。<a id="a-HT"></a>后于陶冶中无疾坐化。<a id="a-HU"></a>寿七十许。</p>
  <p id="aHV">第三十祖僧璨大师者。<a id="a-HW"></a>不知何许人也。<a id="a-HX"></a>初以白衣谒二祖。<a id="a-HY"></a>既受度传法。<a id="a-HZ"></a>隐于舒州之皖公山。<a id="a-Ha"></a>属后周武帝破灭佛法。<a id="a-Hb"></a>师往来太湖县司空山。<a id="a-Hc"></a>居无常处积十余载。<a id="a-Hd"></a>时人无能知者。<a id="a-He"></a>至隋开皇十二年壬子岁。<a id="a-Hf"></a>有沙弥道信。<a id="a-Hg"></a>年始十四。<a id="a-Hh"></a>来礼师曰。<a id="a-Hi"></a>愿和尚慈悲乞与解脱法门。<a id="a-Hj"></a>师曰。<a id="a-Hk"></a>谁缚汝。<a id="a-Hl"></a>曰无人缚。<a id="a-Hm"></a>师曰。<a id="a-Hn"></a>何更求解脱乎。<a id="a-Ho"></a>信于言下大悟服劳九载。<a id="a-Hp"></a>后于吉州受戒侍奉尤谨。<a id="a-Hq"></a>师屡试以玄微。<a id="a-Hr"></a>知其缘熟乃付衣法。<a id="a-Hs"></a>偈曰。</p>
  <p id="aHt">华种虽因地　　从地种华生</p>
  <p id="aHu">若无人下种　　华地尽无生</p>
  <p id="aHv">师又曰。<a id="a-Hw"></a>昔可大师付吾法。<a id="a-Hx"></a>后往邺都行化三十年方终。<a id="a-Hy"></a>今吾得汝何滞此乎。<a id="a-Hz"></a>即适罗浮山优游二载。<a id="a-I0"></a>却旋旧址逾月。<a id="a-I1"></a>士民奔趋大设檀供。<a id="a-I2"></a>师为四众广宣心要讫。<a id="a-I3"></a>于法会大树下合掌立终。<a id="a-I4"></a>即隋炀帝大业二年丙寅十月十五日也。<a id="a-I5"></a>唐玄宗谥鉴智禅师觉寂之塔。<a id="a-I6"></a>至皇宋景德元年甲辰岁。<a id="a-I7"></a>凡四百载矣。<a id="a-I8"></a>初唐河南尹李常。<a id="a-I9"></a>素仰祖风深得玄旨天宝乙酉岁。<a id="a-IA"></a>遇荷泽神会问曰。<a id="a-IB"></a>三祖大师葬在何处。<a id="a-IC"></a>或闻入罗浮不回。<a id="a-ID"></a>或说终于山谷。<a id="a-IE"></a>未知孰是。<a id="a-IF"></a>会曰。<a id="a-IG"></a>璨大师自罗浮归山谷。<a id="a-IH"></a>得月余方示灭。<a id="a-II"></a>今舒州见有三祖墓。<a id="a-IJ"></a>常未之信也。<a id="a-IK"></a>会谪为舒州别驾。<a id="a-IL"></a>因询问山谷寺众僧曰。<a id="a-IM"></a>闻寺后有三祖墓是否。<a id="a-IN"></a>时上坐慧观对曰。<a id="a-IO"></a>有之。<a id="a-IP"></a>常欣然与寮佐同往瞻礼。<a id="a-IQ"></a>又启圹取真仪阇维之。<a id="a-IR"></a>得五色舍利三百粒。<a id="a-IS"></a>以百粒出己俸建塔焉。<a id="a-IT"></a>百粒寄荷泽神会。<a id="a-IU"></a>以征前言。<a id="a-IV"></a>百粒随身。<a id="a-IW"></a>后于洛中私第设斋以庆之。<a id="a-IX"></a>时有西域三藏犍那等在会中。<a id="a-IY"></a>常问三藏。<a id="a-IZ"></a>天竺禅门祖师多少。<a id="a-Ia"></a>犍那答曰。<a id="a-Ib"></a>自迦葉至般若多罗。<a id="a-Ic"></a>有二十七祖。<a id="a-Id"></a>若叙师子尊者傍出达磨达四世。<a id="a-Ie"></a>二十二人。<a id="a-If"></a>总有四十九祖。<a id="a-Ig"></a>若从七佛至此璨大师。<a id="a-Ih"></a>不括横枝凡三十七世。<a id="a-Ii"></a>常又问。<a id="a-Ij"></a>会中耆德曰。<a id="a-Ik"></a>尝见祖图。<a id="a-Il"></a>或引五十余祖。<a id="a-Im"></a>至于支派差殊宗族不定。<a id="a-In"></a>或但有空名者。<a id="a-Io"></a>以何为验。<a id="a-Ip"></a>时有智本禅师者。<a id="a-Iq"></a>六祖门人也。<a id="a-Ir"></a>答曰。<a id="a-Is"></a>斯乃后魏初佛法沦替。<a id="a-It"></a>有沙门昙曜。<a id="a-Iu"></a>于纷纭中以素绢单录。<a id="a-Iv"></a>得诸祖名字。<a id="a-Iw"></a>或忘失次第。<a id="a-Ix"></a>藏衣领中隐于岩穴。<a id="a-Iy"></a>经三十五载。<a id="a-Iz"></a>至文成帝即位。<a id="a-J0"></a>法门中兴。<a id="a-J1"></a>昙曜名行俱崇。<a id="a-J2"></a>遂为僧统。<a id="a-J3"></a>乃集诸沙门重议结集目。<a id="a-J4"></a>为付法藏传。<a id="a-J5"></a>其间小有差互。<a id="a-J6"></a>即昙曜抄录时怖惧所致。<a id="a-J7"></a>又经一十三年。<a id="a-J8"></a>帝令国子博士黄元真与北天竺三藏佛陀扇多吉弗烟等。<a id="a-J9"></a>重究梵文甄别宗旨次叙师承。<a id="a-JA"></a>得无[袖-由+比]谬也。</p>
  <p id="aJB">第三十一祖道信大师者。<a id="a-JC"></a>姓司马氏世居河内。<a id="a-JD"></a>后徙于蕲州之广济县。<a id="a-JE"></a>师生而超异。<a id="a-JF"></a>幼慕空宗诸解脱门。<a id="a-JG"></a>宛如宿习既嗣祖风。<a id="a-JH"></a>摄心无寐胁不至席者。<a id="a-JI"></a>仅六十年。<a id="a-JJ"></a>隋大业十三载。<a id="a-JK"></a>领徒众抵吉州。<a id="a-JL"></a>值群盗围城七旬不解。<a id="a-JM"></a>万众惶怖。<a id="a-JN"></a>师愍之教令念摩诃般若。<a id="a-JO"></a>时贼众望稃灕间。<a id="a-JP"></a>若有神兵。<a id="a-JQ"></a>乃相谓曰。<a id="a-JR"></a>城内必有异人。<a id="a-JS"></a>不可攻矣。<a id="a-JT"></a>稍稍引去。<a id="a-JU"></a>唐武德甲申岁。<a id="a-JV"></a>师却返蕲春住破头山。<a id="a-JW"></a>学侣云臻。<a id="a-JX"></a>一日往黄梅县路逢一小儿。<a id="a-JY"></a>骨相奇秀异乎常童。<a id="a-JZ"></a>师问曰。<a id="a-Ja"></a>子何姓。<a id="a-Jb"></a>答曰姓即有不是常姓。<a id="a-Jc"></a>师曰。<a id="a-Jd"></a>是何姓。<a id="a-Je"></a>答曰。<a id="a-Jf"></a>是佛性。<a id="a-Jg"></a>师曰。<a id="a-Jh"></a>汝无性耶。<a id="a-Ji"></a>答曰。<a id="a-Jj"></a>性空故。<a id="a-Jk"></a>师默识其法器。<a id="a-Jl"></a>即俾侍者至其家。<a id="a-Jm"></a>于父母所乞令出家。<a id="a-Jn"></a>父母以宿缘故殊无难色。<a id="a-Jo"></a>遂舍为弟子。<a id="a-Jp"></a>名曰弘忍(旧本无名曰弘忍四字。<a id="a-Jq"></a>今此添入。<a id="a-Jr"></a>若不言名。<a id="a-Js"></a>以至付法传衣者。<a id="a-Jt"></a>是何人耶。<a id="a-Ju"></a>兼后有忍曰二字。<a id="a-Jv"></a>亦自不明耳)以至付法传衣。<a id="a-Jw"></a>偈曰。</p>
  <p id="aJx">华种有生性　　因地华生生</p>
  <p id="aJy">大缘与信合　　当生生不生</p>
  <p id="aJz">遂以学徒委之。<a id="a-K0"></a>一日告众曰。<a id="a-K1"></a>吾武德中游庐山。<a id="a-K2"></a>登绝顶望破头山。<a id="a-K3"></a>见紫云如盖下有白气横分六道。<a id="a-K4"></a>汝等会否。<a id="a-K5"></a>众皆默然。<a id="a-K6"></a>忍曰。<a id="a-K7"></a>莫是和尚他后横出一枝佛法否。<a id="a-K8"></a>师曰善。<a id="a-K9"></a>后贞观癸卯岁。<a id="a-KA"></a>太宗向师道味欲瞻风彩。<a id="a-KB"></a>诏赴京师。<a id="a-KC"></a>上表逊谢前后三返。<a id="a-KD"></a>竟以疾辞。<a id="a-KE"></a>第四度命使曰。<a id="a-KF"></a>如果不起即取首来。<a id="a-KG"></a>使至山谕旨。<a id="a-KH"></a>师乃引颈就刃神色俨然。<a id="a-KI"></a>使异之回以状闻。<a id="a-KJ"></a>帝弥加叹慕。<a id="a-KK"></a>就赐珍缯以遂其志。<a id="a-KL"></a>迄高宗永徽辛亥岁闰九月四日。<a id="a-KM"></a>忽垂诫门人曰。<a id="a-KN"></a>一切诸法悉皆解脱。<a id="a-KO"></a>汝等各自护念流化未来。<a id="a-KP"></a>言讫安坐而逝寿七十有二。<a id="a-KQ"></a>塔于本山。<a id="a-KR"></a>明年四月八日塔户无故自开。<a id="a-KS"></a>仪相如生。<a id="a-KT"></a>尔后门人不敢复闭。<a id="a-KU"></a>代宗谥大医禅师慈云之塔。<a id="a-KV"></a>自圆寂至皇宋景德元年甲辰。<a id="a-KW"></a>凡三百五十六载(当云三百五十四载)</p>
  <p id="aKX">第三十二祖弘忍大师者蕲州黄梅人也。<a id="a-KY"></a>姓周氏。<a id="a-KZ"></a>生而岐嶷。<a id="a-Ka"></a>童游时逢一智者。<a id="a-Kb"></a>叹曰。<a id="a-Kc"></a>此子阙七种相不逮如来。<a id="a-Kd"></a>后遇信大师得法嗣化。<a id="a-Ke"></a>于破头山咸亨中有一居士。<a id="a-Kf"></a>姓卢名慧能。<a id="a-Kg"></a>自新(旧本误作蕲字)州来参谒师。<a id="a-Kh"></a>问曰。<a id="a-Ki"></a>汝自何来曰岭南师曰。<a id="a-Kj"></a>欲须何事。<a id="a-Kk"></a>曰唯求作佛。<a id="a-Kl"></a>师曰。<a id="a-Km"></a>岭南人无佛性。<a id="a-Kn"></a>若为得佛。<a id="a-Ko"></a>曰人即有南北佛性岂然。<a id="a-Kp"></a>师知是异人。<a id="a-Kq"></a>乃诃曰。<a id="a-Kr"></a>着槽厂去。<a id="a-Ks"></a>能礼足而退。<a id="a-Kt"></a>便入碓坊服劳于杵臼之间。<a id="a-Ku"></a>昼夜不息经八月。<a id="a-Kv"></a>师知付授时至。<a id="a-Kw"></a>遂告众曰。<a id="a-Kx"></a>正法难解不可徒记吾言持为己任。<a id="a-Ky"></a>汝等各自随意述一偈。<a id="a-Kz"></a>若语意冥符。<a id="a-L0"></a>则衣法皆付。<a id="a-L1"></a>时会下七百余僧。<a id="a-L2"></a>上座神秀者。<a id="a-L3"></a>学通内外众所宗仰。<a id="a-L4"></a>咸共推称云。<a id="a-L5"></a>若非尊秀畴敢当之。<a id="a-L6"></a>神秀窃聆众誉不复思惟。<a id="a-L7"></a>乃于廊壁书一偈云。</p>
  <p id="aL8">身是菩提树　　心如明镜台</p>
  <p id="aL9">时时勤拂拭　　莫遣有尘埃</p>
  <p id="aLA">师因经行忽见此偈。<a id="a-LB"></a>知是神秀所述。<a id="a-LC"></a>乃赞叹曰。<a id="a-LD"></a>后代依此修行亦得胜果。<a id="a-LE"></a>其壁本欲令处士卢珍绘楞伽变相。<a id="a-LF"></a>及见题偈在壁。<a id="a-LG"></a>遂止不画各令诵念。<a id="a-LH"></a>能在碓坊忽聆诵偈。<a id="a-LI"></a>乃问同学。<a id="a-LJ"></a>是何章句。<a id="a-LK"></a>同学曰。<a id="a-LL"></a>汝不知和尚求法嗣。<a id="a-LM"></a>令各述心偈。<a id="a-LN"></a>此则秀上座所述。<a id="a-LO"></a>和尚深加叹赏。<a id="a-LP"></a>必将付法传衣也能曰。<a id="a-LQ"></a>其偈云何。<a id="a-LR"></a>同学为诵。<a id="a-LS"></a>能良久曰。<a id="a-LT"></a>美则美矣。<a id="a-LU"></a>了则未了。<a id="a-LV"></a>同学诃曰。<a id="a-LW"></a>庸流何知勿发狂言。<a id="a-LX"></a>能曰。<a id="a-LY"></a>子不信耶。<a id="a-LZ"></a>愿以一偈和之。<a id="a-La"></a>同学不答相视而笑。<a id="a-Lb"></a>能至夜密告一童子引至廊下。<a id="a-Lc"></a>能自秉烛。<a id="a-Ld"></a>令童子于秀偈之侧写一偈云。</p>
  <p id="aLe">菩提本非树　　心镜亦非台</p>
  <p id="aLf">本来无一物　　何假拂尘埃</p>
  <p id="aLg">大师后见此偈云。<a id="a-Lh"></a>此是谁作亦未见性。<a id="a-Li"></a>众闻师语遂不之顾。<a id="a-Lj"></a>逮夜乃潜令人自碓坊召能行者入室。<a id="a-Lk"></a>告曰。<a id="a-Ll"></a>诸佛出世为一大事故。<a id="a-Lm"></a>随机小大而引导之。<a id="a-Ln"></a>遂有十地三乘顿渐等旨。<a id="a-Lo"></a>以为教门。<a id="a-Lp"></a>然以无上微妙秘密圆明真实正法眼藏。<a id="a-Lq"></a>付于上首大迦葉尊者。<a id="a-Lr"></a>展转传授二十八世。<a id="a-Ls"></a>至达磨届于此土。<a id="a-Lt"></a>得可大师。<a id="a-Lu"></a>承袭以至于吾。<a id="a-Lv"></a>今以法宝及所传袈裟用付于汝。<a id="a-Lw"></a>善自保护无令断绝。<a id="a-Lx"></a>听吾偈曰。</p>
  <p id="aLy">有情来下种　　因地果还生</p>
  <p id="aLz">无情既无种　　无性亦无生</p>
  <p id="aM0">能居士跪受衣法。<a id="a-M1"></a>启曰。<a id="a-M2"></a>法则既授衣付何人。<a id="a-M3"></a>师曰。<a id="a-M4"></a>昔达磨初至人未知信。<a id="a-M5"></a>故传衣以明得法。<a id="a-M6"></a>今信心已熟。<a id="a-M7"></a>衣乃争端止于汝身不复传也。<a id="a-M8"></a>且当远隐俟时行化。<a id="a-M9"></a>所谓授衣之人命如悬丝也。<a id="a-MA"></a>能曰。<a id="a-MB"></a>当隐何所。<a id="a-MC"></a>师曰。<a id="a-MD"></a>逢怀即止。<a id="a-ME"></a>遇会且藏。<a id="a-MF"></a>能礼足已捧衣而出。<a id="a-MG"></a>是夜南迈大众莫知。<a id="a-MH"></a>忍大师自此不复上堂凡三日。<a id="a-MI"></a>大众疑怪致问。<a id="a-MJ"></a>祖曰。<a id="a-MK"></a>吾道行矣。<a id="a-ML"></a>何更询之。<a id="a-MM"></a>复问衣法谁得耶。<a id="a-MN"></a>师曰。<a id="a-MO"></a>能者得。<a id="a-MP"></a>于是众议卢行者名能。<a id="a-MQ"></a>寻访既失。<a id="a-MR"></a>悬知彼得即共奔逐。<a id="a-MS"></a>忍大师既付衣法。<a id="a-MT"></a>复经四载。<a id="a-MU"></a>至上元二年(乙亥岁乃唐高宗时也。<a id="a-MV"></a>至肃宗时复有上元年号。<a id="a-MW"></a>其二年岁在辛丑也)。<a id="a-MX"></a>忽告众曰。<a id="a-MY"></a>吾今事毕时可行矣。<a id="a-MZ"></a>即入室安坐而逝。<a id="a-Ma"></a>寿七十有四。<a id="a-Mb"></a>建塔于黄梅之东山。<a id="a-Mc"></a>代宗皇帝谥大满禅师法雨之塔。<a id="a-Md"></a>自大师灭度至皇宋景德元年甲辰。<a id="a-Me"></a>凡三百三十年。</p>
 </body>
</html>