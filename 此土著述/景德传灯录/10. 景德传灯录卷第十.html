<!doctype html>
<html id="z3IBX0o1cR" data-ver="1760">
 <head>
  <meta charset="utf-8">
  <meta author="道原">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">景德传灯录卷第十</h1>
  <p id="a2">怀让禅师第三世下六十一人 。</p>
  <p id="a3">池州南泉普愿禅师法嗣一十七人 湖南长沙景岑禅师 荆南白马昙照禅师 终南山云际师祖禅师 邓州香严下堂义端禅师 赵州东院从谂禅师 池州灵鹫闲禅师 鄂州茱萸山和尚 衢州子湖利踪禅师 洛京嵩山和尚 日子和尚 苏州西禅和尚 宣州刺史陆亘池州行者甘贽(已上一十三人见录) 资山存制禅师 江陵道弘禅师 宣州玄极禅师 新罗国道均禅师(已上四人无机缘语句不录) 。</p>
  <p id="a4">杭州盐官齐安禅师法嗣八人 襄州关南道常禅师 洪州双岭玄真禅师 杭州径山鉴宗禅师(已上三人见录) 唐宣宗皇帝 白云昙靖禅师 潞府渌水文举禅师 新罗品日禅师 寿州建宗禅师(已上五人无机缘语句不录) 。</p>
  <p id="a5">婺州五泄山灵默禅师法嗣四人 福州龟山正原禅师(一人见录) 甘泉寺晓方禅师 明州栖心寺藏奂禅师 甘泉寺元遂禅师(已上三人无机缘语句不录) 。</p>
  <p id="a6">洛京佛光寺如满禅师法嗣一人 杭州刺史白居易(一人见录) 。</p>
  <p id="a7">明州大梅山法常禅师法嗣三人 新罗国迦智禅师 杭州天龙和尚(已上二人见录) 新罗国忠彦禅师(一人无机缘语句不录) 。</p>
  <p id="a8">荆州永泰寺灵湍禅师法嗣五人 湖南上林戒虚禅师 五台山秘魔岩和尚 湖南祇林和尚(已上三人见录) 吕后山文质禅师 苏州法河禅师(已上二人无机缘语句不录) 。</p>
  <p id="a9">幽州盘山宝积禅师法嗣二人 镇府普化和尚(一人见录) 镇州上方和尚(一人无机缘语句不录) 。</p>
  <p id="aA">京兆兴善寺惟宽禅师法嗣六人 京兆法智禅师 京兆无表禅师 京兆慧建禅师 京兆元净禅师 京兆慧光禅师 京兆义宗禅师(已上六人无机缘语句不录) 。</p>
  <p id="aB">云水靖宗禅师法嗣二人 华州小马神照禅师 华州道圆禅师(已上二人无机缘语句不录) 。</p>
  <p id="aC">潭州龙牙山圆畅禅师法嗣二人 嘉禾藏廙禅师(一人见录) 羊肠藏枢禅师(一人无机缘语句不录) 。</p>
  <p id="aD">汾州无业国师法嗣二人 镇州常贞禅师 镇州奉先义禅师(已上二人无机缘语句不录) 。</p>
  <p id="aE">庐山归宗寺智常禅师法嗣六人 福州芙蓉山灵训禅师 汉南谷城县高亭和尚 新罗大茅和尚 五台山智通禅师(已上四人见录) 洪州高安大愚禅师 江州刺史李渤(已上二人无机缘语句不录) 。</p>
  <p id="aF">鲁祖山宝云禅师法嗣一人 云水和尚(一人无机缘语句不录) 。</p>
  <p id="aG">紫玉山道通禅师法嗣一人 唐襄州节度使于頔(一人无机缘语句不录) 。</p>
  <p id="aH">华严寺智岩禅师法嗣一人 黄州齐安和尚(一人见录)</p>
  <p id="aI">怀让第三世下。</p>
  <p id="aJ">前池州南泉普愿禅师法嗣。</p>
  <p id="aK">湖南长沙景岑号招贤大师。<a id="a-L"></a>初住鹿苑为第一世。<a id="a-M"></a>其后居无定所。<a id="a-N"></a>但徇缘接物随请说法。<a id="a-O"></a>故时众谓之长沙和尚。<a id="a-P"></a>上堂曰。<a id="a-Q"></a>我若一向举扬宗教。<a id="a-R"></a>法堂里须草深一丈。<a id="a-S"></a>我事不获已。<a id="a-T"></a>所以向汝诸人道。<a id="a-U"></a>尽十方世界是沙门眼。<a id="a-V"></a>尽十方世界是沙门全身。<a id="a-W"></a>尽十方世界是自己光明。<a id="a-X"></a>尽十方世界在自己光明里。<a id="a-Y"></a>尽十方世界无一人不是自己。<a id="a-Z"></a>我常向汝诸人道。<a id="a-a"></a>三世诸佛共尽法界众生是摩诃般若光。<a id="a-b"></a>光未发时汝等诸人。<a id="a-c"></a>向什么处委。<a id="a-d"></a>光未发时尚无佛无众生消息。<a id="a-e"></a>何处得山河国土来。<a id="a-f"></a>时有僧问。<a id="a-g"></a>如何是沙门眼。<a id="a-h"></a>师云。<a id="a-i"></a>长长出不得。<a id="a-j"></a>又云。<a id="a-k"></a>成佛成祖出不得。<a id="a-l"></a>六道轮回出不得。<a id="a-m"></a>僧云。<a id="a-n"></a>未审出个什么不得。<a id="a-o"></a>师云。<a id="a-p"></a>昼见日夜见星。<a id="a-q"></a>僧云。<a id="a-r"></a>学人不会。<a id="a-s"></a>师云。<a id="a-t"></a>妙高山色青又青。<a id="a-u"></a>僧问。<a id="a-v"></a>教中云。<a id="a-w"></a>而常处此菩提座。<a id="a-x"></a>如何是座。<a id="a-y"></a>师云。<a id="a-z"></a>老僧正坐大德正立。<a id="a-10"></a>僧问。<a id="a-11"></a>如何是大道。<a id="a-12"></a>师云。<a id="a-13"></a>没却汝。<a id="a-14"></a>僧问。<a id="a-15"></a>诸佛师是谁。<a id="a-16"></a>师云。<a id="a-17"></a>从无始劫来承谁覆荫。<a id="a-18"></a>僧师。<a id="a-19"></a>未有诸佛已前作么生。<a id="a-1A"></a>师云。<a id="a-1B"></a>鲁祖开堂亦与师僧东道西说。<a id="a-1C"></a>僧问。<a id="a-1D"></a>学人不据地时如何。<a id="a-1E"></a>师云。<a id="a-1F"></a>汝向什么处安身立命。<a id="a-1G"></a>僧云。<a id="a-1H"></a>却据地时如何。<a id="a-1I"></a>师云。<a id="a-1J"></a>拖出死尸着。<a id="a-1K"></a>僧问。<a id="a-1L"></a>如何是异类。<a id="a-1M"></a>师云。<a id="a-1N"></a>尺短寸长。<a id="a-1O"></a>僧问。<a id="a-1P"></a>如何是诸佛师。<a id="a-1Q"></a>师云。<a id="a-1R"></a>不可更拗直作曲邪。<a id="a-1S"></a>僧云。<a id="a-1T"></a>请和尚向上说。<a id="a-1U"></a>师云。<a id="a-1V"></a>阇梨眼瞎耳聋作么。<a id="a-1W"></a>师遣一僧去问同参会和尚云。<a id="a-1X"></a>和尚见南泉后如何。<a id="a-1Y"></a>会默然。<a id="a-1Z"></a>僧云。<a id="a-1a"></a>和尚未见南泉已前作么生。<a id="a-1b"></a>会云。<a id="a-1c"></a>不可更别有也。<a id="a-1d"></a>僧回举似师。<a id="a-1e"></a>师示一偈曰。</p>
  <p id="a1f">百丈竿头不动人　　虽然得入未为真</p>
  <p id="a1g">百丈竿头须进步　　十方世界是全身</p>
  <p id="a1h">僧问。<a id="a-1i"></a>只如百丈竿头如何进步。<a id="a-1j"></a>师云。<a id="a-1k"></a>朗州山澧州水。<a id="a-1l"></a>僧云。<a id="a-1m"></a>请师道。<a id="a-1n"></a>师云。<a id="a-1o"></a>四海五湖皇化里。<a id="a-1p"></a>有客来谒。<a id="a-1q"></a>师召曰。<a id="a-1r"></a>尚书。<a id="a-1s"></a>其人应诺。<a id="a-1t"></a>师曰。<a id="a-1u"></a>不是尚书本命。<a id="a-1v"></a>对曰。<a id="a-1w"></a>不可离却即今秖对别有第二主人。<a id="a-1x"></a>师曰。<a id="a-1y"></a>唤尚书作至尊得么。<a id="a-1z"></a>彼云。<a id="a-20"></a>恁么总不秖对时。<a id="a-21"></a>莫是弟子主人否。<a id="a-22"></a>师曰。<a id="a-23"></a>非但秖对。<a id="a-24"></a>与不秖对时。<a id="a-25"></a>无始劫来是个生死根本。<a id="a-26"></a>有偈曰。</p>
  <p id="a27">学道之人不识真　　只为从来认识神</p>
  <p id="a28">无始劫来生死本　　痴人唤作本来身</p>
  <p id="a29">有秀才看佛名经问曰。<a id="a-2A"></a>百千诸佛但见其名。<a id="a-2B"></a>未审居何国土还化物也无。<a id="a-2C"></a>师曰。<a id="a-2D"></a>黄鹤楼崔颢题后秀才还曾题未。<a id="a-2E"></a>曰未曾。<a id="a-2F"></a>师曰。<a id="a-2G"></a>得闲题一篇何妨。<a id="a-2H"></a>僧问。<a id="a-2I"></a>南泉迁化向什么处去。<a id="a-2J"></a>师云。<a id="a-2K"></a>东家作驴西家作马。<a id="a-2L"></a>僧云。<a id="a-2M"></a>此意如何。<a id="a-2N"></a>师云。<a id="a-2O"></a>要骑即骑要下即下。<a id="a-2P"></a>僧皓月问。<a id="a-2Q"></a>天下善知识证三德涅槃未。<a id="a-2R"></a>师曰。<a id="a-2S"></a>大德问果上涅槃因中涅槃。<a id="a-2T"></a>曰问果上涅槃。<a id="a-2U"></a>师曰。<a id="a-2V"></a>天下善知识未证。<a id="a-2W"></a>曰为什么未证。<a id="a-2X"></a>师曰。<a id="a-2Y"></a>功未齐于诸圣。<a id="a-2Z"></a>曰功未齐圣何为善知识。<a id="a-2a"></a>师曰。<a id="a-2b"></a>明见佛性亦得名为善知识。<a id="a-2c"></a>曰未审功齐何道名证大涅槃。<a id="a-2d"></a>师有偈曰。</p>
  <p id="a2e">摩诃般若照　　解脱甚深法</p>
  <p id="a2f">法身寂灭体　　三一理圆常</p>
  <p id="a2g">欲识功齐处　　此名常寂光</p>
  <p id="a2h">又曰。<a id="a-2i"></a>果上三德涅槃已蒙开示。<a id="a-2j"></a>如何是因中涅槃。<a id="a-2k"></a>师曰。<a id="a-2l"></a>大德是。<a id="a-2m"></a>又问。<a id="a-2n"></a>教中说幻意是有邪。<a id="a-2o"></a>师曰。<a id="a-2p"></a>大德是何言欤。<a id="a-2q"></a>云恁么幻意是无邪。<a id="a-2r"></a>师曰。<a id="a-2s"></a>大德是何言欤。<a id="a-2t"></a>云恁么即幻意是不有不无邪。<a id="a-2u"></a>师又曰。<a id="a-2v"></a>大德是何言欤。<a id="a-2w"></a>云如某三明尽不契于幻意。<a id="a-2x"></a>未审和尚如何。<a id="a-2y"></a>明教中幻意。<a id="a-2z"></a>师曰。<a id="a-30"></a>大德信一切法不思议否。<a id="a-31"></a>云佛之诚言那敢不信。<a id="a-32"></a>师曰。<a id="a-33"></a>大德言信。<a id="a-34"></a>二信之中是何信。<a id="a-35"></a>云如某所明二信之中是名缘信。<a id="a-36"></a>师曰。<a id="a-37"></a>依何教门得生缘信。<a id="a-38"></a>大德云。<a id="a-39"></a>据华严云。<a id="a-3A"></a>菩萨摩诃萨以无障无碍智慧。<a id="a-3B"></a>信一切世间境界。<a id="a-3C"></a>是如来境界。<a id="a-3D"></a>又华严云。<a id="a-3E"></a>诸佛世尊悉知世法及诸佛法性无差别决定无二。<a id="a-3F"></a>又华严云。<a id="a-3G"></a>佛法世间法。<a id="a-3H"></a>若见其真实一切无差别。<a id="a-3I"></a>师曰。<a id="a-3J"></a>大德所举缘信教门甚有来处。<a id="a-3K"></a>听老僧与大德明教中幻意。<a id="a-3L"></a>若人见幻本来真。<a id="a-3M"></a>是则名为见佛人。<a id="a-3N"></a>圆通法法无生灭。<a id="a-3O"></a>无灭无生是佛身。<a id="a-3P"></a>又问。<a id="a-3Q"></a>蚯蚓断为两段两头俱动。<a id="a-3R"></a>佛性在阿那头。<a id="a-3S"></a>师云。<a id="a-3T"></a>动与不动是何境界。<a id="a-3U"></a>云言不干典非智者所谈。<a id="a-3V"></a>只如和尚言。<a id="a-3W"></a>动与不动是何境界。<a id="a-3X"></a>出自何经。<a id="a-3Y"></a>师曰。<a id="a-3Z"></a>灼然言不干典非智者所谈。<a id="a-3a"></a>大德岂不见首楞严经云。<a id="a-3b"></a>当知十方无边不动虚空。<a id="a-3c"></a>并其动摇地水火风均名六大。<a id="a-3d"></a>性真圆融皆如来藏本无生灭。<a id="a-3e"></a>师有偈云。</p>
  <p id="a3f">最甚深　　最甚深　　法界人身便是心</p>
  <p id="a3g">迷者迷心为众色　　悟时刹境是真心</p>
  <p id="a3h">身界二尘无实相　　分明达此号知音</p>
  <p id="a3i">又问。<a id="a-3j"></a>如何是陀罗尼。<a id="a-3k"></a>师指禅床右边曰。<a id="a-3l"></a>这个师僧却诵得。<a id="a-3m"></a>又问。<a id="a-3n"></a>别有人诵得否。<a id="a-3o"></a>又指禅床左边曰。<a id="a-3p"></a>这个师僧亦诵得。<a id="a-3q"></a>云某甲为什么不闻。<a id="a-3r"></a>师曰。<a id="a-3s"></a>大德岂不闻道。<a id="a-3t"></a>真诵无响真听无闻。<a id="a-3u"></a>云恁么则音声不入法界性也。<a id="a-3v"></a>师曰。<a id="a-3w"></a>离色求观非正见。<a id="a-3x"></a>离声求听是邪闻。<a id="a-3y"></a>云如何不离色是正见。<a id="a-3z"></a>不离声是真闻。<a id="a-40"></a>师乃有偈曰。</p>
  <p id="a41">满眼本非色　　满耳本非声</p>
  <p id="a42">文殊常触目　　观音塞耳根</p>
  <p id="a43">会三元一体　　达四本同真</p>
  <p id="a44">堂堂法界性　　无佛亦无人</p>
  <p id="a45">僧问。<a id="a-46"></a>南泉云。<a id="a-47"></a>狸奴白牯却知有。<a id="a-48"></a>三世诸佛不知有。<a id="a-49"></a>为什么三世诸佛不知有。<a id="a-4A"></a>师曰。<a id="a-4B"></a>未入鹿苑时犹较些子。<a id="a-4C"></a>僧曰。<a id="a-4D"></a>狸奴白牯为什么却知有。<a id="a-4E"></a>师曰。<a id="a-4F"></a>汝争怪得伊。<a id="a-4G"></a>僧问。<a id="a-4H"></a>和尚继嗣何人。<a id="a-4I"></a>师曰。<a id="a-4J"></a>我无人得继嗣。<a id="a-4K"></a>僧曰。<a id="a-4L"></a>还参学也无。<a id="a-4M"></a>师曰。<a id="a-4N"></a>我自参学。<a id="a-4O"></a>僧曰。<a id="a-4P"></a>师意如何。<a id="a-4Q"></a>师有偈曰。</p>
  <p id="a4R">虚空问万象　　万象答虚空</p>
  <p id="a4S">谁人亲得闻　　木叉丱角童</p>
  <p id="a4T">僧问。<a id="a-4U"></a>如何是平常心。<a id="a-4V"></a>师云。<a id="a-4W"></a>要眠即眠要坐即坐。<a id="a-4X"></a>僧云。<a id="a-4Y"></a>学人不会。<a id="a-4Z"></a>师云。<a id="a-4a"></a>热即取凉寒即向火。<a id="a-4b"></a>僧问。<a id="a-4c"></a>向上一路请师道。<a id="a-4d"></a>师云。<a id="a-4e"></a>一口针三尺线。<a id="a-4f"></a>僧云。<a id="a-4g"></a>如何领会。<a id="a-4h"></a>师云。<a id="a-4i"></a>益州布扬州绢。<a id="a-4j"></a>僧问。<a id="a-4k"></a>动是法王苗。<a id="a-4l"></a>寂是法王根。<a id="a-4m"></a>如何是法王。<a id="a-4n"></a>师指露柱曰。<a id="a-4o"></a>何不问大士。<a id="a-4p"></a>因庭前向日。<a id="a-4q"></a>仰山云。<a id="a-4r"></a>人人尽有这个事。<a id="a-4s"></a>只是用不得。<a id="a-4t"></a>师云。<a id="a-4u"></a>恰是请汝用。<a id="a-4v"></a>仰山云。<a id="a-4w"></a>作么生用。<a id="a-4x"></a>师乃蹋倒仰山。<a id="a-4y"></a>仰山云。<a id="a-4z"></a>直下似个大虫(长庆云。<a id="a-50"></a>前彼此作家。<a id="a-51"></a>后彼此不作家。<a id="a-52"></a>乃别云。<a id="a-53"></a>邪法难扶)自此诸方谓为岑大虫。<a id="a-54"></a>僧问。<a id="a-55"></a>本来人还成佛也无。<a id="a-56"></a>师云。<a id="a-57"></a>汝见大唐天子还自种田割稻否。<a id="a-58"></a>僧云未审是何人成佛。<a id="a-59"></a>师云。<a id="a-5A"></a>是汝成佛。<a id="a-5B"></a>僧无语。<a id="a-5C"></a>师云。<a id="a-5D"></a>会么。<a id="a-5E"></a>僧云。<a id="a-5F"></a>不会。<a id="a-5G"></a>师云。<a id="a-5H"></a>如人因地而倒依地而起。<a id="a-5I"></a>地道什么。<a id="a-5J"></a>三圣令秀上座问云。<a id="a-5K"></a>南泉迁化向什么处去。<a id="a-5L"></a>师云。<a id="a-5M"></a>石头作沙弥时参见六祖。<a id="a-5N"></a>秀云。<a id="a-5O"></a>不问石头见六祖。<a id="a-5P"></a>南泉迁化向什么处去。<a id="a-5Q"></a>师云。<a id="a-5R"></a>教伊寻思去。<a id="a-5S"></a>秀云。<a id="a-5T"></a>和尚虽有千尺寒松。<a id="a-5U"></a>且无抽条石笋。<a id="a-5V"></a>师默然。<a id="a-5W"></a>秀云。<a id="a-5X"></a>谢和尚答话。<a id="a-5Y"></a>师亦默然。<a id="a-5Z"></a>秀上坐举似三圣。<a id="a-5a"></a>三圣云。<a id="a-5b"></a>若实恁么犹胜临济七步。<a id="a-5c"></a>然虽如此待我更验看。<a id="a-5d"></a>至明日三圣上问云。<a id="a-5e"></a>承闻和尚昨日答南泉迁化一则语。<a id="a-5f"></a>可谓光前绝后今古罕闻。<a id="a-5g"></a>师亦默然。<a id="a-5h"></a>僧问。<a id="a-5i"></a>如何是文殊。<a id="a-5j"></a>师云。<a id="a-5k"></a>墙壁瓦砾是。<a id="a-5l"></a>又问。<a id="a-5m"></a>如何是观音。<a id="a-5n"></a>师云。<a id="a-5o"></a>音声语言是。<a id="a-5p"></a>又问。<a id="a-5q"></a>如何普贤。<a id="a-5r"></a>师云。<a id="a-5s"></a>众生心是。<a id="a-5t"></a>又问。<a id="a-5u"></a>如何是佛。<a id="a-5v"></a>师云。<a id="a-5w"></a>众生色身是。<a id="a-5x"></a>僧曰。<a id="a-5y"></a>河沙诸佛体皆同。<a id="a-5z"></a>何故有种种名字。<a id="a-60"></a>师云。<a id="a-61"></a>从眼根返源名为文殊。<a id="a-62"></a>耳根返源名为观音。<a id="a-63"></a>从心返源名为普贤。<a id="a-64"></a>文殊是佛妙观察智。<a id="a-65"></a>观音是佛无缘大慈。<a id="a-66"></a>普贤是佛无为妙行。<a id="a-67"></a>三圣是佛之妙用。<a id="a-68"></a>佛是三圣之真体。<a id="a-69"></a>用则有河沙假名。<a id="a-6A"></a>体则总名一薄伽梵。<a id="a-6B"></a>僧问色即是空空即是色。<a id="a-6C"></a>此理如何。<a id="a-6D"></a>师偈曰。</p>
  <p id="a6E">碍处非墙壁　　通处勿虚空</p>
  <p id="a6F">若人如是解　　心色本来同</p>
  <p id="a6G">又偈曰。</p>
  <p id="a6H">佛性堂堂显现　　住性有情难见</p>
  <p id="a6I">若悟众生无我　　我面何殊佛面</p>
  <p id="a6J">僧问。<a id="a-6K"></a>第六第七识及第八识毕竟无体。<a id="a-6L"></a>云何得名转。<a id="a-6M"></a>第八为大圆镜智。<a id="a-6N"></a>师有偈曰。</p>
  <p id="a6O">七生依一灭　　一灭持七生</p>
  <p id="a6P">一灭灭亦灭　　六七永无迁</p>
  <p id="a6Q">又有僧问。<a id="a-6R"></a>蚯蚓断为两段两头俱动未审佛性在阿那头。<a id="a-6S"></a>师云。<a id="a-6T"></a>妄想作么。<a id="a-6U"></a>僧云其如动何。<a id="a-6V"></a>师云。<a id="a-6W"></a>汝岂不知火风未散。<a id="a-6X"></a>僧问。<a id="a-6Y"></a>如何转得山河国土归自己去。<a id="a-6Z"></a>师云。<a id="a-6a"></a>如何转得自己成山河国土去。<a id="a-6b"></a>僧云。<a id="a-6c"></a>不会。<a id="a-6d"></a>师云。<a id="a-6e"></a>湖南城下好养民。<a id="a-6f"></a>米贱柴多足四邻。<a id="a-6g"></a>其僧无语。<a id="a-6h"></a>师有偈曰。</p>
  <p id="a6i">谁问山河转　　山河转向谁</p>
  <p id="a6j">圆通无两畔　　法性本无归</p>
  <p id="a6k">讲华严大德问。<a id="a-6l"></a>虚空为是定有为是定无。<a id="a-6m"></a>师曰。<a id="a-6n"></a>言有亦得言无亦得。<a id="a-6o"></a>虚空有时但有假有。<a id="a-6p"></a>虚空无时但无假无。<a id="a-6q"></a>云如和尚所说有何教文。<a id="a-6r"></a>师曰。<a id="a-6s"></a>大德岂不闻。<a id="a-6t"></a>首楞严经云。<a id="a-6u"></a>十方虚空生汝心内。<a id="a-6v"></a>犹片云点太清里。<a id="a-6w"></a>岂不是虚空生时但生假名。<a id="a-6x"></a>又云。<a id="a-6y"></a>汝等一人发真归元。<a id="a-6z"></a>十方虚空皆悉消殒。<a id="a-70"></a>岂不是虚空灭时但灭假名。<a id="a-71"></a>老僧所以道。<a id="a-72"></a>有是假有无是假无。<a id="a-73"></a>又问经云。<a id="a-74"></a>如净琉璃中内现真金像此意如何。<a id="a-75"></a>师曰。<a id="a-76"></a>以净琉璃为法界体。<a id="a-77"></a>以真金像为无漏智体。<a id="a-78"></a>体能生智智能达体。<a id="a-79"></a>故云如净琉璃中内现真金像。<a id="a-7A"></a>问如何是上上人行处。<a id="a-7B"></a>师曰。<a id="a-7C"></a>如死人眼。<a id="a-7D"></a>云上上人相见时如何。<a id="a-7E"></a>师曰。<a id="a-7F"></a>如死人手。<a id="a-7G"></a>问善财为什么无量劫游普贤身中世界不遍。<a id="a-7H"></a>师曰。<a id="a-7I"></a>尔从无量劫来还游得遍否。<a id="a-7J"></a>云如何是普贤身。<a id="a-7K"></a>师曰。<a id="a-7L"></a>含元殿里更觅长安。<a id="a-7M"></a>问如何是学人心。<a id="a-7N"></a>师曰。<a id="a-7O"></a>尽十方世界是尔心。<a id="a-7P"></a>云恁么则学人无著身处也。<a id="a-7Q"></a>师曰。<a id="a-7R"></a>是尔着身处。<a id="a-7S"></a>云如何是着身处。<a id="a-7T"></a>师曰。<a id="a-7U"></a>大海水深又深。<a id="a-7V"></a>云学人不会。<a id="a-7W"></a>师曰。<a id="a-7X"></a>鱼龙出入任升沈。<a id="a-7Y"></a>问有人问和尚即随因缘答。<a id="a-7Z"></a>总无人问和尚如何。<a id="a-7a"></a>师曰。<a id="a-7b"></a>困即睡健即起。<a id="a-7c"></a>云教学人向什么处会。<a id="a-7d"></a>师曰。<a id="a-7e"></a>夏天赤骨力。<a id="a-7f"></a>冬寒须得被。<a id="a-7g"></a>问亡僧什么处去也。<a id="a-7h"></a>师有偈云。</p>
  <p id="a7i">不识金刚体　　却唤作缘生</p>
  <p id="a7j">十方真寂灭　　谁在复谁行</p>
  <p id="a7k">南泉有真赞云。</p>
  <p id="a7l">堂堂南泉　　三世之源　　金刚常住</p>
  <p id="a7m">十方无边　　生佛无尽　　现已却还</p>
  <p id="a7n">南泉久住投机偈。</p>
  <p id="a7o">今日还乡入大门　　南泉亲道遍乾坤</p>
  <p id="a7p">法法分明皆祖父　　回头惭愧好儿孙</p>
  <p id="a7q">师答曰。</p>
  <p id="a7r">今日投机事莫论　　南泉不道遍乾坤</p>
  <p id="a7s">还乡尽是儿孙事　　祖父从来不入门</p>
  <p id="a7t">师又有劝学偈云。</p>
  <p id="a7u">万丈竿头未得休　　堂堂有路少人游</p>
  <p id="a7v">禅师愿达南泉去　　满目青山万万秋</p>
  <p id="a7w">因临济和尚云。<a id="a-7x"></a>赤肉团上有无位真人。<a id="a-7y"></a>师乃有偈云。</p>
  <p id="a7z">万法一如不用拣　　一如谁拣谁不拣</p>
  <p id="a80">即今生死本菩提　　三世如来同个眼</p>
  <p id="a81">师诫人斫松竹。<a id="a-82"></a>偈云。</p>
  <p id="a83">千年竹　　万年松　　枝枝叶叶尽皆同</p>
  <p id="a84">为报四方玄学者　　动手无非触祖公</p>
  <p id="a85">荆南白马昙照禅师常云。<a id="a-86"></a>快活快活。<a id="a-87"></a>及临终时叫苦苦。<a id="a-88"></a>又云。<a id="a-89"></a>阎罗王来取我也。<a id="a-8A"></a>院主问曰。<a id="a-8B"></a>和尚当时被节度使抛向水中神色不动。<a id="a-8C"></a>如今何得恁么地。<a id="a-8D"></a>师举枕子云。<a id="a-8E"></a>汝道当时是如今是。<a id="a-8F"></a>院主无对(法眼代云。<a id="a-8G"></a>此时但掩耳出去)</p>
  <p id="a8H">终南山云际师祖禅师。<a id="a-8I"></a>初在南泉时。<a id="a-8J"></a>问云。<a id="a-8K"></a>摩尼珠人不识。<a id="a-8L"></a>如来藏里亲收得。<a id="a-8M"></a>如何是藏。<a id="a-8N"></a>南泉云。<a id="a-8O"></a>与汝来往者是藏。<a id="a-8P"></a>师云。<a id="a-8Q"></a>不来往者如何。<a id="a-8R"></a>南泉云。<a id="a-8S"></a>亦是藏。<a id="a-8T"></a>又问。<a id="a-8U"></a>如何是珠。<a id="a-8V"></a>南泉召云师祖。<a id="a-8W"></a>师应诺。<a id="a-8X"></a>南泉云。<a id="a-8Y"></a>去汝不会我语。<a id="a-8Z"></a>师从此信入。</p>
  <p id="a8a">邓州香严下堂义端禅师示众云。<a id="a-8b"></a>兄弟彼此未了有。<a id="a-8c"></a>什么事相共商量。<a id="a-8d"></a>我三五日即发去也。<a id="a-8e"></a>如今学者须了却今时。<a id="a-8f"></a>莫爱他向上人无事。<a id="a-8g"></a>兄弟纵学得种种差别义路。<a id="a-8h"></a>终不代得自己见解。<a id="a-8i"></a>毕竟着力始得。<a id="a-8j"></a>空记持他巧妙章句。<a id="a-8k"></a>即转加烦乱去。<a id="a-8l"></a>汝若欲相应。<a id="a-8m"></a>但恭恭尽莫停留纤豪直似虚空方有少分。<a id="a-8n"></a>以虚空无锁无壁落无形无心眼。<a id="a-8o"></a>有僧问。<a id="a-8p"></a>古人相见时如何。<a id="a-8q"></a>师云。<a id="a-8r"></a>老僧不曾见他古人。<a id="a-8s"></a>僧云。<a id="a-8t"></a>今时血脉不断处如何仰羡。<a id="a-8u"></a>师云。<a id="a-8v"></a>有什么仰羡处。<a id="a-8w"></a>僧问云。<a id="a-8x"></a>某甲不问闲事。<a id="a-8y"></a>请和尚答话。<a id="a-8z"></a>师云。<a id="a-90"></a>更从我觅什么。<a id="a-91"></a>僧云。<a id="a-92"></a>不为闲事。<a id="a-93"></a>师云。<a id="a-94"></a>汝教我道。<a id="a-95"></a>师又云。<a id="a-96"></a>兄弟佛是尘法亦是尘。<a id="a-97"></a>终日驰求有什么休歇。<a id="a-98"></a>但时中不用挂情。<a id="a-99"></a>情不挂物。<a id="a-9A"></a>无善可取无恶可弃。<a id="a-9B"></a>莫教被他笼罩着。<a id="a-9C"></a>始是学处。<a id="a-9D"></a>有僧云。<a id="a-9E"></a>曾辞一老宿示某甲云。<a id="a-9F"></a>去则亲良朋附道友。<a id="a-9G"></a>未审老宿意旨如何。<a id="a-9H"></a>才礼拜次师云。<a id="a-9I"></a>礼拜一任不得认奴作郎。<a id="a-9J"></a>僧问。<a id="a-9K"></a>如何是直截根源。<a id="a-9L"></a>师乃掷下拄杖入方丈。<a id="a-9M"></a>一日师谓众曰。<a id="a-9N"></a>语是谤寂是诳。<a id="a-9O"></a>寂语向上有路在。<a id="a-9P"></a>老僧口门窄。<a id="a-9Q"></a>不能与汝说得。<a id="a-9R"></a>便下堂。<a id="a-9S"></a>僧问。<a id="a-9T"></a>一句子如何。<a id="a-9U"></a>师云。<a id="a-9V"></a>此间一句亦无。<a id="a-9W"></a>僧问。<a id="a-9X"></a>正因为什么无事。<a id="a-9Y"></a>师云。<a id="a-9Z"></a>我不曾停留。<a id="a-9a"></a>又云。<a id="a-9b"></a>假饶重重剥得净尽无停留。<a id="a-9c"></a>权时施设亦是方便接人。<a id="a-9d"></a>若是那边事无有是处。</p>
  <p id="a9e">赵州观音院(亦曰东院)从谂禅师。<a id="a-9f"></a>曹州郝乡人也。<a id="a-9g"></a>姓郝氏。<a id="a-9h"></a>童稚于本州扈通院。<a id="a-9i"></a>从师披剃未纳戒。<a id="a-9j"></a>便抵池阳参南泉。<a id="a-9k"></a>值南泉偃息。<a id="a-9l"></a>而问曰近离什么处。<a id="a-9m"></a>师曰。<a id="a-9n"></a>近离瑞像院。<a id="a-9o"></a>曰还见瑞像么。<a id="a-9p"></a>师曰。<a id="a-9q"></a>不见瑞像只见卧如来。<a id="a-9r"></a>曰汝是有主沙弥无主沙弥。<a id="a-9s"></a>师曰。<a id="a-9t"></a>有主沙弥。<a id="a-9u"></a>曰主在什么处。<a id="a-9v"></a>师曰。<a id="a-9w"></a>仲冬严寒伏惟和尚尊体万福。<a id="a-9x"></a>南泉器之而许入室。<a id="a-9y"></a>异日问南泉。<a id="a-9z"></a>如何是道。<a id="a-A0"></a>南泉曰。<a id="a-A1"></a>平常心是道。<a id="a-A2"></a>师曰。<a id="a-A3"></a>还可趣向否。<a id="a-A4"></a>南泉曰。<a id="a-A5"></a>拟向即乖。<a id="a-A6"></a>师曰。<a id="a-A7"></a>不拟时如何知是道。<a id="a-A8"></a>南泉曰。<a id="a-A9"></a>道不属知不知。<a id="a-AA"></a>知是妄觉不知是无记。<a id="a-AB"></a>若是真达不疑之道。<a id="a-AC"></a>犹如太虚廓然虚豁。<a id="a-AD"></a>岂可强是非邪。<a id="a-AE"></a>师言下悟理。<a id="a-AF"></a>乃往嵩岳琉璃坛纳戒。<a id="a-AG"></a>却返南泉。<a id="a-AH"></a>异日问南泉。<a id="a-AI"></a>知有底人向什么处休歇。<a id="a-AJ"></a>南泉云。<a id="a-AK"></a>山下作牛去。<a id="a-AL"></a>师云。<a id="a-AM"></a>谢指示。<a id="a-AN"></a>南泉云。<a id="a-AO"></a>昨夜三更月到窗。<a id="a-AP"></a>师作火头。<a id="a-AQ"></a>一日闭却门烧满屋烟。<a id="a-AR"></a>叫云。<a id="a-AS"></a>救火救火。<a id="a-AT"></a>时大众俱到。<a id="a-AU"></a>师云。<a id="a-AV"></a>道得即开门。<a id="a-AW"></a>众皆无对。<a id="a-AX"></a>南泉将锁匙于窗间过与师。<a id="a-AY"></a>师便开门。<a id="a-AZ"></a>又到黄檗。<a id="a-Aa"></a>黄檗见来便闭方丈门。<a id="a-Ab"></a>师乃把火于法堂内叫云。<a id="a-Ac"></a>救火救火。<a id="a-Ad"></a>黄檗开门捉住云。<a id="a-Ae"></a>道道。<a id="a-Af"></a>师云。<a id="a-Ag"></a>贼过后张弓。<a id="a-Ah"></a>又到宝寿。<a id="a-Ai"></a>宝寿见来即于禅床上背面坐。<a id="a-Aj"></a>师展坐具礼拜。<a id="a-Ak"></a>宝寿下禅床。<a id="a-Al"></a>师便出。<a id="a-Am"></a>又到盐官云。<a id="a-An"></a>看箭。<a id="a-Ao"></a>盐官云。<a id="a-Ap"></a>过也。<a id="a-Aq"></a>师云。<a id="a-Ar"></a>中也。<a id="a-As"></a>又到夹山将拄杖入法堂。<a id="a-At"></a>夹山曰。<a id="a-Au"></a>作什么。<a id="a-Av"></a>曰探水。<a id="a-Aw"></a>夹山曰。<a id="a-Ax"></a>一滴也无探什么。<a id="a-Ay"></a>师倚杖而出。<a id="a-Az"></a>师将游五台山次。<a id="a-B0"></a>有大德作偈留云。</p>
  <p id="aB1">何处青山不道场　　何须策杖礼清凉</p>
  <p id="aB2">云中纵有金毛现　　正眼观时非吉祥</p>
  <p id="aB3">师云。<a id="a-B4"></a>作么生是正眼。<a id="a-B5"></a>大德无对(法眼代云。<a id="a-B6"></a>请上坐领某甲卑情。<a id="a-B7"></a>同安显代云。<a id="a-B8"></a>是上坐眼)师自此道化被于北地。<a id="a-B9"></a>众请住赵州观音。<a id="a-BA"></a>上堂示众。<a id="a-BB"></a>云如明珠在掌。<a id="a-BC"></a>胡来胡现汉来汉现。<a id="a-BD"></a>老僧把一枝草为丈六金身用。<a id="a-BE"></a>把丈六金身为一枝草用。<a id="a-BF"></a>佛是烦恼烦恼是佛。<a id="a-BG"></a>时有僧问。<a id="a-BH"></a>未审佛是谁家烦恼。<a id="a-BI"></a>师云。<a id="a-BJ"></a>与一切人烦恼。<a id="a-BK"></a>僧云。<a id="a-BL"></a>如何免得。<a id="a-BM"></a>师云。<a id="a-BN"></a>用免作么。<a id="a-BO"></a>师扫地。<a id="a-BP"></a>有人问云。<a id="a-BQ"></a>和尚是善知识为什么有尘。<a id="a-BR"></a>师曰。<a id="a-BS"></a>外来。<a id="a-BT"></a>又僧问。<a id="a-BU"></a>清净伽蓝为什么有尘。<a id="a-BV"></a>师曰。<a id="a-BW"></a>又一点也。<a id="a-BX"></a>又有人与师游园见兔子惊走。<a id="a-BY"></a>问云。<a id="a-BZ"></a>和尚是大善知识为什么兔子见惊。<a id="a-Ba"></a>师云。<a id="a-Bb"></a>为老僧好杀。<a id="a-Bc"></a>僧问。<a id="a-Bd"></a>觉华未发时如何辨贞实。<a id="a-Be"></a>师云。<a id="a-Bf"></a>开也。<a id="a-Bg"></a>僧云。<a id="a-Bh"></a>是贞是实。<a id="a-Bi"></a>师云。<a id="a-Bj"></a>贞是实实是贞。<a id="a-Bk"></a>僧云。<a id="a-Bl"></a>什么人分上事。<a id="a-Bm"></a>师云。<a id="a-Bn"></a>老僧有分阇梨有分。<a id="a-Bo"></a>僧云。<a id="a-Bp"></a>某甲不招纳如何。<a id="a-Bq"></a>师佯不闻。<a id="a-Br"></a>僧无语。<a id="a-Bs"></a>师云去。<a id="a-Bt"></a>师院有石幢子被风吹折。<a id="a-Bu"></a>僧问。<a id="a-Bv"></a>陀罗尼幢子作凡去作圣去。<a id="a-Bw"></a>师云。<a id="a-Bx"></a>也不作凡亦不作圣。<a id="a-By"></a>僧云。<a id="a-Bz"></a>毕竟作什么。<a id="a-C0"></a>师云。<a id="a-C1"></a>落地去也。<a id="a-C2"></a>师问一坐主。<a id="a-C3"></a>讲什么经。<a id="a-C4"></a>对云。<a id="a-C5"></a>讲涅槃经。<a id="a-C6"></a>师云。<a id="a-C7"></a>问一段义得否。<a id="a-C8"></a>云得。<a id="a-C9"></a>师以脚踢空吹一吹云。<a id="a-CA"></a>是什么义。<a id="a-CB"></a>坐主云。<a id="a-CC"></a>经中无此义。<a id="a-CD"></a>师云。<a id="a-CE"></a>五百力士揭石义便道无。<a id="a-CF"></a>大众晚参师云。<a id="a-CG"></a>今夜答话去也有解问者出来。<a id="a-CH"></a>时有一僧便出礼拜。<a id="a-CI"></a>师云。<a id="a-CJ"></a>比来抛塼引玉。<a id="a-CK"></a>却引得个墼子(保寿云。<a id="a-CL"></a>射虎不真徒劳没羽。<a id="a-CM"></a>长庆问觉上坐云。<a id="a-CN"></a>那僧才出礼拜。<a id="a-CO"></a>为什么便收伊为墼子。<a id="a-CP"></a>觉云。<a id="a-CQ"></a>适来那边亦有人恁么问。<a id="a-CR"></a>庆云。<a id="a-CS"></a>向伊道什么。<a id="a-CT"></a>云也向伊恁么道。<a id="a-CU"></a>玄觉云。<a id="a-CV"></a>什么处却成墼子去。<a id="a-CW"></a>丛林中道才出来便成墼子。<a id="a-CX"></a>只如每日出入行住坐卧。<a id="a-CY"></a>不可总成墼子也。<a id="a-CZ"></a>且道。<a id="a-Ca"></a>遮僧出来具眼不具眼)有僧游五台。<a id="a-Cb"></a>问一婆子云。<a id="a-Cc"></a>台山路向什么处去。<a id="a-Cd"></a>婆子云。<a id="a-Ce"></a>蓦直恁么去。<a id="a-Cf"></a>僧便去。<a id="a-Cg"></a>婆子云。<a id="a-Ch"></a>又恁么去也。<a id="a-Ci"></a>其僧举似师。<a id="a-Cj"></a>师云。<a id="a-Ck"></a>待我去勘破遮婆子。<a id="a-Cl"></a>师至明日便去问。<a id="a-Cm"></a>台山路向什么处去。<a id="a-Cn"></a>婆子云。<a id="a-Co"></a>蓦直恁么去。<a id="a-Cp"></a>师便去。<a id="a-Cq"></a>婆子云。<a id="a-Cr"></a>又恁么去也。<a id="a-Cs"></a>师归院谓僧云。<a id="a-Ct"></a>我为汝勘破遮婆子了也(玄觉云。<a id="a-Cu"></a>前来僧也恁么道。<a id="a-Cv"></a>赵州去也恁么道。<a id="a-Cw"></a>什么处是勘破婆子。<a id="a-Cx"></a>又云。<a id="a-Cy"></a>非唯被赵州勘破。<a id="a-Cz"></a>亦被遮僧勘破)僧问。<a id="a-D0"></a>恁么来底人师还接否。<a id="a-D1"></a>师云接。<a id="a-D2"></a>僧云不恁么来底师还接否。<a id="a-D3"></a>师云接。<a id="a-D4"></a>僧云。<a id="a-D5"></a>恁么来者从师接。<a id="a-D6"></a>不恁么来者如何接。<a id="a-D7"></a>师云。<a id="a-D8"></a>止止不须说我法妙难思。<a id="a-D9"></a>师出院路逢一婆子。<a id="a-DA"></a>问和尚住什么处。<a id="a-DB"></a>师云。<a id="a-DC"></a>赵州东院西。<a id="a-DD"></a>婆子无语。<a id="a-DE"></a>师归院问众僧。<a id="a-DF"></a>合使那个西字。<a id="a-DG"></a>或言东西字。<a id="a-DH"></a>或言栖泊字。<a id="a-DI"></a>师曰。<a id="a-DJ"></a>汝等总作得盐铁判官。<a id="a-DK"></a>僧曰。<a id="a-DL"></a>和尚为什么恁么道。<a id="a-DM"></a>师曰。<a id="a-DN"></a>为汝总识字(法灯别众僧云。<a id="a-DO"></a>已知去处)僧问。<a id="a-DP"></a>如何是囊中宝。<a id="a-DQ"></a>师云。<a id="a-DR"></a>合取口(法灯别云。<a id="a-DS"></a>莫说似人)有新到僧。<a id="a-DT"></a>谓师曰。<a id="a-DU"></a>某甲从长安来。<a id="a-DV"></a>横担一条拄杖。<a id="a-DW"></a>不曾拨着一人。<a id="a-DX"></a>师曰。<a id="a-DY"></a>自是大德拄杖短(同安显别云。<a id="a-DZ"></a>老僧这里不曾见恁么人)僧无对(法眼代云。<a id="a-Da"></a>呵呵。<a id="a-Db"></a>同安显代云。<a id="a-Dc"></a>也不短)有僧写得师真呈师。<a id="a-Dd"></a>师曰。<a id="a-De"></a>且道似我不似我。<a id="a-Df"></a>若似我即打杀老僧。<a id="a-Dg"></a>不似我即烧却真。<a id="a-Dh"></a>僧无对(玄觉代云。<a id="a-Di"></a>留取供养)师敲火问僧云。<a id="a-Dj"></a>老僧唤作火。<a id="a-Dk"></a>汝唤作什么。<a id="a-Dl"></a>僧无语。<a id="a-Dm"></a>师云。<a id="a-Dn"></a>不识玄旨徒劳念静(法灯别云。<a id="a-Do"></a>我不如汝)新到僧参。<a id="a-Dp"></a>师问。<a id="a-Dq"></a>什么处来。<a id="a-Dr"></a>僧云。<a id="a-Ds"></a>南方来。<a id="a-Dt"></a>师云。<a id="a-Du"></a>佛法尽在南方。<a id="a-Dv"></a>汝来这里作什么。<a id="a-Dw"></a>僧云佛法岂有南北邪。<a id="a-Dx"></a>师云。<a id="a-Dy"></a>饶汝从雪峰云居来。<a id="a-Dz"></a>只是个担板汉(崇寿稠别云。<a id="a-E0"></a>和尚是据客置主人)僧问。<a id="a-E1"></a>如何是佛。<a id="a-E2"></a>师云。<a id="a-E3"></a>殿里底。<a id="a-E4"></a>僧云。<a id="a-E5"></a>殿里者岂不是泥龛塑像。<a id="a-E6"></a>师云是。<a id="a-E7"></a>僧云。<a id="a-E8"></a>如何是佛。<a id="a-E9"></a>师云。<a id="a-EA"></a>殿里底。<a id="a-EB"></a>僧问。<a id="a-EC"></a>学人迷昧乞师指示。<a id="a-ED"></a>师云。<a id="a-EE"></a>吃粥也未。<a id="a-EF"></a>僧云。<a id="a-EG"></a>吃粥也。<a id="a-EH"></a>师云。<a id="a-EI"></a>洗钵去。<a id="a-EJ"></a>其僧忽然省悟○师上堂。<a id="a-EK"></a>云才有是非纷然失心。<a id="a-EL"></a>还有答话分也无。<a id="a-EM"></a>后有僧举示洛浦洛浦扣齿。<a id="a-EN"></a>又举示云居云居云。<a id="a-EO"></a>何必。<a id="a-EP"></a>僧回举示师。<a id="a-EQ"></a>师云。<a id="a-ER"></a>南方大有人丧身失命。<a id="a-ES"></a>僧云。<a id="a-ET"></a>请和尚举。<a id="a-EU"></a>师才举前语。<a id="a-EV"></a>僧指傍僧云。<a id="a-EW"></a>者个师僧吃却饭了作恁么语话。<a id="a-EX"></a>师乃休(此一段旧本全无伦理今依别录改正)僧问。<a id="a-EY"></a>久向。<a id="a-EZ"></a>赵州石桥。<a id="a-Ea"></a>到来只见掠彴。<a id="a-Eb"></a>师云。<a id="a-Ec"></a>汝只见掠彴不见赵州桥。<a id="a-Ed"></a>僧云。<a id="a-Ee"></a>如何是赵州桥。<a id="a-Ef"></a>师云。<a id="a-Eg"></a>过来。<a id="a-Eh"></a>又有僧同前问。<a id="a-Ei"></a>师亦如前答。<a id="a-Ej"></a>僧云。<a id="a-Ek"></a>如何是赵州桥。<a id="a-El"></a>师云。<a id="a-Em"></a>度驴度马。<a id="a-En"></a>僧云。<a id="a-Eo"></a>如何是掠彴。<a id="a-Ep"></a>师云。<a id="a-Eq"></a>个个度人(云居锡云。<a id="a-Er"></a>赵州为当扶石桥扶掠彴)师闻沙弥喝参向侍者云。<a id="a-Es"></a>教伊去。<a id="a-Et"></a>侍者乃教去。<a id="a-Eu"></a>沙弥便珍重去。<a id="a-Ev"></a>师云。<a id="a-Ew"></a>沙弥得入门。<a id="a-Ex"></a>侍者在门外(云居锡云。<a id="a-Ey"></a>什么处是沙弥入门。<a id="a-Ez"></a>侍者在门外。<a id="a-F0"></a>这里若会得。<a id="a-F1"></a>便见赵州)师问新到僧。<a id="a-F2"></a>什么处来。<a id="a-F3"></a>僧云。<a id="a-F4"></a>从南来。<a id="a-F5"></a>师云。<a id="a-F6"></a>还知有赵州关否。<a id="a-F7"></a>僧云。<a id="a-F8"></a>须知有不涉关者。<a id="a-F9"></a>师云。<a id="a-FA"></a>遮贩私盐汉。<a id="a-FB"></a>僧问。<a id="a-FC"></a>如何是西来意。<a id="a-FD"></a>师下禅床立。<a id="a-FE"></a>僧云。<a id="a-FF"></a>莫即这个便是否。<a id="a-FG"></a>师云。<a id="a-FH"></a>老僧未有语在。<a id="a-FI"></a>师问菜头。<a id="a-FJ"></a>今日吃生菜熟菜。<a id="a-FK"></a>菜头拈起菜呈之。<a id="a-FL"></a>师云。<a id="a-FM"></a>知恩者少负恩者多。<a id="a-FN"></a>僧问。<a id="a-FO"></a>空劫中还有人修行也无。<a id="a-FP"></a>师云。<a id="a-FQ"></a>汝唤什么作空劫。<a id="a-FR"></a>僧云。<a id="a-FS"></a>无一物是。<a id="a-FT"></a>师云。<a id="a-FU"></a>这个始称得修行。<a id="a-FV"></a>唤什么作空劫。<a id="a-FW"></a>僧无语。<a id="a-FX"></a>僧问。<a id="a-FY"></a>如何是玄中玄。<a id="a-FZ"></a>师云。<a id="a-Fa"></a>汝玄来多少时邪。<a id="a-Fb"></a>僧云。<a id="a-Fc"></a>玄之久矣。<a id="a-Fd"></a>师云。<a id="a-Fe"></a>阇梨若不遇老僧几被玄杀。<a id="a-Ff"></a>僧问。<a id="a-Fg"></a>万法归一一归何所。<a id="a-Fh"></a>师云。<a id="a-Fi"></a>老僧在青州作得一领布衫重七斤。<a id="a-Fj"></a>僧问。<a id="a-Fk"></a>夜离兜率昼降阎浮。<a id="a-Fl"></a>于其中间摩尼为什么不现。<a id="a-Fm"></a>师云。<a id="a-Fn"></a>道什么。<a id="a-Fo"></a>其僧再问。<a id="a-Fp"></a>师云。<a id="a-Fq"></a>毗婆尸佛早留心。<a id="a-Fr"></a>直至如今不得妙。<a id="a-Fs"></a>师问院主。<a id="a-Ft"></a>什么处来。<a id="a-Fu"></a>对云。<a id="a-Fv"></a>送生来。<a id="a-Fw"></a>师云。<a id="a-Fx"></a>鸦为什么飞去。<a id="a-Fy"></a>院主云。<a id="a-Fz"></a>怕某甲。<a id="a-G0"></a>师云。<a id="a-G1"></a>汝十年知事作恁么语话。<a id="a-G2"></a>院主却问。<a id="a-G3"></a>鸦为什么飞去。<a id="a-G4"></a>师云。<a id="a-G5"></a>院主无杀心在。<a id="a-G6"></a>师托起钵云。<a id="a-G7"></a>三十年后若见老僧留取供养。<a id="a-G8"></a>若不见即扑破。<a id="a-G9"></a>一僧出云。<a id="a-GA"></a>三十年后敢道见和尚。<a id="a-GB"></a>师乃扑破。<a id="a-GC"></a>有僧辞。<a id="a-GD"></a>师问。<a id="a-GE"></a>什么处去。<a id="a-GF"></a>僧云。<a id="a-GG"></a>雪峰去。<a id="a-GH"></a>师云。<a id="a-GI"></a>雪峰忽若问汝。<a id="a-GJ"></a>云和尚有何言句。<a id="a-GK"></a>汝作么生只对。<a id="a-GL"></a>僧云。<a id="a-GM"></a>某甲道不得。<a id="a-GN"></a>请和尚道。<a id="a-GO"></a>师云。<a id="a-GP"></a>冬即言寒夏即道热。<a id="a-GQ"></a>又云雪峰更问汝毕竟事作么生。<a id="a-GR"></a>其僧又云。<a id="a-GS"></a>道不得。<a id="a-GT"></a>师云。<a id="a-GU"></a>但道亲从赵州来不是传语人。<a id="a-GV"></a>其僧到雪峰一依前语举似雪峰。<a id="a-GW"></a>雪峰云。<a id="a-GX"></a>也须是赵州始得。<a id="a-GY"></a>玄沙闻云。<a id="a-GZ"></a>大小赵州败阙也不知(云居锡云。<a id="a-Ga"></a>什么处是赵州败阙处。<a id="a-Gb"></a>若检得出是上座眼)僧问。<a id="a-Gc"></a>如何是赵州一句。<a id="a-Gd"></a>师云。<a id="a-Ge"></a>老僧半句也无。<a id="a-Gf"></a>僧云。<a id="a-Gg"></a>岂无和尚在。<a id="a-Gh"></a>师云。<a id="a-Gi"></a>老僧不是一句。<a id="a-Gj"></a>僧问。<a id="a-Gk"></a>如何是出家。<a id="a-Gl"></a>师云。<a id="a-Gm"></a>不履高名不求苟得。<a id="a-Gn"></a>僧问。<a id="a-Go"></a>澄澄绝点时如何。<a id="a-Gp"></a>师云。<a id="a-Gq"></a>这里不着客作汉。<a id="a-Gr"></a>僧问。<a id="a-Gs"></a>如何是祖师意。<a id="a-Gt"></a>师乃敲床脚。<a id="a-Gu"></a>僧云。<a id="a-Gv"></a>只遮莫便是否。<a id="a-Gw"></a>师云。<a id="a-Gx"></a>云即脱取去。<a id="a-Gy"></a>僧问。<a id="a-Gz"></a>如何是毗卢圆相。<a id="a-H0"></a>师云。<a id="a-H1"></a>老僧自幼出家不曾眼花。<a id="a-H2"></a>僧云。<a id="a-H3"></a>岂不为人。<a id="a-H4"></a>师云。<a id="a-H5"></a>愿汝常见毗卢圆相。<a id="a-H6"></a>人问和尚还入地狱否。<a id="a-H7"></a>师云。<a id="a-H8"></a>老僧末上入。<a id="a-H9"></a>曰大善知识为什么入地狱。<a id="a-HA"></a>师云。<a id="a-HB"></a>若不入阿谁教化汝。<a id="a-HC"></a>一日真定帅王公携诸子入院。<a id="a-HD"></a>师坐而问曰。<a id="a-HE"></a>大王会么。<a id="a-HF"></a>王云。<a id="a-HG"></a>不会。<a id="a-HH"></a>师云。<a id="a-HI"></a>自小持斋身已老。<a id="a-HJ"></a>见人无力下禅床。<a id="a-HK"></a>王公尤加礼重。<a id="a-HL"></a>翌日令客将传语。<a id="a-HM"></a>师下禅床受之。<a id="a-HN"></a>少间侍者问。<a id="a-HO"></a>和尚见大王来不下禅床。<a id="a-HP"></a>今日军将来为什么却下禅床师云。<a id="a-HQ"></a>非汝所知。<a id="a-HR"></a>第一等人来禅床上接。<a id="a-HS"></a>中等人来下禅床接。<a id="a-HT"></a>末等人来三门外接。<a id="a-HU"></a>师寄拂子与王公曰。<a id="a-HV"></a>若问何处得来。<a id="a-HW"></a>但道老僧平生用不尽者。<a id="a-HX"></a>师之玄言布于天下。<a id="a-HY"></a>时谓赵州门风。<a id="a-HZ"></a>皆悚然信伏矣。<a id="a-Ha"></a>唐乾宁四年十一月二日右胁而寂。<a id="a-Hb"></a>寿一百二十(有人问。<a id="a-Hc"></a>师年多少。<a id="a-Hd"></a>师云。<a id="a-He"></a>一串念珠数不尽)后谥真际大师。</p>
  <p id="aHf">池州灵鹫闲禅师谓众曰。<a id="a-Hg"></a>是汝诸人本分事。<a id="a-Hh"></a>若教老僧道即与蛇画足。<a id="a-Hi"></a>此是顿教诸上坐。<a id="a-Hj"></a>有僧便问。<a id="a-Hk"></a>与蛇画足即不问。<a id="a-Hl"></a>如何是本分事。<a id="a-Hm"></a>师云。<a id="a-Hn"></a>阇梨试道看。<a id="a-Ho"></a>其僧拟再问。<a id="a-Hp"></a>师曰。<a id="a-Hq"></a>画足作么。<a id="a-Hr"></a>明水和尚问。<a id="a-Hs"></a>如何是顿获法身。<a id="a-Ht"></a>师云。<a id="a-Hu"></a>一透龙门云外望。<a id="a-Hv"></a>莫作黄河点额鱼。<a id="a-Hw"></a>仰山问。<a id="a-Hx"></a>寂寂无言如何视听。<a id="a-Hy"></a>师云。<a id="a-Hz"></a>无缝塔前多雨水。<a id="a-I0"></a>僧问。<a id="a-I1"></a>二彼无言时如何。<a id="a-I2"></a>师云。<a id="a-I3"></a>是常。<a id="a-I4"></a>僧云。<a id="a-I5"></a>还有过常者无。<a id="a-I6"></a>师云有。<a id="a-I7"></a>僧云。<a id="a-I8"></a>请师唱起。<a id="a-I9"></a>师云。<a id="a-IA"></a>玄珠自朗耀。<a id="a-IB"></a>何须壁外光。<a id="a-IC"></a>僧问。<a id="a-ID"></a>今日供养西川无染大师。<a id="a-IE"></a>未审大师还来否。<a id="a-IF"></a>师云。<a id="a-IG"></a>本自无所至今岂随风转。<a id="a-IH"></a>僧云。<a id="a-II"></a>恁么即供养何用。<a id="a-IJ"></a>师云。<a id="a-IK"></a>功力有为互不换义相涉。</p>
  <p id="aIL">鄂州茱萸山和尚。<a id="a-IM"></a>初住隋州护国院为第一世。<a id="a-IN"></a>金轮可观和尚问。<a id="a-IO"></a>如何是道。<a id="a-IP"></a>师云。<a id="a-IQ"></a>莫向虚空里钉橛。<a id="a-IR"></a>观云。<a id="a-IS"></a>虚空是橛。<a id="a-IT"></a>师乃打之。<a id="a-IU"></a>观捉住云。<a id="a-IV"></a>莫打某甲。<a id="a-IW"></a>已后错打人在。<a id="a-IX"></a>师便休(云居锡云。<a id="a-IY"></a>此人具眼不具眼。<a id="a-IZ"></a>因什么着打)赵州谂和尚先到云居。<a id="a-Ia"></a>云居问曰。<a id="a-Ib"></a>老老大大汉何不觅个住处。<a id="a-Ic"></a>谂曰。<a id="a-Id"></a>什么处住得。<a id="a-Ie"></a>云居曰。<a id="a-If"></a>山前有古寺基。<a id="a-Ig"></a>谂曰。<a id="a-Ih"></a>和尚自住取。<a id="a-Ii"></a>后到师处。<a id="a-Ij"></a>师曰。<a id="a-Ik"></a>老老大大汉何不住去。<a id="a-Il"></a>谂曰。<a id="a-Im"></a>什么处住得。<a id="a-In"></a>师曰。<a id="a-Io"></a>老老大大汉住处也不知。<a id="a-Ip"></a>谂曰。<a id="a-Iq"></a>三十年弄马伎。<a id="a-Ir"></a>今日却被驴扑(云居锡云。<a id="a-Is"></a>什么处是赵州被驴扑处)众僧侍立。<a id="a-It"></a>师曰。<a id="a-Iu"></a>只恁么白立无个说处一场气闷。<a id="a-Iv"></a>有僧拟出问。<a id="a-Iw"></a>师乃打之。<a id="a-Ix"></a>曰为众竭力。<a id="a-Iy"></a>便入方丈。<a id="a-Iz"></a>有行者参师曰。<a id="a-J0"></a>曾去看赵州么。<a id="a-J1"></a>曰和尚敢道否。<a id="a-J2"></a>师云。<a id="a-J3"></a>非但茱萸一切人道不得。<a id="a-J4"></a>曰和尚放某甲过。<a id="a-J5"></a>师曰。<a id="a-J6"></a>这里从前不通人情。<a id="a-J7"></a>曰要且慈悲心在。<a id="a-J8"></a>师便打曰。<a id="a-J9"></a>醒后来为汝。</p>
  <p id="aJA">衢州子湖岩利踪禅师澶州人也。<a id="a-JB"></a>姓周氏。<a id="a-JC"></a>幽州开元寺出家依年受具。<a id="a-JD"></a>后入南泉之室。<a id="a-JE"></a>乃抵于衢州之马蹄山结茅宴居。<a id="a-JF"></a>唐开成二年邑人翁迁贵。<a id="a-JG"></a>施山下子湖创院。<a id="a-JH"></a>咸通二年敕赐额曰安国禅院。<a id="a-JI"></a>一日上堂示众曰。<a id="a-JJ"></a>子湖有一只狗。<a id="a-JK"></a>上取人头。<a id="a-JL"></a>中取人心。<a id="a-JM"></a>下取人足。<a id="a-JN"></a>拟议即丧身失命。<a id="a-JO"></a>僧问。<a id="a-JP"></a>如何是子湖一只狗。<a id="a-JQ"></a>师曰。<a id="a-JR"></a>嗥嗥。<a id="a-JS"></a>临济下二僧到参方揭帘。<a id="a-JT"></a>师曰。<a id="a-JU"></a>看狗。<a id="a-JV"></a>二僧回顾。<a id="a-JW"></a>师归方丈。<a id="a-JX"></a>师与胜光和尚锄园。<a id="a-JY"></a>师蓦按镬回视胜光云。<a id="a-JZ"></a>事即不无拟心即差。<a id="a-Ja"></a>光乃礼拜拟问。<a id="a-Jb"></a>师与一蹋便归院。<a id="a-Jc"></a>有一尼到参。<a id="a-Jd"></a>师曰。<a id="a-Je"></a>汝莫是刘铁磨否。<a id="a-Jf"></a>尼曰。<a id="a-Jg"></a>不敢。<a id="a-Jh"></a>师曰。<a id="a-Ji"></a>左转右转。<a id="a-Jj"></a>尼云。<a id="a-Jk"></a>和尚莫颠倒。<a id="a-Jl"></a>师便打。<a id="a-Jm"></a>师中夜于僧堂前叫有贼。<a id="a-Jn"></a>众皆惊走。<a id="a-Jo"></a>师到僧堂后架把住一僧叫云。<a id="a-Jp"></a>维那捉得也捉得也。<a id="a-Jq"></a>僧曰。<a id="a-Jr"></a>不是某甲。<a id="a-Js"></a>师曰。<a id="a-Jt"></a>是即是只是汝不肯承当。<a id="a-Ju"></a>师有偈。<a id="a-Jv"></a>示众曰。</p>
  <p id="aJw">三十年来住子湖　　二时斋粥气力粗</p>
  <p id="aJx">每日上山三五转　　问汝时人会也无</p>
  <p id="aJy">师居子湖说法。<a id="a-Jz"></a>四十五稔。<a id="a-K0"></a>广明中无疾归寂。<a id="a-K1"></a>寿八十有一。<a id="a-K2"></a>腊六十一。<a id="a-K3"></a>今本山有塔。</p>
  <p id="aK4">洛京嵩山和尚。<a id="a-K5"></a>僧问。<a id="a-K6"></a>古路坦然时如何。<a id="a-K7"></a>师曰。<a id="a-K8"></a>不前。<a id="a-K9"></a>僧曰。<a id="a-KA"></a>为什么不前。<a id="a-KB"></a>师曰。<a id="a-KC"></a>无遮障处。<a id="a-KD"></a>僧问。<a id="a-KE"></a>如何是嵩山境。<a id="a-KF"></a>师曰。<a id="a-KG"></a>日从东出月向西颓。<a id="a-KH"></a>曰学人不会。<a id="a-KI"></a>师曰。<a id="a-KJ"></a>东西也不会。<a id="a-KK"></a>僧问。<a id="a-KL"></a>六识俱生时如何。<a id="a-KM"></a>师曰异。<a id="a-KN"></a>僧曰为什么如此。<a id="a-KO"></a>师曰同。</p>
  <p id="aKP">日子和尚亚溪来参。<a id="a-KQ"></a>师作起势。<a id="a-KR"></a>亚溪曰。<a id="a-KS"></a>遮老山鬼犹见某甲在。<a id="a-KT"></a>师曰。<a id="a-KU"></a>罪过罪过适来失秖对。<a id="a-KV"></a>亚溪欲进语。<a id="a-KW"></a>师乃叱之。<a id="a-KX"></a>亚溪曰。<a id="a-KY"></a>大阵前不妨难御。<a id="a-KZ"></a>师曰是是。<a id="a-Ka"></a>亚溪曰。<a id="a-Kb"></a>不是不是(赵州云。<a id="a-Kc"></a>可怜两个汉。<a id="a-Kd"></a>不识转身句)</p>
  <p id="aKe">苏州西山和尚僧问。<a id="a-Kf"></a>三乘十二分教则不问。<a id="a-Kg"></a>如何是祖师西来的的意。<a id="a-Kh"></a>师举拂子示之。<a id="a-Ki"></a>其僧不礼拜去参雪峰。<a id="a-Kj"></a>雪峰问。<a id="a-Kk"></a>什么处来。<a id="a-Kl"></a>僧云。<a id="a-Km"></a>浙中来。<a id="a-Kn"></a>雪峰曰。<a id="a-Ko"></a>今夏在什么处。<a id="a-Kp"></a>曰苏州西禅。<a id="a-Kq"></a>雪峰曰。<a id="a-Kr"></a>和尚安否。<a id="a-Ks"></a>曰来时万福。<a id="a-Kt"></a>雪峰曰。<a id="a-Ku"></a>何不且从容。<a id="a-Kv"></a>曰佛法不明。<a id="a-Kw"></a>雪峰曰。<a id="a-Kx"></a>有什么事。<a id="a-Ky"></a>僧举前话。<a id="a-Kz"></a>雪峰曰。<a id="a-L0"></a>汝作么不肯。<a id="a-L1"></a>僧曰。<a id="a-L2"></a>是境。<a id="a-L3"></a>雪峰曰。<a id="a-L4"></a>汝见苏州城里人家男女否。<a id="a-L5"></a>曰见。<a id="a-L6"></a>雪峰曰。<a id="a-L7"></a>汝见路上林木否。<a id="a-L8"></a>曰见。<a id="a-L9"></a>雪峰曰。<a id="a-LA"></a>凡睹人家男女大地林沼总是境。<a id="a-LB"></a>汝还肯否。<a id="a-LC"></a>曰肯。<a id="a-LD"></a>雪峰曰。<a id="a-LE"></a>只如拈起拂子汝作么生不肯。<a id="a-LF"></a>僧乃礼拜曰。<a id="a-LG"></a>学人取次发言。<a id="a-LH"></a>乞师慈悲。<a id="a-LI"></a>雪峰曰。<a id="a-LJ"></a>尽乾坤是个眼。<a id="a-LK"></a>汝向什么处蹲坐。<a id="a-LL"></a>僧无语。<a id="a-LM"></a>宣州刺史陆亘大夫初问南泉曰。<a id="a-LN"></a>古人瓶中养一鹅。<a id="a-LO"></a>鹅渐长大出瓶不得。<a id="a-LP"></a>如今不得毁瓶。<a id="a-LQ"></a>不得损鹅。<a id="a-LR"></a>和尚作么生出得。<a id="a-LS"></a>南泉召曰。<a id="a-LT"></a>大夫。<a id="a-LU"></a>陆应诺。<a id="a-LV"></a>南泉曰。<a id="a-LW"></a>出也。<a id="a-LX"></a>陆从此开解。<a id="a-LY"></a>暨南泉圆寂。<a id="a-LZ"></a>院主问曰。<a id="a-La"></a>大夫何不哭先师。<a id="a-Lb"></a>陆曰。<a id="a-Lc"></a>院主道得即哭。<a id="a-Ld"></a>院主无对(长庆代云。<a id="a-Le"></a>合哭不合哭)</p>
  <p id="aLf">池州甘贽行者。<a id="a-Lg"></a>将钱参贯文入僧堂。<a id="a-Lh"></a>于第一坐面前云。<a id="a-Li"></a>请上座施财。<a id="a-Lj"></a>上坐云。<a id="a-Lk"></a>财施无尽法施无穷。<a id="a-Ll"></a>甘云。<a id="a-Lm"></a>恁么道争得某甲钱。<a id="a-Ln"></a>却将出去。<a id="a-Lo"></a>上坐无语。<a id="a-Lp"></a>又于南泉设粥云。<a id="a-Lq"></a>请和尚念诵。<a id="a-Lr"></a>南泉云。<a id="a-Ls"></a>甘贽行者设粥。<a id="a-Lt"></a>请大众为狸奴白牯念摩诃般若波罗蜜。<a id="a-Lu"></a>甘乃礼拜便出去。<a id="a-Lv"></a>南泉却到厨内打破锅子。<a id="a-Lw"></a>雪峰和尚来。<a id="a-Lx"></a>甘闭门召云。<a id="a-Ly"></a>请和尚入。<a id="a-Lz"></a>雪峰隔篱掉过纳衣。<a id="a-M0"></a>甘便开门礼拜。<a id="a-M1"></a>有住庵僧缘化什物。<a id="a-M2"></a>甘曰。<a id="a-M3"></a>若道得即施。<a id="a-M4"></a>乃书心字问。<a id="a-M5"></a>是什么字。<a id="a-M6"></a>僧云。<a id="a-M7"></a>心字。<a id="a-M8"></a>又自问其妻。<a id="a-M9"></a>什么字。<a id="a-MA"></a>妻云。<a id="a-MB"></a>心字。<a id="a-MC"></a>甘云。<a id="a-MD"></a>某甲山妻亦合住庵。<a id="a-ME"></a>其僧无语。<a id="a-MF"></a>甘亦无施。<a id="a-MG"></a>又问一僧。<a id="a-MH"></a>什么处来。<a id="a-MI"></a>僧云。<a id="a-MJ"></a>沩山来。<a id="a-MK"></a>甘云。<a id="a-ML"></a>曾有僧问沩山。<a id="a-MM"></a>如何是西来意。<a id="a-MN"></a>沩山举起拂子。<a id="a-MO"></a>上坐作么生会沩山意。<a id="a-MP"></a>僧云。<a id="a-MQ"></a>借事明心附物显理。<a id="a-MR"></a>甘云。<a id="a-MS"></a>且归沩山去好(保福闻之乃仰手覆手)</p>
  <p id="aMT">前杭州盐官齐安禅师法嗣。</p>
  <p id="aMU">襄州关南道常禅师僧问。<a id="a-MV"></a>如何是西来意。<a id="a-MW"></a>师举柱杖云。<a id="a-MX"></a>会么。<a id="a-MY"></a>僧云。<a id="a-MZ"></a>不会。<a id="a-Ma"></a>师乃喝出。<a id="a-Mb"></a>僧问。<a id="a-Mc"></a>如何是大道之源。<a id="a-Md"></a>师与一拳。<a id="a-Me"></a>师每见僧来参礼。<a id="a-Mf"></a>多以拄杖打趁。<a id="a-Mg"></a>或云。<a id="a-Mh"></a>迟一刻。<a id="a-Mi"></a>或云。<a id="a-Mj"></a>打动关南鼓。<a id="a-Mk"></a>而时辈鲜有唱和者。</p>
  <p id="aMl">洪州双岭玄真禅师初问道吾。<a id="a-Mm"></a>无神通菩萨为什么足迹难寻。<a id="a-Mn"></a>道吾曰。<a id="a-Mo"></a>同道者方知。<a id="a-Mp"></a>师曰。<a id="a-Mq"></a>和尚还知否。<a id="a-Mr"></a>曰不知。<a id="a-Ms"></a>师曰。<a id="a-Mt"></a>何故不知。<a id="a-Mu"></a>曰去不识我语。<a id="a-Mv"></a>师后于盐官契会。</p>
  <p id="aMw">杭州径山鉴宗禅师。<a id="a-Mx"></a>湖州长城人也。<a id="a-My"></a>姓钱氏。<a id="a-Mz"></a>依本州开元寺大德高闲出家。<a id="a-N0"></a>学通净名思益经。<a id="a-N1"></a>后往盐官谒悟空大师决择疑滞。<a id="a-N2"></a>唐咸通三年止径山宣扬禅教。<a id="a-N3"></a>有小师洪諲以讲论自矜(諲即径山第三世法济大师)师谓之曰。<a id="a-N4"></a>佛祖正法直截亡诠。<a id="a-N5"></a>汝算海沙于理何益。<a id="a-N6"></a>但能莫存知见。<a id="a-N7"></a>泯绝外缘离一切心即汝真性。<a id="a-N8"></a>諲闻茫然。<a id="a-N9"></a>礼辞游方至沩山方悟玄旨。<a id="a-NA"></a>乃师沩山师。<a id="a-NB"></a>咸通七年丙戌闰三月五日示灭。<a id="a-NC"></a>复谥曰无上大师。<a id="a-ND"></a>即径山第二世也。</p>
  <p id="aNE">前五泄山灵默禅师法嗣。</p>
  <p id="aNF">福州长溪龟山正原禅师。<a id="a-NG"></a>宣州南陵人也。<a id="a-NH"></a>姓蔡氏。<a id="a-NI"></a>幼厌俗出家。<a id="a-NJ"></a>于本州籍山落发。<a id="a-NK"></a>唐元和十二年丁酉建州乾元寺受具。<a id="a-NL"></a>寻造五泄山默师之室决择玄微。<a id="a-NM"></a>后住龟山为第二世也。<a id="a-NN"></a>师尝述二偈。<a id="a-NO"></a>其一曰。</p>
  <p id="aNP">沧溟几度变桑田　　唯有虚空独湛然</p>
  <p id="aNQ">已到岸人休恋筏　　未曾度者要须船</p>
  <p id="aNR">其二曰。</p>
  <p id="aNS">寻师认得本心源　　两岸俱玄一不全</p>
  <p id="aNT">是佛不须更觅佛　　只因如此便忘缘</p>
  <p id="aNU">师咸通十年终于本山。<a id="a-NV"></a>寿七十八。<a id="a-NW"></a>腊五十四。<a id="a-NX"></a>敕谥性空大师慧观之塔也。</p>
  <p id="aNY">前落京佛光寺如满禅师法嗣。</p>
  <p id="aNZ">唐杭州刺史白居易字乐天。<a id="a-Na"></a>久参佛光得心法。<a id="a-Nb"></a>兼禀大乘金刚宝戒。<a id="a-Nc"></a>元和中造于京兆兴善法堂致四问(语见兴善章)十五年牧杭州访鸟窠和尚。<a id="a-Nd"></a>有问答偈颂(鸟窠章叙讫)尝致书于济法师。<a id="a-Ne"></a>以佛无上大慧演出教理。<a id="a-Nf"></a>安有徇机高下应病不同。<a id="a-Ng"></a>与平等一味之说相反。<a id="a-Nh"></a>援引维摩及金刚三昧等六经。<a id="a-Ni"></a>辟二义而难之。<a id="a-Nj"></a>又以五蕴十二缘。<a id="a-Nk"></a>说名色前后不类。<a id="a-Nl"></a>立理而征之。<a id="a-Nm"></a>并钩深索隐通幽洞微。<a id="a-Nn"></a>然未睹法师酬对。<a id="a-No"></a>后来亦鲜有代答者。<a id="a-Np"></a>复受东都凝禅师八渐之目。<a id="a-Nq"></a>各广一言而为一偈释其旨趣。<a id="a-Nr"></a>自浅之深犹贯珠焉。<a id="a-Ns"></a>凡守任处多访祖道。<a id="a-Nt"></a>学无常师。<a id="a-Nu"></a>后为宾客分司东都。<a id="a-Nv"></a>罄己俸修龙门香山寺。<a id="a-Nw"></a>寺成自撰记。<a id="a-Nx"></a>凡为文动关教化。<a id="a-Ny"></a>无不赞美佛乘。<a id="a-Nz"></a>见于本集。<a id="a-O0"></a>其历官次第归全代祀。<a id="a-O1"></a>即史传存焉耳。</p>
  <p id="aO2">前大梅山法常禅师法嗣。</p>
  <p id="aO3">新罗国迦智禅师僧问。<a id="a-O4"></a>如何是西来意。<a id="a-O5"></a>师云。<a id="a-O6"></a>待汝里头来即与汝道。<a id="a-O7"></a>僧问。<a id="a-O8"></a>如何是大梅的旨。<a id="a-O9"></a>师云。<a id="a-OA"></a>酪本一时抛。</p>
  <p id="aOB">杭州天龙和尚上堂云。<a id="a-OC"></a>大众莫待老僧。<a id="a-OD"></a>上来便上来下去便下去各有华藏性海具足功德无碍光明。<a id="a-OE"></a>各各参取珍重。<a id="a-OF"></a>僧问。<a id="a-OG"></a>如何是祖师意。<a id="a-OH"></a>师竖起拂子。<a id="a-OI"></a>僧问。<a id="a-OJ"></a>如何得出三界去。<a id="a-OK"></a>师云。<a id="a-OL"></a>汝即今在什么处。</p>
  <p id="aOM">前永泰寺灵湍禅师法嗣。</p>
  <p id="aON">湖南上林戒灵(目录作虚)禅师。<a id="a-OO"></a>初参沩山。<a id="a-OP"></a>曰大德作什么来。<a id="a-OQ"></a>师曰。<a id="a-OR"></a>介胄全具。<a id="a-OS"></a>沩山曰。<a id="a-OT"></a>尽卸了来与大德相见。<a id="a-OU"></a>师曰。<a id="a-OV"></a>卸了也。<a id="a-OW"></a>沩山咄曰。<a id="a-OX"></a>贼尚未打卸作什么。<a id="a-OY"></a>师无对。<a id="a-OZ"></a>仰山代云。<a id="a-Oa"></a>请和尚屏左右。<a id="a-Ob"></a>沩山以手揖云喏喏。<a id="a-Oc"></a>师后参永泰方喻其旨。</p>
  <p id="aOd">五台山秘魔岩和尚常持一木叉。<a id="a-Oe"></a>每见僧来礼拜。<a id="a-Of"></a>即叉却颈云。<a id="a-Og"></a>那个魔魅教汝出家。<a id="a-Oh"></a>那个魔魅教汝行脚。<a id="a-Oi"></a>道得也叉下死。<a id="a-Oj"></a>道不得也叉下死。<a id="a-Ok"></a>速道。<a id="a-Ol"></a>学僧鲜有对者(法眼代云乞命。<a id="a-Om"></a>法灯代云。<a id="a-On"></a>但引颈示之。<a id="a-Oo"></a>玄觉代云。<a id="a-Op"></a>老儿家放却叉子得也)</p>
  <p id="aOq">湖南祇林和尚。<a id="a-Or"></a>每叱文殊普贤皆为精魅。<a id="a-Os"></a>手持木剑自谓降魔。<a id="a-Ot"></a>才有僧参礼。<a id="a-Ou"></a>便云。<a id="a-Ov"></a>魔来也魔来也。<a id="a-Ow"></a>以剑乱挥潜入方丈如是十二年。<a id="a-Ox"></a>后置剑无言。<a id="a-Oy"></a>僧问。<a id="a-Oz"></a>十二年前为什么降魔。<a id="a-P0"></a>师曰。<a id="a-P1"></a>贼不打贫儿家。<a id="a-P2"></a>曰十二年后为什么不降魔。<a id="a-P3"></a>师曰。<a id="a-P4"></a>贼不打贫儿家。</p>
  <p id="aP5">前幽州盘山宝积禅师法嗣。</p>
  <p id="aP6">镇州普化和尚者不知何许人也。<a id="a-P7"></a>师事盘山密受真诀。<a id="a-P8"></a>而佯狂出言无度。<a id="a-P9"></a>暨盘山顺世乃于北地行化。<a id="a-PA"></a>或城市或冢间。<a id="a-PB"></a>振一铎云。<a id="a-PC"></a>明头来也打。<a id="a-PD"></a>暗头来也打。<a id="a-PE"></a>一日临济令僧捉住云。<a id="a-PF"></a>不明不暗时如何。<a id="a-PG"></a>答云。<a id="a-PH"></a>来日大悲院里有斋。<a id="a-PI"></a>凡见人无高下。<a id="a-PJ"></a>皆振铎一声。<a id="a-PK"></a>时号普化和尚。<a id="a-PL"></a>或将铎就人耳边振之。<a id="a-PM"></a>或拊其背。<a id="a-PN"></a>有回顾者即展手云。<a id="a-PO"></a>乞我一钱。<a id="a-PP"></a>非时遇食亦吃。<a id="a-PQ"></a>尝暮入临济院吃生菜饭。<a id="a-PR"></a>临济曰。<a id="a-PS"></a>遮汉大似一头驴。<a id="a-PT"></a>师便作驴鸣。<a id="a-PU"></a>临济乃休。<a id="a-PV"></a>师曰。<a id="a-PW"></a>临济小厮儿只具一只眼(僧问法眼未审临济当时下得什么语。<a id="a-PX"></a>法眼云。<a id="a-PY"></a>临济留与后人)师见马步使出喝道师亦喝道及作相扑势。<a id="a-PZ"></a>马步使令人打五棒。<a id="a-Pa"></a>师曰。<a id="a-Pb"></a>似即似是即不是。<a id="a-Pc"></a>师尝于阛阓间摇铎唱曰。<a id="a-Pd"></a>觅个去处不可得。<a id="a-Pe"></a>时道吾遇之把住问曰。<a id="a-Pf"></a>汝拟去什么处。<a id="a-Pg"></a>师曰。<a id="a-Ph"></a>汝从什么处来。<a id="a-Pi"></a>道吾无语。<a id="a-Pj"></a>师掣手便去。<a id="a-Pk"></a>一日入临济院。<a id="a-Pl"></a>临济曰贼贼。<a id="a-Pm"></a>师亦曰贼贼。<a id="a-Pn"></a>同入僧堂。<a id="a-Po"></a>临济指圣僧问是凡是圣。<a id="a-Pp"></a>师曰是圣。<a id="a-Pq"></a>临济曰。<a id="a-Pr"></a>作这个语话。<a id="a-Ps"></a>师乃撼铎唱曰。<a id="a-Pt"></a>河阳新妇子。<a id="a-Pu"></a>木塔老婆禅。<a id="a-Pv"></a>临济小厮儿只具一只眼师唐咸通初将示灭。<a id="a-Pw"></a>乃入市谓人曰。<a id="a-Px"></a>乞一个直裰。<a id="a-Py"></a>人或与披袄或与布裘。<a id="a-Pz"></a>皆不受。<a id="a-Q0"></a>振铎而去。<a id="a-Q1"></a>时临济令人送与一棺。<a id="a-Q2"></a>师笑曰。<a id="a-Q3"></a>临济厮儿饶舌。<a id="a-Q4"></a>便受之。<a id="a-Q5"></a>乃告辞曰。<a id="a-Q6"></a>普化明日去东门死也。<a id="a-Q7"></a>郡人相率送出城。<a id="a-Q8"></a>师厉声曰。<a id="a-Q9"></a>今日葬不合青乌。<a id="a-QA"></a>乃曰。<a id="a-QB"></a>第二日南门迁化。<a id="a-QC"></a>人亦随之。<a id="a-QD"></a>又曰。<a id="a-QE"></a>明日出西门方吉。<a id="a-QF"></a>人出渐稀。<a id="a-QG"></a>出已还返。<a id="a-QH"></a>人意稍怠。<a id="a-QI"></a>第四日自擎棺出北门外。<a id="a-QJ"></a>振铎入棺而逝。<a id="a-QK"></a>郡人奔走出城。<a id="a-QL"></a>揭棺视之已不见。<a id="a-QM"></a>唯闻铎声渐远。<a id="a-QN"></a>莫测其由。</p>
  <p id="aQO">前龙牙山圆畅禅师法嗣。</p>
  <p id="aQP">嘉禾藏廙禅师。<a id="a-QQ"></a>衢州信安人也。<a id="a-QR"></a>姓程氏。<a id="a-QS"></a>唐元和中辞亲往长沙岳麓寺。<a id="a-QT"></a>礼灵智律师出家。<a id="a-QU"></a>长庆三年于武陵开元寺受戒。<a id="a-QV"></a>因听律部语同学曰。<a id="a-QW"></a>教门繁广宜扣总门。<a id="a-QX"></a>遂缘会龙牙山畅禅师。<a id="a-QY"></a>龙牙告之曰。<a id="a-QZ"></a>蕴界不真。<a id="a-Qa"></a>佛生非我。<a id="a-Qb"></a>子之正本当复何名而从谁得。<a id="a-Qc"></a>师一言领悟。<a id="a-Qd"></a>回柯山避会昌沙汰。<a id="a-Qe"></a>后于龙兴广扬道化。<a id="a-Qf"></a>乾符六年三月中长往。<a id="a-Qg"></a>寿八十二。<a id="a-Qh"></a>腊五十六。</p>
  <p id="aQi">前归宗寺智常禅师法嗣。</p>
  <p id="aQj">福州芙蓉山灵训禅师。<a id="a-Qk"></a>初参归宗问。<a id="a-Ql"></a>如何是佛。<a id="a-Qm"></a>宗曰。<a id="a-Qn"></a>我向汝道汝还信否。<a id="a-Qo"></a>师曰。<a id="a-Qp"></a>和尚发诚实言何敢不信。<a id="a-Qq"></a>宗曰。<a id="a-Qr"></a>即汝便是。<a id="a-Qs"></a>师曰。<a id="a-Qt"></a>如何保任。<a id="a-Qu"></a>宗曰。<a id="a-Qv"></a>一翳在眼空华乱坠(法眼云。<a id="a-Qw"></a>归宗若无后语有什么归宗也)师辞归宗。<a id="a-Qx"></a>宗问。<a id="a-Qy"></a>子什么处去。<a id="a-Qz"></a>师曰。<a id="a-R0"></a>归岭中去。<a id="a-R1"></a>宗曰。<a id="a-R2"></a>子在此多年装束了却来。<a id="a-R3"></a>为子说一上佛法。<a id="a-R4"></a>师结束了上堂。<a id="a-R5"></a>宗曰。<a id="a-R6"></a>近前来。<a id="a-R7"></a>师乃近前。<a id="a-R8"></a>宗曰。<a id="a-R9"></a>时寒途中善为。<a id="a-RA"></a>师聆此一言顿忘前解。<a id="a-RB"></a>后归寂谥弘照大师。<a id="a-RC"></a>塔曰圆相。</p>
  <p id="aRD">汉南谷城县高亭和尚。<a id="a-RE"></a>有僧自夹山来礼拜。<a id="a-RF"></a>师便打。<a id="a-RG"></a>僧云。<a id="a-RH"></a>特来礼拜。<a id="a-RI"></a>师何打。<a id="a-RJ"></a>其僧再礼拜。<a id="a-RK"></a>师又打趁。<a id="a-RL"></a>僧回举似夹山。<a id="a-RM"></a>夹山云。<a id="a-RN"></a>汝会也无。<a id="a-RO"></a>僧云。<a id="a-RP"></a>不会。<a id="a-RQ"></a>夹山云。<a id="a-RR"></a>赖汝不会。<a id="a-RS"></a>若会即夹山口哑。</p>
  <p id="aRT">新罗大茅和尚上堂云。<a id="a-RU"></a>欲识诸佛师。<a id="a-RV"></a>向无明心内识取。<a id="a-RW"></a>欲识常住不雕性。<a id="a-RX"></a>向万木迁变处识取。<a id="a-RY"></a>僧问。<a id="a-RZ"></a>如何是大茅境。<a id="a-Ra"></a>师云。<a id="a-Rb"></a>不露锋。<a id="a-Rc"></a>僧云。<a id="a-Rd"></a>为什么不露锋。<a id="a-Re"></a>师云无当者。</p>
  <p id="aRf">五台山智通禅师(自称大禅佛)初在归宗会下时。<a id="a-Rg"></a>忽一夜巡堂叫云。<a id="a-Rh"></a>我已大悟也。<a id="a-Ri"></a>众骇之。<a id="a-Rj"></a>明日归宗上堂集众问。<a id="a-Rk"></a>昨夜大悟底僧出来。<a id="a-Rl"></a>师出云。<a id="a-Rm"></a>智通。<a id="a-Rn"></a>归宗云。<a id="a-Ro"></a>汝见什么道理言大悟。<a id="a-Rp"></a>试说似吾看。<a id="a-Rq"></a>师对云。<a id="a-Rr"></a>师姑天然是女人作。<a id="a-Rs"></a>归宗默而异之。<a id="a-Rt"></a>师便辞。<a id="a-Ru"></a>归宗门送与拈笠子。<a id="a-Rv"></a>师接得笠子戴头上便行。<a id="a-Rw"></a>更不回顾。<a id="a-Rx"></a>后居台山法华寺。<a id="a-Ry"></a>临终有偈曰。</p>
  <p id="aRz">举手攀南斗　　回身倚北辰</p>
  <p id="aS0">出头天外见　　谁是我般人</p>
  <p id="aS1">前华严寺智藏禅师法嗣。</p>
  <p id="aS2">黄州齐安和尚示学众曰。<a id="a-S3"></a>言不落句佛祖徒施。<a id="a-S4"></a>玄韵不坠谁人知得。<a id="a-S5"></a>僧问。<a id="a-S6"></a>如何识得自己佛。<a id="a-S7"></a>师曰。<a id="a-S8"></a>一叶明时消不尽。<a id="a-S9"></a>松风韵罢怨无人。<a id="a-SA"></a>僧曰。<a id="a-SB"></a>如何是自己佛。<a id="a-SC"></a>师曰。<a id="a-SD"></a>草前骏马实难穷。<a id="a-SE"></a>妙尽还须畜生行。<a id="a-SF"></a>人问。<a id="a-SG"></a>大师年多少。<a id="a-SH"></a>师曰。<a id="a-SI"></a>五六四三不得类。<a id="a-SJ"></a>岂同一二实难穷。<a id="a-SK"></a>师有颂曰。</p>
  <p id="aSL">猛炽焰中人有路　　旋风顶上屹然栖</p>
  <p id="aSM">镇常历劫谁差互　　杲日无言运照齐</p>
  <p id="aSN">师后居凤翔。</p>
 </body>
</html>