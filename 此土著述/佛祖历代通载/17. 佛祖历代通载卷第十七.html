<!doctype html>
<html id="z3IBXNO1jg" data-ver="1082">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第十七</h1>
  <p id="a2">⊙(戊寅)　○始建置州学。</p>
  <p id="a3">二十六年。<a id="a-4"></a>沙门法秀者。<a id="a-5"></a>梦异僧劝置袈裟五百领。<a id="a-6"></a>施回向寺僧。<a id="a-7"></a>既觉叹异。<a id="a-8"></a>遂乞丐造之。<a id="a-9"></a>然遍访所谓回向寺者。<a id="a-A"></a>咸无得焉。<a id="a-B"></a>一日道逢一僧。<a id="a-C"></a>逆而问曰。<a id="a-D"></a>托置袈裟今成未。<a id="a-E"></a>秀曰。<a id="a-F"></a>成矣。<a id="a-G"></a>僧曰。<a id="a-H"></a>吾导女入回向寺。<a id="a-I"></a>女可裹粮载燧从吾以往。<a id="a-J"></a>秀曰诺。<a id="a-K"></a>翌日随之入终南山。<a id="a-L"></a>行二日。<a id="a-M"></a>至深绝处。<a id="a-N"></a>所见唯云物掩苒岩洞崎岖。<a id="a-O"></a>进遇石坛共止其上。<a id="a-P"></a>僧命秀钻燧出火。<a id="a-Q"></a>炷香望层霄拜之。<a id="a-R"></a>忽云开见崖半有朱门高耸刹旛飞扬。<a id="a-S"></a>秀忻然与之攀跻而上。<a id="a-T"></a>渐闻午梵清圆钟磬交作。<a id="a-U"></a>须臾望见其寺。<a id="a-V"></a>有额曰回向。<a id="a-W"></a>其僧即趋而入。<a id="a-X"></a>命阍者授秀馆。<a id="a-Y"></a>因具仪谒上方老宿。<a id="a-Z"></a>次见诸僧皆奇伟雍穆相劳问。<a id="a-a"></a>明日秀出袈裟遍寺施之。<a id="a-b"></a>老宿谢毕携秀入一空房。<a id="a-c"></a>呼侍者取尺八。<a id="a-d"></a>俄顷侍者持玉箫至。<a id="a-e"></a>老宿曰。<a id="a-f"></a>此唐天子旧居之室也。<a id="a-g"></a>向在此好声乐。<a id="a-h"></a>故降为人主。<a id="a-i"></a>久当复归。<a id="a-j"></a>秀止再宿不得留。<a id="a-k"></a>老宿授与玉箫并袈裟。<a id="a-l"></a>嘱曰。<a id="a-m"></a>持归献唐天子。<a id="a-n"></a>即遣僧送秀出寺。<a id="a-o"></a>行未远回望而云雾四合。<a id="a-p"></a>秀慨叹而还。<a id="a-q"></a>诣阙表上所寄。<a id="a-r"></a>帝览之。<a id="a-s"></a>因取玉箫调弄。<a id="a-t"></a>宛如夙御焉。<a id="a-u"></a>其后燕沉香亭诏李白为辞。<a id="a-v"></a>帝吹玉箫杨妃起舞。<a id="a-w"></a>欢甚疑飘摇而仙去(旧唐史)</p>
  <p id="ax">(己卯)　○封孔子文宣王(衣衮冕南面十哲坐图七十二贤庙壁)</p>
  <p id="ay">⊙(庚辰)　长者李通玄唐宗子也。<a id="a-z"></a>开元二十八年顺世。<a id="a-10"></a>长者以七年至太原盂县。<a id="a-11"></a>有高仙奴者。<a id="a-12"></a>识其为大贤。<a id="a-13"></a>馆之斋中。<a id="a-14"></a>每旦唯服枣十颗柏叶饼如七大者一枚。<a id="a-15"></a>终日濡毫临纸。<a id="a-16"></a>未尝接人事。<a id="a-17"></a>如是三稔。<a id="a-18"></a>迁马氏古佛堂侧。<a id="a-19"></a>筑土室以居。<a id="a-1A"></a>尽日危坐而已。<a id="a-1B"></a>阅十年忽囊负经书而去。<a id="a-1C"></a>行二十里。<a id="a-1D"></a>偶一虎当途驯伏。<a id="a-1E"></a>玄抚之曰。<a id="a-1F"></a>吾将著论释华严经。<a id="a-1G"></a>能为择栖止处不。<a id="a-1H"></a>即以经囊负其背而随之至神福山原下土龛之前蹲驻玄取其囊置龛中。<a id="a-1I"></a>虎即妥尾而去。<a id="a-1J"></a>其龛莹洁广六七肘。<a id="a-1K"></a>圆转上下称之。<a id="a-1L"></a>盖天设以卑有道。<a id="a-1M"></a>非人力所为也。<a id="a-1N"></a>长者著论之夕。<a id="a-1O"></a>心穷玄奥口出白光。<a id="a-1P"></a>以代灯烛。<a id="a-1Q"></a>于时忽有二女子。<a id="a-1R"></a>容华绝世皆可笄年。<a id="a-1S"></a>衣布衣俱以白巾幪首。<a id="a-1T"></a>日为长者汲泉炷香奉纸墨。<a id="a-1U"></a>每于卯辰之间。<a id="a-1V"></a>辄具净馔置长者前。<a id="a-1W"></a>斋毕彻器则引去莫测所之。<a id="a-1X"></a>如是五载。<a id="a-1Y"></a>至长者著论毕。<a id="a-1Z"></a>遂灭迹不见。<a id="a-1a"></a>长者美髭髯朗眉目。<a id="a-1b"></a>丹唇紫肥。<a id="a-1c"></a>冠桦皮衣麻衣。<a id="a-1d"></a>长裙博袖散腰徒跣而行。<a id="a-1e"></a>放旷人天靡所拘执。<a id="a-1f"></a>尝一日出山。<a id="a-1g"></a>遇里人高会燕乐。<a id="a-1h"></a>长者就语之曰。<a id="a-1i"></a>汝等好住。<a id="a-1j"></a>吾将归矣。<a id="a-1k"></a>众惊其去有送入山者。<a id="a-1l"></a>至龛而谢遣之。<a id="a-1m"></a>即于是夕烟云凝布岩谷震荡。<a id="a-1n"></a>有二白鹤翔空哀唳。<a id="a-1o"></a>其余飞走悲呜满山。<a id="a-1p"></a>翌日里人共往候之。<a id="a-1q"></a>则已端坐示寂于龛中。<a id="a-1r"></a>寿九十有五。<a id="a-1s"></a>华严论四十卷决疑论四卷。<a id="a-1t"></a>会释二卷。<a id="a-1u"></a>十门玄义排科释略及缘生解迷十明论各一卷。<a id="a-1v"></a>十玄六相普贤行愿华严缘观偈赞诗赋等。<a id="a-1w"></a>里人聚于方山逝多兰若。<a id="a-1x"></a>大历中沙门超广始获之。<a id="a-1y"></a>遂行于世。</p>
  <p id="a1z">⊙十二月。<a id="a-20"></a>青原行思禅师示寂。<a id="a-21"></a>吉州安城人也。<a id="a-22"></a>姓刘氏。<a id="a-23"></a>幼年出家。<a id="a-24"></a>初见六祖。<a id="a-25"></a>问当何所务即不落阶级。<a id="a-26"></a>祖曰。<a id="a-27"></a>汝曾作什么。<a id="a-28"></a>师曰。<a id="a-29"></a>圣谛亦不为。<a id="a-2A"></a>祖曰。<a id="a-2B"></a>落何阶级。<a id="a-2C"></a>师曰。<a id="a-2D"></a>圣谛尚不为。<a id="a-2E"></a>何阶级之有。<a id="a-2F"></a>祖深器之。<a id="a-2G"></a>及居青原。<a id="a-2H"></a>有沙弥希迁者。<a id="a-2I"></a>见师。<a id="a-2J"></a>师云。<a id="a-2K"></a>子何方而来。<a id="a-2L"></a>曰曹溪。<a id="a-2M"></a>师曰。<a id="a-2N"></a>将得什么来。<a id="a-2O"></a>曰未到曹溪亦不失。<a id="a-2P"></a>师曰。<a id="a-2Q"></a>恁么则用去曹溪作什么。<a id="a-2R"></a>曰若不到曹溪争知不失。<a id="a-2S"></a>迁问。<a id="a-2T"></a>曹溪还识和尚不。<a id="a-2U"></a>师曰。<a id="a-2V"></a>汝今识吾不。<a id="a-2W"></a>曰识又争识得。<a id="a-2X"></a>师曰。<a id="a-2Y"></a>众角虽多一麟足矣。<a id="a-2Z"></a>他日又问迁。<a id="a-2a"></a>汝什么处来。<a id="a-2b"></a>曰曹溪。<a id="a-2c"></a>师乃竖起拂子云。<a id="a-2d"></a>曹溪还有这个么。<a id="a-2e"></a>曰非但曹溪。<a id="a-2f"></a>西天亦无。<a id="a-2g"></a>师曰。<a id="a-2h"></a>子莫曾到西天不。<a id="a-2i"></a>曰若到即有也。<a id="a-2j"></a>师曰。<a id="a-2k"></a>未在更道。<a id="a-2l"></a>曰和尚也须道取一半。<a id="a-2m"></a>莫全靠学人。<a id="a-2n"></a>师曰。<a id="a-2o"></a>不辞向汝道。<a id="a-2p"></a>恐已后无人承当。<a id="a-2q"></a>又令迁往南岳和尚处下书曰。<a id="a-2r"></a>汝达书了速回。<a id="a-2s"></a>吾与汝个鈯斧子住山。<a id="a-2t"></a>迁至彼未呈书。<a id="a-2u"></a>便问。<a id="a-2v"></a>不重己灵不求诸圣时如何。<a id="a-2w"></a>让曰。<a id="a-2x"></a>子问太高生。<a id="a-2y"></a>何不向下问。<a id="a-2z"></a>迁曰。<a id="a-30"></a>宁可永劫沈轮。<a id="a-31"></a>不慕诸圣解脱。<a id="a-32"></a>让便休。<a id="a-33"></a>迁回。<a id="a-34"></a>师问。<a id="a-35"></a>子返甚速。<a id="a-36"></a>书达不。<a id="a-37"></a>迁曰。<a id="a-38"></a>信亦不通。<a id="a-39"></a>书亦不达。<a id="a-3A"></a>师曰。<a id="a-3B"></a>作么生。<a id="a-3C"></a>迁举前话了便云。<a id="a-3D"></a>去时蒙和上许鈯斧子。<a id="a-3E"></a>便请。<a id="a-3F"></a>师垂下一足。<a id="a-3G"></a>迁礼谢。<a id="a-3H"></a>辞往石头。<a id="a-3I"></a>即石头和上是也。<a id="a-3J"></a>及是师既归寂。<a id="a-3K"></a>门人咸尊为七祖焉。</p>
  <p id="a3L">⊙时京都兴唐寺禅师普寂卒。<a id="a-3M"></a>旧唐史云。<a id="a-3N"></a>寂生河东马氏。<a id="a-3O"></a>少时遍寻高僧学经律。<a id="a-3P"></a>师事神秀凡六年。<a id="a-3Q"></a>秀奇之。<a id="a-3R"></a>尽以道授之。<a id="a-3S"></a>秀入京因荐与则天。<a id="a-3T"></a>得度为僧。<a id="a-3U"></a>秀殁天下好释氏者咸师事之。<a id="a-3V"></a>中宗闻其高行。<a id="a-3W"></a>特下制令代神秀统其法众。<a id="a-3X"></a>开元十三年有旨移寂于都城居止。<a id="a-3Y"></a>时王公士庶争来礼谒。<a id="a-3Z"></a>寂严重少言。<a id="a-3a"></a>来者难见其和悦之容。<a id="a-3b"></a>远近尤以此重之。<a id="a-3c"></a>及卒凡京城士庶曾谒见者。<a id="a-3d"></a>皆制弟子之服。<a id="a-3e"></a>有敕赐号大照禅师。<a id="a-3f"></a>葬日河东尹裴宽及其妻子并衰麻列于门徒之次。<a id="a-3g"></a>士庶倾城哭送市易几废。</p>
  <p id="a3h">(壬午)　改天宝。</p>
  <p id="a3i">⊙九月。<a id="a-3j"></a>太子詹事严挺之卒。<a id="a-3k"></a>少有风操累登显用。<a id="a-3l"></a>皆着声绩。<a id="a-3m"></a>天下引领望其为相。<a id="a-3n"></a>帝亦知其贤。<a id="a-3o"></a>欲遂相之。<a id="a-3p"></a>晚为李林甫所抑。<a id="a-3q"></a>郁郁不得逞至是预为墓志曰。<a id="a-3r"></a>天宝元年挺之自绛州刺史抗疏陈乞。<a id="a-3s"></a>天恩允从许养疾归间。<a id="a-3t"></a>兼授太子詹事。<a id="a-3u"></a>前后历三十五官。<a id="a-3v"></a>每承圣恩常忝奖擢。<a id="a-3w"></a>不尽驱策驽蹇。<a id="a-3x"></a>何阶仰答鸿造。<a id="a-3y"></a>春秋七十无所展用。<a id="a-3z"></a>为上士所悲。<a id="a-40"></a>其年九月寝疾于洛阳之私第。<a id="a-41"></a>以某月某日葬于大照和上塔次之西礼也。<a id="a-42"></a>尽忠事君叨载国史。<a id="a-43"></a>勉拙从事或布人谣。<a id="a-44"></a>陵谷可以自纪。<a id="a-45"></a>文章焉用为饰。<a id="a-46"></a>初挺之师事大照禅师惠义。<a id="a-47"></a>深明释典。<a id="a-48"></a>及遗葬大照塔次。<a id="a-49"></a>示不忘其德。<a id="a-4A"></a>见旧唐史。</p>
  <p id="a4B">⊙(癸未)　帝遣中使杨庭光入司空山采常春藤。<a id="a-4C"></a>光因诣无相寺问本净禅师曰。<a id="a-4D"></a>弟子慕道斯久。<a id="a-4E"></a>愿和上慈悲略垂开示。<a id="a-4F"></a>师曰。<a id="a-4G"></a>天下禅宗硕学咸会京城。<a id="a-4H"></a>天使足可启决。<a id="a-4I"></a>贫道猥山傍水无所用心。<a id="a-4J"></a>杨再拜。<a id="a-4K"></a>师曰。<a id="a-4L"></a>天使休礼贫道。<a id="a-4M"></a>天使为求佛耶。<a id="a-4N"></a>问道耶。<a id="a-4O"></a>曰弟子昏昧。<a id="a-4P"></a>未审佛之与道其义云何。<a id="a-4Q"></a>曰若欲求佛即心是佛。<a id="a-4R"></a>若欲会道无心是道。<a id="a-4S"></a>曰云何即心是佛。<a id="a-4T"></a>曰佛因心悟心以佛彰。<a id="a-4U"></a>若悟无心佛亦不有。<a id="a-4V"></a>曰云何无心是道。<a id="a-4W"></a>曰道本无心。<a id="a-4X"></a>无心名道。<a id="a-4Y"></a>若了无心。<a id="a-4Z"></a>无心即道。<a id="a-4a"></a>庭光跪受。<a id="a-4b"></a>回阙具以山中所遇闻奏。<a id="a-4c"></a>即敕庭光赍诏起师。<a id="a-4d"></a>以是冬十二月到京安置白莲亭。<a id="a-4e"></a>明年正月上元日。<a id="a-4f"></a>追两街名僧硕学赴内道场。<a id="a-4g"></a>共师阐扬佛理。<a id="a-4h"></a>有远禅师者。<a id="a-4i"></a>问如禅师所见以何为道。<a id="a-4j"></a>师曰。<a id="a-4k"></a>无心是道。<a id="a-4l"></a>远曰。<a id="a-4m"></a>道因心有。<a id="a-4n"></a>何得言无心是道。<a id="a-4o"></a>师曰。<a id="a-4p"></a>道本无名。<a id="a-4q"></a>因心名道。<a id="a-4r"></a>心名若有。<a id="a-4s"></a>道不虚然。<a id="a-4t"></a>穷心既无。<a id="a-4u"></a>道凭何立。<a id="a-4v"></a>二俱虚妄总是假名远曰。<a id="a-4w"></a>禅师见有身心是道以否。<a id="a-4x"></a>师曰。<a id="a-4y"></a>山僧身心本来是道。<a id="a-4z"></a>远曰。<a id="a-50"></a>适言无心是道。<a id="a-51"></a>今又言身心本来是道。<a id="a-52"></a>岂不相违。<a id="a-53"></a>师曰。<a id="a-54"></a>无心是道。<a id="a-55"></a>心泯道无。<a id="a-56"></a>心道一如。<a id="a-57"></a>故言无心是道。<a id="a-58"></a>身心本来是道道亦本是身心。<a id="a-59"></a>身心本既是空。<a id="a-5A"></a>道亦穷源无有。<a id="a-5B"></a>远曰。<a id="a-5C"></a>观禅师形体甚小。<a id="a-5D"></a>却会此理。<a id="a-5E"></a>师曰。<a id="a-5F"></a>汝只见山僧相不见山僧无相。<a id="a-5G"></a>远曰。<a id="a-5H"></a>请禅师于相上说出无相师曰。<a id="a-5I"></a>净名经云。<a id="a-5J"></a>四大无主身亦无我。<a id="a-5K"></a>无我所见与道相应。<a id="a-5L"></a>大德若以四大有主是我。<a id="a-5M"></a>若有我见穷劫不可会道也。<a id="a-5N"></a>远惭汗而退。<a id="a-5O"></a>如远者又七人往复论道。<a id="a-5P"></a>师皆纵口词辩倾注。<a id="a-5Q"></a>帝及四众莫不称善而罢。</p>
  <p id="a5R">⊙(甲申)　三年南岳怀让禅师示寂元和中名儒张正甫制其碑曰。<a id="a-5S"></a>天宝三载观音大师终于衡岳。<a id="a-5T"></a>春秋六十八。<a id="a-5U"></a>僧腊四十八。<a id="a-5V"></a>元和十年故大师弟子道一之门人曰惟宽怀晖。<a id="a-5W"></a>感尘劫遽迁塔树已拱。<a id="a-5X"></a>惧绝故老之口将贻后学之忧。<a id="a-5Y"></a>丕若贻谋思扬祖德。<a id="a-5Z"></a>乃列景行托于废文。<a id="a-5a"></a>强名无迹以慰乎罔极之思。<a id="a-5b"></a>曰自腾兰演教于此土也殆将千岁。<a id="a-5c"></a>达磨传心至六叶也分为二宗。<a id="a-5d"></a>不阶初入顿入佛慧。<a id="a-5e"></a>曹溪教旨于是乎传。<a id="a-5f"></a>弘而信之观音其人也。<a id="a-5g"></a>大师讳怀让。<a id="a-5h"></a>京兆杜氏。<a id="a-5i"></a>其先因家安康。<a id="a-5j"></a>即为郡人。<a id="a-5k"></a>髫年骏发聪悟绝众。<a id="a-5l"></a>群言所涉一览无遗。<a id="a-5m"></a>居常而未或好弄。<a id="a-5n"></a>在丑而不可亵近。<a id="a-5o"></a>尝默观止水。<a id="a-5p"></a>因而顾影。<a id="a-5q"></a>形仪颙若宛在镜中。<a id="a-5r"></a>三反厥像如初。<a id="a-5s"></a>沛然而心乎独得。<a id="a-5t"></a>还步未辍。<a id="a-5u"></a>闻于空中曰。<a id="a-5v"></a>佛法津梁俟子而大。<a id="a-5w"></a>既应付嘱。<a id="a-5x"></a>尔盍勉之。<a id="a-5y"></a>乃深割爱线亟从剃落。<a id="a-5z"></a>以荆土律藏之微密也。<a id="a-60"></a>大士智京在焉。<a id="a-61"></a>摄衣从之。<a id="a-62"></a>既进而仪法峻整冠于等辈。<a id="a-63"></a>以嵩岳禅之泉海也。<a id="a-64"></a>长安长老在焉。<a id="a-65"></a>稽首咨之。<a id="a-66"></a>既授而身心自在超出尘垢。<a id="a-67"></a>厌离文字恩会宗元。<a id="a-68"></a>周法界以冥搜。<a id="a-69"></a>指曹溪而遐举。<a id="a-6A"></a>能大师方弘法施学者如归。<a id="a-6B"></a>涉其藩阃者十三焉。<a id="a-6C"></a>跻其堂室者又十一焉。<a id="a-6D"></a>师以后学弱龄分于末席。<a id="a-6E"></a>虚中而若无所受。<a id="a-6F"></a>善闭而唯恐有闻。<a id="a-6G"></a>能公异焉。<a id="a-6H"></a>置之座右。<a id="a-6I"></a>会一音吹万有。<a id="a-6J"></a>衍方寸弥大千。<a id="a-6K"></a>同焉而友畅。<a id="a-6L"></a>异焉而吻合。<a id="a-6M"></a>同受秘印因为宗师。<a id="a-6N"></a>乃陟武当穷栖十霜朅来衡岳终焉是托般若胜概。<a id="a-6O"></a>有观音道场。<a id="a-6P"></a>宴居斯宇。<a id="a-6Q"></a>因以为号。<a id="a-6R"></a>或微言析理。<a id="a-6S"></a>辩士顺风而杜其口。<a id="a-6T"></a>或杖屦将撰。<a id="a-6U"></a>山灵借留而现于梦。<a id="a-6V"></a>远自梁益近从荆吴。<a id="a-6W"></a>云趋影附风动川至。<a id="a-6X"></a>灵山圣会古今一时。<a id="a-6Y"></a>至矣哉未始闻也。<a id="a-6Z"></a>一公见性同德。<a id="a-6a"></a>弘教钟陵郁为名家。<a id="a-6b"></a>再扬木铎而施及宽晖。<a id="a-6c"></a>继传心灯共镇国土。<a id="a-6d"></a>乃追琢琬琰揭于故山。<a id="a-6e"></a>扬其耿光以示来劫。<a id="a-6f"></a>其受法弟子亦序列于左。<a id="a-6g"></a>式明我教之有开焉。</p>
  <p id="a6h">⊙(乙酉)　○立杨太真为贵妃矣○道士吴筠。<a id="a-6i"></a>是年诏见于大同殿。<a id="a-6j"></a>帝问道要。<a id="a-6k"></a>对曰。<a id="a-6l"></a>深于道者无如老子五千文。<a id="a-6m"></a>其余徒丧纸扎耳。<a id="a-6n"></a>复问神仙治炼法。<a id="a-6o"></a>对曰。<a id="a-6p"></a>此野人事。<a id="a-6q"></a>积岁月求之。<a id="a-6r"></a>非人主宜留意。<a id="a-6s"></a>筠每陈皆名教世务。<a id="a-6t"></a>以微言讽天子。<a id="a-6u"></a>天下重之。<a id="a-6v"></a>沙门嫉其见遇而高力士素事佛共短筠于帝。<a id="a-6w"></a>筠知不得留辞还山。<a id="a-6x"></a>下诏为立道馆。<a id="a-6y"></a>后徙茅山由会稽剡中卒。<a id="a-6z"></a>初筠见恶于力士而斥。<a id="a-70"></a>故其文深诋释氏。<a id="a-71"></a>议者讥其背向。<a id="a-72"></a>时浙西观察使陈少游。<a id="a-73"></a>大恶筠所为。<a id="a-74"></a>因命法师神邕著论折之。<a id="a-75"></a>邕着翻迷论以订其妄。<a id="a-76"></a>筠论遂废。<a id="a-77"></a>给事中窦绍。<a id="a-78"></a>见邕论叹曰。<a id="a-79"></a>邕可谓尘外摩尼论中师子。</p>
  <p id="a7A">⊙(丙戌)　五月制天下度僧尼。<a id="a-7B"></a>并令祠部给牒。<a id="a-7C"></a>今谓之祠部者。<a id="a-7D"></a>自此而始也。</p>
  <p id="a7E">⊙(丁亥)　是岁不空三藏自西域还。<a id="a-7F"></a>诏入内结坛为帝灌顶赐号智藏国师。<a id="a-7G"></a>时方士罗思远者。<a id="a-7H"></a>以术得幸。<a id="a-7I"></a>有旨令与不空验优劣。<a id="a-7J"></a>他日会于便殿。<a id="a-7K"></a>思远持如意向之言论次。<a id="a-7L"></a>不空就取如意投诸地。<a id="a-7M"></a>令思远举之。<a id="a-7N"></a>思远饶力不能举帝拟自取。<a id="a-7O"></a>不空笑曰。<a id="a-7P"></a>三郎彼如意影耳。<a id="a-7Q"></a>即举手中如意示之。<a id="a-7R"></a>思远钦服而罢。<a id="a-7S"></a>不空凡祈祷必张绣座。<a id="a-7T"></a>手持木神诵咒掷之。<a id="a-7U"></a>神自立于座。<a id="a-7V"></a>四众环视必见其神目吻瞬动。<a id="a-7W"></a>所祷虽造化之功可夺。<a id="a-7X"></a>朝野奉之如佛焉。<a id="a-7Y"></a>是年凤凰现。</p>
  <p id="a7Z">(辛卯)　世尊示灭一千七百年矣。</p>
  <p id="a7a">⊙(壬辰)　润州鹤林寺径山大师玄素卒。<a id="a-7b"></a>左补阙李华制碑。<a id="a-7c"></a>其略曰。<a id="a-7d"></a>呜呼菩提位中六十一夏。<a id="a-7e"></a>父母之生八十五年。<a id="a-7f"></a>赴哀泣者可思量否。<a id="a-7g"></a>至有浮江而奠望寺而哭。<a id="a-7h"></a>十里花雨四天香云。<a id="a-7i"></a>幡幢盖网光蔽日月。<a id="a-7j"></a>以其月二十一日。<a id="a-7k"></a>四众等号捧全身建塔于黄鹤山西原。<a id="a-7l"></a>象法也。<a id="a-7m"></a>州伯邑宰执丧师之礼率申哀慕。<a id="a-7n"></a>江湖震悼。<a id="a-7o"></a>曩于寺内移居高松互偃。<a id="a-7p"></a>涅槃之夕猗桐双枯。<a id="a-7q"></a>虎狼哀号声破山谷。<a id="a-7r"></a>人只惨恸天地晦冥。<a id="a-7s"></a>及发隐登原风雨如扫。<a id="a-7t"></a>慈鸟覆野灵鹤徊翔。<a id="a-7u"></a>有情无情德至皆感。<a id="a-7v"></a>门人法镜法海。<a id="a-7w"></a>亲奉微言缮崇龛座。<a id="a-7x"></a>菩萨戒弟子故吏部侍郎齐翰。<a id="a-7y"></a>故刑部尚书张均。<a id="a-7z"></a>故江东采访使刘日正。<a id="a-80"></a>故广东都督梁升。<a id="a-81"></a>故润州刺史徐峤韦昭理。<a id="a-82"></a>故给事中韩延赏。<a id="a-83"></a>故御史中丞李丹。<a id="a-84"></a>道流人望莫盛于此。<a id="a-85"></a>弟子尝闻道于径山。<a id="a-86"></a>犹乐正子春之于夫子也。<a id="a-87"></a>洗心瞻仰天汉弥高。<a id="a-88"></a>镜公门人悟甚深者。<a id="a-89"></a>大理评事杨诣过去圣贤诸功德藏。<a id="a-8A"></a>志之所至无不闻知。<a id="a-8B"></a>鲁史从告。<a id="a-8C"></a>况乎传信。<a id="a-8D"></a>其文曰。<a id="a-8E"></a>浊金清镜在尔销炼。<a id="a-8F"></a>磨之莹之功至乃见。<a id="a-8G"></a>膏渍注然光明外遍。<a id="a-8H"></a>阳升律应草木皆变。<a id="a-8I"></a>启迪喑瞽唯吾大师。<a id="a-8J"></a>息言成教舍法兴悲。<a id="a-8K"></a>辰极不动风波自移。<a id="a-8L"></a>境由心寂道与人随。<a id="a-8M"></a>沓然玄默湛入无为。<a id="a-8N"></a>性本非垢云何净除。<a id="a-8O"></a>身心宴寂大极沦胥。<a id="a-8P"></a>内光无尽万境同如。<a id="a-8Q"></a>甘露正味琉璃妙器。<a id="a-8R"></a>遍施大千无同无异。<a id="a-8S"></a>度未度者化周缘备。<a id="a-8T"></a>道树忽枯涅槃时至。<a id="a-8U"></a>我生无灭随世缘因。<a id="a-8V"></a>吉祥殿上应化诸天。<a id="a-8W"></a>寂寂灵塔滔滔逝川恒沙劫坏智月常圆。</p>
  <p id="a8X">⊙(癸巳)　西蕃寇围凉州。<a id="a-8Y"></a>帝命三藏不空祈阴兵救之。<a id="a-8Z"></a>空诵仁王密语数番。<a id="a-8a"></a>有神介胄而至。<a id="a-8b"></a>帝亲见之。<a id="a-8c"></a>问曰。<a id="a-8d"></a>神谓谁。<a id="a-8e"></a>空曰。<a id="a-8f"></a>北方毗沙门天王长子也。<a id="a-8g"></a>空诵密语遣之。<a id="a-8h"></a>数日凉州捷报。<a id="a-8i"></a>有神兵至威武雄盛。<a id="a-8j"></a>贼畏惧卷甲而去。<a id="a-8k"></a>帝悦诏天下。<a id="a-8l"></a>军垒皆立毗沙门天王祠。</p>
  <p id="a8m">⊙(甲午)　左溪玄朗法师卒。<a id="a-8n"></a>朗如意中得度。<a id="a-8o"></a>就会稽叩宗法师商略律部依恭禅师研究心法行头陀教。<a id="a-8p"></a>初南岳惠文禅师。<a id="a-8q"></a>悟法华宗旨以授惠思禅师。<a id="a-8r"></a>思授天台智顗。<a id="a-8s"></a>顗授章安灌顶。<a id="a-8t"></a>顶授缙云智威。<a id="a-8u"></a>威授东阳惠威。<a id="a-8v"></a>朗奉事东阳尽传其道。<a id="a-8w"></a>重山深林怖畏之地。<a id="a-8x"></a>独处岩穴凡三十年。<a id="a-8y"></a>宴坐左溪。<a id="a-8z"></a>因以为号。<a id="a-90"></a>每曰。<a id="a-91"></a>泉石可以洗昏蒙。<a id="a-92"></a>云松可以遗身世。<a id="a-93"></a>吾以此始亦以此终。<a id="a-94"></a>建立精舍约而不陋。<a id="a-95"></a>跪忏其间。<a id="a-96"></a>奉观音上圣。<a id="a-97"></a>愿生兜率亲近弥勒。<a id="a-98"></a>心不离定口不尝药。<a id="a-99"></a>或衣弊食绝。<a id="a-9A"></a>布纸而绽掬泉而斋。<a id="a-9B"></a>如缯纩之温。<a id="a-9C"></a>如滑甘之饱。<a id="a-9D"></a>或问。<a id="a-9E"></a>万行俱空云何苦行。<a id="a-9F"></a>答曰。<a id="a-9G"></a>本无苦乐妄习为因。<a id="a-9H"></a>众生妄除我苦随尽。<a id="a-9I"></a>又问。<a id="a-9J"></a>山水自利如聚落何。<a id="a-9K"></a>对曰。<a id="a-9L"></a>名香挺根于海岸。<a id="a-9M"></a>如来成道于雪山。<a id="a-9N"></a>未闻笼中比夫寥廓也。<a id="a-9O"></a>一日告门人曰。<a id="a-9P"></a>吾五印道成万行无得。<a id="a-9Q"></a>戒为心本。<a id="a-9R"></a>尔等师之。<a id="a-9S"></a>言讫而逝。<a id="a-9T"></a>春秋八十有二。<a id="a-9U"></a>弟子神邕玄净法灯消辩湛然等数十人传其教。<a id="a-9V"></a>补阙李华志其碑阴。<a id="a-9W"></a>略曰。<a id="a-9X"></a>禅师诲人匪倦。<a id="a-9Y"></a>谓不待众。<a id="a-9Z"></a>一郁多罗四十余载。<a id="a-9a"></a>一尼师坛终身不易。<a id="a-9b"></a>食不重味居必遍厦。<a id="a-9c"></a>非披阅圣教。<a id="a-9d"></a>不空然一烛。<a id="a-9e"></a>非瞻礼尊仪。<a id="a-9f"></a>不虚行一步。<a id="a-9g"></a>其微细修心。<a id="a-9h"></a>皆循律法之制。<a id="a-9i"></a>是以远方沙门邻境耆宿拥室填门。</p>
  <p id="a9j">⊙若冬旸夏阴不召而自至也。<a id="a-9k"></a>其后翰林梁肃。<a id="a-9l"></a>深得台教之旨趣。<a id="a-9m"></a>尝着天台法门议曰。<a id="a-9n"></a>修释氏之训者务三而已。<a id="a-9o"></a>曰戒定慧。<a id="a-9p"></a>斯道也始于发心成于妙觉。<a id="a-9q"></a>经纬于三乘。<a id="a-9r"></a>导达于万行。<a id="a-9s"></a>而能事备矣。<a id="a-9t"></a>昔法王出世由一道清净。<a id="a-9u"></a>用一音演法。<a id="a-9v"></a>机感不同所闻益异。<a id="a-9w"></a>故五时五味半满权实偏圆小大之义。<a id="a-9x"></a>播于诸部粲然殊流。<a id="a-9y"></a>要其所归无越一实。<a id="a-9z"></a>故经曰。<a id="a-A0"></a>虽说种种道。<a id="a-A1"></a>其实为佛乘。<a id="a-A2"></a>又曰。<a id="a-A3"></a>开方便门示真实相。<a id="a-A4"></a>喻之以众流入海。<a id="a-A5"></a>标之以不二法门。<a id="a-A6"></a>自次两得同诣秘密。<a id="a-A7"></a>此教之所由作也。<a id="a-A8"></a>洎鹤林灭而法网散。<a id="a-A9"></a>神足隐而宗涂异。<a id="a-AA"></a>各权所得互为矛盾。<a id="a-AB"></a>更作其中。<a id="a-AC"></a>或三昧示生四依出现。<a id="a-AD"></a>应机不等持论亦别。<a id="a-AE"></a>故摄论地持成实唯识之类。<a id="a-AF"></a>分路并作。<a id="a-AG"></a>非有非空之谈。<a id="a-AH"></a>莫能一贯。<a id="a-AI"></a>既而去圣非远。<a id="a-AJ"></a>其风东扇。<a id="a-AK"></a>说法者桎梏于文字。<a id="a-AL"></a>莫之自解。<a id="a-AM"></a>习禅者虚无其性相。<a id="a-AN"></a>不可牵复。<a id="a-AO"></a>是此者非彼。<a id="a-AP"></a>未证者谓证。<a id="a-AQ"></a>慧解之道流以亡反。<a id="a-AR"></a>身口之事荡而无章。<a id="a-AS"></a>于是法门之大统。<a id="a-AT"></a>或几乎息矣。<a id="a-AU"></a>既而教不终否。<a id="a-AV"></a>至人利见。<a id="a-AW"></a>惠闻惠思或跃相继。<a id="a-AX"></a>法雷之震未普。<a id="a-AY"></a>故木铎重授于天台大师。<a id="a-AZ"></a>大师像身子善现之超悟。<a id="a-Aa"></a>备帝尧大舜之休相。<a id="a-Ab"></a>相赞龙树之遗论。<a id="a-Ac"></a>从南岳之妙解。<a id="a-Ad"></a>然后用三种止观。<a id="a-Ae"></a>成一事之因缘。<a id="a-Af"></a>括万法于一心。<a id="a-Ag"></a>开十乘于八教。<a id="a-Ah"></a>戒定慧之说。<a id="a-Ai"></a>空假中之观。<a id="a-Aj"></a>坦然明白可举而行。<a id="a-Ak"></a>是故教无遗法。<a id="a-Al"></a>法无弃人。<a id="a-Am"></a>人无废心。<a id="a-An"></a>心无择行。<a id="a-Ao"></a>行有所证。<a id="a-Ap"></a>证有其宗。<a id="a-Aq"></a>大师教门所以为盛。<a id="a-Ar"></a>故其在世也。<a id="a-As"></a>光照天下为帝王师范。<a id="a-At"></a>其去世也。<a id="a-Au"></a>往来上界为慈氏辅佐。<a id="a-Av"></a>卷舒于普门示现降德。<a id="a-Aw"></a>为如来所使。<a id="a-Ax"></a>阶位境智盖无得而称焉。<a id="a-Ay"></a>於戏应迹虽往微言不坠。<a id="a-Az"></a>习之者犹足以抗折百家昭示三藏。<a id="a-B0"></a>又况闻而能思。<a id="a-B1"></a>思而能修。<a id="a-B2"></a>修而能信。<a id="a-B3"></a>信而不已者欤。<a id="a-B4"></a>斯人也虽曰未证。<a id="a-B5"></a>吾必谓之近矣。<a id="a-B6"></a>今之人正信者鲜。<a id="a-B7"></a>启禅关者或以无佛无法何罪何善之化。<a id="a-B8"></a>化中人已下。<a id="a-B9"></a>驰骋爱欲之徒。<a id="a-BA"></a>出入衣冠之类。<a id="a-BB"></a>以为斯言且不逆耳。<a id="a-BC"></a>故从其门者若飞蛾之赴明烛。<a id="a-BD"></a>破块之落空谷。<a id="a-BE"></a>殊不知坐致燋烂。<a id="a-BF"></a>而莫能自出。<a id="a-BG"></a>虽欲益之而实损之。<a id="a-BH"></a>与夫众魔外道为害一揆。<a id="a-BI"></a>由是观之。<a id="a-BJ"></a>此宗之大训。<a id="a-BK"></a>此教之旁济。<a id="a-BL"></a>其于天下为不侔矣。<a id="a-BM"></a>自智者传法。<a id="a-BN"></a>五世至今湛然大师中兴其道。<a id="a-BO"></a>为予言之如此。<a id="a-BP"></a>故录之以系于篇。</p>
  <p id="aBQ">⊙是岁鲁山令元德秀卒。<a id="a-BR"></a>德秀字紫芝。<a id="a-BS"></a>河南人。<a id="a-BT"></a>少孤事母孝。<a id="a-BU"></a>举进士不忍去左右。<a id="a-BV"></a>自负其母至京师。<a id="a-BW"></a>母亡庐墓侧。<a id="a-BX"></a>刺血写佛经数千言。<a id="a-BY"></a>绝笔感异香。<a id="a-BZ"></a>芬馥弥日而息。<a id="a-Ba"></a>食不盐酪藉无茵席。<a id="a-Bb"></a>调南和尉。<a id="a-Bc"></a>德秀不及亲在而娶。<a id="a-Bd"></a>不肯婚。<a id="a-Be"></a>人以为不可绝嗣。<a id="a-Bf"></a>答曰。<a id="a-Bg"></a>兄有子先人得祀。<a id="a-Bh"></a>吾何娶为。<a id="a-Bi"></a>初兄子襁褓丧亲。<a id="a-Bj"></a>无资得乳媪。<a id="a-Bk"></a>德秀自乳之数日涌流。<a id="a-Bl"></a>能食乃止。<a id="a-Bm"></a>家苦贫求为鲁山令。<a id="a-Bn"></a>岁满笥余一缣驾柴车还。<a id="a-Bo"></a>爱陆浑佳山水。<a id="a-Bp"></a>乃定居。<a id="a-Bq"></a>家无仆妾。<a id="a-Br"></a>岁饥或日一爨。<a id="a-Bs"></a>嗜酒陶然鼓琴以自娱。<a id="a-Bt"></a>房琯每见德秀。<a id="a-Bu"></a>叹息曰。<a id="a-Bv"></a>见紫芝眉宇。<a id="a-Bw"></a>使人名利之心都尽。<a id="a-Bx"></a>苏源明尝语人曰。<a id="a-By"></a>吾不幸生衰俗。<a id="a-Bz"></a>所不耻者识元紫芝也。<a id="a-C0"></a>及卒家唯枕履箪瓢而已。<a id="a-C1"></a>族弟元结哭之恸。<a id="a-C2"></a>或曰。<a id="a-C3"></a>子哭过哀礼与。<a id="a-C4"></a>结曰。<a id="a-C5"></a>若知礼之过而不知情之至。<a id="a-C6"></a>大夫弱无固壮无专老无在死无余。<a id="a-C7"></a>人情所耽溺喜爱可恶者。<a id="a-C8"></a>大夫无之。<a id="a-C9"></a>生六十年。<a id="a-CA"></a>未尝识女色。<a id="a-CB"></a>视锦绣未尝求足。<a id="a-CC"></a>苟辞佚色。<a id="a-CD"></a>未尝有十亩之地十尺之舍十岁之僮。<a id="a-CE"></a>未尝完布帛而衣具五味而餐。<a id="a-CF"></a>吾哀之以诫荒淫贪佞绮纨粱肉之徒耳。</p>
  <p id="aCG">论曰。<a id="a-CH"></a>凡诸史杂传。<a id="a-CI"></a>俱未有卓行篇。<a id="a-CJ"></a>唐史特设此题。<a id="a-CK"></a>载元鲁山数人而已。<a id="a-CL"></a>观鲁山行己之操及其弟元结所称。<a id="a-CM"></a>俨然一高僧耳。<a id="a-CN"></a>置唐史数千人中。<a id="a-CO"></a>遂崭然杰出。<a id="a-CP"></a>顾不美哉旧史称。<a id="a-CQ"></a>其居母丧刺血写佛经数千言。<a id="a-CR"></a>绝笔感异香。<a id="a-CS"></a>芬馥弥日而息。<a id="a-CT"></a>而新史削之。<a id="a-CU"></a>夫鲁山居丧所为出乎至诚。<a id="a-CV"></a>宋景文何嫌而削之。<a id="a-CW"></a>若谓恶求福于佛。<a id="a-CX"></a>佛固未尝邀鲁山。<a id="a-CY"></a>鲁山自为之而不疑。<a id="a-CZ"></a>何佛之嫌。<a id="a-Ca"></a>若以身体发肤受之父母不应毁。<a id="a-Cb"></a>则乳亦妇人之事。<a id="a-Cc"></a>非男子有也。<a id="a-Cd"></a>鲁山尚能出乳以食兄之子。<a id="a-Ce"></a>独不当以血为母写经何也。<a id="a-Cf"></a>景文深存名教。<a id="a-Cg"></a>然君子百行殊涂同归。<a id="a-Ch"></a>奚必靳靳然以儒释歉哉。</p>
  <p id="aCi">⊙(乙未)　(○安禄山请以蕃将三十二人代汉将。<a id="a-Cj"></a>十一月反。<a id="a-Ck"></a>兵十五万发范阳陷东都)</p>
  <p id="aCl">(丙申)　肃宗亨改至德元载(玄宗第三子。<a id="a-Cm"></a>禄山反。<a id="a-Cn"></a>玄宗幸蜀。<a id="a-Co"></a>权立太子于凤翔。<a id="a-Cp"></a>因即位。<a id="a-Cq"></a>李泌为相。<a id="a-Cr"></a>郭子仪李光弼为平安禄山史思明之乱。<a id="a-Cs"></a>帝年五十二崩葬建陵。<a id="a-Ct"></a>在位七年)</p>
  <p id="aCu">⊙五月。<a id="a-Cv"></a>逆贼安禄山陷长安。<a id="a-Cw"></a>玄宗幸蜀。<a id="a-Cx"></a>或谓车驾入蜀之初。<a id="a-Cy"></a>有守臣与禄山偕反者。<a id="a-Cz"></a>其人曾为阆守。<a id="a-D0"></a>有画像在路次。<a id="a-D1"></a>玄宗忽见之不胜大怒。<a id="a-D2"></a>命侍臣。<a id="a-D3"></a>以剑斩像首。<a id="a-D4"></a>其人时在陕西。<a id="a-D5"></a>不觉其首无故忽堕于地。<a id="a-D6"></a>及是驾至成都渡万里桥。<a id="a-D7"></a>悟一行金合当归之谶。<a id="a-D8"></a>于是洗然忘忧云。</p>
  <p id="aD9">秋七月。<a id="a-DA"></a>皇太子即位于灵武。<a id="a-DB"></a>是为肃宗。<a id="a-DC"></a>旬日诸镇节度兵至者数十万。<a id="a-DD"></a>乃以房琯为相。<a id="a-DE"></a>兼元帅讨贼。<a id="a-DF"></a>未几为禄山所败。<a id="a-DG"></a>于时寇难方剡。<a id="a-DH"></a>或言宜凭福祐。<a id="a-DI"></a>帝纳之引沙门百余人。<a id="a-DJ"></a>行宫结道场。<a id="a-DK"></a>朝夕讽呗。<a id="a-DL"></a>帝一夕梦沙门身金色诵宝胜如来名。<a id="a-DM"></a>以问左右。<a id="a-DN"></a>或对曰。<a id="a-DO"></a>贺兰白草谷有新罗僧名无漏者。<a id="a-DP"></a>常诵此佛颇有神异。<a id="a-DQ"></a>帝益讶之。<a id="a-DR"></a>有旨追见无漏。<a id="a-DS"></a>固辞不赴。<a id="a-DT"></a>寻敕节度郭子仪谕旨。<a id="a-DU"></a>无漏乃来见于行在。<a id="a-DV"></a>帝悦曰。<a id="a-DW"></a>真梦中所见僧也。<a id="a-DX"></a>既而三藏不空亦见于行宫。<a id="a-DY"></a>帝并留之托以祈禳。</p>
  <p id="aDZ">⊙(丁酉)　正月。<a id="a-Da"></a>安禄山子庆绪使李猪儿。<a id="a-Db"></a>弑禄山而自立。<a id="a-Dc"></a>九月副元帅郭子仪破安庆绪复京师。<a id="a-Dd"></a>十月帝至自灵武。<a id="a-De"></a>十二月太上皇至自西蜀○未几于内禁立道场。<a id="a-Df"></a>讲诵赞呗甚严。<a id="a-Dg"></a>宰相张镐谏曰。<a id="a-Dh"></a>天子之福要在养人。<a id="a-Di"></a>以一函宇善风俗。<a id="a-Dj"></a>未闻区区佛事能致太平。<a id="a-Dk"></a>愿陛下以无为为心。<a id="a-Dl"></a>不以小乘扰圣虑。<a id="a-Dm"></a>帝不纳。<a id="a-Dn"></a>寻敕五岳各建寺妙。<a id="a-Do"></a>选高行沙门主之。<a id="a-Dp"></a>听白衣能诵经五百纸者度为僧。<a id="a-Dq"></a>或纳钱百缗请牒剃落。<a id="a-Dr"></a>亦赐明经出身及两京平。<a id="a-Ds"></a>又于关辅诸州纳钱度僧道万余人。<a id="a-Dt"></a>进纳自此而始。<a id="a-Du"></a>改乾元复称年○史思明杀安庆绪复反。</p>
  <p id="aDv">⊙(戊戌)　是岁新罗僧无漏示寂于右合门。<a id="a-Dw"></a>合掌凌空而。<a id="a-Dx"></a>立足去地尺许左右以闻。<a id="a-Dy"></a>帝惊异降跸临视。<a id="a-Dz"></a>得遗表乞归葬旧谷。<a id="a-E0"></a>有诏护送旧居建塔。<a id="a-E1"></a>至怀远县下院。<a id="a-E2"></a>辄举不动。<a id="a-E3"></a>遂以香泥塑全身。<a id="a-E4"></a>留之下院。</p>
  <p id="aE5">⊙(己亥)　是岁遣使诣韶州曹溪。<a id="a-E6"></a>迎六祖能大师衣钵。<a id="a-E7"></a>入内供养。<a id="a-E8"></a>诏南阳惠忠禅师赴阙。<a id="a-E9"></a>忠越州诸暨人。<a id="a-EA"></a>自受曹溪心印。<a id="a-EB"></a>居南阳党子谷中。<a id="a-EC"></a>凡四十年。<a id="a-ED"></a>足不下山门。<a id="a-EE"></a>尝示众曰。<a id="a-EF"></a>禅宗学者应遵佛语一乘了义契自心源。<a id="a-EG"></a>不了义者互不相许。<a id="a-EH"></a>如师子身虫。<a id="a-EI"></a>夫为人师若涉名利别开异端。<a id="a-EJ"></a>则自他何益。<a id="a-EK"></a>如世大匠斤斧不伤其手。<a id="a-EL"></a>香象所负非驴所堪。<a id="a-EM"></a>及是赴诏。<a id="a-EN"></a>初安置千福寺。<a id="a-EO"></a>一日帝问。<a id="a-EP"></a>如何是十身调御。<a id="a-EQ"></a>忠起身而立曰。<a id="a-ER"></a>会么。<a id="a-ES"></a>帝曰。<a id="a-ET"></a>不会。<a id="a-EU"></a>忠顾左右云。<a id="a-EV"></a>与老僧过净瓶来帝又问。<a id="a-EW"></a>如何是无诤三昧。<a id="a-EX"></a>答曰。<a id="a-EY"></a>檀越踏毗卢顶上行。<a id="a-EZ"></a>帝曰。<a id="a-Ea"></a>此意如何。<a id="a-Eb"></a>忠曰。<a id="a-Ec"></a>陛下莫认自己清净法身。<a id="a-Ed"></a>帝益不晓。<a id="a-Ee"></a>于是斋沐别致十问其一曰。<a id="a-Ef"></a>见性已后用布施作福否。<a id="a-Eg"></a>忠对。<a id="a-Eh"></a>无相而施合见性。<a id="a-Ei"></a>二曰。<a id="a-Ej"></a>日夕作何行业合得此道。<a id="a-Ek"></a>忠答。<a id="a-El"></a>无功而修合此道。<a id="a-Em"></a>三曰。<a id="a-En"></a>或有病难将何道理修行抵拟。<a id="a-Eo"></a>忠对。<a id="a-Ep"></a>无功而修了业本空得不动转。<a id="a-Eq"></a>四曰。<a id="a-Er"></a>临终时作么生得清凉自在无疑。<a id="a-Es"></a>忠以努力自信道为对。<a id="a-Et"></a>五曰。<a id="a-Eu"></a>烦恼起时将何止息。<a id="a-Ev"></a>忠以本心湛然烦恼回归妙用。<a id="a-Ew"></a>六曰。<a id="a-Ex"></a>见性已去用持戒念佛求净土否。<a id="a-Ey"></a>忠对。<a id="a-Ez"></a>性即是佛性即是净土。<a id="a-F0"></a>七曰。<a id="a-F1"></a>舍此阴了当生何处。<a id="a-F2"></a>忠以无舍无生自在生为对。<a id="a-F3"></a>八曰。<a id="a-F4"></a>临终时有华台宝座来迎可赴否。<a id="a-F5"></a>忠以不取相为对。<a id="a-F6"></a>九曰。<a id="a-F7"></a>作么生得神通以佛国。<a id="a-F8"></a>忠以见性如贫得宝如民得王对。<a id="a-F9"></a>十曰。<a id="a-FA"></a>只依此本性修定得作佛否。<a id="a-FB"></a>忠对。<a id="a-FC"></a>定得作佛佛亦无相。<a id="a-FD"></a>无得乃为真得。<a id="a-FE"></a>前十对皆广有其辞。<a id="a-FF"></a>今约科目为对耳。<a id="a-FG"></a>帝由是凝心玄旨。</p>
  <p id="aFH">⊙三月己丑。<a id="a-FI"></a>诏天下州郡各置放生池。<a id="a-FJ"></a>冬十月升州刺史颜真卿。<a id="a-FK"></a>撰有唐天下放生池碑铭并序曰。<a id="a-FL"></a>皇唐七叶我乾元大圣光天文武孝感皇帝陛下。<a id="a-FM"></a>以至圣之姿。<a id="a-FN"></a>属艰虞之运。<a id="a-FO"></a>无少康一旅之众。<a id="a-FP"></a>当禄山强暴之初。<a id="a-FQ"></a>干巩劳谦励精为理推诚而万邦胥悦。<a id="a-FR"></a>克己而天下归仁。<a id="a-FS"></a>恩信侔于四时。<a id="a-FT"></a>英威达于八表。<a id="a-FU"></a>功庸格天地。<a id="a-FV"></a>孝感通神明。<a id="a-FW"></a>故得回纥奚霫契丹大食循蛮之属扶服万里决命而争先。<a id="a-FX"></a>朔方河东平庐河西陇右安西黔中岭南河南之师虓阚五年椎锋而效死。<a id="a-FY"></a>摧元恶如拉朽。<a id="a-FZ"></a>举两京若拾遗。<a id="a-Fa"></a>庆绪遁逃。<a id="a-Fb"></a>已蒙赤族之戮。<a id="a-Fc"></a>思明跧伏。<a id="a-Fd"></a>行就沸鼎之诛。<a id="a-Fe"></a>拯已坠之皇纲。<a id="a-Ff"></a>据再安之宗社。<a id="a-Fg"></a>迎上皇于西蜀。<a id="a-Fh"></a>申子道于中京。<a id="a-Fi"></a>一日三朝。<a id="a-Fj"></a>大明天子之孝。<a id="a-Fk"></a>问安侍膳。<a id="a-Fl"></a>不改家人之礼。<a id="a-Fm"></a>蒸蒸然翼翼然。<a id="a-Fn"></a>真帝皇之上仪。<a id="a-Fo"></a>诰誓所不及已。<a id="a-Fp"></a>历选内禅。<a id="a-Fq"></a>生人以来。<a id="a-Fr"></a>振古及随未有如我皇帝者也。<a id="a-Fs"></a>而犹妪煦万类忧勤四生。<a id="a-Ft"></a>乃以乾元二年岁次己亥春三月己丑。<a id="a-Fu"></a>端命左骁卫右郎将史元琮中使张廷玉。<a id="a-Fv"></a>奉明诏布德音。<a id="a-Fw"></a>始于洋州之兴道。<a id="a-Fx"></a>洎山南剑南黔中荆南岭南浙西诸道。<a id="a-Fy"></a>迄于升州之江宁秦淮太平桥。<a id="a-Fz"></a>临江帝郭上下五里。<a id="a-G0"></a>各置放生池。<a id="a-G1"></a>凡八十一所。<a id="a-G2"></a>盖所以宣皇明而广慈爱也。<a id="a-G3"></a>易不云乎。<a id="a-G4"></a>信及豚鱼。<a id="a-G5"></a>书不云乎。<a id="a-G6"></a>洎鸟兽鱼鳖咸若。<a id="a-G7"></a>古之聪明睿智神武而不杀者。<a id="a-G8"></a>非陛下而谁。<a id="a-G9"></a>昔殷汤克仁。<a id="a-GA"></a>犹存一面之纲。<a id="a-GB"></a>汉武垂惠。<a id="a-GC"></a>才致衔珠之答。<a id="a-GD"></a>虽流水救涸宝胜称名。<a id="a-GE"></a>盖事止于当时。<a id="a-GF"></a>尚介祉于终古。<a id="a-GG"></a>岂我今日动者植者水居陆居。<a id="a-GH"></a>举天下以为池。<a id="a-GI"></a>罄域中而蒙福。<a id="a-GJ"></a>乘陀罗尼加持之力。<a id="a-GK"></a>竭烦恼海生死之津。<a id="a-GL"></a>揆之前古曾何仿佛。<a id="a-GM"></a>微臣职忝方面。<a id="a-GN"></a>生丁盛美受恩寖深。<a id="a-GO"></a>无以上报。<a id="a-GP"></a>谨缘皋陶奚斯歌虞颂鲁之义。<a id="a-GQ"></a>述天下放生池碑铭一章。<a id="a-GR"></a>虽不足雍容圣明万分之一。<a id="a-GS"></a>亦臣之精恳也。<a id="a-GT"></a>碑铭不录。</p>
  <p id="aGU">⊙(庚如)　改上元。</p>
  <p id="aGV">(辛丑)　尚书左丞王维卒。<a id="a-GW"></a>维字摩诘。<a id="a-GX"></a>临终无病。<a id="a-GY"></a>遗亲故书数幅。<a id="a-GZ"></a>停笔而化。<a id="a-Ga"></a>工草隶善画。<a id="a-Gb"></a>名盛于开元天宝间。<a id="a-Gc"></a>豪英贵人虚左以迎之。<a id="a-Gd"></a>宁薛诸王待以师友画思入神。<a id="a-Ge"></a>至山水平远云势石色。<a id="a-Gf"></a>绘工以为天机所到非由学致也。<a id="a-Gg"></a>客有以按乐图示者。<a id="a-Gh"></a>无题识。<a id="a-Gi"></a>维曰。<a id="a-Gj"></a>此霓裳第三叠最初拍也。<a id="a-Gk"></a>客未然。<a id="a-Gl"></a>引工按曲乃信。<a id="a-Gm"></a>与弟缙皆笃志奉佛。<a id="a-Gn"></a>食不荤血。<a id="a-Go"></a>衣不文彩。<a id="a-Gp"></a>别墅在辋川地奇胜。<a id="a-Gq"></a>有华子冈欹湖竹里馆柳浪茱萸[洉-口+ㄒ]辛夷坞。<a id="a-Gr"></a>与裴迪游其间赋诗相酬为乐。<a id="a-Gs"></a>丧妻不娶。<a id="a-Gt"></a>孤居三十年。<a id="a-Gu"></a>母丧表请以辋川第施为佛祠。</p>
  <p id="aGv">⊙(壬寅)　改宝应。<a id="a-Gw"></a>四月庚戌。<a id="a-Gx"></a>楚州龙兴寺尼真如恍若有人接之。<a id="a-Gy"></a>升天见天帝。<a id="a-Gz"></a>帝授以十三宝。<a id="a-H0"></a>谓真如。<a id="a-H1"></a>曰中国有灾。<a id="a-H2"></a>宜以第二宝镇之。<a id="a-H3"></a>甲子楚州刺史崔侁奉表献于朝。<a id="a-H4"></a>其一曰。<a id="a-H5"></a>玄黄天符(形如笏。<a id="a-H6"></a>长八寸阔二寸。<a id="a-H7"></a>黄玉也。<a id="a-H8"></a>有文云辟兵后)二曰玉鸡(毛文悉备白玉也)三曰谷璧(径六寸粟粒自然白玉也)四曰西王母环二枚(径七寸白玉也)五曰碧色宝(圆而有光)六曰如意珠(形如卵光如月)七曰红靺鞨(大如巨粟)八曰琅玕珠二枚(长二寸)九曰玉玦(如环四分缺其一)十曰玉印(有文如鹿以印物则鹿形着)十一曰。<a id="a-H9"></a>皇后采桑钩(长六寸形如箸屈。<a id="a-HA"></a>其末色如金又如银)十二曰雷公斧(长二寸阔二寸)十三曰(史失其名)帝览之大悦。<a id="a-HB"></a>以置日中则白气属天。<a id="a-HC"></a>名之曰定国宝。<a id="a-HD"></a>帝以献自楚州。<a id="a-HE"></a>即皇太子始封之国。<a id="a-HF"></a>又闻中原有灾。<a id="a-HG"></a>宜以第二宝镇之。<a id="a-HH"></a>遂诏皇太子摄政事。<a id="a-HI"></a>大赦天下。</p>
  <p id="aHJ">五月太上皇崩。<a id="a-HK"></a>年七十有八。<a id="a-HL"></a>帝自春至夏多不豫。<a id="a-HM"></a>及太上皇崩。<a id="a-HN"></a>哀感号恸致疾。<a id="a-HO"></a>相距十四日而崩。<a id="a-HP"></a>年五十四。<a id="a-HQ"></a>皇太子即位。<a id="a-HR"></a>是为代宗。</p>
 </body>
</html>