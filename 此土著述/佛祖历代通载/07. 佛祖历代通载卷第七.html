<!doctype html>
<html id="z3IBXN41jW" data-ver="1681">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第七</h1>
  <p id="a2">西晋。</p>
  <p id="a3">⊙雷氏曰(宣景文武惠怀愍帝西晋四主五十二年)</p>
  <p id="a4">高祖宣帝懿(姓司马氏。<a id="a-5"></a>王金德都洛阳。<a id="a-6"></a>字仲达。<a id="a-7"></a>河内温人也。<a id="a-8"></a>高阳氏之后。<a id="a-9"></a>祖隽颖川太守。<a id="a-A"></a>父防京兆尹。<a id="a-B"></a>帝乃防之次子。<a id="a-C"></a>事魏忠烈。<a id="a-D"></a>大有贤能。<a id="a-E"></a>寿七十三崩。<a id="a-F"></a>葬高原陵)</p>
  <p id="aG">景帝师(字子元。<a id="a-H"></a>宣之长子。<a id="a-I"></a>寿四十八。<a id="a-J"></a>崩于许昌。<a id="a-K"></a>葬峻平陵)</p>
  <p id="aL">文帝昭(字子上。<a id="a-M"></a>景之母弟。<a id="a-N"></a>寿五十五。<a id="a-O"></a>崩于露寝。<a id="a-P"></a>葬峻平陵)</p>
  <p id="aQ">(乙酉)　武帝炎(字安世。<a id="a-R"></a>文之长子。<a id="a-S"></a>宽惠仁厚。<a id="a-T"></a>好庄老之书。<a id="a-U"></a>咸熙二年受魏禅降。<a id="a-V"></a>封晋宾为陈留王。<a id="a-W"></a>迁于邺。<a id="a-X"></a>用天子仪卫之。<a id="a-Y"></a>帝自灭吴之后。<a id="a-Z"></a>奢侈纵恣。<a id="a-a"></a>后宫殆将万人。<a id="a-b"></a>尝乘华车至于所寝。<a id="a-c"></a>己酉四月崩含章殿。<a id="a-d"></a>寿五十五。<a id="a-e"></a>葬峻阳陵)在位二十五年。<a id="a-f"></a>改元大始。</p>
  <p id="ag">⊙吴孙皓始即位。<a id="a-h"></a>改甘露元年。<a id="a-i"></a>下令遍毁神祠被及梵宇。<a id="a-j"></a>臣僚谏。<a id="a-k"></a>先帝感瑞创寺。<a id="a-l"></a>不可毁也。<a id="a-m"></a>乃遣臣张昱往告康僧会。<a id="a-n"></a>会挫其辞理辩锋出。<a id="a-o"></a>昱不能屈。<a id="a-p"></a>归以会才高闻。<a id="a-q"></a>皓召至。<a id="a-r"></a>问曰。<a id="a-s"></a>佛言善恶报应。<a id="a-t"></a>可得闻乎。<a id="a-u"></a>会曰。<a id="a-v"></a>明主以孝慈治天下。<a id="a-w"></a>则赤乌翔而老人见。<a id="a-x"></a>以仁德育万物。<a id="a-y"></a>则醴泉冽而嘉禾茁。<a id="a-z"></a>善既有应恶亦如之。<a id="a-10"></a>故为恶于隐鬼得而诛之。<a id="a-11"></a>为恶于显人得而诛之。<a id="a-12"></a>易称积善余庆。<a id="a-13"></a>诗美求福不回。<a id="a-14"></a>虽儒典之格言。<a id="a-15"></a>即佛教之明训。<a id="a-16"></a>皓曰。<a id="a-17"></a>然则周孔既明。<a id="a-18"></a>安用佛教。<a id="a-19"></a>会曰。<a id="a-1A"></a>周孔不欲深言。<a id="a-1B"></a>故略示其迹。<a id="a-1C"></a>佛教不止浅言。<a id="a-1D"></a>故详示其要。<a id="a-1E"></a>皆为善也。<a id="a-1F"></a>圣人唯恐善之不多。<a id="a-1G"></a>陛下以为嫌何也。<a id="a-1H"></a>皓无以酬之。<a id="a-1I"></a>遂罢。<a id="a-1J"></a>他日宿卫治圃得金像。<a id="a-1K"></a>皓使置秽处蒙不洁以为笑乐俄得肿疾昼夜呻吟。<a id="a-1L"></a>占者曰。<a id="a-1M"></a>坐犯神祠。<a id="a-1N"></a>祷诸庙不效。<a id="a-1O"></a>宫人有奉佛者曰。<a id="a-1P"></a>乃不请福于佛耶。<a id="a-1Q"></a>皓仰视曰。<a id="a-1R"></a>佛神若是怪乎。<a id="a-1S"></a>曰佛之威灵视神如天渊。<a id="a-1T"></a>皓乃悟曰。<a id="a-1U"></a>吾以慢像致此耳。<a id="a-1V"></a>趣迎像龛而供事之。<a id="a-1W"></a>仍请会说法悔罪。<a id="a-1X"></a>会为开示玄要。<a id="a-1Y"></a>并取本业百二十愿。<a id="a-1Z"></a>分二百五十事。<a id="a-1a"></a>使皓行住坐卧增益善意。<a id="a-1b"></a>及授之五戒。<a id="a-1c"></a>少顷疾愈。<a id="a-1d"></a>由是奉会为师。<a id="a-1e"></a>崇饰寺塔。</p>
  <p id="a1f">⊙太始元年。<a id="a-1g"></a>月氏国沙门昙摩罗奈。<a id="a-1h"></a>晋言法护。<a id="a-1i"></a>至洛阳。<a id="a-1j"></a>护学究三十六国道术。<a id="a-1k"></a>兼通其语。<a id="a-1l"></a>及自天竺大赍梵本婆罗门经达于玉门。<a id="a-1m"></a>因居炖煌。<a id="a-1n"></a>世号炖煌菩萨。<a id="a-1o"></a>后游洛邑及之江左。<a id="a-1p"></a>永嘉中随处译经。<a id="a-1q"></a>未尝暂停。<a id="a-1r"></a>时优婆塞聂承远执笔助翻。<a id="a-1s"></a>垂四百卷。<a id="a-1t"></a>及承远卒。<a id="a-1u"></a>其子道真者。<a id="a-1v"></a>询禀咨承法护。<a id="a-1w"></a>笔授外道真自译经六十余卷。<a id="a-1x"></a>时晋沙门释法炬法立支敏度及优婆塞卫仕度等。<a id="a-1y"></a>译出众经。<a id="a-1z"></a>外炬与立等每相参合。<a id="a-20"></a>广略异同编次部类。<a id="a-21"></a>凡一百四十余卷。<a id="a-22"></a>复有沙门畺良娄至安法钦竺叔兰白法祖支法度等。<a id="a-23"></a>各出众经。<a id="a-24"></a>所以西晋已来宣译渐盛。</p>
  <p id="a25">论曰。<a id="a-26"></a>吴黄武初。<a id="a-27"></a>陆绩有言曰。<a id="a-28"></a>从今更六十年。<a id="a-29"></a>天下车同轨书同文。<a id="a-2A"></a>及泰康改元而吴平天下一统。<a id="a-2B"></a>果如绩言。<a id="a-2C"></a>自是才二十载。<a id="a-2D"></a>至永宁之初。<a id="a-2E"></a>正道[圬-土+虛]颓群雄岳峙。<a id="a-2F"></a>赵王创基叛逆。<a id="a-2G"></a>篡主于朝张轨继请外迁。<a id="a-2H"></a>擅据凉土内外糜沸。<a id="a-2I"></a>仍渐乱阶。<a id="a-2J"></a>刘渊所以平阳。<a id="a-2K"></a>李雄因兹井络。<a id="a-2L"></a>怀帝蒙尘外郡。<a id="a-2M"></a>愍后播越长安。<a id="a-2N"></a>既道藉时兴而两都版荡。<a id="a-2O"></a>法由人显属二主恓惶。<a id="a-2P"></a>万姓崩离归信靡托。<a id="a-2Q"></a>百官失守释种无依。<a id="a-2R"></a>时有沙门竺法护及释法炬等。<a id="a-2S"></a>忘身利物志在宏宣。<a id="a-2T"></a>匪惮苦辛阐法为务。<a id="a-2U"></a>护于晋世译经最多。<a id="a-2V"></a>且晋虽不文文才实着。<a id="a-2W"></a>翻传妙典日有赏音。<a id="a-2X"></a>所以礼乐衣冠晋朝始备。<a id="a-2Y"></a>信源道种相资而兴焉。</p>
  <p id="a2Z">(丙戌)　吴改宝鼎。</p>
  <p id="a2a">(丁亥)　大教东流二百年矣。</p>
  <p id="a2b">(己丑)　吴改建衡。</p>
  <p id="a2c">(壬辰)　吴改凤凰。</p>
  <p id="a2d">(乙未)　改咸宁○吴改天册。</p>
  <p id="a2e">(丙申)　吴改天玺。<a id="a-2f"></a>明年又改天纪。</p>
  <p id="a2g">(己亥)　○九月会公示疾而化。</p>
  <p id="a2h">(庚子)　改大康(灭吴)　右吴四主六十年(而晋并之天下一统)</p>
  <p id="a2i">⊙(壬寅)　会稽育王塔缘起。<a id="a-2j"></a>有刘萨诃。<a id="a-2k"></a>病死入冥见梵僧。<a id="a-2l"></a>指往会稽育王塔处忏悔。<a id="a-2m"></a>既稣出家名惠达。<a id="a-2n"></a>及至会稽遍求不见。<a id="a-2o"></a>偶一夜闻地下钟声。<a id="a-2p"></a>倍加诚恳。<a id="a-2q"></a>经三日忽从地涌出宝塔。<a id="a-2r"></a>高一尺四寸。<a id="a-2s"></a>广七寸。<a id="a-2t"></a>佛像悉具。<a id="a-2u"></a>达既见塔精勤礼忏。<a id="a-2v"></a>瑞应甚多。<a id="a-2w"></a>明州塔此其始也。</p>
  <p id="a2x">⊙(庚戌)　惠帝衷改永熙(字正度。<a id="a-2y"></a>武次子。<a id="a-2z"></a>生而不惠。<a id="a-30"></a>不辨菽麦。<a id="a-31"></a>娶贾充女南风为后。<a id="a-32"></a>淫虐酷残。<a id="a-33"></a>诛灭大臣。<a id="a-34"></a>致天下大乱。<a id="a-35"></a>为司马越鸩于显阳殿。<a id="a-36"></a>寿四十八。<a id="a-37"></a>葬太阳陵)治十七年。</p>
  <p id="a38">⊙(辛亥)　改元康。<a id="a-39"></a>又改永平。</p>
  <p id="a3A">道家三皇经。<a id="a-3B"></a>乃鲍静所撰十四纸也。<a id="a-3C"></a>彼曰。<a id="a-3D"></a>凡诸侯有此文者必为国王。<a id="a-3E"></a>大夫有此文者为人父母。<a id="a-3F"></a>庶人有此文者钱财自聚。<a id="a-3G"></a>妇人有此文者必为皇后。<a id="a-3H"></a>既犯国讳。<a id="a-3I"></a>永康中被诛。<a id="a-3J"></a>出晋史。<a id="a-3K"></a>后人改曰三洞。<a id="a-3L"></a>至唐二十年贞观间。<a id="a-3M"></a>吉州囚人刘绍妻王氏。<a id="a-3N"></a>有五岳真仙图及鲍静所撰三皇经。<a id="a-3O"></a>时吉州司法参军吉辨因检囚。<a id="a-3P"></a>于王氏处得之申省。<a id="a-3Q"></a>敕令邢部郎中纪怀业等。<a id="a-3R"></a>追京下道士张惠元成武英等勘问。<a id="a-3S"></a>得在先道士鲍静所撰妄为墨本。<a id="a-3T"></a>非今元等所造。<a id="a-3U"></a>敕令毁除。<a id="a-3V"></a>追诸道士及百姓有此文者。<a id="a-3W"></a>其年冬并集得之。<a id="a-3X"></a>遂于礼部厅前悉焚之。</p>
  <p id="a3Y">(甲寅)　瑞像到龟兹国(已上一千二百八十五年在西竺。<a id="a-3Z"></a>是年始到丘慈。<a id="a-3a"></a>凡住六十八年)</p>
  <p id="a3b">⊙永平四年。<a id="a-3c"></a>天竺沙门耆域至洛阳。<a id="a-3d"></a>指沙门竺法渊曰。<a id="a-3e"></a>此菩萨从羊中来。<a id="a-3f"></a>指竺法兴曰。<a id="a-3g"></a>此菩萨从天中来。<a id="a-3h"></a>又曰。<a id="a-3i"></a>比丘衣服华丽大违戒律。<a id="a-3j"></a>非佛意也。<a id="a-3k"></a>望见帝都宫室曰。<a id="a-3l"></a>大略似忉利天宫。<a id="a-3m"></a>然人天殊分。<a id="a-3n"></a>疲民之力缮刻如此。<a id="a-3o"></a>不亦侈乎。<a id="a-3p"></a>未几而洛阳乱。<a id="a-3q"></a>域辞归天竺。<a id="a-3r"></a>数百人遮道。<a id="a-3s"></a>请中食乃行。<a id="a-3t"></a>域许之。<a id="a-3u"></a>明日百余家域分身同时赴之。<a id="a-3v"></a>家喜其来。<a id="a-3w"></a>及发迹洛南。<a id="a-3x"></a>域徐行而追者不及。<a id="a-3y"></a>即以杖画地曰。<a id="a-3z"></a>于此诀矣。<a id="a-40"></a>是日有出长安者。<a id="a-41"></a>见域在寺中。<a id="a-42"></a>有贾胡湿登者。<a id="a-43"></a>其夕会域宿于流沙。<a id="a-44"></a>盖一昔万里沙门神迹。<a id="a-45"></a>于此为湿云。<a id="a-46"></a>初域来交广。<a id="a-47"></a>并有灵异。<a id="a-48"></a>既达襄阳。<a id="a-49"></a>欲寄载过江。<a id="a-4A"></a>舟人见是胡僧。<a id="a-4B"></a>轻而不渡。<a id="a-4C"></a>及舡达岸域已前行。<a id="a-4D"></a>路见两虎。<a id="a-4E"></a>虎弭耳掉尾。<a id="a-4F"></a>域以手摩其头。<a id="a-4G"></a>虎下道而去。<a id="a-4H"></a>见者皆敬焉。</p>
  <p id="a4I">(庚申)　改永康。</p>
  <p id="a4J">(辛酉)　改永宁(正月赵王伦纂位遂诛之)</p>
  <p id="a4K">十六国(自永宁之后所在分十六国五凉四燕二赵三秦大夏并蜀为十六)</p>
  <p id="a4L">雷氏曰。<a id="a-4M"></a>张轨据凉号曰前凉。<a id="a-4N"></a>九主六七符坚侮亡。</p>
  <p id="a4O">李特据益号曰后蜀。<a id="a-4P"></a>六主四六桓温戮辱。</p>
  <p id="a4Q">刘渊平阳号曰前赵。<a id="a-4R"></a>四主二六石勒平剿。</p>
  <p id="a4S">石勒襄国号曰后赵。<a id="a-4T"></a>六主三二冉闵除讨。</p>
  <p id="a4U">符健长安号曰前秦。<a id="a-4V"></a>五主四四姚苌反臣。</p>
  <p id="a4W">慕隽据邺号曰前燕。<a id="a-4X"></a>二主二二灭于符坚。</p>
  <p id="a4Y">姚苌长安号曰后秦。<a id="a-4Z"></a>三主三二刘裕即真。</p>
  <p id="a4a">乞伏金城号曰西秦。<a id="a-4b"></a>四主二八赫连使宾。</p>
  <p id="a4c">吕光姑臧号曰后凉。<a id="a-4d"></a>四主十三姚兴复强。</p>
  <p id="a4e">慕容山中号曰后燕。<a id="a-4f"></a>四主四二冯跋灭焉。</p>
  <p id="a4g">乌狐广武号曰南凉。<a id="a-4h"></a>三主十九炽盘僭王。</p>
  <p id="a4i">慕德广固号曰南燕。<a id="a-4j"></a>二主十一刘裕得天。</p>
  <p id="a4k">李暠炖煌号曰西凉。<a id="a-4l"></a>二主二四蒙逊威强。</p>
  <p id="a4m">蒙逊张掖号曰北凉。<a id="a-4n"></a>二主三九拓跋乃昌。</p>
  <p id="a4o">赫连朔方号曰大夏。<a id="a-4p"></a>二主二五魏有天下。</p>
  <p id="a4q">冯跋昌黎号曰北燕。<a id="a-4r"></a>魏灭。<a id="a-4s"></a>二主二十八年。<a id="a-4t"></a>是十六国杂晋魏间。</p>
  <p id="a4u">前凉张轨(字士彦。<a id="a-4v"></a>安定乌氏人。<a id="a-4w"></a>汉张耳十七代孙。<a id="a-4x"></a>永宁初凉州刺史。<a id="a-4y"></a>建兴年僭立为王。<a id="a-4z"></a>依晋王朔立十三年晋武太元灭)</p>
  <p id="a50">(壬戌)　改大安。</p>
  <p id="a51">后蜀李特(字玄休。<a id="a-52"></a>巴西宕渠人。<a id="a-53"></a>其先廪君之裔。<a id="a-54"></a>自氐羌之乱。<a id="a-55"></a>随流人至蜀。<a id="a-56"></a>自称益州牧。<a id="a-57"></a>号蜀。<a id="a-58"></a>改年建初)</p>
  <p id="a59">(癸亥)　蜀武帝雄(字仲隽。<a id="a-5A"></a>特第三子。<a id="a-5B"></a>母曰罗氏。<a id="a-5C"></a>是年罗尚杀特而立帝。<a id="a-5D"></a>二十年改元建兴。<a id="a-5E"></a>咸和八年生疡于头六日。<a id="a-5F"></a>而卒寿六十一)</p>
  <p id="a5G">(甲子　五十)　改永兴。</p>
  <p id="a5H">前赵刘渊(字元海。<a id="a-5I"></a>新兴匈奴人。<a id="a-5J"></a>冒顿之后。<a id="a-5K"></a>初汉祖以宗女为公主。<a id="a-5L"></a>妻冒顿。<a id="a-5M"></a>约为兄弟。<a id="a-5N"></a>故子孙冒姓刘氏。<a id="a-5O"></a>都平阳六年改光熙)</p>
  <p id="a5P">(丙寅)　改光熙○蜀改晏平。</p>
  <p id="a5Q">(丁卯)　怀帝炽改永嘉(字礼度。<a id="a-5R"></a>武帝二十五子也。<a id="a-5S"></a>生而姿奇。<a id="a-5T"></a>后无罪为刘聪虏之。<a id="a-5U"></a>寿三十岁)治六年。</p>
  <p id="a5V">(戊辰)　赵改永凤。</p>
  <p id="a5W">(庚午)　赵和(字玄泰。<a id="a-5X"></a>渊之子。<a id="a-5Y"></a>身长八尺。<a id="a-5Z"></a>既立改年河瑞。<a id="a-5a"></a>未几为锐景斩于光极台矣)</p>
  <p id="a5b">逍刘聪改称汉(字玄明。<a id="a-5c"></a>刘渊第四子。<a id="a-5d"></a>性极勇杰。<a id="a-5e"></a>承位自号昭武帝。<a id="a-5f"></a>改元光兴。<a id="a-5g"></a>在位八年。<a id="a-5h"></a>时河东大蝗食田。<a id="a-5i"></a>唯不食黍豆。<a id="a-5j"></a>靳准率人收埋之。<a id="a-5k"></a>哭声闻十余里。<a id="a-5l"></a>钻土复出。<a id="a-5m"></a>黍豆竟尽食矣)</p>
  <p id="a5n">(辛未)　汉改嘉平。</p>
  <p id="a5o">⊙(癸酉)　愍帝邺改建兴(字彦奇。<a id="a-5p"></a>武帝孙。<a id="a-5q"></a>吴王晏之子。<a id="a-5r"></a>初即位时。<a id="a-5s"></a>长安城中不盈百户。<a id="a-5t"></a>篙棘成林官无章服印绶。<a id="a-5u"></a>唯桑板署号尔。<a id="a-5v"></a>后被刘聪虏之。<a id="a-5w"></a>使帝戎服执戟前导。<a id="a-5x"></a>降封怀安侯遇害于洛。<a id="a-5y"></a>寿十八岁)治四年。</p>
  <p id="a5z">凉张寔(字安逊。<a id="a-60"></a>在位五年。<a id="a-61"></a>寿四十八。<a id="a-62"></a>号昭公)</p>
  <p id="a63">⊙吴中是年有维卫迦葉二佛石像。<a id="a-64"></a>泛海而至。<a id="a-65"></a>吴淞江沪渎口。<a id="a-66"></a>遥见浮游道士巫师往迎。<a id="a-67"></a>并风涛汹涌。<a id="a-68"></a>吴县朱膺素奉正法。<a id="a-69"></a>乃同数人共迎像。<a id="a-6A"></a>于是乘流自到。<a id="a-6B"></a>背有铭志。<a id="a-6C"></a>登舟其轻如羽。<a id="a-6D"></a>乃奉安通玄寺供养(今开元寺事载珠林)</p>
  <p id="a6E">(甲戌)　日陨○三日并出西方○汉星陨平阳化肉。</p>
  <p id="a6F">(乙亥)　汉改建元。</p>
  <p id="a6G">(丙子)　汉改麟嘉。</p>
  <p id="a6H">东晋　雷氏曰(元明成康穆哀废简武安楚恭。<a id="a-6I"></a>东晋十一。<a id="a-6J"></a>一百四年)</p>
  <p id="a6K">⊙(丁丑)　元帝睿改建武(司马氏。<a id="a-6L"></a>王金德。<a id="a-6M"></a>迁都建邺。<a id="a-6N"></a>避愍帝名改建康。<a id="a-6O"></a>字景文。<a id="a-6P"></a>宣帝曾孙。<a id="a-6Q"></a>琅琊王觐之子。<a id="a-6R"></a>生于洛阳。<a id="a-6S"></a>刘聪破洛。<a id="a-6T"></a>与王导南渡据江东。<a id="a-6U"></a>壬午崩内殿。<a id="a-6V"></a>葬平陵。<a id="a-6W"></a>寿四十七)治六年。</p>
  <p id="a6X">叙曰。<a id="a-6Y"></a>经云。<a id="a-6Z"></a>三界无常。<a id="a-6a"></a>有为非久。<a id="a-6b"></a>晋氏之基。<a id="a-6c"></a>魏室远系。<a id="a-6d"></a>乃诛曹爽而绝其宗。<a id="a-6e"></a>设帝策而陈其绩。<a id="a-6f"></a>金承土运历数在躬。<a id="a-6g"></a>平蜀而降大吴。<a id="a-6h"></a>升平而布宽政。<a id="a-6i"></a>文既允备武亦戢戈。<a id="a-6j"></a>百六奄臻王官失守。<a id="a-6k"></a>天下大乱莫匪斯焉。<a id="a-6l"></a>于时道俗崩离。<a id="a-6m"></a>朝不谋久。<a id="a-6n"></a>寄政江表法随代兴。<a id="a-6o"></a>沙门信士于是攸集。<a id="a-6p"></a>故就纪之。<a id="a-6q"></a>别号东晋。<a id="a-6r"></a>元帝者宣皇曾孙。<a id="a-6s"></a>恭王觐之子也。<a id="a-6t"></a>讳睿字景文。<a id="a-6u"></a>初生之辰。<a id="a-6v"></a>内有神光一室尽明。<a id="a-6w"></a>白毫生于日角之左。<a id="a-6x"></a>累官都督杨州诸军事左丞相。<a id="a-6y"></a>怀愍败后百官分离。<a id="a-6z"></a>或走江南。<a id="a-70"></a>或为俘戮。<a id="a-71"></a>长安失据帝幽平阳江东于时。<a id="a-72"></a>忽有五日并出。<a id="a-73"></a>都下劝睿宜称晋王。<a id="a-74"></a>统摄万机以临亿兆。<a id="a-75"></a>愍帝崩后遂即居尊。<a id="a-76"></a>立元建武。<a id="a-77"></a>因都建邺。<a id="a-78"></a>避愍帝讳改名建康。<a id="a-79"></a>先是泰康二年。<a id="a-7A"></a>吴旧将管恭作乱。<a id="a-7B"></a>太史伍振筮曰。<a id="a-7C"></a>恭即灭矣。<a id="a-7D"></a>然更三十八年。<a id="a-7E"></a>杨州当有天子。<a id="a-7F"></a>至是果如其言。<a id="a-7G"></a>又秦始时。<a id="a-7H"></a>望气者云。<a id="a-7I"></a>吴金陵山五百年后当出天子。<a id="a-7J"></a>始皇忌之。<a id="a-7K"></a>因发兵凿金陵山断。<a id="a-7L"></a>改称抹陵冀绝其王。<a id="a-7M"></a>凡自政至睿五百二十六年。<a id="a-7N"></a>有晋金行奄君四海。<a id="a-7O"></a>又时谣曰。<a id="a-7P"></a>五马浮渡江。<a id="a-7Q"></a>一马化为龙。<a id="a-7R"></a>永嘉丧乱宗室中。<a id="a-7S"></a>唯琅琊西阳汝南南顿彭城五王。<a id="a-7T"></a>获济江表。<a id="a-7U"></a>而睿首基为帝。<a id="a-7V"></a>将知受命上感天灵。<a id="a-7W"></a>欲跨舆图下资地势。<a id="a-7X"></a>地负其势。<a id="a-7Y"></a>始皇凿之而弗亡。<a id="a-7Z"></a>天降其灵。<a id="a-7a"></a>刘曜歼之而莫尽。<a id="a-7b"></a>爰自建武至于元熙。<a id="a-7c"></a>凡十二主。<a id="a-7d"></a>一百四年。<a id="a-7e"></a>华戎道俗译经律论垂六百卷。<a id="a-7f"></a>而弘法之务至是特盛焉。</p>
  <p id="a7g">(戊寅)　改大兴。</p>
  <p id="a7h">前赵刘曜(字永明。<a id="a-7i"></a>刘元海族子。<a id="a-7j"></a>少孤贫。<a id="a-7k"></a>养于元海家而承位。<a id="a-7l"></a>十二年改光初元年)</p>
  <p id="a7m">(己卯)　后赵石勒(字世龙。<a id="a-7n"></a>上党武乡人。<a id="a-7o"></a>其先匈奴别部也。<a id="a-7p"></a>年十四至洛阳。<a id="a-7q"></a>依笑上都门。<a id="a-7r"></a>王衍异之曰。<a id="a-7s"></a>胡雏声视有奇志。<a id="a-7t"></a>将为天下之患。<a id="a-7u"></a>遣人收之。<a id="a-7v"></a>会勒已去。<a id="a-7w"></a>后起兵据襄国一十五年。<a id="a-7x"></a>寿六十。<a id="a-7y"></a>勒初暴政。<a id="a-7z"></a>及见图澄钵长青莲之验。<a id="a-80"></a>回心纳谏。<a id="a-81"></a>延及子虎慕德推贤)</p>
  <p id="a82">(辛巳)　凉茂(字成逊寔之弟在位四年)</p>
  <p id="a83">(壬午)　改永昌。<a id="a-84"></a>上忧崩。</p>
  <p id="a85">⊙天竺沙门。<a id="a-86"></a>吉友抵建康。<a id="a-87"></a>丞相王导见之曰。<a id="a-88"></a>我辈人也。<a id="a-89"></a>太尉庾亮光禄周顗廷尉柏彝。<a id="a-8A"></a>一时名公皆造门结友。<a id="a-8B"></a>声名著搢绅间。<a id="a-8C"></a>尝对王导解带盘礴。<a id="a-8D"></a>尚书卞望之适至。<a id="a-8E"></a>友正容肃然。<a id="a-8F"></a>有问其故。<a id="a-8G"></a>对曰。<a id="a-8H"></a>王公风道期人。<a id="a-8I"></a>卞令轨度格物。<a id="a-8J"></a>吾正当以此应之耳。<a id="a-8K"></a>柏彝欲为友作目。<a id="a-8L"></a>久之未得。<a id="a-8M"></a>友曰尸黎密(此云吉友)可谓卓朗。<a id="a-8N"></a>彝绝叹以为尽品目之极。<a id="a-8O"></a>大将军处仲。<a id="a-8P"></a>闻友为诸公器重。<a id="a-8Q"></a>心未然。<a id="a-8R"></a>及见不觉手足增敬。<a id="a-8S"></a>周顗为仆射。<a id="a-8T"></a>领选将入局。<a id="a-8U"></a>过友叹曰。<a id="a-8V"></a>为朝廷选贤。<a id="a-8W"></a>得如君真令人无愧耳。<a id="a-8X"></a>及顗殁友慰其孤。<a id="a-8Y"></a>对灵作梵呗。<a id="a-8Z"></a>清响凌云。<a id="a-8a"></a>又咒语千余言而去。<a id="a-8b"></a>王导尝戏之曰。<a id="a-8c"></a>外国有君。<a id="a-8d"></a>一人而已。<a id="a-8e"></a>友笑曰。<a id="a-8f"></a>使我如诸君。<a id="a-8g"></a>今日岂得在此。<a id="a-8h"></a>时以为名言。<a id="a-8i"></a>译孔雀经。<a id="a-8j"></a>梵名尸黎密。<a id="a-8k"></a>盖让王位出家。<a id="a-8l"></a>如吴泰伯然。</p>
  <p id="a8m">⊙(癸未)　明帝绍改太宁(字道畿。<a id="a-8n"></a>元之长子。<a id="a-8o"></a>敏有机断。<a id="a-8p"></a>故能以弱制强。<a id="a-8q"></a>克复大业。<a id="a-8r"></a>惜乎降年不永。<a id="a-8s"></a>未致太平崩。<a id="a-8t"></a>寿二十七。<a id="a-8u"></a>葬于平陵)治三年。</p>
  <p id="a8v">(乙酉)　凉骏(字公建。<a id="a-8w"></a>寔之子。<a id="a-8x"></a>立二十二年。<a id="a-8y"></a>寿四十)</p>
  <p id="a8z">⊙第二十五祖婆舍斯多者。<a id="a-90"></a>罽宾国人也。<a id="a-91"></a>姓婆罗门。<a id="a-92"></a>父寂行。<a id="a-93"></a>母常安乐。<a id="a-94"></a>初母梦得神剑。<a id="a-95"></a>因而有孕。<a id="a-96"></a>既诞拳左手。<a id="a-97"></a>遇师子尊者显发宿因。<a id="a-98"></a>密受心印。<a id="a-99"></a>后适南天至中印度。<a id="a-9A"></a>彼国王名迦胜。<a id="a-9B"></a>设礼供养。<a id="a-9C"></a>时有外道。<a id="a-9D"></a>号无我尊。<a id="a-9E"></a>先为王礼重。<a id="a-9F"></a>嫉祖之至。<a id="a-9G"></a>欲与论议。<a id="a-9H"></a>幸而胜之以固其事。<a id="a-9I"></a>乃于王前谓祖曰。<a id="a-9J"></a>我解默论。<a id="a-9K"></a>不假言说。<a id="a-9L"></a>祖曰。<a id="a-9M"></a>孰知胜负。<a id="a-9N"></a>曰不争胜负。<a id="a-9O"></a>但取其义。<a id="a-9P"></a>祖曰。<a id="a-9Q"></a>汝以何为义。<a id="a-9R"></a>曰无心为义。<a id="a-9S"></a>祖曰。<a id="a-9T"></a>汝既无心。<a id="a-9U"></a>安得义乎。<a id="a-9V"></a>曰我说无心。<a id="a-9W"></a>当名非义。<a id="a-9X"></a>祖曰。<a id="a-9Y"></a>汝说无心。<a id="a-9Z"></a>当名非义。<a id="a-9a"></a>我说非心。<a id="a-9b"></a>当义非名。<a id="a-9c"></a>曰当义非名。<a id="a-9d"></a>谁能辨义。<a id="a-9e"></a>祖曰。<a id="a-9f"></a>汝名非义。<a id="a-9g"></a>此名何名。<a id="a-9h"></a>曰为辨非义。<a id="a-9i"></a>是名无名。<a id="a-9j"></a>祖曰。<a id="a-9k"></a>名既非名。<a id="a-9l"></a>义亦非义。<a id="a-9m"></a>辨者是谁。<a id="a-9n"></a>当辨何物。<a id="a-9o"></a>如是往返五十九翻。<a id="a-9p"></a>外道杜口信伏。<a id="a-9q"></a>于时祖忽然面北合掌。<a id="a-9r"></a>长吁曰。<a id="a-9s"></a>我师师子尊者今日遇难。<a id="a-9t"></a>斯可伤焉。<a id="a-9u"></a>即辞王南迈。<a id="a-9v"></a>达于南天潜隐山谷。<a id="a-9w"></a>时彼国王名天德。<a id="a-9x"></a>迎请供养。<a id="a-9y"></a>王有二子。<a id="a-9z"></a>一凶暴而色力充盛。<a id="a-A0"></a>一和柔而长婴疾苦。<a id="a-A1"></a>祖乃为陈因果。<a id="a-A2"></a>王即顿释所疑。<a id="a-A3"></a>又有咒术师。<a id="a-A4"></a>忌祖之道。<a id="a-A5"></a>乃潜置毒于饮食中。<a id="a-A6"></a>祖知而食之。<a id="a-A7"></a>彼返受祸。<a id="a-A8"></a>遂投祖出家。<a id="a-A9"></a>祖即与受具。<a id="a-AA"></a>后六十载太子德胜即位。<a id="a-AB"></a>复信外道致难于祖。<a id="a-AC"></a>太子不如密多以进谏被囚。<a id="a-AD"></a>王遽问祖曰。<a id="a-AE"></a>予国素绝妖讹。<a id="a-AF"></a>师所传者当是何宗。<a id="a-AG"></a>祖曰。<a id="a-AH"></a>王国昔来实无邪法。<a id="a-AI"></a>我所得者即是佛宗。<a id="a-AJ"></a>王曰。<a id="a-AK"></a>佛灭已千二百年。<a id="a-AL"></a>师从谁得邪。<a id="a-AM"></a>祖曰。<a id="a-AN"></a>饮光大士亲受佛印。<a id="a-AO"></a>展转至二十四世师子尊者。<a id="a-AP"></a>我从彼得。<a id="a-AQ"></a>王曰。<a id="a-AR"></a>予闻。<a id="a-AS"></a>师子比丘不能免于刑戮。<a id="a-AT"></a>何能传法后人。<a id="a-AU"></a>祖曰。<a id="a-AV"></a>我师难未起时。<a id="a-AW"></a>密授我信衣法偈以显师承。<a id="a-AX"></a>王曰。<a id="a-AY"></a>其衣何在。<a id="a-AZ"></a>祖即于囊中出衣示王。<a id="a-Aa"></a>王命焚之。<a id="a-Ab"></a>五色相鲜薪尽如故。<a id="a-Ac"></a>王即追悔致礼。<a id="a-Ad"></a>师子真嗣既明。<a id="a-Ae"></a>乃赦太子。<a id="a-Af"></a>太子遂求出家。<a id="a-Ag"></a>祖问太子曰。<a id="a-Ah"></a>汝欲出家当为何事。<a id="a-Ai"></a>曰我若出家不为其事。<a id="a-Aj"></a>祖曰。<a id="a-Ak"></a>不为何事。<a id="a-Al"></a>曰不为俗事。<a id="a-Am"></a>祖曰。<a id="a-An"></a>当为何事。<a id="a-Ao"></a>曰当为佛事。<a id="a-Ap"></a>祖曰。<a id="a-Aq"></a>太子智慧天至。<a id="a-Ar"></a>必诸圣降迹。<a id="a-As"></a>即许出家。<a id="a-At"></a>六年侍奉。<a id="a-Au"></a>后于王宫受具羯磨之际。<a id="a-Av"></a>大地震动颇多灵异。<a id="a-Aw"></a>祖乃命之曰。<a id="a-Ax"></a>吾已衰朽安可久留。<a id="a-Ay"></a>汝当善护正法眼藏普济群有。<a id="a-Az"></a>听吾偈曰。<a id="a-B0"></a>圣人说知见。<a id="a-B1"></a>当境无是非。<a id="a-B2"></a>我今悟本性。<a id="a-B3"></a>无道亦无理。<a id="a-B4"></a>不如密多闻偈再启祖曰。<a id="a-B5"></a>法衣宜可传授。<a id="a-B6"></a>祖曰。<a id="a-B7"></a>此衣为难故假以证明。<a id="a-B8"></a>汝身无难何假其衣。<a id="a-B9"></a>化被十方人自信向。<a id="a-BA"></a>不如密多闻语作礼而退。<a id="a-BB"></a>祖现于神变化三昧火自焚。<a id="a-BC"></a>平地舍利可高一尺。<a id="a-BD"></a>德胜王创浮图而秘之。<a id="a-BE"></a>当东晋明帝太宁三年乙酉岁也。</p>
  <p id="aBF">⊙(丙戌)　成帝衍。<a id="a-BG"></a>改咸和(字世根。<a id="a-BH"></a>明帝长子。<a id="a-BI"></a>五岁即位。<a id="a-BJ"></a>庾后临政。<a id="a-BK"></a>寿二十五)治十七年。</p>
  <p id="aBL">⊙三藏理法师名惠理。<a id="a-BM"></a>西竺人也。<a id="a-BN"></a>东晋咸和初。<a id="a-BO"></a>来游此土。<a id="a-BP"></a>至杭州见山岩秀丽曰。<a id="a-BQ"></a>吾国中天竺灵鹫山之一小岭。<a id="a-BR"></a>不知何年飞来。<a id="a-BS"></a>佛在世时多为仙灵所隐。<a id="a-BT"></a>今此亦复尔耶。<a id="a-BU"></a>洞旧有白猿。<a id="a-BV"></a>遂呼之。<a id="a-BW"></a>应声而出。<a id="a-BX"></a>人始之信。<a id="a-BY"></a>飞来由是得名。<a id="a-BZ"></a>师即地建两刹。<a id="a-Ba"></a>先灵鹫后灵隐。<a id="a-Bb"></a>常宴坐岩中。<a id="a-Bc"></a>号理公岩。<a id="a-Bd"></a>今瘗塔在焉。</p>
  <p id="aBe">(戊子)　赵改太和。</p>
  <p id="aBf">(庚寅)　后赵改建平。</p>
  <p id="aBg">(壬辰)　燕慕容皝立。</p>
  <p id="aBh">(癸巳)　蜀斑(字世文。<a id="a-Bi"></a>雄兄之子。<a id="a-Bj"></a>初署南平将军后立为太子。<a id="a-Bk"></a>雄疾。<a id="a-Bl"></a>斑侍。<a id="a-Bm"></a>卒而立。<a id="a-Bn"></a>一年复为雄子越杀之。<a id="a-Bo"></a>寿四十一)</p>
  <p id="aBp">赵弘(字大雅。<a id="a-Bq"></a>勒之次子。<a id="a-Br"></a>立一年改元建熙。<a id="a-Bs"></a>寿四十二)</p>
  <p id="aBt">(甲午)　赵石虎(勒弘自立。<a id="a-Bu"></a>尽杀勒种。<a id="a-Bv"></a>改元建熙)</p>
  <p id="aBw">(乙未)　改咸康○赵改建武。</p>
  <p id="aBx">蜀期(字世运。<a id="a-By"></a>雄第四子。<a id="a-Bz"></a>立三年改元玉桓。<a id="a-C0"></a>后自缢死。<a id="a-C1"></a>雄诸子皆为寿所杀)</p>
  <p id="aC2">(丙申)　○后赵大旱。<a id="a-C3"></a>斗米直金一斤。</p>
  <p id="aC4">(戊戌)　蜀寿(字武考。<a id="a-C5"></a>骧之子。<a id="a-C6"></a>雄之弟。<a id="a-C7"></a>杀期自立。<a id="a-C8"></a>六年改元汉兴。<a id="a-C9"></a>国号汉)</p>
  <p id="aCA">⊙咸康六年。<a id="a-CB"></a>成帝幼冲。<a id="a-CC"></a>庾冰以元舅辅政。<a id="a-CD"></a>奏沙门应尽礼王者。<a id="a-CE"></a>尚书令何充等议。<a id="a-CF"></a>不应致拜。<a id="a-CG"></a>下礼官详议。<a id="a-CH"></a>博士议与充合。<a id="a-CI"></a>而门下承冰风旨为驳。<a id="a-CJ"></a>尚书令充仆射褚翌诸葛恢尚书冯怀戴广等奏曰。<a id="a-CK"></a>世祖武皇帝。<a id="a-CL"></a>以盛明革命。<a id="a-CM"></a>肃祖明皇帝。<a id="a-CN"></a>聪圣玄览。<a id="a-CO"></a>岂于时沙门不易屈膝。<a id="a-CP"></a>顾以不变其修善之法。<a id="a-CQ"></a>所以通天下之志也。<a id="a-CR"></a>臣等谓。<a id="a-CS"></a>宜遵承先帝故事于义为长。<a id="a-CT"></a>冰固谓应尽敬。<a id="a-CU"></a>下制曰。<a id="a-CV"></a>夫万方殊俗神道难辩。<a id="a-CW"></a>有自来矣。<a id="a-CX"></a>达观旁通诚当无怪。<a id="a-CY"></a>况跪拜之礼。<a id="a-CZ"></a>何必尚然。<a id="a-Ca"></a>当后原先王所以尚之之意。<a id="a-Cb"></a>岂直好此屈折而坐遘盘辟哉。<a id="a-Cc"></a>良有以也。<a id="a-Cd"></a>既其有以。<a id="a-Ce"></a>将何以易之。<a id="a-Cf"></a>然则名礼之设。<a id="a-Cg"></a>其无情乎。<a id="a-Ch"></a>且今果有佛耶无佛耶。<a id="a-Ci"></a>有则其道固弘。<a id="a-Cj"></a>无则义将安取。<a id="a-Ck"></a>纵其信然。<a id="a-Cl"></a>将是方外之事。<a id="a-Cm"></a>方外之事岂方内所体。<a id="a-Cn"></a>而当矫形体违常度易礼典弃名教。<a id="a-Co"></a>是吾所甚疑也。<a id="a-Cp"></a>名教有由来。<a id="a-Cq"></a>百代所不废。<a id="a-Cr"></a>昧旦丕显后世犹殆。<a id="a-Cs"></a>殆之为弊其故难寻。<a id="a-Ct"></a>而今当远慕茫昧依稀未分。<a id="a-Cu"></a>弃礼于一朝。<a id="a-Cv"></a>废教于当世。<a id="a-Cw"></a>使夫凡流傲逸宪度。<a id="a-Cx"></a>又是吾所甚疑也。<a id="a-Cy"></a>纵其信然。<a id="a-Cz"></a>纵其有之。<a id="a-D0"></a>吾将通之于神明。<a id="a-D1"></a>得之于胸怀耳。<a id="a-D2"></a>轨宪宏谟固不可废之于正朝。<a id="a-D3"></a>凡此等类皆晋民也。<a id="a-D4"></a>论其才智又常人也。<a id="a-D5"></a>而当因所说之难辨。<a id="a-D6"></a>假服饰以凌度。<a id="a-D7"></a>抗殊俗之傲礼。<a id="a-D8"></a>直形骸于万乘。<a id="a-D9"></a>又是吾所弗取也。<a id="a-DA"></a>诸君并国器也。<a id="a-DB"></a>悟言则当测幽微。<a id="a-DC"></a>论治则当重。</p>
  <p id="aDD">⊙国典。<a id="a-DE"></a>苟其不然。<a id="a-DF"></a>吾将何述焉。<a id="a-DG"></a>充等重抗。<a id="a-DH"></a>表曰。<a id="a-DI"></a>臣等暗短。<a id="a-DJ"></a>不足以赞扬圣旨。<a id="a-DK"></a>宣畅大义。<a id="a-DL"></a>伏省明诏震惧屏营。<a id="a-DM"></a>辄共寻详有佛无佛。<a id="a-DN"></a>固非臣等所能定。<a id="a-DO"></a>然考其遗文钻其旨要。<a id="a-DP"></a>五戒之禁实助王化。<a id="a-DQ"></a>贱昭昭之名行。<a id="a-DR"></a>贵冥冥之潜操。<a id="a-DS"></a>行德在于忘身。<a id="a-DT"></a>抱一心之精妙。<a id="a-DU"></a>且兴自汉世迄至于今。<a id="a-DV"></a>虽法有隆衰而弊无妖妄。<a id="a-DW"></a>神道经久未有其比也。<a id="a-DX"></a>夫议有损也。<a id="a-DY"></a>况必有益。<a id="a-DZ"></a>臣之愚诚。<a id="a-Da"></a>实愿尘露之微增润岱岳。<a id="a-Db"></a>区区之况上裨皇极。<a id="a-Dc"></a>今一令其拜。<a id="a-Dd"></a>遂坏其法。<a id="a-De"></a>修善之俗废于圣世。<a id="a-Df"></a>习实生常。<a id="a-Dg"></a>必致怨惧。<a id="a-Dh"></a>隐之臣心窃所未安。<a id="a-Di"></a>臣虽愚蔽。<a id="a-Dj"></a>讵敢以偏见疑误圣听。<a id="a-Dk"></a>直谓世经三代人更明圣。<a id="a-Dl"></a>今不为之制无亏王度。<a id="a-Dm"></a>而幽冥之格可无雍滞。<a id="a-Dn"></a>是以复陈愚诚。<a id="a-Do"></a>乞垂省察。<a id="a-Dp"></a>冰犹以为不可。<a id="a-Dq"></a>复下制曰。<a id="a-Dr"></a>省所陈具情旨。<a id="a-Ds"></a>幽昧之事诚非寓言所尽。<a id="a-Dt"></a>然较略其大。<a id="a-Du"></a>人神常度粗复有分例用。<a id="a-Dv"></a>大率百王制法虽文质随时。<a id="a-Dw"></a>然未有以殊俗参治恢诞杂化者也。<a id="a-Dx"></a>岂曩圣之不达。<a id="a-Dy"></a>来圣之宏通哉。<a id="a-Dz"></a>且五戒之才善粗拟似人伦。<a id="a-E0"></a>而更与世之略其礼敬服礼重矣。<a id="a-E1"></a>敬大矣。<a id="a-E2"></a>为治之纲尽于此矣万乘之君非好尊也。<a id="a-E3"></a>区城之民非好卑也。<a id="a-E4"></a>而尊卑不陈。<a id="a-E5"></a>王教不得不一二之则乱斯曩圣。<a id="a-E6"></a>所以宪章国体宜而不惑也。<a id="a-E7"></a>通才博采往往备其事。<a id="a-E8"></a>修之家可。<a id="a-E9"></a>以修之国及朝则不可。<a id="a-EA"></a>斯岂不远耶。<a id="a-EB"></a>省所陈。<a id="a-EC"></a>果亦未能了有之与无矣。<a id="a-ED"></a>纵其了。<a id="a-EE"></a>犹谓不可以参治。<a id="a-EF"></a>而况都无而当以两行耶。<a id="a-EG"></a>充等三上章执奏曰。<a id="a-EH"></a>臣等虽诚愚蔽不通远旨。<a id="a-EI"></a>至干干夙夜思循王度。<a id="a-EJ"></a>宁苟执偏管而乱大伦。<a id="a-EK"></a>直以汉魏逮晋不闻异议。<a id="a-EL"></a>尊卑宪度无或暂亏也。<a id="a-EM"></a>今沙门之守戒专专。<a id="a-EN"></a>然及为其礼一而已矣。<a id="a-EO"></a>至于守戒之笃。<a id="a-EP"></a>亡身不恪。<a id="a-EQ"></a>曷敢以形骸而慢礼敬哉。<a id="a-ER"></a>每见烧香祝愿。<a id="a-ES"></a>必先国家欲福裕之。<a id="a-ET"></a>备情无极已。<a id="a-EU"></a>奉上崇顺出于自然。<a id="a-EV"></a>礼仪之简盖是专一守法。<a id="a-EW"></a>是以先圣御世。<a id="a-EX"></a>因而弗革也。<a id="a-EY"></a>然天网恢恢疏而不失。<a id="a-EZ"></a>臣等慺慺以为。<a id="a-Ea"></a>不令致拜于法无亏。<a id="a-Eb"></a>因其所利而惠之。<a id="a-Ec"></a>使贤愚莫敢不用情。<a id="a-Ed"></a>则上有天覆地载之施。<a id="a-Ee"></a>下有守一修善之人。<a id="a-Ef"></a>谨复陈其愚浅。<a id="a-Eg"></a>愿蒙省察冰议遂寝。<a id="a-Eh"></a>何充字次道。<a id="a-Ei"></a>庐江潜人。<a id="a-Ej"></a>魏光禄大夫宴之孙。<a id="a-Ek"></a>少以文义见称。<a id="a-El"></a>初为王敦掾。<a id="a-Em"></a>敦兄含守庐江贪污。<a id="a-En"></a>敦尝于坐称之曰。<a id="a-Eo"></a>家兄在郡定佳。<a id="a-Ep"></a>庐江士人称之。<a id="a-Eq"></a>充正色曰。<a id="a-Er"></a>充即彼郡人。<a id="a-Es"></a>所闻异此。<a id="a-Et"></a>敦默然。<a id="a-Eu"></a>坐客皆为不安。<a id="a-Ev"></a>充宴然自若。<a id="a-Ew"></a>丞相庾亮尝荐之于明帝曰。<a id="a-Ex"></a>何充器局方概。<a id="a-Ey"></a>有万夫之望。<a id="a-Ez"></a>若能总录朝端为老臣副。<a id="a-F0"></a>及充拜尚书令。<a id="a-F1"></a>推能用功不私树恩。<a id="a-F2"></a>世甚重之。<a id="a-F3"></a>初阮裕尝戏之曰。<a id="a-F4"></a>卿志大宇宙。<a id="a-F5"></a>勇迈前古。<a id="a-F6"></a>充审其故。<a id="a-F7"></a>裕曰。<a id="a-F8"></a>我图数千户郡。<a id="a-F9"></a>尚未能。<a id="a-FA"></a>卿图作佛不亦大乎。<a id="a-FB"></a>卒年五十有五。<a id="a-FC"></a>其后门世事佛甚精。<a id="a-FD"></a>厥孙尚之及点胤等。<a id="a-FE"></a>并建大义阐明佛法云。</p>
  <p id="aFF">(癸卯)　康帝岳。<a id="a-FG"></a>改建元(字世同。<a id="a-FH"></a>成之母弟。<a id="a-FI"></a>年二十一即位。<a id="a-FJ"></a>庾亮为相专权。<a id="a-FK"></a>后崩式干殿。<a id="a-FL"></a>寿二十三。<a id="a-FM"></a>葬昌陵)治二年。</p>
  <p id="aFN">(甲辰)　蜀势(字子仁。<a id="a-FO"></a>寿之长子。<a id="a-FP"></a>身长七尺九寸。<a id="a-FQ"></a>腰十四围。<a id="a-FR"></a>善俯仰。<a id="a-FS"></a>立五年改元太和。<a id="a-FT"></a>后死建康)</p>
  <p id="aFU">⊙(乙巳)　穆帝聃。<a id="a-FV"></a>改永和(字彭祖。<a id="a-FW"></a>康之长子。<a id="a-FX"></a>二岁即位。<a id="a-FY"></a>母褚后临朝。<a id="a-FZ"></a>寿十九崩于显阳殿。<a id="a-Fa"></a>葬永平陵)在位十七年。</p>
  <p id="aFb">(丙午)　蜀改嘉宁。</p>
  <p id="aFc">(丁未)　凉张重华(字大临。<a id="a-Fd"></a>骏次子。<a id="a-Fe"></a>立七年。<a id="a-Ff"></a>寿二十七)</p>
  <p id="aFg">(戊申)　后赵佛图澄。<a id="a-Fh"></a>谏杀太子宣。</p>
  <p id="aFi">(己酉)　后赵改太宁。<a id="a-Fj"></a>即帝位。<a id="a-Fk"></a>寻死而国乱。</p>
  <p id="aFl">前燕隽(姓慕容。<a id="a-Fm"></a>字子英。<a id="a-Fn"></a>祖名廆。<a id="a-Fo"></a>字奕。<a id="a-Fp"></a>昌黎棘城鲜卑人。<a id="a-Fq"></a>其先有能之裔。<a id="a-Fr"></a>世居北夷。<a id="a-Fs"></a>邑于紫蒙之野。<a id="a-Ft"></a>晋封燕王迁都龙城。<a id="a-Fu"></a>生子皝隽。<a id="a-Fv"></a>乃皝之次子也。<a id="a-Fw"></a>居邺十一年。<a id="a-Fx"></a>寿四十二岁)</p>
  <p id="aFy">⊙天竺佛图澄至洛。<a id="a-Fz"></a>自言百余岁。<a id="a-G0"></a>常服气自养。<a id="a-G1"></a>能积日不食。<a id="a-G2"></a>善诵咒役使鬼神。<a id="a-G3"></a>腹旁有孔以绵塞之。<a id="a-G4"></a>夜读书则拔绵出光照室。<a id="a-G5"></a>又每临溪从孔中出肠胃洗濯还纳腹中。<a id="a-G6"></a>能听铃音言吉凶。<a id="a-G7"></a>莫不奇验。<a id="a-G8"></a>会洛阳寇乱潜伏草野以观时变。<a id="a-G9"></a>时石勒屯葛陂多残杀。<a id="a-GA"></a>澄杖锡谒勒。<a id="a-GB"></a>勒命试以道术。<a id="a-GC"></a>澄取满钵水咒之。<a id="a-GD"></a>俄青莲花生钵中。<a id="a-GE"></a>光色耀目。<a id="a-GF"></a>勒由此神敬。<a id="a-GG"></a>延之军中。<a id="a-GH"></a>未几刘曜求战以决雌雄。<a id="a-GI"></a>左右以为未可。<a id="a-GJ"></a>勒以访澄。<a id="a-GK"></a>澄曰。<a id="a-GL"></a>相轮铃音云。<a id="a-GM"></a>秀支替戾冈仆谷劬秃当。<a id="a-GN"></a>此羯语也。<a id="a-GO"></a>秀支军也。<a id="a-GP"></a>替戾冈出也。<a id="a-GQ"></a>仆谷刘曜胡位也。<a id="a-GR"></a>劬秃当捉也。<a id="a-GS"></a>言军出捉得刘曜。<a id="a-GT"></a>又令童子洁斋三日。<a id="a-GU"></a>取麻油合胭脂。<a id="a-GV"></a>躬自涂于掌中。<a id="a-GW"></a>举手示童子。<a id="a-GX"></a>灿然有辉。<a id="a-GY"></a>童子惊曰。<a id="a-GZ"></a>有军马。<a id="a-Ga"></a>一人白皙以朱丝缚肘。<a id="a-Gb"></a>澄曰。<a id="a-Gc"></a>此即曜也。<a id="a-Gd"></a>勒遂出战。<a id="a-Ge"></a>果生擒刘曜。<a id="a-Gf"></a>勒称赵王行皇帝事。<a id="a-Gg"></a>敬澄弥笃。<a id="a-Gh"></a>每举事必咨而后行。<a id="a-Gi"></a>勒殂。<a id="a-Gj"></a>弟季龙袭其位。<a id="a-Gk"></a>徙都邺城。<a id="a-Gl"></a>尤倾心事澄。<a id="a-Gm"></a>下令衣以绫锦乘雕辇。<a id="a-Gn"></a>朝会引见。<a id="a-Go"></a>常侍御史悉助举舆升殿。<a id="a-Gp"></a>太子诸公扶翼而前。<a id="a-Gq"></a>主者唱大和尚。<a id="a-Gr"></a>坐者皆起。<a id="a-Gs"></a>敕司空季农朝夕问候。<a id="a-Gt"></a>时支道林闻之曰。<a id="a-Gu"></a>澄公其以季龙为鸥鸟耶。<a id="a-Gv"></a>及晋军侵淮泗。<a id="a-Gw"></a>季龙怒曰。<a id="a-Gx"></a>吾奉佛供僧返更致寇。<a id="a-Gy"></a>佛无神矣。<a id="a-Gz"></a>澄入见曰。<a id="a-H0"></a>陛下前身为商人。<a id="a-H1"></a>经罽宾寺设大会。<a id="a-H2"></a>会有六应真。<a id="a-H3"></a>吾其一也。<a id="a-H4"></a>有圣者曰。<a id="a-H5"></a>此檀越报尽为鸡乃王晋地。<a id="a-H6"></a>今陛下为天子。<a id="a-H7"></a>岂非奉佛供僧而致耶。<a id="a-H8"></a>疆场侵噬有国之常。<a id="a-H9"></a>何为怨谤三宝兴毒念乎。<a id="a-HA"></a>季龙悔谢。<a id="a-HB"></a>因问曰。<a id="a-HC"></a>佛法不杀。<a id="a-HD"></a>朕为天下掌生杀。<a id="a-HE"></a>恐违佛戒。<a id="a-HF"></a>澄曰。<a id="a-HG"></a>帝王事佛在恭俭慈忍。<a id="a-HH"></a>显赞法道不为暴虐不害无辜。<a id="a-HI"></a>民有为恶化之不悛者。<a id="a-HJ"></a>其可不罚乎。<a id="a-HK"></a>但杀不可滥。<a id="a-HL"></a>刑不可不恤耳。<a id="a-HM"></a>尚书张离家富事佛。<a id="a-HN"></a>而所为不法。<a id="a-HO"></a>澄曰。<a id="a-HP"></a>事佛在清净无欲。<a id="a-HQ"></a>君虽崇饰寺塔。<a id="a-HR"></a>而贪冒不已无益也。<a id="a-HS"></a>及将去世诣辞季龙。<a id="a-HT"></a>惊曰。<a id="a-HU"></a>大和尚遽弃我。<a id="a-HV"></a>国有难乎。<a id="a-HW"></a>澄曰。<a id="a-HX"></a>出生入死道之常也。<a id="a-HY"></a>修短分定无由增损。<a id="a-HZ"></a>但道贵行全德贵不怠。<a id="a-Ha"></a>苟德行无玷虽死如生。<a id="a-Hb"></a>咸无焉千岁尚何益哉。<a id="a-Hc"></a>然有可恨者。<a id="a-Hd"></a>国家存心佛理建寺度僧。<a id="a-He"></a>当蒙祉福而布政猛虐赏罚交滥。<a id="a-Hf"></a>特违圣教致国祚不延也。<a id="a-Hg"></a>季龙号恸呜咽。<a id="a-Hh"></a>澄安坐而逝。<a id="a-Hi"></a>后有沙门自雍州来。<a id="a-Hj"></a>见澄入关以闻季龙。<a id="a-Hk"></a>命发塳视之。<a id="a-Hl"></a>唯块石存焉。<a id="a-Hm"></a>季龙大恶之叹曰。<a id="a-Hn"></a>石吾姓也。<a id="a-Ho"></a>大和尚埋我而去。<a id="a-Hp"></a>其能久乎。<a id="a-Hq"></a>未几石氏果灭。<a id="a-Hr"></a>澄度弟子数千万人。<a id="a-Hs"></a>凡居其所。<a id="a-Ht"></a>国人无敢向之涕唾。<a id="a-Hu"></a>每相戒曰。<a id="a-Hv"></a>莫起恶心。<a id="a-Hw"></a>大和尚知汝。<a id="a-Hx"></a>其道化感物如此。<a id="a-Hy"></a>自大教东来。<a id="a-Hz"></a>至澄而盛。</p>
  <p id="aI0">论曰。<a id="a-I1"></a>大觉琏禅师有云。<a id="a-I2"></a>妙道之意圣人尝遇之于易。<a id="a-I3"></a>由生民已来淳朴未散。<a id="a-I4"></a>则三皇之教简而素。<a id="a-I5"></a>春也。<a id="a-I6"></a>及情窦日凿。<a id="a-I7"></a>则五帝之教详而文。<a id="a-I8"></a>夏也。<a id="a-I9"></a>时与世异情随日迁。<a id="a-IA"></a>故三王之教密而严。<a id="a-IB"></a>秋也。<a id="a-IC"></a>至周衰先王之法坏礼义亡。<a id="a-ID"></a>迨为秦汉则无所不至。<a id="a-IE"></a>而天下至有不忍愿闻者。<a id="a-IF"></a>于是我佛世尊之教入东土。<a id="a-IG"></a>示以性命之理。<a id="a-IH"></a>教以慈悲之行。<a id="a-II"></a>冬也。<a id="a-IJ"></a>旨哉斯言。<a id="a-IK"></a>观澄公区区西来。<a id="a-IL"></a>当石勒季龙碜暴虓噬之际。<a id="a-IM"></a>而能悯物垂轨。<a id="a-IN"></a>示以玄言德祥。<a id="a-IO"></a>导以慈悲之行。<a id="a-IP"></a>卒使二暴革心道化融洽。<a id="a-IQ"></a>於戏天有四时循环。<a id="a-IR"></a>以生成万物。<a id="a-IS"></a>而圣人之教。<a id="a-IT"></a>迭相扶持以化成天下。<a id="a-IU"></a>厥有以哉。</p>
  <p id="aIV">(庚戌)　赵石祗(三月即位。<a id="a-IW"></a>襄国改永宁。<a id="a-IX"></a>去帝号。<a id="a-IY"></a>刘显杀只。<a id="a-IZ"></a>冉闵以显为大单于。<a id="a-Ia"></a>称帝于襄国。<a id="a-Ib"></a>引兵攻邺。<a id="a-Ic"></a>败还。<a id="a-Id"></a>魏克襄国。<a id="a-Ie"></a>杀显及公卿焚宫室。<a id="a-If"></a>迁其民于邺。<a id="a-Ig"></a>至辛亥国除)</p>
  <p id="aIh">魏冉闵(杀石虎。<a id="a-Ii"></a>子孙十八人。<a id="a-Ij"></a>及胡羯二万人。<a id="a-Ik"></a>壬子克襄国。<a id="a-Il"></a>杀刘显。<a id="a-Im"></a>后为慕容隽所灭。<a id="a-In"></a>杀闵于遏。<a id="a-Io"></a>径山七里之内草木皆枯。<a id="a-Ip"></a>半年不雨。<a id="a-Iq"></a>祭之乃雨。<a id="a-Ir"></a>国除)</p>
  <p id="aIs">(辛亥)　前秦符健(字建业。<a id="a-It"></a>洪第三子。<a id="a-Iu"></a>洛阳临渭氏人。<a id="a-Iv"></a>其先有扈之裔。<a id="a-Iw"></a>父洪字广世。<a id="a-Ix"></a>为西戎酋长。<a id="a-Iy"></a>初住石虎。<a id="a-Iz"></a>灭洪。<a id="a-J0"></a>有师十万。<a id="a-J1"></a>自称秦王。<a id="a-J2"></a>生健。<a id="a-J3"></a>背有草付字。<a id="a-J4"></a>改姓苻氏。<a id="a-J5"></a>僭立四年。<a id="a-J6"></a>都长安。<a id="a-J7"></a>改元皇始。<a id="a-J8"></a>寿二十九。<a id="a-J9"></a>而终)○符子朗(坚之兄。<a id="a-JA"></a>英洁不仕。<a id="a-JB"></a>著书二十篇。<a id="a-JC"></a>曰符子多赞释)</p>
  <p id="aJD">世尊入灭一千三百年矣。</p>
  <p id="aJE">(壬子)　燕改元玺。</p>
  <p id="aJF">(甲寅)　凉张祚(改和平元)</p>
  <p id="aJG">(乙卯)　符生(字长生。<a id="a-JH"></a>健第三子。<a id="a-JI"></a>立二年改元寿光。<a id="a-JJ"></a>二十三为坚杀之)</p>
  <p id="aJK">凉张玄靓立。</p>
  <p id="aJL">(丁巳)　改升平。<a id="a-JM"></a>帝加元服。</p>
  <p id="aJN">符坚(字永固。<a id="a-JO"></a>洪之子。<a id="a-JP"></a>雄武智略。<a id="a-JQ"></a>尽有中原。<a id="a-JR"></a>以百万之众伐晋。<a id="a-JS"></a>为谢石所败。<a id="a-JT"></a>立二十七年。<a id="a-JU"></a>寿四十八终。<a id="a-JV"></a>改元永兴)</p>
  <p id="aJW">燕改寿光。</p>
  <p id="aJX">⊙释涉公。<a id="a-JY"></a>本蜀人也。<a id="a-JZ"></a>预言多验。<a id="a-Ja"></a>游化至长安。<a id="a-Jb"></a>时天大旱。<a id="a-Jc"></a>坚命师祈雨。<a id="a-Jd"></a>咒龙钵中。<a id="a-Je"></a>其雨沛然。<a id="a-Jf"></a>恪加敬事。<a id="a-Jg"></a>师不食五谷。<a id="a-Jh"></a>日行五百里。<a id="a-Ji"></a>是年示灭而岁复旱。<a id="a-Jj"></a>坚谓秘书朱彤曰。<a id="a-Jk"></a>涉公若在。<a id="a-Jl"></a>岂使朕焦心于云汉哉。<a id="a-Jm"></a>其思仰如此。</p>
  <p id="aJn">(己未)　秦改甘露。</p>
  <p id="aJo">(庚申)　燕慕容暐(字景茂。<a id="a-Jp"></a>俊第二子。<a id="a-Jq"></a>僭立十年。<a id="a-Jr"></a>改元建熙)</p>
  <p id="aJs">⊙(辛酉)　沙门于法开。<a id="a-Jt"></a>兰公徒弟也。<a id="a-Ju"></a>善放光法华。<a id="a-Jv"></a>尤精医法。<a id="a-Jw"></a>尝值妇人在草危急。<a id="a-Jx"></a>开曰此易治耳。<a id="a-Jy"></a>主人宰羊欲祀神。<a id="a-Jz"></a>开令取肉为羹进竟。<a id="a-K0"></a>因气针之。<a id="a-K1"></a>须臾羊瘼裹儿而出。<a id="a-K2"></a>或问。<a id="a-K3"></a>法师高明刚简。<a id="a-K4"></a>何以医术经怀。<a id="a-K5"></a>答曰。<a id="a-K6"></a>明六度以除四魔之病。<a id="a-K7"></a>调九候以疗风寒之疾。<a id="a-K8"></a>自利利人。<a id="a-K9"></a>不亦可乎。</p>
  <p id="aKA">⊙(壬戌)　哀帝丕改隆和(字千龄。<a id="a-KB"></a>成之长子。<a id="a-KC"></a>即位修身。<a id="a-KD"></a>后断谷服长生药。<a id="a-KE"></a>过度中毒。<a id="a-KF"></a>崩于西堂。<a id="a-KG"></a>寿二十五。<a id="a-KH"></a>葬于安平陵)治四年。</p>
  <p id="aKI">栴檀瑞像(已上六十八年。<a id="a-KJ"></a>在龟兹。<a id="a-KK"></a>此下一十四年。<a id="a-KL"></a>在西凉府)</p>
  <p id="aKM">(癸亥)　改兴宁。</p>
  <p id="aKN">(甲子)　凉张天锡立(骏之少子。<a id="a-KO"></a>玄靓委政。<a id="a-KP"></a>与臣谋杀。<a id="a-KQ"></a>自立。<a id="a-KR"></a>至丙子。<a id="a-KS"></a>为符坚所虏)</p>
  <p id="aKT">⊙是年哀帝。<a id="a-KU"></a>诏法师竺潜。<a id="a-KV"></a>讲般若于禁中。<a id="a-KW"></a>尝着屐至殿中。<a id="a-KX"></a>人聚观叹道德高风。<a id="a-KY"></a>初不省有市朝。<a id="a-KZ"></a>时简文辅政。<a id="a-Ka"></a>沛国刘惔尝遇潜于简文座中。<a id="a-Kb"></a>嘲曰。<a id="a-Kc"></a>道人亦游朱门乎。<a id="a-Kd"></a>对曰。<a id="a-Ke"></a>君自见朱门。<a id="a-Kf"></a>贫道以为蓬户。<a id="a-Kg"></a>及辞还剡山。<a id="a-Kh"></a>支遁寓书求买沃州小岭归隐。<a id="a-Ki"></a>潜答曰。<a id="a-Kj"></a>欲来当给。<a id="a-Kk"></a>未闻巢由买山而隐也。<a id="a-Kl"></a>宁康二年卒。<a id="a-Km"></a>武帝下诏曰。<a id="a-Kn"></a>法深理悟虚远风鉴清高弃宰辅之荣。<a id="a-Ko"></a>袭染衣之素。<a id="a-Kp"></a>山居世外笃勤匪懈。<a id="a-Kq"></a>方赖宣道以济苍生。<a id="a-Kr"></a>奄从迁谢用痛于怀。<a id="a-Ks"></a>其赐缗钱十万。<a id="a-Kt"></a>助建茔塔。<a id="a-Ku"></a>潜字法深。<a id="a-Kv"></a>凡中国敕葬沙门。<a id="a-Kw"></a>自潜而始。</p>
  <p id="aKx">⊙法师支遁字道林。<a id="a-Ky"></a>与谢太傅安王右军羲之厚善。<a id="a-Kz"></a>安守吴兴。<a id="a-L0"></a>以书抵遁。<a id="a-L1"></a>略曰。<a id="a-L2"></a>思君日积北辰尤甚。<a id="a-L3"></a>知欲还剡自治为之怆然。<a id="a-L4"></a>人生如寄耳。<a id="a-L5"></a>自顷风流得意事殆磨灭都尽。<a id="a-L6"></a>唯终日戚戚。<a id="a-L7"></a>迟君一来以晤言消遣之。<a id="a-L8"></a>一日千载也。<a id="a-L9"></a>及竺潜辞阙。<a id="a-LA"></a>有诏遁。<a id="a-LB"></a>继讲法于禁中。<a id="a-LC"></a>一时名士殷浩郄超孙绰柏彦表王敬仁和充王坦之袁彦伯。<a id="a-LD"></a>并与结方外交。<a id="a-LE"></a>天下想见其标致者刘系谒于白马寺。<a id="a-LF"></a>谈庄周以适性为逍遥。<a id="a-LG"></a>遁曰。<a id="a-LH"></a>不然。<a id="a-LI"></a>桀跖以残虐为性。<a id="a-LJ"></a>岂亦逍遥乎。<a id="a-LK"></a>于是注逍遥篇。<a id="a-LL"></a>学者宗之。<a id="a-LM"></a>王蒙尝极精思作数百语。<a id="a-LN"></a>诣遁曰。<a id="a-LO"></a>与君别久。<a id="a-LP"></a>而君了不长何也。<a id="a-LQ"></a>蒙惭汗曰。<a id="a-LR"></a>绛钵之王何也。<a id="a-LS"></a>郄超尝问谢太傅曰。<a id="a-LT"></a>遁谈何如嵇中散。<a id="a-LU"></a>太傅曰。<a id="a-LV"></a>嵇努力裁得半耳。<a id="a-LW"></a>又曰。<a id="a-LX"></a>何如殷浩。<a id="a-LY"></a>太傅曰。<a id="a-LZ"></a>亹亹论辨恐当抗衡。<a id="a-La"></a>超拔渊源殷有惭德。<a id="a-Lb"></a>超后与亲旧书曰。<a id="a-Lc"></a>林公神理所通玄拔独悟。<a id="a-Ld"></a>数百年来绍隆大法。<a id="a-Le"></a>令真理不绝一人而已。<a id="a-Lf"></a>太和二年。<a id="a-Lg"></a>废帝海西公在位。<a id="a-Lh"></a>遁抗表辞还山。<a id="a-Li"></a>有诏资给敦遣。<a id="a-Lj"></a>诸公祖饯于征虏亭。<a id="a-Lk"></a>蔡子叔者。<a id="a-Ll"></a>先至近道林坐。<a id="a-Lm"></a>适起而谢。<a id="a-Ln"></a>万亟趋其处。<a id="a-Lo"></a>子叔还合褥举万投诸地。<a id="a-Lp"></a>万曰。<a id="a-Lq"></a>几损我面。<a id="a-Lr"></a>子叔曰。<a id="a-Ls"></a>吾初不为卿面计。<a id="a-Lt"></a>其为当时所慕如此。<a id="a-Lu"></a>晚居山阴讲维摩。<a id="a-Lv"></a>许询为都讲。<a id="a-Lw"></a>遁通一义。<a id="a-Lx"></a>众意询不能难。<a id="a-Ly"></a>及询设难。<a id="a-Lz"></a>又意遁不能通。<a id="a-M0"></a>而宾主之难相寻无穷。<a id="a-M1"></a>听者多言。<a id="a-M2"></a>自得遁旨。<a id="a-M3"></a>诘之辄失。<a id="a-M4"></a>着即色游玄圣不辩知等论。<a id="a-M5"></a>有遗其马者。<a id="a-M6"></a>畜之曰。<a id="a-M7"></a>吾爱其神骏耳。<a id="a-M8"></a>有遗其鹤者。<a id="a-M9"></a>纵之曰。<a id="a-MA"></a>冲天之物岂耳目玩哉。<a id="a-MB"></a>君子多其达。<a id="a-MC"></a>及卒戴逵过其塔叹曰。<a id="a-MD"></a>德音未远而拱木已繁。<a id="a-ME"></a>计神理绵绵不与气运俱尽也。</p>
  <p id="aMF">⊙郗超字嘉宾。<a id="a-MG"></a>少有旷世之度。<a id="a-MH"></a>谈论义理精微。<a id="a-MI"></a>标志慕佛加好行檀。<a id="a-MJ"></a>大将军桓温辟为参军。<a id="a-MK"></a>时王珣同府。<a id="a-ML"></a>珣为主簿。<a id="a-MM"></a>超美髯。<a id="a-MN"></a>珣身短小。<a id="a-MO"></a>府中语曰。<a id="a-MP"></a>髯参军短主簿。<a id="a-MQ"></a>能令公喜。<a id="a-MR"></a>能令公怒。<a id="a-MS"></a>谢安王坦之诣温府。<a id="a-MT"></a>温先令超卧帐中。<a id="a-MU"></a>听其论事。<a id="a-MV"></a>俄风动帐开。<a id="a-MW"></a>安笑曰。<a id="a-MX"></a>郄生可谓入幕之宾矣。<a id="a-MY"></a>超喜隐遁。<a id="a-MZ"></a>闻拂衣者。<a id="a-Ma"></a>必为起屋具器用遗之。<a id="a-Mb"></a>支道林每谓。<a id="a-Mc"></a>其造微之功足参正始。<a id="a-Md"></a>甚重之。<a id="a-Me"></a>又与汰法师厚善。<a id="a-Mf"></a>尝约先殁者。<a id="a-Mg"></a>凡幽冥报应当以相报。<a id="a-Mh"></a>俄而汰卒。<a id="a-Mi"></a>一夕见梦曰。<a id="a-Mj"></a>向与君约报应之事。<a id="a-Mk"></a>今皆不虚。<a id="a-Ml"></a>愿君无忘修德。<a id="a-Mm"></a>以升济神明。<a id="a-Mn"></a>超由是循道弥笃云。</p>
  <p id="aMo">⊙(乙丑)　秦改建元。</p>
  <p id="aMp">(丙寅)　废帝奕(字延龄。<a id="a-Mq"></a>哀之母弟。<a id="a-Mr"></a>后大司马桓温。<a id="a-Ms"></a>废为海西公。<a id="a-Mt"></a>十月卒于吴。<a id="a-Mu"></a>寿三十五)</p>
  <p id="aMv">改太和在治五年。</p>
  <p id="aMw">(丁卯)　大教东被三百年矣。</p>
  <p id="aMx">⊙释道安者姓卫。<a id="a-My"></a>常山扶柳人。<a id="a-Mz"></a>图澄之门学。<a id="a-N0"></a>家世英儒。<a id="a-N1"></a>早失覆荫。<a id="a-N2"></a>为表兄所养。<a id="a-N3"></a>早年读书一览无忘。<a id="a-N4"></a>十一出家而能日记万言。<a id="a-N5"></a>终为缁林奇表。<a id="a-N6"></a>宁康初。<a id="a-N7"></a>安于襄阳檀溪寺。<a id="a-N8"></a>建浮图铸铜像。<a id="a-N9"></a>能起自行。<a id="a-NA"></a>至方山而止。<a id="a-NB"></a>光明烛天倾都瞻拜。<a id="a-NC"></a>欢呼动山谷。<a id="a-ND"></a>秦主符坚送外国金饰倚像金缕结珠弥勒等。<a id="a-NE"></a>安每讲设以作证。<a id="a-NF"></a>一夕像光照室。<a id="a-NG"></a>视之顶有舍利焉。<a id="a-NH"></a>习凿齿襄阳高士。<a id="a-NI"></a>先以书通好。<a id="a-NJ"></a>乃诣安自称曰。<a id="a-NK"></a>习凿齿。<a id="a-NL"></a>安曰。<a id="a-NM"></a>弥天释道安。<a id="a-NN"></a>相得欢甚。<a id="a-NO"></a>即以书抵谢东山。<a id="a-NP"></a>称安盖非常胜士。<a id="a-NQ"></a>恨公不一见耳。<a id="a-NR"></a>孝武帝闻安名。<a id="a-NS"></a>诏曰。<a id="a-NT"></a>法师以道德照临天人。<a id="a-NU"></a>使大法流行。<a id="a-NV"></a>为苍生依赖。<a id="a-NW"></a>宜日食王公禄。<a id="a-NX"></a>所司以时资给。<a id="a-NY"></a>安固辞不受。<a id="a-NZ"></a>未几符坚攻陷襄阳。<a id="a-Na"></a>得安而喜。<a id="a-Nb"></a>谓左右曰。<a id="a-Nc"></a>吾以十万师取襄阳。<a id="a-Nd"></a>得一人半耳。<a id="a-Ne"></a>左右问为谁。<a id="a-Nf"></a>曰安公一人。<a id="a-Ng"></a>习凿齿半人也。<a id="a-Nh"></a>安入关。<a id="a-Ni"></a>沙门万数皆随师姓而名。<a id="a-Nj"></a>安曰。<a id="a-Nk"></a>师莫如佛世也。<a id="a-Nl"></a>应沙门宜以释为氏。<a id="a-Nm"></a>及增一阿含经至乃云。<a id="a-Nn"></a>四河入海无复异名。<a id="a-No"></a>四姓出家同称释氏。<a id="a-Np"></a>遂与符合焉。<a id="a-Nq"></a>世益重之。<a id="a-Nr"></a>又蓝田得古鼎。<a id="a-Ns"></a>容二十有七斛。<a id="a-Nt"></a>腹有篆文。<a id="a-Nu"></a>朝无识之者。<a id="a-Nv"></a>有以问安。<a id="a-Nw"></a>安曰。<a id="a-Nx"></a>鲁襄公所铸也。<a id="a-Ny"></a>由是符坚敕三馆学士有所疑皆师于安。<a id="a-Nz"></a>国人语曰。<a id="a-O0"></a>学不师安义不禁难。<a id="a-O1"></a>时符氏东极沧海。<a id="a-O2"></a>西并龟兹。<a id="a-O3"></a>南包襄阳。<a id="a-O4"></a>北尽沙漠。<a id="a-O5"></a>唯建康未服。<a id="a-O6"></a>坚雅意欲取而有之。<a id="a-O7"></a>群臣谏不从。<a id="a-O8"></a>太尉符融者叩头请安。<a id="a-O9"></a>为苍生一言。<a id="a-OA"></a>安诺。<a id="a-OB"></a>及坚出东苑。<a id="a-OC"></a>命安升辇同载。<a id="a-OD"></a>仆射权翼进曰。<a id="a-OE"></a>臣闻天子法驾侍中陪乘。<a id="a-OF"></a>道安毁形宁可参厕。<a id="a-OG"></a>坚怒曰。<a id="a-OH"></a>安公道德可尊。<a id="a-OI"></a>朕以天下易舆辇之荣。<a id="a-OJ"></a>未称其德。<a id="a-OK"></a>即诏翼扶安登辇。<a id="a-OL"></a>于是翼跪而掖之。<a id="a-OM"></a>坚顾谓安曰。<a id="a-ON"></a>朕将与公南游吴越。<a id="a-OO"></a>整六师以巡狩。<a id="a-OP"></a>登会稽以观沧海。<a id="a-OQ"></a>不亦乐乎。<a id="a-OR"></a>对曰。<a id="a-OS"></a>陛下应天御世。<a id="a-OT"></a>富有八州居中而制四海。<a id="a-OU"></a>宜栖神无为与尧舜比隆。<a id="a-OV"></a>今欲以百万之师求厥田下下之土。<a id="a-OW"></a>东南地区势卑气厉。<a id="a-OX"></a>昔舜禹游而不返。<a id="a-OY"></a>始皇适而不归。<a id="a-OZ"></a>以贫道观之。<a id="a-Oa"></a>未见其可。<a id="a-Ob"></a>平阳公懿戚石越重臣。<a id="a-Oc"></a>皆忧国至深。<a id="a-Od"></a>其论可听。<a id="a-Oe"></a>坚曰。<a id="a-Of"></a>非区域不广也。<a id="a-Og"></a>朕欲简天心明大运所在耳。<a id="a-Oh"></a>顺时巡狩。<a id="a-Oi"></a>且有格言傥如高论。<a id="a-Oj"></a>则帝王无省方之文乎。<a id="a-Ok"></a>安曰。<a id="a-Ol"></a>必欲往。<a id="a-Om"></a>宜驻跸洛阳枕戈畜锐传檄江南。<a id="a-On"></a>如其不服伐之未晚。<a id="a-Oo"></a>坚不纳。<a id="a-Op"></a>太元七年坚自将步骑。<a id="a-Oq"></a>百万次寿春。<a id="a-Or"></a>为晋徐州刺史谢玄所败。<a id="a-Os"></a>单骑遁还。<a id="a-Ot"></a>安每疏经义必求圣证。<a id="a-Ou"></a>一日感庞眉尊者降。<a id="a-Ov"></a>安出所制似之。<a id="a-Ow"></a>尊者钦叹以为尽契佛心。<a id="a-Ox"></a>仍许以密助弘通。<a id="a-Oy"></a>安识其为宾头卢也。<a id="a-Oz"></a>因设日供祀之。<a id="a-P0"></a>今供宾头自安而始。<a id="a-P1"></a>门弟子通其业者数十人。<a id="a-P2"></a>知名于世有法遇者。<a id="a-P3"></a>传教长沙。<a id="a-P4"></a>门徒数百。<a id="a-P5"></a>有私饮者。<a id="a-P6"></a>遇纵而不举。<a id="a-P7"></a>安兼知之。<a id="a-P8"></a>即封荆以寄。<a id="a-P9"></a>遇抱荆而泣曰。<a id="a-PA"></a>董众无状而远遗师忧。<a id="a-PB"></a>于是俯伏躬受其谴。<a id="a-PC"></a>太元十四年正月晦日。<a id="a-PD"></a>安命其徒具浴。<a id="a-PE"></a>忽见异僧出入隙中。<a id="a-PF"></a>安以生处问之。<a id="a-PG"></a>僧指西北即云开见楼阁如幼出。<a id="a-PH"></a>曰彼兜率天也。<a id="a-PI"></a>是夕有敷百小儿。<a id="a-PJ"></a>皆就浴而去。<a id="a-PK"></a>识者以为应真之侣也。<a id="a-PL"></a>二月八日跏趺而逝。<a id="a-PM"></a>安貌侻而姿黑。<a id="a-PN"></a>博学善词章。<a id="a-PO"></a>谚曰。<a id="a-PP"></a>漆道人惊四邻。<a id="a-PQ"></a>左臂有肉方寸许隆起如印。<a id="a-PR"></a>时号印手菩萨。<a id="a-PS"></a>着僧尼轨范及法门清式二十四条。<a id="a-PT"></a>世遵行之。</p>
  <p id="aPU">论曰。<a id="a-PV"></a>法源滥触之初。<a id="a-PW"></a>由佛图澄而得安。<a id="a-PX"></a>由安而得远公。<a id="a-PY"></a>是三大士化仪轨则。<a id="a-PZ"></a>或无以异。<a id="a-Pa"></a>至于出处操尚。<a id="a-Pb"></a>若相戾者何哉。<a id="a-Pc"></a>大抵晋室渡江自明帝之后。<a id="a-Pd"></a>当代时君虽无可称者。<a id="a-Pe"></a>然而朝廷纪纲法度未始或亏。<a id="a-Pf"></a>当是之际。<a id="a-Pg"></a>故远公得以遂其高。<a id="a-Ph"></a>天子临浔阳而诏不出山。<a id="a-Pi"></a>若澄安二公。<a id="a-Pj"></a>失身偏霸之朝。<a id="a-Pk"></a>万一不区区俯仰曲徇其情。<a id="a-Pl"></a>彼季龙符坚其肯容之高卧山林。<a id="a-Pm"></a>而不为之屈耶。<a id="a-Pn"></a>此古所谓易地皆然。<a id="a-Po"></a>三大士有之矣。<a id="a-Pp"></a>孟轲氏称伯夷伊尹柳下惠。<a id="a-Pq"></a>皆曰圣人者。<a id="a-Pr"></a>良以其道通方而善趋时也。<a id="a-Ps"></a>世谓澄安之操不逮远公。<a id="a-Pt"></a>吾弗信矣。</p>
  <p id="aPu">⊙孙绰字兴公。<a id="a-Pv"></a>父楚有重望。<a id="a-Pw"></a>绰博学美文辞。<a id="a-Px"></a>与高阳许询俱有高尚之志。<a id="a-Py"></a>初隐稽山放情山水。<a id="a-Pz"></a>作遂初赋。<a id="a-Q0"></a>以见志。<a id="a-Q1"></a>友道林问绰曰。<a id="a-Q2"></a>君何如许。<a id="a-Q3"></a>答曰。<a id="a-Q4"></a>高情远志弟子早已伏膺。<a id="a-Q5"></a>然一咏一吟。<a id="a-Q6"></a>许将生面。<a id="a-Q7"></a>尝作天台赋。<a id="a-Q8"></a>示友人范荣期曰。<a id="a-Q9"></a>卿试以掷地当作金声。<a id="a-QA"></a>荣期曰。<a id="a-QB"></a>恐此金声非中宫商。<a id="a-QC"></a>然每至佳句。<a id="a-QD"></a>辄云。<a id="a-QE"></a>应是我辈语。<a id="a-QF"></a>于吾道多有论撰。<a id="a-QG"></a>具见弘明等集。<a id="a-QH"></a>年五十八卒。<a id="a-QI"></a>史臣称绰有匪躬之节。<a id="a-QJ"></a>不徒文雅而已。</p>
  <p id="aQK">⊙许询字玄度。<a id="a-QL"></a>高阳人。<a id="a-QM"></a>魏中领军允曾孙也。<a id="a-QN"></a>澡心学佛。<a id="a-QO"></a>甚为江左诸公卿仰慕。<a id="a-QP"></a>简文帝高其风。<a id="a-QQ"></a>每月白风恬。<a id="a-QR"></a>思清言妙理必造焉。<a id="a-QS"></a>至其亹亹。<a id="a-QT"></a>简文不觉前席。<a id="a-QU"></a>达旦忘倦。<a id="a-QV"></a>帝谓亲友曰。<a id="a-QW"></a>玄度才情故未易有。<a id="a-QX"></a>刘真长为时谭宗。<a id="a-QY"></a>而与结清言友。<a id="a-QZ"></a>每谓人曰。<a id="a-Qa"></a>吾不见玄度几为轻薄令尹。<a id="a-Qb"></a>又尝曰。<a id="a-Qc"></a>清风明月何尝不思玄度。</p>
  <p id="aQd">(戊辰)　○王珣与弟[緡-糸+王]舍宅为寺。<a id="a-Qe"></a>今虎丘是也。</p>
  <p id="aQf">(庚午)　○符坚灭燕。</p>
  <p id="aQg">⊙晋司马桓温。<a id="a-Qh"></a>末年奉法。<a id="a-Qi"></a>有尼造之。<a id="a-Qj"></a>温敬而不倦。<a id="a-Qk"></a>浴必移晷。<a id="a-Ql"></a>讶而私觌。<a id="a-Qm"></a>见尼挥刃自割。<a id="a-Qn"></a>截支分脔。<a id="a-Qo"></a>有顷尼出。<a id="a-Qp"></a>温以情问尼曰。<a id="a-Qq"></a>君志若遂形当如之。<a id="a-Qr"></a>时温方谋问鼎。<a id="a-Qs"></a>闻此怅然乃止。<a id="a-Qt"></a>尼遂辞不测所之(出感通录)</p>
  <p id="aQu">⊙(辛未)　简文帝昱(字道万。<a id="a-Qv"></a>元之少子。<a id="a-Qw"></a>神识怡畅。<a id="a-Qx"></a>无济世之略。<a id="a-Qy"></a>后崩于东堂。<a id="a-Qz"></a>寿五十。<a id="a-R0"></a>葬高平陵)</p>
  <p id="aR1">⊙改咸安○是年慧星现。<a id="a-R2"></a>帝诏竺法旷禳之。<a id="a-R3"></a>旷曰。<a id="a-R4"></a>陛下当勤修德政以赛天谴。<a id="a-R5"></a>贫道当尽情。<a id="a-R6"></a>帝乃斋忏灾遂灭。</p>
 </body>
</html>