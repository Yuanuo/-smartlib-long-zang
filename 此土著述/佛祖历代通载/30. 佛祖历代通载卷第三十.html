<!doctype html>
<html id="z3IBXO51jt" data-ver="1695">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第三十</h1>
  <p id="a2">南宋(姓赵氏都杭州)○不轻曰(南渡高孝光宁理度幼主。<a id="a-3"></a>七宗百三十四)</p>
  <p id="a4">⊙(丁未)　高宗构(母韦妃。<a id="a-5"></a>徽宗梦吴越武肃钱王入室。<a id="a-6"></a>已而生帝。<a id="a-7"></a>封康王。<a id="a-8"></a>靖康初尝出使斡离不军。<a id="a-9"></a>是冬斡离不再来。<a id="a-A"></a>奉诏再使耿南仲偕行。<a id="a-B"></a>至相州民遮道请无往。<a id="a-C"></a>至磁州守臣宗泽。<a id="a-D"></a>及磁人亦止之。<a id="a-E"></a>相州守亦以蜡书言。<a id="a-F"></a>金人方遣骑。<a id="a-G"></a>物色康王所在。<a id="a-H"></a>乃回相州。<a id="a-I"></a>揭榜召兵勤王。<a id="a-J"></a>有诏以康王为大元帅。<a id="a-K"></a>江伯彦宗泽为副。<a id="a-L"></a>速领兵入卫。<a id="a-M"></a>王从伯彦议。<a id="a-N"></a>出相州北门。<a id="a-O"></a>渡河至大名。<a id="a-P"></a>闻京城陷。<a id="a-Q"></a>请进兵向京城。<a id="a-R"></a>伯彦不可。<a id="a-S"></a>请王移兵东平措身安地。<a id="a-T"></a>南仲亦以为然。<a id="a-U"></a>遂东。<a id="a-V"></a>河间守黄潜善亦领兵至。<a id="a-W"></a>进屯济州。<a id="a-X"></a>探报张邦昌为金所立。<a id="a-Y"></a>二帝北行。<a id="a-Z"></a>邦昌迎元祐孟后听政。<a id="a-a"></a>文武官吏皆劝进邦昌。<a id="a-b"></a>下手书以迎立康王。<a id="a-c"></a>告中外有曰。<a id="a-d"></a>汉家之厄十世。<a id="a-e"></a>宜光武之中兴。<a id="a-f"></a>献公之子九人。<a id="a-g"></a>唯重耳之尚在。<a id="a-h"></a>遣使奉表。<a id="a-i"></a>及以孟后书来。<a id="a-j"></a>邦昌继至伏地。<a id="a-k"></a>恸哭请死。<a id="a-l"></a>使人自河北窜来。<a id="a-m"></a>进道君手礼曰。<a id="a-n"></a>便可即真来救父母。<a id="a-o"></a>王恸哭拜受。<a id="a-p"></a>遂趋应天即位)</p>
  <p id="aq">改建炎元年。</p>
  <p id="ar">金国天会五年。</p>
  <p id="as">(庚戌)　上自正月至温之江心。<a id="a-t"></a>改额曰龙翔。<a id="a-u"></a>东轩曰浴日。<a id="a-v"></a>宸翰辉映○革林灵素故居为资福教寺○秦桧归自金受挞辣意专主和议○十二月金人册刘豫为帝国号齐。<a id="a-w"></a>年改阜昌。</p>
  <p id="ax">(辛亥)　绍兴元年○张浚妒能杀曲端尽失陕西地。</p>
  <p id="ay">金国迎请栴檀瑞像到燕京建水陆会七昼夜安奉于闵忠寺供养凡住十二年。</p>
  <p id="az">(乙卯)　金熙宗立(名亶。<a id="a-10"></a>元名曷刺。<a id="a-11"></a>马太祖嫡孙。<a id="a-12"></a>宗浚之子。<a id="a-13"></a>治十四年。<a id="a-14"></a>完颜亮弑之)</p>
  <p id="a15">⊙西夏大德元年。</p>
  <p id="a16">法师苏陀室利。<a id="a-17"></a>西竺人也。<a id="a-18"></a>特礼文殊于五台。<a id="a-19"></a>善闲咒术能通利。<a id="a-1A"></a>神异颇多。<a id="a-1B"></a>帝弥加重。<a id="a-1C"></a>时羽士萧真人亦高士也。<a id="a-1D"></a>技术难问。<a id="a-1E"></a>皆为师伏。<a id="a-1F"></a>于是稽首后违世已。<a id="a-1G"></a>金国唐括相公赞其真曰。<a id="a-1H"></a>似似是是(或云奇哉师子)苏陀室利西竺来游一百八岁。<a id="a-1I"></a>雪色连腮碧光溢臂。<a id="a-1J"></a>内蕴真慈外现可畏。<a id="a-1K"></a>在闵宗朝连阴不霁。<a id="a-1L"></a>特诏登坛咒龙落地。<a id="a-1M"></a>赭色伽黎后妃亲制。<a id="a-1N"></a>施内藏财度僧起寺。<a id="a-1O"></a>人半信疑。<a id="a-1P"></a>佛陀波利借路重来五峰游礼。<a id="a-1Q"></a>峨五佛冠。<a id="a-1R"></a>曼殊何异。<a id="a-1S"></a>圆满月面色非红粹。<a id="a-1T"></a>真人萧生遥瞻拜跪。</p>
  <p id="a1U">⊙绍兴五年八月五日。<a id="a-1V"></a>圆悟禅师示寂。<a id="a-1W"></a>讳克勤。<a id="a-1X"></a>字无著。<a id="a-1Y"></a>彭州崇宁骆氏子。<a id="a-1Z"></a>依妙寂院自省落发受具。<a id="a-1a"></a>游成都从圆明敏行大师学经论窥其奥。<a id="a-1b"></a>以为不足恃。<a id="a-1c"></a>谒昭觉胜公问心法。<a id="a-1d"></a>久之出关。<a id="a-1e"></a>见真如哲公。<a id="a-1f"></a>颇有省。<a id="a-1g"></a>时庆藏主众推饱参。<a id="a-1h"></a>尤善洞下宗旨。<a id="a-1i"></a>师从之尽其要。<a id="a-1j"></a>尝谒东林照觉。<a id="a-1k"></a>顷之谓庆曰。<a id="a-1l"></a>东林平实而已。<a id="a-1m"></a>往见太平演道者。<a id="a-1n"></a>师恃豪辨与之争锋。<a id="a-1o"></a>演曰。<a id="a-1p"></a>是可以敌生死乎。<a id="a-1q"></a>他日涅槃堂孤光独照时。<a id="a-1r"></a>自验看。<a id="a-1s"></a>以不合辞去。<a id="a-1t"></a>抵苏州定惠。<a id="a-1u"></a>疾病几死。<a id="a-1v"></a>因念畴昔所参俱无验。<a id="a-1w"></a>独老演不吾欺。<a id="a-1x"></a>会病间即日束包而返。<a id="a-1y"></a>演喜其再来。<a id="a-1z"></a>容为侍者。<a id="a-20"></a>值漕使陈君入山问法。<a id="a-21"></a>演诵小艳诗云。<a id="a-22"></a>频呼小玉元无事。<a id="a-23"></a>只要檀郎认得声。<a id="a-24"></a>师侍侧忽大悟。<a id="a-25"></a>即以告演。<a id="a-26"></a>演诘之。<a id="a-27"></a>师曰。<a id="a-28"></a>今日真丧目前机也。<a id="a-29"></a>演喜曰。<a id="a-2A"></a>吾宗有汝。<a id="a-2B"></a>自兹高枕矣。<a id="a-2C"></a>师因以是事语佛鉴勤。<a id="a-2D"></a>勤未之信。<a id="a-2E"></a>师曰。<a id="a-2F"></a>昔云。<a id="a-2G"></a>高丽打铁火星爆。<a id="a-2H"></a>吾指头初谓建立语。<a id="a-2I"></a>今乃果然。<a id="a-2J"></a>勤愕然无对。<a id="a-2K"></a>时佛眼禅师尚少。<a id="a-2L"></a>师每事必旁发之。<a id="a-2M"></a>二公后皆大彻。<a id="a-2N"></a>由是演门二勤一远。<a id="a-2O"></a>声价籍甚。<a id="a-2P"></a>丛林谓之三杰。<a id="a-2Q"></a>演迁五祖师执寺务方建东厨当庭有嘉树。<a id="a-2R"></a>演曰。<a id="a-2S"></a>树子纵碍不可伐。<a id="a-2T"></a>师伐之。<a id="a-2U"></a>演震怒举杖逐师。<a id="a-2V"></a>师走辟。<a id="a-2W"></a>忽猛省曰。<a id="a-2X"></a>此临济用处耳。<a id="a-2Y"></a>遂接其杖曰。<a id="a-2Z"></a>老贼我识得儞也。<a id="a-2a"></a>演大笑而去。<a id="a-2b"></a>自尔命分座说法。<a id="a-2c"></a>崇宁初以母老归蜀。<a id="a-2d"></a>出世昭觉。<a id="a-2e"></a>久之谢去。<a id="a-2f"></a>于荆州见丞相张无尽谈华严要妙。<a id="a-2g"></a>逞辞婉雅玄旨通贯。<a id="a-2h"></a>无尽不觉前席。<a id="a-2i"></a>师曰。<a id="a-2j"></a>此真境与宗门旨趣何如。<a id="a-2k"></a>无尽曰。<a id="a-2l"></a>当不别。<a id="a-2m"></a>师曰。<a id="a-2n"></a>有甚交涉。<a id="a-2o"></a>无尽意不平。<a id="a-2p"></a>师徐曰。<a id="a-2q"></a>古云。<a id="a-2r"></a>不见一色始是半提。<a id="a-2s"></a>更知有全提时节。<a id="a-2t"></a>若透彻方见德山临济用处。<a id="a-2u"></a>无尽翻然悟曰。<a id="a-2v"></a>固尝疑雪窦大冶精金之语。<a id="a-2w"></a>今方知渠无摸索处。<a id="a-2x"></a>师尝有颂云。<a id="a-2y"></a>顶门直下轰霹雳。<a id="a-2z"></a>针出膏肓必死疾。<a id="a-30"></a>偶与丞相意会。<a id="a-31"></a>无尽喜曰。<a id="a-32"></a>每惧祖道寖微。<a id="a-33"></a>今所谓见方袍管夷吾也。<a id="a-34"></a>澧州刺史请住夹山。<a id="a-35"></a>未几迁湘西道林初潭师周公因提举刘直孺愿见师至是皮相之不甚为礼。<a id="a-36"></a>及见开堂提唱妙绝意表。<a id="a-37"></a>始增敬焉。<a id="a-38"></a>政和末有。</p>
  <p id="a39">旨移金陵蒋山。<a id="a-3A"></a>法道大振。<a id="a-3B"></a>僧问。<a id="a-3C"></a>如何是实际理地。<a id="a-3D"></a>曰何不向未问已前荐取。<a id="a-3E"></a>僧曰。<a id="a-3F"></a>未问已前如何荐。<a id="a-3G"></a>师曰。<a id="a-3H"></a>相随来也。<a id="a-3I"></a>进云。<a id="a-3J"></a>快便难逢。<a id="a-3K"></a>更借一问。<a id="a-3L"></a>曰。<a id="a-3M"></a>忘前失后。<a id="a-3N"></a>进云。<a id="a-3O"></a>若论此事如击石火。<a id="a-3P"></a>只如未相见时如何。<a id="a-3Q"></a>师曰。<a id="a-3R"></a>三千里外亦逢渠。<a id="a-3S"></a>曰。<a id="a-3T"></a>恁么则声色外与师相见。<a id="a-3U"></a>答曰。<a id="a-3V"></a>穿却鼻孔。<a id="a-3W"></a>问。<a id="a-3X"></a>忠臣不畏死。<a id="a-3Y"></a>故能立天下之大名。<a id="a-3Z"></a>勇士不顾生。<a id="a-3a"></a>故能立天下之大事。<a id="a-3b"></a>未审衲僧家又作么生。<a id="a-3c"></a>师曰。<a id="a-3d"></a>威震寰区未为分外。<a id="a-3e"></a>曰。<a id="a-3f"></a>恁么则坐断十方壁立千仞。<a id="a-3g"></a>师曰。<a id="a-3h"></a>看箭。<a id="a-3i"></a>问。<a id="a-3j"></a>不落因果不昧因果。<a id="a-3k"></a>是同是别。<a id="a-3l"></a>师曰。<a id="a-3m"></a>两个金刚圈。<a id="a-3n"></a>曰。<a id="a-3o"></a>沩山撼门三下又作么生。<a id="a-3p"></a>师曰。<a id="a-3q"></a>不是同途者。<a id="a-3r"></a>知音不举来。<a id="a-3s"></a>尝示众云。<a id="a-3t"></a>恁么恁么双明。<a id="a-3u"></a>不恁么不恁么双暗。<a id="a-3v"></a>不恁么中却恁么。<a id="a-3w"></a>暗里隐明。<a id="a-3x"></a>恁么中却不恁么。<a id="a-3y"></a>明中隐暗。<a id="a-3z"></a>只如和座子掇却许多建立恁么犯手伤锋。<a id="a-40"></a>且道唤作什么。<a id="a-41"></a>到这里。<a id="a-42"></a>高而无上。<a id="a-43"></a>深而无底。<a id="a-44"></a>旁尽虚空际。<a id="a-45"></a>中极邻虚尘。<a id="a-46"></a>净裸裸赤洒洒。<a id="a-47"></a>是个无底钵盂无影杖子。<a id="a-48"></a>熊耳山前少林峰下。<a id="a-49"></a>老胡九年冷湫湫地守这间家具。<a id="a-4A"></a>深雪之中直得情忘意遣理尽见除。<a id="a-4B"></a>方有一个承当。<a id="a-4C"></a>且道双明双暗双放双收。<a id="a-4D"></a>是建立是平常。<a id="a-4E"></a>总不与么也未。<a id="a-4F"></a>是极则处。<a id="a-4G"></a>且作么生是极则处。<a id="a-4H"></a>擘开华岳连天秀。<a id="a-4I"></a>放出黄河辊底流。<a id="a-4J"></a>宣和中诏住东都天宁　太上在康邸。<a id="a-4K"></a>屡请宣扬。<a id="a-4L"></a>有偈云。<a id="a-4M"></a>至简至易。<a id="a-4N"></a>至尊至贵。<a id="a-4O"></a>往来千圣顶[寧*頁]头。<a id="a-4P"></a>世出世间不思议。<a id="a-4Q"></a>然是时钦宗在东宫。<a id="a-4R"></a>师对太上预有至尊之谶。<a id="a-4S"></a>建炎改元。<a id="a-4T"></a>宰相李伯纪表住金山驾幸维扬。<a id="a-4U"></a>有诏征见顾问西竺道要。<a id="a-4V"></a>对曰。<a id="a-4W"></a>陛下以孝心理天下。<a id="a-4X"></a>西竺法以一心统万殊。<a id="a-4Y"></a>真俗虽异一心初无间然。<a id="a-4Z"></a>太上大悦。<a id="a-4a"></a>赐号圜悟禅师。<a id="a-4b"></a>乞云居山归老。<a id="a-4c"></a>朝廷厚赆其行。<a id="a-4d"></a>至云居之明年。<a id="a-4e"></a>复归于蜀。<a id="a-4f"></a>太师王伯绍迎居昭觉。<a id="a-4g"></a>绍兴五年八月五日示疾。<a id="a-4h"></a>将终。<a id="a-4i"></a>侍者持笔求颂。<a id="a-4j"></a>书曰。<a id="a-4k"></a>已彻无功。<a id="a-4l"></a>不必留颂。<a id="a-4m"></a>聊示应缘。<a id="a-4n"></a>珍重珍重。<a id="a-4o"></a>掷笔而化。<a id="a-4p"></a>春秋七十有三。<a id="a-4q"></a>坐五十五夏。<a id="a-4r"></a>谥真觉禅师。<a id="a-4s"></a>塔曰寂照。</p>
  <p id="a4t">(丙辰)　五月收免丁钱○(徽宗凶闻至。<a id="a-4u"></a>以乙卯四月崩)</p>
  <p id="a4v">⊙平江虎丘隆禅师入寂。<a id="a-4w"></a>讳绍隆。<a id="a-4x"></a>和州含山县人。<a id="a-4y"></a>生时歧嶷。<a id="a-4z"></a>九岁出家依县之佛惠院。<a id="a-50"></a>又六岁削发受具。<a id="a-51"></a>又五岁而束包曳杖。<a id="a-52"></a>飘然有四方之志。<a id="a-53"></a>首谒长芦净照禅师。<a id="a-54"></a>参扣之间景响有得。<a id="a-55"></a>因阅圆悟勤禅师语。<a id="a-56"></a>抚卷叹曰。<a id="a-57"></a>想酢生液。<a id="a-58"></a>虽未能浇肠沃胃。<a id="a-59"></a>要且使人庆快。<a id="a-5A"></a>第恨未亲聆謦欬尔。<a id="a-5B"></a>于是欲访之。<a id="a-5C"></a>至宝峰谒湛堂准禅师。<a id="a-5D"></a>准曰。<a id="a-5E"></a>如何是行脚事。<a id="a-5F"></a>师露胸示之曰。<a id="a-5G"></a>和上验看。<a id="a-5H"></a>准即打。<a id="a-5I"></a>师约住曰。<a id="a-5J"></a>且莫盲枷瞎棒。<a id="a-5K"></a>准大笑。<a id="a-5L"></a>因留年余。<a id="a-5M"></a>乃谒死心于黄龙。<a id="a-5N"></a>心问曰。<a id="a-5O"></a>是什么僧。<a id="a-5P"></a>师曰。<a id="a-5Q"></a>行脚僧。<a id="a-5R"></a>心曰。<a id="a-5S"></a>是何村僧行甚驴脚马脚。<a id="a-5T"></a>师曰。<a id="a-5U"></a>广南蛮道什么何不高声道。<a id="a-5V"></a>心喜曰。<a id="a-5W"></a>却有衲僧气息。<a id="a-5X"></a>师乃喝。<a id="a-5Y"></a>退而参堂度一夏。<a id="a-5Z"></a>心甚器之。<a id="a-5a"></a>每叹曰。<a id="a-5b"></a>再来人也。<a id="a-5c"></a>死心机锋横出。<a id="a-5d"></a>诸方吞焰。<a id="a-5e"></a>非上上根莫能当。<a id="a-5f"></a>而于师重称赏。<a id="a-5g"></a>众皆侧目。<a id="a-5h"></a>已而趋夹山见圆悟道龙牙山遇泐潭干之法子蜜禅师。<a id="a-5i"></a>相与甚厚每研推古今。<a id="a-5j"></a>至投合处抚掌轩渠。<a id="a-5k"></a>或若佯狂。<a id="a-5l"></a>议者谓今之沩仰寒拾也。<a id="a-5m"></a>久之辞去。<a id="a-5n"></a>遂至夹山会圆悟移道林。<a id="a-5o"></a>师从焉。<a id="a-5p"></a>一日入室。<a id="a-5q"></a>圆悟引教云。<a id="a-5r"></a>见见之时见非是见。<a id="a-5s"></a>见犹离见见不能及。<a id="a-5t"></a>竖拳曰。<a id="a-5u"></a>还见么。<a id="a-5v"></a>师曰。<a id="a-5w"></a>见。<a id="a-5x"></a>悟曰。<a id="a-5y"></a>头上安头。<a id="a-5z"></a>师于此有省悟。<a id="a-60"></a>复曰。<a id="a-61"></a>见个什么。<a id="a-62"></a>曰。<a id="a-63"></a>竹密不妨流水过。<a id="a-64"></a>悟肯之。<a id="a-65"></a>自此与圆悟形景上下。<a id="a-66"></a>又二十年。<a id="a-67"></a>斧搜凿索尽得圆悟之秘。<a id="a-68"></a>师以二亲垂白。<a id="a-69"></a>归寓乡郡褒禅寺。<a id="a-6A"></a>盖修摩耶忉利故事也。<a id="a-6B"></a>继受请住城西之开圣寺。<a id="a-6C"></a>四众翕然归仰。<a id="a-6D"></a>建炎之乱盗起淮上。<a id="a-6E"></a>乃南渡。<a id="a-6F"></a>宣城士庶素钦师名为结庐铜峰下适彰教虚席。<a id="a-6G"></a>郡守李尚书光延师居之。<a id="a-6H"></a>道化益振四年而迁虎丘。<a id="a-6I"></a>时圆悟以时未平。<a id="a-6J"></a>泛峡归蜀。<a id="a-6K"></a>曩之同参辐辏川犇。<a id="a-6L"></a>一时后生望山而趋。<a id="a-6M"></a>师每登座。<a id="a-6N"></a>从容示露。<a id="a-6O"></a>一味平等。<a id="a-6P"></a>随根所应皆惬其欲。<a id="a-6Q"></a>故圆悟之道复大播东南。<a id="a-6R"></a>诸方谓圆悟如在也。<a id="a-6S"></a>居三年。<a id="a-6T"></a>感微疾。<a id="a-6U"></a>白众曰。<a id="a-6V"></a>当以第一座宗达承院事。<a id="a-6W"></a>众请于郡从之事。<a id="a-6X"></a>既索笔大书伽陀曰。<a id="a-6Y"></a>无法可说。<a id="a-6Z"></a>是名说法。<a id="a-6a"></a>所以佛法。<a id="a-6b"></a>无有剩语。<a id="a-6c"></a>珍重。<a id="a-6d"></a>掷笔坐逝。<a id="a-6e"></a>实绍兴六年丙辰岁五月甲午八日乙亥也。<a id="a-6f"></a>建塔于山之阳。<a id="a-6g"></a>凡住世六十年。<a id="a-6h"></a>坐四十五夏。</p>
  <p id="a6i">(丁巳)　金废刘豫齐灭。</p>
  <p id="a6j">(戊午)　(秦桧为右相。<a id="a-6k"></a>晏敦复退而有忧色。<a id="a-6l"></a>曰奸人相矣)○金天眷元年。</p>
  <p id="a6m">(己未)　诏诸军州建报恩光孝奉徽宗香火。</p>
  <p id="a6n">(庚申)　西夏(仁宗拓跋仁孝立干顺子。<a id="a-6o"></a>改年大庆)</p>
  <p id="a6p">(辛酉)　是年秦桧张浚谋杀岳飞岳云○(张九成登径山适大惠升座。<a id="a-6q"></a>有神臂弓之语。<a id="a-6r"></a>秦桧秉国。<a id="a-6s"></a>谓讥朝廷。<a id="a-6t"></a>窜师衡阳)○金改皇统。</p>
  <p id="a6u">(壬戌)　行经界田粮○韦太后归自金○停给僧道度牒。</p>
  <p id="a6v">金国。<a id="a-6w"></a>英悼太子生日诏海惠大师于上京宫侧创造大储庆寺普度僧尼百万大赦天下。</p>
  <p id="a6x">(癸亥)　金诏海惠清慧二禅师住储庆寺迎瑞像于本寺积庆阁中供养。</p>
  <p id="a6y">翻译名义平江景德法云编次荆溪周敦义作序。</p>
  <p id="a6z">(甲子　六四)　西夏元庆元年。</p>
  <p id="a70">(乙丑)　金海慧迁化。<a id="a-71"></a>帝偕后亲奉舍利。<a id="a-72"></a>五处立塔。<a id="a-73"></a>特谥佛觉佑国大禅师。</p>
  <p id="a74">(丙寅)　正月诏毁淫祠○秦桧经界两浙四川等处。</p>
  <p id="a75">金复赐清惠佛智护国大师号登国师座特赐金襕大衣及所用珍异其钦敬古所未有帝后亲奉接足礼授。</p>
  <p id="a76">⊙(丁卯)　金国与蒙国议和○蒙国自称祖元皇帝。</p>
  <p id="a77">(戊辰)　佛智端裕禅师入寂。<a id="a-78"></a>师吴越钱氏之裔。<a id="a-79"></a>嗣圆悟。<a id="a-7A"></a>初住邓之丹霞。<a id="a-7B"></a>迁住虎丘。<a id="a-7C"></a>次径山。<a id="a-7D"></a>庵居于西华秀峰。<a id="a-7E"></a>敕住建康保宁。<a id="a-7F"></a>移万寿。<a id="a-7G"></a>又迁闽之延沙寿山西禅。<a id="a-7H"></a>被旨补灵隐。<a id="a-7I"></a>秋又赴明之育王。<a id="a-7J"></a>其法嗣净慈水庵一等。</p>
  <p id="a7K">(己巳)　金国完颜亮立。<a id="a-7L"></a>太祖孙(初名孛烈。<a id="a-7M"></a>杀主自立。<a id="a-7N"></a>迁燕。<a id="a-7O"></a>后南征驻于汴至江上为诸酋弑于龟山寺)改年天德。</p>
  <p id="a7P">○西夏改天盛。</p>
  <p id="a7Q">⊙绍兴十九年。<a id="a-7R"></a>牧庵忠禅师迁化。<a id="a-7S"></a>名法忠。<a id="a-7T"></a>姓姚。<a id="a-7U"></a>四明鄞县人。<a id="a-7V"></a>母梦异僧求寓止而娠。<a id="a-7W"></a>既诞紫带绕身。<a id="a-7X"></a>自幼性专静。<a id="a-7Y"></a>告双亲出家。<a id="a-7Z"></a>依郡中崇教院道英授经业。<a id="a-7a"></a>年十九试所业得度。<a id="a-7b"></a>即预讲肆。<a id="a-7c"></a>究天台教旨。<a id="a-7d"></a>于疏义入微亦颇自负。<a id="a-7e"></a>一日暴所习于禅者。<a id="a-7f"></a>为其折困。<a id="a-7g"></a>因有疑于于禅宗。<a id="a-7h"></a>趋天童交禅师以求决焉。<a id="a-7i"></a>及于交言下知有机不发交使其南询造闽之雪峰。<a id="a-7j"></a>与需禅师语。<a id="a-7k"></a>复不契。<a id="a-7l"></a>闻佛眼远禅寺居淮西龙门。<a id="a-7m"></a>于是出蜀兼程至彼。<a id="a-7n"></a>造次不忘提撕其未至处。<a id="a-7o"></a>适纵步水磨欻睹牌额。<a id="a-7p"></a>书法轮常转。<a id="a-7q"></a>师于是碍膺之疑泮然冰释。<a id="a-7r"></a>遂说偈曰。<a id="a-7s"></a>转大法轮。<a id="a-7t"></a>目前包裹。<a id="a-7u"></a>更问如何。<a id="a-7v"></a>水推石磨。<a id="a-7w"></a>而作圆相呈佛眼。<a id="a-7x"></a>眼曰。<a id="a-7y"></a>其中事作么生。<a id="a-7z"></a>师曰。<a id="a-80"></a>涧下水长流。<a id="a-81"></a>眼曰。<a id="a-82"></a>必竟如何。<a id="a-83"></a>师曰。<a id="a-84"></a>水推石磨。<a id="a-85"></a>眼曰。<a id="a-86"></a>归堂歇去。<a id="a-87"></a>切不得举着。<a id="a-88"></a>后五日来。<a id="a-89"></a>却向女道一句子。<a id="a-8A"></a>曰。<a id="a-8B"></a>这一句子也不消得。<a id="a-8C"></a>佛眼为之解颐。<a id="a-8D"></a>师遂作礼。<a id="a-8E"></a>寻辞佛眼。<a id="a-8F"></a>度九江登庐阜。<a id="a-8G"></a>露眠草宿蛇虎为邻。<a id="a-8H"></a>山舒水缓处。<a id="a-8I"></a>会意则居焉。<a id="a-8J"></a>偶晦昏道傍有枯木数围。<a id="a-8K"></a>经野烧之余尚存寻尺。<a id="a-8L"></a>内空且絜。<a id="a-8M"></a>师兀然其中逾旬浃。<a id="a-8N"></a>远迩传观者甚众。<a id="a-8O"></a>师不欲显异。<a id="a-8P"></a>留偈纪之曰。<a id="a-8Q"></a>谁将三昧真空火。<a id="a-8R"></a>爇却一株烦恼薪。<a id="a-8S"></a>只有大根元不动。<a id="a-8T"></a>更无枝叶撼风尘。<a id="a-8U"></a>乃去谒湛堂准禅师于泐潭。<a id="a-8V"></a>酬酢敏捷。<a id="a-8W"></a>准大奇之。<a id="a-8X"></a>斯时黄龙法社鼎盛。<a id="a-8Y"></a>预结夏制限其来者。<a id="a-8Z"></a>然死心道貌德威。<a id="a-8a"></a>鲜敢樱其锋。<a id="a-8b"></a>尝持剑夜造室曰。<a id="a-8c"></a>闻老和上不惧生死是不。<a id="a-8d"></a>死心拟对。<a id="a-8e"></a>师以剑挥之。<a id="a-8f"></a>死心引颈。<a id="a-8g"></a>师掷剑于地作舞而退。<a id="a-8h"></a>至相西亲圆悟于道林。<a id="a-8i"></a>悟深器之。<a id="a-8j"></a>既而放浪衡岳。<a id="a-8k"></a>眷车辙灵岩之右。<a id="a-8l"></a>怪石有如卧牛。<a id="a-8m"></a>师结茅其傍。<a id="a-8n"></a>故榜牧庵。<a id="a-8o"></a>栖迟二十余年。<a id="a-8p"></a>外形骸而自适。<a id="a-8q"></a>或连宵而不寐。<a id="a-8r"></a>或累日而忘餐。<a id="a-8s"></a>发长不剪。<a id="a-8t"></a>衣弊不易。<a id="a-8u"></a>天下禅侣雅称为忠道者。<a id="a-8v"></a>四方衲子不以承颜为不足。<a id="a-8w"></a>一时士夫无不闻风而欣慕。<a id="a-8x"></a>枢密柳公仲古镇长沙。<a id="a-8y"></a>以法轮起师。<a id="a-8z"></a>从于众望。<a id="a-90"></a>师掉头不顾。<a id="a-91"></a>复以胜业虚席心欲迎致。<a id="a-92"></a>檄诸禅劝请。<a id="a-93"></a>师闻而宵遁。<a id="a-94"></a>追踪至定明兰若。<a id="a-95"></a>挝鼓于堂。<a id="a-96"></a>致师于座。<a id="a-97"></a>缁素罗拜踰时不已。<a id="a-98"></a>师慨然说偈曰咄哉黄面老。<a id="a-99"></a>将法付王臣。<a id="a-9A"></a>林下无心客。<a id="a-9B"></a>官差逼杀人。<a id="a-9C"></a>昔闻其言。<a id="a-9D"></a>今见其事。<a id="a-9E"></a>下座曳杖趋胜业领住持事。<a id="a-9F"></a>给事凭公济川撰开堂疏。<a id="a-9G"></a>有曰。<a id="a-9H"></a>佛眼磨头悟法轮之常转。<a id="a-9I"></a>死心室内持慧剑以相挥。<a id="a-9J"></a>时为师之实录。<a id="a-9K"></a>师既应世。<a id="a-9L"></a>以荷负宗教为己任亦不吝去留。<a id="a-9M"></a>故自胜业迁南木云盖公安大沩五刹。<a id="a-9N"></a>复赴豫章师李吉甫请。<a id="a-9O"></a>住黄龙。<a id="a-9P"></a>太尉邢公孝扬施金为造寿塔于寺东之芗源。<a id="a-9Q"></a>才毕工而方丈后山白光上腾。<a id="a-9R"></a>群鹊飞鸣。<a id="a-9S"></a>师顾之笑曰。<a id="a-9T"></a>吾将行矣。<a id="a-9U"></a>索笔书偈曰。<a id="a-9V"></a>六十六年。<a id="a-9W"></a>游梦幻中。<a id="a-9X"></a>浩歌归去。<a id="a-9Y"></a>撤手长空。<a id="a-9Z"></a>书毕复谓众曰。<a id="a-9a"></a>后事可依灵源清禅师遗范。<a id="a-9b"></a>言讫瞑目而寂。</p>
  <p id="a9c">(庚午)　金废度僧道。</p>
  <p id="a9d">(辛未)　九月上谓大臣曰。<a id="a-9e"></a>缘不度僧常住多有绝产。<a id="a-9f"></a>令户部拨以瞻学(出宋史)○世尊示灭二千一百年矣。</p>
  <p id="a9g">⊙太皇后韦氏(高宋母也)建崇先显孝禅寺于杭之高亭山。<a id="a-9h"></a>诏真歇清了禅师。<a id="a-9i"></a>开山为第一代。<a id="a-9j"></a>未几示寂。<a id="a-9k"></a>塔于寺中。<a id="a-9l"></a>师左绵雍氏。<a id="a-9m"></a>嗣丹霞淳公。<a id="a-9n"></a>尝作无尽灯记曰。<a id="a-9o"></a>东平打破镜已三百余年。<a id="a-9p"></a>龙潭吹灭灯复四百余载。<a id="a-9q"></a>后代子孙迷于正眼。<a id="a-9r"></a>以谓镜破灯灭。<a id="a-9s"></a>而不知行住坐卧放大光明。<a id="a-9t"></a>灯未曾灭也。<a id="a-9u"></a>见闻觉知虚鉴万像。<a id="a-9v"></a>镜未曾破也。<a id="a-9w"></a>灯虽无景能照生死长夜。<a id="a-9x"></a>镜虽无台能辩生死魔惑。<a id="a-9y"></a>镜与灯光光常寂。<a id="a-9z"></a>明与鉴幻幻皆如。<a id="a-A0"></a>照之无穷。<a id="a-A1"></a>则曰无尽灯。<a id="a-A2"></a>鉴之无穷。<a id="a-A3"></a>则曰无尽镜。<a id="a-A4"></a>日用不昧。<a id="a-A5"></a>昭昭于心目之间。<a id="a-A6"></a>但众生迷而不知。<a id="a-A7"></a>故有修多罗教。<a id="a-A8"></a>开如幻方便。<a id="a-A9"></a>设如幻道场。<a id="a-AA"></a>度如幻众生作如幻佛事。<a id="a-AB"></a>譬如东南西北上下四维中点一灯外安十镜。<a id="a-AC"></a>以十镜喻十法界。<a id="a-AD"></a>一灯况一真心。<a id="a-AE"></a>一真心则理不可分。<a id="a-AF"></a>十法界则事有万状。<a id="a-AG"></a>然则理外无事。<a id="a-AH"></a>镜外无灯。<a id="a-AI"></a>虽镜镜中有无穷灯无穷灯唯一灯也。<a id="a-AJ"></a>事事中有无尽理无尽理惟一理也。<a id="a-AK"></a>以一理能成差别事。<a id="a-AL"></a>故其事事无碍。<a id="a-AM"></a>由一灯全照差别镜。<a id="a-AN"></a>故则镜镜交参。<a id="a-AO"></a>一镜不动而能遍能容能摄能入。<a id="a-AP"></a>一事不坏而即彼即此即一即多。<a id="a-AQ"></a>主伴融通重重无尽。<a id="a-AR"></a>悲夫众生居一切尘中。<a id="a-AS"></a>而不知尘尘皆毗卢遮那无尽刹海。<a id="a-AT"></a>普贤示一毛孔。<a id="a-AU"></a>而不知一一毛孔含众生三昧色身。<a id="a-AV"></a>然则一切众生日用在普贤毛孔中。<a id="a-AW"></a>毗卢光明内。<a id="a-AX"></a>慈氏楼阁中出没。<a id="a-AY"></a>文殊剑刃上往来。<a id="a-AZ"></a>念念中与诸佛同出世。<a id="a-Aa"></a>证菩提转法轮入灭度。<a id="a-Ab"></a>如镜与镜。<a id="a-Ac"></a>如灯与灯。<a id="a-Ad"></a>一切一时普融无碍诚谓不可思议解脱法门。<a id="a-Ae"></a>非大心众生。<a id="a-Af"></a>无以臻于此境。<a id="a-Ag"></a>或问。<a id="a-Ah"></a>即今日用见闻觉知。<a id="a-Ai"></a>毕竟是灯耶。<a id="a-Aj"></a>非灯耶。<a id="a-Ak"></a>是镜耶。<a id="a-Al"></a>非镜耶。<a id="a-Am"></a>答曰。<a id="a-An"></a>镜灯灯镜本无差。<a id="a-Ao"></a>大地山河眼里花。<a id="a-Ap"></a>黄叶飘飘满庭际。<a id="a-Aq"></a>一声砧杵落谁家。</p>
  <p id="aAr">是年改孤山寺为延祥四。<a id="a-As"></a>圣观。<a id="a-At"></a>迁圆法师塔。<a id="a-Au"></a>葬北山玛瑙坡○大惠移梅阳。</p>
  <p id="aAv">(癸酉)　金改贞元正月张灯○(吏人王中孚倡全真教谈马丘刘和之今尚存)</p>
  <p id="aAw">(甲戌)　宋自秦桧专国。<a id="a-Ax"></a>士大夫名望者。<a id="a-Ay"></a>悉屏之远方。<a id="a-Az"></a>龌龊委靡不振之徒。<a id="a-B0"></a>一言契合即登政府。<a id="a-B1"></a>仍止除一厅。<a id="a-B2"></a>谓之伴拜。<a id="a-B3"></a>稍出一语。<a id="a-B4"></a>斥而去之。<a id="a-B5"></a>不异奴隶。<a id="a-B6"></a>皆褫其职名阁其恩数。<a id="a-B7"></a>犹庶官。</p>
  <p id="aB8">⊙(乙亥)　云卧纪谈。<a id="a-B9"></a>罗湖野录成。<a id="a-BA"></a>十月感山沙门晓莹撰。<a id="a-BB"></a>字仲温。<a id="a-BC"></a>法嗣大惠杲禅师。</p>
  <p id="aBD">(丙子)　六月有星昼陨○金改正隆元年○(诏大惠复为僧住持阿育王山)</p>
  <p id="aBE">(丁丑)　八月诏收诸路给余僧牒。<a id="a-BF"></a>上曰。<a id="a-BG"></a>佛法朕亦未尝有意绝之。<a id="a-BH"></a>正恐僧徒多则不耕者众矣(宋史)</p>
  <p id="aBI">⊙明州天童宏智禅师正觉。<a id="a-BJ"></a>十月迁寂。<a id="a-BK"></a>姓李氏。<a id="a-BL"></a>母赵。<a id="a-BM"></a>隰州人。<a id="a-BN"></a>诞师之夕光出于屋。<a id="a-BO"></a>人皆异之。<a id="a-BP"></a>七岁诵书日数千言。<a id="a-BQ"></a>通五经。<a id="a-BR"></a>父宗道令出家。<a id="a-BS"></a>得度于同郡净明寺本宗。<a id="a-BT"></a>受具于晋州慈云寺智琼。<a id="a-BU"></a>十八岁出游方。<a id="a-BV"></a>诀其祖曰。<a id="a-BW"></a>若不发明大事誓不归矣。<a id="a-BX"></a>至晋绛间或以无凭沮师。<a id="a-BY"></a>邑尹见师英俊。<a id="a-BZ"></a>因以所执扇示之曰。<a id="a-Ba"></a>为我下一转语。<a id="a-Bb"></a>师即援笔书偈其上。<a id="a-Bc"></a>尹大喜为请凭以行。<a id="a-Bd"></a>渡河之洛。<a id="a-Be"></a>谒成枯木于汝州。<a id="a-Bf"></a>时丹霞淳道价方盛。<a id="a-Bg"></a>乃造焉。<a id="a-Bh"></a>问如何是空劫已前自己。<a id="a-Bi"></a>觉云。<a id="a-Bj"></a>井底虾蟆吞却月。<a id="a-Bk"></a>三更不借夜明帘。<a id="a-Bl"></a>霞曰。<a id="a-Bm"></a>未在更道。<a id="a-Bn"></a>觉拟议。<a id="a-Bo"></a>霞打一拂子云。<a id="a-Bp"></a>又道不借。<a id="a-Bq"></a>觉忽悟作礼。<a id="a-Br"></a>霞云。<a id="a-Bs"></a>何不道取一句。<a id="a-Bt"></a>觉曰。<a id="a-Bu"></a>某甲今日失钱遭罪。<a id="a-Bv"></a>霞曰。<a id="a-Bw"></a>未暇打尔。<a id="a-Bx"></a>且去。<a id="a-By"></a>时年二十三矣。<a id="a-Bz"></a>霞退居唐州大乘。<a id="a-C0"></a>亦从焉。<a id="a-C1"></a>宣和二年霞迁大洪。<a id="a-C2"></a>为掌记室三年。<a id="a-C3"></a>迁首座时金粟智雪豆宗保福悟凤山钊。<a id="a-C4"></a>皆参随之。<a id="a-C5"></a>复分座于圆通照阐提席下。<a id="a-C6"></a>真歇住长芦。<a id="a-C7"></a>招居板首。<a id="a-C8"></a>时众踰千七百。<a id="a-C9"></a>见其秉拂提唱。<a id="a-CA"></a>皆服之。<a id="a-CB"></a>出世泗洲普照。<a id="a-CC"></a>嗣法丹霞矣。<a id="a-CD"></a>比先分寺之半为神霄宫。<a id="a-CE"></a>而又两准荐饥。<a id="a-CF"></a>斋厨空乏。<a id="a-CG"></a>二时所须杂以菽麦。<a id="a-CH"></a>既至命纯以粳。<a id="a-CI"></a>库僧辞不给。<a id="a-CJ"></a>已而檀施填委。<a id="a-CK"></a>徽宗南幸。<a id="a-CL"></a>觉领众起居。<a id="a-CM"></a>见寺僧千余填拥道左威仪整肃异之。<a id="a-CN"></a>有旨召公面受圣语。<a id="a-CO"></a>还其故寺之半。<a id="a-CP"></a>建炎初住舒之太平。<a id="a-CQ"></a>又迁江之圆通能仁。<a id="a-CR"></a>谢事游云居谒圆悟。<a id="a-CS"></a>会长芦虚席。<a id="a-CT"></a>大众必欲得师。<a id="a-CU"></a>圆悟与安定郡王勉其行。<a id="a-CV"></a>入寺未几。<a id="a-CW"></a>时大寇李在抄掠境上。<a id="a-CX"></a>领众入寺。<a id="a-CY"></a>众惧解散。<a id="a-CZ"></a>公安坐堂上。<a id="a-Ca"></a>以善语化之。<a id="a-Cb"></a>在等稽首敬服。<a id="a-Cc"></a>麾退其兵。<a id="a-Cd"></a>馈金瞻众。<a id="a-Ce"></a>一方咸赖以安。<a id="a-Cf"></a>建炎三年渡浙江至明州礼补陀。<a id="a-Cg"></a>道由天童。<a id="a-Ch"></a>适其阙主。<a id="a-Ci"></a>众见师来。<a id="a-Cj"></a>密白郡帅。<a id="a-Ck"></a>始辞而后从。<a id="a-Cl"></a>未几虏人犯境。<a id="a-Cm"></a>僧徒迍散。<a id="a-Cn"></a>公独迟其来虏至登岭以望。<a id="a-Co"></a>若有所见。<a id="a-Cp"></a>遂敛兵而退。<a id="a-Cq"></a>秋毫无犯。<a id="a-Cr"></a>人叹以为神助焉。<a id="a-Cs"></a>九月被旨住灵隐将行四众号慕百鸟哀鸣。<a id="a-Ct"></a>十月有旨。<a id="a-Cu"></a>再还天童。<a id="a-Cv"></a>前后垂三十年。<a id="a-Cw"></a>寺屋几千间。<a id="a-Cx"></a>无不新者。<a id="a-Cy"></a>绍兴二十七年秋九月。<a id="a-Cz"></a>别郡帅诸檀。<a id="a-D0"></a>是月七日还山饭客如常。<a id="a-D1"></a>八日辰已索浴更衣端坐。<a id="a-D2"></a>索笔作大惠书。<a id="a-D3"></a>属以后事。<a id="a-D4"></a>又书偈曰。<a id="a-D5"></a>梦幻空花。<a id="a-D6"></a>六十七年。<a id="a-D7"></a>白鸟烟没。<a id="a-D8"></a>秋水天连。<a id="a-D9"></a>掷笔而逝。<a id="a-DA"></a>诏谥宏智禅师。<a id="a-DB"></a>塔曰妙光。</p>
  <p id="aDC">(戊寅)　六月有星昼陨。<a id="a-DD"></a>八月地震○(诏育王大惠再住径山)</p>
  <p id="aDE">(己卯)　七月翰林李焘进皇朝百官表(宋史)</p>
  <p id="aDF">(庚辰)　初行会子○十二月钦宗崩于五国城。</p>
  <p id="aDG">(辛巳)　诏复给僧牒市军储。</p>
  <p id="aDH">金世宗立(名雍。<a id="a-DI"></a>初名褒。<a id="a-DJ"></a>封楚王。<a id="a-DK"></a>太祖孙。<a id="a-DL"></a>海陵王亮既背盟南伐。<a id="a-DM"></a>以帝守京。<a id="a-DN"></a>因自立都燕。<a id="a-DO"></a>帝仁厚慈俭不嗜兵。<a id="a-DP"></a>国内安治。<a id="a-DQ"></a>在位二十九年。<a id="a-DR"></a>人谓小尧舜)改年大定。</p>
  <p id="aDS">⊙大教东被一千一百年矣。</p>
  <p id="aDT">(壬午)　孝宗睿即位。<a id="a-DU"></a>初名伯琮。<a id="a-DV"></a>太祖七世孙也。<a id="a-DW"></a>母张氏。<a id="a-DX"></a>生于秀州。<a id="a-DY"></a>有嘉禾之瑞。<a id="a-DZ"></a>在位二十七年。<a id="a-Da"></a>寿六十八矣。</p>
  <p id="aDb">金国移都燕京。<a id="a-Dc"></a>敕建大庆寿寺成。<a id="a-Dd"></a>诏请玄冥禅师顗公开山第一代敕皇子燕王降香赐钱二万沃田二十顷。</p>
  <p id="aDe">⊙(癸未)　改隆兴元年。<a id="a-Df"></a>是年六月十三日。<a id="a-Dg"></a>天童应庵禅师昙华迁寂。<a id="a-Dh"></a>姓江氏。<a id="a-Di"></a>蕲之黄梅人。<a id="a-Dj"></a>生而奇杰。<a id="a-Dk"></a>骨目耸秀。<a id="a-Dl"></a>童稚便厌世故。<a id="a-Dm"></a>具决定志津济群品。<a id="a-Dn"></a>年十七出家於邑之东禅。<a id="a-Do"></a>明年为大僧。<a id="a-Dp"></a>又明年杖锡参方首谒随州水南遂和上。<a id="a-Dq"></a>染指法味。<a id="a-Dr"></a>乃上云居。<a id="a-Ds"></a>圆悟禅师一见拊劳。<a id="a-Dt"></a>痛与提策。<a id="a-Du"></a>以为法故服劳难事。<a id="a-Dv"></a>趋走唯恐居后。<a id="a-Dw"></a>会悟入蜀。<a id="a-Dx"></a>指似往见彰教隆于宣。<a id="a-Dy"></a>隆其子也。<a id="a-Dz"></a>隆移虎丘。<a id="a-E0"></a>师实为先驰。<a id="a-E1"></a>未半载间通彻大法。<a id="a-E2"></a>顿明圆悟为人处。<a id="a-E3"></a>未几礼辞游诸方。<a id="a-E4"></a>初分座于处之连云。<a id="a-E5"></a>处守遂以妙严请师出世。<a id="a-E6"></a>继住衢之明果蕲之德章饶之报恩荐福婺之宝林报恩江之东林建康之蒋山平江之万寿。<a id="a-E7"></a>两住南康归宗。<a id="a-E8"></a>末乃住今天童。<a id="a-E9"></a>皆缁白钦慕同辞公举。<a id="a-EA"></a>处处开大施门垂手未悟。<a id="a-EB"></a>远近奔凑如水赴壑。<a id="a-EC"></a>师于普说小参问答勘辩之属。<a id="a-ED"></a>皆从容暇豫。<a id="a-EE"></a>曲尽善巧。<a id="a-EF"></a>而室中机辩操纵杀活。<a id="a-EG"></a>尤号明妙。<a id="a-EH"></a>师初有发明。<a id="a-EI"></a>即与此庵时号元布袋者同行。<a id="a-EJ"></a>反覆博约日益深奥。<a id="a-EK"></a>及从此庵于护国。<a id="a-EL"></a>相得欢甚。<a id="a-EM"></a>此庵云亡。<a id="a-EN"></a>意于师不无所嘱。<a id="a-EO"></a>而开堂嗣法不忘虎丘。<a id="a-EP"></a>与近世眩于名闻牵于利养烧香不原所得者异矣。<a id="a-EQ"></a>每于住持泛应虚受。<a id="a-ER"></a>虽料理建置小物细故。<a id="a-ES"></a>动为无穷计。<a id="a-ET"></a>未尝苟且。<a id="a-EU"></a>纤毫不可于意。<a id="a-EV"></a>即翩然竟去。<a id="a-EW"></a>莫能回夺。<a id="a-EX"></a>尝自言。<a id="a-EY"></a>衲僧家看草鞋住院。<a id="a-EZ"></a>何至如蚖蛇恋窟。<a id="a-Ea"></a>励勉徒众不许放逸。<a id="a-Eb"></a>事事必身率之。<a id="a-Ec"></a>其将示疾也。<a id="a-Ed"></a>犹挂牌入室至夜分他日多类此。<a id="a-Ee"></a>将终或以辞世偈为请。<a id="a-Ef"></a>师曰。<a id="a-Eg"></a>吾尝笑诸方所为而自为之耶。<a id="a-Eh"></a>区处院事纤悉不遗。<a id="a-Ei"></a>奄然趺坐而化。<a id="a-Ej"></a>春秋六十一。<a id="a-Ek"></a>夏腊四十三。</p>
  <p id="aEl">⊙是年径山杲禅师入寂。<a id="a-Em"></a>讳宗杲。<a id="a-En"></a>宣州宁国奚氏子。<a id="a-Eo"></a>幼警敏有英气。<a id="a-Ep"></a>年十三始入乡校。<a id="a-Eq"></a>一日与同窗戏谑。<a id="a-Er"></a>以砚投之。<a id="a-Es"></a>误中先生帽。<a id="a-Et"></a>偿金而去。<a id="a-Eu"></a>乃曰。<a id="a-Ev"></a>读世书曷若究出世法乎。<a id="a-Ew"></a>即诣东山惠云院出家。<a id="a-Ex"></a>先是元丰戊午院塑释迦像。<a id="a-Ey"></a>有异人丁生者。<a id="a-Ez"></a>语寺僧曰。<a id="a-F0"></a>立像一纪当生一导师。<a id="a-F1"></a>大兴宗教。<a id="a-F2"></a>若像有难。<a id="a-F3"></a>是人方来。<a id="a-F4"></a>像毁则是人亦有难。<a id="a-F5"></a>崇宁甲申有盗穴像腹取其所藏。<a id="a-F6"></a>师以是岁适至。<a id="a-F7"></a>事惠齐为师。<a id="a-F8"></a>明年落发受具。<a id="a-F9"></a>繇是智辩自将凌跨流辈。<a id="a-FA"></a>阅古云门录。<a id="a-FB"></a>恍若旧习。<a id="a-FC"></a>闻老宿绍珵久依天衣怀公。<a id="a-FD"></a>亟往上谒与闻雪窦奥旨。<a id="a-FE"></a>趋宝峰湛堂准禅师。<a id="a-FF"></a>见师风神爽迈。<a id="a-FG"></a>特加器重。<a id="a-FH"></a>使之执侍。<a id="a-FI"></a>指以入道捷径。<a id="a-FJ"></a>师横机无所让。<a id="a-FK"></a>准诃之曰。<a id="a-FL"></a>汝未曾悟。<a id="a-FM"></a>病在意识。<a id="a-FN"></a>领解则为所知障。<a id="a-FO"></a>时李彭商老参道于准。<a id="a-FP"></a>师适有语曰。<a id="a-FQ"></a>道须神悟。<a id="a-FR"></a>妙在心空。<a id="a-FS"></a>体之不假于聪明。<a id="a-FT"></a>得之顿超于闻见。<a id="a-FU"></a>李叹赏曰。<a id="a-FV"></a>何必读四库书然后为学哉。<a id="a-FW"></a>因此为方外交。<a id="a-FX"></a>准将入灭。<a id="a-FY"></a>师问孰可依从。<a id="a-FZ"></a>准以圆悟勤公语之。<a id="a-Fa"></a>已而重趼荆渚。<a id="a-Fb"></a>谒无尽居士张公请铭准塔。<a id="a-Fc"></a>公道望倾天下。<a id="a-Fd"></a>师登其门承颜接辞。<a id="a-Fe"></a>绰有余裕。<a id="a-Ff"></a>公称誉之。<a id="a-Fg"></a>为名庵曰妙喜。<a id="a-Fh"></a>字以昙晦。<a id="a-Fi"></a>归宝峰讫其事。<a id="a-Fj"></a>复见无尽从容问曰。<a id="a-Fk"></a>居士谓我禅何如。<a id="a-Fl"></a>公曰。<a id="a-Fm"></a>子禅逸格矣。<a id="a-Fn"></a>师曰。<a id="a-Fo"></a>宗杲实未自肯在。<a id="a-Fp"></a>公曰。<a id="a-Fq"></a>行见川勤可也。<a id="a-Fr"></a>于是佩服其言放浪襄汉。<a id="a-Fs"></a>会大阳微禅师。<a id="a-Ft"></a>密授曹洞宗旨。<a id="a-Fu"></a>寻游东都。<a id="a-Fv"></a>宣和六年圆悟禅师被旨都下天宁。<a id="a-Fw"></a>师自庆曰。<a id="a-Fx"></a>天赐我。<a id="a-Fy"></a>得见此老。<a id="a-Fz"></a>不孤湛堂张公指南之意。<a id="a-G0"></a>遂造天宁。<a id="a-G1"></a>及聆其升堂法要。<a id="a-G2"></a>迥异平日所闻。<a id="a-G3"></a>即倾心依附。<a id="a-G4"></a>阅四旬圆悟举。<a id="a-G5"></a>僧问云门。<a id="a-G6"></a>如何是诸佛出身处。<a id="a-G7"></a>门云。<a id="a-G8"></a>东山水上行。<a id="a-G9"></a>若有人问天宁只向。<a id="a-GA"></a>道薰风自南。<a id="a-GB"></a>来殿阁生微。<a id="a-GC"></a>凉师于言下豁然顿。<a id="a-GD"></a>悟圆悟大。<a id="a-GE"></a>喜迁师择木堂。<a id="a-GF"></a>以古今差别因缘密加妍练。<a id="a-GG"></a>一日圆悟饭超然居士赵公。<a id="a-GH"></a>师预坐。<a id="a-GI"></a>忽忘举筯。<a id="a-GJ"></a>圆悟顾师而语超然曰。<a id="a-GK"></a>是子参得黄杨木禅也。<a id="a-GL"></a>师既为所激乘间扣曰。<a id="a-GM"></a>闻和上尝问五祖话不。<a id="a-GN"></a>知记其答否。<a id="a-GO"></a>圜悟曰。<a id="a-GP"></a>向问有句无句如藤倚树作么生。<a id="a-GQ"></a>五祖云。<a id="a-GR"></a>描也描不成。<a id="a-GS"></a>画也画不就。<a id="a-GT"></a>又问树倒藤枯时如何。<a id="a-GU"></a>五祖云。<a id="a-GV"></a>相随来也。<a id="a-GW"></a>师廓然脱去。<a id="a-GX"></a>知见玄妙。<a id="a-GY"></a>圜悟深可之。<a id="a-GZ"></a>使掌记室着临济正宗记卑焉。<a id="a-Ga"></a>分座令接纳。<a id="a-Gb"></a>繇是以竹篦应机施设电闪星飞。<a id="a-Gc"></a>不容拟议丛林浩然归重。<a id="a-Gd"></a>右丞吕公舜徒奏。<a id="a-Ge"></a>锡佛日之号。<a id="a-Gf"></a>虏人犯顺。<a id="a-Gg"></a>欲名僧十数北去。<a id="a-Gh"></a>师为所挟。<a id="a-Gi"></a>会天竺密三藏。<a id="a-Gj"></a>日与论义。<a id="a-Gk"></a>密尤敬服。<a id="a-Gl"></a>寻得自便趋吴门虎丘。<a id="a-Gm"></a>闻圆悟迁云居。<a id="a-Gn"></a>欲往省觐。<a id="a-Go"></a>道金陵。<a id="a-Gp"></a>待制韩公子苍与语喜之。<a id="a-Gq"></a>以书闻枢密徐公师川曰。<a id="a-Gr"></a>顷见妙喜辩惠出流辈。<a id="a-Gs"></a>又能道诸公之事业。<a id="a-Gt"></a>衮衮不倦。<a id="a-Gu"></a>实僧中祀梓也。<a id="a-Gv"></a>抵云居为众第一座。<a id="a-Gw"></a>讥诃佛祖辩搏无碍。<a id="a-Gx"></a>圜悟亦让其雄。<a id="a-Gy"></a>会世扰攘。<a id="a-Gz"></a>入云居之西结庵于古云门寺基。<a id="a-H0"></a>因以为名。<a id="a-H1"></a>阅二十年辟地湖湘转仰山。<a id="a-H2"></a>邂逅竹庵圭禅师。<a id="a-H3"></a>相与还云门。<a id="a-H4"></a>着颂古百余篇。<a id="a-H5"></a>久之游七闽。<a id="a-H6"></a>居海上洋屿。<a id="a-H7"></a>师闵诸方学者困于默照。<a id="a-H8"></a>作辩邪正说以救其弊。<a id="a-H9"></a>泉南给事江公创庵小溪延请师居。<a id="a-HA"></a>缁素笃于道者毕集。<a id="a-HB"></a>未半年发明大事者数十人。<a id="a-HC"></a>鼎需思岳弥光道谦遵璞悟本等。<a id="a-HD"></a>皆在焉。<a id="a-HE"></a>一日参政李公汉老。<a id="a-HF"></a>闻举庭柏话有省。<a id="a-HG"></a>师可之及公疾革。<a id="a-HH"></a>作偈寄弥光。<a id="a-HI"></a>有深将法力荷云门之句。<a id="a-HJ"></a>师平居绝无应世意。<a id="a-HK"></a>圜悟在蜀闻之。<a id="a-HL"></a>嘱丞相张公德远曰。<a id="a-HM"></a>杲首座不出。<a id="a-HN"></a>无可支临济法道者。<a id="a-HO"></a>公寻还朝。<a id="a-HP"></a>适径山虚席。<a id="a-HQ"></a>必欲致师。<a id="a-HR"></a>师幡然起赴。<a id="a-HS"></a>开法于临安府治。<a id="a-HT"></a>唱圜悟之道。<a id="a-HU"></a>说法竟。<a id="a-HV"></a>侍郎冯公济川问曰。<a id="a-HW"></a>师尝言不作这虫豸。<a id="a-HX"></a>今日为什么败阙。<a id="a-HY"></a>师曰。<a id="a-HZ"></a>尽大地是个杲上座尔作么生见。<a id="a-Ha"></a>公无语。<a id="a-Hb"></a>及居径山。<a id="a-Hc"></a>四方佳衲子靡然坌集。<a id="a-Hd"></a>至一千七百。<a id="a-He"></a>师无他约束。<a id="a-Hf"></a>容其自律发明已见率常有之。<a id="a-Hg"></a>上堂问答(具在本录)时惠云院忘丁生之谶。<a id="a-Hh"></a>毁释迦故像而新之。<a id="a-Hi"></a>实绍兴辛酉。<a id="a-Hj"></a>夏五月也。<a id="a-Hk"></a>师于是月。<a id="a-Hl"></a>坐与张厚善。<a id="a-Hm"></a>着逢掖编置衡州廖通直李绎。<a id="a-Hn"></a>为结茅圃中。<a id="a-Ho"></a>师既拘文不与众俱。<a id="a-Hp"></a>率令散处花药开福伊山。<a id="a-Hq"></a>时容其受道。<a id="a-Hr"></a>门庭益峻。<a id="a-Hs"></a>乃褒先德机缘间与拈提。<a id="a-Ht"></a>离为三帙。<a id="a-Hu"></a>目曰正法眼藏。<a id="a-Hv"></a>前参政李公大发。<a id="a-Hw"></a>时居镡津。<a id="a-Hx"></a>翰林汪公彦章税驾零陵。<a id="a-Hy"></a>数通书问道。<a id="a-Hz"></a>当轴者滋不悦。<a id="a-I0"></a>移师梅州。<a id="a-I1"></a>其地荒僻瘴疠。<a id="a-I2"></a>药物不具。<a id="a-I3"></a>学徒百余。<a id="a-I4"></a>羸粮从之。<a id="a-I5"></a>阅六稔毙者过半。<a id="a-I6"></a>师以道处之怡然。<a id="a-I7"></a>由是居民向化至绘师像。<a id="a-I8"></a>饮食必祀焉者有之。</p>
  <p id="aI9">乙亥冬蒙恩北还。<a id="a-IA"></a>明年春复僧伽黎。<a id="a-IB"></a>寻领朝命住明州育王山。<a id="a-IC"></a>逾年有旨。<a id="a-ID"></a>改住径山。<a id="a-IE"></a>天下宿衲复集如初。<a id="a-IF"></a>时上潜藩。<a id="a-IG"></a>雅闻师名。<a id="a-IH"></a>遣内都监诣山问佛法大意。<a id="a-II"></a>师升堂有偈云。<a id="a-IJ"></a>豁开顶门眼。<a id="a-IK"></a>照彻大千界。<a id="a-IL"></a>既为法中王。<a id="a-IM"></a>于法得自在。<a id="a-IN"></a>仍作颂献曰。<a id="a-IO"></a>大根大器大力量。<a id="a-IP"></a>荷担大事不寻常。<a id="a-IQ"></a>一毛头上通消息。<a id="a-IR"></a>遍界明明不覆藏。<a id="a-IS"></a>上嘉美久之。<a id="a-IT"></a>建邸立。<a id="a-IU"></a>复遣内知客入山供养五百应真。<a id="a-IV"></a>请师说法。<a id="a-IW"></a>亲书妙喜庵大字。<a id="a-IX"></a>并制赞宠寄曰。<a id="a-IY"></a>生灭不灭。<a id="a-IZ"></a>常住不住。<a id="a-Ia"></a>圆觉空明。<a id="a-Ib"></a>随物现处。<a id="a-Ic"></a>师升堂有偈曰。<a id="a-Id"></a>十方法界至人口。<a id="a-Ie"></a>法界所有即其舌。<a id="a-If"></a>只冯此口与舌头。<a id="a-Ig"></a>祝吾君寿无间歇。<a id="a-Ih"></a>亿万斯年注福源。<a id="a-Ii"></a>如海滉漾永不竭。<a id="a-Ij"></a>师子窟内产狻猊。<a id="a-Ik"></a>鸑鷟定出丹山穴。<a id="a-Il"></a>为瑞为祥遍九垓。<a id="a-Im"></a>草木昆虫皆欢悦。<a id="a-In"></a>稽首不可思议事。<a id="a-Io"></a>喻如众星拱明月。<a id="a-Ip"></a>故今宣扬妙伽陀。<a id="a-Iq"></a>第一义中真实说。<a id="a-Ir"></a>师春秋高。<a id="a-Is"></a>求解寺任。<a id="a-It"></a>辛巳春得旨退居院之明月堂。<a id="a-Iu"></a>然宏法为人老而不倦。<a id="a-Iv"></a>上即位特赐号大惠禅师。<a id="a-Iw"></a>隆兴建元自恣前一夕。<a id="a-Ix"></a>有星殒于院之西。<a id="a-Iy"></a>流光赫然。<a id="a-Iz"></a>有声如雷。<a id="a-J0"></a>师示微疾。<a id="a-J1"></a>八月九日学徒问候。<a id="a-J2"></a>师勉以宏道徐遣之曰。<a id="a-J3"></a>吾翌日始行。<a id="a-J4"></a>至五鼓亲书遗奏。<a id="a-J5"></a>侍僧固请留颂。<a id="a-J6"></a>为写四句掷笔就寝。<a id="a-J7"></a>湛然而逝寿七十有五。<a id="a-J8"></a>塔全身于堂之后。</p>
  <p id="aJ9">淳祐间晋陵尤煜号贰卿。<a id="a-JA"></a>尝题大惠语。<a id="a-JB"></a>大惠说法从横踔励。<a id="a-JC"></a>如孙吴之用兵。<a id="a-JD"></a>而广阔弘深不可涯涘。<a id="a-JE"></a>如大海水。<a id="a-JF"></a>鱼龙饮者莫不取足。<a id="a-JG"></a>今举平昔闻见二则朱文公少年不乐读时文。<a id="a-JH"></a>因听一尊宿说禅直指本心。<a id="a-JI"></a>遂悟昭昭灵灵一着。<a id="a-JJ"></a>十八岁请举。<a id="a-JK"></a>时从刘屏山。<a id="a-JL"></a>屏山意其必留心举业。<a id="a-JM"></a>暨搜其箧。<a id="a-JN"></a>只大惠语录一帙尔。<a id="a-JO"></a>次年登科。<a id="a-JP"></a>故公平生深知禅学骨髓透脱关键。<a id="a-JQ"></a>此上根利器。<a id="a-JR"></a>于此取足者也。<a id="a-JS"></a>煜早得于潘子善丈云尔。<a id="a-JT"></a>因取语录读之。<a id="a-JU"></a>至老不敢释手。<a id="a-JV"></a>往在舂陵。<a id="a-JW"></a>永嘉徐棘卿瑄。<a id="a-JX"></a>亦贬是邦。<a id="a-JY"></a>未几忽迁象台。<a id="a-JZ"></a>忧愁涕泣。<a id="a-Ja"></a>煜授以所携本。<a id="a-Jb"></a>徐卿亟取读之。<a id="a-Jc"></a>达旦不寐。<a id="a-Jd"></a>次日欣悦忘忧。<a id="a-Je"></a>与昨日夐然二人也。<a id="a-Jf"></a>遂携以去。<a id="a-Jg"></a>手抄一本乃见还。<a id="a-Jh"></a>后三年徐没于贬所。<a id="a-Ji"></a>临终殆同游戏。<a id="a-Jj"></a>不疾沐浴而逝。<a id="a-Jk"></a>此书之灵验如此。<a id="a-Jl"></a>盖煜之亲睹也(云云)</p>
  <p id="aJm">⊙诏蒋山大禅了明禅师。<a id="a-Jn"></a>继席径山。<a id="a-Jo"></a>师秀州陆氏。<a id="a-Jp"></a>嗣大惠。<a id="a-Jq"></a>化扬和王姑胥庄田供众。<a id="a-Jr"></a>岁收二万斛。<a id="a-Js"></a>常住由是丰足。</p>
  <p id="aJt">⊙(甲申)　沙门祖琇号石室撰隆兴佛运通论成行于世。</p>
  <p id="aJu">(乙酉)　乾道元年。</p>
  <p id="aJv">(丙戌)　诏灵隐道昌禅师住净慈。</p>
  <p id="aJw">(戊子)　诏上竺若讷讲师。<a id="a-Jx"></a>于四月八日。<a id="a-Jy"></a>选五十僧入内观堂。<a id="a-Jz"></a>行金光明三昧。<a id="a-K0"></a>祈福邦家。</p>
  <p id="aK1">金国十月一日。<a id="a-K2"></a>诏顗禅师于东京创清安禅寺。<a id="a-K3"></a>度僧五百。<a id="a-K4"></a>作般瑟于吒会。</p>
  <p id="aK5">⊙(己丑)　普庵禅师入寂。<a id="a-K6"></a>名印肃。<a id="a-K7"></a>袁州宜春余氏子。<a id="a-K8"></a>六岁梦一僧点其心曰。<a id="a-K9"></a>汝他日当自省。<a id="a-KA"></a>既觉以意白母。<a id="a-KB"></a>视之当心有一点红莹。<a id="a-KC"></a>大似世之樱珠。<a id="a-KD"></a>父母因此许从寿隆院贤公出家。<a id="a-KE"></a>年二十七落[髟/米]。<a id="a-KF"></a>越明年受戒。<a id="a-KG"></a>师容貌魁奇智性巧慧。<a id="a-KH"></a>贤器之。<a id="a-KI"></a>勉读法华。<a id="a-KJ"></a>师曰。<a id="a-KK"></a>尝闻诸佛元旨必贵了悟于心。<a id="a-KL"></a>数墨巡行无益于事。<a id="a-KM"></a>遂辞师游湖湘。<a id="a-KN"></a>谒大沩牧庵忠公。<a id="a-KO"></a>因问。<a id="a-KP"></a>万法归一。<a id="a-KQ"></a>一归何处。<a id="a-KR"></a>忠公竖起拂子。<a id="a-KS"></a>师遂有省。<a id="a-KT"></a>后归受业院。<a id="a-KU"></a>绍兴癸酉间有邻寺慈化者。<a id="a-KV"></a>众请住持无常住。<a id="a-KW"></a>师布衾纸衣晨粥暮食禅定外。<a id="a-KX"></a>唯阅华严经论。<a id="a-KY"></a>一日大悟遍体汗流。<a id="a-KZ"></a>喜曰。<a id="a-Ka"></a>我今亲契华严境界。<a id="a-Kb"></a>遂述颂曰。<a id="a-Kc"></a>掜不成团拨不开。<a id="a-Kd"></a>何须南岳又天台。<a id="a-Ke"></a>六根门首无人用。<a id="a-Kf"></a>惹得胡僧特地来。<a id="a-Kg"></a>自后发为言句动悟幽显。<a id="a-Kh"></a>有不期然而然者。<a id="a-Ki"></a>一日忽有僧名道存。<a id="a-Kj"></a>冒雪至。<a id="a-Kk"></a>师目之喜曰。<a id="a-Kl"></a>此乃吾不请之友矣。<a id="a-Km"></a>遂相与寂坐。<a id="a-Kn"></a>交相问答。<a id="a-Ko"></a>或笑或喝。<a id="a-Kp"></a>僧曰。<a id="a-Kq"></a>师再来人也。<a id="a-Kr"></a>非久当大兴吾教。<a id="a-Ks"></a>乃指雪书颂而行。<a id="a-Kt"></a>至斯慕向者众。<a id="a-Ku"></a>师乃随宜为说。<a id="a-Kv"></a>或书偈与之。<a id="a-Kw"></a>有病患者。<a id="a-Kx"></a>折草为药与之即愈。<a id="a-Ky"></a>或有疫毒人迹不相往来者。<a id="a-Kz"></a>与之颂。<a id="a-L0"></a>咸得十全。<a id="a-L1"></a>至于祈禳雨旸伐怪木毁淫祠。<a id="a-L2"></a>灵应非一。<a id="a-L3"></a>由是鼎新梵宇或问。<a id="a-L4"></a>师修何行而得此。<a id="a-L5"></a>师当空画云。<a id="a-L6"></a>还会么。<a id="a-L7"></a>云不会。<a id="a-L8"></a>师云。<a id="a-L9"></a>上心不须说。<a id="a-LA"></a>其峻机多类此。<a id="a-LB"></a>忽一日索笔书颂于方丈西壁云。<a id="a-LC"></a>乍雨乍晴宝象明东西南北乱云深。<a id="a-LD"></a>失珠无限人遭劫。<a id="a-LE"></a>幻应权机为汝清○枯木救度复示众曰。<a id="a-LF"></a>诸佛不出世。<a id="a-LG"></a>亦无有涅槃。<a id="a-LH"></a>入吾室者必能元契矣。<a id="a-LI"></a>善自护持无令退失。<a id="a-LJ"></a>索浴更衣跏趺而寂。<a id="a-LK"></a>时乾道五年七月二十一日也。<a id="a-LL"></a>世寿五十五。<a id="a-LM"></a>僧腊二十八。<a id="a-LN"></a>奉全身于塔焉。</p>
  <p id="aLO">⊙是年金国庆寿亨禅师。<a id="a-LP"></a>塔于嵩山。<a id="a-LQ"></a>其文略曰。<a id="a-LR"></a>讳教亨。<a id="a-LS"></a>号虚明。<a id="a-LT"></a>济州任城王氏子。<a id="a-LU"></a>先有汴京慈济寺僧福安。<a id="a-LV"></a>山居任城有年矣。<a id="a-LW"></a>斋于芒山村。<a id="a-LX"></a>倚树而化。<a id="a-LY"></a>见梦于女弟冯。<a id="a-LZ"></a>自彭村浮图乘白马而下曰。<a id="a-La"></a>我生于西陈村王光道家。<a id="a-Lb"></a>冯语其母及其子其梦正同。<a id="a-Lc"></a>诘旦至光道家。<a id="a-Ld"></a>师母刘夜梦安公来求寄宿。<a id="a-Le"></a>是日师果生焉。<a id="a-Lf"></a>拳右拇指似不能伸。<a id="a-Lg"></a>瞬而未笑。<a id="a-Lh"></a>同业福广福坚闻之来谒。<a id="a-Li"></a>径问。<a id="a-Lj"></a>安兄无恙。<a id="a-Lk"></a>师熟视良久伸指而笑。<a id="a-Ll"></a>常独卧空室。<a id="a-Lm"></a>其母闻人诵摩诃般若波罗蜜。<a id="a-Ln"></a>惊顾襁褓。<a id="a-Lo"></a>师犹嗫嚅。<a id="a-Lp"></a>及晬试以经卷酒杯。<a id="a-Lq"></a>遽拾经卷。<a id="a-Lr"></a>少长不茹荤血。<a id="a-Ls"></a>唯见僧行造门。<a id="a-Lt"></a>辄喜从之。<a id="a-Lu"></a>故一时皆呼以冯山主芒山。<a id="a-Lv"></a>村碑之于石。<a id="a-Lw"></a>七岁出家礼本州崇觉院圆公为师。<a id="a-Lx"></a>十三受具足戒。<a id="a-Ly"></a>遇苦瓜先生。<a id="a-Lz"></a>相之曰。<a id="a-M0"></a>此儿必领僧万指。<a id="a-M1"></a>十五游方。<a id="a-M2"></a>闻郑州普照宝公法席之胜。<a id="a-M3"></a>自汴梁发足。<a id="a-M4"></a>是夜宝公梦。<a id="a-M5"></a>庆云如金芙蕖缤纷乱坠。<a id="a-M6"></a>以告人曰。<a id="a-M7"></a>吾十年无梦矣。<a id="a-M8"></a>此何祥也。<a id="a-M9"></a>翌日师来。<a id="a-MA"></a>宝公心独异之。<a id="a-MB"></a>师朝夕参扣。<a id="a-MC"></a>未有所入他日以事往睢阳宿赵渡。<a id="a-MD"></a>忽马上忆击板因缘有省。<a id="a-ME"></a>凝情不散将抵河津。<a id="a-MF"></a>同行德满惊曰。<a id="a-MG"></a>师兄此河津也。<a id="a-MH"></a>师下马悲喜交集。<a id="a-MI"></a>至于陨涕。<a id="a-MJ"></a>归以语宝公。<a id="a-MK"></a>公曰。<a id="a-ML"></a>此僵卧人。<a id="a-MM"></a>似欲转动。<a id="a-MN"></a>犹未印可曰曾看日面佛公案否。<a id="a-MO"></a>师笑曰。<a id="a-MP"></a>儿时已念得。<a id="a-MQ"></a>宝公笑曰。<a id="a-MR"></a>我只教人参诸方掉下底禅。<a id="a-MS"></a>但再参去。<a id="a-MT"></a>定有自得力处。<a id="a-MU"></a>一日师因云堂静坐。<a id="a-MV"></a>忽闻板声霍然亲证。<a id="a-MW"></a>呈颂曰。<a id="a-MX"></a>日面月面。<a id="a-MY"></a>星流电转。<a id="a-MZ"></a>若更迟疑。<a id="a-Ma"></a>面门着箭。<a id="a-Mb"></a>咄。<a id="a-Mc"></a>宝公遂记莂曰吾谩汝不得也。<a id="a-Md"></a>诸方知师得法。<a id="a-Me"></a>恳求出世。<a id="a-Mf"></a>师亦知缘至。<a id="a-Mg"></a>辄往应命。<a id="a-Mh"></a>五坐道场。<a id="a-Mi"></a>嵩山之戒坛。<a id="a-Mj"></a>韶山之云门。<a id="a-Mk"></a>郑州之普照。<a id="a-Ml"></a>林溪之大觉。<a id="a-Mm"></a>嵩山之法王。<a id="a-Mn"></a>左丞相夹谷清臣。<a id="a-Mo"></a>请师住中都潭柘。<a id="a-Mp"></a>归隐缺门。<a id="a-Mq"></a>复驻锡于济川之普照。<a id="a-Mr"></a>方丈后丛树蓊郁中有一株。<a id="a-Ms"></a>亭亭然高丈余。<a id="a-Mt"></a>群鸦以次来巢。<a id="a-Mu"></a>其上下十二级如浮图状。<a id="a-Mv"></a>众贺曰。<a id="a-Mw"></a>和上佛法将大振乎。<a id="a-Mx"></a>不十数日奉章庙旨主庆寿寺。<a id="a-My"></a>三年。<a id="a-Mz"></a>退居缺门。<a id="a-N0"></a>知河南府国公石抹仲温。<a id="a-N1"></a>以少林虚席。<a id="a-N2"></a>请师继之。<a id="a-N3"></a>居无何师复引去。<a id="a-N4"></a>徜徉嵩少间者数年。<a id="a-N5"></a>忽觉四大弦缓。<a id="a-N6"></a>杜门坚坐谢绝宾客。<a id="a-N7"></a>其嗣香山江延师于西堂。<a id="a-N8"></a>慈云海复乞侍奉。<a id="a-N9"></a>至兴定己卯秋七月十日。<a id="a-NA"></a>谓众曰。<a id="a-NB"></a>汝辈各宜着力。<a id="a-NC"></a>索笔书颂。<a id="a-ND"></a>其末后句云。<a id="a-NE"></a>咦一二三四五六七坚坐不动而逝。<a id="a-NF"></a>享年七十。<a id="a-NG"></a>僧夏五十有八。<a id="a-NH"></a>阇维焰如莲花开合。<a id="a-NI"></a>牙齿目睛不灰。<a id="a-NJ"></a>舍利无算。<a id="a-NK"></a>师自儿时额有圆珠。<a id="a-NL"></a>至是爆然飞去。<a id="a-NM"></a>收灵骨建塔焉。</p>
  <p id="aNN">(庚寅)　金国世宗真仪皇后出家为尼建垂庆寺度尼百人赐田二百顷。</p>
  <p id="aNO">○西夏乾祐元年。</p>
  <p id="aNP">⊙(辛卯)　乾道七年正月二十日。<a id="a-NQ"></a>灵隐瞎堂惠远禅师奉诏见选德殿。<a id="a-NR"></a>师奏曰(臣)生西蜀眉山。<a id="a-NS"></a>游方逾四十年在山间。<a id="a-NT"></a>恭闻陛下即位以来。<a id="a-NU"></a>日应万机道冠千古。<a id="a-NV"></a>覆护教法契合龙天。<a id="a-NW"></a>是谓以佛心而治天下(臣)嗣法佛果圆悟禅师。<a id="a-NX"></a>上曰。<a id="a-NY"></a>圆悟是谁。<a id="a-NZ"></a>奏曰(臣)之师名克勤。<a id="a-Na"></a>太上皇帝驻跸维杨时赐号也。<a id="a-Nb"></a>上曰。<a id="a-Nc"></a>恨昔不见。<a id="a-Nd"></a>其杲老如何。<a id="a-Ne"></a>奏曰。<a id="a-Nf"></a>与(臣)同出圆悟之门。<a id="a-Ng"></a>上赐坐。<a id="a-Nh"></a>上问曰。<a id="a-Ni"></a>如何免得生死。<a id="a-Nj"></a>奏曰。<a id="a-Nk"></a>不悟大乘道终不能免。<a id="a-Nl"></a>上曰。<a id="a-Nm"></a>如何得悟。<a id="a-Nn"></a>曰本有之性。<a id="a-No"></a>但以岁月磨之。<a id="a-Np"></a>无不悟者。<a id="a-Nq"></a>上曰。<a id="a-Nr"></a>悟后如何。<a id="a-Ns"></a>曰悟了始知。<a id="a-Nt"></a>陛下所问与(臣)所奏悉皆不是。<a id="a-Nu"></a>上曰。<a id="a-Nv"></a>一切处不是如何。<a id="a-Nw"></a>奏曰。<a id="a-Nx"></a>脱体现前。<a id="a-Ny"></a>了无毫发可见之相。<a id="a-Nz"></a>上大悦。<a id="a-O0"></a>师复奏曰。<a id="a-O1"></a>古德道无所是是菩提。<a id="a-O2"></a>上曰。<a id="a-O3"></a>即心即佛如何。<a id="a-O4"></a>曰目前无法。<a id="a-O5"></a>陛下唤什么作心。<a id="a-O6"></a>上曰。<a id="a-O7"></a>如何是心。<a id="a-O8"></a>师正身叉手而立曰。<a id="a-O9"></a>只者是。<a id="a-OA"></a>上笑。<a id="a-OB"></a>徐问德山临济机缘。<a id="a-OC"></a>师具奏之。<a id="a-OD"></a>复奏曰。<a id="a-OE"></a>悟后千句万句乃至一大藏教。<a id="a-OF"></a>只是一句。<a id="a-OG"></a>上曰。<a id="a-OH"></a>是那一句。<a id="a-OI"></a>奏曰。<a id="a-OJ"></a>好语不出门。<a id="a-OK"></a>上曰。<a id="a-OL"></a>不与万法为侣可参乎。<a id="a-OM"></a>奏曰。<a id="a-ON"></a>老庞致此一问。<a id="a-OO"></a>惊天动地。<a id="a-OP"></a>驱山塞海。<a id="a-OQ"></a>超古今脱是非。<a id="a-OR"></a>离言说绝依倚。<a id="a-OS"></a>如陛下至尊至贵。<a id="a-OT"></a>大道本然。<a id="a-OU"></a>上曰。<a id="a-OV"></a>得道者谁。<a id="a-OW"></a>奏曰。<a id="a-OX"></a>学道之人随其器量浅深。<a id="a-OY"></a>验在意表。<a id="a-OZ"></a>得底人他亦自知时节。<a id="a-Oa"></a>学佛者众机缘亦广。<a id="a-Ob"></a>恐劳圣听。<a id="a-Oc"></a>不敢具奏。<a id="a-Od"></a>遂谢恩下殿。<a id="a-Oe"></a>上曰。<a id="a-Of"></a>后更要说话在。<a id="a-Og"></a>奏曰。<a id="a-Oh"></a>谨领圣训(乙未正月初五入寂)帝制原道论。<a id="a-Oi"></a>其文曰。<a id="a-Oj"></a>朕观韩愈原道。<a id="a-Ok"></a>因言佛老之相混三教之相绌。<a id="a-Ol"></a>未有能辩之者。<a id="a-Om"></a>且文繁而理迂。<a id="a-On"></a>揆圣人之用心则未昭然矣。<a id="a-Oo"></a>何则释氏专穷性命弃外形骸不著名相。<a id="a-Op"></a>而于世事自不相关。<a id="a-Oq"></a>又何与礼乐仁义。<a id="a-Or"></a>然尚立戒。<a id="a-Os"></a>曰不杀。<a id="a-Ot"></a>不淫。<a id="a-Ou"></a>不盗。<a id="a-Ov"></a>不饮酒。<a id="a-Ow"></a>不妄语。<a id="a-Ox"></a>夫不杀仁也。<a id="a-Oy"></a>不淫礼也。<a id="a-Oz"></a>不盗义也。<a id="a-P0"></a>不饮酒智也。<a id="a-P1"></a>不妄语信也。<a id="a-P2"></a>如此于仲尼何远乎。<a id="a-P3"></a>夫子从容中道圣人也。<a id="a-P4"></a>所为孰非仁义。<a id="a-P5"></a>又乌得而名焉。<a id="a-P6"></a>譬如天地运行阴阳循环之无端。<a id="a-P7"></a>岂有意春夏秋冬之别哉。<a id="a-P8"></a>此圣人强名之耳。<a id="a-P9"></a>亦犹礼乐仁义之别。<a id="a-PA"></a>以设教治世不得不然也。<a id="a-PB"></a>因其强名揆而求之则道也。<a id="a-PC"></a>道也者仁义礼乐之宗也。<a id="a-PD"></a>仁义礼乐固道之用也。<a id="a-PE"></a>彼杨雄谓老氏槌仁义灭礼乐。<a id="a-PF"></a>今迹老子之书。<a id="a-PG"></a>其所宝者三。<a id="a-PH"></a>曰慈。<a id="a-PI"></a>曰俭。<a id="a-PJ"></a>曰不敢为天下先。<a id="a-PK"></a>孔子曰。<a id="a-PL"></a>温良恭俭让。<a id="a-PM"></a>又唯仁为大。<a id="a-PN"></a>老子之所谓慈岂非仁之大者耶。<a id="a-PO"></a>曰不敢为天下先。<a id="a-PP"></a>岂非逊之大者耶。<a id="a-PQ"></a>至其会道则互相遍举。<a id="a-PR"></a>所贵者清净宁一。<a id="a-PS"></a>而于孔圣果背驰乎。<a id="a-PT"></a>盖三教末流昧者执之自为异耳。<a id="a-PU"></a>夫佛老绝念无为。<a id="a-PV"></a>修心身而已矣。<a id="a-PW"></a>孔子教以治天下者。<a id="a-PX"></a>特所施不同耳。<a id="a-PY"></a>譬犹耒耜而织机杼而耕。<a id="a-PZ"></a>后世徒纷纷而惑。<a id="a-Pa"></a>固失其理。<a id="a-Pb"></a>或曰当如之何去其惑哉。<a id="a-Pc"></a>曰以佛修心。<a id="a-Pd"></a>以老治身。<a id="a-Pe"></a>以儒治世。<a id="a-Pf"></a>斯可也。<a id="a-Pg"></a>唯圣人为能同之。<a id="a-Ph"></a>不可不论也。</p>
  <p id="aPi">⊙帝尝于选德殿制观音赞。<a id="a-Pj"></a>赐上竺刻于石。<a id="a-Pk"></a>有词曰。<a id="a-Pl"></a>猗欤大士。<a id="a-Pm"></a>本自圆通。<a id="a-Pn"></a>示有言说。<a id="a-Po"></a>为世之宗。<a id="a-Pp"></a>明照无二。<a id="a-Pq"></a>等观以慈。<a id="a-Pr"></a>随感即应。<a id="a-Ps"></a>妙不可思。</p>
  <p id="aPt">(壬辰)　正月驾幸灵隐。<a id="a-Pu"></a>八月七日诏灵隐径山天竺集内观堂斋。<a id="a-Pv"></a>宣灵隐惠远。<a id="a-Pw"></a>入东阁赐坐。<a id="a-Px"></a>咨论法要。<a id="a-Py"></a>十月三十特赐远号佛海禅师。</p>
  <p id="aPz">(甲午)　诏赐内帑二万缗。<a id="a-Q0"></a>付上竺建藏殿。<a id="a-Q1"></a>赐经一藏。<a id="a-Q2"></a>命皇太子书殿榜。<a id="a-Q3"></a>曰法轮宝藏。</p>
  <p id="aQ4">(乙未)　淳熙○诏赐(上竺白云堂　印灵隐直指堂印)</p>
  <p id="aQ5">⊙(丙申)　特旨福州东禅刊天台宗教部同大藏流通。</p>
  <p id="aQ6">(庚子)　金国大定二十年正月敕建仰山栖隐禅寺(今大都西山)命玄冥顗公开山赐田设会度僧万人。</p>
  <p id="aQ7">⊙(癸卯)　淳熙九年二月十九日。<a id="a-Q8"></a>沙门可观卒。<a id="a-Q9"></a>字宜翁。<a id="a-QA"></a>华亭戚氏。<a id="a-QB"></a>年十六具戒。<a id="a-QC"></a>依南屏精微师。<a id="a-QD"></a>闻车溪择卿声振江浙。<a id="a-QE"></a>负笈从之。<a id="a-QF"></a>一日闻举唱般若寂寥。<a id="a-QG"></a>忽有悟入。<a id="a-QH"></a>如服一杯降气汤。<a id="a-QI"></a>玉惠觉有横山命。<a id="a-QJ"></a>师偕行读指要。<a id="a-QK"></a>至若不谓实铁床非苦变易非迁。<a id="a-QL"></a>叹曰。<a id="a-QM"></a>语言文字皆糠秕耳。<a id="a-QN"></a>建炎初主嘉禾寿圣。<a id="a-QO"></a>迁当湖德藏。<a id="a-QP"></a>居阅世堂为楞严补注。<a id="a-QQ"></a>霅以祥符延。<a id="a-QR"></a>阅两载以疾反当湖南林。<a id="a-QS"></a>一室萧然人不堪之。<a id="a-QT"></a>则曰。<a id="a-QU"></a>松风山月此我无尽衣钵也。<a id="a-QV"></a>乾道七年。<a id="a-QW"></a>丞相魏杞出镇姑苏请主北禅。<a id="a-QX"></a>入门适当九日。<a id="a-QY"></a>指座云。<a id="a-QZ"></a>胸中一寸灰已冷。<a id="a-Qa"></a>头上千茎雪未消。<a id="a-Qb"></a>老步只宜平地去。<a id="a-Qc"></a>不知何事又登高。<a id="a-Qd"></a>魏公击节不已。<a id="a-Qe"></a>淳熙七年皇子魏王牧四明(讳恺谥惠宪王孝宗次子)用月堂遗书之荐。<a id="a-Qf"></a>请主延庆。<a id="a-Qg"></a>时已八十九岁。<a id="a-Qh"></a>抵行在所而闻王薨。<a id="a-Qi"></a>师在天竺受请曰。<a id="a-Qj"></a>王旨如生。<a id="a-Qk"></a>岂当有辞。<a id="a-Ql"></a>遂行至南湖。<a id="a-Qm"></a>众见行李寂寂。<a id="a-Qn"></a>莫不叹服。<a id="a-Qo"></a>不二载复归当湖竹庵。<a id="a-Qp"></a>无疾而逝。<a id="a-Qq"></a>寿九十一。<a id="a-Qr"></a>大惠先没二十年矣。</p>
  <p id="aQs">⊙(癸卯)　帝注圆觉经。<a id="a-Qt"></a>二月遣中使。<a id="a-Qu"></a>赍赐径山住持宝印。<a id="a-Qv"></a>刊行。</p>
  <p id="aQw">(甲辰)　金大定二十四年二月。<a id="a-Qx"></a>大长公主降钱三百万。<a id="a-Qy"></a>建昊天寺。<a id="a-Qz"></a>给田百顷。<a id="a-R0"></a>每岁度僧尼十八。</p>
  <p id="aR1">⊙(乙巳)　宋遣致仕黄门侍郎宇文虚中别号龙溪居士奉使。</p>
  <p id="aR2">金国。<a id="a-R3"></a>诏请留仕翰林承旨。<a id="a-R4"></a>对越谈论。<a id="a-R5"></a>多引儒书证成释理。<a id="a-R6"></a>累赠金帛。<a id="a-R7"></a>受以给贫。<a id="a-R8"></a>囊无挑药。<a id="a-R9"></a>金朝仪礼皆公定制。<a id="a-RA"></a>寿一百八岁。<a id="a-RB"></a>无疾跏趺援笔朗吟而往。<a id="a-RC"></a>词曰。<a id="a-RD"></a>去国匇匇几度年。<a id="a-RE"></a>公私无事两忻然。<a id="a-RF"></a>当时议论何能固。<a id="a-RG"></a>今日机关别有缘。<a id="a-RH"></a>万事已从前世订。<a id="a-RI"></a>英名留付好人传。<a id="a-RJ"></a>孤身不作往来计。<a id="a-RK"></a>须信胸中别有天。</p>
 </body>
</html>