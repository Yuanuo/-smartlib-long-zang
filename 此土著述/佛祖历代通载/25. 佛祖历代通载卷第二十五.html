<!doctype html>
<html id="z3IBXNw1jo" data-ver="1768">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第二十五</h1>
  <p id="a2">(壬子)　改景福。</p>
  <p id="a3">(甲寅)　改乾宁。</p>
  <p id="a4">(丁巳)　○吴行密(字化源。<a id="a-5"></a>姓杨氏。<a id="a-6"></a>庐州合肥人。<a id="a-7"></a>家世微贱。<a id="a-8"></a>有膂力能举千斤。<a id="a-9"></a>日行三百里。<a id="a-A"></a>为本州步健破巢功大。<a id="a-B"></a>昭宗封淮南王。<a id="a-C"></a>进封楚王。<a id="a-D"></a>梁祖封吴王卒。<a id="a-E"></a>是年始封。<a id="a-F"></a>至梁祖二年。<a id="a-G"></a>据庐州十二年。<a id="a-H"></a>寿五十。<a id="a-I"></a>四子渥据淮南)</p>
  <p id="aJ">⊙乾宁四年赵州从谂禅师示寂阅岁一百二十。<a id="a-K"></a>师曹州人。<a id="a-L"></a>姓郝氏。<a id="a-M"></a>落发未具戒。<a id="a-N"></a>便造南泉。<a id="a-O"></a>泉一见深器之。<a id="a-P"></a>一日问。<a id="a-Q"></a>如何是道。<a id="a-R"></a>泉云。<a id="a-S"></a>平常心是道。<a id="a-T"></a>师曰。<a id="a-U"></a>还可趣向不。<a id="a-V"></a>曰拟向即乖。<a id="a-W"></a>师曰。<a id="a-X"></a>不拟如何知是道。<a id="a-Y"></a>泉云。<a id="a-Z"></a>道不属知不属不知。<a id="a-a"></a>知是妄觉。<a id="a-b"></a>不知是无记。<a id="a-c"></a>若真达不疑之地。<a id="a-d"></a>犹如太虚廓然虚豁。<a id="a-e"></a>岂可强是非耶。<a id="a-f"></a>师于言下大悟。<a id="a-g"></a>自是周旋南泉之门。<a id="a-h"></a>凡二十年。<a id="a-i"></a>次遍历诸方。<a id="a-j"></a>后归北地。<a id="a-k"></a>众请住赵州观音古刹。<a id="a-l"></a>示众曰。<a id="a-m"></a>如明珠在掌。<a id="a-n"></a>胡来胡现。<a id="a-o"></a>汉来汉现。<a id="a-p"></a>老僧有时将一枝草作丈六金身用。<a id="a-q"></a>有时把丈六金身作一枝草用。<a id="a-r"></a>佛是烦恼。<a id="a-s"></a>烦恼是佛。<a id="a-t"></a>问曰。<a id="a-u"></a>未审佛是谁家烦恼。<a id="a-v"></a>师曰。<a id="a-w"></a>与一切人烦恼。<a id="a-x"></a>僧云。<a id="a-y"></a>如何免得。<a id="a-z"></a>师云。<a id="a-10"></a>用免作么。<a id="a-11"></a>问师还入地狱不。<a id="a-12"></a>答云。<a id="a-13"></a>老僧末上入。<a id="a-14"></a>僧云。<a id="a-15"></a>大善知识为什么却入地狱。<a id="a-16"></a>师云。<a id="a-17"></a>若不入阿谁教化女。<a id="a-18"></a>真定帅王公携诸子入院。<a id="a-19"></a>师坐而问曰。<a id="a-1A"></a>大王会么。<a id="a-1B"></a>王云。<a id="a-1C"></a>不会。<a id="a-1D"></a>师云。<a id="a-1E"></a>自小持斋今已老。<a id="a-1F"></a>见人无力下禅床。<a id="a-1G"></a>王公加礼而去。<a id="a-1H"></a>一日示众曰。<a id="a-1I"></a>金佛不度炉。<a id="a-1J"></a>木佛不度火。<a id="a-1K"></a>泥佛不度水。<a id="a-1L"></a>真佛屋里坐。<a id="a-1M"></a>菩提涅槃真如佛性尽是贴体衣服。<a id="a-1N"></a>亦名烦恼。<a id="a-1O"></a>不问即无烦恼。<a id="a-1P"></a>且实际理地什么处着得。<a id="a-1Q"></a>一心不生万法无咎。<a id="a-1R"></a>女但究理坐看三二十年。<a id="a-1S"></a>若不会道截取老僧头去。<a id="a-1T"></a>梦幻空花何劳把捉。<a id="a-1U"></a>心若无异万境一如。<a id="a-1V"></a>既不从外得。<a id="a-1W"></a>更拘执作什么。<a id="a-1X"></a>如羊相似。<a id="a-1Y"></a>拾物安向口里。<a id="a-1Z"></a>老僧见药山和上道。<a id="a-1a"></a>有人问着便交合取狗口。<a id="a-1b"></a>老僧亦交合却口。<a id="a-1c"></a>师之玄言天下推为宗门妙唱云。</p>
  <p id="a1d">(戊午)　改光化○圣胄集成(华岳玄伟禅师。<a id="a-1e"></a>编次贞元已来宗师机缘。<a id="a-1f"></a>行于世)</p>
  <p id="a1g">(庚申)　上与崔胤谋诛宦官(刘季述等。<a id="a-1h"></a>以禁军劫天子。<a id="a-1i"></a>幽于少阳院。<a id="a-1j"></a>矫诏立太子即帝位)</p>
  <p id="a1k">(辛酉)　改天复○(韩全诲等。<a id="a-1l"></a>劫帝幸凤翔○是年进钱镠爵越王)</p>
  <p id="a1m">⊙云居道膺禅师示寂。<a id="a-1n"></a>师幽州玉田人。<a id="a-1o"></a>参洞山价公契悟宗旨。<a id="a-1p"></a>价深可之曰。<a id="a-1q"></a>此子已后千万人把不住。<a id="a-1r"></a>一日问曰。<a id="a-1s"></a>昔南泉问讲弥勒下生经僧云。<a id="a-1t"></a>弥勒什么时下。<a id="a-1u"></a>生僧曰。<a id="a-1v"></a>见在天宫。<a id="a-1w"></a>当来下生。<a id="a-1x"></a>南泉云。<a id="a-1y"></a>天上无弥勒。<a id="a-1z"></a>地下无弥勒。<a id="a-20"></a>师问。<a id="a-21"></a>只如天上无弥勒地下无弥勒。<a id="a-22"></a>未审谁与安名。<a id="a-23"></a>洞山直得禅床震动。<a id="a-24"></a>乃曰。<a id="a-25"></a>膺阇黎。<a id="a-26"></a>及结庵于后洞。<a id="a-27"></a>日感天厨奉供。<a id="a-28"></a>洞山勉令随方接人。<a id="a-29"></a>遂登云居。<a id="a-2A"></a>学徒奔凑。<a id="a-2B"></a>至一千五百众。<a id="a-2C"></a>尝示众曰。<a id="a-2D"></a>古人云。<a id="a-2E"></a>地狱未是苦。<a id="a-2F"></a>若向此衣单下不明大事。<a id="a-2G"></a>却是最苦。<a id="a-2H"></a>女等既在这个行流。<a id="a-2I"></a>十分去九不较多也。<a id="a-2J"></a>更着些子精彩。<a id="a-2K"></a>便是上座不屈平生行脚。<a id="a-2L"></a>不辜负丛林。<a id="a-2M"></a>古人道。<a id="a-2N"></a>欲得保任此事。<a id="a-2O"></a>须向高高峰顶立。<a id="a-2P"></a>深深海底行。<a id="a-2Q"></a>方有些子气力。<a id="a-2R"></a>汝若大事未办。<a id="a-2S"></a>须履践玄途。<a id="a-2T"></a>又曰。<a id="a-2U"></a>汝等师僧家。<a id="a-2V"></a>发言吐气须有来由。<a id="a-2W"></a>凡问事须识好恶尊卑良贱。<a id="a-2X"></a>信口无益。<a id="a-2Y"></a>傍家到处觅相似语言。<a id="a-2Z"></a>所以寻常向兄弟道。<a id="a-2a"></a>莫怪不相似。<a id="a-2b"></a>恐同学太多去。<a id="a-2c"></a>第一莫将来。<a id="a-2d"></a>不相似。<a id="a-2e"></a>八十老人出场屋。<a id="a-2f"></a>不是小儿戏。<a id="a-2g"></a>一言参差千里万里难为收摄。<a id="a-2h"></a>直至敲骨打髓。<a id="a-2i"></a>须有来由。<a id="a-2j"></a>言语如钳夹钩锁相续不断。<a id="a-2k"></a>始得头头上具物物上新。<a id="a-2l"></a>可不是精得妙底事。<a id="a-2m"></a>道女知有的人终不取次。<a id="a-2n"></a>十度拟发言。<a id="a-2o"></a>九度却休去。<a id="a-2p"></a>为什么如此。<a id="a-2q"></a>恐怕无利益。<a id="a-2r"></a>体得的人心如腊月扇。<a id="a-2s"></a>口边直得醭出。<a id="a-2t"></a>不是汝强为。<a id="a-2u"></a>任运如此。<a id="a-2v"></a>欲得恁么事。<a id="a-2w"></a>须是恁么人。<a id="a-2x"></a>既是恁么人。<a id="a-2y"></a>何愁恁么事。<a id="a-2z"></a>学佛边事是错用心。<a id="a-30"></a>假饶解得千经万论。<a id="a-31"></a>讲得天华落石点头。<a id="a-32"></a>亦不干自己事。<a id="a-33"></a>况乎其余有何用处。<a id="a-34"></a>若将有限心识。<a id="a-35"></a>作无限中用。<a id="a-36"></a>如将方木逗圆孔。<a id="a-37"></a>多少差讹。<a id="a-38"></a>设使攒花簇锦事事及得尽一切事。<a id="a-39"></a>亦只唤作了事人无过人。<a id="a-3A"></a>终不唤作尊贵。<a id="a-3B"></a>将知尊贵边着得什么物。<a id="a-3C"></a>不见从门入者非宝。<a id="a-3D"></a>捧上不成龙知么。<a id="a-3E"></a>又曰。<a id="a-3F"></a>如好猎狗。<a id="a-3G"></a>只解寻有踪迹底。<a id="a-3H"></a>忽遇羚羊挂角。<a id="a-3I"></a>莫道迹气亦不识。<a id="a-3J"></a>僧问。<a id="a-3K"></a>羚羊挂角时如何。<a id="a-3L"></a>师曰。<a id="a-3M"></a>六六三十六。<a id="a-3N"></a>曰不会。<a id="a-3O"></a>师云。<a id="a-3P"></a>不见道无踪迹。<a id="a-3Q"></a>一僧在房内看经。<a id="a-3R"></a>师隔窗问。<a id="a-3S"></a>阇黎念者是什么经。<a id="a-3T"></a>对曰。<a id="a-3U"></a>维摩经。<a id="a-3V"></a>曰不问维摩经。<a id="a-3W"></a>念者是什么经。<a id="a-3X"></a>其僧有省。<a id="a-3Y"></a>师临终前期五日。<a id="a-3Z"></a>为众开最后方便。<a id="a-3a"></a>序出世始末。<a id="a-3b"></a>众皆怆然。<a id="a-3c"></a>至时端坐而化。<a id="a-3d"></a>后唐谥曰弘觉禅师。</p>
  <p id="a3e">⊙(甲子)　改天祐(正月朱全忠。<a id="a-3f"></a>奉天子迁洛阳。<a id="a-3g"></a>八月弑之。<a id="a-3h"></a>而立少子祝。<a id="a-3i"></a>年十二)</p>
  <p id="a3j">(乙丑)　哀帝祝天祐二年○(彗竟天○昭第九子。<a id="a-3k"></a>朱全忠弑昭立帝。<a id="a-3l"></a>时年十三。<a id="a-3m"></a>军国之政禀全忠。<a id="a-3n"></a>年十七岁。<a id="a-3o"></a>梁王使刘[栗-木+(革*月)]害焉。<a id="a-3p"></a>葬温陵。<a id="a-3q"></a>谥景宗。<a id="a-3r"></a>在位三年)</p>
  <p id="a3s">(丙寅)　濮王紃(昭之子。<a id="a-3t"></a>少帝遇鸩暴崩。<a id="a-3u"></a>梁王与百僚号恸。<a id="a-3v"></a>众议即位。<a id="a-3w"></a>如周公故事。<a id="a-3x"></a>天祐四年禅位于梁。<a id="a-3y"></a>遇鸩而卒)右唐十九帝(不与武后)凡二百九十年(而朱温篡之)</p>
  <p id="a3z">五代。</p>
  <p id="a40">⊙叙曰。<a id="a-41"></a>后梁朱氏篡唐。<a id="a-42"></a>阅五朝八姓。<a id="a-43"></a>十有三君。<a id="a-44"></a>五十三载。<a id="a-45"></a>欧阳文忠公泫春秋着为五代史。<a id="a-46"></a>古所谓春秋作而乱臣贼子惧。<a id="a-47"></a>然自秦汉而下。<a id="a-48"></a>祸起萧墙变生肘腋。<a id="a-49"></a>君臣父子之际。<a id="a-4A"></a>所不忍愿闻者。<a id="a-4B"></a>奚更不惧之多乎。<a id="a-4C"></a>予尝以唐新旧本纪参校。<a id="a-4D"></a>粗见文忠师仰春秋。<a id="a-4E"></a>略例纪事褒贬之妙。<a id="a-4F"></a>非他史所及。<a id="a-4G"></a>因采数十端着新唐史本纪。<a id="a-4H"></a>略例一篇。<a id="a-4I"></a>及得五代史。<a id="a-4J"></a>阅其自发述作之意。<a id="a-4K"></a>与予言亦颇合。<a id="a-4L"></a>然举春秋宗王之作裁正唐史可也。<a id="a-4M"></a>以之致虚名盛礼。<a id="a-4N"></a>而歆艳五代之君。<a id="a-4O"></a>不几于枉设乎。<a id="a-4P"></a>朱全忠弑昭宗灭唐祚。<a id="a-4Q"></a>虽王莽刘曜之恶。<a id="a-4R"></a>不足以比之。<a id="a-4S"></a>及其有国。<a id="a-4T"></a>父父子子。<a id="a-4U"></a>更相屠僇。<a id="a-4V"></a>不殊犬豕之死。<a id="a-4W"></a>正吾教善恶因果之效也。<a id="a-4X"></a>文忠篾视而不取。<a id="a-4Y"></a>特假春秋峨巍位号朝仪。<a id="a-4Z"></a>以贲之。<a id="a-4a"></a>卒无一辞深诛痛责。<a id="a-4b"></a>使世忠良阅之。<a id="a-4c"></a>曷以泄胸中之不平乎。<a id="a-4d"></a>荆国王文公尝叹惜文公不修晋书而修五代史。<a id="a-4e"></a>予之言盖文公叹惜之意也。<a id="a-4f"></a>至于李克用石敬瑭刘知远。<a id="a-4g"></a>皆突厥沙陀夷狄之种。<a id="a-4h"></a>朱全忠郭威乃中国人。<a id="a-4i"></a>反不若三夷狄近人类也。<a id="a-4j"></a>郭威代汉及养子世宗。<a id="a-4k"></a>颇有声。<a id="a-4l"></a>然议者概见而未知详夫。</p>
  <p id="a4m">⊙(丁卯)　梁太祖温。<a id="a-4n"></a>改开平○僖宗赐姓全忠。<a id="a-4o"></a>禅唐之后更名晃字匡圣。<a id="a-4p"></a>本宋州砀山午沟里人。<a id="a-4q"></a>父曰诚。<a id="a-4r"></a>以五经教之。<a id="a-4s"></a>果篡唐祚。<a id="a-4t"></a>年六十一。<a id="a-4u"></a>为子友圭弑矣。<a id="a-4v"></a>在位六年。<a id="a-4w"></a>都汴迁洛○雷氏曰(梁祖失温庶人。<a id="a-4x"></a>末帝三主十七)</p>
  <p id="a4y">○吴越镠(字具美。<a id="a-4z"></a>姓钱氏。<a id="a-50"></a>杭州临安人。<a id="a-51"></a>少无赖闲散。<a id="a-52"></a>僖宗时为董昌偏将。<a id="a-53"></a>以弩射死黄巢先锋。<a id="a-54"></a>斩首数百。<a id="a-55"></a>巢不敢犯临安。<a id="a-56"></a>昌以为都指挥。<a id="a-57"></a>昌亦叛。<a id="a-58"></a>镠以状闻昭宗。<a id="a-59"></a>昭以镠为淅东招讨使。<a id="a-5A"></a>既下昌。<a id="a-5B"></a>进封天下兵马都元帅。<a id="a-5C"></a>至梁进封吴越王。<a id="a-5D"></a>后唐庄入洛。<a id="a-5E"></a>赐玉册金印。<a id="a-5F"></a>因称吴越王。<a id="a-5G"></a>寿八十一。<a id="a-5H"></a>立杭州。<a id="a-5I"></a>二十一年)○雷氏曰(钱杭吴越五主八四)</p>
  <p id="a5J">燕守光(姓刘氏。<a id="a-5K"></a>深州乐寿人。<a id="a-5L"></a>父仁恭事幽州李可有大勋烈光亦如之。<a id="a-5M"></a>八月自号大燕皇帝。<a id="a-5N"></a>改元应天。<a id="a-5O"></a>立幽州十九年)○雷氏曰(守元僭燕一十九年)</p>
  <p id="a5P">⊙(戊辰)　五月雪峰义存禅师示寂。<a id="a-5Q"></a>师泉州人。<a id="a-5R"></a>姓曾氏。<a id="a-5S"></a>十七落发。<a id="a-5T"></a>往幽州受具。<a id="a-5U"></a>绵历禅会缘契德山。<a id="a-5V"></a>咸通中登象骨山。<a id="a-5W"></a>雪峰创院玄侣奔萃。<a id="a-5X"></a>懿宗赐号真觉大师。<a id="a-5Y"></a>上堂僧问。<a id="a-5Z"></a>拈[袖-由+追]竖拂不当宗乘。<a id="a-5a"></a>和尚如何指示。<a id="a-5b"></a>师竖起拂子。<a id="a-5c"></a>其僧抱头而出。<a id="a-5d"></a>师乃不顾。<a id="a-5e"></a>道怤问。<a id="a-5f"></a>只如古德岂不是以心传心。<a id="a-5g"></a>师曰。<a id="a-5h"></a>兼不立文字语句。<a id="a-5i"></a>怤曰。<a id="a-5j"></a>只如不立文字语句。<a id="a-5k"></a>师如何传。<a id="a-5l"></a>师良久。<a id="a-5m"></a>怤礼拜。<a id="a-5n"></a>师曰。<a id="a-5o"></a>更问我一转岂不好。<a id="a-5p"></a>怤曰。<a id="a-5q"></a>就和上请一转话头。<a id="a-5r"></a>师曰。<a id="a-5s"></a>只恁么唯别有商量。<a id="a-5t"></a>曰和上恁么即得。<a id="a-5u"></a>长庆问。<a id="a-5v"></a>从上诸圣传受一路。<a id="a-5w"></a>请师垂示。<a id="a-5x"></a>师默然。<a id="a-5y"></a>长庆礼拜而退。<a id="a-5z"></a>师莞尔而笑。<a id="a-60"></a>师有时谓众曰。<a id="a-61"></a>堂堂密密地道。<a id="a-62"></a>怤出问曰。<a id="a-63"></a>是什么堂堂密密。<a id="a-64"></a>师起立曰。<a id="a-65"></a>道什么。<a id="a-66"></a>怤退步而立。<a id="a-67"></a>师垂语曰。<a id="a-68"></a>此事得恁么尊贵。<a id="a-69"></a>得恁么绵密。<a id="a-6A"></a>怤对曰。<a id="a-6B"></a>某甲到来数年不问和上恁么示诲。<a id="a-6C"></a>师曰。<a id="a-6D"></a>我向前虽无如今已有。<a id="a-6E"></a>莫有妨么。<a id="a-6F"></a>曰不敢。<a id="a-6G"></a>如此和上不已而已。<a id="a-6H"></a>师曰。<a id="a-6I"></a>致使我如此。<a id="a-6J"></a>怤从此信入。<a id="a-6K"></a>因普请次。<a id="a-6L"></a>师举沩山见色便见心语问怤。<a id="a-6M"></a>还有过也无。<a id="a-6N"></a>怤曰。<a id="a-6O"></a>古人为什么事。<a id="a-6P"></a>师曰。<a id="a-6Q"></a>虽然如此要共女商量。<a id="a-6R"></a>曰恁么即不如道。<a id="a-6S"></a>怤锄地去又尝普请次。<a id="a-6T"></a>师问皎然曰。<a id="a-6U"></a>古人道谁知席帽下元是昔愁人。<a id="a-6V"></a>古人意作么生。<a id="a-6W"></a>皎然侧戴笠子曰。<a id="a-6X"></a>这个是什么人语。<a id="a-6Y"></a>又问曰。<a id="a-6Z"></a>持经者能荷担如来。<a id="a-6a"></a>然乃捧师向禅床上着。<a id="a-6b"></a>一日绍卿随师经行次。<a id="a-6c"></a>见芋叶动。<a id="a-6d"></a>师指动叶示之。<a id="a-6e"></a>卿曰。<a id="a-6f"></a>某甲怕怖。<a id="a-6g"></a>师曰。<a id="a-6h"></a>是汝屋里底怕怖什么。<a id="a-6i"></a>绍卿从此开悟。<a id="a-6j"></a>安国弘瑫参师。<a id="a-6k"></a>师曰。<a id="a-6l"></a>甚处来。<a id="a-6m"></a>曰江西。<a id="a-6n"></a>师曰。<a id="a-6o"></a>什么处见达磨。<a id="a-6p"></a>曰分明向和上道。<a id="a-6q"></a>师曰。<a id="a-6r"></a>道什么。<a id="a-6s"></a>瑫曰。<a id="a-6t"></a>什么处去来。<a id="a-6u"></a>一日师见瑫忽搊住云。<a id="a-6v"></a>尽大地是解脱门。<a id="a-6w"></a>把手教伊入不肯入。<a id="a-6x"></a>曰和上怪弘瑫不得。<a id="a-6y"></a>师曰。<a id="a-6z"></a>虽然如此争柰背后许多师僧何。<a id="a-70"></a>太原孚上座参师。<a id="a-71"></a>礼拜讫立于座右。<a id="a-72"></a>师才顾视。<a id="a-73"></a>孚便下看主事。<a id="a-74"></a>异日师见孚指日示之孚摇手而出。<a id="a-75"></a>师曰。<a id="a-76"></a>汝不肯我。<a id="a-77"></a>孚曰。<a id="a-78"></a>和上摇头某甲摆尾。<a id="a-79"></a>什么处不肯和上。<a id="a-7A"></a>师曰。<a id="a-7B"></a>到处也须讳却。<a id="a-7C"></a>一日众僧晚参。<a id="a-7D"></a>师在中底卧。<a id="a-7E"></a>孚曰。<a id="a-7F"></a>五州管内只有这和上较些子。<a id="a-7G"></a>师便起去。<a id="a-7H"></a>师居闽川四十余年。<a id="a-7I"></a>法席之盛卓冠天下。<a id="a-7J"></a>常不下一千五百众。<a id="a-7K"></a>临终出游蓝田莫归浴毕中夜示寂。<a id="a-7L"></a>寿八十有七。</p>
  <p id="a7M">⊙十一月玄沙师备禅师示寂。<a id="a-7N"></a>师少为渔家子。<a id="a-7O"></a>年甫三十。<a id="a-7P"></a>始出家具戒习头陀行与雪峰师资道契。<a id="a-7Q"></a>雪峰每叹曰。<a id="a-7R"></a>备头陀再来人也。<a id="a-7S"></a>阅楞严经发明心地。<a id="a-7T"></a>由是应机敏捷。<a id="a-7U"></a>与修多罗冥契。<a id="a-7V"></a>诸方玄学者有所未决。<a id="a-7W"></a>必从之请益。<a id="a-7X"></a>师上堂时久。<a id="a-7Y"></a>众谓不说法。<a id="a-7Z"></a>一时各归。<a id="a-7a"></a>师乃呵之曰。<a id="a-7b"></a>看总是一样底。<a id="a-7c"></a>无一个有智慧但见我开两片皮。<a id="a-7d"></a>尽来簇着。<a id="a-7e"></a>觅言语意度。<a id="a-7f"></a>是我真实为他却总不知。<a id="a-7g"></a>看恁么大难大难。<a id="a-7h"></a>十方诸佛把女向顶上着。<a id="a-7i"></a>不敢错误着一分子。<a id="a-7j"></a>只道此事唯我能知。<a id="a-7k"></a>会么。<a id="a-7l"></a>如今相绍继尽道承释迦。<a id="a-7m"></a>我道释迦与我同参。<a id="a-7n"></a>汝道参阿谁。<a id="a-7o"></a>会么。<a id="a-7p"></a>汝今欲得出他五蕴身田主宰。<a id="a-7q"></a>但识取汝秘密金刚体。<a id="a-7r"></a>古人向汝道。<a id="a-7s"></a>圆成正遍周沙界。<a id="a-7t"></a>我今少分为汝智者。<a id="a-7u"></a>可以譬喻得解。<a id="a-7v"></a>汝见此阎浮提日么。<a id="a-7w"></a>世间人所作兴营养身活命种种作业。<a id="a-7x"></a>莫非承他日光成立。<a id="a-7y"></a>只如日体还有多般及心行么。<a id="a-7z"></a>还有不周遍处么。<a id="a-80"></a>欲识此金刚体亦如是。<a id="a-81"></a>只如今山河大地十方国土色空明暗及汝身心。<a id="a-82"></a>莫非尽承汝圆成威光所现。<a id="a-83"></a>直是天人群生类所作业次受生果报有性无情。<a id="a-84"></a>莫非承女威光。<a id="a-85"></a>乃至诸佛成道果接物利生。<a id="a-86"></a>莫非尽承女威光。<a id="a-87"></a>只如金刚体。<a id="a-88"></a>还有凡夫诸佛么。<a id="a-89"></a>有女心行么。<a id="a-8A"></a>不可道无便当去。<a id="a-8B"></a>女既有如是奇特。<a id="a-8C"></a>会么。<a id="a-8D"></a>努力珍重。<a id="a-8E"></a>师初住梅溪。<a id="a-8F"></a>后居玄沙。<a id="a-8G"></a>一时天下丛林海众。<a id="a-8H"></a>皆望风钦服。<a id="a-8I"></a>闽帅王公待以师礼。<a id="a-8J"></a>学徒垂千人。<a id="a-8K"></a>室户不闭。<a id="a-8L"></a>师应机接物垂二十年。<a id="a-8M"></a>所演法要有大录行于世。<a id="a-8N"></a>没年七十有五。<a id="a-8O"></a>闽帅赐号宗一禅师。</p>
  <p id="a8P">○楚殷(字霸图。<a id="a-8Q"></a>姓马氏。<a id="a-8R"></a>许州鄢陵人。<a id="a-8S"></a>世为农家。<a id="a-8T"></a>事梁。<a id="a-8U"></a>征伐有功。<a id="a-8V"></a>封为楚王。<a id="a-8W"></a>至末帝贞明丙子。<a id="a-8X"></a>始建国立郡州。<a id="a-8Y"></a>十四年。<a id="a-8Z"></a>寿七十九)雷氏曰(马楚湖南五主五七)</p>
  <p id="a8a">蜀建(字光图。<a id="a-8b"></a>姓王氏。<a id="a-8c"></a>许州武阳人。<a id="a-8d"></a>佐唐有功。<a id="a-8e"></a>封西平王。<a id="a-8f"></a>进封蜀王。<a id="a-8g"></a>遂有鼎分之志。<a id="a-8h"></a>昭宗遇弑。<a id="a-8i"></a>少帝禅梁。<a id="a-8j"></a>举哭哀恸。<a id="a-8k"></a>文武劝进。<a id="a-8l"></a>遂立成都。<a id="a-8m"></a>号蜀。<a id="a-8n"></a>十二年卒。<a id="a-8o"></a>寿七十二。<a id="a-8p"></a>改武成)○雷氏曰(王建前蜀二主三五)</p>
  <p id="a8q">荆季兴(字贻孙。<a id="a-8r"></a>陕州硖石人。<a id="a-8s"></a>本名李昌。<a id="a-8t"></a>少为汴州李让家童。<a id="a-8u"></a>梁祖初镇宣武。<a id="a-8v"></a>让入赀养为子。<a id="a-8w"></a>易姓朱氏。<a id="a-8x"></a>兴因让故得见梁祖。<a id="a-8y"></a>祖见奇之。<a id="a-8z"></a>亦命为子。<a id="a-90"></a>因姓朱氏。<a id="a-91"></a>后拜宋州刺史。<a id="a-92"></a>破青州徙颖阳防御。<a id="a-93"></a>进封渤海王。<a id="a-94"></a>复姓高氏。<a id="a-95"></a>唐庄开蜀有功。<a id="a-96"></a>封南平王。<a id="a-97"></a>吴人册之。<a id="a-98"></a>立荆南二十年。<a id="a-99"></a>寿五十四)○雷氏曰(季兴荆南五主五七)</p>
  <p id="a9A">吴渥(字承天。<a id="a-9B"></a>蜜长子。<a id="a-9C"></a>蜜病出镇宣州。<a id="a-9D"></a>嗣立淮南一年。<a id="a-9E"></a>寿二十三。<a id="a-9F"></a>为温灏杀之○隆演。<a id="a-9G"></a>字鸿源。<a id="a-9H"></a>蜜次子。<a id="a-9I"></a>温灏杀渥。<a id="a-9J"></a>演遂即位。<a id="a-9K"></a>十二年改年武元。<a id="a-9L"></a>寿二十四卒。<a id="a-9M"></a>弟溥又立)</p>
  <p id="a9N">闽审知(字信通。<a id="a-9O"></a>姓王氏。<a id="a-9P"></a>光州固始人。<a id="a-9Q"></a>兄朝唐封福州观察。<a id="a-9R"></a>既卒。<a id="a-9S"></a>知代征伐有功。<a id="a-9T"></a>昭宗进封琅琊王。<a id="a-9U"></a>至梁祖加拜为知书令。<a id="a-9V"></a>封闽王。<a id="a-9W"></a>遂立福建。<a id="a-9X"></a>十八年。<a id="a-9Y"></a>寿六十四)雷氏曰(王闽福建五主五五)</p>
  <p id="a9Z">(廿一　庚午)　南岳山惟劲头陀。<a id="a-9a"></a>集光化以来出世宗师机缘。<a id="a-9b"></a>为续宝林传。</p>
  <p id="a9c">(辛未)　改乾化。</p>
  <p id="a9d">南汉隐(姓刘氏。<a id="a-9e"></a>上蔡人也。<a id="a-9f"></a>其祖安仁。<a id="a-9g"></a>后徙闽中。<a id="a-9h"></a>商贾南海。<a id="a-9i"></a>因家焉。<a id="a-9j"></a>父谦为广州牙将。<a id="a-9k"></a>破巢为封州刺史。<a id="a-9l"></a>既卒。<a id="a-9m"></a>州人表隐代之事唐勋烈。<a id="a-9n"></a>昭宗封为南海王。<a id="a-9o"></a>天祐二年进封安南都护。<a id="a-9p"></a>三年封南平王。<a id="a-9q"></a>今梁又封南海王。<a id="a-9r"></a>后贞明三年卒。<a id="a-9s"></a>寿三十八)雷氏曰(南海隐广五主六七)</p>
  <p id="a9t">(壬申)　梁祖疾甚。<a id="a-9u"></a>郢王友圭。<a id="a-9v"></a>左迁菜州刺史。<a id="a-9w"></a>不行乃微行诣左龙虎统军韩勍。<a id="a-9x"></a>谋入伏禁中。<a id="a-9y"></a>友圭仆夫冯廷锷刺帝于寝殿。<a id="a-9z"></a>矫诏友圭权主军国之务。<a id="a-A0"></a>发丧即帝位。<a id="a-A1"></a>初梁祖温略地于宋亳间。<a id="a-A2"></a>偶与逆旅妇人野合而生。<a id="a-A3"></a>立未一年。<a id="a-A4"></a>友贞贬为庶人。<a id="a-A5"></a>改年元凤。</p>
  <p id="aA6">(廿二　癸酉)　末帝友贞。<a id="a-A7"></a>一名瑱。<a id="a-A8"></a>温第三子。<a id="a-A9"></a>闻友圭乱起兵讨之。<a id="a-AA"></a>既杀友圭。<a id="a-AB"></a>命赵[((中-〡)@〡)/品]传国宝。<a id="a-AC"></a>至汴迎王即位。<a id="a-AD"></a>更名锽。<a id="a-AE"></a>且都汴。<a id="a-AF"></a>盖祖地矣。<a id="a-AG"></a>唐使皇甫麟灭之。<a id="a-AH"></a>在位十年。<a id="a-AI"></a>复称乾化。</p>
  <p id="aAJ">(乙亥)　改贞明。</p>
  <p id="aAK">(丙子)　晋兵七万来伐○辽主阿保机称帝。<a id="a-AL"></a>立国号大。<a id="a-AM"></a>契丹改元天赞。<a id="a-AN"></a>辽之始也(中国简册所不载。<a id="a-AO"></a>远夷草昧无可考。<a id="a-AP"></a>故其年代不可得而详也。<a id="a-AQ"></a>其父斡里。<a id="a-AR"></a>为夷离中。<a id="a-AS"></a>犹中国刺史主。<a id="a-AT"></a>生而拓落。<a id="a-AU"></a>多智雄健。<a id="a-AV"></a>有胆略好骑射。<a id="a-AW"></a>铁厚一寸而洞之。<a id="a-AX"></a>夜寝则有光。<a id="a-AY"></a>左右莫不惊。<a id="a-AZ"></a>诸部畏服之。<a id="a-Aa"></a>有宋相安。<a id="a-Ab"></a>至天祚为金灭之。<a id="a-Ac"></a>治国十一年)</p>
  <p id="aAd">(廿三)　明州奉化县布袋和尚者。<a id="a-Ae"></a>未详氏族。<a id="a-Af"></a>自称名契此。<a id="a-Ag"></a>形裁腲脮蹙额皤腹。<a id="a-Ah"></a>出语无定寝卧随处。<a id="a-Ai"></a>常以杖荷一布囊。<a id="a-Aj"></a>凡供身之具尽贮囊中。<a id="a-Ak"></a>入廛肆聚落。<a id="a-Al"></a>见物则乞。<a id="a-Am"></a>或醯醢鱼俎。<a id="a-An"></a>才接入口。<a id="a-Ao"></a>分少许投囊中。<a id="a-Ap"></a>时号长汀子布袋师也。<a id="a-Aq"></a>尝雪中卧。<a id="a-Ar"></a>雪不沾身。<a id="a-As"></a>人以此奇之。<a id="a-At"></a>或就人乞。<a id="a-Au"></a>其货则售。<a id="a-Av"></a>示人吉凶必应期无忒。<a id="a-Aw"></a>天将雨。<a id="a-Ax"></a>即着湿草屦途中骤行。<a id="a-Ay"></a>遇亢阳。<a id="a-Az"></a>即曳高齿木履。<a id="a-B0"></a>市桥上竖膝而眠。<a id="a-B1"></a>居民以此验知。<a id="a-B2"></a>有一僧在师前行。<a id="a-B3"></a>师乃拊僧背一下。<a id="a-B4"></a>僧回头。<a id="a-B5"></a>师曰。<a id="a-B6"></a>乞我一文钱。<a id="a-B7"></a>曰道得即与汝一文。<a id="a-B8"></a>师放下布袋叉手而立。<a id="a-B9"></a>白鹿和上问。<a id="a-BA"></a>如何是布袋。<a id="a-BB"></a>师便放下布袋。<a id="a-BC"></a>又问。<a id="a-BD"></a>如何是布袋下事。<a id="a-BE"></a>师负之而去。<a id="a-BF"></a>先保福和上问。<a id="a-BG"></a>如何是佛法大意。<a id="a-BH"></a>师放下布袋叉手。<a id="a-BI"></a>保福曰。<a id="a-BJ"></a>为只如此。<a id="a-BK"></a>为更有向上事。<a id="a-BL"></a>师负之而去。<a id="a-BM"></a>师在街衢立。<a id="a-BN"></a>有僧问。<a id="a-BO"></a>和上在遮里作什么。<a id="a-BP"></a>师曰。<a id="a-BQ"></a>等个人。<a id="a-BR"></a>曰来也来也(归宗柔和上别云归去来)师曰。<a id="a-BS"></a>女不是遮个人。<a id="a-BT"></a>曰如何是遮个人。<a id="a-BU"></a>师曰。<a id="a-BV"></a>乞我一文钱。<a id="a-BW"></a>师有歌曰。<a id="a-BX"></a>只个心心心是佛。<a id="a-BY"></a>十方世界最灵物。<a id="a-BZ"></a>纵横妙用可怜生。<a id="a-Ba"></a>一切不如心真实。<a id="a-Bb"></a>腾腾自在无所为。<a id="a-Bc"></a>闲闲究竟出家儿。<a id="a-Bd"></a>若睹目前真大道。<a id="a-Be"></a>不见纤毫也大奇。<a id="a-Bf"></a>万法何殊心何异。<a id="a-Bg"></a>何劳更用寻经义。<a id="a-Bh"></a>心王本自绝多知。<a id="a-Bi"></a>智者只明无学地。<a id="a-Bj"></a>非圣非凡复若乎。<a id="a-Bk"></a>不疆分别圣情孤。<a id="a-Bl"></a>无价心珠本圆净。<a id="a-Bm"></a>凡是异相妄空呼。<a id="a-Bn"></a>人能弘道道分明。<a id="a-Bo"></a>无量清高称道情。<a id="a-Bp"></a>携锡若登故国路。<a id="a-Bq"></a>莫愁诸处不闻声。<a id="a-Br"></a>又有偈曰。<a id="a-Bs"></a>一钵千家饭。<a id="a-Bt"></a>孤身万里游。<a id="a-Bu"></a>青目睹人少。<a id="a-Bv"></a>问路白云头。<a id="a-Bw"></a>梁贞明二年丙子三月师将示灭。<a id="a-Bx"></a>于岳林寺东廊下端坐磐石而说偈曰。<a id="a-By"></a>弥勒真弥勒。<a id="a-Bz"></a>分身千百亿。<a id="a-C0"></a>时时示时人。<a id="a-C1"></a>时人自不识。<a id="a-C2"></a>偈毕安然而化。<a id="a-C3"></a>其后他州有人见师亦负布袋而行。<a id="a-C4"></a>于是四众竞图其像。<a id="a-C5"></a>今岳林寺大殿东堂全身见存。</p>
  <p id="aC6">(丁丑)　汉龑(初名岩隐之庶子。<a id="a-C7"></a>生于外舍。<a id="a-C8"></a>身长七尺。<a id="a-C9"></a>承父袭封南海王。<a id="a-CA"></a>是年建国。<a id="a-CB"></a>号越。<a id="a-CC"></a>二年更号汉。<a id="a-CD"></a>寿五十四卒。<a id="a-CE"></a>立三十一年。<a id="a-CF"></a>龑者盖采周易飞龙在天之义尔)</p>
  <p id="aCG">(戊寅)　蜀衍(字化源。<a id="a-CH"></a>建之第十一子。<a id="a-CI"></a>母曰徐贤妃。<a id="a-CJ"></a>以宠得立为太子。<a id="a-CK"></a>建亡即位。<a id="a-CL"></a>荒淫自恣。<a id="a-CM"></a>委政宦者。<a id="a-CN"></a>改大光。<a id="a-CO"></a>立六年。<a id="a-CP"></a>唐郭崇韬伐之)</p>
  <p id="aCQ">(庚辰)　吴溥(蜜第四子。<a id="a-CR"></a>立不改号。<a id="a-CS"></a>治十七年。<a id="a-CT"></a>寿二十八。<a id="a-CU"></a>南唐升灭之)</p>
  <p id="aCV">(辛巳)　改龙德。</p>
  <p id="aCW">(癸未)　上闻李嗣源兵至。<a id="a-CX"></a>令皇甫麟杀己。<a id="a-CY"></a>嗣源兵入城国亡。</p>
  <p id="aCZ">右朱梁二主共一十七年(晋李存勖灭之)</p>
  <p id="aCa">(廿四)　后唐(姓李氏王土德。<a id="a-Cb"></a>都汴洛起太原)雷氏曰(唐武克用庄明闵末四主十五)</p>
  <p id="aCc">武皇帝克用(世号朱耶。<a id="a-Cd"></a>出于突厥后。<a id="a-Ce"></a>自号沙陀。<a id="a-Cf"></a>以朱耶为姓。<a id="a-Cg"></a>烈考朱耶赤心。<a id="a-Ch"></a>以徐州功大。<a id="a-Ci"></a>懿宗赐姓李氏。<a id="a-Cj"></a>俾定天下。<a id="a-Ck"></a>庄宗即位。<a id="a-Cl"></a>天祐五年薨。<a id="a-Cm"></a>葬陵雁门界)</p>
  <p id="aCn">庄宗存勖(太祖嫡子。<a id="a-Co"></a>母曹后。<a id="a-Cp"></a>帝英武善战。<a id="a-Cq"></a>灭梁代之。<a id="a-Cr"></a>自梁祖二年立。<a id="a-Cs"></a>至同光三年。<a id="a-Ct"></a>四十三岁崩。<a id="a-Cu"></a>葬河南雍陵)改同光。</p>
  <p id="aCv">(甲申)　朝廷封李茂贞为秦王○高季兴为南平王。</p>
  <p id="aCw">(廿五)　魏府兴化存奖禅师。<a id="a-Cx"></a>诏入内庭。<a id="a-Cy"></a>帝问禅要。<a id="a-Cz"></a>御赐马一疋。<a id="a-D0"></a>不惯坠马伤足。<a id="a-D1"></a>至次年示疾。<a id="a-D2"></a>帝一日谓师曰。<a id="a-D3"></a>朕收大梁得一颗无价明珠。<a id="a-D4"></a>未有人酬价。<a id="a-D5"></a>师曰。<a id="a-D6"></a>请陛下珠看。<a id="a-D7"></a>帝以手展开襆头脚。<a id="a-D8"></a>师曰。<a id="a-D9"></a>君王之宝谁敢酬价。<a id="a-DA"></a>师化后。<a id="a-DB"></a>敕谥广济大师。<a id="a-DC"></a>塔曰通济。<a id="a-DD"></a>师尝问僧。<a id="a-DE"></a>什么处来。<a id="a-DF"></a>曰崔禅处来。<a id="a-DG"></a>师曰。<a id="a-DH"></a>将得崔禅喝来否。<a id="a-DI"></a>曰不将得来。<a id="a-DJ"></a>师曰。<a id="a-DK"></a>恁么即不从崔禅来。<a id="a-DL"></a>僧便喝。<a id="a-DM"></a>师遂打。<a id="a-DN"></a>师示众曰。<a id="a-DO"></a>我只闻长廊下也喝。<a id="a-DP"></a>后架里也喝。<a id="a-DQ"></a>诸子汝莫盲喝乱喝。<a id="a-DR"></a>直饶喝得兴化向半天里。<a id="a-DS"></a>住却扑下来气欲绝。<a id="a-DT"></a>待兴化苏息起来。<a id="a-DU"></a>向汝道未在。<a id="a-DV"></a>何故。<a id="a-DW"></a>我未曾向紫罗帐里撒真珠与汝诸人。<a id="a-DX"></a>虚空里乱喝作什么。<a id="a-DY"></a>师勘克宾。<a id="a-DZ"></a>语具传灯。</p>
  <p id="aDa">(乙酉)　朝廷遣周德威执刘守光至雁门(令存霸刺心血祭祖已斩之于市)</p>
  <p id="aDb">吴溥(于石头城上。<a id="a-Dc"></a>建清凉寺。<a id="a-Dd"></a>请悟空住持)</p>
  <p id="aDe">前蜀(改咸康来降。<a id="a-Df"></a>敕孟知祥镇蜀。<a id="a-Dg"></a>前蜀二主。<a id="a-Dh"></a>共三十五年)</p>
  <p id="aDi">钱镠封吴越国王(仍请署群臣百官诏许之)</p>
  <p id="aDj">闽延翰(字子逸。<a id="a-Dk"></a>审知长子。<a id="a-Dl"></a>同光四年庄宗遇弑。<a id="a-Dm"></a>建国称王。<a id="a-Dn"></a>禀唐正朔。<a id="a-Do"></a>立一年)</p>
  <p id="aDp">(廿六　丙戌)　改天成。<a id="a-Dq"></a>明宗嗣源立(世本夷狄无姓。<a id="a-Dr"></a>父电为雁门步将生子邈佶烈。<a id="a-Ds"></a>太祖克用养为子。<a id="a-Dt"></a>姓李名嗣源。<a id="a-Du"></a>初帝至邺都。<a id="a-Dv"></a>军俄大噪曰。<a id="a-Dw"></a>请令公帝河北石敬瑭康义诚劝进嗣源。<a id="a-Dx"></a>乃令安重诲移激会兵。<a id="a-Dy"></a>军势大盛。<a id="a-Dz"></a>嗣源据大梁。<a id="a-E0"></a>时从马直都指麾。<a id="a-E1"></a>使郭从谦。<a id="a-E2"></a>不知睦王存人已死。<a id="a-E3"></a>欲奉之作乱庄宗中流失殂于缝霄殿庑下。<a id="a-E4"></a>善友敛庑下乐器。<a id="a-E5"></a>覆庄尸焚之。<a id="a-E6"></a>及嗣源即位。<a id="a-E7"></a>拾庄宗骨。<a id="a-E8"></a>石殡之。<a id="a-E9"></a>时年已六十矣。<a id="a-EA"></a>每夕宫中焚香告天。<a id="a-EB"></a>愿早生圣人为生民主。<a id="a-EC"></a>在位八年。<a id="a-ED"></a>后为臣朱弘昭等杀之。<a id="a-EE"></a>葬徽陵)</p>
  <p id="aEF">闽鏻(先名延铃。<a id="a-EG"></a>审知次子。<a id="a-EH"></a>初延禀与鏻谋杀翰。<a id="a-EI"></a>禀推鏻立之。<a id="a-EJ"></a>禀还建州。<a id="a-EK"></a>临决别云。<a id="a-EL"></a>善继先志。<a id="a-EM"></a>无烦老兄重来。<a id="a-EN"></a>至长兴二年。<a id="a-EO"></a>与鏻击不胜。<a id="a-EP"></a>为鏻杀之。<a id="a-EQ"></a>鏻好事鬼神。<a id="a-ER"></a>道士刘守元以左道惑之。<a id="a-ES"></a>建宝皇后宫居焉。<a id="a-ET"></a>后帝为李仿杀之)改元天宝。</p>
  <p id="aEU">(丁亥)　辽主德光名耀屈之(姓刘氏。<a id="a-EV"></a>阿保机第二子。<a id="a-EW"></a>诞于大部落东牙帐。<a id="a-EX"></a>未时黑云覆帐。<a id="a-EY"></a>火光照耀。<a id="a-EZ"></a>有声如雷。<a id="a-Ea"></a>及长雄杰有大志。<a id="a-Eb"></a>精骑射平奚渤海二国。<a id="a-Ec"></a>治廿一年。<a id="a-Ed"></a>于所居大部落。<a id="a-Ee"></a>建天雄寺。<a id="a-Ef"></a>有契丹太祖像存焉。<a id="a-Eg"></a>大赦。<a id="a-Eh"></a>改元天显)</p>
  <p id="aEi">(己丑)　荆从诲(字遵圣。<a id="a-Ej"></a>兴之长子。<a id="a-Ek"></a>立二十一年。<a id="a-El"></a>寿五十八)</p>
  <p id="aEm">(庚寅)　改长兴。<a id="a-En"></a>秦王李茂贞入朝。<a id="a-Eo"></a>去建国之制。</p>
  <p id="aEp">楚希声(字若讷。<a id="a-Eq"></a>殷次子。<a id="a-Er"></a>判内外诸军事。<a id="a-Es"></a>殷卒。<a id="a-Et"></a>立之三年)</p>
  <p id="aEu">(壬辰)　楚希范(字子矩。<a id="a-Ev"></a>殷之第四子。<a id="a-Ew"></a>兄弟十人。<a id="a-Ex"></a>嫡子希振。<a id="a-Ey"></a>最长仁贤其声范同母而生。<a id="a-Ez"></a>声母袁氏。<a id="a-F0"></a>色美得宠而先立。<a id="a-F1"></a>振弃官为道士。<a id="a-F2"></a>声卒绝立。<a id="a-F3"></a>改年应顺。<a id="a-F4"></a>立十五年。<a id="a-F5"></a>寿四十九)</p>
  <p id="aF6">孟知祥(是年封为蜀王)○初令雕九经印板(冯道监造)</p>
  <p id="aF7">栴檀瑞像自下。<a id="a-F8"></a>二十一年复在江南。</p>
  <p id="aF9">(廿七)　福州长庆惠棱禅师示寂。<a id="a-FA"></a>杭之盐官人。<a id="a-FB"></a>姓孙氏。<a id="a-FC"></a>幼岁禀性淳淡。<a id="a-FD"></a>年十三于苏州通玄寺出家登戒。<a id="a-FE"></a>历参禅肆。<a id="a-FF"></a>唐乾符五年入闽中。<a id="a-FG"></a>谒西院访灵云。<a id="a-FH"></a>尚有凝滞。<a id="a-FI"></a>乃之雪峰。<a id="a-FJ"></a>因问。<a id="a-FK"></a>从上诸圣传受一路。<a id="a-FL"></a>请垂指示。<a id="a-FM"></a>峰默然。<a id="a-FN"></a>师设礼而退。<a id="a-FO"></a>峰莞尔而笑。<a id="a-FP"></a>异日雪峰谓师曰。<a id="a-FQ"></a>我寻常向师僧道。<a id="a-FR"></a>南山有一条鳖鼻蛇。<a id="a-FS"></a>汝诸人好看取。<a id="a-FT"></a>对曰。<a id="a-FU"></a>今日大有人丧身失命。<a id="a-FV"></a>峰然之。<a id="a-FW"></a>师入方丈参。<a id="a-FX"></a>雪峰曰。<a id="a-FY"></a>是什么。<a id="a-FZ"></a>师曰。<a id="a-Fa"></a>今日天晴好普请。<a id="a-Fb"></a>自此酬问未尝爽于玄旨。<a id="a-Fc"></a>乃述颂曰。<a id="a-Fd"></a>万象之中独露身。<a id="a-Fe"></a>唯人自肯乃方亲。<a id="a-Ff"></a>昔时谬向途中觅。<a id="a-Fg"></a>今日看如火里冰。<a id="a-Fh"></a>师来往雪峰二十九载。<a id="a-Fi"></a>至天祐三年。<a id="a-Fj"></a>受泉州刺史王延彬请。<a id="a-Fk"></a>住招庆。<a id="a-Fl"></a>后闽帅请居长乐府之西院。<a id="a-Fm"></a>奏额曰长庆。<a id="a-Fn"></a>号超觉大师。<a id="a-Fo"></a>上堂良久谓众曰。<a id="a-Fp"></a>还有人相悉么。<a id="a-Fq"></a>若不相悉欺谩兄弟去。<a id="a-Fr"></a>只今有什么事。<a id="a-Fs"></a>莫要窒塞也无。<a id="a-Ft"></a>复是谁家屋里事。<a id="a-Fu"></a>不肯当荷更待何时。<a id="a-Fv"></a>若是利根参学。<a id="a-Fw"></a>不到这里来。<a id="a-Fx"></a>会么。<a id="a-Fy"></a>如今有一般行脚人。<a id="a-Fz"></a>耳里总满也假饶收拾底还当诸人行脚事么。<a id="a-G0"></a>广说具如传灯录。<a id="a-G1"></a>师两处开法。<a id="a-G2"></a>徒众一千五百。<a id="a-G3"></a>化行闽越二十七载。<a id="a-G4"></a>后唐长兴三年壬辰五月十七日归寂。<a id="a-G5"></a>寿七十有九。<a id="a-G6"></a>腊六十。</p>
  <p id="aG7">(癸巳)　吴越钱传[璀-山+六](字文宝。<a id="a-G8"></a>钱镠长子。<a id="a-G9"></a>从父征伐而有大功。<a id="a-GA"></a>为群臣请立九年)</p>
  <p id="aGB">闽改龙启。</p>
  <p id="aGC">闵帝存厚(明帝第六子。<a id="a-GD"></a>帝疾笃。<a id="a-GE"></a>秦王从荣作乱。<a id="a-GF"></a>孟汉琼斩之。<a id="a-GG"></a>十一月诏征宋王存厚。<a id="a-GH"></a>一名从厚。<a id="a-GI"></a>入权天雄军府事。<a id="a-GJ"></a>帝殂。<a id="a-GK"></a>秘丧六日。<a id="a-GL"></a>群臣自邺迎之。<a id="a-GM"></a>即位于柩前。<a id="a-GN"></a>甲午改元应顺。<a id="a-GO"></a>帝从朱弘昭等言。<a id="a-GP"></a>徙潞王存珂镇河东王。<a id="a-GQ"></a>不受命。<a id="a-GR"></a>命兵讨之。<a id="a-GS"></a>王整众而东。<a id="a-GT"></a>帝奔魏州至卫依刺史玉弘贽。<a id="a-GU"></a>潞王入谒。<a id="a-GV"></a>太后命王即位。<a id="a-GW"></a>废闵为鄂王。<a id="a-GX"></a>遣弘贽子殿直。<a id="a-GY"></a>亦往鸩帝。<a id="a-GZ"></a>帝不饮。<a id="a-Ga"></a>峦缢杀之。<a id="a-Gb"></a>后追谥闵帝。<a id="a-Gc"></a>在位五月)</p>
  <p id="aGd">(甲午)　四月改清泰。<a id="a-Ge"></a>末帝存珂(明宗养子。<a id="a-Gf"></a>本镇州平山人。<a id="a-Gg"></a>姓王氏。<a id="a-Gh"></a>家世微贱。<a id="a-Gi"></a>母曰魏氏。<a id="a-Gj"></a>明宗为骑将。<a id="a-Gk"></a>过平山掠得有子阿三。<a id="a-Gl"></a>已年十余岁。<a id="a-Gm"></a>明养为己子。<a id="a-Gn"></a>号存珂。<a id="a-Go"></a>长能骑射。<a id="a-Gp"></a>封潞王。<a id="a-Gq"></a>即位二年。<a id="a-Gr"></a>为石敬瑭外结契丹主攻之。<a id="a-Gs"></a>帝举室自焚。<a id="a-Gt"></a>寿五十一。<a id="a-Gu"></a>在位二年)</p>
  <p id="aGv">○蜀孟知祥(字宝胤。<a id="a-Gw"></a>姓孟氏。<a id="a-Gx"></a>荆州龙冈人。<a id="a-Gy"></a>祖察秉昭义节旄。<a id="a-Gz"></a>父巘磁州刺史。<a id="a-H0"></a>其母王氏。<a id="a-H1"></a>梦日月生于太原。<a id="a-H2"></a>后事唐封为蜀王。<a id="a-H3"></a>明宗崩。<a id="a-H4"></a>祥乃立国号蜀。<a id="a-H5"></a>改年明德。<a id="a-H6"></a>立一年。<a id="a-H7"></a>六月有疾。<a id="a-H8"></a>遂付于昶监国)</p>
  <p id="aH9">(廿八)　是年二月功德司奏。<a id="a-HA"></a>每年帝诞节诸州府。<a id="a-HB"></a>奏荐僧尼欲立讲经科禅定科持念科文章议论科以试其能不。<a id="a-HC"></a>帝从奏(出系年录)</p>
  <p id="aHD">(乙未)　许王(明宗幼子。<a id="a-HE"></a>为契丹立之。<a id="a-HF"></a>不逾月王遇害)</p>
  <p id="aHG">蜀昶(知祥第三子。<a id="a-HH"></a>初名赞。<a id="a-HI"></a>祥卒昶立。<a id="a-HJ"></a>不改号。<a id="a-HK"></a>治三十一年○雷氏曰知祥后蜀二主四一)</p>
  <p id="aHL">(廿九)　石晋(姓石氏王金德)雷氏曰(晋高敬瑭少帝丹主二姓三主一十一年)</p>
  <p id="aHM">(丙申)　改天福高祖敬瑭(晋阳人。<a id="a-HN"></a>父臬捩鸡。<a id="a-HO"></a>本出西夷。<a id="a-HP"></a>自朱耶归唐。<a id="a-HQ"></a>从居山阴。<a id="a-HR"></a>后随克用征伐有功。<a id="a-HS"></a>官至洛州刺史。<a id="a-HT"></a>生帝。<a id="a-HU"></a>姓石。<a id="a-HV"></a>不知因。<a id="a-HW"></a>始明宗爱之。<a id="a-HX"></a>以女妻之。<a id="a-HY"></a>是为永宁公主。<a id="a-HZ"></a>为太原节度。<a id="a-Ha"></a>唐室既乱。<a id="a-Hb"></a>末帝徙敬瑭镇天平不行。<a id="a-Hc"></a>命兵讨之。<a id="a-Hd"></a>石与桑维翰刘知远等。<a id="a-He"></a>假兵契丹。<a id="a-Hf"></a>光破唐兵。<a id="a-Hg"></a>缘先父事光。<a id="a-Hh"></a>因乃灭唐。<a id="a-Hi"></a>筑檀柳林。<a id="a-Hj"></a>即帝位。<a id="a-Hk"></a>改长兴。<a id="a-Hl"></a>七年为天福元年。<a id="a-Hm"></a>十月兵至。<a id="a-Hn"></a>帝自焚。<a id="a-Ho"></a>十一月敬瑭入洛阳。<a id="a-Hp"></a>立八年崩。<a id="a-Hq"></a>寿五十一。<a id="a-Hr"></a>葬新安陵)</p>
  <p id="aHs">闽昶(鏻之长子。<a id="a-Ht"></a>名继鹏。<a id="a-Hu"></a>既立奉道。<a id="a-Hv"></a>乃杀李仿。<a id="a-Hw"></a>改元通文。<a id="a-Hx"></a>立四年。<a id="a-Hy"></a>为延羲子杀之)</p>
  <p id="aHz">(丁酉)　晋岁用金帛三十万遗大辽。</p>
  <p id="aI0">南唐升(字正伦。<a id="a-I1"></a>徐州人。<a id="a-I2"></a>世本微贱。<a id="a-I3"></a>父荣唐乱不知所终。<a id="a-I4"></a>有姊出家为尼。<a id="a-I5"></a>出入徐温宅。<a id="a-I6"></a>与温妻李氏同姓。<a id="a-I7"></a>升身长七尺。<a id="a-I8"></a>为人温。<a id="a-I9"></a>厚灭吴溥而立之。<a id="a-IA"></a>年改升元。<a id="a-IB"></a>寿五十六。<a id="a-IC"></a>据江南金陵)雷氏曰(李唐金陵三主三九)</p>
  <p id="aID">(戊戌)　蜀(改年广政)○大辽(年改会同国号大辽)</p>
  <p id="aIE">(庚子)　闽延曦(审知少子。<a id="a-IF"></a>既立铸大钱。<a id="a-IG"></a>以一当十。<a id="a-IH"></a>因出醉还连重遇等使壮士马上杀之。<a id="a-II"></a>立四年。<a id="a-IJ"></a>改元永隆。<a id="a-IK"></a>汉度民万一千人为僧)</p>
  <p id="aIL">(辛丑)　吴越王佐(字右。<a id="a-IM"></a>立[璀-山+六]之子。<a id="a-IN"></a>立七年。<a id="a-IO"></a>寿二十)</p>
  <p id="aIP">(壬寅)　南汉玢(初名洪度。<a id="a-IQ"></a>龚之子。<a id="a-IR"></a>耀枢龟图皆早死。<a id="a-IS"></a>玢立二年。<a id="a-IT"></a>改元光天。<a id="a-IU"></a>后为道庠陈思潮等杀之)</p>
  <p id="aIV">(癸卯)　南汉晟(初名洪熙。<a id="a-IW"></a>既杀玢自立。<a id="a-IX"></a>封思潮等为功臣。<a id="a-IY"></a>改元乾和。<a id="a-IZ"></a>立二十年。<a id="a-Ia"></a>酒太过卒。<a id="a-Ib"></a>寿三十九)</p>
  <p id="aIc">(甲辰)　改开运。<a id="a-Id"></a>少帝重贵(高祖犹子。<a id="a-Ie"></a>祖有六子。<a id="a-If"></a>皆亡。<a id="a-Ig"></a>帝父敬儒祖之兄也。<a id="a-Ih"></a>早卒。<a id="a-Ii"></a>高祖养帝为子。<a id="a-Ij"></a>故得立位。<a id="a-Ik"></a>后三年为契丹主耶休德光长驱过河入汴攻之。<a id="a-Il"></a>帝出降封。<a id="a-Im"></a>负义侯送至和龙府。<a id="a-In"></a>不知何年卒。<a id="a-Io"></a>在位三年)</p>
  <p id="aIp">右晋二主凡十一年(而汉继之)</p>
  <p id="aIq">南唐璟(升长子。<a id="a-Ir"></a>立二十四年。<a id="a-Is"></a>改元保大。<a id="a-It"></a>寿六十四)</p>
  <p id="aIu">是年旧唐史成。<a id="a-Iv"></a>刘喣撰。<a id="a-Iw"></a>授司空平章事(并载佛祖异迹)</p>
  <p id="aIx">⊙江南上元县一民暴死。<a id="a-Iy"></a>三日复苏。<a id="a-Iz"></a>诣唐主具奏。<a id="a-J0"></a>入冥见先帝言。<a id="a-J1"></a>为宋齐丘所误杀。<a id="a-J2"></a>和州降卒千余人。<a id="a-J3"></a>冤诉仗汝。<a id="a-J4"></a>归语嗣君。<a id="a-J5"></a>凡寺观鸣钟可延久其声。<a id="a-J6"></a>吾受苦唯闻钟则暂休。<a id="a-J7"></a>或能为造一钟尤善。<a id="a-J8"></a>吾在位日尝以于阗国遗我玉天王像。<a id="a-J9"></a>藏于瓦棺寺佛左膝。<a id="a-JA"></a>人无知者。<a id="a-JB"></a>汝以此为验。<a id="a-JC"></a>唐主遂诣瓦棺寺。<a id="a-JD"></a>佛膝得天王像。<a id="a-JE"></a>感泣造一钟于清凉寺。<a id="a-JF"></a>镌其上曰。<a id="a-JG"></a>荐烈祖考高皇帝。<a id="a-JH"></a>脱幽出厄。<a id="a-JI"></a>以玉像建塔。<a id="a-JJ"></a>葬蒋山(出法范)</p>
  <p id="aJK">殷延政(亦审知子。<a id="a-JL"></a>延曦湎淫虐政。<a id="a-JM"></a>数贻书谏之。<a id="a-JN"></a>曦怒遣杜建崇举兵攻政。<a id="a-JO"></a>为政败之。<a id="a-JP"></a>乃立建州。<a id="a-JQ"></a>改国号殷。<a id="a-JR"></a>改年天德。<a id="a-JS"></a>止三年)雷氏曰(延政号殷建州三年)</p>
  <p id="aJT">(卅一　乙巳)　契丹(怒帝不上表称臣。<a id="a-JU"></a>乃大举兵入。<a id="a-JV"></a>少帝迎于澶州)</p>
  <p id="aJW">(丙午)　正月辽主德光入晋不一年(获民皆黥其面祖威李守真宋彦筠降于契丹。<a id="a-JX"></a>张彦泽斩关而入。<a id="a-JY"></a>帝惧迎拜于门。<a id="a-JZ"></a>契丹不礼。<a id="a-Ja"></a>命左右执之。<a id="a-Jb"></a>彦泽传辽主书与太后慰抚之。<a id="a-Jc"></a>降晋帝为负义侯安置黄龙府即慕容氏和龙城也。<a id="a-Jd"></a>契丹御汴宫受朝贺。<a id="a-Je"></a>以国舅麻剌萧翰留守汴。<a id="a-Jf"></a>以天时向暑发大梁。<a id="a-Jg"></a>自白马渡河。<a id="a-Jh"></a>尽驱百僚赴常山。<a id="a-Ji"></a>至滦城得疾。<a id="a-Jj"></a>至杀胡林卒。<a id="a-Jk"></a>国人剖其腹实盐。<a id="a-Jl"></a>数斗载之。<a id="a-Jm"></a>北晋人谓之帝羓)</p>
  <p id="aJn">汉(姓刘氏王水德都汴)○雷氏曰(汉祖知远隐帝承祐二主四年)</p>
  <p id="aJo">(卅二　丁未)　高祖知远。<a id="a-Jp"></a>后更名暠(其先沙沱部人。<a id="a-Jq"></a>移居太原。<a id="a-Jr"></a>帝生于晋阳。<a id="a-Js"></a>业农。<a id="a-Jt"></a>威重。<a id="a-Ju"></a>后与敬瑭同侍明宗为偏将。<a id="a-Jv"></a>及立石晋于太原。<a id="a-Jw"></a>以帝为侍卫亲军都虞侯。<a id="a-Jx"></a>少帝进封太原王。<a id="a-Jy"></a>契丹临京师。<a id="a-Jz"></a>少帝被俘。<a id="a-K0"></a>乃图义举。<a id="a-K1"></a>二月即位于太原。<a id="a-K2"></a>自称汉王。<a id="a-K3"></a>拥兵入于汴。<a id="a-K4"></a>杀许王与太妃兼晋。<a id="a-K5"></a>二年春卒。<a id="a-K6"></a>在位一年)乃晋开运四年也。</p>
  <p id="aK7">辽世宗立(讳阮番。<a id="a-K8"></a>名元欲。<a id="a-K9"></a>太祖孙。<a id="a-KA"></a>东丹王突欲之子。<a id="a-KB"></a>改元天禄。<a id="a-KC"></a>治五年)</p>
  <p id="aKD">楚希广(字德丕。<a id="a-KE"></a>范同母弟。<a id="a-KF"></a>既立。<a id="a-KG"></a>三年后为兄萼兵伐而缢)</p>
  <p id="aKH">(戊申)　改乾祐○吴越倧(瓘子佐弟。<a id="a-KI"></a>立一年。<a id="a-KJ"></a>为胡进思疑之。<a id="a-KK"></a>废囚于义和院。<a id="a-KL"></a>迎俶立迁倧东府)</p>
  <p id="aKM">(己酉)　隐帝承佑(高祖二弟。<a id="a-KN"></a>曰崇。<a id="a-KO"></a>曰信。<a id="a-KP"></a>崇子曰赟。<a id="a-KQ"></a>皆仕宦也。<a id="a-KR"></a>高祖三子曰承训。<a id="a-KS"></a>承佑。<a id="a-KT"></a>承勋。<a id="a-KU"></a>嫡子训亡。<a id="a-KV"></a>诸子尚幼。<a id="a-KW"></a>以佑绍立信任倡优疏远大臣。<a id="a-KX"></a>时年十八。<a id="a-KY"></a>时李业等状申于广政殿。<a id="a-KZ"></a>因朝王章杨邠史弘肇。<a id="a-Ka"></a>又使人杀郭威于邺。<a id="a-Kb"></a>威乃举兵犯宫。<a id="a-Kc"></a>帝出城南赵村。<a id="a-Kd"></a>为伶人郭允明刺杀之。<a id="a-Ke"></a>寿二十。<a id="a-Kf"></a>就乾祐年号)</p>
  <p id="aKg">吴越王俶(佐之弟。<a id="a-Kh"></a>字文德。<a id="a-Ki"></a>胡进思立之。<a id="a-Kj"></a>在位三十年)</p>
  <p id="aKk">荆保融(字德长。<a id="a-Kl"></a>诲第三子。<a id="a-Km"></a>立十年。<a id="a-Kn"></a>寿四十一岁)</p>
  <p id="aKo">楚希萼(广之兄。<a id="a-Kp"></a>杀广而立。<a id="a-Kq"></a>明年隐帝崩。<a id="a-Kr"></a>京师大乱。<a id="a-Ks"></a>萼遂臣于李璟降封楚王。<a id="a-Kt"></a>以军政事任弟希崇。<a id="a-Ku"></a>崇亦臣璟。<a id="a-Kv"></a>璟使边镐入楚。<a id="a-Kw"></a>迁马氏于金陵)</p>
  <p id="aKx">(卅三)　云门文偃禅师示寂。<a id="a-Ky"></a>师姑苏嘉兴人。<a id="a-Kz"></a>姓张氏。<a id="a-L0"></a>初参睦州踪禅师。<a id="a-L1"></a>州见来便闭却门。<a id="a-L2"></a>师三扣门。<a id="a-L3"></a>问谁。<a id="a-L4"></a>师云。<a id="a-L5"></a>某甲。<a id="a-L6"></a>州云。<a id="a-L7"></a>作什么。<a id="a-L8"></a>师云。<a id="a-L9"></a>己事未明。<a id="a-LA"></a>乞师指示。<a id="a-LB"></a>州才开门。<a id="a-LC"></a>师拶入。<a id="a-LD"></a>州擒住云。<a id="a-LE"></a>速道速道。<a id="a-LF"></a>师拟议。<a id="a-LG"></a>州托开云。<a id="a-LH"></a>秦时[車*度]轹钻。<a id="a-LI"></a>师从此悟入。<a id="a-LJ"></a>州即指师见雪峰。<a id="a-LK"></a>师至雪峰庄。<a id="a-LL"></a>遇僧上山即教之云。<a id="a-LM"></a>汝到山头见和上。<a id="a-LN"></a>上堂众才集。<a id="a-LO"></a>便出握腕立地云。<a id="a-LP"></a>这老汉项上铁枷。<a id="a-LQ"></a>何不脱却。<a id="a-LR"></a>其僧如教致问。<a id="a-LS"></a>峰下座搊住云。<a id="a-LT"></a>速道速道。<a id="a-LU"></a>僧无对。<a id="a-LV"></a>峰云。<a id="a-LW"></a>适来不是尔语。<a id="a-LX"></a>僧云。<a id="a-LY"></a>是某甲语。<a id="a-LZ"></a>峰云。<a id="a-La"></a>侍者将绳棒来。<a id="a-Lb"></a>僧云。<a id="a-Lc"></a>某在庄上。<a id="a-Ld"></a>见一浙中上座。<a id="a-Le"></a>教来恁么问。<a id="a-Lf"></a>峰云。<a id="a-Lg"></a>大众去庄上。<a id="a-Lh"></a>迎取五百人善知识来。<a id="a-Li"></a>师上山才见雪峰。<a id="a-Lj"></a>便问。<a id="a-Lk"></a>因什么得到与么地。<a id="a-Ll"></a>师乃低头。<a id="a-Lm"></a>从此契合。<a id="a-Ln"></a>决择久之。<a id="a-Lo"></a>遍访诸方。<a id="a-Lp"></a>晚游广中。<a id="a-Lq"></a>灵树知圣禅师久迟师来。<a id="a-Lr"></a>比至亦率众门迎。<a id="a-Ls"></a>命居第一座。<a id="a-Lt"></a>树将终遗书嘱广主。<a id="a-Lu"></a>请师继踵住持。<a id="a-Lv"></a>师上堂。<a id="a-Lw"></a>僧问。<a id="a-Lx"></a>如何是一代时教。<a id="a-Ly"></a>师云。<a id="a-Lz"></a>对一说。<a id="a-M0"></a>问如何是法眼。<a id="a-M1"></a>师云普。<a id="a-M2"></a>问如何是诸佛出身处。<a id="a-M3"></a>师云。<a id="a-M4"></a>东山水上行。<a id="a-M5"></a>问乞师指个入路。<a id="a-M6"></a>师云。<a id="a-M7"></a>吃粥吃饭。<a id="a-M8"></a>问如何是透法身句。<a id="a-M9"></a>师云。<a id="a-MA"></a>北斗里藏身。<a id="a-MB"></a>问如何是不挂唇吻一句。<a id="a-MC"></a>师云。<a id="a-MD"></a>合取狗口。<a id="a-ME"></a>问如何转动即得不落阶级。<a id="a-MF"></a>曰南斗七北斗八。<a id="a-MG"></a>师乃云。<a id="a-MH"></a>眼睫横亘十方。<a id="a-MI"></a>眉毛上透乾坤。<a id="a-MJ"></a>下透黄泉。<a id="a-MK"></a>须弥山塞却尔咽喉。<a id="a-ML"></a>还有会处么。<a id="a-MM"></a>若会得拽取占波国与新罗国斗额。<a id="a-MN"></a>又云。<a id="a-MO"></a>尽乾坤一时将来着女眼睫上。<a id="a-MP"></a>尔诸人闻恁么道。<a id="a-MQ"></a>不敢望尔出来性懆把老僧打一掴。<a id="a-MR"></a>且缓缓子细看。<a id="a-MS"></a>是有是无。<a id="a-MT"></a>是个什么道理。<a id="a-MU"></a>直饶向这里明得。<a id="a-MV"></a>若遇衲僧门下。<a id="a-MW"></a>好槌脚折。<a id="a-MX"></a>汝若是个人闻说道什么处有老宿出世。<a id="a-MY"></a>便蓦面唾污我耳目。<a id="a-MZ"></a>汝若不是个脚手。<a id="a-Ma"></a>才闻人举便当荷得。<a id="a-Mb"></a>早落第二机。<a id="a-Mc"></a>又曰。<a id="a-Md"></a>直得触目无滞。<a id="a-Me"></a>达得名身句身一切法空山河大地是名名亦不可得。<a id="a-Mf"></a>唤作三昧性海俱备。<a id="a-Mg"></a>犹是无风匝匝之波。<a id="a-Mh"></a>直得忘知与觉觉即佛性矣。<a id="a-Mi"></a>唤作无事人。<a id="a-Mj"></a>更须知有向上一窍在。<a id="a-Mk"></a>又曰。<a id="a-Ml"></a>弹指謦咳扬眉瞬目。<a id="a-Mm"></a>拈槌竖拂或作圆相。<a id="a-Mn"></a>尽是撩钩搭索。<a id="a-Mo"></a>佛法二字未曾道着。<a id="a-Mp"></a>道着即撒屎撒尿。<a id="a-Mq"></a>又曰。<a id="a-Mr"></a>光不透脱有两般病。<a id="a-Ms"></a>一切处不明面前有物是一。<a id="a-Mt"></a>又透得一切法空。<a id="a-Mu"></a>隐隐似有个物相似。<a id="a-Mv"></a>亦是光不透脱。<a id="a-Mw"></a>又法身亦有两般病。<a id="a-Mx"></a>得到法身。<a id="a-My"></a>为法执不忘己见犹存。<a id="a-Mz"></a>坐在法身边是一。<a id="a-N0"></a>直饶透得法身去。<a id="a-N1"></a>放过即不可。<a id="a-N2"></a>子细检点来有什么气息。<a id="a-N3"></a>亦是病。<a id="a-N4"></a>又曰。<a id="a-N5"></a>直得乾坤大地无纤毫过患。<a id="a-N6"></a>犹是转句。<a id="a-N7"></a>不见一色始是半提。<a id="a-N8"></a>直得如此。<a id="a-N9"></a>更须知有全提时节。<a id="a-NA"></a>师居灵树久之迁韶阳云门。<a id="a-NB"></a>广主屡请入内问法。<a id="a-NC"></a>待以师礼。<a id="a-ND"></a>往来学徒不下千人。<a id="a-NE"></a>临终以表辞广主。<a id="a-NF"></a>垂戒学徒端坐而逝。<a id="a-NG"></a>遗命塔全身于方丈。<a id="a-NH"></a>后一十七年。<a id="a-NI"></a>至宋乾德三年。<a id="a-NJ"></a>雄武军节度推官院绍庄梦师。<a id="a-NK"></a>以拂子招之曰。<a id="a-NL"></a>为吾寄语秀华宫使特进李托。<a id="a-NM"></a>奏请开塔。<a id="a-NN"></a>吾久蔽塔中。<a id="a-NO"></a>宜令暂出。<a id="a-NP"></a>李得其语即以奏闻。<a id="a-NQ"></a>寻有旨。<a id="a-NR"></a>令韶州刺史同诣云门开塔。<a id="a-NS"></a>果见师真容如生。<a id="a-NT"></a>髭发皆长。<a id="a-NU"></a>李复上其事。<a id="a-NV"></a>广主迎真身赴阙。<a id="a-NW"></a>留内庭供养。<a id="a-NX"></a>逾月送归封塔。<a id="a-NY"></a>谥大慈匡真宏明禅师。<a id="a-NZ"></a>有法嗣澄远焉。</p>
  <p id="aNa">(庚戌)　十一月(郭威兵至上为诸兵所杀)右汉二主四年(郭威篡之)</p>
  <p id="aNb">(卅四)　周(姓郭氏王水德三主都汴)雷氏曰(周祖郭威世宗恭帝三主九年)</p>
  <p id="aNc">(辛亥)　太祖威更名广(刑州唐山人。<a id="a-Nd"></a>父简事晋。<a id="a-Ne"></a>为顺州刺史。<a id="a-Nf"></a>帝少孤贫。<a id="a-Ng"></a>落魄无拘。<a id="a-Nh"></a>年十八有权勇。<a id="a-Ni"></a>尝杀人路徒因李继韬惜其勇而纵之。<a id="a-Nj"></a>后汉祖命为枢密使。<a id="a-Nk"></a>隐帝听李业赞。<a id="a-Nl"></a>遣供奉孟业赍密诏杀帝。<a id="a-Nm"></a>帝乃举兵。<a id="a-Nn"></a>隐出宿七里寨众溃。<a id="a-No"></a>隐回至玄化门。<a id="a-Np"></a>刘铢在门上。<a id="a-Nq"></a>问隐。<a id="a-Nr"></a>左右兵马何在。<a id="a-Ns"></a>因射左右。<a id="a-Nt"></a>隐回辔西北至赵村。<a id="a-Nu"></a>为伶人郭允明刺杀之。<a id="a-Nv"></a>帝迎刘旻子赟立之。<a id="a-Nw"></a>未至兵士冯道等拥帝而立。<a id="a-Nx"></a>太后废赟为湘阴公。<a id="a-Ny"></a>以威监国受汉太后诰即位。<a id="a-Nz"></a>出汉宫器碎于庭。<a id="a-O0"></a>诏曰。<a id="a-O1"></a>自今纷华之物毋得入宫帝尝屡戒晋王曰。<a id="a-O2"></a>我死当衣以纸衣。<a id="a-O3"></a>殓以瓦棺。<a id="a-O4"></a>至甲寅正月卒。<a id="a-O5"></a>在位三年)改元广顺○辽穆宗璟番名兀律(太宗长子。<a id="a-O6"></a>是年九月世宗兀欲为燕王述轨等弑于新州火神泛。<a id="a-O7"></a>遂即位。<a id="a-O8"></a>改元应历。<a id="a-O9"></a>至戊辰即宋太祖。<a id="a-OA"></a>开宝元年九月为庖人弑于黑山下。<a id="a-OB"></a>治十八年)</p>
  <p id="aOC">东汉旻(姓刘氏。<a id="a-OD"></a>汉祖母弟。<a id="a-OE"></a>初名崇为太原守。<a id="a-OF"></a>乾德四年。<a id="a-OG"></a>立三年)</p>
  <p id="aOH">世尊示灭一千九百年矣。</p>
  <p id="aOI">(卅五　壬子)　汝州宝应南院颙禅师示寂。<a id="a-OJ"></a>师系河北人嗣兴化奖禅师。<a id="a-OK"></a>上堂示众曰。<a id="a-OL"></a>赤肉团上壁立千仞。<a id="a-OM"></a>时有僧问。<a id="a-ON"></a>赤肉团上壁立千仞。<a id="a-OO"></a>岂不是和上语。<a id="a-OP"></a>师曰是。<a id="a-OQ"></a>其僧乃掀倒禅床。<a id="a-OR"></a>南院曰。<a id="a-OS"></a>这瞎驴便棒。<a id="a-OT"></a>又云。<a id="a-OU"></a>诸方只具[吭-几+(坐-工+十)]啄同时眼。<a id="a-OV"></a>不具[吭-几+(坐-工+十)]啄同时用。<a id="a-OW"></a>有僧便问。<a id="a-OX"></a>如何是[吭-几+(坐-工+十)]啄同时用。<a id="a-OY"></a>云作家不[吭-几+(坐-工+十)]啄。<a id="a-OZ"></a>同时失。<a id="a-Oa"></a>僧云。<a id="a-Ob"></a>此犹未是某甲问处。<a id="a-Oc"></a>云汝问处作么生。<a id="a-Od"></a>僧云。<a id="a-Oe"></a>失。<a id="a-Of"></a>师乃打。<a id="a-Og"></a>僧不肯后于云门会下闻二僧举前因缘。<a id="a-Oh"></a>一僧云。<a id="a-Oi"></a>当时南院。<a id="a-Oj"></a>棒折那。<a id="a-Ok"></a>僧闻此语忽然大悟。<a id="a-Ol"></a>方见南院答话处。<a id="a-Om"></a>僧却回汝州省觐。<a id="a-On"></a>值师迁化乃访风穴。<a id="a-Oo"></a>穴认得便问。<a id="a-Op"></a>上座是当时问南院[吭-几+(坐-工+十)]啄同时话底么。<a id="a-Oq"></a>僧云是。<a id="a-Or"></a>穴云。<a id="a-Os"></a>会也未。<a id="a-Ot"></a>僧云。<a id="a-Ou"></a>会也。<a id="a-Ov"></a>穴云。<a id="a-Ow"></a>尔当时作么生会。<a id="a-Ox"></a>僧云。<a id="a-Oy"></a>某甲当时如灯影中行相似。<a id="a-Oz"></a>穴云。<a id="a-P0"></a>女会也。</p>
  <p id="aP1">(卅六　癸丑)　旃檀瑞像此下一百七十七年在汴京(九经印板方成印行之)</p>
  <p id="aP2">(甲寅)　世宗荣字茂先(太祖犹子。<a id="a-P3"></a>本姓柴氏。<a id="a-P4"></a>亦唐山人。<a id="a-P5"></a>太祖妻兄守礼之子。<a id="a-P6"></a>后从姑养太祖家。<a id="a-P7"></a>遂命为子。<a id="a-P8"></a>官至澶州节度使。<a id="a-P9"></a>祖崩秘丧迎帝立于柩前。<a id="a-PA"></a>威震夷夏。<a id="a-PB"></a>废诸寺宇。<a id="a-PC"></a>年三十而崩。<a id="a-PD"></a>葬庆陵。<a id="a-PE"></a>治六年)改显德○(赵匡胤为宿卫将)</p>
  <p id="aPF">东汉承钧(旻之次子。<a id="a-PG"></a>去年旻崩。<a id="a-PH"></a>遂立。<a id="a-PI"></a>拜五台山僧继颙为鸿胪卿。<a id="a-PJ"></a>在位三年。<a id="a-PK"></a>不改号)</p>
  <p id="aPL">(卅七)　二月诏废天下无敕额寺院。<a id="a-PM"></a>凡三万三百三十六所。<a id="a-PN"></a>存者二千七百所。<a id="a-PO"></a>废铜像为钱。<a id="a-PP"></a>时镇州铜大悲像感应异常。<a id="a-PQ"></a>州之士民愿以钱贷。<a id="a-PR"></a>制不许。<a id="a-PS"></a>及毁其背群力皆堕腕而死。<a id="a-PT"></a>遂停其半○制出家者必俟父母命。<a id="a-PU"></a>郡国岁造僧帐。<a id="a-PV"></a>凡死亡还俗者。<a id="a-PW"></a>以时关落之。<a id="a-PX"></a>僧帐自此始(通监)</p>
  <p id="aPY">(丙辰)　诏(筑大梁城行钦天历)○诏华山隐士陈抟入见。<a id="a-PZ"></a>问以飞升黄白之术。<a id="a-Pa"></a>抟答曰。<a id="a-Pb"></a>天子富有四海。<a id="a-Pc"></a>不应问遣还山。</p>
  <p id="aPd">(丁巳)　东汉年改天会。</p>
  <p id="aPe">(卅八　戊午)　显德五年七月十七。<a id="a-Pf"></a>清凉文益禅师示疾。<a id="a-Pg"></a>江南国主亲降候问。<a id="a-Ph"></a>越旬有五日沐浴辞众。<a id="a-Pi"></a>端坐而逝。<a id="a-Pj"></a>停龛三七颜貌如生。<a id="a-Pk"></a>公卿李建勋而下。<a id="a-Pl"></a>素服奉全身建塔。<a id="a-Pm"></a>谥曰大法眼禅师。<a id="a-Pn"></a>余杭人。<a id="a-Po"></a>姓鲁氏。<a id="a-Pp"></a>初究教乘傍探儒典。<a id="a-Pq"></a>游方遇罗汉琛禅师顿明大事。<a id="a-Pr"></a>久之卓庵而居。<a id="a-Ps"></a>次历江外至临川。<a id="a-Pt"></a>州牧请住崇寿。<a id="a-Pu"></a>开堂示众曰。<a id="a-Pv"></a>诸人既尽在这里。<a id="a-Pw"></a>山僧不可无言与大众举一古人方便。<a id="a-Px"></a>珍重。<a id="a-Py"></a>便下座。<a id="a-Pz"></a>时有僧出礼拜。<a id="a-Q0"></a>师曰。<a id="a-Q1"></a>好问着。<a id="a-Q2"></a>僧拟伸问。<a id="a-Q3"></a>师曰。<a id="a-Q4"></a>长老未开堂不答话。<a id="a-Q5"></a>有僧自长庆来。<a id="a-Q6"></a>师举先长庆偈问曰。<a id="a-Q7"></a>作么生是万象之中独露身。<a id="a-Q8"></a>僧举一指。<a id="a-Q9"></a>师曰。<a id="a-QA"></a>恁么会又争辩。<a id="a-QB"></a>曰如和尚尊意如何。<a id="a-QC"></a>师曰。<a id="a-QD"></a>唤什么作万象。<a id="a-QE"></a>曰古人不拨万象。<a id="a-QF"></a>师曰。<a id="a-QG"></a>万象之中独露身。<a id="a-QH"></a>说什么拨不拨。<a id="a-QI"></a>僧豁然大悟。<a id="a-QJ"></a>述偈投诚。<a id="a-QK"></a>自是诸方会下有知解者龛然而至。<a id="a-QL"></a>始则行行如也。<a id="a-QM"></a>师微以激发。<a id="a-QN"></a>皆渐而服膺。<a id="a-QO"></a>海参之众常不下千计。<a id="a-QP"></a>上堂大众立久。<a id="a-QQ"></a>师乃谓曰。<a id="a-QR"></a>只如便散去。<a id="a-QS"></a>还有佛法也无。<a id="a-QT"></a>试说看。<a id="a-QU"></a>若无又来这里作么。<a id="a-QV"></a>若有大市里人聚处亦有。<a id="a-QW"></a>何须到这里。<a id="a-QX"></a>诸人各曾看还源观百门义海华严论涅槃经诸多册子。<a id="a-QY"></a>阿那个教中有这个时节。<a id="a-QZ"></a>若有试举看。<a id="a-Qa"></a>莫是恁么经里有恁么语是此时节么。<a id="a-Qb"></a>有甚交涉。<a id="a-Qc"></a>所以微言滞于心首。<a id="a-Qd"></a>皆为缘虑之场。<a id="a-Qe"></a>实际居于目前。<a id="a-Qf"></a>翻为名相之境。<a id="a-Qg"></a>又作么生得翻去。<a id="a-Qh"></a>若也翻去又作么生得正去还会么。<a id="a-Qi"></a>莫只恁么念册子。<a id="a-Qj"></a>有什么用处。<a id="a-Qk"></a>未几道行闻于江表。<a id="a-Ql"></a>金陵国主重师之道迎居报恩。<a id="a-Qm"></a>号净惠禅师。<a id="a-Qn"></a>次迁清凉朝夕开法。<a id="a-Qo"></a>诸方丛林咸仰风化。<a id="a-Qp"></a>致异域有慕其法者涉远而至。<a id="a-Qq"></a>嗣子德韶国师。<a id="a-Qr"></a>文遂江南国导师。<a id="a-Qs"></a>惠炬高丽国师。<a id="a-Qt"></a>传化焉。<a id="a-Qu"></a>师调机顺物斥滞磨昏。<a id="a-Qv"></a>凡举古德三昧。<a id="a-Qw"></a>或呈解请益。<a id="a-Qx"></a>皆应病与药。<a id="a-Qy"></a>随根悟入者不可胜纪。<a id="a-Qz"></a>寻以韶国师等化旺东南。<a id="a-R0"></a>遂创法眼宗旨。</p>
  <p id="aR1">杭州永明寺道潜禅师。<a id="a-R2"></a>河中府人也。<a id="a-R3"></a>姓武氏。<a id="a-R4"></a>初谒临川净惠禅师。<a id="a-R5"></a>一见异之。<a id="a-R6"></a>便容入室一日净惠问。<a id="a-R7"></a>子于参请外明什么经。<a id="a-R8"></a>师曰。<a id="a-R9"></a>华严经。<a id="a-RA"></a>惠曰。<a id="a-RB"></a>总别同异成坏是何门摄属。<a id="a-RC"></a>师曰。<a id="a-RD"></a>文在十地品中。<a id="a-RE"></a>据理则世出世间一切法皆具六相。<a id="a-RF"></a>惠曰。<a id="a-RG"></a>空还具六相也无。<a id="a-RH"></a>师懵然无对。<a id="a-RI"></a>惠曰。<a id="a-RJ"></a>子却问吾。<a id="a-RK"></a>师乃问。<a id="a-RL"></a>空还具六相也无。<a id="a-RM"></a>净惠曰。<a id="a-RN"></a>空。<a id="a-RO"></a>师于是开悟踊跃礼谢。<a id="a-RP"></a>曰子作么生会。<a id="a-RQ"></a>师曰。<a id="a-RR"></a>空。<a id="a-RS"></a>净惠然之。<a id="a-RT"></a>异日因四众士女入院。<a id="a-RU"></a>净惠问师曰。<a id="a-RV"></a>律中道。<a id="a-RW"></a>隔壁闻钗钏声。<a id="a-RX"></a>即名破戒。<a id="a-RY"></a>见睹金银合杂朱紫骈阗。<a id="a-RZ"></a>是破戒不是破戒。<a id="a-Ra"></a>师曰。<a id="a-Rb"></a>好个入路。<a id="a-Rc"></a>惠曰。<a id="a-Rd"></a>子向后有五百毳徒而为王侯所重在。<a id="a-Re"></a>师寻礼谢辞。<a id="a-Rf"></a>驻锡于衢州古寺。<a id="a-Rg"></a>阅大藏经而已。<a id="a-Rh"></a>忠懿王命入府受菩萨戒。<a id="a-Ri"></a>署慈化定惠禅师。<a id="a-Rj"></a>建大伽蓝。<a id="a-Rk"></a>号惠日永明。<a id="a-Rl"></a>请居之。<a id="a-Rm"></a>师曰。<a id="a-Rn"></a>欲请塔下罗汉铜像过新寺供养。<a id="a-Ro"></a>王曰。<a id="a-Rp"></a>善。<a id="a-Rq"></a>予昨梦十六尊者乞随师入寺。<a id="a-Rr"></a>何昭应之若是。<a id="a-Rs"></a>仍于师号加应真二字。<a id="a-Rt"></a>师坐永明大道场。<a id="a-Ru"></a>常五百众。<a id="a-Rv"></a>师上堂曰。<a id="a-Rw"></a>佛法显然。<a id="a-Rx"></a>因什么却不会去。<a id="a-Ry"></a>诸上座欲问佛法。<a id="a-Rz"></a>但问取张三李四。<a id="a-S0"></a>欲会世法则参取古佛丛林。<a id="a-S1"></a>无事久立。<a id="a-S2"></a>僧问。<a id="a-S3"></a>至道无难借言显道。<a id="a-S4"></a>如何是显道之言。<a id="a-S5"></a>师曰。<a id="a-S6"></a>切忌拣择。<a id="a-S7"></a>问如何是惠日祥光。<a id="a-S8"></a>师曰。<a id="a-S9"></a>此去报慈不远。<a id="a-SA"></a>曰恁么则亲蒙照烛也。<a id="a-SB"></a>师曰。<a id="a-SC"></a>且喜没交涉。</p>
  <p id="aSD">(戊午)　春帝欲济江南唐璟(大惧遣兵部陈觉非奉表割江北十四州地用周正翔而降)</p>
  <p id="aSE">荆保勖(字省躬诲之第十子。<a id="a-SF"></a>在位四年。<a id="a-SG"></a>寿五十九矣)</p>
  <p id="aSH">(己未)　赵太祖光胤(连年征讨有功。<a id="a-SI"></a>授归德节度使。<a id="a-SJ"></a>殿前都点检)</p>
  <p id="aSK">六月世宗北伐。<a id="a-SL"></a>病背痈縻溃而崩于道。</p>
  <p id="aSM">恭帝崇训。<a id="a-SN"></a>世宗第四子。<a id="a-SO"></a>七岁即位。<a id="a-SP"></a>命宋太祖赵光胤讨河东。<a id="a-SQ"></a>军情忽变有飞语云。<a id="a-SR"></a>不如扶点检为天子。<a id="a-SS"></a>遂立宋祖。<a id="a-ST"></a>降封帝为郑王。<a id="a-SU"></a>立不一年。</p>
  <p id="aSV">右周三主凡十一年。</p>
 </body>
</html>