<!doctype html>
<html id="z3IBXMy1jT" data-ver="1373">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第四</h1>
  <p id="a2">⊙周(己丑)昭王瑕(康王子。<a id="a-3"></a>王道微缺。<a id="a-4"></a>因南巡狩乘胶船沈于水)治五十一年。</p>
  <p id="a5">二十五年四月八日。<a id="a-6"></a>大圣现白象瑞。<a id="a-7"></a>七支案地乘云而下。<a id="a-8"></a>降神大术胎中。<a id="a-9"></a>右胁而住。<a id="a-A"></a>岂若虹枢现表厥命世者也。</p>
  <p id="aB">⊙(甲寅)　二月八日。<a id="a-C"></a>世尊生于迦毗罗卫国蓝毗尼园沙罗叉树下。<a id="a-D"></a>从母摩耶夫人右胁而出。<a id="a-E"></a>姓刹利。<a id="a-F"></a>父净饭天。<a id="a-G"></a>母大清净。<a id="a-H"></a>生时九龙吐水。<a id="a-I"></a>金盘沐已周行七步。<a id="a-J"></a>自言。<a id="a-K"></a>吾受最后生身。<a id="a-L"></a>天上天下唯吾独尊。<a id="a-M"></a>相好庄严具三十二大人之相。<a id="a-N"></a>诸经有别(且依一文。<a id="a-O"></a>三十二者。<a id="a-P"></a>一足下平满。<a id="a-Q"></a>二千辐轮纹。<a id="a-R"></a>三手柔软如兜罗绵。<a id="a-S"></a>四指间网鞔犹如鹅王。<a id="a-T"></a>五诸指纤长。<a id="a-U"></a>六足跟充满。<a id="a-V"></a>七足趺相承。<a id="a-W"></a>八双臂修直。<a id="a-X"></a>九双腨圆满如伊尼延鹿王。<a id="a-Y"></a>十阴峰藏密如象马王。<a id="a-Z"></a>十一毛青右旋。<a id="a-a"></a>十二发毛上靡。<a id="a-b"></a>十三身皮金色。<a id="a-c"></a>十四皮闰离垢。<a id="a-d"></a>十五七处充满。<a id="a-e"></a>十六肩项殊妙。<a id="a-f"></a>十七膊腋佣直。<a id="a-g"></a>十八容仪红满。<a id="a-h"></a>十九身相端严。<a id="a-i"></a>二十量圆孤柳。<a id="a-j"></a>二十一颔臆狮子。<a id="a-k"></a>二十二常光一寻。<a id="a-l"></a>二十三齿白齐密。<a id="a-m"></a>二十四牙鲜锋利。<a id="a-n"></a>二十五常得上味。<a id="a-o"></a>二十六舌覆面轮。<a id="a-p"></a>二十七梵音频伽。<a id="a-q"></a>二十八眼睫绀青。<a id="a-r"></a>二十九眼睛如牛王。<a id="a-s"></a>三十面如满月。<a id="a-t"></a>三十一眉间白毫。<a id="a-u"></a>三十二乌瑟腻吒犹如天盖。<a id="a-v"></a>更有八十随好。<a id="a-w"></a>具如般若等说)</p>
  <p id="ax">(丙辰)　太子三岁。<a id="a-y"></a>父王携谒天神庙。<a id="a-z"></a>神像起立。<a id="a-10"></a>王惊叹曰。<a id="a-11"></a>天中天。</p>
  <p id="a12">(庚申)　太子七岁。<a id="a-13"></a>诣师习世间书典。</p>
  <p id="a14">⊙(癸亥甲子)　太子十岁。<a id="a-15"></a>与兄弟捔力。<a id="a-16"></a>以手掷象城外。<a id="a-17"></a>射透铁鼓九重。<a id="a-18"></a>世尊示出家。<a id="a-19"></a>太子出游四门。<a id="a-1A"></a>见生老病死者。<a id="a-1B"></a>北门见出家人生欣乐心。<a id="a-1C"></a>二月八日夜。<a id="a-1D"></a>净居天报言。<a id="a-1E"></a>太子出家时至。<a id="a-1F"></a>遂乘马逾城。<a id="a-1G"></a>至檀特山拔剑斩发入弥楼山阿蓝迦处习不用处定。</p>
  <p id="a1H">(戊寅)　今依六年苦行三十成道之教也。<a id="a-1I"></a>有说。<a id="a-1J"></a>十二月八日出家。<a id="a-1K"></a>诸部说异。<a id="a-1L"></a>玄赞疏云。<a id="a-1M"></a>总会诸文而为二说。<a id="a-1N"></a>一云诸部说。<a id="a-1O"></a>十九出家三十成道。<a id="a-1P"></a>本起因缘经。<a id="a-1Q"></a>亦十九岁。<a id="a-1R"></a>思惟无相三昧经。<a id="a-1S"></a>三十成道。<a id="a-1T"></a>智论。<a id="a-1U"></a>亦十九。<a id="a-1V"></a>不说成道时。<a id="a-1W"></a>佛住世实八十年。<a id="a-1X"></a>有会。<a id="a-1Y"></a>十九出家。<a id="a-1Z"></a>五年事仙人行乐行。<a id="a-1a"></a>六年行苦行。<a id="a-1b"></a>三十成道。<a id="a-1c"></a>智论用此。<a id="a-1d"></a>二云。<a id="a-1e"></a>亦有诸部及大乘说。<a id="a-1f"></a>二十九出家。<a id="a-1g"></a>三十五成道。<a id="a-1h"></a>增一中杂三阿含经出曜经和须密论。<a id="a-1i"></a>并说二十九。<a id="a-1j"></a>悲华经善见论说三十五成道。<a id="a-1k"></a>本起经云。<a id="a-1l"></a>三十五也。<a id="a-1m"></a>菩提流支引经偈云。<a id="a-1n"></a>八年作婴儿。<a id="a-1o"></a>七年作童子。<a id="a-1p"></a>四年学五明。<a id="a-1q"></a>十年受五欲。<a id="a-1r"></a>六年行苦行。<a id="a-1s"></a>三十五成道。<a id="a-1t"></a>四十五年中。<a id="a-1u"></a>教化诸众生。<a id="a-1v"></a>真谛及西域记并同此说。<a id="a-1w"></a>金光明经报恩经等。<a id="a-1x"></a>同说佛寿八十年也。<a id="a-1y"></a>甲子但七十九年。<a id="a-1z"></a>略释偈曰(言五明者。<a id="a-20"></a>瑜伽释云○一者内明有二种。<a id="a-21"></a>相一显示正因果相。<a id="a-22"></a>二已作不失未作不得相○二者因明有二种相。<a id="a-23"></a>一示摧伏他论胜利相。<a id="a-24"></a>二示免脱他论胜利相○三者声明亦有二相。<a id="a-25"></a>二示安立字界及能成立相。<a id="a-26"></a>二示语工巧胜利相○四医方明有四种相。<a id="a-27"></a>一示病体善巧相。<a id="a-28"></a>二示病因善巧相。<a id="a-29"></a>三示断已更生善巧相。<a id="a-2A"></a>四示断已不生善巧相○五者工巧明善诸世法○三端六义等。<a id="a-2B"></a>言三端者。<a id="a-2C"></a>一文笔。<a id="a-2D"></a>二武锋。<a id="a-2E"></a>三辨舌也。<a id="a-2F"></a>六义者一礼。<a id="a-2G"></a>长幼谦谨二乐风俗正变。<a id="a-2H"></a>三书。<a id="a-2I"></a>八体六书。<a id="a-2J"></a>四数。<a id="a-2K"></a>穷知稊壤。<a id="a-2L"></a>五射。<a id="a-2M"></a>能开弓弩。<a id="a-2N"></a>六御。<a id="a-2O"></a>善调象马。<a id="a-2P"></a>世尊在宫为太子时。<a id="a-2Q"></a>性自仁贤。<a id="a-2R"></a>曰礼。<a id="a-2S"></a>通诸风俗。<a id="a-2T"></a>曰乐。<a id="a-2U"></a>六十四书悉晓。<a id="a-2V"></a>曰书。<a id="a-2W"></a>百二十数并穷。<a id="a-2X"></a>曰数。<a id="a-2Y"></a>透九重铁鼓。<a id="a-2Z"></a>曰射。<a id="a-2a"></a>掷塞门大象。<a id="a-2b"></a>曰御。<a id="a-2c"></a>余如经论广陈)</p>
  <p id="a2d">⊙(庚辰)　穆王满(昭王子)用造父为御。<a id="a-2e"></a>乘乎八骏。<a id="a-2f"></a>日行千里(具如周史)治五十五年(五十岁即位寿一百四年)作甫刑(王命甫侯吕级入为司寇。<a id="a-2g"></a>增轻减重。<a id="a-2h"></a>约五刑为三千。<a id="a-2i"></a>墨劓各一千。<a id="a-2j"></a>剕五百。<a id="a-2k"></a>宫三百。<a id="a-2l"></a>大辟二百。<a id="a-2m"></a>孝经甫刑是)傀儡(乃偃师之作始献于王也)化人(北山曰。<a id="a-2n"></a>王时西极有化人来。<a id="a-2o"></a>反山州移城邑。<a id="a-2p"></a>入水火贯金石。<a id="a-2q"></a>千变万化不可穷矣。<a id="a-2r"></a>王敬之若圣。<a id="a-2s"></a>筑中天台以居之。<a id="a-2t"></a>乃曼殊室利目连等示相也。<a id="a-2u"></a>然王未知是佛弟子)</p>
  <p id="a2v">⊙(癸未)　世尊示成道。<a id="a-2w"></a>苦行六年既满。<a id="a-2x"></a>沐于熙泥连河。<a id="a-2y"></a>受牧牛女之乳糜。<a id="a-2z"></a>纳吉祥之软草诣菩提树王坐金刚座上三十四心示成正觉。<a id="a-30"></a>号天人师。<a id="a-31"></a>具一切智。<a id="a-32"></a>住世垂训四十九年。<a id="a-33"></a>说法三时初中后善。<a id="a-34"></a>以有空言破空有执。<a id="a-35"></a>二边既离中道斯存。<a id="a-36"></a>俾利钝机发修自行。<a id="a-37"></a>故演而伸之。<a id="a-38"></a>为八万四千之法藏也。<a id="a-39"></a>博施济众因果张焉。<a id="a-3A"></a>断恶惩善圣凡别矣。<a id="a-3B"></a>群生自兹有仗也。</p>
  <p id="a3C">(甲申)　初入鹿苑度五比丘。<a id="a-3D"></a>度优楼频罗迦葉千人出家。</p>
  <p id="a3E">(乙酉)　佛象头山。<a id="a-3F"></a>为龙鬼说法等。</p>
  <p id="a3G">(丙戌)　佛度舍利弗目犍连二百五十人出家。</p>
  <p id="a3H">(丁亥)　须达长者布金。<a id="a-3I"></a>买只陀园。<a id="a-3J"></a>建寺奉佛。</p>
  <p id="a3K">(戊子)　佛在拘耶尼国。<a id="a-3L"></a>为婆陀和菩萨。<a id="a-3M"></a>说苦行般若等经。</p>
  <p id="a3N">(己丑)　佛在柳山。<a id="a-3O"></a>为纯真陀罗王等说法。</p>
  <p id="a3P">(庚寅)　佛在秽泽。<a id="a-3Q"></a>为阿掘摩说法。<a id="a-3R"></a>及升忉利天。</p>
  <p id="a3S">⊙栴檀像始建。<a id="a-3T"></a>世尊成道八年上忉利天。<a id="a-3U"></a>为母说法。<a id="a-3V"></a>经九十日。<a id="a-3W"></a>优阗国王思慕如来。<a id="a-3X"></a>命大目连及毗首羯摩天化为匠人。<a id="a-3Y"></a>诣天宫摹佛相好。<a id="a-3Z"></a>以栴檀香木刻像供养。<a id="a-3a"></a>既而夏满下降中天。<a id="a-3b"></a>王及大臣及国人民同往迎佛。<a id="a-3c"></a>其像腾空向佛问讯。<a id="a-3d"></a>佛为摩顶受记曰。<a id="a-3e"></a>我灭度千年以后。<a id="a-3f"></a>汝往震旦广利人天。</p>
  <p id="a3g">(辛卯)　佛还摩竭国。<a id="a-3h"></a>为弗沙王说法等。</p>
  <p id="a3i">⊙(壬辰)　佛为弥勒说修行本起经。</p>
  <p id="a3j">(癸巳)　佛还迦毗罗国。<a id="a-3k"></a>为父王说法。<a id="a-3l"></a>普曜经载此。</p>
  <p id="a3m">(戊戌)　佛于欲色二界。<a id="a-3n"></a>说大集等经。</p>
  <p id="a3o">(己亥)　佛始说十六会八部般若等经。</p>
  <p id="a3p">(辛丑)　佛始检约徒众。<a id="a-3q"></a>创置戒律。</p>
  <p id="a3r">(丙午)　佛从弟阿难始出家。</p>
  <p id="a3s">(辛亥)　阿难请佛。<a id="a-3t"></a>度摩诃波阇波底比丘尼等出家。</p>
  <p id="a3u">(甲子辛未　二九)　佛说金光明并法华等经于灵山会上。<a id="a-3v"></a>是年世尊拈花示众。<a id="a-3w"></a>百万人天皆茫然。<a id="a-3x"></a>唯金色头陀破颜微笑。<a id="a-3y"></a>世尊曰。<a id="a-3z"></a>吾有正法眼藏涅槃妙心实相无相微妙法门。<a id="a-40"></a>分付于汝。<a id="a-41"></a>汝当护持。<a id="a-42"></a>并敕阿难副贰传化。<a id="a-43"></a>听吾偈曰。<a id="a-44"></a>法本法无法。<a id="a-45"></a>无法法亦法。<a id="a-46"></a>今付无法时。<a id="a-47"></a>法法何曾法。<a id="a-48"></a>尔时世尊说此偈已。<a id="a-49"></a>复告迦葉。<a id="a-4A"></a>吾将金缕僧伽黎传付于汝。<a id="a-4B"></a>转授补处慈氏。<a id="a-4C"></a>毋令断绝(拈花一事荆国王公对佛惠禅师泉万卷言。<a id="a-4D"></a>亲见于梵王问佛经中。<a id="a-4E"></a>具载。<a id="a-4F"></a>但此经多言国家帝王之事。<a id="a-4G"></a>藏之秘府。<a id="a-4H"></a>世故罕闻)</p>
  <p id="a4I">⊙(壬申)　二月十五日。<a id="a-4J"></a>世尊示涅槃。<a id="a-4K"></a>应世七十九年。<a id="a-4L"></a>化缘周毕。<a id="a-4M"></a>于拘尸罗国金沙跋提河间娑罗双树下。<a id="a-4N"></a>说涅槃经及遗教经已。<a id="a-4O"></a>安住常寂灭光。<a id="a-4P"></a>名大涅槃右胁而卧。<a id="a-4Q"></a>于中夜寂然无声。<a id="a-4R"></a>阇维得舍利八斛四斗(涅槃经前后分具明)时有白虹一十二道南北贯通。<a id="a-4S"></a>连宵不灭。<a id="a-4T"></a>穆王问太史扈多曰。<a id="a-4U"></a>是何征也。<a id="a-4V"></a>对曰。<a id="a-4W"></a>西方有大圣人。<a id="a-4X"></a>灭度衰相现也。<a id="a-4Y"></a>王曰。<a id="a-4Z"></a>朕常患此。<a id="a-4a"></a>今既灭度。<a id="a-4b"></a>更何忧耶。<a id="a-4c"></a>西土诸王以香木阇维分身建塔。<a id="a-4d"></a>震旦计十九处。</p>
  <p id="a4e">(乙亥)　共王繄扈(穆王子)有圣德治十二年(王尝游于泾上。<a id="a-4f"></a>密康公从有三女奔。<a id="a-4g"></a>康公受之而不以献。<a id="a-4h"></a>王遂灭密)</p>
  <p id="a4i">(丁亥)　懿王囏(共王子)周室衰(诗人刺之迁都槐里。<a id="a-4j"></a>又迁废丘)治二十五年(齐五世。<a id="a-4k"></a>哀公荒淫王命烹之。<a id="a-4l"></a>作变风刺之)</p>
  <p id="a4m">⊙(壬子)　孝王辟方(共王弟懿王叔)王时外国有进二尺虎又进四角犀。<a id="a-4n"></a>治十五年。</p>
  <p id="a4o">⊙(丙辰)　第一祖摩诃迦葉。<a id="a-4p"></a>摩竭陀国人也。<a id="a-4q"></a>姓婆罗门。<a id="a-4r"></a>父饮泽。<a id="a-4s"></a>母香志。<a id="a-4t"></a>昔为锻金师。<a id="a-4u"></a>善明金性使其柔伏。<a id="a-4v"></a>付法传云。<a id="a-4w"></a>尝于久远劫中。<a id="a-4x"></a>毗婆尸佛入涅槃后。<a id="a-4y"></a>四众起塔。<a id="a-4z"></a>塔中像面上金色有少缺坏。<a id="a-50"></a>时有贫女。<a id="a-51"></a>将金珠往金师所。<a id="a-52"></a>请饰佛面。<a id="a-53"></a>既而因共发愿。<a id="a-54"></a>愿我二人为无姻夫妻。<a id="a-55"></a>由是因缘九十一劫身皆金色。<a id="a-56"></a>后生梵天。<a id="a-57"></a>天寿尽生中天摩竭陀国婆罗门家。<a id="a-58"></a>名曰迦葉波。<a id="a-59"></a>此云饮光胜尊。<a id="a-5A"></a>盖以金色为号也。<a id="a-5B"></a>繇是志求出家冀度诸有。<a id="a-5C"></a>佛言善来比丘。<a id="a-5D"></a>须发自除袈裟着体。<a id="a-5E"></a>常于众中称叹第一。<a id="a-5F"></a>复言。<a id="a-5G"></a>吾以清净法眼将付于汝。<a id="a-5H"></a>汝可流布无令断绝。<a id="a-5I"></a>涅槃经云。<a id="a-5J"></a>尔时世尊欲涅槃时。<a id="a-5K"></a>迦葉不在众会(嵩禅师正宗记评曰。<a id="a-5L"></a>昔涅槃会之初。<a id="a-5M"></a>如来告诸比丘曰。<a id="a-5N"></a>汝等不应作如是语。<a id="a-5O"></a>我今所有无上正法。<a id="a-5P"></a>悉已付嘱摩诃迦葉。<a id="a-5Q"></a>是迦葉者。<a id="a-5R"></a>当为汝等作大依止。<a id="a-5S"></a>然正宗者圣人密相传授。<a id="a-5T"></a>不可必知其处与时也。<a id="a-5U"></a>以经酌之则法华先而涅槃后也。<a id="a-5V"></a>方说法华迦葉预焉。<a id="a-5W"></a>及涅槃而不在其会。<a id="a-5X"></a>吾谓付法之时其在二经之间耳。<a id="a-5Y"></a>或谓。<a id="a-5Z"></a>灵山拈花。<a id="a-5a"></a>又曰。<a id="a-5b"></a>付法于多子塔前。<a id="a-5c"></a>然此未见所出。<a id="a-5d"></a>吾虽稍取亦不敢果以为审也)佛告诸大弟子。<a id="a-5e"></a>迦葉来时。<a id="a-5f"></a>可令宣扬正法眼藏。<a id="a-5g"></a>尔时迦葉在耆阇崛山宾钵罗窟。<a id="a-5h"></a>睹胜光明。<a id="a-5i"></a>即入三昧以净天眼观见世尊于熙连河侧入般涅槃。<a id="a-5j"></a>乃告其徒曰。<a id="a-5k"></a>如来涅槃也。<a id="a-5l"></a>何其驶哉。<a id="a-5m"></a>即至双树间悲恋号泣。<a id="a-5n"></a>佛于金棺内现双足。<a id="a-5o"></a>尔时迦葉告诸比丘。<a id="a-5p"></a>佛已茶毗。<a id="a-5q"></a>金刚舍利非我等事。<a id="a-5r"></a>我等宜当结集法眼无令断绝。<a id="a-5s"></a>乃说偈曰。<a id="a-5t"></a>如来弟子且莫涅槃。<a id="a-5u"></a>得神通者当赴结集。<a id="a-5v"></a>于是得神通者悉集王舍耆阇崛山宾钵罗窟。<a id="a-5w"></a>时阿难为漏未尽。<a id="a-5x"></a>不得入会。<a id="a-5y"></a>后证阿罗汉果。<a id="a-5z"></a>由是得入。<a id="a-60"></a>迦葉乃白众言。<a id="a-61"></a>此阿难比丘。<a id="a-62"></a>多闻总持有大智慧。<a id="a-63"></a>常随如来梵行清净。<a id="a-64"></a>所闻佛法如水传器无有遗余。<a id="a-65"></a>佛所赞叹聪敏第一。<a id="a-66"></a>宜可请彼集修多罗藏。<a id="a-67"></a>大众默然。<a id="a-68"></a>迦葉告阿难曰。<a id="a-69"></a>汝今宜宣法眼。<a id="a-6A"></a>阿难闻语信受。<a id="a-6B"></a>观察众心而宣偈言。<a id="a-6C"></a>比丘诸眷属。<a id="a-6D"></a>离佛不庄严。<a id="a-6E"></a>犹如虚空中。<a id="a-6F"></a>众星之无月。<a id="a-6G"></a>说是偈已。<a id="a-6H"></a>礼众僧足升法座而说是言。<a id="a-6I"></a>如是我闻一时佛住某处说某经教。<a id="a-6J"></a>乃至人天等作礼奉行。<a id="a-6K"></a>时迦葉问诸比丘。<a id="a-6L"></a>阿难所言不错谬乎。<a id="a-6M"></a>皆曰。<a id="a-6N"></a>不异世尊所说。<a id="a-6O"></a>迦葉乃告阿难言。<a id="a-6P"></a>我今年不久留。<a id="a-6Q"></a>今将正法付嘱于汝。<a id="a-6R"></a>汝善守护。<a id="a-6S"></a>听吾偈言。<a id="a-6T"></a>法法本来法。<a id="a-6U"></a>无法无非法。<a id="a-6V"></a>何于一法中。<a id="a-6W"></a>有法有不法。<a id="a-6X"></a>说是偈已。<a id="a-6Y"></a>乃持僧伽黎。</p>
  <p id="a6Z">(甲子丁卯　三十)　衣入鸡足山。<a id="a-6a"></a>俟慈氏下生。<a id="a-6b"></a>即周孝王五年丙辰岁也。</p>
  <p id="a6c">⊙秦非子(其先高阳之后。<a id="a-6d"></a>始女修大业大费佐舜为相。<a id="a-6e"></a>大廉孟戏中衍乃大廉玄孙。<a id="a-6f"></a>鸟身人言。<a id="a-6g"></a>为殷太武之御中潏飞廉恶来秦之先也。<a id="a-6h"></a>后至柏翳佐禹治水有功。<a id="a-6i"></a>舜赐姓嬴氏。<a id="a-6j"></a>后之非子。<a id="a-6k"></a>周孝王使主马。<a id="a-6l"></a>又大蕃息。<a id="a-6m"></a>封干秦。<a id="a-6n"></a>号曰秦嬴。<a id="a-6o"></a>至德公居雍城。<a id="a-6p"></a>秦州陇城县也。<a id="a-6q"></a>后穆公始[栗-木+(革*月)]。<a id="a-6r"></a>至昭襄称王自非子下。<a id="a-6s"></a>秦侯公伯秦仲庄平文宣出武德宣城穆康共桓襄惠悼厉躁怀灵简惠出献孝惠文王武王昭王。<a id="a-6t"></a>三十二君。<a id="a-6u"></a>六百三十八年也)</p>
  <p id="a6v">夷王爕(懿王次子。<a id="a-6w"></a>周室陵迟。<a id="a-6x"></a>诸侯朝朔。<a id="a-6y"></a>下堂迎之。<a id="a-6z"></a>治十六年)</p>
  <p id="a70">⊙(癸未)　厉王胡(夷王子。<a id="a-71"></a>暴虐无道。<a id="a-72"></a>国人叛之。<a id="a-73"></a>袭杀于彘。<a id="a-74"></a>通周召五十一年)</p>
  <p id="a75">⊙(癸巳)　二祖阿难。<a id="a-76"></a>王舍城人也。<a id="a-77"></a>姓刹利帝。<a id="a-78"></a>父斛饭王。<a id="a-79"></a>实佛之从弟也。<a id="a-7A"></a>梵语阿难陀。<a id="a-7B"></a>此云庆喜。<a id="a-7C"></a>亦云欢喜。<a id="a-7D"></a>如来成道夜生。<a id="a-7E"></a>因为之名。<a id="a-7F"></a>多闻博达智慧无碍。<a id="a-7G"></a>世尊以为总持第一。<a id="a-7H"></a>尝所赞叹。<a id="a-7I"></a>加以夙世有大功德。<a id="a-7J"></a>受持法藏如水传器。<a id="a-7K"></a>佛乃命为侍者。<a id="a-7L"></a>后阿阇世王白言。<a id="a-7M"></a>仁者。<a id="a-7N"></a>如来迦葉尊胜二师皆已涅槃。<a id="a-7O"></a>而我多故悉不能睹。<a id="a-7P"></a>仁者。<a id="a-7Q"></a>般涅槃时愿垂告别。<a id="a-7R"></a>阿难许之。<a id="a-7S"></a>后自念言。<a id="a-7T"></a>我身危脆犹如聚沫。<a id="a-7U"></a>况复衰老岂能长久。<a id="a-7V"></a>又念。<a id="a-7W"></a>阿阇世王与吾有约。<a id="a-7X"></a>乃诣王宫告之曰。<a id="a-7Y"></a>吾欲入涅槃。<a id="a-7Z"></a>故来辞耳。<a id="a-7a"></a>门者曰。<a id="a-7b"></a>王寝不可以闻。<a id="a-7c"></a>阿难曰。<a id="a-7d"></a>俟王觉时当为我说。<a id="a-7e"></a>时王梦中见一宝盖七宝严饰。<a id="a-7f"></a>千万亿众围绕瞻仰。<a id="a-7g"></a>俄而风雨暴至吹折其柄。<a id="a-7h"></a>珍宝璎珞悉坠于地。<a id="a-7i"></a>心甚惊异。<a id="a-7j"></a>既寤门者具白上事。<a id="a-7k"></a>王闻语已失声号恸哀感天地。<a id="a-7l"></a>即至毗舍离城。<a id="a-7m"></a>见阿难在恒河中流跏趺而坐。<a id="a-7n"></a>王乃作礼而说偈言。<a id="a-7o"></a>稽首三界尊。<a id="a-7p"></a>弃我而至此。<a id="a-7q"></a>暂凭悲愿力。<a id="a-7r"></a>且莫般涅槃。<a id="a-7s"></a>时毗舍离王亦在河侧。<a id="a-7t"></a>复说偈言。<a id="a-7u"></a>尊者一何速。<a id="a-7v"></a>而归寂灭场。<a id="a-7w"></a>头住须臾间。<a id="a-7x"></a>而受于供养。<a id="a-7y"></a>尔时阿难见二国王咸来劝请。<a id="a-7z"></a>乃说偈言。<a id="a-80"></a>二王善严住。<a id="a-81"></a>勿为苦悲恋。<a id="a-82"></a>涅槃当我净。<a id="a-83"></a>而无诸有故。<a id="a-84"></a>阿难复念。<a id="a-85"></a>我若偏向一国而般涅槃。<a id="a-86"></a>诸国争竞。<a id="a-87"></a>无有是处。<a id="a-88"></a>应以平等度诸有情。<a id="a-89"></a>遂于恒河中流将入寂灭。<a id="a-8A"></a>是时山河大地六种震动。<a id="a-8B"></a>雪山中五百仙人睹兹瑞应飞空而至。<a id="a-8C"></a>礼阿难足胡跪白言。<a id="a-8D"></a>我于长老当证佛法。<a id="a-8E"></a>愿垂大慈度脱我等。<a id="a-8F"></a>阿难默然受请。<a id="a-8G"></a>即变殑伽河。<a id="a-8H"></a>悉为金地。<a id="a-8I"></a>为其仙众说诸大法。<a id="a-8J"></a>阿难复念。<a id="a-8K"></a>先所度脱弟子应当来集。<a id="a-8L"></a>须臾五百罗汉从空而下。<a id="a-8M"></a>为诸仙人出家受具。<a id="a-8N"></a>其仙众中有二罗汉。<a id="a-8O"></a>一名商那和修。<a id="a-8P"></a>二名末田底迦。<a id="a-8Q"></a>阿难知是法器乃告之曰。<a id="a-8R"></a>昔如来以大法眼传大迦葉。<a id="a-8S"></a>迦葉入定而传于我。<a id="a-8T"></a>我今将灭。<a id="a-8U"></a>用传于汝。<a id="a-8V"></a>汝受吾教。<a id="a-8W"></a>当听偈言。<a id="a-8X"></a>本来传有法传了言无法。<a id="a-8Y"></a>各各须自悟。<a id="a-8Z"></a>悟了无无法。<a id="a-8a"></a>阿难传法眼藏竟。<a id="a-8b"></a>踊身虚空作十八变。<a id="a-8c"></a>入风奋迅三昧。<a id="a-8d"></a>分身四分。<a id="a-8e"></a>一分奉忉利天。<a id="a-8f"></a>一分奉娑竭罗龙宫。<a id="a-8g"></a>一分奉毗舍离王。<a id="a-8h"></a>一分奉阿阇世王。<a id="a-8i"></a>各建宝塔而供养之。<a id="a-8j"></a>乃厉王十年癸巳岁也。</p>
  <p id="a8k">(辛亥)　世尊入灭一百年矣。</p>
  <p id="a8l">⊙传曰。<a id="a-8m"></a>百岁已前。<a id="a-8n"></a>人传虽异法味一如。<a id="a-8o"></a>五师传教首迦葉波。<a id="a-8p"></a>传之阿难。<a id="a-8q"></a>阿难传商那和修。<a id="a-8r"></a>商传优波鞠多。<a id="a-8s"></a>优传末田底迦。<a id="a-8t"></a>自此百年之后。<a id="a-8u"></a>法疏一味水乳两和。<a id="a-8v"></a>析氎分金各宗异见。<a id="a-8w"></a>源流派别二部斯兴。<a id="a-8x"></a>一上座部。<a id="a-8y"></a>二大众部。<a id="a-8z"></a>三百年来展转分破。<a id="a-90"></a>大众本末别成九部。<a id="a-91"></a>大众部。<a id="a-92"></a>一说部。<a id="a-93"></a>说出世部。<a id="a-94"></a>鸡胤部。<a id="a-95"></a>多闻部。<a id="a-96"></a>说假部。<a id="a-97"></a>制多山部。<a id="a-98"></a>西山住部。<a id="a-99"></a>北山住部○上座本末成十一部。<a id="a-9A"></a>说一切有部。<a id="a-9B"></a>上座部。<a id="a-9C"></a>犊子部。<a id="a-9D"></a>法上部。<a id="a-9E"></a>贤胄部。<a id="a-9F"></a>正量部。<a id="a-9G"></a>密林山部化地部。<a id="a-9H"></a>法藏部。<a id="a-9I"></a>饮光部。<a id="a-9J"></a>经量部。<a id="a-9K"></a>呜呼正法加丝以麻。<a id="a-9L"></a>嘉谟增乳以水。<a id="a-9M"></a>慕道者惑于异端。<a id="a-9N"></a>孰非曷是。<a id="a-9O"></a>悲哉。</p>
  <p id="a9P">(庚申甲子)　共和元年王崩(王时不道滥谤。<a id="a-9Q"></a>百姓不言政道。<a id="a-9R"></a>路相逢视之以目。<a id="a-9S"></a>由是作乱。<a id="a-9T"></a>叛王子彘。<a id="a-9U"></a>在政三十七年。<a id="a-9V"></a>周召二伯行政。<a id="a-9W"></a>号共和。<a id="a-9X"></a>凡十四年)</p>
  <p id="a9Y">⊙(甲戌)　宣王靖(厉王子。<a id="a-9Z"></a>初王奔彘。<a id="a-9a"></a>太子匿召公家。<a id="a-9b"></a>国人围之。<a id="a-9c"></a>公以子代之。<a id="a-9d"></a>太子方得脱。<a id="a-9e"></a>既长周召二伯立之为王。<a id="a-9f"></a>修文武成康之风。<a id="a-9g"></a>诸侯复宗周。<a id="a-9h"></a>时天下大旱。<a id="a-9i"></a>王自责身六年乃雨)治四十六年。<a id="a-9j"></a>王臣史籀改苍颉古文为大篆(今岐下石鼓有数字至宋苏轼辨得几字)</p>
  <p id="a9k">(乙未)　郑桓公友(厉王少子。<a id="a-9l"></a>宣王之弟。<a id="a-9m"></a>初封郑。<a id="a-9n"></a>今华阴县。<a id="a-9o"></a>后徙荣阳。<a id="a-9p"></a>今新郑是。<a id="a-9q"></a>至幽公弟君乙为君。<a id="a-9r"></a>自桓下。<a id="a-9s"></a>武庄厉昭亹婴厉穆灵襄悼成厘简定献声哀共濡君乙。<a id="a-9t"></a>凡二十三君。<a id="a-9u"></a>二百八十一年)</p>
  <p id="a9v">⊙第三祖商那和修。<a id="a-9w"></a>摩突罗国人也。<a id="a-9x"></a>亦名舍那婆斯。<a id="a-9y"></a>姓毗舍多。<a id="a-9z"></a>父林胜。<a id="a-A0"></a>母憍奢邪。<a id="a-A1"></a>在胎六年而生。<a id="a-A2"></a>梵云商诺迦。<a id="a-A3"></a>此云自然服。<a id="a-A4"></a>即西域九枝秀草名也。<a id="a-A5"></a>若罗汉圣人降生。<a id="a-A6"></a>则此草生于净地。<a id="a-A7"></a>祖生时瑞草斯应。<a id="a-A8"></a>昔如来行化至摩突罗国。<a id="a-A9"></a>见一青林枝叶茂盛。<a id="a-AA"></a>语阿难曰。<a id="a-AB"></a>此林地名优留茶。<a id="a-AC"></a>吾灭度后一百年。<a id="a-AD"></a>有比丘商那和修。<a id="a-AE"></a>于此地转妙法轮。<a id="a-AF"></a>后百岁果诞祖。<a id="a-AG"></a>出家证道。<a id="a-AH"></a>受庆喜尊者法眼化导有情。<a id="a-AI"></a>及止此林降二火龙归顺佛教。<a id="a-AJ"></a>龙因施地以建梵宫。<a id="a-AK"></a>祖化缘既久。<a id="a-AL"></a>思传正法。<a id="a-AM"></a>寻于吒利国。<a id="a-AN"></a>得优波鞠多。<a id="a-AO"></a>以为给侍。<a id="a-AP"></a>因问鞠多曰。<a id="a-AQ"></a>汝年几邪。<a id="a-AR"></a>答曰。<a id="a-AS"></a>我年十七。<a id="a-AT"></a>祖曰。<a id="a-AU"></a>汝身十七性十七耶。<a id="a-AV"></a>答曰。<a id="a-AW"></a>师发已白。<a id="a-AX"></a>为发白耶心白耶。<a id="a-AY"></a>祖曰。<a id="a-AZ"></a>我但发白。<a id="a-Aa"></a>非心白耳。<a id="a-Ab"></a>曰我身十七。<a id="a-Ac"></a>非性十七也。<a id="a-Ad"></a>和修知是法器。<a id="a-Ae"></a>三载后遂为落发受具。<a id="a-Af"></a>乃告曰。<a id="a-Ag"></a>昔如来以无上正法眼藏传嘱迦葉。<a id="a-Ah"></a>展转相授而至于我。<a id="a-Ai"></a>我今传汝。<a id="a-Aj"></a>勿令断绝。<a id="a-Ak"></a>汝受吾教。<a id="a-Al"></a>听吾偈言。<a id="a-Am"></a>非法亦非心。<a id="a-An"></a>无心亦无法。<a id="a-Ao"></a>说是心法时。<a id="a-Ap"></a>是法非心法。<a id="a-Aq"></a>说偈已即隐于罽宾国南象白山中。<a id="a-Ar"></a>后于三昧中见弟子鞠多有五百徒众。<a id="a-As"></a>常多懈慢。<a id="a-At"></a>祖乃往彼现龙奋迅三昧。<a id="a-Au"></a>以调伏之。<a id="a-Av"></a>而说偈曰。<a id="a-Aw"></a>通达非彼此。<a id="a-Ax"></a>至圣无长短。<a id="a-Ay"></a>汝除轻慢意。<a id="a-Az"></a>疾得阿罗汉。<a id="a-B0"></a>五百比丘闻偈已。<a id="a-B1"></a>依教奉行皆获无漏。<a id="a-B2"></a>祖乃作十八变。<a id="a-B3"></a>火光三昧用焚其身。<a id="a-B4"></a>鞠多收舍利。<a id="a-B5"></a>葬于梵迦罗山。<a id="a-B6"></a>五百比丘各。</p>
  <p id="aB7">⊙(己未)　持一幡迎导。<a id="a-B8"></a>至彼建塔供养。<a id="a-B9"></a>乃宣王二十二年乙未岁。<a id="a-BA"></a>王无辜杀杜伯。<a id="a-BB"></a>一日出畋。<a id="a-BC"></a>见杜伯持弓矢射王中心。<a id="a-BD"></a>堕车折脊而死。<a id="a-BE"></a>事见墨子载也。</p>
  <p id="aBF">(庚申)　幽王宫涅(宣王子。<a id="a-BG"></a>嬖褒姒。<a id="a-BH"></a>生伯服。<a id="a-BI"></a>废太子与申后而立伯服。<a id="a-BJ"></a>褒姒不好笑。<a id="a-BK"></a>王乃举烽燧大鼓。<a id="a-BL"></a>诸侯皆至。<a id="a-BM"></a>又且无寇。<a id="a-BN"></a>褒姒大笑。<a id="a-BO"></a>王悦后申侯与犬戎同伐王于骊山。<a id="a-BP"></a>复举烽燧。<a id="a-BQ"></a>诸侯不至。<a id="a-BR"></a>遂死山下。<a id="a-BS"></a>乃扶太子宜臼为王。<a id="a-BT"></a>以奉周祀)在位十一年。</p>
  <p id="aBU">(庚午)　携王伯服(幽王庶子。<a id="a-BV"></a>西兵杀王。<a id="a-BW"></a>伯服乃立。<a id="a-BX"></a>国人不顺。<a id="a-BY"></a>未经年而废之)</p>
  <p id="aBZ">东周(二十四主都于洛阳)</p>
  <p id="aBa">⊙(辛未)　平王宜臼(幽王太子申侯立之)东迁洛京以辟难。<a id="a-Bb"></a>治五十一年。</p>
  <p id="aBc">(壬申)　诸候寖盛政出方伯。</p>
  <p id="aBd">(辛卯)　世尊示灭二百年矣。</p>
  <p id="aBe">⊙(庚子)　第四祖优波鞠多。<a id="a-Bf"></a>吒利国人也。<a id="a-Bg"></a>亦名优波崛多。<a id="a-Bh"></a>又名邬波鞠多。<a id="a-Bi"></a>姓首陀。<a id="a-Bj"></a>父善意。<a id="a-Bk"></a>十七出家二十证果。<a id="a-Bl"></a>随方行化至摩突罗国。<a id="a-Bm"></a>得度者甚众。<a id="a-Bn"></a>由是魔宫震动波旬愁怖。<a id="a-Bo"></a>遂竭其魔力以害正法。<a id="a-Bp"></a>祖即入三昧观其所由。<a id="a-Bq"></a>波旬复伺便。<a id="a-Br"></a>密持璎珞縻之于颈。<a id="a-Bs"></a>及祖出定。<a id="a-Bt"></a>乃取人狗蛇三尸化为华鬘。<a id="a-Bu"></a>耎言慰谕波旬曰。<a id="a-Bv"></a>汝与我璎珞。<a id="a-Bw"></a>甚是珍妙。<a id="a-Bx"></a>吾有华发。<a id="a-By"></a>以相酬奉。<a id="a-Bz"></a>波旬大喜。<a id="a-C0"></a>引颈受之。<a id="a-C1"></a>即变为三种臭尸虫蛆坏烂。<a id="a-C2"></a>波旬厌恶大生忧恼。<a id="a-C3"></a>尽己神力不能移动。<a id="a-C4"></a>乃升六欲天告诸天王。<a id="a-C5"></a>又诣梵王求其解免。<a id="a-C6"></a>彼各告言。<a id="a-C7"></a>十力弟子所作神变。<a id="a-C8"></a>我辈凡陋何能去之。<a id="a-C9"></a>波旬曰。<a id="a-CA"></a>然则奈何梵王曰。<a id="a-CB"></a>汝可归心尊者。<a id="a-CC"></a>即能除断。<a id="a-CD"></a>乃为说偈令其回向曰。<a id="a-CE"></a>若因地倒。<a id="a-CF"></a>还因地起。<a id="a-CG"></a>离地求起。<a id="a-CH"></a>终无其理。<a id="a-CI"></a>波旬受教已。<a id="a-CJ"></a>即下天宫礼尊者足。<a id="a-CK"></a>哀露忏悔。<a id="a-CL"></a>鞠多告曰。<a id="a-CM"></a>汝自今去。<a id="a-CN"></a>于如来正法更不作娆害否。<a id="a-CO"></a>波旬曰。<a id="a-CP"></a>我誓回向佛道永断不善。<a id="a-CQ"></a>祖曰。<a id="a-CR"></a>若然者。<a id="a-CS"></a>汝可口自唱言归依三宝。<a id="a-CT"></a>魔王合掌三唱。<a id="a-CU"></a>华鬘悉除。<a id="a-CV"></a>乃欢喜踊跃。<a id="a-CW"></a>作礼尊者而说偈曰。<a id="a-CX"></a>稽首三昧尊。<a id="a-CY"></a>十力圣弟子。<a id="a-CZ"></a>我今愿回向。<a id="a-Ca"></a>勿令有劣弱。<a id="a-Cb"></a>尊者在此化导证果最多。<a id="a-Cc"></a>每度一人以一筹置于石室。<a id="a-Cd"></a>其室纵十八肘。<a id="a-Ce"></a>广十二肘。<a id="a-Cf"></a>充满其间。<a id="a-Cg"></a>最后有一长者子。<a id="a-Ch"></a>名曰香众。<a id="a-Ci"></a>来礼尊者志求出家。<a id="a-Cj"></a>祖问曰。<a id="a-Ck"></a>汝身出家心出家。<a id="a-Cl"></a>答曰。<a id="a-Cm"></a>我来出家不为身心。<a id="a-Cn"></a>祖曰。<a id="a-Co"></a>不为身心复谁出家。<a id="a-Cp"></a>曰夫出家者无我我故。<a id="a-Cq"></a>无我我故即心不生灭。<a id="a-Cr"></a>心不生灭即是常道。<a id="a-Cs"></a>诸佛亦常。<a id="a-Ct"></a>心无形相其体亦然祖曰。<a id="a-Cu"></a>汝当大悟心自通达。<a id="a-Cv"></a>宜依佛法僧绍隆圣种。<a id="a-Cw"></a>即为剃度受具足戒。<a id="a-Cx"></a>仍告之曰。<a id="a-Cy"></a>汝父尝梦金日而生汝。<a id="a-Cz"></a>可名提多迦。<a id="a-D0"></a>复谓曰。<a id="a-D1"></a>如来以大法眼藏次第传授。<a id="a-D2"></a>以至于我。<a id="a-D3"></a>今复传汝。<a id="a-D4"></a>听吾偈言。<a id="a-D5"></a>心自本来心。<a id="a-D6"></a>本心非有法。<a id="a-D7"></a>有法有本心。<a id="a-D8"></a>非心非本法。<a id="a-D9"></a>传法已。<a id="a-DA"></a>乃踊身虚空。<a id="a-DB"></a>呈十八变。<a id="a-DC"></a>然复本坐跏趺而逝。<a id="a-DD"></a>多迦以室内筹。<a id="a-DE"></a>用焚其躯。<a id="a-DF"></a>收舍利建塔供养。<a id="a-DG"></a>即平王三十年庚子岁也。</p>
  <p id="aDH">(己未)　王四十九年。<a id="a-DI"></a>乃鲁隐公元年。<a id="a-DJ"></a>孔子春秋编年始于此。</p>
  <p id="aDK">⊙(壬戌)　桓王林(平王孙太子泄早卒立王)在位二十三年。</p>
  <p id="aDL">(甲子乙酉　三三)　庄王佗(桓王子)在位十五年。</p>
  <p id="aDM">⊙(己丑)　第五祖提多迦者。<a id="a-DN"></a>摩伽陀国人。<a id="a-DO"></a>初生之时。<a id="a-DP"></a>父梦金日自屋而出照耀天地。<a id="a-DQ"></a>前有大山诸宝严饰。<a id="a-DR"></a>山顶泉涌滂沱四流。<a id="a-DS"></a>后遇鞠多尊者。<a id="a-DT"></a>为解之曰。<a id="a-DU"></a>宝山者。<a id="a-DV"></a>吾身也。<a id="a-DW"></a>泉涌者。<a id="a-DX"></a>法无尽也。<a id="a-DY"></a>日从屋出者。<a id="a-DZ"></a>汝今入道之相也。<a id="a-Da"></a>照耀天地者。<a id="a-Db"></a>汝智慧超越也。<a id="a-Dc"></a>尊者本名香众。<a id="a-Dd"></a>师因易今名焉。<a id="a-De"></a>梵语提多迦。<a id="a-Df"></a>此云通真量也。<a id="a-Dg"></a>多迦闻师说已。<a id="a-Dh"></a>欢喜踊跃而唱偈言。<a id="a-Di"></a>巍巍七宝山。<a id="a-Dj"></a>常出智慧泉。<a id="a-Dk"></a>回为真法味。<a id="a-Dl"></a>能度诸有缘。<a id="a-Dm"></a>鞠多尊者亦说偈曰。<a id="a-Dn"></a>我法传于汝。<a id="a-Do"></a>当现大智慧。<a id="a-Dp"></a>金日从屋出。<a id="a-Dq"></a>照耀于天地。<a id="a-Dr"></a>提多迦闻师妙偈设礼奉持。<a id="a-Ds"></a>后至中印度。<a id="a-Dt"></a>彼国有八千大仙。<a id="a-Du"></a>弥遮迦为首。<a id="a-Dv"></a>闻尊者至率众瞻礼。<a id="a-Dw"></a>谓尊者曰。<a id="a-Dx"></a>昔与师同生梵天。<a id="a-Dy"></a>我遇阿私陀仙人授我仙法。<a id="a-Dz"></a>师逢十力弟子修习禅那。<a id="a-E0"></a>自此报分殊涂已经六劫。<a id="a-E1"></a>尊者曰。<a id="a-E2"></a>支离累劫诚哉不虚。<a id="a-E3"></a>今可舍邪归正以入佛乘。<a id="a-E4"></a>弥遮迦曰。<a id="a-E5"></a>昔阿私陀仙人授我记云。<a id="a-E6"></a>汝却后六劫。<a id="a-E7"></a>当遇同学获无漏果。<a id="a-E8"></a>今也相遇。<a id="a-E9"></a>非宿缘邪。<a id="a-EA"></a>愿师慈悲今我解脱。<a id="a-EB"></a>尊者即度出家命圣授戒。<a id="a-EC"></a>余仙众始生我慢。<a id="a-ED"></a>尊者示大神通。<a id="a-EE"></a>于是俱发菩提心一时出家。<a id="a-EF"></a>乃告弥遮迦曰。<a id="a-EG"></a>昔如来以大法眼藏密传迦葉。<a id="a-EH"></a>展转相授而至于我。<a id="a-EI"></a>我今传汝。<a id="a-EJ"></a>当护念之。<a id="a-EK"></a>乃说偈曰。<a id="a-EL"></a>通达本法心。<a id="a-EM"></a>无法无非法。<a id="a-EN"></a>悟了同未悟。<a id="a-EO"></a>无心亦无法。<a id="a-EP"></a>说偈踊身虚空作十八变。<a id="a-EQ"></a>火光三昧自焚其躯。<a id="a-ER"></a>弥遮迦与八千比丘。<a id="a-ES"></a>同收舍利于班茶山中起塔供养。<a id="a-ET"></a>即庄王五年己丑岁也。</p>
  <p id="aEU">(庚子)　僖王胡齐(庄王子一名厘)治五年○五霸次兴(中庸子曰。<a id="a-EV"></a>[栗-木+(革*月)]者假也用威刑而防政。<a id="a-EW"></a>使仁义而不湮。<a id="a-EX"></a>秦汉皆[栗-木+(革*月)]道也。<a id="a-EY"></a>春秋称五[栗-木+(革*月)]者。<a id="a-EZ"></a>左传曰。<a id="a-Ea"></a>齐桓公九合诸侯一匡天下。<a id="a-Eb"></a>孔子称为五[栗-木+(革*月)]之首○晋文公召天子于河阳而朝诸侯矣○秦缪公因伐郑而败诸崤悔过修德○宋襄公为鹿上之盟。<a id="a-Ec"></a>求诸侯于楚。<a id="a-Ed"></a>楚人许之○楚庄王率诸侯伐陈。<a id="a-Ee"></a>而立陈灵公。<a id="a-Ef"></a>诸侯皆伏矣)</p>
  <p id="aEg">(乙巳)　惠王阆(僖王子。<a id="a-Eh"></a>初庄王嬖姬妃生子颓。<a id="a-Ei"></a>颓有宠而后作乱。<a id="a-Ej"></a>王奔郑。<a id="a-Ek"></a>郑伯伐颓杀之立王。<a id="a-El"></a>时齐桓伐楚子。<a id="a-Em"></a>责包茅不贡入周矣)</p>
  <p id="aEn">(甲子　三四)　治二十五年。</p>
  <p id="aEo">⊙(庚午)　襄王郑(惠王子。<a id="a-Ep"></a>子带作乱。<a id="a-Eq"></a>王奔郑。<a id="a-Er"></a>晋文公杀子带立王)治三十三年。</p>
  <p id="aEs">(辛未)　世尊入灭三百年矣(此后龙猛菩萨。<a id="a-Et"></a>造中论。<a id="a-Eu"></a>等破除有见。<a id="a-Ev"></a>后提婆等诸大论师。<a id="a-Ew"></a>造百论等。<a id="a-Ex"></a>弘阐大义了义灯明)</p>
  <p id="aEy">⊙(甲申)　第六祖弥遮迦者。<a id="a-Ez"></a>中印度人也。<a id="a-F0"></a>既传法已。<a id="a-F1"></a>游化至北天竺国。<a id="a-F2"></a>见稃灕之上有金色祥云叹曰。<a id="a-F3"></a>斯道人气也。<a id="a-F4"></a>必有大士为吾法嗣。<a id="a-F5"></a>乃入城。<a id="a-F6"></a>于阛阓间有一人。<a id="a-F7"></a>手持酒器逆而问曰。<a id="a-F8"></a>师何方而来。<a id="a-F9"></a>欲往何所。<a id="a-FA"></a>师曰。<a id="a-FB"></a>从自心来。<a id="a-FC"></a>欲往无处。<a id="a-FD"></a>曰识我手中物否。<a id="a-FE"></a>师曰。<a id="a-FF"></a>此是触器而负净者。<a id="a-FG"></a>曰师还识我否。<a id="a-FH"></a>师曰。<a id="a-FI"></a>我即不识。<a id="a-FJ"></a>识即非我。<a id="a-FK"></a>又谓曰。<a id="a-FL"></a>汝试自称名氏。<a id="a-FM"></a>吾当后示本因。<a id="a-FN"></a>彼因说偈而答。<a id="a-FO"></a>我从无量劫。<a id="a-FP"></a>至于生此国。<a id="a-FQ"></a>本姓颇罗堕。<a id="a-FR"></a>名字婆须密。<a id="a-FS"></a>师曰。<a id="a-FT"></a>我师提多迦说。<a id="a-FU"></a>世尊昔游北印度。<a id="a-FV"></a>语阿难言。<a id="a-FW"></a>此国中吾灭后三百年有一圣人。<a id="a-FX"></a>姓颇罗堕。<a id="a-FY"></a>名婆须密。<a id="a-FZ"></a>而于禅祖当获第七。<a id="a-Fa"></a>世尊记汝。<a id="a-Fb"></a>汝应出家。<a id="a-Fc"></a>彼乃置器礼师侧立而言曰。<a id="a-Fd"></a>我思往劫。<a id="a-Fe"></a>尝作檀那献一如来宝座。<a id="a-Ff"></a>彼佛记我云。<a id="a-Fg"></a>汝于贤劫释迦法中宣传至教。<a id="a-Fh"></a>今符师说。<a id="a-Fi"></a>愿加度脱。<a id="a-Fj"></a>师即与披剃复圆戒相。<a id="a-Fk"></a>乃告之曰。<a id="a-Fl"></a>正法眼藏今传于汝。<a id="a-Fm"></a>勿令断绝。<a id="a-Fn"></a>乃说偈曰。<a id="a-Fo"></a>无心无可得。<a id="a-Fp"></a>说得不名法。<a id="a-Fq"></a>若了心非心。<a id="a-Fr"></a>始解心心法。<a id="a-Fs"></a>说偈已。<a id="a-Ft"></a>入师子奋迅三昧。<a id="a-Fu"></a>踊身虚空高七多罗树。<a id="a-Fv"></a>却复本座。<a id="a-Fw"></a>化火自焚。<a id="a-Fx"></a>婆须密收灵骨贮七宝函。<a id="a-Fy"></a>建浮图置于上级。<a id="a-Fz"></a>即襄王十五年甲申岁也。</p>
  <p id="aG0">(癸卯)　顷王壬臣(襄王子)治六年(楚庄王始[栗-木+(革*月)])</p>
  <p id="aG1">(己酉)　匡王班(顷王子)在位六年。</p>
  <p id="aG2">(壬子)　○(有云。<a id="a-G3"></a>此年世尊入灭者。<a id="a-G4"></a>破邪论引误)</p>
  <p id="aG5">⊙(乙卯)　定王瑜(匡王子)治二十一年○(楚子问鼎之大小轻重)</p>
  <p id="aG6">⊙(丁巳)　老聃氏。<a id="a-G7"></a>于是年九月十四日生于楚国陈郡苦县赖乡曲仁里。<a id="a-G8"></a>魏书云。<a id="a-G9"></a>老聃父姓韩名干字元毕。<a id="a-GA"></a>母曰精敷。<a id="a-GB"></a>二合而娠。<a id="a-GC"></a>孕八十年而生于李树下。<a id="a-GD"></a>因以为姓。<a id="a-GE"></a>名耳字伯阳。<a id="a-GF"></a>身长四尺六寸。<a id="a-GG"></a>额凸眉粗反唇骞鼻髆尖[膫-(日/小)+(夸-大)]阔聃耳髼头。<a id="a-GH"></a>故谥曰聃。<a id="a-GI"></a>以疑独之道秘于心。<a id="a-GJ"></a>三宝之德资于用。<a id="a-GK"></a>一曰慈。<a id="a-GL"></a>二曰俭。<a id="a-GM"></a>三曰不敢为天下先。<a id="a-GN"></a>景王己卯紫气浮关。<a id="a-GO"></a>欲往流沙。<a id="a-GP"></a>时有函关令尹喜。<a id="a-GQ"></a>知道之人也。<a id="a-GR"></a>乃请言教。<a id="a-GS"></a>老氏遂着道德二篇。<a id="a-GT"></a>合五千言。<a id="a-GU"></a>皆评大道也。<a id="a-GV"></a>既而弗克。<a id="a-GW"></a>至于流沙。<a id="a-GX"></a>薨于槐里。<a id="a-GY"></a>年八十四岁。<a id="a-GZ"></a>时有秦佚之吊。<a id="a-Ga"></a>三号而出。<a id="a-Gb"></a>是知天命殒于周也。</p>
  <p id="aGc">(甲子　三五)　墓在槐里西南三十里渭水之阳。<a id="a-Gd"></a>今兴平县也。<a id="a-Ge"></a>佛先三百四十五年。</p>
  <p id="aGf">⊙(辛未)　第七祖婆须密者。<a id="a-Gg"></a>北天竺国人也。<a id="a-Gh"></a>姓颇罗堕。<a id="a-Gi"></a>常服净衣执酒器游行里闬。<a id="a-Gj"></a>或吟或啸。<a id="a-Gk"></a>人谓之狂。<a id="a-Gl"></a>及遇弥遮迦尊者宣如来往志。<a id="a-Gm"></a>自惺前缘投器。<a id="a-Gn"></a>出家授法。<a id="a-Go"></a>行化至迦摩罗国。<a id="a-Gp"></a>广兴佛事。<a id="a-Gq"></a>于法座前忽有一智者。<a id="a-Gr"></a>自称我名佛陀难提。<a id="a-Gs"></a>今与师论义。<a id="a-Gt"></a>师曰。<a id="a-Gu"></a>仁者论即不义。<a id="a-Gv"></a>义即不论。<a id="a-Gw"></a>若拟论义终非义论。<a id="a-Gx"></a>难提知师义胜。<a id="a-Gy"></a>心即钦伏曰。<a id="a-Gz"></a>我愿求道沾甘露味。<a id="a-H0"></a>尊者遂与剃度而授具戒。<a id="a-H1"></a>复告之曰。<a id="a-H2"></a>如来正法眼藏我今传汝。<a id="a-H3"></a>汝常护持。<a id="a-H4"></a>乃说偈曰。<a id="a-H5"></a>心同虚空界。<a id="a-H6"></a>示等虚空法。<a id="a-H7"></a>证得虚空时。<a id="a-H8"></a>无是无非法。<a id="a-H9"></a>尊者即入慈心三昧。<a id="a-HA"></a>时梵王帝释及诸天众。<a id="a-HB"></a>俱来作礼而说偈言。<a id="a-HC"></a>贤劫众圣祖。<a id="a-HD"></a>而当第七位。<a id="a-HE"></a>尊者哀念我。<a id="a-HF"></a>请为宣佛地。<a id="a-HG"></a>尊者从三昧起。<a id="a-HH"></a>示众云。<a id="a-HI"></a>我所得法而非有故。<a id="a-HJ"></a>若识佛地离有无故。<a id="a-HK"></a>说此语已。<a id="a-HL"></a>还入三昧示涅槃相。<a id="a-HM"></a>难提即于本座起七宝塔以葬全身。<a id="a-HN"></a>即定王十七年辛未岁也。</p>
  <p id="aHO">(丙子)　简王夷(定王子)治十四年。</p>
  <p id="aHP">(丁丑)　○老氏仕周为守藏吏。<a id="a-HQ"></a>时年二十二矣。</p>
  <p id="aHR">(己丑)　○老氏迁太史令。<a id="a-HS"></a>时年三十四矣。<a id="a-HT"></a>一云。<a id="a-HU"></a>柱下史。<a id="a-HV"></a>自是五十四年不调。<a id="a-HW"></a>时人目为吏隐也。<a id="a-HX"></a>王十四年。<a id="a-HY"></a>鲁襄元也。</p>
  <p id="aHZ">(庚寅)　灵王泄心(简王子)生而有髭。<a id="a-Ha"></a>治二十七年。</p>
  <p id="aHb">⊙(庚戌)　二十一年。<a id="a-Hc"></a>老氏五十五岁矣。</p>
  <p id="aHd">⊙孔子生干鲁国今兖州邹邑平乡晋昌里。<a id="a-He"></a>实隐公后第九代襄公二十一年冬十一月初四日。<a id="a-Hf"></a>按殷本纪。<a id="a-Hg"></a>孔子父姓叔梁名纥。<a id="a-Hh"></a>为邹邑宰。<a id="a-Hi"></a>先娶邹氏女。<a id="a-Hj"></a>生子孟皮。<a id="a-Hk"></a>不才。<a id="a-Hl"></a>后娶颜氏女名征。<a id="a-Hm"></a>在夫妇祷尼丘山而生孔子生而有发。<a id="a-Hn"></a>身长九尺六寸腰带十围。<a id="a-Ho"></a>垂手过膝。<a id="a-Hp"></a>河眸海口龙颜方颡。<a id="a-Hq"></a>凤颙燕颔虬髭虎视。<a id="a-Hr"></a>有中和之德。<a id="a-Hs"></a>衣庄而严。<a id="a-Ht"></a>色温而厉。<a id="a-Hu"></a>有四十二表如世家。<a id="a-Hv"></a>自易姓孔氏。<a id="a-Hw"></a>名丘字仲尼。<a id="a-Hx"></a>至唐玄宗。<a id="a-Hy"></a>谥曰文宣王。<a id="a-Hz"></a>丘先殷之后裔颖考叔弗何祖焉。<a id="a-I0"></a>至纥移居鲁。<a id="a-I1"></a>易姓叔梁。<a id="a-I2"></a>后孔子追昔先生姓字。<a id="a-I3"></a>以子配一。<a id="a-I4"></a>更姓孔氏。<a id="a-I5"></a>是不忘本仁也。<a id="a-I6"></a>学无常师。<a id="a-I7"></a>自然英才诞秀。<a id="a-I8"></a>圣德不群世号素王。<a id="a-I9"></a>大宣文教矣鲁哀公十一年。<a id="a-IA"></a>自卫反鲁修文教于洙泗之滨。<a id="a-IB"></a>祖述尧舜宪章文武之风。<a id="a-IC"></a>约鲁史而修春秋。<a id="a-ID"></a>周平鲁隐始之自己未。<a id="a-IE"></a>终敬王鲁哀壬戌记二百四。<a id="a-IF"></a>十二年之事。<a id="a-IG"></a>明王室衰诸侯霸褒贬得失。<a id="a-IH"></a>绝笔于获麟之句也。<a id="a-II"></a>而传有五。<a id="a-IJ"></a>左丘明公羊高谷梁赤邹氏郏氏。<a id="a-IK"></a>删诗三百。<a id="a-IL"></a>而咏国风雅颂正变之道也。<a id="a-IM"></a>而传者分为四诗。<a id="a-IN"></a>毛韩鲁齐。<a id="a-IO"></a>诗以关睢首之。<a id="a-IP"></a>明有夫妇。<a id="a-IQ"></a>次有父子君臣之道。<a id="a-IR"></a>三纲逆顺辨其国政。<a id="a-IS"></a>定尚书凡百篇。<a id="a-IT"></a>始于二典。<a id="a-IU"></a>次及三王典谟誓诰之文。<a id="a-IV"></a>备悉明也。<a id="a-IW"></a>秦火之后。<a id="a-IX"></a>汉儒伏生口授。<a id="a-IY"></a>裁二十余篇。<a id="a-IZ"></a>正礼乐有二礼记四十九篇。<a id="a-Ia"></a>而以曲礼首之。<a id="a-Ib"></a>终于丧服之制。<a id="a-Ic"></a>俾夫孝弟施行。<a id="a-Id"></a>安上治民广大悉备。<a id="a-Ie"></a>而传者徐生首焉。<a id="a-If"></a>周礼者六官之属王百七十五。<a id="a-Ig"></a>明宗庙社稷王侯等差朝格典仪。<a id="a-Ih"></a>大全其式矣。<a id="a-Ii"></a>赞易道始于太极。<a id="a-Ij"></a>是生两仪。<a id="a-Ik"></a>四象八卦万物生焉。<a id="a-Il"></a>作十翼书以明之。<a id="a-Im"></a>谓上系下系上彖下彖上象下象文言说卦叙卦杂卦。<a id="a-In"></a>而传者古今众矣。<a id="a-Io"></a>资学三千。<a id="a-Ip"></a>达者七十有二。<a id="a-Iq"></a>四科十哲。<a id="a-Ir"></a>德行颜回闵损冉耕仲弓。<a id="a-Is"></a>言语宰予端木赐。<a id="a-It"></a>政事冉求仲由。<a id="a-Iu"></a>文学言偃卜商。<a id="a-Iv"></a>子鲤伯鱼。<a id="a-Iw"></a>孙伋子思。<a id="a-Ix"></a>皆预其数。<a id="a-Iy"></a>寿七十三岁薨。<a id="a-Iz"></a>佛先二百九十九年。</p>
  <p id="aJ0">(辛亥)　世尊示灭四百年矣(时迦湿弥罗国五百六通依法智论造毗婆沙论)</p>
  <p id="aJ1">⊙(丁巳)　景王贵(灵王次子)治二十五年。</p>
  <p id="aJ2">⊙(甲子丙寅　三六)　第八祖佛陀难提者。<a id="a-J3"></a>迦摩罗国人也。<a id="a-J4"></a>姓瞿昙氏。<a id="a-J5"></a>顶有肉髻。<a id="a-J6"></a>辨捷无碍。<a id="a-J7"></a>初遇婆须密尊者出家受教。<a id="a-J8"></a>既而领徒。<a id="a-J9"></a>行化至提迦国城毗舍罗家。<a id="a-JA"></a>见其舍有白光上腾。<a id="a-JB"></a>谓徒众曰。<a id="a-JC"></a>此家圣人口无言说。<a id="a-JD"></a>真大乘器。<a id="a-JE"></a>不行四衢知触秽耳。<a id="a-JF"></a>言讫长者出致礼问。<a id="a-JG"></a>何所须祖曰。<a id="a-JH"></a>我求侍者。<a id="a-JI"></a>曰我有一子。<a id="a-JJ"></a>名伏祖驮密多。<a id="a-JK"></a>年已五十口未曾言足未曾履。<a id="a-JL"></a>曰。<a id="a-JM"></a>如汝所说真吾弟子。<a id="a-JN"></a>祖既见之。<a id="a-JO"></a>遽起礼拜而说偈曰。<a id="a-JP"></a>父母非我亲。<a id="a-JQ"></a>谁是最亲者。<a id="a-JR"></a>诸佛非我道。<a id="a-JS"></a>谁是最道者。<a id="a-JT"></a>祖以偈答曰。<a id="a-JU"></a>汝言与心亲。<a id="a-JV"></a>父母非可比。<a id="a-JW"></a>汝行与道合诸佛心即是。<a id="a-JX"></a>外求有相佛。<a id="a-JY"></a>与汝不相似。<a id="a-JZ"></a>欲识汝本心。<a id="a-Ja"></a>非合亦非离。<a id="a-Jb"></a>伏驮密多闻祖妙偈。<a id="a-Jc"></a>便行七步。<a id="a-Jd"></a>祖曰。<a id="a-Je"></a>此子昔曾值佛悲愿广大。<a id="a-Jf"></a>虑父母爱情难舍。<a id="a-Jg"></a>故不言不履耳。<a id="a-Jh"></a>时长者遂舍令出家。<a id="a-Ji"></a>祖寻授具戒。<a id="a-Jj"></a>复告之曰。<a id="a-Jk"></a>我今以如来正法眼藏传嘱于汝。<a id="a-Jl"></a>勿令断绝。<a id="a-Jm"></a>乃说偈曰。<a id="a-Jn"></a>虚空无内外。<a id="a-Jo"></a>心法亦如此。<a id="a-Jp"></a>若了虚空故。<a id="a-Jq"></a>是达真如理。<a id="a-Jr"></a>密多承师传嘱。<a id="a-Js"></a>以偈赞曰。<a id="a-Jt"></a>我师禅祖中。<a id="a-Ju"></a>当得为第八。<a id="a-Jv"></a>法化众无量。<a id="a-Jw"></a>悉获阿罗汉。<a id="a-Jx"></a>尔时尊者佛陀难提。<a id="a-Jy"></a>即现神变。<a id="a-Jz"></a>却复本坐。<a id="a-K0"></a>俨然寂灭。<a id="a-K1"></a>众兴宝塔葬其全身。<a id="a-K2"></a>即景王十年丙寅岁也。</p>
  <p id="aK3">(乙亥)　孔子时年二十六。<a id="a-K4"></a>适周问礼于老聃。<a id="a-K5"></a>聃年已七十九。</p>
  <p id="aK6">(己卯)　老聃是年薨。<a id="a-K7"></a>寿八十四岁。</p>
  <p id="aK8">(辛巳)　四月王崩。<a id="a-K9"></a>刘子单子立王子猛。<a id="a-KA"></a>六月子朝作乱。<a id="a-KB"></a>十月晋纳王于王城。<a id="a-KC"></a>十一月猛卒(是为悼王)</p>
  <p id="aKD">⊙(壬午)　敬王丐(悼王弟)刘献公单穆公韩宣等伐子朝立王。<a id="a-KE"></a>治四十三年。</p>
  <p id="aKF">(乙酉)　(冬克巩逐王子朝入成周。<a id="a-KG"></a>自是谓王城为西周。<a id="a-KH"></a>成周为东周)</p>
  <p id="aKI">(壬辰)　十一年乃鲁定元年。</p>
  <p id="aKJ">(辛丑)　孔子为鲁司寇年已五十二矣。</p>
  <p id="aKK">(癸卯)　孔子去鲁适卫。</p>
  <p id="aKL">(乙巳)　孔子之宋如陈。</p>
  <p id="aKM">(戊申)　孔子微服过宋。</p>
  <p id="aKN">(己酉)　孔子厄于陈。</p>
  <p id="aKO">(庚戌)　二十八年。<a id="a-KP"></a>鲁哀十一年。<a id="a-KQ"></a>孔子自卫返鲁。<a id="a-KR"></a>作春秋定六经。<a id="a-KS"></a>时年六十一岁矣。</p>
  <p id="aKT">⊙(甲寅)　第九祖伏驮密多者。<a id="a-KU"></a>提迦国人。<a id="a-KV"></a>姓毗舍罗。<a id="a-KW"></a>既受佛陀难提传嘱。<a id="a-KX"></a>后至中印度行化。<a id="a-KY"></a>时有长者香盖。<a id="a-KZ"></a>携一子而来瞻礼尊者曰。<a id="a-Ka"></a>此子处胎六十年。<a id="a-Kb"></a>因号难生。<a id="a-Kc"></a>复尝会一仙者。<a id="a-Kd"></a>谓此儿非凡。<a id="a-Ke"></a>当为法器。<a id="a-Kf"></a>令遇尊者。<a id="a-Kg"></a>可令出家。<a id="a-Kh"></a>祖即与落发授戒。<a id="a-Ki"></a>羯磨之际祥光烛座。<a id="a-Kj"></a>仍感舍利三十粒现前。<a id="a-Kk"></a>自此精进忘疲。<a id="a-Kl"></a>既而师告之曰。<a id="a-Km"></a>如来大法眼藏今传于汝。<a id="a-Kn"></a>汝护念之。<a id="a-Ko"></a>乃说偈曰。<a id="a-Kp"></a>真理本无名。<a id="a-Kq"></a>因名显真理。<a id="a-Kr"></a>受得真实法。<a id="a-Ks"></a>非真亦非伪。<a id="a-Kt"></a>尊者传法已。<a id="a-Ku"></a>即入灭尽三昧而般涅槃。<a id="a-Kv"></a>众以香油旃檀阇维真体。<a id="a-Kw"></a>收舍利建塔于。<a id="a-Kx"></a>那烂陀寺即敬王三十三年甲寅岁。</p>
  <p id="aKy">(庚申)　孔子绝笔于获麟。</p>
  <p id="aKz">(壬戌)　王四十年。<a id="a-L0"></a>鲁哀十六年夏四月八日孔子薨于曲阜。<a id="a-L1"></a>四十三年吴灭矣。</p>
  <p id="aL2">(甲子丙寅　三七)　元王仁(敬王子)治八年○(越王勾践始[栗-木+(革*月)]矣)</p>
  <p id="aL3">⊙(癸酉)　贞定王介(元王子)在位二十八年。</p>
  <p id="aL4">(辛卯)　世尊示灭五百年矣。</p>
  <p id="aL5">⊙(己亥)　第十祖胁尊者。<a id="a-L6"></a>中印度人也。<a id="a-L7"></a>本名难生。<a id="a-L8"></a>初将诞。<a id="a-L9"></a>父梦一白象背有宝座。<a id="a-LA"></a>座上安一明珠。<a id="a-LB"></a>从门而入。<a id="a-LC"></a>光照四众。<a id="a-LD"></a>既觉遂生。<a id="a-LE"></a>后值伏驮尊者。<a id="a-LF"></a>执侍左右。<a id="a-LG"></a>未尝睡眠。<a id="a-LH"></a>谓其胁不至席。<a id="a-LI"></a>遂号胁尊者焉。<a id="a-LJ"></a>初至华氏国憩一树下。<a id="a-LK"></a>右手指地而告众曰。<a id="a-LL"></a>此地变金色。<a id="a-LM"></a>当有圣人入会。<a id="a-LN"></a>言讫即变金色。<a id="a-LO"></a>时有长者子富那夜奢。<a id="a-LP"></a>合掌前立。<a id="a-LQ"></a>尊者问曰。<a id="a-LR"></a>汝从何来。<a id="a-LS"></a>夜奢曰。<a id="a-LT"></a>我心非往。<a id="a-LU"></a>尊者曰。<a id="a-LV"></a>汝何处住。<a id="a-LW"></a>曰我心非止。<a id="a-LX"></a>祖曰。<a id="a-LY"></a>汝不定耶。<a id="a-LZ"></a>曰诸佛亦然。<a id="a-La"></a>祖曰。<a id="a-Lb"></a>汝非诸佛。<a id="a-Lc"></a>曰诸佛亦非。<a id="a-Ld"></a>祖因说偈曰。<a id="a-Le"></a>此地变金色。<a id="a-Lf"></a>预知于圣至。<a id="a-Lg"></a>当坐菩提树。<a id="a-Lh"></a>觉华而成已。<a id="a-Li"></a>夜奢复说偈曰。<a id="a-Lj"></a>师坐金色地。<a id="a-Lk"></a>常说真实义。<a id="a-Ll"></a>回光而照我。<a id="a-Lm"></a>令入三摩谛。<a id="a-Ln"></a>祖知其意即度出家复具戒品。<a id="a-Lo"></a>乃告之曰。<a id="a-Lp"></a>如来大法眼藏今传于汝。<a id="a-Lq"></a>汝护念之。<a id="a-Lr"></a>乃说偈曰。<a id="a-Ls"></a>真体自然真。<a id="a-Lt"></a>因真说有理。<a id="a-Lu"></a>领得真真法。<a id="a-Lv"></a>无行亦无止。<a id="a-Lw"></a>传法已。<a id="a-Lx"></a>即现神变入于涅槃化火自焚。<a id="a-Ly"></a>四众以衣裓盛舍利。<a id="a-Lz"></a>随处兴塔焉。<a id="a-M0"></a>即贞王二十七年己亥岁也。</p>
  <p id="aM1">(辛丑)　考王嵬(一名隗贞王子)治十五年。</p>
  <p id="aM2">(丙辰)　威烈王午(考王子)在位二十四年。</p>
  <p id="aM3">(甲子　三八)　王十九年。<a id="a-M4"></a>魏斯好贤即文侯之德。</p>
  <p id="aM5">(丁丑)　○通鉴始于此。<a id="a-M6"></a>宋司马光集。</p>
  <p id="aM7">(戊寅)　王命赵魏韩为诸侯。<a id="a-M8"></a>自此号为七雄。</p>
 </body>
</html>