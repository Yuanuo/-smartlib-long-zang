<!doctype html>
<html id="z3IBXNU1ji" data-ver="1586">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第十九</h1>
  <p id="a2">⊙(甲子　五八)　改兴元○是年寿州毛罕妻生子毛债。<a id="a-3"></a>猪头象耳骡足鱼腮人身。<a id="a-4"></a>铁杖自鞭金田扫地。<a id="a-5"></a>偿盗常住钱债也。</p>
  <p id="a6">南岳明瓒禅师者。<a id="a-7"></a>不知何许人也。<a id="a-8"></a>初宰相李泌。<a id="a-9"></a>乾元中辞入衡岳。<a id="a-A"></a>瓒隐居上封。<a id="a-B"></a>泌往谒之。<a id="a-C"></a>瓒诵经其声先悲凄而后悦豫。<a id="a-D"></a>泌隐知音。<a id="a-E"></a>因谓曰。<a id="a-F"></a>将非避隐者有云霄意乎。<a id="a-G"></a>瓒唾之曰。<a id="a-H"></a>莫相贼莫相贼。<a id="a-I"></a>泌色不为动。<a id="a-J"></a>瓒久之。<a id="a-K"></a>见泌立候不懈。<a id="a-L"></a>乃曰。<a id="a-M"></a>饭未。<a id="a-N"></a>泌曰。<a id="a-O"></a>未也。<a id="a-P"></a>瓒拨火出芋食与语。<a id="a-Q"></a>久之辞去。<a id="a-R"></a>瓒抚其背曰。<a id="a-S"></a>好做十年宰相。<a id="a-T"></a>至是泌感事为帝言其高行。<a id="a-U"></a>有诏征之。<a id="a-V"></a>使者至石窟宣麻命曰。<a id="a-W"></a>尊者起谢恩。<a id="a-X"></a>瓒寒涕垂颐凝坐略不以介意。<a id="a-Y"></a>使者叹其淳正不之迫。<a id="a-Z"></a>回奏其事。<a id="a-a"></a>帝咨美之数四不已。<a id="a-b"></a>瓒着歌一篇。<a id="a-c"></a>其辞曰。<a id="a-d"></a>兀然无事无改换。<a id="a-e"></a>无事何须论一段。<a id="a-f"></a>直心无散乱。<a id="a-g"></a>他事不须断。<a id="a-h"></a>过去已过去。<a id="a-i"></a>未来犹莫算兀然无事坐。<a id="a-j"></a>何曾有人唤。<a id="a-k"></a>内外觅功夫。<a id="a-l"></a>总是痴顽汉。<a id="a-m"></a>粮不蓄一粒。<a id="a-n"></a>逢饭但知[嗎/中]。<a id="a-o"></a>世间多事人。<a id="a-p"></a>相趁浑不及。<a id="a-q"></a>我不乐生天。<a id="a-r"></a>亦不爱福田。<a id="a-s"></a>饥来吃饭。<a id="a-t"></a>困来即眠。<a id="a-u"></a>愚人笑我。<a id="a-v"></a>智乃知焉。<a id="a-w"></a>不是痴钝本体如然。<a id="a-x"></a>要去即去要住即住。<a id="a-y"></a>身披一破衲。<a id="a-z"></a>脚着娘生裤。<a id="a-10"></a>多言复多语。<a id="a-11"></a>由来转相误。<a id="a-12"></a>若欲度众生。<a id="a-13"></a>无过且自度。<a id="a-14"></a>莫谤天真佛。<a id="a-15"></a>真佛不可见。<a id="a-16"></a>妙性及灵台。<a id="a-17"></a>何曾受熏炼。<a id="a-18"></a>心是无事心。<a id="a-19"></a>面是娘生面。<a id="a-1A"></a>劫石可移动。<a id="a-1B"></a>个中无改变。<a id="a-1C"></a>无事本无事。<a id="a-1D"></a>何须读文字。<a id="a-1E"></a>削除人我本。<a id="a-1F"></a>冥合个中意。<a id="a-1G"></a>种种劳筋骨。<a id="a-1H"></a>不如林下睡兀兀。<a id="a-1I"></a>举头见日高。<a id="a-1J"></a>乞饭从头[打-丁+聿]。<a id="a-1K"></a>将功用功展转昏蒙。<a id="a-1L"></a>取即不得不取自通。<a id="a-1M"></a>吾有一言绝虑忘缘。<a id="a-1N"></a>巧说不得只用心传。<a id="a-1O"></a>更有一语无过真与。<a id="a-1P"></a>细如毫末大无方所。<a id="a-1Q"></a>本自圆成不劳机抒。<a id="a-1R"></a>世事悠悠不如山丘。<a id="a-1S"></a>青松蔽日碧涧长流。<a id="a-1T"></a>山云当幙夜月为钩。<a id="a-1U"></a>卧藤萝下块石枕头。<a id="a-1V"></a>不奉天子岂羡王侯。<a id="a-1W"></a>生死无虑更复何忧。<a id="a-1X"></a>水月无形我常只宁。<a id="a-1Y"></a>万法皆尔本自无生。<a id="a-1Z"></a>兀然无事坐。<a id="a-1a"></a>春来草自青。</p>
  <p id="a1b">⊙荆溪湛然禅师。<a id="a-1c"></a>临终告其徒曰。<a id="a-1d"></a>大道无方无体。<a id="a-1e"></a>生欤死欤。<a id="a-1f"></a>其旨一贯。<a id="a-1g"></a>吾归骨此山。<a id="a-1h"></a>报尽今夕。<a id="a-1i"></a>聊与汝等谈道而决。<a id="a-1j"></a>夫一念无相谓之空。<a id="a-1k"></a>无法不备谓之假。<a id="a-1l"></a>不一不异谓之中。<a id="a-1m"></a>在凡为三因。<a id="a-1n"></a>在圣为三德。<a id="a-1o"></a>爇炷则初后同相。<a id="a-1p"></a>涉海则浅深异流。<a id="a-1q"></a>自利利人在斯而已。<a id="a-1r"></a>尔其志之。<a id="a-1s"></a>言讫而化。<a id="a-1t"></a>翰林梁肃题其碑阴曰。<a id="a-1u"></a>圣人不兴。<a id="a-1v"></a>必有命世者出焉。<a id="a-1w"></a>自智者以法付灌顶。<a id="a-1x"></a>顶再世而至左溪朗。<a id="a-1y"></a>道若昧待公而发。<a id="a-1z"></a>乘此宝乘焕然中兴。<a id="a-20"></a>其受业身通者三十有九人。<a id="a-21"></a>而缙绅先生高位崇名屈体受教者数十。<a id="a-22"></a>师严道尊遐迩归仁。<a id="a-23"></a>自非命世亚圣。<a id="a-24"></a>曷以臻此。</p>
  <p id="a25">(乙丑)　改贞元。</p>
  <p id="a26">⊙(丙寅)　二年翰林梁肃。<a id="a-27"></a>修天台止观论成。<a id="a-28"></a>着止观统例曰。<a id="a-29"></a>夫止观何为也。<a id="a-2A"></a>导万化之理而复于实际者也。<a id="a-2B"></a>实际者何也。<a id="a-2C"></a>性之本也。<a id="a-2D"></a>物之所以不能复者。<a id="a-2E"></a>昏与动使之然也。<a id="a-2F"></a>照昏者谓之明。<a id="a-2G"></a>驻动者谓之静。<a id="a-2H"></a>明与静止观之体也。<a id="a-2I"></a>在因谓之止观。<a id="a-2J"></a>在果谓之智定。<a id="a-2K"></a>因谓之行。<a id="a-2L"></a>果谓之成。<a id="a-2M"></a>行者行此者也。<a id="a-2N"></a>成者证此者也。<a id="a-2O"></a>原夫圣人有以见惑足以丧志。<a id="a-2P"></a>动足以失方。<a id="a-2Q"></a>于是乎止而观之静而明之。<a id="a-2R"></a>使其动而能静。<a id="a-2S"></a>静而能明。<a id="a-2T"></a>因相待以成法。<a id="a-2U"></a>即绝待以照本。<a id="a-2V"></a>御大车以御正。<a id="a-2W"></a>乘大事而总权。<a id="a-2X"></a>消息乎不二之场。<a id="a-2Y"></a>鼓舞于说三之域。<a id="a-2Z"></a>至微以尽性。<a id="a-2a"></a>至颐而体神。<a id="a-2b"></a>语其近则一毫之善可通也。<a id="a-2c"></a>语其远则重玄之门可窥也。<a id="a-2d"></a>用至圆以圆之。<a id="a-2e"></a>物无偏也。<a id="a-2f"></a>用至实以实之。<a id="a-2g"></a>物无妄也。<a id="a-2h"></a>圣人举其言所以示也。<a id="a-2i"></a>广其目所以告也。<a id="a-2j"></a>优而柔之使自求之。<a id="a-2k"></a>拟而议之使自至之。<a id="a-2l"></a>此止观所由作也。<a id="a-2m"></a>夫三谛者何也。<a id="a-2n"></a>一之谓也。<a id="a-2o"></a>空假中者何也。<a id="a-2p"></a>一之目也。<a id="a-2q"></a>空假也者相对之义。<a id="a-2r"></a>中道也者得一之名。<a id="a-2s"></a>此思议之说。<a id="a-2t"></a>非至一之旨也。<a id="a-2u"></a>至一即三至三即一。<a id="a-2v"></a>非相含而然也。<a id="a-2w"></a>非相生而然也。<a id="a-2x"></a>非数义也。<a id="a-2y"></a>非强名也。<a id="a-2z"></a>自然之理也。<a id="a-30"></a>言而传之者迹也。<a id="a-31"></a>理谓之本。<a id="a-32"></a>迹谓之末。<a id="a-33"></a>本也者圣人所至之地也。<a id="a-34"></a>末也者圣人所示之教也。<a id="a-35"></a>由本以垂迹。<a id="a-36"></a>则为小为大。<a id="a-37"></a>为通为别。<a id="a-38"></a>为顿为渐。<a id="a-39"></a>为显为秘。<a id="a-3A"></a>为权为实。<a id="a-3B"></a>为定为不定。<a id="a-3C"></a>循迹以返本。<a id="a-3D"></a>则为一为大。<a id="a-3E"></a>为圆为实。<a id="a-3F"></a>为无住为中。<a id="a-3G"></a>为妙为第一义。<a id="a-3H"></a>是一三之蕴也。<a id="a-3I"></a>所谓空也者通万法而为言者也。<a id="a-3J"></a>假也者立万法而为言者也。<a id="a-3K"></a>中也者妙万法而为言者也。<a id="a-3L"></a>破一切惑莫盛乎空。<a id="a-3M"></a>建一切法莫盛乎假。<a id="a-3N"></a>究竟一切性莫大乎中。<a id="a-3O"></a>举中则无法非中自假则何法非假。<a id="a-3P"></a>举空则无法不空。<a id="a-3Q"></a>成之谓之三德。<a id="a-3R"></a>修之谓之三观。<a id="a-3S"></a>举其要则圣人极深研几穷理尽性之说乎。<a id="a-3T"></a>昧者使明。<a id="a-3U"></a>塞者使通。<a id="a-3V"></a>通则悟。<a id="a-3W"></a>悟则至。<a id="a-3X"></a>至则常。<a id="a-3Y"></a>常则尽矣。<a id="a-3Z"></a>明则照。<a id="a-3a"></a>照则化。<a id="a-3b"></a>化则成。<a id="a-3c"></a>成则一矣。<a id="a-3d"></a>圣人有以弥纶万法而不差。<a id="a-3e"></a>旁礴万劫而不违。<a id="a-3f"></a>焘载恒沙而不有。<a id="a-3g"></a>复归无物而不无。<a id="a-3h"></a>寓名之曰佛。<a id="a-3i"></a>强号之曰觉。<a id="a-3j"></a>究其旨解脱自在。<a id="a-3k"></a>莫大极妙之德乎。<a id="a-3l"></a>夫三观成功者如此。<a id="a-3m"></a>所谓圆顿者。<a id="a-3n"></a>非渐次非不定。<a id="a-3o"></a>指论十章之义也。<a id="a-3p"></a>十章者恢演始末通道之关也。<a id="a-3q"></a>五略者举其弘纲截流之津也。<a id="a-3r"></a>十境者发动之机立观之谛也。<a id="a-3s"></a>十乘者妙用所修发行之门也。<a id="a-3t"></a>始于正观而终于见境者。<a id="a-3u"></a>义备故也。<a id="a-3v"></a>阙其余者。<a id="a-3w"></a>非修之要也。<a id="a-3x"></a>乘者何也。<a id="a-3y"></a>载物运者也。<a id="a-3z"></a>十者何也。<a id="a-40"></a>成载之事也。<a id="a-41"></a>知其境之妙。<a id="a-42"></a>不行而至者德之上也。<a id="a-43"></a>乘一而已。<a id="a-44"></a>岂藉夫九哉。<a id="a-45"></a>九者非他相生之说。<a id="a-46"></a>未至者之所践也。<a id="a-47"></a>故发心者发无所发。<a id="a-48"></a>安心者安无所安。<a id="a-49"></a>遍破者遍无所破。<a id="a-4A"></a>爰至余乘皆不得已而说也。<a id="a-4B"></a>至于别其义例判为章目。<a id="a-4C"></a>推而广之不为繁。<a id="a-4D"></a>统而简之不为少。<a id="a-4E"></a>如连环不可解也。<a id="a-4F"></a>如贯珠不可杂也。<a id="a-4G"></a>如悬镜不可揜也。<a id="a-4H"></a>如通川不可遏也。<a id="a-4I"></a>议家多门非诤论也。<a id="a-4J"></a>按经正义非虚说也。<a id="a-4K"></a>辩四教浅深事有源也。<a id="a-4L"></a>成一事因缘理无遗也。<a id="a-4M"></a>噫止观其救世明道之书乎。<a id="a-4N"></a>非夫圣智超绝卓尔独立。<a id="a-4O"></a>其孰能为乎非夫聪明深达得意思象。<a id="a-4P"></a>其孰能知乎。<a id="a-4Q"></a>今之人乃专用章句文字。<a id="a-4R"></a>从而释之。<a id="a-4S"></a>又何疏漏耶。<a id="a-4T"></a>或称不思议境与不思。<a id="a-4U"></a>议事皆极圣之域。<a id="a-4V"></a>等觉至人犹所未尽。<a id="a-4W"></a>若凡夫生灭心行三惑浩然。<a id="a-4X"></a>于言说之中推上妙之理。<a id="a-4Y"></a>是犹醯鸡而说大鹏。<a id="a-4Z"></a>夏虫之议层冰。<a id="a-4a"></a>其不可见明矣。<a id="a-4b"></a>今止观之说文字万数。<a id="a-4c"></a>广寻果地无益初学。<a id="a-4d"></a>岂如暗然自修功至自至。<a id="a-4e"></a>何必以早计为事乎。<a id="a-4f"></a>是大不然。<a id="a-4g"></a>凡所谓上圣之域。<a id="a-4h"></a>岂隔阔辽夐与凡境杳绝与。<a id="a-4i"></a>是惟一性而已。<a id="a-4j"></a>得之谓悟。<a id="a-4k"></a>失之谓迷。<a id="a-4l"></a>一理而已。<a id="a-4m"></a>迷而为凡。<a id="a-4n"></a>悟而为圣。<a id="a-4o"></a>迷者自隔理不隔也。<a id="a-4p"></a>失者自失性不失也。<a id="a-4q"></a>止观之作所以离异同而究圣神。<a id="a-4r"></a>使群生正性而顺理者也。<a id="a-4s"></a>正性顺理所以行觉路而至妙境也。<a id="a-4t"></a>不知此教者。<a id="a-4u"></a>则学何所入。<a id="a-4v"></a>功何所施。<a id="a-4w"></a>智何所发。<a id="a-4x"></a>譬如无目昧于日月之光行于重险之处颠踣堕落可胜己乎。<a id="a-4y"></a>噫去圣久远贤人不出。<a id="a-4z"></a>庸昏之徒含识而已。<a id="a-50"></a>致使魔邪诡惑诸党并炽。<a id="a-51"></a>空有云云为坑为阱。<a id="a-52"></a>有胶于文句不敢动者。<a id="a-53"></a>有流于漭浪不能住者有。<a id="a-54"></a>太远而甘心不至者有。<a id="a-55"></a>太近而我身即是者。<a id="a-56"></a>有枯木而称定者。<a id="a-57"></a>有窍号而称慧者。<a id="a-58"></a>有奔走非道而言权者。<a id="a-59"></a>有假于鬼神而言通者。<a id="a-5A"></a>有放心而言广者。<a id="a-5B"></a>有罕言而为密者。<a id="a-5C"></a>有齿舌潜传而为口诀者。<a id="a-5D"></a>凡此之类自立为祖。<a id="a-5E"></a>继祖为家。<a id="a-5F"></a>反经非圣。<a id="a-5G"></a>昧者不觉。<a id="a-5H"></a>仲尼有言。<a id="a-5I"></a>道之不明也。<a id="a-5J"></a>我知之矣。<a id="a-5K"></a>由物累也。<a id="a-5L"></a>悲夫。<a id="a-5M"></a>隋开皇十八年智者去世。<a id="a-5N"></a>至皇朝建中垂二百载。<a id="a-5O"></a>以斯文相传凡五家师。<a id="a-5P"></a>其始曰灌顶。<a id="a-5Q"></a>其次曰缙云威。<a id="a-5R"></a>又其次曰东阳小威。<a id="a-5S"></a>又其次曰左溪朗公。<a id="a-5T"></a>其五曰荆溪然公。<a id="a-5U"></a>须于同门中慧解第一。<a id="a-5V"></a>能奉师训集成此书。<a id="a-5W"></a>盖不以文辞为本故也。<a id="a-5X"></a>或失则繁。<a id="a-5Y"></a>或得则野。<a id="a-5Z"></a>当二威之际缄授而已。<a id="a-5a"></a>其道不行。<a id="a-5b"></a>天宝中左溪始弘解说。<a id="a-5c"></a>而知者盖寡。<a id="a-5d"></a>荆溪广以传记数十万言网罗遗法。<a id="a-5e"></a>勤矣备矣。<a id="a-5f"></a>荆溪灭后知其说者适三四人。<a id="a-5g"></a>古人云。<a id="a-5h"></a>生而知之者上也。<a id="a-5i"></a>学而知之者次也。<a id="a-5j"></a>困而不学又其次也。<a id="a-5k"></a>夫生而知之者。<a id="a-5l"></a>盖性德者也学而知之者。<a id="a-5m"></a>天机深者也。<a id="a-5n"></a>若其嗜欲深耳目塞。<a id="a-5o"></a>虽学而不知。<a id="a-5p"></a>斯为下矣。<a id="a-5q"></a>今夫学者内病于蔽外役于烦。<a id="a-5r"></a>没世不能通其文。<a id="a-5s"></a>数年不能得其益。<a id="a-5t"></a>是则业文为之屦校梏足也。<a id="a-5u"></a>棼句为之簸糠眯目也。<a id="a-5v"></a>以不能之师。<a id="a-5w"></a>教不领之弟子。<a id="a-5x"></a>止观所以未光大于时也。<a id="a-5y"></a>予常戚戚。<a id="a-5z"></a>于是整其宏纲撮其机要。<a id="a-60"></a>其理之所存教之所急。<a id="a-61"></a>或易置之或引伸之。<a id="a-62"></a>其义之迂其辞之鄙。<a id="a-63"></a>或薙除之或润色之。<a id="a-64"></a>大凡浮疏之患。<a id="a-65"></a>十愈其九。<a id="a-66"></a>广略之宜三存其一。<a id="a-67"></a>于是祛鄙滞导蒙童。<a id="a-68"></a>贻诸他人则吾岂敢。<a id="a-69"></a>若同见同行且不以止观罪我。<a id="a-6A"></a>亦无隐乎尔。<a id="a-6B"></a>建中上元甲子首事笔削。<a id="a-6C"></a>三年岁在析木之津功毕云尔。</p>
  <p id="a6D">⊙(戊辰)　般若三藏新译大乘理趣六波罗蜜经成。<a id="a-6E"></a>代宗皇帝亲制叙文曰。<a id="a-6F"></a>大朴既散有为遂作。<a id="a-6G"></a>名利牵乎德。<a id="a-6H"></a>巧智丧乎真。<a id="a-6I"></a>爱恶攻乎性情。<a id="a-6J"></a>因缘坚其染习。<a id="a-6K"></a>内则百虑无节。<a id="a-6L"></a>外则六根竞诱。<a id="a-6M"></a>天理灭而莫知。<a id="a-6N"></a>道源迷而忘返。<a id="a-6O"></a>沦溺苦海劫尽还初。<a id="a-6P"></a>惟至人了万物之宗。<a id="a-6Q"></a>越三界之表。<a id="a-6R"></a>廓独立而不改。<a id="a-6S"></a>遍诸有而常然。<a id="a-6T"></a>故能开导群迷济拔流品。<a id="a-6U"></a>六波罗蜜经者。<a id="a-6V"></a>众法之津梁度门之圆极也。<a id="a-6W"></a>昔日月灯明如来为菩萨说。<a id="a-6X"></a>历劫旷远真偈寂寥。<a id="a-6Y"></a>文殊师利于耆阇会中与弥勒菩萨语及其事。<a id="a-6Z"></a>成一切种智会无量义因。<a id="a-6a"></a>唯佛能知。<a id="a-6b"></a>唯佛能说。<a id="a-6c"></a>教必有主。<a id="a-6d"></a>其在兹乎。<a id="a-6e"></a>是以释迦如来为法而生俟时而现。<a id="a-6f"></a>三身不异。<a id="a-6g"></a>故处代而常离。<a id="a-6h"></a>万行无修。<a id="a-6i"></a>故随方而自在。<a id="a-6j"></a>运慈悲之力。<a id="a-6k"></a>开摄护之门。<a id="a-6l"></a>因其六尘示之六度。<a id="a-6m"></a>导于法分全证法身。<a id="a-6n"></a>结习纷纶乘理而悟。<a id="a-6o"></a>是真般若之旨也。<a id="a-6p"></a>故有慈氏善问大音赞言。<a id="a-6q"></a>天垂宝华云集仙盖。<a id="a-6r"></a>甘露流液光明烛幽。<a id="a-6s"></a>使迷方浅深皆得自然之慧。<a id="a-6t"></a>恒沙亿众能通般若之知。<a id="a-6u"></a>尝试论之。<a id="a-6v"></a>先儒有言。<a id="a-6w"></a>诚者自成而道自导也。<a id="a-6x"></a>夫诚己于内。<a id="a-6y"></a>则不勉而中不思而得。<a id="a-6z"></a>诚物于外。<a id="a-70"></a>则不言而应不为而成。<a id="a-71"></a>其内者证法之身。<a id="a-72"></a>其外者大悲之力。<a id="a-73"></a>德产之致密化育之功也。<a id="a-74"></a>夫春风吹发万类咸滋。<a id="a-75"></a>旭日升画群阴尽释。<a id="a-76"></a>乾坤易简之道。<a id="a-77"></a>是则大同神明幽赞之情。<a id="a-78"></a>孰云区别。<a id="a-79"></a>殊途一致其理固然。<a id="a-7A"></a>朕虔奉丕图保又烝庶。<a id="a-7B"></a>思建皇极以升。<a id="a-7C"></a>大猷遐想灵踪期于协契。<a id="a-7D"></a>舍城妙说久秘梵文。<a id="a-7E"></a>徒怀泻瓶未启遗夹。<a id="a-7F"></a>微言不昧将或起予。<a id="a-7G"></a>于是罽宾沙门般若受旨宣扬。<a id="a-7H"></a>光宅沙门利言为之翻译。<a id="a-7I"></a>时大德则资圣寺道液。<a id="a-7J"></a>醴泉寺超悟。<a id="a-7K"></a>慈恩寺应真。<a id="a-7L"></a>庄严寺圆照。<a id="a-7M"></a>光宅寺道岸等。<a id="a-7N"></a>法门领袖人中龙象。<a id="a-7O"></a>证明正义辉润玄文。<a id="a-7P"></a>知释迦之宝城。<a id="a-7Q"></a>识众尊之满字。<a id="a-7R"></a>以贞元四年岁次戊辰十二月二十八日。<a id="a-7S"></a>于西明寺译成上进。<a id="a-7T"></a>凡一部十卷。<a id="a-7U"></a>神龙翊卫。<a id="a-7V"></a>如从金口之传。<a id="a-7W"></a>梵众护持。<a id="a-7X"></a>无异毫光之现。<a id="a-7Y"></a>朕斋心涤虑仰味宗源。<a id="a-7Z"></a>闻所未闻寔为希有。<a id="a-7a"></a>聊因暇日三复斯经。<a id="a-7b"></a>虽法海甚深波流不让。<a id="a-7c"></a>举其梗概昭悟将来。</p>
  <p id="a7d">⊙二月江西马祖大师道一示寂。<a id="a-7e"></a>师汉州什邡人。<a id="a-7f"></a>姓马氏。<a id="a-7g"></a>容貌丰伟。<a id="a-7h"></a>牛行虎视。<a id="a-7i"></a>引舌过准。<a id="a-7j"></a>足有二轮文。<a id="a-7k"></a>遇怀让禅师密契心法。<a id="a-7l"></a>始自建阳迁临川次南康。<a id="a-7m"></a>所至聚徒说法创建禅林。<a id="a-7n"></a>大历中始居豫章开元寺。<a id="a-7o"></a>尝示众曰。<a id="a-7p"></a>汝等诸人各信。<a id="a-7q"></a>自心是佛此心即佛。<a id="a-7r"></a>达磨大师自南天竺国来此中华。<a id="a-7s"></a>传上乘一心之法。<a id="a-7t"></a>令汝等开悟。<a id="a-7u"></a>又引楞伽经文以印众生心地。<a id="a-7v"></a>恐汝颠倒不自信。<a id="a-7w"></a>此一心之法各各有之。<a id="a-7x"></a>故楞伽经云。<a id="a-7y"></a>佛语心为宗。<a id="a-7z"></a>无门为法门。<a id="a-80"></a>又云。<a id="a-81"></a>夫求法者应无所求。<a id="a-82"></a>心外无别佛。<a id="a-83"></a>佛外无别心。<a id="a-84"></a>不取善不取恶。<a id="a-85"></a>净秽两边都不依怙。<a id="a-86"></a>达罪性空念念不可得。<a id="a-87"></a>无自性故。<a id="a-88"></a>故云。<a id="a-89"></a>三界唯心森罗及万像一法之所印。<a id="a-8A"></a>凡所见色即是见心。<a id="a-8B"></a>心不自心。<a id="a-8C"></a>因色故有。<a id="a-8D"></a>但随时言说即事即理都无所碍。<a id="a-8E"></a>菩提道果亦复如是。<a id="a-8F"></a>于心所生即名为色。<a id="a-8G"></a>知色空故生即无生。<a id="a-8H"></a>若了此意。<a id="a-8I"></a>乃可随时着衣吃饭长养圣胎任运过时。<a id="a-8J"></a>复有何事。<a id="a-8K"></a>汝受吾教听吾偈曰。<a id="a-8L"></a>心地随时说。<a id="a-8M"></a>菩提亦只宁。<a id="a-8N"></a>事理俱无碍。<a id="a-8O"></a>当生即不生。<a id="a-8P"></a>师于开元示寂。<a id="a-8Q"></a>先是师尝经由豫章[泳-永+防]潭之石门。<a id="a-8R"></a>爱其山水奇胜洞壑平坦。<a id="a-8S"></a>顾谓其从曰。<a id="a-8T"></a>吾朽质之日归骨于此。<a id="a-8U"></a>至是门弟子奉灵骨舍利。<a id="a-8V"></a>建道场于石门。<a id="a-8W"></a>相国权德舆为之碑。<a id="a-8X"></a>宣宗赐谥大寂禅师。<a id="a-8Y"></a>得法弟子凡百三十有九人。<a id="a-8Z"></a>一为一方宗主转化无穷。<a id="a-8a"></a>禅宗至此大盛于世。</p>
  <p id="a8b">⊙大珠惠海禅师者。<a id="a-8c"></a>建州人。<a id="a-8d"></a>初参马祖。<a id="a-8e"></a>祖问。<a id="a-8f"></a>从何处来。<a id="a-8g"></a>曰越州大云寺来。<a id="a-8h"></a>祖曰。<a id="a-8i"></a>来此拟须何事。<a id="a-8j"></a>曰来求佛法。<a id="a-8k"></a>祖曰。<a id="a-8l"></a>自家宝藏不顾。<a id="a-8m"></a>抛家散走作什么。<a id="a-8n"></a>我这里一物也无。<a id="a-8o"></a>求什么佛法。<a id="a-8p"></a>师遂礼拜问。<a id="a-8q"></a>那个是惠海自家宝藏。<a id="a-8r"></a>祖曰。<a id="a-8s"></a>即今问我者是汝宝藏。<a id="a-8t"></a>一切具足更无欠少。<a id="a-8u"></a>使用自在何假向外求觅。<a id="a-8v"></a>师于言下自识本心不由知觉。<a id="a-8w"></a>礼谢毕服劳。<a id="a-8x"></a>久之后以受业师年老归奉养。<a id="a-8y"></a>乃晦迹藏用外现痴讷。<a id="a-8z"></a>撰顿悟入道要门一卷。<a id="a-90"></a>为好事窃出。<a id="a-91"></a>及马祖见之。<a id="a-92"></a>即告众曰。<a id="a-93"></a>越州有大珠。<a id="a-94"></a>圆明光透自在。<a id="a-95"></a>无遮障处也。<a id="a-96"></a>众中有知师本姓朱者。<a id="a-97"></a>遂共寻访。<a id="a-98"></a>师由是道望显著。<a id="a-99"></a>说法彼翻海涌浩然无碍。<a id="a-9A"></a>有顿悟门及广语。<a id="a-9B"></a>行于世。</p>
  <p id="a9C">⊙(庚午)　○迎佛骨。</p>
  <p id="a9D">六年石头希迁禅师示寂。<a id="a-9E"></a>师得法于清原。<a id="a-9F"></a>天宝中居衡山南寺。<a id="a-9G"></a>寺东有石其状如台。<a id="a-9H"></a>乃结庵其上。<a id="a-9I"></a>时号石头和尚。<a id="a-9J"></a>南岳鬼神多见身听法。<a id="a-9K"></a>师皆与之授戒。<a id="a-9L"></a>大历中江西主大寂。<a id="a-9M"></a>湖南主石头。<a id="a-9N"></a>往来憧憧并凑二大士之门。<a id="a-9O"></a>尝示众曰。<a id="a-9P"></a>吾之法门先佛传授。<a id="a-9Q"></a>不论禅定精进。<a id="a-9R"></a>唯达佛之知见。<a id="a-9S"></a>即心即佛心佛众生菩提烦恼名异体一。<a id="a-9T"></a>汝等当知自己心灵。<a id="a-9U"></a>体离断常性非垢净。<a id="a-9V"></a>湛然圆满凡圣齐同。<a id="a-9W"></a>应用无方离心意识。<a id="a-9X"></a>三界六道唯自心现。<a id="a-9Y"></a>水月镜像岂有生灭。<a id="a-9Z"></a>汝等知之无所不备。<a id="a-9a"></a>师初阅肇论云。<a id="a-9b"></a>会万物为己者。<a id="a-9c"></a>其唯圣人乎。<a id="a-9d"></a>遂豁然曰。<a id="a-9e"></a>圣人无已靡所不已。<a id="a-9f"></a>因着参同契。<a id="a-9g"></a>其辞曰。<a id="a-9h"></a>竺土大仙心。<a id="a-9i"></a>东西密相付。<a id="a-9j"></a>人根有利钝。<a id="a-9k"></a>道无南北祖。<a id="a-9l"></a>灵源明皎洁。<a id="a-9m"></a>枝派暗流注。<a id="a-9n"></a>执事元是迷。<a id="a-9o"></a>契理亦非悟。<a id="a-9p"></a>门门一切境。<a id="a-9q"></a>回互不回互。<a id="a-9r"></a>回而更相涉。<a id="a-9s"></a>不尔依位住。<a id="a-9t"></a>色本殊质像。<a id="a-9u"></a>声元无乐苦。<a id="a-9v"></a>暗合上中言。<a id="a-9w"></a>明明清浊句。<a id="a-9x"></a>四大性自复。<a id="a-9y"></a>如子得其母。<a id="a-9z"></a>火热风动摇。<a id="a-A0"></a>水湿地坚固。<a id="a-A1"></a>眼色耳音声。<a id="a-A2"></a>鼻香舌碱醋。<a id="a-A3"></a>然依一一法。<a id="a-A4"></a>依根叶分布。<a id="a-A5"></a>本末须归宗。<a id="a-A6"></a>尊卑用其语。<a id="a-A7"></a>当明中有暗。<a id="a-A8"></a>勿以暗相遇。<a id="a-A9"></a>当暗中有明。<a id="a-AA"></a>勿以明相睹。<a id="a-AB"></a>明暗各相对。<a id="a-AC"></a>比如前后步。<a id="a-AD"></a>万物自有功。<a id="a-AE"></a>当言用及处。<a id="a-AF"></a>事存函盖合。<a id="a-AG"></a>理应箭锋拄。<a id="a-AH"></a>承言须会宗。<a id="a-AI"></a>勿自立规矩。<a id="a-AJ"></a>触目不会道。<a id="a-AK"></a>运足焉知路。<a id="a-AL"></a>进步非远近。<a id="a-AM"></a>迷隔山河固。<a id="a-AN"></a>谨白参玄人。<a id="a-AO"></a>光阴莫虚度。</p>
  <p id="aAP">(癸酉)　○张滂请税茶。<a id="a-AQ"></a>得钱四十万缗。<a id="a-AR"></a>茶税之始也。</p>
  <p id="aAS">⊙(丙子)　十二年。<a id="a-AT"></a>宣河东节度使礼部尚书李诜。<a id="a-AU"></a>备礼迎法师澄观入京。<a id="a-AV"></a>观至。<a id="a-AW"></a>有旨命同罽宾三藏般若。<a id="a-AX"></a>翻译乌茶国所进华严后分梵夹。<a id="a-AY"></a>帝亲预译场一日不至。<a id="a-AZ"></a>即差僧寂光依僧欲云。<a id="a-Aa"></a>皇帝国事因缘如法僧事与欲清净。<a id="a-Ab"></a>观承睿旨。<a id="a-Ac"></a>翻宣既就进之帝命开示华严宗旨。<a id="a-Ad"></a>群臣大集。<a id="a-Ae"></a>观升高座曰。<a id="a-Af"></a>我皇御宇德合乾坤。<a id="a-Ag"></a>光宅万方重译来贡。<a id="a-Ah"></a>东风入律。<a id="a-Ai"></a>西天输越海之诚。<a id="a-Aj"></a>南印御书。<a id="a-Ak"></a>北阙献朝宗之敬。<a id="a-Al"></a>特回明诏再译真诠。<a id="a-Am"></a>光阐大猷增辉新理。<a id="a-An"></a>澄观顾多天幸。<a id="a-Ao"></a>钦属盛明。<a id="a-Ap"></a>奉诏译场。<a id="a-Aq"></a>承旨幽赞。<a id="a-Ar"></a>抃跃竞惕三复竭愚。<a id="a-As"></a>露滴天池。<a id="a-At"></a>喜含百川之味。<a id="a-Au"></a>尘培华岳。<a id="a-Av"></a>无增万仞之高。<a id="a-Aw"></a>极虚空之可度。<a id="a-Ax"></a>体无边涯大也。<a id="a-Ay"></a>竭沧溟而可饮。<a id="a-Az"></a>法门无尽方也。<a id="a-B0"></a>碎尘刹而可数。<a id="a-B1"></a>用无能测广也。<a id="a-B2"></a>离觉所觉朗万法之幽邃佛也。<a id="a-B3"></a>芬敷万行荣耀众德华也。<a id="a-B4"></a>圆兹行德饰彼十身严也。<a id="a-B5"></a>贯摄玄微以成真光之彩经也。<a id="a-B6"></a>总斯七字为一部之宏纲。<a id="a-B7"></a>将契本性非行莫阶。<a id="a-B8"></a>故说普贤无边胜行。<a id="a-B9"></a>行起解绝智证圆明。<a id="a-BA"></a>无碍融通现前受用。<a id="a-BB"></a>帝大悦。<a id="a-BC"></a>赐观紫方袍。<a id="a-BD"></a>号教授和尚。<a id="a-BE"></a>其后相国齐抗郑余庆高郢。<a id="a-BF"></a>请撰华严纲要三卷。<a id="a-BG"></a>相国李吉甫侍郎归登驸马杜琮。<a id="a-BH"></a>请述正要一卷。<a id="a-BI"></a>又为南康王韦皋相国武元衡。<a id="a-BJ"></a>着法界观玄镜一卷。<a id="a-BK"></a>仆射高崇文。<a id="a-BL"></a>请着镜灯说文一卷。<a id="a-BM"></a>司徒严绶司空郑元刺史陆长源。<a id="a-BN"></a>请撰三圣圆融观一卷。<a id="a-BO"></a>节度使薛华观察使孟简中书钱徽拾遗白居易给事杜羔等。<a id="a-BP"></a>请制七处九会华藏界图心镜说文十卷。<a id="a-BQ"></a>又与僧录灵邃大师十八首座十寺三学上流。<a id="a-BR"></a>制华严圆觉四分中观等经律论关脉三十余部。<a id="a-BS"></a>皆古锦纯金随器任用云。</p>
  <p id="aBT">⊙(己卯)　十五年。<a id="a-BU"></a>清凉受镇国大师号。<a id="a-BV"></a>进加天下大僧录。<a id="a-BW"></a>四月帝诞节。<a id="a-BX"></a>敕有司备仪赞迎教授和上澄观。<a id="a-BY"></a>入内殿阐扬华严宗旨。<a id="a-BZ"></a>观升高座曰。<a id="a-Ba"></a>大哉真界万法资始。<a id="a-Bb"></a>包空有而绝相。<a id="a-Bc"></a>入言象而无迹。<a id="a-Bd"></a>妙有得之而不有。<a id="a-Be"></a>真空得之而不空。<a id="a-Bf"></a>生灭得之而真常。<a id="a-Bg"></a>缘起得之而交映。<a id="a-Bh"></a>我佛得之妙践真觉廓净尘习。<a id="a-Bi"></a>寂寥于万化之域。<a id="a-Bj"></a>动用于一虚之中。<a id="a-Bk"></a>融身刹以相含。<a id="a-Bl"></a>流声光而遐烛。<a id="a-Bm"></a>我皇得之灵鉴虚极保合大和。<a id="a-Bn"></a>圣文掩于百王。<a id="a-Bo"></a>淳风扇于万国。<a id="a-Bp"></a>敷玄化以觉梦。<a id="a-Bq"></a>垂天真以性情。<a id="a-Br"></a>是知不有太虚。<a id="a-Bs"></a>曷展无涯之照。<a id="a-Bt"></a>不有真界。<a id="a-Bu"></a>岂净等空之心。<a id="a-Bv"></a>华严教者。<a id="a-Bw"></a>即穷斯旨趣尽其源流。<a id="a-Bx"></a>故恢廓宏远包纳冲邃。<a id="a-By"></a>不可得而思议矣。<a id="a-Bz"></a>指其源也。<a id="a-C0"></a>情尘有经智海无外。<a id="a-C1"></a>妄惑非取重玄不空。<a id="a-C2"></a>四句之火莫焚。<a id="a-C3"></a>万法之门皆入。<a id="a-C4"></a>冥二际于不一。<a id="a-C5"></a>动千变而非多。<a id="a-C6"></a>事理交涉而两忘。<a id="a-C7"></a>性相融通而无尽。<a id="a-C8"></a>若秦镜之互照。<a id="a-C9"></a>犹帝珠之相含。<a id="a-CA"></a>重重交光历历齐现。<a id="a-CB"></a>故得圆至功于顷刻。<a id="a-CC"></a>见佛境于尘毛。<a id="a-CD"></a>诸佛心内众生新新作佛。<a id="a-CE"></a>众生心中诸佛念念证真。<a id="a-CF"></a>一字法门。<a id="a-CG"></a>海墨书而不尽。<a id="a-CH"></a>一毫之善。<a id="a-CI"></a>空界尽而无穷。<a id="a-CJ"></a>语其定也。<a id="a-CK"></a>冥一心于无心。<a id="a-CL"></a>即万动而常寂。<a id="a-CM"></a>海湛真智光含性空。<a id="a-CN"></a>星罗法身影落心水。<a id="a-CO"></a>圆音非叩而长演。<a id="a-CP"></a>果海离念而心传。<a id="a-CQ"></a>万行忘照而齐修。<a id="a-CR"></a>渐顿无得而双入。<a id="a-CS"></a>虽四心广被八难顿超。<a id="a-CT"></a>而一极唱高二乘绝听。<a id="a-CU"></a>当其器也。<a id="a-CV"></a>百城询友一道栖神。<a id="a-CW"></a>明正为南方尽南矣。<a id="a-CX"></a>益我为友人皆友焉遇三毒而三德圆。<a id="a-CY"></a>入一尘而一心净。<a id="a-CZ"></a>千化不变其虑。<a id="a-Ca"></a>万境顺通于道。<a id="a-Cb"></a>契文殊之妙智。<a id="a-Cc"></a>宛是初心入普贤之玄门曾无别体。<a id="a-Cd"></a>失其旨也。<a id="a-Ce"></a>徒修因于旷劫。<a id="a-Cf"></a>得其门也。<a id="a-Cg"></a>等诸佛于一朝。<a id="a-Ch"></a>谛观一尘法界在掌。<a id="a-Ci"></a>理深智远识昧辞单。<a id="a-Cj"></a>尘黩圣聪退座而已。<a id="a-Ck"></a>帝时默湛海印朗然大觉。<a id="a-Cl"></a>顾谓群臣曰。<a id="a-Cm"></a>朕之师言雅而简。<a id="a-Cn"></a>辞典而富。<a id="a-Co"></a>扇真风于第一义天。<a id="a-Cp"></a>能以圣法清凉朕心。<a id="a-Cq"></a>仍以清凉赐为国师之号。<a id="a-Cr"></a>朕思从来。<a id="a-Cs"></a>执身心我人及诸法定相斯为甚倒。<a id="a-Ct"></a>群臣再拜稽首顶奉明命。<a id="a-Cu"></a>由是中外台辅重臣。<a id="a-Cv"></a>咸以八戒礼而师之。</p>
  <p id="aCw">⊙是岁庐山东林律大德熙怡卒。<a id="a-Cx"></a>许尧佐制其碑曰。<a id="a-Cy"></a>大师熙姓曹氏。<a id="a-Cz"></a>桂阳人也。<a id="a-D0"></a>旧勋前烈垂休积庆。<a id="a-D1"></a>史氏详之矣。<a id="a-D2"></a>夫真如不远。<a id="a-D3"></a>其要在乎无垢。<a id="a-D4"></a>妙理不深。<a id="a-D5"></a>其要在乎见性。<a id="a-D6"></a>本于真实畅其虚无。<a id="a-D7"></a>俾聆芳咀润孜孜请益。<a id="a-D8"></a>则大师之教也。<a id="a-D9"></a>大师体识深静风度端敏。<a id="a-DA"></a>受具戒于南岳。<a id="a-DB"></a>修律仪于东林。<a id="a-DC"></a>常趺坐一室。<a id="a-DD"></a>而四方学者差肩继踵。<a id="a-DE"></a>发此柔软纳其归依。<a id="a-DF"></a>尧言玉振微文冰释。<a id="a-DG"></a>故崇德雅美临坛持法垂五十年。<a id="a-DH"></a>尝以至德初隶东林寺居耶舍塔院。<a id="a-DI"></a>数逾二纪而信心长者怀甘奉贽纷然并进。<a id="a-DJ"></a>监厨守藏不遑只受。<a id="a-DK"></a>既而悉归精舍颁于众僧。<a id="a-DL"></a>大师率同门人布衣粝食而已。<a id="a-DM"></a>故推己以见相。<a id="a-DN"></a>因相而归空。<a id="a-DO"></a>搜阅精微钻研旨要。<a id="a-DP"></a>尝苦背闷。<a id="a-DQ"></a>而针石不能及也。<a id="a-DR"></a>故于中夜累叹。<a id="a-DS"></a>有神人抚背。<a id="a-DT"></a>殊形骇物。<a id="a-DU"></a>斯须乃去。<a id="a-DV"></a>自兹穷讨经论切磋心要。<a id="a-DW"></a>加以律仪。<a id="a-DX"></a>端静受持勤至。<a id="a-DY"></a>感通之应故难尽书。<a id="a-DZ"></a>至于山鹿归仁林鸟效祉。<a id="a-Da"></a>大师之室不足骇也。<a id="a-Db"></a>大历五年跻五老峰望彭蠡临瀑布。<a id="a-Dc"></a>乃创凌云精舍。<a id="a-Dd"></a>为经行之地。<a id="a-De"></a>旁引泉窦以涤尘迷。<a id="a-Df"></a>近蹑松壑以求清凉。<a id="a-Dg"></a>丹崖云岫势若屏牖。<a id="a-Dh"></a>然趋风望景攀危辇重。<a id="a-Di"></a>翼如而至者难以数记。<a id="a-Dj"></a>积十余年乃至大林精庐。<a id="a-Dk"></a>淬法刃然惠炬。<a id="a-Dl"></a>俾夫恂恂围绕者割其缚导其迷洗然而自得。<a id="a-Dm"></a>贞元中归东林戒坛院。<a id="a-Dn"></a>以吾道已成吾教已行。<a id="a-Do"></a>十五年秋七月召门弟子曰。<a id="a-Dp"></a>吾随化还。<a id="a-Dq"></a>须臾寂灭。<a id="a-Dr"></a>僧腊五十。<a id="a-Ds"></a>报龄七十一。<a id="a-Dt"></a>大师精贯六艺旁达百氏。<a id="a-Du"></a>尝与故太师鲁国公颜真卿。<a id="a-Dv"></a>故丞相赵公憬。<a id="a-Dw"></a>故御史大夫卢公群。<a id="a-Dx"></a>今吏部侍郎杨公於陵。<a id="a-Dy"></a>为参禅之侣。<a id="a-Dz"></a>幽键洞发玄言两得。<a id="a-E0"></a>门人法粲等十余人传其教焉。<a id="a-E1"></a>高僧传志熙怡异迹尤多。<a id="a-E2"></a>而尧佐之文美雅。<a id="a-E3"></a>故录其文而不载其传。</p>
  <p id="aE4">⊙(庚辰)　十六年逸士刘轲。<a id="a-E5"></a>游庐山之黄石岩。<a id="a-E6"></a>遇高僧异之。<a id="a-E7"></a>因为记曰。<a id="a-E8"></a>古老有言。<a id="a-E9"></a>太极之气积成山岳泄为川渎。<a id="a-EA"></a>然则匡阜之境。<a id="a-EB"></a>其大者乎。<a id="a-EC"></a>庚辰岁山客刘轲来拾怪异。<a id="a-ED"></a>自麓至顶却下半里余。<a id="a-EE"></a>次于黄石岩。<a id="a-EF"></a>岩中有栖禅子。<a id="a-EG"></a>不知其几腊。<a id="a-EH"></a>乃迹其轻重颇见其宅心之地。<a id="a-EI"></a>及问其住年。<a id="a-EJ"></a>但以手指松桂曰。<a id="a-EK"></a>毫发我植今环人臂。<a id="a-EL"></a>乌飞兔走吾复何齿。<a id="a-EM"></a>矧卯戌之昏旦。<a id="a-EN"></a>霜炎之冻灰。<a id="a-EO"></a>生落之荣瘁。<a id="a-EP"></a>去留之沿溯。<a id="a-EQ"></a>虽云云自彼。<a id="a-ER"></a>而于我蔑如也。<a id="a-ES"></a>於戏句非岩房峭绝僧行孤峙。<a id="a-ET"></a>则人境两失其宜也。<a id="a-EU"></a>复何言哉。<a id="a-EV"></a>观夫云烟杂乎履舄。<a id="a-EW"></a>岚霭生于襟袖。<a id="a-EX"></a>群形浩扰并人眸子。<a id="a-EY"></a>每烟雨初霁山光澄练。<a id="a-EZ"></a>泠泠仙语如在耳右。<a id="a-Ea"></a>况又耸凌竞上冥冥。<a id="a-Eb"></a>焉知不能与洪崖接袂浮丘连驾。<a id="a-Ec"></a>盈缩造化吐纳颢气。<a id="a-Ed"></a>绝惭颜于厚面。<a id="a-Ee"></a>远喧卑于臊秽乎。<a id="a-Ef"></a>不得而然者盖钩也饵也。<a id="a-Eg"></a>名为利钩。<a id="a-Eh"></a>利为名饵。<a id="a-Ei"></a>吞钩食饵手足羁锁。<a id="a-Ej"></a>彼焉得跳跃于此乎。<a id="a-Ek"></a>夫禅子脱去桎梏四支宣展。<a id="a-El"></a>动与云无心。<a id="a-Em"></a>静将石何机。<a id="a-En"></a>物我一致端邪径塞。<a id="a-Eo"></a>仆所谓非斯人不能住斯境也。<a id="a-Ep"></a>禅师生宜春。<a id="a-Eq"></a>姓黄氏名常进。<a id="a-Er"></a>以师久住。<a id="a-Es"></a>遂以其姓易其岩名焉。</p>
  <p id="aEt">⊙(辛巳)　南岳云峰律师法证示寂。<a id="a-Eu"></a>师族郭氏。<a id="a-Ev"></a>色厉而仁。<a id="a-Ew"></a>行峻而周。<a id="a-Ex"></a>道广而不尤。<a id="a-Ey"></a>功高而不有。<a id="a-Ez"></a>毅然居山之北峰。<a id="a-F0"></a>以为仪表。<a id="a-F1"></a>世之所谓贤人大臣者。<a id="a-F2"></a>至南方咸用严事。<a id="a-F3"></a>由其内者。<a id="a-F4"></a>闻大师之言律仪。<a id="a-F5"></a>莫不震动悼惧如听誓命。<a id="a-F6"></a>由其外者。<a id="a-F7"></a>闻大师之称道要。<a id="a-F8"></a>莫不凄欷忻踊如获肆宥。<a id="a-F9"></a>故时推人师则专其首。<a id="a-FA"></a>诏求教宗则冠其位。<a id="a-FB"></a>凡度学者五万人。<a id="a-FC"></a>寿七十有八。<a id="a-FD"></a>僧腊五十七。<a id="a-FE"></a>河东柳子厚铭其塔。<a id="a-FF"></a>复为之碑曰。<a id="a-FG"></a>乾元元年某月日。<a id="a-FH"></a>皇帝曰。<a id="a-FI"></a>予欲俾慈仁怡愈洽于生人。<a id="a-FJ"></a>惟浮图道允迪。<a id="a-FK"></a>乃命五岳求厥元德以仪于下。<a id="a-FL"></a>惟兹岳上于尚书。<a id="a-FM"></a>其首曰。<a id="a-FN"></a>云峰大师法证。<a id="a-FO"></a>凡莅事五十年。<a id="a-FP"></a>贞元十七年乃没。<a id="a-FQ"></a>其徒曰诠。<a id="a-FR"></a>曰远。<a id="a-FS"></a>曰振。<a id="a-FT"></a>曰巽。<a id="a-FU"></a>曰素。<a id="a-FV"></a>凡三千余人。<a id="a-FW"></a>其长老咸来言曰。<a id="a-FX"></a>吾师轨行峻特器宇弘大。<a id="a-FY"></a>有来受律者。<a id="a-FZ"></a>吾师示以尊严整齐。<a id="a-Fa"></a>明列义类。<a id="a-Fb"></a>而人知其所不为。<a id="a-Fc"></a>有来求道者。<a id="a-Fd"></a>吾师示以高广通达一其空有。<a id="a-Fe"></a>而人知其所必至。<a id="a-Ff"></a>元臣硕老稽首受教。<a id="a-Fg"></a>髫童毁齿踊跃执役。<a id="a-Fh"></a>故从吾师之命而度者凡五万人。<a id="a-Fi"></a>吾师冬不燠裘饥不丰食。<a id="a-Fj"></a>每岁会其类读群经。<a id="a-Fk"></a>俾圣言必出。<a id="a-Fl"></a>有以见其大。<a id="a-Fm"></a>又率其伍伐木辇土。<a id="a-Fn"></a>作佛塔庙洎经典。<a id="a-Fo"></a>俾像法益广。<a id="a-Fp"></a>有以见其用。<a id="a-Fq"></a>将没告门人曰。<a id="a-Fr"></a>吾自始学至去世。<a id="a-Fs"></a>未尝有作焉。<a id="a-Ft"></a>然后知其动无不虚静无不为。<a id="a-Fu"></a>生而知未始来。<a id="a-Fv"></a>没而知未始往也。<a id="a-Fw"></a>其道备矣。<a id="a-Fx"></a>愿刻山石知教之所以大。<a id="a-Fy"></a>其词曰。<a id="a-Fz"></a>师之教尊严有耀。<a id="a-G0"></a>恭夫子之诏。<a id="a-G1"></a>维大中以告后学是效。<a id="a-G2"></a>师之德简峻渊默柔惠以直。<a id="a-G3"></a>涣焉而不积。<a id="a-G4"></a>同焉而皆得。<a id="a-G5"></a>兹道惟则。<a id="a-G6"></a>师之功勤劳以庸。<a id="a-G7"></a>维奥秘必通。<a id="a-G8"></a>以兴祠宫。<a id="a-G9"></a>遐迩攸从。<a id="a-GA"></a>师之族由号而郭。<a id="a-GB"></a>世德有奕。<a id="a-GC"></a>从佛于释。<a id="a-GD"></a>师之寿七十有八。<a id="a-GE"></a>惟终始罔阙。<a id="a-GF"></a>丕冒遗烈。<a id="a-GG"></a>厥徒蒸蒸。<a id="a-GH"></a>惟大教是膺。<a id="a-GI"></a>惟宪言是惩。<a id="a-GJ"></a>博博恢弘。<a id="a-GK"></a>如川之增。<a id="a-GL"></a>如云之兴。<a id="a-GM"></a>如岳之不崩。<a id="a-GN"></a>终古其承之。</p>
  <p id="aGO">⊙(壬午)　○雪下一丈○丹霞出家。<a id="a-GP"></a>年六十四矣。</p>
  <p id="aGQ">(癸未)　隐士陆羽卒。<a id="a-GR"></a>羽字鸿渐。<a id="a-GS"></a>初为沙门得之水滨畜之。<a id="a-GT"></a>既长以易自筮得蹇之渐。<a id="a-GU"></a>曰鸿渐于陆。<a id="a-GV"></a>其羽可用以为仪。<a id="a-GW"></a>乃以陆为姓氏。<a id="a-GX"></a>名而字之。<a id="a-GY"></a>师教以旁行书。<a id="a-GZ"></a>答曰。<a id="a-Ga"></a>终鲜兄弟而绝后嗣。<a id="a-Gb"></a>得为孝乎。<a id="a-Gc"></a>逃去为优人。<a id="a-Gd"></a>天宝中。<a id="a-Ge"></a>太守李齐物异之授以书。<a id="a-Gf"></a>貌侻陋口吃而辨。<a id="a-Gg"></a>上元中隐苕溪。<a id="a-Gh"></a>与沙门道标皎然善。<a id="a-Gi"></a>自号桑苎翁。<a id="a-Gj"></a>阖门著书。<a id="a-Gk"></a>召拜太子文学。<a id="a-Gl"></a>不就。<a id="a-Gm"></a>嗜茶着茶经三卷。<a id="a-Gn"></a>言茶之原之法之具尤备。<a id="a-Go"></a>天下益知饮茶矣。<a id="a-Gp"></a>时鬻茶者至陶羽形置突间祀之为茶神。<a id="a-Gq"></a>初开元中有逸人王休者。<a id="a-Gr"></a>居太白山。<a id="a-Gs"></a>每至冬取溪冰敲其精莹者煮。<a id="a-Gt"></a>茗共客饮之。<a id="a-Gu"></a>时觉林寺僧志崇取茶三等。<a id="a-Gv"></a>以惊雷笑自奉。<a id="a-Gw"></a>以萱草带供佛。<a id="a-Gx"></a>以紫茸香待客。<a id="a-Gy"></a>赴茶者至以油囊盛余滴以归。<a id="a-Gz"></a>复有常伯熊者。<a id="a-H0"></a>因虑同茶诗。<a id="a-H1"></a>深信饮茶之益。<a id="a-H2"></a>乃取羽之论。<a id="a-H3"></a>复广着茶功。<a id="a-H4"></a>御史李季卿宣慰江南。<a id="a-H5"></a>知伯熊善煮茶召之。<a id="a-H6"></a>伯熊执器而前。<a id="a-H7"></a>季卿为再举杯。<a id="a-H8"></a>时又有举羽者召之。<a id="a-H9"></a>羽野服挈具而入。<a id="a-HA"></a>季卿不为礼。<a id="a-HB"></a>羽愧之更着毁茶论。<a id="a-HC"></a>其后尚茶成风。<a id="a-HD"></a>致回纥入朝驱马市茶焉。</p>
  <p id="aHE">⊙是岁东都圣善寺大师凝公卒。<a id="a-HF"></a>翰林白居易作八渐偈吊之。<a id="a-HG"></a>其序曰。<a id="a-HH"></a>居易尝求心要于师。<a id="a-HI"></a>师赐教焉。<a id="a-HJ"></a>曰观。<a id="a-HK"></a>曰觉。<a id="a-HL"></a>曰定。<a id="a-HM"></a>曰慧。<a id="a-HN"></a>曰明。<a id="a-HO"></a>曰通。<a id="a-HP"></a>曰济。<a id="a-HQ"></a>曰舍。<a id="a-HR"></a>由是入于耳贯于心。<a id="a-HS"></a>呜呼今师之报身则化。<a id="a-HT"></a>师之八言不化。<a id="a-HU"></a>至哉八言。<a id="a-HV"></a>实无生忍观之渐门也。<a id="a-HW"></a>故自观至舍次而赞之。<a id="a-HX"></a>广一言为一偈。<a id="a-HY"></a>谓之八渐偈。<a id="a-HZ"></a>盖欲以发挥师之心教。<a id="a-Ha"></a>且明居易不敢失坠也。<a id="a-Hb"></a>既而升于堂礼于床。<a id="a-Hc"></a>跪而唱泣而去。<a id="a-Hd"></a>偈曰　观　以心中眼。<a id="a-He"></a>观心外相。<a id="a-Hf"></a>从何而有。<a id="a-Hg"></a>从何而丧。<a id="a-Hh"></a>观之又观。<a id="a-Hi"></a>则辨真妄　觉　惟真常在。<a id="a-Hj"></a>为妄所蒙。<a id="a-Hk"></a>真妄苟辨。<a id="a-Hl"></a>觉生其中。<a id="a-Hm"></a>不离妄有。<a id="a-Hn"></a>而得真空　定　真若不灭。<a id="a-Ho"></a>妄即不起。<a id="a-Hp"></a>六根之源。<a id="a-Hq"></a>湛如止水。<a id="a-Hr"></a>是为禅定。<a id="a-Hs"></a>乃脱生死　慧　专之以定。<a id="a-Ht"></a>定犹有系。<a id="a-Hu"></a>济之以慧。<a id="a-Hv"></a>慧则无滞。<a id="a-Hw"></a>如珠在盘。<a id="a-Hx"></a>盘走珠慧　明　定慧相合。<a id="a-Hy"></a>合而后明。<a id="a-Hz"></a>照彼万物。<a id="a-I0"></a>物无遗形。<a id="a-I1"></a>如大圆镜。<a id="a-I2"></a>有应无情　通　慧至乃明。<a id="a-I3"></a>明则不昧。<a id="a-I4"></a>明至乃通。<a id="a-I5"></a>通则无碍。<a id="a-I6"></a>无碍者何。<a id="a-I7"></a>变化自在　济　通力不常。<a id="a-I8"></a>应念而变。<a id="a-I9"></a>二相非有。<a id="a-IA"></a>随求而见。<a id="a-IB"></a>是大慈悲。<a id="a-IC"></a>以一济万　舍　众苦既济。<a id="a-ID"></a>大悲亦舍。<a id="a-IE"></a>苦既非真。<a id="a-IF"></a>悲亦是假。<a id="a-IG"></a>是故众生。<a id="a-IH"></a>实无度者。</p>
  <p id="aII">⊙幽州盘山宝积禅师。<a id="a-IJ"></a>僧问。<a id="a-IK"></a>如何是道。<a id="a-IL"></a>师曰出。<a id="a-IM"></a>僧曰。<a id="a-IN"></a>学人未领旨在。<a id="a-IO"></a>师曰去。<a id="a-IP"></a>师上堂示众曰。<a id="a-IQ"></a>心若无事万象不生。<a id="a-IR"></a>意绝玄机纤尘何立。<a id="a-IS"></a>道本无体。<a id="a-IT"></a>因道而立名。<a id="a-IU"></a>道本无名。<a id="a-IV"></a>因名而得号。<a id="a-IW"></a>若言即心即佛。<a id="a-IX"></a>今时未入玄微。<a id="a-IY"></a>若言非心非佛。<a id="a-IZ"></a>犹是指踪之极则向上一路千圣不传。<a id="a-Ia"></a>学者劳形如猿捉影。<a id="a-Ib"></a>夫大道无中复谁先后。<a id="a-Ic"></a>长空绝际何用称量。<a id="a-Id"></a>空既如斯道复何说。<a id="a-Ie"></a>夫心月孤圆光吞万象。<a id="a-If"></a>光非照境境亦非存。<a id="a-Ig"></a>光境俱亡复是何物。<a id="a-Ih"></a>禅德譬如掷剑挥空。<a id="a-Ii"></a>莫论及之不及。<a id="a-Ij"></a>斯乃空轮无迹剑刃无亏。<a id="a-Ik"></a>若能如是。<a id="a-Il"></a>心心无知。<a id="a-Im"></a>全心即佛。<a id="a-In"></a>全佛即人。<a id="a-Io"></a>人佛无异。<a id="a-Ip"></a>始为道矣。<a id="a-Iq"></a>禅德。<a id="a-Ir"></a>可中学道似地擎山不知山之孤峻。<a id="a-Is"></a>如石含玉不知玉之无瑕。<a id="a-It"></a>若如此者。<a id="a-Iu"></a>是名出家。<a id="a-Iv"></a>故导师云。<a id="a-Iw"></a>法本不相碍。<a id="a-Ix"></a>三际亦复然。<a id="a-Iy"></a>无为无事人。<a id="a-Iz"></a>犹是金锁难。<a id="a-J0"></a>所以灵源独耀道绝无生。<a id="a-J1"></a>大智非明真空无迹。<a id="a-J2"></a>真如凡圣皆是梦言。<a id="a-J3"></a>佛及涅槃并为增语。<a id="a-J4"></a>禅德。<a id="a-J5"></a>且须自看无人替代。<a id="a-J6"></a>三界无法何处求心。<a id="a-J7"></a>四大本空佛依何住。<a id="a-J8"></a>璇机不动寂尔无言。<a id="a-J9"></a>觌面相呈更无余事。<a id="a-JA"></a>珍重。<a id="a-JB"></a>师将顺世。<a id="a-JC"></a>告众曰。<a id="a-JD"></a>有人貌得吾真否。<a id="a-JE"></a>众皆将写得真呈师。<a id="a-JF"></a>师皆打之。<a id="a-JG"></a>弟子普化出曰。<a id="a-JH"></a>某甲貌得。<a id="a-JI"></a>师曰。<a id="a-JJ"></a>何不呈似老僧。<a id="a-JK"></a>普化乃打筋斗而出。<a id="a-JL"></a>师曰。<a id="a-JM"></a>这汉向后如风狂接人去在。<a id="a-JN"></a>师既奄化。<a id="a-JO"></a>敕谥凝寂大师真际之塔。</p>
  <p id="aJP">⊙是岁监察御史柳宗元送浚上人归淮南。<a id="a-JQ"></a>序曰。<a id="a-JR"></a>金仙氏之道盖本于孝敬。<a id="a-JS"></a>而后积以众德归于空无。<a id="a-JT"></a>其敷演教戒于中国者离为异门。<a id="a-JU"></a>曰禅。<a id="a-JV"></a>曰法。<a id="a-JW"></a>曰律。<a id="a-JX"></a>以诱掖迷浊。<a id="a-JY"></a>世用宗奉。<a id="a-JZ"></a>其有修整观行尊严法容以仪范于后学者。<a id="a-Ja"></a>以为持律之宗焉。<a id="a-Jb"></a>上人穷讨秘义发明上乘。<a id="a-Jc"></a>奉威仪三千。<a id="a-Jd"></a>虽造次必备。<a id="a-Je"></a>尝以此道宣于江湖之人。<a id="a-Jf"></a>江湖之人悦其风而受赐。<a id="a-Jg"></a>攀慈航望彼岸者盖千百计。<a id="a-Jh"></a>天子闻之。<a id="a-Ji"></a>征至阙下。<a id="a-Jj"></a>御大明秘殿以问焉。<a id="a-Jk"></a>道扬本教颇甚称旨。<a id="a-Jl"></a>京师士众方且翘然。<a id="a-Jm"></a>仰大云之泽以植德本。<a id="a-Jn"></a>而上人不胜顾复之恩。<a id="a-Jo"></a>退怀省侍之礼。<a id="a-Jp"></a>恳迫上乞。<a id="a-Jq"></a>遂无以夺。<a id="a-Jr"></a>由是杖锡东顾振衣晨往。<a id="a-Js"></a>右司员外郎刘公。<a id="a-Jt"></a>深明世典通达释教。<a id="a-Ju"></a>与上人为方外游。<a id="a-Jv"></a>始荣其至今惜其去。<a id="a-Jw"></a>于是合郎署之友。<a id="a-Jx"></a>诗以贶之。<a id="a-Jy"></a>退使孺子执简而序之。<a id="a-Jz"></a>因系其词曰。<a id="a-K0"></a>上人专于律行。<a id="a-K1"></a>恒久弥固。<a id="a-K2"></a>其仪形后学者欤。<a id="a-K3"></a>诲于生灵触类蒙福。<a id="a-K4"></a>其积众德者欤。<a id="a-K5"></a>觐于高堂视远如迩。<a id="a-K6"></a>其本孝敬者欤。<a id="a-K7"></a>若然者是将心归空无舍筏登地。<a id="a-K8"></a>固何从而识之乎。<a id="a-K9"></a>古之赠礼必以轻先重。<a id="a-KA"></a>故郑商之犒先乘韦。<a id="a-KB"></a>鲁侯之赠后吴鼎。<a id="a-KC"></a>今饯诗之重皆众吴鼎也。<a id="a-KD"></a>故乘韦之比得序而先之。<a id="a-KE"></a>且曰。<a id="a-KF"></a>由礼而不敢让焉。</p>
  <p id="aKG">⊙(甲申)　南岳般舟和上卒。<a id="a-KH"></a>柳子厚作第二碑。<a id="a-KI"></a>其词曰。<a id="a-KJ"></a>佛法至于衡山。<a id="a-KK"></a>及津大师始修起律教。<a id="a-KL"></a>由其坛场而出者为得正法。<a id="a-KM"></a>其大弟子曰日悟和上。<a id="a-KN"></a>尽得师之道以补其处。<a id="a-KO"></a>为浮图者宗。<a id="a-KP"></a>世家于零陵。<a id="a-KQ"></a>蒋姓也。<a id="a-KR"></a>和上心大而行密。<a id="a-KS"></a>体卑而道尊。<a id="a-KT"></a>以为由定发慧。<a id="a-KU"></a>必用毗尼为之室字。<a id="a-KV"></a>遂执业于东林恩大师。<a id="a-KW"></a>究观秘义。<a id="a-KX"></a>乃归传教。<a id="a-KY"></a>不睹文字。<a id="a-KZ"></a>悬判深微登坛莅事度比丘众岁凡千人者。<a id="a-Ka"></a>三十有七而道不慁。<a id="a-Kb"></a>以为去凡即圣必以三昧为之轨道。<a id="a-Kc"></a>遂服勤于紫霄远大师。<a id="a-Kd"></a>修明要奥得以观佛。<a id="a-Ke"></a>活入性海洞开真源。<a id="a-Kf"></a>道场专精长跪右绕。<a id="a-Kg"></a>不衡不倚凡七日者。<a id="a-Kh"></a>百有二十而志不衰。<a id="a-Ki"></a>初开元中诏定制度。<a id="a-Kj"></a>师乃居本郡龙兴寺。<a id="a-Kk"></a>肃宗制天下名山。<a id="a-Kl"></a>置大德七人。<a id="a-Km"></a>兹岳尤重。<a id="a-Kn"></a>推择居首。<a id="a-Ko"></a>师乃即崇岭是作精室。<a id="a-Kp"></a>辟林莽刳岩峦。<a id="a-Kq"></a>殿舍宏大廊庑修直。<a id="a-Kr"></a>不命而[敲-高+甫]力。<a id="a-Ks"></a>不祈而荐货。<a id="a-Kt"></a>凡南方人颛念佛三昧者。<a id="a-Ku"></a>必由于是。<a id="a-Kv"></a>命曰般舟台焉。<a id="a-Kw"></a>和上生十三年而始出家。<a id="a-Kx"></a>又九年而受具戒。<a id="a-Ky"></a>又十年而处坛场。<a id="a-Kz"></a>又三十七年而当贞元二十年正月二十七日化于兹室。<a id="a-L0"></a>呜呼无得而修。<a id="a-L1"></a>故念为实相。<a id="a-L2"></a>不取于法。<a id="a-L3"></a>故律为大乘。<a id="a-L4"></a>坏衣不饰。<a id="a-L5"></a>揣食不味。<a id="a-L6"></a>覆荐服役。<a id="a-L7"></a>凡出于生物者摈而勿用。<a id="a-L8"></a>不自知其慈。<a id="a-L9"></a>摄取调御。<a id="a-LA"></a>凡归于正真者动而成群。<a id="a-LB"></a>不自知其教。<a id="a-LC"></a>万行方厉一性恒如。<a id="a-LD"></a>寂用之涯不可得也。<a id="a-LE"></a>有弟子曰景秀。<a id="a-LF"></a>嗣居法会。<a id="a-LG"></a>欲广其师之德延于罔极。<a id="a-LH"></a>故申明陈辞俾刊之兹碑。<a id="a-LI"></a>铭曰。<a id="a-LJ"></a>像教南被。<a id="a-LK"></a>及津而尊。<a id="a-LL"></a>威仪有严。<a id="a-LM"></a>载辟其门。<a id="a-LN"></a>吾师是嗣。<a id="a-LO"></a>增浚道源。<a id="a-LP"></a>度众逾广。<a id="a-LQ"></a>大明群昏。<a id="a-LR"></a>乃兴毗尼。<a id="a-LS"></a>微密是论。<a id="a-LT"></a>八万总结。<a id="a-LU"></a>彰于一言。<a id="a-LV"></a>声闻熙熙。<a id="a-LW"></a>遐迩来奔。<a id="a-LX"></a>如木既拔。<a id="a-LY"></a>有植其根。<a id="a-LZ"></a>乃法般舟。<a id="a-La"></a>奥妙斯存。<a id="a-Lb"></a>百亿冥会。<a id="a-Lc"></a>观于化元。<a id="a-Ld"></a>同道祈祈。<a id="a-Le"></a>功庸以敦。<a id="a-Lf"></a>如水期壅。<a id="a-Lg"></a>流之无垠。<a id="a-Lh"></a>帝求人师。<a id="a-Li"></a>登我先觉。<a id="a-Lj"></a>赫矣明命。<a id="a-Lk"></a>表兹灵岳。<a id="a-Ll"></a>于彼南阜。<a id="a-Lm"></a>斋宫爰作。<a id="a-Ln"></a>负揭致货。<a id="a-Lo"></a>时靡要约。<a id="a-Lp"></a>袒奋程力。<a id="a-Lq"></a>不呼而诺。<a id="a-Lr"></a>是刈是凿。<a id="a-Ls"></a>既涂既斲。<a id="a-Lt"></a>层架孔硕。<a id="a-Lu"></a>以延后学。<a id="a-Lv"></a>出不牛马。<a id="a-Lw"></a>服不絮帛。<a id="a-Lx"></a>匪安其躬。<a id="a-Ly"></a>亦菲其食。<a id="a-Lz"></a>勤而不劳。<a id="a-M0"></a>在用恒寂。<a id="a-M1"></a>纵而不傲。<a id="a-M2"></a>在舍恒得。<a id="a-M3"></a>洪融混合。<a id="a-M4"></a>孰究其迹。<a id="a-M5"></a>懿兹遗光。<a id="a-M6"></a>式是嘉则。<a id="a-M7"></a>容貌往矣。<a id="a-M8"></a>轨仪无极。<a id="a-M9"></a>其徒追思。<a id="a-MA"></a>[廖-(彰-章)+貝]荐兹石。</p>
  <p id="aMB">⊙(己酉)　顺宗诵改永贞(德宗长子。<a id="a-MC"></a>好浮图教。<a id="a-MD"></a>礼清凉为国师。<a id="a-ME"></a>性宽仁爱。<a id="a-MF"></a>尤善文隶。<a id="a-MG"></a>寿四十六崩咸宁殿。<a id="a-MH"></a>葬礼陵。<a id="a-MI"></a>居摄一年)</p>
  <p id="aMJ">⊙是岁九月太尉中书令韦皋薨。<a id="a-MK"></a>皋初生。<a id="a-ML"></a>厥父饭僧祈福。<a id="a-MM"></a>忽有应真尊者至。<a id="a-MN"></a>斋毕乳媪抱儿求咒愿。<a id="a-MO"></a>尊者起谓众曰。<a id="a-MP"></a>此儿诸葛武侯也。<a id="a-MQ"></a>他日有美政于蜀。<a id="a-MR"></a>宜以武字之。<a id="a-MS"></a>言讫恍然不见。<a id="a-MT"></a>其后皋游官出处节义功名。<a id="a-MU"></a>大概与武侯相类。<a id="a-MV"></a>治蜀二十有一年。<a id="a-MW"></a>封南康群王。<a id="a-MX"></a>有德在民。<a id="a-MY"></a>四川至今奉祀之。<a id="a-MZ"></a>雅好释氏法。<a id="a-Ma"></a>嘉州石像初成。<a id="a-Mb"></a>皋为之记。<a id="a-Mc"></a>略曰。<a id="a-Md"></a>头围千尺目广二丈。<a id="a-Me"></a>其余相好一一称是。<a id="a-Mf"></a>世美其简而雅。<a id="a-Mg"></a>又尝训鹦鹉念佛。<a id="a-Mh"></a>鹦鹉毙以桑门故事阇维之。<a id="a-Mi"></a>得舍利。<a id="a-Mj"></a>皋为之记曰。<a id="a-Mk"></a>元精以五气授万类。<a id="a-Ml"></a>虽鳞介毛羽必有感清英纯粹者矣。<a id="a-Mm"></a>或炳耀离火。<a id="a-Mn"></a>或禀其苍精。<a id="a-Mo"></a>皆应乎人文以奉若时政。<a id="a-Mp"></a>则有革彼禽类习乎能言。<a id="a-Mq"></a>了空相于不念。<a id="a-Mr"></a>留真骨于已毙。<a id="a-Ms"></a>殆非元圣示现感于人心。<a id="a-Mt"></a>同夫异缘用一真化。<a id="a-Mu"></a>前岁有献鹦鹉鸟者曰。<a id="a-Mv"></a>此鸟声容可观。<a id="a-Mw"></a>音中华夏。<a id="a-Mx"></a>有河东裴氏者。<a id="a-My"></a>志乐金仙之道。<a id="a-Mz"></a>闻西方有珍禽。<a id="a-N0"></a>群嬉和鸣演畅法音。<a id="a-N1"></a>以此鸟名载梵经智殊常类。<a id="a-N2"></a>意佛身所化。<a id="a-N3"></a>常狎而敬之。<a id="a-N4"></a>始告以六斋之禁。<a id="a-N5"></a>比及辰后非时之食。<a id="a-N6"></a>终夕不视。<a id="a-N7"></a>固可以矫激流俗端严梵伦。<a id="a-N8"></a>或教持佛名号曰。<a id="a-N9"></a>当由有念以至无念。<a id="a-NA"></a>则仰首奋翅若承善听。<a id="a-NB"></a>其后或俾之念佛。<a id="a-NC"></a>则默然而不答。<a id="a-ND"></a>或谓之不念。<a id="a-NE"></a>即唱言阿弥陀。<a id="a-NF"></a>历试如一曾无爽异。<a id="a-NG"></a>余谓其以有念为缘生。<a id="a-NH"></a>无念为真际。<a id="a-NI"></a>缘生不答以为缘起也。<a id="a-NJ"></a>真际虽言言本空也。<a id="a-NK"></a>每虚室戒曙发和雅音。<a id="a-NL"></a>穆如笙篁静鼓天风。<a id="a-NM"></a>下上其音念念相续。<a id="a-NN"></a>闻之者莫不洗然而嘉善矣。<a id="a-NO"></a>呜呼生有辰乎。<a id="a-NP"></a>缘其尽乎。<a id="a-NQ"></a>以今年七月悴尔不怿。<a id="a-NR"></a>七日而甚。<a id="a-NS"></a>驯养者知将尽。<a id="a-NT"></a>乃鸣磬而告曰。<a id="a-NU"></a>将西归乎。<a id="a-NV"></a>为尔击磬。<a id="a-NW"></a>尔其存念。<a id="a-NX"></a>每一击磬一称弥陀佛。<a id="a-NY"></a>洎十击磬而十念成。<a id="a-NZ"></a>敛翼委足不震不仆。<a id="a-Na"></a>揜然而绝。<a id="a-Nb"></a>按释典。<a id="a-Nc"></a>十念成往生西方。<a id="a-Nd"></a>又云。<a id="a-Ne"></a>得佛惠者殁有舍利。<a id="a-Nf"></a>知其说者固不隔殊类哉。<a id="a-Ng"></a>遂命以阇维之法焚之。<a id="a-Nh"></a>余烬之末果有舍利十余粒。<a id="a-Ni"></a>炯尔耀目莹然在掌。<a id="a-Nj"></a>识者惊视闻者骇听。<a id="a-Nk"></a>咸曰。<a id="a-Nl"></a>苟可以诱迷利世。<a id="a-Nm"></a>安往而非菩萨之化欤。<a id="a-Nn"></a>时有高僧惠观。<a id="a-No"></a>尝诣三学山巡礼圣迹。<a id="a-Np"></a>闻说此鸟涕泪悲泣。<a id="a-Nq"></a>请以舍利于灵山用陶甓建塔旌异之。<a id="a-Nr"></a>余谓此禽存而有道殁而有征。<a id="a-Ns"></a>古之所以通圣贤阶至化者。<a id="a-Nt"></a>女娲蛇躯以嗣帝中。<a id="a-Nu"></a>衍鸟身而建侯。<a id="a-Nv"></a>纪乎册书。<a id="a-Nw"></a>其谁曰语怪。<a id="a-Nx"></a>而况此鸟有弘于道流圣证昭昭。<a id="a-Ny"></a>胡可默已。<a id="a-Nz"></a>是用不愧。<a id="a-O0"></a>直书于辞。<a id="a-O1"></a>是岁八月。<a id="a-O2"></a>顺宗逊于位。<a id="a-O3"></a>皇太子立。<a id="a-O4"></a>是为宪宗。<a id="a-O5"></a>初顺宗尝在东宫。<a id="a-O6"></a>问佛光如满禅师曰。<a id="a-O7"></a>佛从何方来。<a id="a-O8"></a>灭向何方去。<a id="a-O9"></a>既言常住世。<a id="a-OA"></a>今佛在何处。<a id="a-OB"></a>答曰。<a id="a-OC"></a>佛从无为来。<a id="a-OD"></a>灭向无为去。<a id="a-OE"></a>法身等虚空。<a id="a-OF"></a>常住无心处。<a id="a-OG"></a>有念归无念。<a id="a-OH"></a>有住归无住。<a id="a-OI"></a>来为众生来。<a id="a-OJ"></a>去为众生去。<a id="a-OK"></a>清净真如海。<a id="a-OL"></a>湛然体常住。<a id="a-OM"></a>智者善思惟。<a id="a-ON"></a>更勿生疑虑。<a id="a-OO"></a>帝又问曰。<a id="a-OP"></a>佛向王宫生。<a id="a-OQ"></a>灭向双林灭。<a id="a-OR"></a>住世四十九。<a id="a-OS"></a>又言无法说。<a id="a-OT"></a>山河及大海。<a id="a-OU"></a>天地及日月。<a id="a-OV"></a>时至皆归尽。<a id="a-OW"></a>谁言不生灭。<a id="a-OX"></a>疑情犹若斯。<a id="a-OY"></a>智者善分别。<a id="a-OZ"></a>满复答曰。<a id="a-Oa"></a>佛体本无为。<a id="a-Ob"></a>迷情妄分别。<a id="a-Oc"></a>法身等虚空。<a id="a-Od"></a>未曾有生灭。<a id="a-Oe"></a>有缘佛出世。<a id="a-Of"></a>无缘佛入灭。<a id="a-Og"></a>处处化众生。<a id="a-Oh"></a>犹如水中月。<a id="a-Oi"></a>非常亦非断。<a id="a-Oj"></a>非生亦非灭。<a id="a-Ok"></a>生亦未曾生。<a id="a-Ol"></a>灭亦未曾灭。<a id="a-Om"></a>了见无心处。<a id="a-On"></a>自然无法说。<a id="a-Oo"></a>帝闻大悦。<a id="a-Op"></a>又尝问心要于清凉国师。<a id="a-Oq"></a>国师答之。<a id="a-Or"></a>其略曰。<a id="a-Os"></a>至道本乎其心。<a id="a-Ot"></a>心法本乎无住。<a id="a-Ou"></a>无住心体灵知不昧。<a id="a-Ov"></a>性相寂然包含德用。<a id="a-Ow"></a>该摄内外能深能广。<a id="a-Ox"></a>非有非空。<a id="a-Oy"></a>不生不灭。<a id="a-Oz"></a>无终无始。<a id="a-P0"></a>求之而不得。<a id="a-P1"></a>弃之而不离。<a id="a-P2"></a>迷现量则惑苦纷然。<a id="a-P3"></a>悟真性则空明廓彻。<a id="a-P4"></a>虽即心即佛。<a id="a-P5"></a>唯证者方知。<a id="a-P6"></a>然有证有知。<a id="a-P7"></a>则慧日沉没于有地。<a id="a-P8"></a>若无照无悟。<a id="a-P9"></a>则昏云掩蔽于空门。<a id="a-PA"></a>若一念不生。<a id="a-PB"></a>则前后际断照体独立。<a id="a-PC"></a>物我皆如直造心源。<a id="a-PD"></a>无智无得。<a id="a-PE"></a>不取不舍。<a id="a-PF"></a>无对无修。<a id="a-PG"></a>然迷悟相依真妄相待。<a id="a-PH"></a>若求真去妄。<a id="a-PI"></a>如弃影劳形。<a id="a-PJ"></a>若体妄即真。<a id="a-PK"></a>似处阴影灭。<a id="a-PL"></a>若无心妄照。<a id="a-PM"></a>则万虑都捐。<a id="a-PN"></a>若任运寂知。<a id="a-PO"></a>则众行爰启。<a id="a-PP"></a>放旷任其去住。<a id="a-PQ"></a>静鉴觉其源流。<a id="a-PR"></a>语默不失玄微。<a id="a-PS"></a>动静未离法界。<a id="a-PT"></a>言止则双亡知寂。<a id="a-PU"></a>论观则双照寂知。<a id="a-PV"></a>语证则不可示人。<a id="a-PW"></a>说理则非证不了。<a id="a-PX"></a>是以悟寂无寂真知无知。<a id="a-PY"></a>以知寂不二之一心。<a id="a-PZ"></a>契空有双亡之中道。</p>
 </body>
</html>