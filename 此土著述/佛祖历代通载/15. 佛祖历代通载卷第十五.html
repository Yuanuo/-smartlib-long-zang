<!doctype html>
<html id="z3IBXNK1je" data-ver="1357">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第十五</h1>
  <p id="a2">(甲子　五六)　改麟德武后专恣。</p>
  <p id="a3">⊙二月初五日。<a id="a-4"></a>法师玄奘寝疾。<a id="a-5"></a>命弟子大乘光录所译经论。<a id="a-6"></a>凡一千三百三十有五卷。<a id="a-7"></a>造弥勒像十俱胝。<a id="a-8"></a>及疾革口诵色蕴不可得。<a id="a-9"></a>受想行识不可得。<a id="a-A"></a>眼界不可得。<a id="a-B"></a>乃至意识界不可得。<a id="a-C"></a>无明不可得。<a id="a-D"></a>乃至菩提不可得。<a id="a-E"></a>不可得亦不可得。<a id="a-F"></a>复令左右同声三唱。<a id="a-G"></a>南谟慈氏如来应正等觉。<a id="a-H"></a>愿与含识速奉慈颜。<a id="a-I"></a>南谟慈氏如来所居内院。<a id="a-J"></a>愿舍寿必生其中。<a id="a-K"></a>遂右胁安卧而逝。<a id="a-L"></a>春秋六十有三。<a id="a-M"></a>是夕白虹四道自北亘南。<a id="a-N"></a>贯井宿直慈恩寺塔。<a id="a-O"></a>计闻于朝。<a id="a-P"></a>帝哭之甚哀。<a id="a-Q"></a>顾左右曰。<a id="a-R"></a>朕失国宝矣。<a id="a-S"></a>辍朝三日。<a id="a-T"></a>自终及葬五降御札。<a id="a-U"></a>裒录遗典勤恤丧事。<a id="a-V"></a>俄异僧奉旃檀末香至。<a id="a-W"></a>请依天竺法用涂法师之体。<a id="a-X"></a>大乘光等以掩龛日久不欲开。<a id="a-Y"></a>其僧曰。<a id="a-Z"></a>别奉进旨。<a id="a-a"></a>倘见拒即具奏。<a id="a-b"></a>遂启龛而颜色如生。<a id="a-c"></a>香气馥郁。<a id="a-d"></a>其僧涂毕恍然不见。<a id="a-e"></a>识者以为兜率内院人也。<a id="a-f"></a>夏四月敕准佛世尊故事。<a id="a-g"></a>敛以金棺银椁。<a id="a-h"></a>塔于浐东门。<a id="a-i"></a>弟子神泰栖玄会隐惠立明浚义褒大乘光等。<a id="a-j"></a>皆法门龙象焉。</p>
  <p id="ak">⊙道造伪经。<a id="a-l"></a>天皇甲子。<a id="a-m"></a>西京诸观道士郭行真等东明观李荣姚义玄刘道合会圣观田仁惠郭盖宗等。<a id="a-n"></a>将隐没道书重更修改。<a id="a-o"></a>私窃佛经改换文句。<a id="a-p"></a>人法名数三界六道五荫十二入十八界三十七品大小法门。<a id="a-q"></a>并偷安道经。<a id="a-r"></a>并改长安经。<a id="a-s"></a>为太上灵宝元阳经。<a id="a-t"></a>改余佛经别号胜牟尼经。<a id="a-u"></a>或云太平经等。<a id="a-v"></a>及改酒脯祭祀。<a id="a-w"></a>用干枣香水。<a id="a-x"></a>以惑后人妖妄作矣。<a id="a-y"></a>沙门道世表闻以辩真伪。<a id="a-z"></a>其略曰。<a id="a-10"></a>窃闻白马东游。<a id="a-11"></a>三藏创兹而起。<a id="a-12"></a>青牛西逝。<a id="a-13"></a>二篇自此而兴。<a id="a-14"></a>或阐玄玄以化民。<a id="a-15"></a>或明空空而救物。<a id="a-16"></a>检之图牒指掌可知。<a id="a-17"></a>所以发唱显宗终乎此世。<a id="a-18"></a>释教翻译时代炳然。<a id="a-19"></a>文史备彰黎民不惑。<a id="a-1A"></a>至如道家玄籍。<a id="a-1B"></a>斯则不然。<a id="a-1C"></a>唯老子二篇李聃亲阐。<a id="a-1D"></a>自余经制皆杂凡情。<a id="a-1E"></a>何者前汉王褒造洞玄经。<a id="a-1F"></a>后汉张陵造灵宝经及章醮等二十四卷。<a id="a-1G"></a>吴葛孝先造上清经。<a id="a-1H"></a>晋世王浮造化胡经。<a id="a-1I"></a>又鲍靖造三皇经。<a id="a-1J"></a>齐朝陈显明造六十四真步虚经。<a id="a-1K"></a>梁陶弘景造太清经及众醮仪十卷。<a id="a-1L"></a>周武张宾之焦子顺马翼李运。<a id="a-1M"></a>挑揽佛经一千余卷。<a id="a-1N"></a>隋辅惠祥改涅槃经为长安经。<a id="a-1O"></a>笑道论曰。<a id="a-1P"></a>道家妄注诸子三百五十卷为道经。<a id="a-1Q"></a>又按汉明帝时。<a id="a-1R"></a>褚善信等总将道经诸子书等三十七部七百四十四卷。<a id="a-1S"></a>晋葛洪神仙传云。<a id="a-1T"></a>老教所有度世消灾之法凡九百三十卷。<a id="a-1U"></a>符书等七十卷。<a id="a-1V"></a>宋太始七年。<a id="a-1W"></a>陆修静答明帝云。<a id="a-1X"></a>道家经书并药方符图等一千二百二十八卷云。<a id="a-1Y"></a>一千九十卷已行于世。<a id="a-1Z"></a>一百三十八卷犹在天宫。<a id="a-1a"></a>又检玄都目录。<a id="a-1b"></a>妄取艺文志书名。<a id="a-1c"></a>矫注八百八十四卷为道经。<a id="a-1d"></a>今玄都经目云。<a id="a-1e"></a>依宋陆氏所上之目。<a id="a-1f"></a>乃有六千三百六十三卷云。<a id="a-1g"></a>二千四十卷见有其本。<a id="a-1h"></a>四千三百二十三卷并未见。<a id="a-1i"></a>据此前数目有无不同虚妄明矣。<a id="a-1j"></a>增加卷目添足篇章。<a id="a-1k"></a>依傍佛经改头换尾。<a id="a-1l"></a>或言名山唱出。<a id="a-1m"></a>或云仙洞飞来。<a id="a-1n"></a>何乃黄领独知英贤不睹。<a id="a-1o"></a>书史无闻典籍不记。<a id="a-1p"></a>请问道士后世之经。<a id="a-1q"></a>为是老子别陈。<a id="a-1r"></a>为是天尊更说。<a id="a-1s"></a>纵其说也应有时方师资说处。<a id="a-1t"></a>代年邦月复是如何。<a id="a-1u"></a>如其有据容不[泳-永+不]行。<a id="a-1v"></a>若也妄言理须焚剪。<a id="a-1w"></a>伏愿当今明朝(云云)。<a id="a-1x"></a>由是郭行真等舍邪归正。<a id="a-1y"></a>启愿文具如佛道论。</p>
  <p id="a1z">(丙寅)　改干封○尊老君为玄元皇帝○米斗五钱。</p>
  <p id="a20">(丁卯)　大教东被六百年矣○用麟德历。</p>
  <p id="a21">⊙南山律师道宣卒。<a id="a-22"></a>师京兆钱氏。<a id="a-23"></a>父吏部尚书申。<a id="a-24"></a>母梦月轮贯怀而孕。<a id="a-25"></a>又梦梵僧语之曰。<a id="a-26"></a>所孕者梁僧祐律师也。<a id="a-27"></a>处胎弥十二月而生。<a id="a-28"></a>九岁遍览群书。<a id="a-29"></a>十二善习文墨。<a id="a-2A"></a>十五师日严頵公。<a id="a-2B"></a>十六诵法华两旬而彻。<a id="a-2C"></a>十七落发。<a id="a-2D"></a>二十依首师进具戒。<a id="a-2E"></a>三衣唯布常坐一食。<a id="a-2F"></a>武德四年再依首师学律。<a id="a-2G"></a>性好禅那期修正定。<a id="a-2H"></a>頵曰。<a id="a-2I"></a>戒净定明慧方有据。<a id="a-2J"></a>始听未闲持犯焉识。<a id="a-2K"></a>七年徙居终南纻麻兰若。<a id="a-2L"></a>始制行事钞。<a id="a-2M"></a>正观四年行般若三昧于清宫精舍。<a id="a-2N"></a>经九十日。<a id="a-2O"></a>龙化人形体觐听法。<a id="a-2P"></a>沙弥染心顾盻其女。<a id="a-2Q"></a>龙怒欲害之。<a id="a-2R"></a>念师教诫顿息恶心。<a id="a-2S"></a>摄毒吐井。<a id="a-2T"></a>白师勿饮此水。<a id="a-2U"></a>及往视之其井涌沸。<a id="a-2V"></a>又于云际寺行此三昧。<a id="a-2W"></a>前后二十会。<a id="a-2X"></a>常感天童为之给侍。<a id="a-2Y"></a>十九年偕奘公翻经弘福。<a id="a-2Z"></a>笔受润文推为上首。<a id="a-2a"></a>永徽元年复居纻麻。<a id="a-2b"></a>干封二年春。<a id="a-2c"></a>天人告师曰。<a id="a-2d"></a>师报缘将尽。<a id="a-2e"></a>当生弥勒内宫。<a id="a-2f"></a>十月三十日。<a id="a-2g"></a>众见空中。<a id="a-2h"></a>旙华交列。<a id="a-2i"></a>异香天乐。<a id="a-2j"></a>天人同声。<a id="a-2k"></a>请师归觐弥勒。<a id="a-2l"></a>上闻之。<a id="a-2m"></a>诏天下寺院图形奉祀。<a id="a-2n"></a>穆宗制赞曰。<a id="a-2o"></a>代有觉人为如来使。<a id="a-2p"></a>龙鬼归降天神奉事。<a id="a-2q"></a>声飞五天辞惊万里。<a id="a-2r"></a>金乌西沈佛日东举。<a id="a-2s"></a>稽首归依肇律宗主。<a id="a-2t"></a>懿宗朝谥澄照。<a id="a-2u"></a>师所撰删定僧戒本(一卷今所盛行)删定比丘尼戒本(一卷)注僧戒本(三卷)戒疏(四卷)注羯磨经(二卷)羯磨疏(四卷)行事钞(二卷)比丘尼钞(三卷)拾毗尼义钞(三卷)亡物轻重仪章服仪归敬仪正行忏悔仪新学教诫仪(各一卷)法华义苑(三十卷亡本)释迦方志(二卷)佛道论衡(四卷)续高僧传(三十卷)后续僧传(十卷)广弘明集(三十卷)三宝感通记(三卷)天人感通传(一卷)大唐内典录(十卷)</p>
  <p id="a2v">⊙(戊辰)　改总章○诏僧道会于百福殿。<a id="a-2w"></a>定夺化胡经真伪。<a id="a-2x"></a>百官临证。<a id="a-2y"></a>僧法明者预选入。<a id="a-2z"></a>方三教首座议论纷纭。<a id="a-30"></a>明察其非是。<a id="a-31"></a>即排众出曰。<a id="a-32"></a>老子化胡成佛之际。<a id="a-33"></a>为作华言化之耶。<a id="a-34"></a>为作胡语诱之。<a id="a-35"></a>若作华言则胡人未善必作胡语。<a id="a-36"></a>既传此土须假翻译。<a id="a-37"></a>未审道流所谓化胡经者。<a id="a-38"></a>于何朝代翻译。<a id="a-39"></a>笔授证义。<a id="a-3A"></a>当复为谁。<a id="a-3B"></a>于是举众愕然无能应者。<a id="a-3C"></a>公卿列辟咸服其切当。<a id="a-3D"></a>忻跃而罢。<a id="a-3E"></a>有敕搜聚天下化胡经焚弃。<a id="a-3F"></a>不在道经之数。<a id="a-3G"></a>既而洛京恒道观桓彦道等奉表乞留。<a id="a-3H"></a>诏曰。<a id="a-3I"></a>三圣重光玄元统叙。<a id="a-3J"></a>岂忘老教偏意释宗。<a id="a-3K"></a>朕志款还淳情存去伪。<a id="a-3L"></a>理乖事舛者。<a id="a-3M"></a>虽在亲而亦除。<a id="a-3N"></a>义符名当者。<a id="a-3O"></a>虽有冤而必录。<a id="a-3P"></a>自今道经诸部有记及化胡事者。<a id="a-3Q"></a>并宜削除。<a id="a-3R"></a>有司条为罪制。</p>
  <p id="a3S">(庚午)　改咸亨。</p>
  <p id="a3T">(癸酉)　上称天皇。<a id="a-3U"></a>后称天后。</p>
  <p id="a3V">是岁让和上四月八日生。<a id="a-3W"></a>有白气六道贯天。<a id="a-3X"></a>太史奏闻。<a id="a-3Y"></a>有德之象当应空门。<a id="a-3Z"></a>帝曰。<a id="a-3a"></a>在何方位。<a id="a-3b"></a>史曰。<a id="a-3c"></a>安康分野。<a id="a-3d"></a>有顷金州太守韩偕具表奏闻。<a id="a-3e"></a>帝曰。<a id="a-3f"></a>道人之德国之善庆。<a id="a-3g"></a>敕偕亲诣抚恤。<a id="a-3h"></a>兼厚赐养育之费。<a id="a-3i"></a>一家蒙之。<a id="a-3j"></a>后长出家。<a id="a-3k"></a>果传六祖心印。<a id="a-3l"></a>住于南岳光大教门也。</p>
  <p id="a3m">(甲戌)　改上元。</p>
  <p id="a3n">⊙(乙亥)　是年五祖弘忍大师示寂。<a id="a-3o"></a>师蕲州黄梅周氏子。<a id="a-3p"></a>生而岐嶷。<a id="a-3q"></a>儿时有异僧叹曰。<a id="a-3r"></a>是子阙七种相。<a id="a-3s"></a>不逮如来。<a id="a-3t"></a>后遇信大师得法。<a id="a-3u"></a>嗣化于破头山。<a id="a-3v"></a>咸亨中有卢居士者名惠能。<a id="a-3w"></a>自远来参。<a id="a-3x"></a>师问。<a id="a-3y"></a>汝自何来。<a id="a-3z"></a>曰岭南。<a id="a-40"></a>师曰。<a id="a-41"></a>欲求何事。<a id="a-42"></a>曰唯求作佛。<a id="a-43"></a>祖曰。<a id="a-44"></a>岭南人无佛性。<a id="a-45"></a>若为得佛。<a id="a-46"></a>曰。<a id="a-47"></a>人即有南北。<a id="a-48"></a>佛性岂然。<a id="a-49"></a>师知其异。<a id="a-4A"></a>乃诃之曰。<a id="a-4B"></a>着槽厂去。<a id="a-4C"></a>能礼足而退。<a id="a-4D"></a>便入碓坊服劳于杵臼之间。<a id="a-4E"></a>经旬月祖知付法时至。<a id="a-4F"></a>遂告众曰。<a id="a-4G"></a>正法难解。<a id="a-4H"></a>不可徒记吾言将为已任。<a id="a-4I"></a>汝等各自随意述一偈。<a id="a-4J"></a>若语意冥符衣法皆付。<a id="a-4K"></a>时会七百余众。<a id="a-4L"></a>神秀居第一座。<a id="a-4M"></a>学通内外众所推仰。<a id="a-4N"></a>秀亦自负无出其右者。<a id="a-4O"></a>不复思惟。<a id="a-4P"></a>乃于廊壁间书一偈曰。<a id="a-4Q"></a>身是菩提树。<a id="a-4R"></a>心如明镜台。<a id="a-4S"></a>时时勤拂拭。<a id="a-4T"></a>莫遣惹尘埃。<a id="a-4U"></a>祖因行次见偈。<a id="a-4V"></a>心知秀之所为。<a id="a-4W"></a>因绐曰。<a id="a-4X"></a>后代依此修行亦得道果。<a id="a-4Y"></a>众聆此语人各讽诵。<a id="a-4Z"></a>他日能在碓坊。<a id="a-4a"></a>闻偈乃问同列。<a id="a-4b"></a>此谁为之。<a id="a-4c"></a>同侣告以和上将欲付法各令述偈。<a id="a-4d"></a>此乃秀上座所为。<a id="a-4e"></a>能曰。<a id="a-4f"></a>美则美矣。<a id="a-4g"></a>了则未了。<a id="a-4h"></a>同侣共诃其谬妄。<a id="a-4i"></a>能至莫命童子引至廊间。<a id="a-4j"></a>能自执烛令童子于秀偈侧写偈曰。<a id="a-4k"></a>菩提本无树。<a id="a-4l"></a>明镜亦非台。<a id="a-4m"></a>本来无一物。<a id="a-4n"></a>何假拂尘埃。<a id="a-4o"></a>祖复见此默念。<a id="a-4p"></a>必能之所为。<a id="a-4q"></a>因故为之语曰。<a id="a-4r"></a>此谁作亦未见性。<a id="a-4s"></a>众以师弗许皆莫之顾。<a id="a-4t"></a>即于是夕潜使人自碓坊唤能至。<a id="a-4u"></a>告曰。<a id="a-4v"></a>诸佛出世为一大事因缘。<a id="a-4w"></a>随机大小而引化之。<a id="a-4x"></a>遂有十地三乘顿渐等法。<a id="a-4y"></a>以为教门。<a id="a-4z"></a>然以微妙秘密圆明真实正法眼藏付于上首迦葉。<a id="a-50"></a>展转传授二十八世。<a id="a-51"></a>至菩提达磨大师届于此土得可祖。<a id="a-52"></a>承袭以至于吾。<a id="a-53"></a>吾今授汝。<a id="a-54"></a>并所传袈裟用以表信。<a id="a-55"></a>汝善护持勿令断绝。<a id="a-56"></a>听吾偈曰。<a id="a-57"></a>有情来下种。<a id="a-58"></a>因地果还生。<a id="a-59"></a>无情既无种。<a id="a-5A"></a>无性亦无生。<a id="a-5B"></a>能受毕乃曰。<a id="a-5C"></a>法则既受。<a id="a-5D"></a>衣付何人。<a id="a-5E"></a>师曰。<a id="a-5F"></a>昔达磨初至。<a id="a-5G"></a>人未之信。<a id="a-5H"></a>故传此衣以明得法。<a id="a-5I"></a>今信心已熟。<a id="a-5J"></a>衣乃争端。<a id="a-5K"></a>止于汝身勿复传也。<a id="a-5L"></a>且当远引俟时行化。<a id="a-5M"></a>所谓受衣之人命如悬丝。<a id="a-5N"></a>能曰。<a id="a-5O"></a>当隐何所。<a id="a-5P"></a>祖曰。<a id="a-5Q"></a>逢怀且止。<a id="a-5R"></a>遇会即藏。<a id="a-5S"></a>能礼足捧衣而出。<a id="a-5T"></a>通夕南迈。<a id="a-5U"></a>众皆未知。<a id="a-5V"></a>祖由是三日不上堂。<a id="a-5W"></a>众疑之因致问。<a id="a-5X"></a>祖曰。<a id="a-5Y"></a>吾道行矣。<a id="a-5Z"></a>又问。<a id="a-5a"></a>衣法谁传。<a id="a-5b"></a>祖曰。<a id="a-5c"></a>能者传之。<a id="a-5d"></a>众意卢居士名能必此人也。<a id="a-5e"></a>共力推寻能已不在。<a id="a-5f"></a>至有相率而物色追之者。<a id="a-5g"></a>祖既付法已。<a id="a-5h"></a>复经四载而寂。<a id="a-5i"></a>塔于东山。<a id="a-5j"></a>代宗谥大满禅师法雨之塔。</p>
  <p id="a5k">旧唐史云。<a id="a-5l"></a>后魏末有僧达磨者。<a id="a-5m"></a>本天竺王子。<a id="a-5n"></a>以让国出家。<a id="a-5o"></a>得禅宗妙法云。<a id="a-5p"></a>自释迦相传有衣钵为记世相传授。<a id="a-5q"></a>达磨将衣钵航海而来。<a id="a-5r"></a>初至梁国。<a id="a-5s"></a>武帝问以有为之事。<a id="a-5t"></a>达磨不悦。<a id="a-5u"></a>乃之魏隐于嵩山少林寺。<a id="a-5v"></a>遇毒而卒。<a id="a-5w"></a>其年魏使于葱岭回见之。<a id="a-5x"></a>门徒发其墓。<a id="a-5y"></a>但有只履而已。<a id="a-5z"></a>达磨传惠可。<a id="a-60"></a>可尝断臂以求其法。<a id="a-61"></a>可传僧璨。<a id="a-62"></a>璨传道信。<a id="a-63"></a>信传弘忍。<a id="a-64"></a>忍姓周氏。<a id="a-65"></a>黄梅人。<a id="a-66"></a>与信并住东山寺。<a id="a-67"></a>世谓其法为东山法门。</p>
  <p id="a68">论曰。<a id="a-69"></a>旧史叙诸祖虽简略。<a id="a-6A"></a>然大要与宝林传灯之说皆合。<a id="a-6B"></a>至谓达磨遇毒而卒及魏使复于葱岭见之。<a id="a-6C"></a>则毒与卒果有之乎。<a id="a-6D"></a>世称五祖前身盖栽松道者。<a id="a-6E"></a>往见四祖将付以衣法。<a id="a-6F"></a>俄惜之曰。<a id="a-6G"></a>汝耄矣。<a id="a-6H"></a>虽嗣化能复几何。<a id="a-6I"></a>倘再来可也。<a id="a-6J"></a>五祖因托质周氏。<a id="a-6K"></a>无父而生。<a id="a-6L"></a>母几受祸仅死而免。<a id="a-6M"></a>四祖果忍死以迟其来。<a id="a-6N"></a>卑以大法。<a id="a-6O"></a>噫吾祖出入死生正游戏耳。<a id="a-6P"></a>自非果位上圣。<a id="a-6Q"></a>孰能与于此哉。</p>
  <p id="a6R">(丙子)　改仪凤。</p>
  <p id="a6S">⊙北印度佛陀波利尊者。<a id="a-6T"></a>至五台清凉山逢一叟问曰。<a id="a-6U"></a>尔来何为。<a id="a-6V"></a>利曰。<a id="a-6W"></a>求礼觐文殊。<a id="a-6X"></a>叟曰。<a id="a-6Y"></a>带佛顶尊胜咒来否。<a id="a-6Z"></a>利曰。<a id="a-6a"></a>未也。<a id="a-6b"></a>叟曰。<a id="a-6c"></a>此土众生滋恶。<a id="a-6d"></a>而出家者犯四弃尤多。<a id="a-6e"></a>不持此咒随行远来奚益。<a id="a-6f"></a>能回取之以流此土可乎。<a id="a-6g"></a>波利作礼而返。<a id="a-6h"></a>以开曜元年取其咒至于长安。<a id="a-6i"></a>有旨命日照三藏翻译。<a id="a-6j"></a>帝闻此咒灵验特异。<a id="a-6k"></a>秘之禁掖。<a id="a-6l"></a>波利屡奏请布中外。<a id="a-6m"></a>高宗不得已从之。<a id="a-6n"></a>利即辞入五台。<a id="a-6o"></a>后不知终。<a id="a-6p"></a>时南天竺有菩提流志。<a id="a-6q"></a>习头陀行。<a id="a-6r"></a>从耶舍瞿沙受道。<a id="a-6s"></a>为西域宗师名震中夏。<a id="a-6t"></a>帝闻风而悦之。<a id="a-6u"></a>因使西域有诏敦请。</p>
  <p id="a6v">(己卯)　改调露。</p>
  <p id="a6w">(庚辰)　改永隆。</p>
  <p id="a6x">(辛巳)　改开曜。</p>
  <p id="a6y">(壬午)　改永淳。</p>
  <p id="a6z">⊙是岁慈恩法师窥基卒。<a id="a-70"></a>世寿五十有一。<a id="a-71"></a>有诏伤悼御制画像赞。<a id="a-72"></a>敕葬樊川北渠。<a id="a-73"></a>近奘公之茔。<a id="a-74"></a>基貌丰硕长八尺。<a id="a-75"></a>气概万夫项上有玉枕。<a id="a-76"></a>十指纹皆盘折如印。<a id="a-77"></a>见者詟伏。<a id="a-78"></a>然心慈善诲人。<a id="a-79"></a>晚节祈生内院。<a id="a-7A"></a>循戒弥笃。<a id="a-7B"></a>尝造玉文殊像。<a id="a-7C"></a>及金写大般若经。<a id="a-7D"></a>皆瑞应。<a id="a-7E"></a>初南山宣律师。<a id="a-7F"></a>以弘律名震五天。<a id="a-7G"></a>感天厨供馔。<a id="a-7H"></a>每薄基三车之玩。<a id="a-7I"></a>甚不为礼。<a id="a-7J"></a>基尝访宣。<a id="a-7K"></a>其日过午而天馔不至。<a id="a-7L"></a>及基辞去天神乃降。<a id="a-7M"></a>宣责以后时。<a id="a-7N"></a>天曰。<a id="a-7O"></a>适见大乘菩萨在此翊卫严甚。<a id="a-7P"></a>故无自而入。<a id="a-7Q"></a>宣闻之大惊。<a id="a-7R"></a>于是遐迩增敬焉。<a id="a-7S"></a>先是奘公亲授西域戒贤师瑜伽师地唯识宗。<a id="a-7T"></a>而基尽领其妙恢廓源流。<a id="a-7U"></a>天下后世。<a id="a-7V"></a>尊之目为三乘法相显理宗。<a id="a-7W"></a>谓之慈恩教。</p>
  <p id="a7X">隐士孙思邈卒。<a id="a-7Y"></a>年百余。<a id="a-7Z"></a>善庄老及阴阳推步医药之术。<a id="a-7a"></a>尤重释典。<a id="a-7b"></a>世称孙真人焉。</p>
  <p id="a7c">(癸未)　改弘道。<a id="a-7d"></a>十一月上崩。<a id="a-7e"></a>遗诏军国大事取天后处分。<a id="a-7f"></a>太子显即位。</p>
  <p id="a7g">⊙法师玄恽卒。<a id="a-7h"></a>恽字道世。<a id="a-7i"></a>或云名道世。<a id="a-7j"></a>以避太宗偏讳故以字行。<a id="a-7k"></a>三学洞贯。<a id="a-7l"></a>尝慨教藏及古今图史之博而学者难以备究。<a id="a-7m"></a>因撰法苑珠林凡一百卷。<a id="a-7n"></a>各开门类。<a id="a-7o"></a>识者重其精博云。</p>
  <p id="a7p">高帝于是年崩。<a id="a-7q"></a>中宗即位数月。<a id="a-7r"></a>天后废为庐陵王。<a id="a-7s"></a>幽于房州。<a id="a-7t"></a>天后临朝称制。<a id="a-7u"></a>是为则天。<a id="a-7v"></a>明年七月沙门十辈诣阙上大云经。<a id="a-7w"></a>盛称则天当即宸极。<a id="a-7x"></a>则天大悦。<a id="a-7y"></a>赐十沙门紫方袍银龟袋。<a id="a-7z"></a>颁经于天下郡国。<a id="a-80"></a>各建大云寺。<a id="a-81"></a>九月则天革唐命改国号周。<a id="a-82"></a>自称圣神皇帝。</p>
  <p id="a83">(甲申)　中宗显改元嗣圣(二月改文明。<a id="a-84"></a>正月立韦玄祯女为后。<a id="a-85"></a>上谓我以天下与韦玄祯。<a id="a-86"></a>何不可。<a id="a-87"></a>二月天后废上为庐陵王。<a id="a-88"></a>立其弟豫王旦为帝。<a id="a-89"></a>居于别殿。<a id="a-8A"></a>天后临朝)</p>
  <p id="a8B">⊙则天武后曌改元光宅(一云。<a id="a-8C"></a>顺圣曌并州文水人也。<a id="a-8D"></a>父武士蒦。<a id="a-8E"></a>官至工部尚书荆州都督。<a id="a-8F"></a>封应国公。<a id="a-8G"></a>天后尝为尼于感业寺。<a id="a-8H"></a>时年十四。<a id="a-8I"></a>天皇幸寺见而悦之。<a id="a-8J"></a>选为昭仪。<a id="a-8K"></a>进号宸妃。<a id="a-8L"></a>帝崩后摄政。<a id="a-8M"></a>立诸武为王。<a id="a-8N"></a>甲辰大定。<a id="a-8O"></a>及天后疾。<a id="a-8P"></a>狄梁公仁杰等。<a id="a-8Q"></a>迎庐陵王登位。<a id="a-8R"></a>明年乙巳崩于上阳。<a id="a-8S"></a>寿八十一。<a id="a-8T"></a>附之乾陵。<a id="a-8U"></a>在位二十一年)</p>
  <p id="a8V">(乙酉)　改垂拱○制母齐缞。<a id="a-8W"></a>古者母亡期年而已。<a id="a-8X"></a>丧服篇云。<a id="a-8Y"></a>天无二日。<a id="a-8Z"></a>士无二主。<a id="a-8a"></a>国无二君。<a id="a-8b"></a>家无二尊。<a id="a-8c"></a>以一制期年礼也。<a id="a-8d"></a>自天皇上元元年。<a id="a-8e"></a>天后表请。<a id="a-8f"></a>父在为母三年。<a id="a-8g"></a>下诏依行。<a id="a-8h"></a>至今垂拱始编入格。</p>
  <p id="a8i">⊙(丙戌)　归政于帝。<a id="a-8j"></a>帝固辞。<a id="a-8k"></a>后乃临朝○始建明堂。<a id="a-8l"></a>贞观五年欲建明堂。<a id="a-8m"></a>敕孔颖达等十人定议制度。<a id="a-8n"></a>不成乃止。<a id="a-8o"></a>天皇永徽三年。<a id="a-8p"></a>宣问无式样。<a id="a-8q"></a>群儒执议不定又止。<a id="a-8r"></a>干封至三年。<a id="a-8s"></a>下诏又令群儒取议。<a id="a-8t"></a>复不克定而止焉。<a id="a-8u"></a>天后垂拱二年。<a id="a-8v"></a>又取议群儒创制。<a id="a-8w"></a>垂拱四年正月五日功毕。<a id="a-8x"></a>其制凡高二百九十四尺。<a id="a-8y"></a>东西南北各三百尺。<a id="a-8z"></a>而有三层。<a id="a-90"></a>下设四方。<a id="a-91"></a>中十二辰。<a id="a-92"></a>上设二十四气。<a id="a-93"></a>铸铁为槽。<a id="a-94"></a>二十四步为辟雍之水。<a id="a-95"></a>造舟为梁以通道路。<a id="a-96"></a>与前代制度有别。<a id="a-97"></a>夏曰世室。<a id="a-98"></a>殷曰垂屋。<a id="a-99"></a>周曰明堂也。</p>
  <p id="a9A">⊙是年有庆山始出。<a id="a-9B"></a>唐五行志曰。<a id="a-9C"></a>垂拱二年九月。<a id="a-9D"></a>雍州新丰县有大风雷电震吼涌出一山。<a id="a-9E"></a>高二十丈。<a id="a-9F"></a>有池周三百亩。<a id="a-9G"></a>池有龙凤之形禾麦之异。<a id="a-9H"></a>天后以为休应。<a id="a-9I"></a>故名曰庆山。</p>
  <p id="a9J">(己丑)　改永昌。</p>
  <p id="a9K">(庚寅)　改天授○二月辛酉。<a id="a-9L"></a>后策贡士于洛城殿。<a id="a-9M"></a>殿试始此○九月改元建国。<a id="a-9N"></a>号曰周。<a id="a-9O"></a>至朔同日用周正。</p>
  <p id="a9P">(壬辰)　改如意。<a id="a-9Q"></a>又改长寿。</p>
  <p id="a9R">(甲午)　改延载。</p>
  <p id="a9S">(乙未)　改证圣。<a id="a-9T"></a>九月又改。<a id="a-9U"></a>天册万岁。</p>
  <p id="a9V">⊙是岁则天加号天册金轮圣神皇帝。<a id="a-9W"></a>作七宝。<a id="a-9X"></a>复闻于阗国梵本华严大经。<a id="a-9Y"></a>即遣使奉玉帛往求之。<a id="a-9Z"></a>并请彼国善梵学者一人。<a id="a-9a"></a>随经以来。<a id="a-9b"></a>于是于阗主以实叉难提(此云喜学)妙华严宗旨遣赴命。<a id="a-9c"></a>则天见之大悦。<a id="a-9d"></a>诏入大遍空寺。<a id="a-9e"></a>同三藏菩提流志法师神测玄景复礼等翻译华严。<a id="a-9f"></a>则天时幸其寺。<a id="a-9g"></a>亲施供馔焉。<a id="a-9h"></a>至圣历二年十月八日功毕。<a id="a-9i"></a>成八十卷。</p>
  <p id="a9j">⊙天册万岁元年。<a id="a-9k"></a>诏沙弥康法藏于太原寺。<a id="a-9l"></a>开示华严宗旨。<a id="a-9m"></a>方绪经题感白光昱然自口而出。<a id="a-9n"></a>须臾成盖。<a id="a-9o"></a>停空久之。<a id="a-9p"></a>万众欢呼叹异。<a id="a-9q"></a>都讲僧恒奏其事。<a id="a-9r"></a>则天悦。<a id="a-9s"></a>有旨命京城十大德为藏授满分戒。<a id="a-9t"></a>赐号贤首。<a id="a-9u"></a>诏入大遍空寺参译经。</p>
  <p id="a9v">⊙是岁诏嵩岳惠安禅师。<a id="a-9w"></a>入禁中问道。<a id="a-9x"></a>与神秀禅师同被钦重。<a id="a-9y"></a>则天尝问安甲子几何。<a id="a-9z"></a>对曰不记。<a id="a-A0"></a>曰何以不记。<a id="a-A1"></a>安曰。<a id="a-A2"></a>生死之身有若循环。<a id="a-A3"></a>环无起尽焉用记为。<a id="a-A4"></a>况识心流注无有间断。<a id="a-A5"></a>见沤起者乃妄想耳。<a id="a-A6"></a>从初识至动相灭时。<a id="a-A7"></a>亦只如此。<a id="a-A8"></a>何年月而可记乎。<a id="a-A9"></a>则天叹美久之。<a id="a-AA"></a>时安春秋百余。<a id="a-AB"></a>而天下之人称为老安国师。</p>
  <p id="aAC">(丙申)　改万岁登封。<a id="a-AD"></a>又改通天万岁。</p>
  <p id="aAE">(丁酉)　改神功。</p>
  <p id="aAF">(戊戌)　改圣历。<a id="a-AG"></a>迎中宗于房陵。<a id="a-AH"></a>立为太子。<a id="a-AI"></a>姚玄崇相。</p>
  <p id="aAJ">⊙五月戊辰。<a id="a-AK"></a>净义三藏自西域还。<a id="a-AL"></a>获梵本经论四百余部。<a id="a-AM"></a>及金刚座真容舍利三百余粒则天降跸上东门迎劳。<a id="a-AN"></a>安置佛授记寺。<a id="a-AO"></a>未几诏入大遍空寺。<a id="a-AP"></a>同实叉难提等译经证义。<a id="a-AQ"></a>明年十月新华严经成。<a id="a-AR"></a>实叉难提等奉表奏上。<a id="a-AS"></a>则天亲制序引。<a id="a-AT"></a>御太极殿宣示百官。<a id="a-AU"></a>其护法弘通无出天后之德矣。<a id="a-AV"></a>法师姓张。<a id="a-AW"></a>齐州范阳人。<a id="a-AX"></a>家世圭璋。<a id="a-AY"></a>十五有西行志。<a id="a-AZ"></a>三十七岁方遂雅怀。<a id="a-Aa"></a>是年乃旋也。</p>
  <p id="aAb">(己亥)　天后重眉八字○庆山佛现。<a id="a-Ac"></a>敕建寺宇○李白生。</p>
  <p id="aAd">(庚子)　改久视○十月复夏正。</p>
  <p id="aAe">⊙诏敛天下僧钱。<a id="a-Af"></a>日一文聚作大像于白马阪。<a id="a-Ag"></a>宰相狄仁杰上疏谏曰。<a id="a-Ah"></a>为政之本必先人事。<a id="a-Ai"></a>陛下矜念群生迷谬弱丧无归。<a id="a-Aj"></a>欲令像法兼行睹相生善。<a id="a-Ak"></a>然今之伽蓝制过宫室。<a id="a-Al"></a>穷奢极壮刻绘尽功。<a id="a-Am"></a>宝技殚于缀严。<a id="a-An"></a>瑰材极于轮奂。<a id="a-Ao"></a>工不役鬼。<a id="a-Ap"></a>物不天来。<a id="a-Aq"></a>既皆出于民。<a id="a-Ar"></a>将何以堪之。<a id="a-As"></a>且生之有时。<a id="a-At"></a>用之无度。<a id="a-Au"></a>编户所奉常若不充。<a id="a-Av"></a>痛切肌肤不辞捶楚。<a id="a-Aw"></a>游僧一说矫陈祸福。<a id="a-Ax"></a>剪发解衣仍渐其少。<a id="a-Ay"></a>亦有离间骨肉事均路人。<a id="a-Az"></a>身自纳妻谓无彼我。<a id="a-B0"></a>皆托佛法挂误愚人。<a id="a-B1"></a>里陌动有经坊。<a id="a-B2"></a>阛阓尤多精舍。<a id="a-B3"></a>化诱谆切倍于官征。<a id="a-B4"></a>法事供需严逾制敕。<a id="a-B5"></a>膏腴物业水硙庄园。<a id="a-B6"></a>富有其多不知厌斁。<a id="a-B7"></a>逃丁辟罪骈集法门。<a id="a-B8"></a>且一夫不耕犹受其弊。<a id="a-B9"></a>浮食者众又劫人财。<a id="a-BA"></a>臣每念之实切悲痛。<a id="a-BB"></a>昔梁武简文舍施无算。<a id="a-BC"></a>及三维浪沸五岭烟腾。<a id="a-BD"></a>列刹盈衢莫救危亡之祸。<a id="a-BE"></a>缁衣蔽路。<a id="a-BF"></a>岂有勤主之功。<a id="a-BG"></a>况北风尘屡扰征役稍繁。<a id="a-BH"></a>遽兴此务力所未堪。<a id="a-BI"></a>伏惟功德无量。<a id="a-BJ"></a>何必兴建大像以劳费为名乎。<a id="a-BK"></a>虽敛僧钱百未及一。<a id="a-BL"></a>尊容既广不可露居。<a id="a-BM"></a>覆以百层尚忧未遍。<a id="a-BN"></a>臣今兼采众议。<a id="a-BO"></a>咸以为如来设教以慈悲为主。<a id="a-BP"></a>普济群品是其用心。<a id="a-BQ"></a>岂以劳人而存虚饰哉。<a id="a-BR"></a>疏奏。<a id="a-BS"></a>则天不纳。</p>
  <p id="aBT">论曰。<a id="a-BU"></a>法师支遁曰。<a id="a-BV"></a>沙门之于世也。<a id="a-BW"></a>犹虚舟之寄大壑耳。<a id="a-BX"></a>其来不以事退亦乘闲。<a id="a-BY"></a>四海之内竟自无宅。<a id="a-BZ"></a>邦乱则振锡孤游。<a id="a-Ba"></a>道洽则忻然共萃。<a id="a-Bb"></a>盖谓吾徒于天下固无事人也。<a id="a-Bc"></a>至末法败道之徒苟安衣食者。<a id="a-Bd"></a>于狄梁公之论。<a id="a-Be"></a>殆不可得而讳焉。<a id="a-Bf"></a>呜呼是岂真沙门者所为哉。<a id="a-Bg"></a>疏谓如来设教以普济群品为心。<a id="a-Bh"></a>讵以劳人而存虚饰。<a id="a-Bi"></a>此不独匡则天之失。<a id="a-Bj"></a>抑有以辅吾佛之正教也。<a id="a-Bk"></a>与夫后世泛然排佛老以苟名者云泥矣。</p>
  <p id="aBl">(辛丑)　改大足。<a id="a-Bm"></a>又改长安。</p>
  <p id="aBn">则天将建大像。<a id="a-Bo"></a>御史张廷圭复上疏谏曰。<a id="a-Bp"></a>夫佛者以觉知为义。<a id="a-Bq"></a>因心而成。<a id="a-Br"></a>不可以诸相见也。<a id="a-Bs"></a>经云。<a id="a-Bt"></a>若以色见我。<a id="a-Bu"></a>以音声求我。<a id="a-Bv"></a>是人行邪道。<a id="a-Bw"></a>不能见如来。<a id="a-Bx"></a>此真如之果。<a id="a-By"></a>不可以外求也。<a id="a-Bz"></a>陛下信心归依发弘誓愿。<a id="a-C0"></a>壮其塔庙广其尊容。<a id="a-C1"></a>已遍于天下久矣。<a id="a-C2"></a>盖有为住相布施。<a id="a-C3"></a>非最上第一希有之法。<a id="a-C4"></a>何以知之。<a id="a-C5"></a>经云。<a id="a-C6"></a>若人满三千大千世界七宝以用布施其福甚多。<a id="a-C7"></a>不如有人于此经中受持四句偈等为人演说其福胜彼。<a id="a-C8"></a>如佛所说。<a id="a-C9"></a>则陛下倾四海之财。<a id="a-CA"></a>竭万夫之力。<a id="a-CB"></a>穷山之木以为塔寺。<a id="a-CC"></a>极冶之金以为尊像。<a id="a-CD"></a>劳则多矣。<a id="a-CE"></a>费则甚矣。<a id="a-CF"></a>其所获福乃不若禅房之匹夫。<a id="a-CG"></a>菩萨所作福德不应贪着。<a id="a-CH"></a>盖有为之法不足高也。<a id="a-CI"></a>况此营建事因土木。<a id="a-CJ"></a>或开发盘礴峻筑基阶。<a id="a-CK"></a>或塞穴洞通转采斫。<a id="a-CL"></a>碾压虫螘动盈巨亿。<a id="a-CM"></a>岂佛标坐夏之义。<a id="a-CN"></a>悯蠢动而不忍害其生乎。<a id="a-CO"></a>又役鬼不可。<a id="a-CP"></a>惟人是营。<a id="a-CQ"></a>通计工匠率多贫寠。<a id="a-CR"></a>朝欧莫役劳筋苦骨。<a id="a-CS"></a>箪食飘饮晨炊星饭。<a id="a-CT"></a>饥渴所致疾疹交集。<a id="a-CU"></a>岂佛标徒行之义愍畜产而不忍苦其力乎。<a id="a-CV"></a>又营筑之役僧尼是税。<a id="a-CW"></a>虽展转乞丐穷乏尤多。<a id="a-CX"></a>州县征输星火逼迫。<a id="a-CY"></a>或谋计靡所。<a id="a-CZ"></a>或粥卖以充。<a id="a-Ca"></a>怨声载路和气不洽。<a id="a-Cb"></a>岂佛标喜舍之义愍愚蒙而不忍夺其产乎。<a id="a-Cc"></a>且边朔未宁军装日急。<a id="a-Cd"></a>天下虚竭海内劳弊。<a id="a-Ce"></a>伏惟陛下慎之重之。<a id="a-Cf"></a>思菩萨之行。<a id="a-Cg"></a>为利益一切众生。<a id="a-Ch"></a>应如是布施。<a id="a-Ci"></a>则其福德若东西南北四维上下虚空不可思量矣。<a id="a-Cj"></a>何必勤于住相雕苍生之业崇不急之务哉。<a id="a-Ck"></a>臣以时政言之。<a id="a-Cl"></a>则宜先边境畜府库养人力。<a id="a-Cm"></a>以佛教论之。<a id="a-Cn"></a>则宜救危苦灭诸相崇无为。<a id="a-Co"></a>伏惟察臣之言行佛之行。<a id="a-Cp"></a>务以理为尚。<a id="a-Cq"></a>无以人废言。<a id="a-Cr"></a>疏奏则天大悦。<a id="a-Cs"></a>御长生殿召见廷圭。<a id="a-Ct"></a>赐以金帛。</p>
  <p id="aCu">⊙是岁诏贤首法师法藏。<a id="a-Cv"></a>于东都佛授记寺讲新华严经。<a id="a-Cw"></a>至华藏世界感大地震动。<a id="a-Cx"></a>逾时乃息。<a id="a-Cy"></a>即日召对长生殿。<a id="a-Cz"></a>问帝网十重玄门海印三昧参合六相总别同异成坏之义。<a id="a-D0"></a>藏敷宣有绪玄旨通贯。<a id="a-D1"></a>则天骤闻茫然惊异。<a id="a-D2"></a>伸请再三。<a id="a-D3"></a>藏就指殿隅金师子为晓譬之。<a id="a-D4"></a>能所谓一毛头师子。<a id="a-D5"></a>百亿毛头师子。<a id="a-D6"></a>则天豁然领解。<a id="a-D7"></a>由是集其语。<a id="a-D8"></a>目为金师子章。<a id="a-D9"></a>初云华寺俨尊者。<a id="a-DA"></a>传杜顺华严宗旨。<a id="a-DB"></a>藏执侍俨尽传其教。<a id="a-DC"></a>及俨去世藏以巾帻说法。<a id="a-DD"></a>于是京城耆德连名抗表乞度为僧。<a id="a-DE"></a>凡藏落发受具皆则天特旨。<a id="a-DF"></a>又尝为则天以十圆镜置八隅上下。<a id="a-DG"></a>皆使相向中安佛像然烛照之。<a id="a-DH"></a>则镜镜现像互相摄入。<a id="a-DI"></a>及观之者交罗齐现。<a id="a-DJ"></a>以表刹海十界普容无尽之旨。<a id="a-DK"></a>藏没清凉国师澄观宗其教。<a id="a-DL"></a>天下学者宗之。<a id="a-DM"></a>目为一念圆融具德宗。<a id="a-DN"></a>谓之贤首教。</p>
  <p id="aDO">(壬寅)　○初试武举。</p>
  <p id="aDP">⊙是年则天铸像之费将具。<a id="a-DQ"></a>纳言李峤上疏谏曰。<a id="a-DR"></a>臣闻。<a id="a-DS"></a>佛法慈愍菩萨护持。<a id="a-DT"></a>唯志利益群生非假修崇土木。<a id="a-DU"></a>伏闻。<a id="a-DV"></a>造像税非户口钱出僧尼。<a id="a-DW"></a>非假州县祗承不能济办。<a id="a-DX"></a>且天下编户贫弱者众。<a id="a-DY"></a>或佣力客作以济糇粮。<a id="a-DZ"></a>或卖田贴舍以供王役。<a id="a-Da"></a>今造像钱数已有一十七万缗。<a id="a-Db"></a>若以散施广济贫穷。<a id="a-Dc"></a>人与一千尚济一十七万户。<a id="a-Dd"></a>拯饥寒之弊。<a id="a-De"></a>省劳役之勤。<a id="a-Df"></a>顺诸佛慈悲之心。<a id="a-Dg"></a>广人主停毒之意。<a id="a-Dh"></a>则人神胥悦功德无量。<a id="a-Di"></a>则天不纳。<a id="a-Dj"></a>是冬像成。<a id="a-Dk"></a>率百僚礼祀。</p>
  <p id="aDl">⊙(乙巳)　中宗改神龙(高宗第七子。<a id="a-Dm"></a>母曰则天皇后。<a id="a-Dn"></a>纳狄仁杰谏。<a id="a-Do"></a>正月张柬之桓彦范等五王。<a id="a-Dp"></a>以兵诛奸臣而迎帝即位。<a id="a-Dq"></a>迁则天于上阳宫。<a id="a-Dr"></a>冬崩。<a id="a-Ds"></a>二月复国号曰唐○老君为玄元皇帝。<a id="a-Dt"></a>景隆四年韦后安乐公主。<a id="a-Du"></a>于饼中进毒上崩。<a id="a-Dv"></a>寿五十五。<a id="a-Dw"></a>奉相王旦即位)</p>
  <p id="aDx">⊙正月流房融于高州。<a id="a-Dy"></a>夏四月融。<a id="a-Dz"></a>于广州遇梵僧般刺密谛赍楞严梵夹至。<a id="a-E0"></a>刺史请就制止道场宣译。<a id="a-E1"></a>融笔授。<a id="a-E2"></a>及译经十卷毕。<a id="a-E3"></a>般刺复携梵本归于天竺。</p>
  <p id="aE4">⊙是月中宗降御札。<a id="a-E5"></a>召曹溪六祖惠能入京。<a id="a-E6"></a>其辞曰。<a id="a-E7"></a>朕请安秀二师宫中供养。<a id="a-E8"></a>万机之暇每究一乘。<a id="a-E9"></a>二师并推让云。<a id="a-EA"></a>南方有能禅师。<a id="a-EB"></a>密授忍大师衣法。<a id="a-EC"></a>可就彼问。<a id="a-ED"></a>今遣内侍薛简驰诏迎请。<a id="a-EE"></a>愿师慈念速赴上京。<a id="a-EF"></a>师以表辞疾愿终林麓。<a id="a-EG"></a>薛简曰。<a id="a-EH"></a>京城禅德皆云。<a id="a-EI"></a>欲得会道当须坐禅集定。<a id="a-EJ"></a>若不因禅定而得解脱者。<a id="a-EK"></a>未之有也。<a id="a-EL"></a>未审师所说法如何。<a id="a-EM"></a>师曰。<a id="a-EN"></a>道由心悟。<a id="a-EO"></a>岂在坐耶。<a id="a-EP"></a>经云。<a id="a-EQ"></a>若见如来若坐若卧。<a id="a-ER"></a>是行邪道。<a id="a-ES"></a>何则无所从来亦无所去若无生灭。<a id="a-ET"></a>是如来清净禅。<a id="a-EU"></a>诸法空寂。<a id="a-EV"></a>是如来清净坐。<a id="a-EW"></a>究竟无证。<a id="a-EX"></a>岂况坐耶。<a id="a-EY"></a>简曰。<a id="a-EZ"></a>弟子回朝主上必问。<a id="a-Ea"></a>愿师慈悲指示心要令得见性明道。<a id="a-Eb"></a>祖曰。<a id="a-Ec"></a>道无明暗。<a id="a-Ed"></a>明暗是代谢之义。<a id="a-Ee"></a>明明无尽亦是有尽。<a id="a-Ef"></a>简曰。<a id="a-Eg"></a>明喻智慧。<a id="a-Eh"></a>暗况烦恼。<a id="a-Ei"></a>学道人傥不以智慧照破烦恼。<a id="a-Ej"></a>生死凭何出离。<a id="a-Ek"></a>师曰。<a id="a-El"></a>若以智慧照烦恼者。<a id="a-Em"></a>此是二乘小儿羊车等机。<a id="a-En"></a>上智大根悉不如是。<a id="a-Eo"></a>简曰。<a id="a-Ep"></a>何谓大乘见解。<a id="a-Eq"></a>师曰。<a id="a-Er"></a>明与无明其性无二。<a id="a-Es"></a>无二之性即是实性。<a id="a-Et"></a>实性者处凡愚而不减。<a id="a-Eu"></a>在圣贤而不增。<a id="a-Ev"></a>住烦恼而不乱。<a id="a-Ew"></a>居禅定而不寂。<a id="a-Ex"></a>不断不常不来不去。<a id="a-Ey"></a>不在中间及其内外。<a id="a-Ez"></a>不生不灭。<a id="a-F0"></a>性相如如常住不迁。<a id="a-F1"></a>名之曰道。<a id="a-F2"></a>简曰。<a id="a-F3"></a>师说不生不灭。<a id="a-F4"></a>何异外道。<a id="a-F5"></a>师曰。<a id="a-F6"></a>外道将灭止生以生显灭。<a id="a-F7"></a>灭犹不灭。<a id="a-F8"></a>生说无生。<a id="a-F9"></a>我说本自不生今亦无灭。<a id="a-FA"></a>所以不同外道。<a id="a-FB"></a>汝欲知心要但一切善恶都莫思量。<a id="a-FC"></a>自然得入清净心体。<a id="a-FD"></a>湛然常住妙用恒沙。<a id="a-FE"></a>简礼辞归阙。<a id="a-FF"></a>表上师语。<a id="a-FG"></a>帝咨美久之。<a id="a-FH"></a>寻遣使赐袈裟瓶钵等。<a id="a-FI"></a>谕天子向慕之意。</p>
  <p id="aFJ">⊙(丙午)　大通禅师神秀入寂。<a id="a-FK"></a>中书令张说制碑曰。<a id="a-FL"></a>撰夫总四大者成乎身矣。<a id="a-FM"></a>立万始者主乎心矣。<a id="a-FN"></a>身是虚哉。<a id="a-FO"></a>即身见空始同妙用。<a id="a-FP"></a>心非实也。<a id="a-FQ"></a>观心若幻乃等真如。<a id="a-FR"></a>名数入焉妙本乖。<a id="a-FS"></a>言说出焉真宗隐。<a id="a-FT"></a>故如来有意传要道力持至德。<a id="a-FU"></a>万劫而遥付法印。<a id="a-FV"></a>一念而顿授佛身。<a id="a-FW"></a>谁其弘之。<a id="a-FX"></a>实大通禅师其人也。<a id="a-FY"></a>禅师尊称大通。<a id="a-FZ"></a>讳神秀。<a id="a-Fa"></a>本姓李。<a id="a-Fb"></a>陈留尉氏人也。<a id="a-Fc"></a>心洞九流悬解先觉身长八尺秀眉大耳。<a id="a-Fd"></a>应王霸之像。<a id="a-Fe"></a>合圣贤之度。<a id="a-Ff"></a>少为书生游问江表。<a id="a-Fg"></a>老庄玄旨书易大义。<a id="a-Fh"></a>三乘经论四分律仪。<a id="a-Fi"></a>说通训诂音参吴晋。<a id="a-Fj"></a>烂乎如袭孔翠。<a id="a-Fk"></a>玲然如振金玉。<a id="a-Fl"></a>既独鉴潜发多闻旁施。<a id="a-Fm"></a>逮知天命之年。<a id="a-Fn"></a>自拔人间之世。<a id="a-Fo"></a>企闻蕲州有忍禅师。<a id="a-Fp"></a>禅门之法胤也。<a id="a-Fq"></a>自菩提达磨天竺东来。<a id="a-Fr"></a>以法传惠可。<a id="a-Fs"></a>可传僧璨。<a id="a-Ft"></a>璨传道信。<a id="a-Fu"></a>信传弘忍。<a id="a-Fv"></a>继明重迹相承五光。<a id="a-Fw"></a>乃不远遐阻翻飞谒诣。<a id="a-Fx"></a>虚受与沃心悬会。<a id="a-Fy"></a>高悟与真乘同辙。<a id="a-Fz"></a>缕指忘识湛见本心。<a id="a-G0"></a>住寂灭境行无是处。<a id="a-G1"></a>有师而成。<a id="a-G2"></a>即燃灯佛所。<a id="a-G3"></a>无依而说是空王法门。<a id="a-G4"></a>服勤六年不舍昼夜。<a id="a-G5"></a>大师叹曰。<a id="a-G6"></a>东山之法尽在秀矣。<a id="a-G7"></a>命之洗足引之并座。<a id="a-G8"></a>于是涕辞而去。<a id="a-G9"></a>退藏于密。<a id="a-GA"></a>仪凤中始隶玉泉。<a id="a-GB"></a>名在僧录。<a id="a-GC"></a>寺东七里地坦山雄。<a id="a-GD"></a>目之曰。<a id="a-GE"></a>此正楞伽孤峰度门兰若。<a id="a-GF"></a>荫松藉草吾将老焉。<a id="a-GG"></a>云从龙风从虎。<a id="a-GH"></a>大道出贤人。<a id="a-GI"></a>睹岐阳之地就去成都。<a id="a-GJ"></a>华阴之山学来如市。<a id="a-GK"></a>未云多也。<a id="a-GL"></a>后进得以拂三有超四禅。<a id="a-GM"></a>升堂七十。<a id="a-GN"></a>味道三千。<a id="a-GO"></a>不是过也。<a id="a-GP"></a>尔其开法大略。<a id="a-GQ"></a>则忘念以息想。<a id="a-GR"></a>极力以摄心。<a id="a-GS"></a>其入也品均凡圣。<a id="a-GT"></a>其到也行无前后。<a id="a-GU"></a>趣定之前万缘尽闭。<a id="a-GV"></a>发慧之后一切皆如。<a id="a-GW"></a>特奉楞伽递为心要。<a id="a-GX"></a>过此以往未之或知。<a id="a-GY"></a>久视年中禅师春秋高矣。<a id="a-GZ"></a>诏请而来。<a id="a-Ga"></a>趺坐觐君肩舆上殿。<a id="a-Gb"></a>屈万乘而稽首。<a id="a-Gc"></a>洒九重而宴居。<a id="a-Gd"></a>传圣道者不北面。<a id="a-Ge"></a>有盛德者无臣礼。<a id="a-Gf"></a>遂称两京法主三帝国师。<a id="a-Gg"></a>仰佛日之再中。<a id="a-Gh"></a>庆优昙之一现。<a id="a-Gi"></a>然处都邑婉其秘旨。<a id="a-Gj"></a>每帝王分座后妃临席。<a id="a-Gk"></a>鸳鹭四匝龙象三绕。<a id="a-Gl"></a>时炽炭待矿。<a id="a-Gm"></a>故对默而心降。<a id="a-Gn"></a>时诊饥投味。<a id="a-Go"></a>故告约而义领。<a id="a-Gp"></a>一雨普沾于众缘。<a id="a-Gq"></a>万籁各吹于本分。<a id="a-Gr"></a>非夫安住无畏应变无方者。<a id="a-Gs"></a>孰能至尔乎圣敬日崇朝恩代积。<a id="a-Gt"></a>当阳初会之所置寺曰度门。<a id="a-Gu"></a>尉氏先人之宅置寺曰报恩。<a id="a-Gv"></a>轼闾名乡表德非拟。<a id="a-Gw"></a>局厌諠辇长怀虚壑。<a id="a-Gx"></a>累乞还山既听中驻。<a id="a-Gy"></a>久矣衰惫无他患苦。<a id="a-Gz"></a>魄散神全形遗力谢。<a id="a-H0"></a>神龙二年二月二十八日。<a id="a-H1"></a>夜中顾命趺坐泊如化域。<a id="a-H2"></a>禅师武德八年受具于天宫寺。<a id="a-H3"></a>至是年丙午复终于此寺。<a id="a-H4"></a>盖僧腊八十矣。<a id="a-H5"></a>生于隋末百有余岁。<a id="a-H6"></a>未尝自言。<a id="a-H7"></a>故人莫审其数也。<a id="a-H8"></a>三界火心四部冰背。<a id="a-H9"></a>榱崩梁坏雷动雨泣。<a id="a-HA"></a>凡诸宝身生是金口。<a id="a-HB"></a>故其丧也如执亲焉。<a id="a-HC"></a>诏使吊哀王侯归赗。<a id="a-HD"></a>三月二日册谥大通。<a id="a-HE"></a>展饰终之义礼也。<a id="a-HF"></a>时厥五日。<a id="a-HG"></a>假安阙塞缓及葬之期怀也。<a id="a-HH"></a>宸驾临诀至午桥。<a id="a-HI"></a>王公悲送至伊水。<a id="a-HJ"></a>羽仪陈设至山龛。<a id="a-HK"></a>仲秋既望还诏乃下。<a id="a-HL"></a>帝诺先许冥遂夙心。<a id="a-HM"></a>大常卿鼓吹导引城门郎监护丧葬。<a id="a-HN"></a>是日天子出龙门泫金榇。<a id="a-HO"></a>登高驻跸目尽回舆。<a id="a-HP"></a>自伊及江扶道哀侯。<a id="a-HQ"></a>旛花百辇香云千里。<a id="a-HR"></a>维十月哉生魄。<a id="a-HS"></a>明即旧居后冈安神起塔。<a id="a-HT"></a>国钱严饰赐逾百万。<a id="a-HU"></a>巨钟盖先帝所铸。<a id="a-HV"></a>群经乃后皇所锡。<a id="a-HW"></a>金榜御题花旛内造。<a id="a-HX"></a>塔寺尊重远称标绝。<a id="a-HY"></a>初禅师形解东洛相见南荆。<a id="a-HZ"></a>白雾积晦于禅山。<a id="a-Ha"></a>素莲寄生于坐树。<a id="a-Hb"></a>则双林变色泗水逆流。<a id="a-Hc"></a>至人违代同符异感。<a id="a-Hd"></a>百日卒哭也。<a id="a-He"></a>在龙华寺设大会八千人度二十七人。<a id="a-Hf"></a>二祥练缟也。<a id="a-Hg"></a>成就西明道场数如前会。<a id="a-Hh"></a>万回菩萨乞施后宫。<a id="a-Hi"></a>宝衣盈箱珍价敌国。<a id="a-Hj"></a>亲举宠贵侑供巡香。<a id="a-Hk"></a>其广福博因存没如此。<a id="a-Hl"></a>日月逾迈荣落相推。<a id="a-Hm"></a>於戏法子永恋宗极。<a id="a-Hn"></a>痛慈舟之遽失。<a id="a-Ho"></a>恨涌塔之迟开。<a id="a-Hp"></a>石城之叹也不孤。<a id="a-Hq"></a>庐山之碑焉可作。<a id="a-Hr"></a>窃比夫子贡之论夫子也。<a id="a-Hs"></a>生于天地。<a id="a-Ht"></a>不知天地之高厚。<a id="a-Hu"></a>饮于河海。<a id="a-Hv"></a>不知河海之广深。<a id="a-Hw"></a>强名其迹以慰其心。<a id="a-Hx"></a>铭曰。<a id="a-Hy"></a>额珠内隐。<a id="a-Hz"></a>匪指莫效。<a id="a-I0"></a>心镜外尘。<a id="a-I1"></a>匪磨莫照。<a id="a-I2"></a>海藏安静。<a id="a-I3"></a>风识牵乐。<a id="a-I4"></a>不入度门。<a id="a-I5"></a>孰探法要。<a id="a-I6"></a>倬哉禅伯。<a id="a-I7"></a>独立天下。<a id="a-I8"></a>功收密诣。<a id="a-I9"></a>解却名假。<a id="a-IA"></a>诣无所得。<a id="a-IB"></a>解亦都舍。<a id="a-IC"></a>月影空如。<a id="a-ID"></a>现于悟者。<a id="a-IE"></a>无量善众。<a id="a-IF"></a>为父为师。<a id="a-IG"></a>露清热恼。<a id="a-IH"></a>光射昏疑。<a id="a-II"></a>冀将住世。<a id="a-IJ"></a>万寿无期。<a id="a-IK"></a>奈何过隙。<a id="a-IL"></a>一朝去之。<a id="a-IM"></a>嗟我门人。<a id="a-IN"></a>忧心断续。<a id="a-IO"></a>进忆瞻仰。<a id="a-IP"></a>退思付嘱。<a id="a-IQ"></a>尽不离定。<a id="a-IR"></a>空非灭觉。<a id="a-IS"></a>念兹在兹。<a id="a-IT"></a>敢告无学。<a id="a-IU"></a>时岐王范及征君卢鸿一。<a id="a-IV"></a>皆勒碑制碣。<a id="a-IW"></a>旧唐史有传称。<a id="a-IX"></a>沙门被王者礼敬。<a id="a-IY"></a>古未之有。</p>
  <p id="aIZ">(丁未)　改景隆。</p>
  <p id="aIa">⊙神僧万回入宫。<a id="a-Ib"></a>赐号法云公。<a id="a-Ic"></a>馆于集贤院。<a id="a-Id"></a>给二美人奉事。<a id="a-Ie"></a>未几忽求阌乡河水。<a id="a-If"></a>左右仓皇莫能得。<a id="a-Ig"></a>又曰。<a id="a-Ih"></a>第穴堂前地可得也。<a id="a-Ii"></a>既得之。<a id="a-Ij"></a>回饮水毕湛然而逝。<a id="a-Ik"></a>赐号国公。<a id="a-Il"></a>图形集贤院。<a id="a-Im"></a>初回幼能三千里致兄书。<a id="a-In"></a>朝往暮归。<a id="a-Io"></a>因号万回。<a id="a-Ip"></a>高宗闻其名诏入宫。<a id="a-Iq"></a>度为沙门。<a id="a-Ir"></a>则天在位。<a id="a-Is"></a>廷之禁中赐锦衣。<a id="a-It"></a>令宫人给侍。<a id="a-Iu"></a>庄惠太子始生。<a id="a-Iv"></a>则天抱之示回。<a id="a-Iw"></a>回曰。<a id="a-Ix"></a>此西域树精。<a id="a-Iy"></a>养之宜兄弟。<a id="a-Iz"></a>及安乐公主怙韦后将谋逆。<a id="a-J0"></a>回遇之望尘唾曰。<a id="a-J1"></a>血腥不可近。<a id="a-J2"></a>未几安乐果诛。<a id="a-J3"></a>玄宗在蕃尝私谒回。<a id="a-J4"></a>回拊其背曰。<a id="a-J5"></a>五十年太平天子。<a id="a-J6"></a>睿宗为相王每将出。<a id="a-J7"></a>回必告市人曰。<a id="a-J8"></a>天子来。<a id="a-J9"></a>少顷而相王至。<a id="a-JA"></a>其神异类如此。<a id="a-JB"></a>示寂于长安醴泉里。<a id="a-JC"></a>寿七十四矣。</p>
  <p id="aJD">论曰。<a id="a-JE"></a>法云公尝有偈曰。<a id="a-JF"></a>明暗两忘开佛眼。<a id="a-JG"></a>不系一法出莲丛。<a id="a-JH"></a>真空不坏灵智性。<a id="a-JI"></a>妙用尝存无作功。<a id="a-JJ"></a>圣智本来成佛道。<a id="a-JK"></a>寂光非照自圆通。<a id="a-JL"></a>熟味厥旨。<a id="a-JM"></a>盖大乘了悟之言也。<a id="a-JN"></a>而法云特以小乘神异显化。<a id="a-JO"></a>至于佛菩萨出世宏正法眼。<a id="a-JP"></a>必涵光混世未始泄露密机。<a id="a-JQ"></a>直至临终方有付嘱。<a id="a-JR"></a>然则法云章章显异。<a id="a-JS"></a>抑圣贤之权与。</p>
  <p id="aJT">⊙是年七月庚辰下诏曰。<a id="a-JU"></a>释典玄宗理均迹异。<a id="a-JV"></a>拯人化俗教别功齐。<a id="a-JW"></a>自今每缘法事聚集僧尼道士女冠等宜齐行并集。<a id="a-JX"></a>初太宗以老子为皇宗。<a id="a-JY"></a>升于释氏之上。<a id="a-JZ"></a>至则天朝。<a id="a-Ja"></a>复在释氏之下。<a id="a-Jb"></a>今此已往遂为永式。<a id="a-Jc"></a>令齐班并集云。</p>
  <p id="aJd">⊙国师惠安卒。<a id="a-Je"></a>诫其徒曰。<a id="a-Jf"></a>吾气尽将尸置林中恣野火焚之。<a id="a-Jg"></a>偶神僧万回至。<a id="a-Jh"></a>与安握手言论。<a id="a-Ji"></a>其徒侧聆俱莫之省。<a id="a-Jj"></a>至八日合户偃身而寂。<a id="a-Jk"></a>春秋一百二十八。<a id="a-Jl"></a>其徒奉命舁尸林中。<a id="a-Jm"></a>果野火至阇维之。<a id="a-Jn"></a>得舍利八十粒。<a id="a-Jo"></a>五粒最巨而紫红色光焰夺目。<a id="a-Jp"></a>诏留禁中云。</p>
  <p id="aJq">⊙是岁再诏于阗国三藏实叉难提至。<a id="a-Jr"></a>帝降跸迎劳。<a id="a-Js"></a>备两街法仪。<a id="a-Jt"></a>旌幢鼓吹迓之。<a id="a-Ju"></a>载以青象安置荐福寺。<a id="a-Jv"></a>难提风神宏旷仪韵秀整。<a id="a-Jw"></a>善大小乘通华梵语。</p>
  <p id="aJx">⊙(戊申)　泗洲大士僧伽诏入宫供养。<a id="a-Jy"></a>度惠俨惠岸木叉三人为侍者。<a id="a-Jz"></a>帝亲书所居寺额曰普光王。<a id="a-K0"></a>未几迁止荐福寺。<a id="a-K1"></a>明年京畿旱。<a id="a-K2"></a>有旨命大士致雨。<a id="a-K3"></a>僧伽以瓶水散洒。<a id="a-K4"></a>即有浓云自所居而涌大雨倾注。<a id="a-K5"></a>又明年二月示寂。<a id="a-K6"></a>寿八十有三。<a id="a-K7"></a>神采如生。<a id="a-K8"></a>敕就荐福寺塑身建塔。<a id="a-K9"></a>即秽气满城。<a id="a-KA"></a>帝炷香祝之。<a id="a-KB"></a>许送归淮。<a id="a-KC"></a>言讫异香郁然。<a id="a-KD"></a>倾都叹异。<a id="a-KE"></a>遂奉全身归泗洲普光王寺建塔。<a id="a-KF"></a>帝尝问法云公万回曰。<a id="a-KG"></a>僧伽何如人。<a id="a-KH"></a>对曰。<a id="a-KI"></a>观音大士化身耳。<a id="a-KJ"></a>神化事迹具如蒋颖叔所著传。<a id="a-KK"></a>大师自西国来。<a id="a-KL"></a>唐高宗时至长安洛阳行化。<a id="a-KM"></a>历吴楚间手执杨枝混于缁流。<a id="a-KN"></a>或问。<a id="a-KO"></a>师何姓。<a id="a-KP"></a>即答曰。<a id="a-KQ"></a>我姓何。<a id="a-KR"></a>又问。<a id="a-KS"></a>师是何国人。<a id="a-KT"></a>师曰。<a id="a-KU"></a>我何国人。<a id="a-KV"></a>寻于泗上欲构伽蓝。<a id="a-KW"></a>因宿州民贺跋氏舍所居。<a id="a-KX"></a>师曰。<a id="a-KY"></a>此本为佛宇。<a id="a-KZ"></a>令掘地果得古碑云。<a id="a-Ka"></a>香积寺。<a id="a-Kb"></a>即齐李龙建所创。<a id="a-Kc"></a>又获金像。<a id="a-Kd"></a>众谓然灯如来。<a id="a-Ke"></a>师曰。<a id="a-Kf"></a>普光王佛也。<a id="a-Kg"></a>因以为寺额云。<a id="a-Kh"></a>乾符中谥证圣大师。</p>
  <p id="aKi">⊙(己酉)　是岁召律师道岸入宫。<a id="a-Kj"></a>为妃主授归戒。<a id="a-Kk"></a>因留禁中。<a id="a-Kl"></a>别日帝至。<a id="a-Km"></a>诸师皆辟席。<a id="a-Kn"></a>岸独逡巡长揖而已。<a id="a-Ko"></a>帝高其量图形于林光宫。<a id="a-Kp"></a>御制赞曰。<a id="a-Kq"></a>戒珠皎洁惠流清净。<a id="a-Kr"></a>身局五篇心融八定。<a id="a-Ks"></a>学妙真宗贯通实性。<a id="a-Kt"></a>维持法务纲纪德政。<a id="a-Ku"></a>律藏冀兮传芳。<a id="a-Kv"></a>像教因而光盛。<a id="a-Kw"></a>时以为荣焉。</p>
  <p id="aKx">八月乙卯。<a id="a-Ky"></a>以高宗旧第兴圣寺有柹树天授中枯死至是忽重荣。<a id="a-Kz"></a>因大赦天下。<a id="a-L0"></a>赐百官封爵。<a id="a-L1"></a>普度僧尼道士凡数万。</p>
  <p id="aL2">⊙九月。<a id="a-L3"></a>诏三藏菩提流志。<a id="a-L4"></a>于北苑白莲池甘露亭译大宝积经。<a id="a-L5"></a>敕中书陆象先尚书郭元振宰相张说润文。<a id="a-L6"></a>经成凡五十九会。<a id="a-L7"></a>总一百二十卷。</p>
  <p id="aL8">⊙(庚戌)　是年三月。<a id="a-L9"></a>敕东都留守韦安石。<a id="a-LA"></a>赍诏起嵩山沙门一行赴阙。<a id="a-LB"></a>行辞疾不赴。<a id="a-LC"></a>遁入荆州当阳山。<a id="a-LD"></a>旧唐史云。<a id="a-LE"></a>行姓张氏。<a id="a-LF"></a>初名遂。<a id="a-LG"></a>剡国公公瑾之孙。<a id="a-LH"></a>武功令擅之子。<a id="a-LI"></a>少聪敏览观子史。<a id="a-LJ"></a>尝诣道士尹崇。<a id="a-LK"></a>借太玄经读之。<a id="a-LL"></a>数日而还。<a id="a-LM"></a>崇曰。<a id="a-LN"></a>此经精微吾寻积年尚未晓。<a id="a-LO"></a>子宜研究无忽也。<a id="a-LP"></a>行曰。<a id="a-LQ"></a>已究其义。<a id="a-LR"></a>因出所撰太衍玄图并义决。<a id="a-LS"></a>崇览之大惊。<a id="a-LT"></a>因与谈其渊奥。<a id="a-LU"></a>退谓人曰。<a id="a-LV"></a>此后生颜子也。<a id="a-LW"></a>由此知名于世。<a id="a-LX"></a>初武三思慕其学行就请结交。<a id="a-LY"></a>行遁匿辟之。<a id="a-LZ"></a>寻出家遍历天下访求异术。<a id="a-La"></a>至天台国清寺。<a id="a-Lb"></a>见别院古松数十门有流水。<a id="a-Lc"></a>行立门屏闻僧于庭中布算声。<a id="a-Ld"></a>而语其徒曰。<a id="a-Le"></a>今日当有弟子自远来求吾算法。<a id="a-Lf"></a>已合到门岂无人导引乎。<a id="a-Lg"></a>即除一算曰。<a id="a-Lh"></a>门前水当西流。<a id="a-Li"></a>弟子亦至矣。<a id="a-Lj"></a>行返顾溪水果已西流。<a id="a-Lk"></a>遂承其言。<a id="a-Ll"></a>遽趋入再拜咨求其法。<a id="a-Lm"></a>彼尽授与之。<a id="a-Ln"></a>遂洞历象阴阳推步之学。<a id="a-Lo"></a>回入嵩山。<a id="a-Lp"></a>依普寂禅师参决禅门宗旨。<a id="a-Lq"></a>及遁当阳山。<a id="a-Lr"></a>又从律师惠悟学毗尼。<a id="a-Ls"></a>凡经籍一览毕世不忘。</p>
 </body>
</html>