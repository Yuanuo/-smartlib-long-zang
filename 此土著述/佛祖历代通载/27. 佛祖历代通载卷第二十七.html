<!doctype html>
<html id="z3IBXNz1jq" data-ver="1378">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第二十七</h1>
  <p id="a2">(癸亥)　仁宗禛(真宗第六子。<a id="a-3"></a>遗旨即位。<a id="a-4"></a>上得皇子已晚。<a id="a-5"></a>始生日夜啼不止。<a id="a-6"></a>有道人能止啼。<a id="a-7"></a>召入则曰。<a id="a-8"></a>莫叫莫叫何似当初莫笑。<a id="a-9"></a>啼即止。<a id="a-A"></a>盖真宗尝龥上帝祈嗣问群仙。<a id="a-B"></a>谁当往者。<a id="a-C"></a>皆不答。<a id="a-D"></a>独赤脚大仙一笑。<a id="a-E"></a>遂降为[司/子]。<a id="a-F"></a>在宫中好赤脚。<a id="a-G"></a>其验也。<a id="a-H"></a>十三即位刘太后垂帘同听政。<a id="a-I"></a>大治四十二年。<a id="a-J"></a>寿五十四。<a id="a-K"></a>葬永昭陵)</p>
  <p id="aL">改天圣元年○行崇天历。</p>
  <p id="aM">⊙(甲子　八一)　是年汾阳善昭禅师示寂。<a id="a-N"></a>生俞氏。<a id="a-O"></a>太原人也。<a id="a-P"></a>器识沉邃不缘饰。<a id="a-Q"></a>有大志。<a id="a-R"></a>于一切文字。<a id="a-S"></a>不由师训自然通晓。<a id="a-T"></a>年十四父母俱丧。<a id="a-U"></a>孤苦厌世相。<a id="a-V"></a>薙发受具杖策游方。<a id="a-W"></a>所至少留。<a id="a-X"></a>不喜观览。<a id="a-Y"></a>或讥其不韵。<a id="a-Z"></a>昭叹曰。<a id="a-a"></a>是何言之陋哉。<a id="a-b"></a>从上先德行脚。<a id="a-c"></a>正以圣心未通驰求决择尔。<a id="a-d"></a>不缘山水也。<a id="a-e"></a>师历诸方见老宿七十一人。<a id="a-f"></a>皆妙得其家风。<a id="a-g"></a>尤喜论曹洞。<a id="a-h"></a>石门彻禅师者。<a id="a-i"></a>盖其派之魁奇者。<a id="a-j"></a>昭作五位偈示之曰。<a id="a-k"></a>五位参寻切要知。<a id="a-l"></a>纤毫才动即差违。<a id="a-m"></a>金刚透匣谁能晓。<a id="a-n"></a>唯有那吒第一机。<a id="a-o"></a>举目便令三界静。<a id="a-p"></a>振铃还使九天归。<a id="a-q"></a>正中妙挟通回互。<a id="a-r"></a>拟议锋铓失却威。<a id="a-s"></a>彻拊掌称善。<a id="a-t"></a>然终疑临济儿孙别有奇处。<a id="a-u"></a>最后至首山。<a id="a-v"></a>问百丈卷席意旨如何。<a id="a-w"></a>曰龙袖拂开全体现。<a id="a-x"></a>昭曰。<a id="a-y"></a>师意如何。<a id="a-z"></a>曰象王行处绝狐踪。<a id="a-10"></a>于是大悟言下。<a id="a-11"></a>拜起而曰。<a id="a-12"></a>万古碧潭空界月。<a id="a-13"></a>再三捞摝始应知。<a id="a-14"></a>有问者曰。<a id="a-15"></a>见何道理便尔自肯。<a id="a-16"></a>曰正是我放身命处。<a id="a-17"></a>服勤甚久。<a id="a-18"></a>辞去游湘衡间。<a id="a-19"></a>长沙太守张公茂宗。<a id="a-1A"></a>以四名刹请昭择之而居。<a id="a-1B"></a>昭笑一夕遁去。<a id="a-1C"></a>北抵襄氵寓止白马。<a id="a-1D"></a>太守刘公昌言闻之造谒。<a id="a-1E"></a>以见晚为叹。<a id="a-1F"></a>时洞山谷隐皆虚席。<a id="a-1G"></a>密议归昭。<a id="a-1H"></a>太守请择之。<a id="a-1I"></a>昭以手揶揄曰。<a id="a-1J"></a>我长行粥饭僧。<a id="a-1K"></a>传佛心宗非细职也。<a id="a-1L"></a>前后八请坚卧不起。<a id="a-1M"></a>淳化四年首山殁。<a id="a-1N"></a>西河道俗千余人协心削牍遣沙门契聪迎请。<a id="a-1O"></a>住持汾州太平寺太子院。<a id="a-1P"></a>昭闭关高枕。<a id="a-1Q"></a>聪排闼而入让之曰。<a id="a-1R"></a>佛法大事。<a id="a-1S"></a>静退小节。<a id="a-1T"></a>风穴惧应谶。<a id="a-1U"></a>忧宗旨坠灭。<a id="a-1V"></a>幸而有先师。<a id="a-1W"></a>先师已弃世。<a id="a-1X"></a>汝有力荷担如来大法者。<a id="a-1Y"></a>今何时而欲安眠哉昭矍起握聪手曰。<a id="a-1Z"></a>非公不闻此语。<a id="a-1a"></a>趋办严吾行矣。<a id="a-1b"></a>既至宴坐一榻足不越阃者三十年。<a id="a-1c"></a>天下道俗慕仰不敢名。<a id="a-1d"></a>同曰汾州。<a id="a-1e"></a>并汾地苦寒。<a id="a-1f"></a>昭罢夜参。<a id="a-1g"></a>有梵僧振锡而至。<a id="a-1h"></a>谓昭曰。<a id="a-1i"></a>会中有大士六人。<a id="a-1j"></a>奈何不说法。<a id="a-1k"></a>言讫升空而去。<a id="a-1l"></a>昭密记以偈曰。<a id="a-1m"></a>胡僧金锡光。<a id="a-1n"></a>请法到汾阳。<a id="a-1o"></a>六人成大器。<a id="a-1p"></a>劝请为敷扬。<a id="a-1q"></a>时楚圆守芝号上首。<a id="a-1r"></a>丛林知名。<a id="a-1s"></a>龙德府尹。<a id="a-1t"></a>李侯与昭有旧。<a id="a-1u"></a>虚承天致之。<a id="a-1v"></a>使三反不赴。<a id="a-1w"></a>使者受罚。<a id="a-1x"></a>复至曰。<a id="a-1y"></a>必欲得师俱往。<a id="a-1z"></a>不然有死而已。<a id="a-20"></a>昭笑曰。<a id="a-21"></a>老病业已不出院。<a id="a-22"></a>借往当先后之何必俱耶。<a id="a-23"></a>使曰。<a id="a-24"></a>师诺则先后唯所择。<a id="a-25"></a>昭令馔设且俶装曰。<a id="a-26"></a>吾先行矣。<a id="a-27"></a>停箸而化。<a id="a-28"></a>阅世七十有八。<a id="a-29"></a>坐六十五夏。</p>
  <p id="a2A">⊙(丙寅)　天圣四年赐天台教部入藏。<a id="a-2B"></a>天竺寺思悟侍者。<a id="a-2C"></a>焚躯为报国恩。<a id="a-2D"></a>悟钱唐人。<a id="a-2E"></a>初慈云式公欲以智者教卷求入藏。<a id="a-2F"></a>文穆王公将闻之朝。<a id="a-2G"></a>悟曰。<a id="a-2H"></a>非常事也。<a id="a-2I"></a>小子将助之矣。<a id="a-2J"></a>乃绘大悲像咒以誓曰。<a id="a-2K"></a>事集焚躯报国。<a id="a-2L"></a>会公薨。<a id="a-2M"></a>悟诵咒益精。<a id="a-2N"></a>是年得旨克遂初志(式为赞刻石焉)</p>
  <p id="a2O">⊙(丁卯)　大阳禅师。<a id="a-2P"></a>名警玄。<a id="a-2Q"></a>祥符中。<a id="a-2R"></a>避国讳易称警延。<a id="a-2S"></a>江夏张氏子。<a id="a-2T"></a>其先盖金陵人。<a id="a-2U"></a>仲父为沙门。<a id="a-2V"></a>号智通。<a id="a-2W"></a>住持崇孝。<a id="a-2X"></a>延往依以为师。<a id="a-2Y"></a>十九为大僧。<a id="a-2Z"></a>听圆觉了义经。<a id="a-2a"></a>问讲者。<a id="a-2b"></a>何名圆觉。<a id="a-2c"></a>曰圆以圆融有漏为义。<a id="a-2d"></a>觉以觉尽无余为义也。<a id="a-2e"></a>延曰。<a id="a-2f"></a>空诸有无何名圆觉。<a id="a-2g"></a>讲者叹曰。<a id="a-2h"></a>是儿齿少而识卓如此。<a id="a-2i"></a>我所有何足以益之。<a id="a-2j"></a>政如以秽食置宝器。<a id="a-2k"></a>其可哉。<a id="a-2l"></a>通知之使令游方。<a id="a-2m"></a>初谒鼎州梁山观公。<a id="a-2n"></a>问如何是无相道场。<a id="a-2o"></a>观指壁间观音像曰。<a id="a-2p"></a>此是吴处士画。<a id="a-2q"></a>延拟进语。<a id="a-2r"></a>观急索曰。<a id="a-2s"></a>这个是有相。<a id="a-2t"></a>如何是无相底。<a id="a-2u"></a>于是悟旨于言下。<a id="a-2v"></a>拜起而侍。<a id="a-2w"></a>观曰。<a id="a-2x"></a>何不道取一句子延曰。<a id="a-2y"></a>道即不辞。<a id="a-2z"></a>恐上纸墨。<a id="a-30"></a>观笑曰他日此语上碑去在。<a id="a-31"></a>延献偈曰。<a id="a-32"></a>我昔初机学道迷。<a id="a-33"></a>万水千山觅见知。<a id="a-34"></a>明今辩古终难会直说无心转更疑。<a id="a-35"></a>蒙师指出秦时镜。<a id="a-36"></a>照见父母未生时。<a id="a-37"></a>如今觉了何所得。<a id="a-38"></a>夜放乌鸡带雪飞。<a id="a-39"></a>观称洞上之宗可倚矣。<a id="a-3A"></a>延亦自负。<a id="a-3B"></a>侪辈莫敢攀奉。<a id="a-3C"></a>一时声价籍甚。<a id="a-3D"></a>观殁。<a id="a-3E"></a>辞塔出山。<a id="a-3F"></a>至大阳谒坚禅师。<a id="a-3G"></a>坚欣然让法席使主之。<a id="a-3H"></a>延受之。<a id="a-3I"></a>咸平庚子岁也。<a id="a-3J"></a>示众曰。<a id="a-3K"></a>廓然去。<a id="a-3L"></a>肯重去。<a id="a-3M"></a>无所得心去。<a id="a-3N"></a>平常心去离彼我心去。<a id="a-3O"></a>然后方可。<a id="a-3P"></a>所以古德道。<a id="a-3Q"></a>牵牛向溪东。<a id="a-3R"></a>放不免纳官家徭税。<a id="a-3S"></a>牵牛向溪西。<a id="a-3T"></a>放不免纳官家徭税。<a id="a-3U"></a>不如随分纳些些。<a id="a-3V"></a>渠总不妨。<a id="a-3W"></a>免致劳扰。<a id="a-3X"></a>作么生是随分纳些些底道理。<a id="a-3Y"></a>但截断两头有无诸法。<a id="a-3Z"></a>凡圣情尽体露真常。<a id="a-3a"></a>事理不二即如如佛。<a id="a-3b"></a>若能如此者。<a id="a-3c"></a>法法无依平等大道万有不系。<a id="a-3d"></a>随处转辘辘地更有何事。<a id="a-3e"></a>延神观奇伟有威重。<a id="a-3f"></a>日常一食。<a id="a-3g"></a>自以付受之重。<a id="a-3h"></a>足不越限。<a id="a-3i"></a>胁不至席。<a id="a-3j"></a>五十年。<a id="a-3k"></a>年八十。<a id="a-3l"></a>坐六十一夏。<a id="a-3m"></a>叹无可以继其法者。<a id="a-3n"></a>以洞上旨诀。<a id="a-3o"></a>寄叶县省公之子法远。<a id="a-3p"></a>使为求法器传续之。<a id="a-3q"></a>天圣五年七月十六日升座辞众又三日以偈寄侍郎王曙曰。<a id="a-3r"></a>吾年八十五。<a id="a-3s"></a>修因至于此。<a id="a-3t"></a>问我归何处。<a id="a-3u"></a>顶相终难睹。<a id="a-3v"></a>停笔而化。</p>
  <p id="a3w">⊙(戊辰)　四明延庆法智卒。<a id="a-3x"></a>后于元丰三年冬。<a id="a-3y"></a>其法孙继忠状其行。<a id="a-3z"></a>请文于宋清献公赵抃撰行业碑。<a id="a-40"></a>其略曰。<a id="a-41"></a>师名知礼。<a id="a-42"></a>字约言。<a id="a-43"></a>金姓。<a id="a-44"></a>世为明州人。<a id="a-45"></a>梵相奇伟性恬而器闳。<a id="a-46"></a>初父母祷佛求息。<a id="a-47"></a>梦神僧携一童遗曰。<a id="a-48"></a>此佛子罗睺罗也。<a id="a-49"></a>既生以名焉毁齿出家。<a id="a-4A"></a>十五落发受具。<a id="a-4B"></a>二十从本郡宝云通师。<a id="a-4C"></a>传天台教观。<a id="a-4D"></a>始三日。<a id="a-4E"></a>首座谓曰。<a id="a-4F"></a>法界次第若当奉持。<a id="a-4G"></a>礼曰。<a id="a-4H"></a>何谓法界。<a id="a-4I"></a>座曰。<a id="a-4J"></a>大总相法门圆融无碍者是也。<a id="a-4K"></a>曰既圆融无碍。<a id="a-4L"></a>何得有次第耶。<a id="a-4M"></a>座无语。<a id="a-4N"></a>几一月自讲心经。<a id="a-4O"></a>人皆属听而惊。<a id="a-4P"></a>谓教法之有赖矣。<a id="a-4Q"></a>居三年代通讲。<a id="a-4R"></a>销义益阐所学。<a id="a-4S"></a>出住承天继迁延庆。<a id="a-4T"></a>道法大炽学徒如林。<a id="a-4U"></a>日本国师遗徒持二十问来询法要。<a id="a-4V"></a>礼答之咸臻其妙真宗久闻师名。<a id="a-4W"></a>遣中使至寺。<a id="a-4X"></a>命修忏法。<a id="a-4Y"></a>厚有赐予。<a id="a-4Z"></a>岁大旱。<a id="a-4a"></a>师焉遵式等修光明为祷。<a id="a-4b"></a>而雨大洽。<a id="a-4c"></a>所制指要妙宗二钞观音品别行金光明诸记大悲忏仪。<a id="a-4d"></a>行于世。<a id="a-4e"></a>翰林学士杨亿驸马李遵勖。<a id="a-4f"></a>荐以紫衣师号。<a id="a-4g"></a>后于岁旦结光明忏。<a id="a-4h"></a>七日为顺寂之期至五日趺坐而逝。<a id="a-4i"></a>实天圣六年正月五日也。<a id="a-4j"></a>享寿六十有九。<a id="a-4k"></a>僧夏五十有四(云云)</p>
  <p id="a4l">⊙(庚午)　长水法师子璇。<a id="a-4m"></a>嘉禾人。<a id="a-4n"></a>初依洪敏师学楞严。<a id="a-4o"></a>至动静之相了然不生有省。<a id="a-4p"></a>闻琅琊惠觉道重当世。<a id="a-4q"></a>趋至其门。<a id="a-4r"></a>值其上堂致问曰。<a id="a-4s"></a>清净本然云何忽生山河大地。<a id="a-4t"></a>觉亢声云。<a id="a-4u"></a>清净本然云何忽生山河大地。<a id="a-4v"></a>师豁然大悟。<a id="a-4w"></a>觉谓之曰。<a id="a-4x"></a>汝宗不振久矣。<a id="a-4y"></a>宜励志扶持以报佛恩。<a id="a-4z"></a>师如教。<a id="a-50"></a>后住长水。<a id="a-51"></a>众几一千。<a id="a-52"></a>以贤首宗旨述楞严经疏十卷。<a id="a-53"></a>行于世。</p>
  <p id="a54">(壬申)　改明道　○辽宗真立。<a id="a-55"></a>号兴宗改景福。</p>
  <p id="a56">⊙天竺慈云法师遵式卒。<a id="a-57"></a>字知白。<a id="a-58"></a>叶氏。<a id="a-59"></a>台州宁海人。<a id="a-5A"></a>母王氏梦咽明珠而生。<a id="a-5B"></a>稍长不乐随兄为贾。<a id="a-5C"></a>潜往东掖山出家。<a id="a-5D"></a>年二十往禅林受具。<a id="a-5E"></a>明年习律学于守初。<a id="a-5F"></a>式继入国清普贤像前。<a id="a-5G"></a>烬一指誓传天台之教。<a id="a-5H"></a>雍熙初来谒四明。<a id="a-5I"></a>北面受业。<a id="a-5J"></a>未几智解秀出。<a id="a-5K"></a>智者讳日。<a id="a-5L"></a>然顶终朝誓力。<a id="a-5M"></a>行四三昧。<a id="a-5N"></a>淳化初。<a id="a-5O"></a>众请居宝云。<a id="a-5P"></a>讲未尝歇。<a id="a-5Q"></a>灵异之迹具于本传。<a id="a-5R"></a>明道元年十月十八日示疾。<a id="a-5S"></a>不用医药。<a id="a-5T"></a>唯说法勉徒十日令请弥陀像以证其终。<a id="a-5U"></a>至夜奄然坐逝。<a id="a-5V"></a>生寿六十九。<a id="a-5W"></a>夏五十。<a id="a-5X"></a>明年仲春四日。<a id="a-5Y"></a>徒众奉遐榻葬于寺东月桂峰下。</p>
  <p id="a5Z">(癸酉)　○放度天下三帐僧尼○辽改重熙。</p>
  <p id="a5a">(甲戌)　改景祐○六月诏毁无额寺院。</p>
  <p id="a5b">(丙子)　○诏选五十人童子习梵学。</p>
  <p id="a5c">⊙帝制天圣广灯录序。<a id="a-5d"></a>赐护国将军节度使驸马都尉李遵勖。<a id="a-5e"></a>其辞曰。<a id="a-5f"></a>唯大雄之阐教也。<a id="a-5g"></a>以清净为宗。<a id="a-5h"></a>慈悲救世。<a id="a-5i"></a>解烦恼之苦缚。<a id="a-5j"></a>启方便之化门。<a id="a-5k"></a>安住雪山始阶于西域。<a id="a-5l"></a>飞行漠殿遂通于东旦。<a id="a-5m"></a>彼土得道何可胜言。<a id="a-5n"></a>此方承流于是乎在。<a id="a-5o"></a>虽阴魔有以侮伐或示神通。<a id="a-5p"></a>而帝释常加护持无亏实相。<a id="a-5q"></a>自法眼授记鞠多印心。<a id="a-5r"></a>佛衣不传。<a id="a-5s"></a>逮六祖而顿悟。<a id="a-5t"></a>牛头析派。<a id="a-5u"></a>续千灯而罔穷。<a id="a-5v"></a>繇斯慧炬益繁法云滋阴。<a id="a-5w"></a>旁行梵学转译华音。<a id="a-5x"></a>扣寂禅关指迷觉路。<a id="a-5y"></a>了达者至乎离念。<a id="a-5z"></a>超登者于以忘筌。<a id="a-60"></a>为无所不通之明。<a id="a-61"></a>处不可思议之首。<a id="a-62"></a>历代圣帝明王。<a id="a-63"></a>且有为之信向者矣。<a id="a-64"></a>我太祖之乘箓也。<a id="a-65"></a>王法延乎住世。<a id="a-66"></a>我太宗之握纪也。<a id="a-67"></a>妙供满于诸天。<a id="a-68"></a>真宗皇帝。<a id="a-69"></a>密契菩提之心。<a id="a-6A"></a>深研善逝之旨。<a id="a-6B"></a>能仁之化一雨普沾。<a id="a-6C"></a>外护之心二缨喜舍。<a id="a-6D"></a>朕嗣景祚子毓群黎。<a id="a-6E"></a>将以驱富寿之民。<a id="a-6F"></a>居常奉调御之本。<a id="a-6G"></a>丕冒基构。<a id="a-6H"></a>虽只席于萝图。<a id="a-6I"></a>导引津粮。<a id="a-6J"></a>每钦惟于竺氎。<a id="a-6K"></a>兹乃遵前王之道也。<a id="a-6L"></a>其可忽诸。<a id="a-6M"></a>天圣广灯录者。<a id="a-6N"></a>护国将军节度使驸马都尉李遵勖之所编次也。<a id="a-6O"></a>遵勖承荣外馆受律斋坛。<a id="a-6P"></a>靡恃贵而骄矜。<a id="a-6Q"></a>颇澡心于夷旷。<a id="a-6R"></a>竭积顺之志素。<a id="a-6S"></a>趋求福之本因。<a id="a-6T"></a>洒六根之情尘。<a id="a-6U"></a>别三乘之归趣。<a id="a-6V"></a>迹其祖录广彼宗风。<a id="a-6W"></a>采开士之迅机。<a id="a-6X"></a>集丛林之雅对。<a id="a-6Y"></a>粗裨于理咸属之篇。<a id="a-6Z"></a>尝贡绀编来闻扆座。<a id="a-6a"></a>且有勤请求锡叙文。<a id="a-6b"></a>朕既嘉乃诚。<a id="a-6c"></a>重违其意。<a id="a-6d"></a>载念薄伽之旨。<a id="a-6e"></a>谅有庇于生灵。<a id="a-6f"></a>近戚之家。<a id="a-6g"></a>又不婴于我慢。<a id="a-6h"></a>良可嘉。<a id="a-6i"></a>尚因赐之。<a id="a-6j"></a>题岂徒然哉。<a id="a-6k"></a>亦王者溥济万物之源也。<a id="a-6l"></a>其录三十卷。</p>
  <p id="a6m">(丁丑)　时景祐三年四月赐序。<a id="a-6n"></a>秋七月(有星数百西南流至壁东。<a id="a-6o"></a>其光烛地。<a id="a-6p"></a>黑气长丈余。<a id="a-6q"></a>出毕宿下○冬十二月京师定襄代并忻等州地震。<a id="a-6r"></a>代并坏民庐舍而忻尤甚。<a id="a-6s"></a>压死万九千余。<a id="a-6t"></a>人民皆露处。<a id="a-6u"></a>自此或地震裂泉涌火出如黑沙状连年不止宋史)</p>
  <p id="a6v">(戊寅)　改宝元○元昊是年十二月僭号大夏改年大庆。</p>
  <p id="a6w">(己卯)　秋八月禁以金箔饰佛像。</p>
  <p id="a6x">(庚辰)　康定○西夏入寇。</p>
  <p id="a6y">(辛巳)　庆历○春二月京师雨药。</p>
  <p id="a6z">⊙春正月初五。<a id="a-70"></a>慈明楚圆禅师示寂。<a id="a-71"></a>出金州清湘李氏。<a id="a-72"></a>少为书生。<a id="a-73"></a>年二十二依城南湘山隐静寺得度。<a id="a-74"></a>母有贤行。<a id="a-75"></a>使之游方。<a id="a-76"></a>公连眉秀目颀然丰硕。<a id="a-77"></a>然忽绳墨。<a id="a-78"></a>所至为老宿所呵。<a id="a-79"></a>以为少丛林。<a id="a-7A"></a>公柴崖而笑曰。<a id="a-7B"></a>龙象蹴踏非驴所堪。<a id="a-7C"></a>尝槖骨董箱。<a id="a-7D"></a>以竹杖荷之。<a id="a-7E"></a>游襄氵间。<a id="a-7F"></a>与守芝谷泉俱结伴入洛中。<a id="a-7G"></a>闻汾阳道望为天下冠。<a id="a-7H"></a>决志亲依。<a id="a-7I"></a>时朝廷方问罪河东。<a id="a-7J"></a>潞泽皆屯重兵。<a id="a-7K"></a>多劝其无行。<a id="a-7L"></a>公不顾渡大河登太行。<a id="a-7M"></a>易服类厮养。<a id="a-7N"></a>窜名火队中。<a id="a-7O"></a>露眠草宿。<a id="a-7P"></a>至龙州。<a id="a-7Q"></a>遂造汾阳。<a id="a-7R"></a>昭公壮之。<a id="a-7S"></a>经二年未许入室。<a id="a-7T"></a>公诣昭揣其志。<a id="a-7U"></a>必骂诟使令者或毁诋诸方。<a id="a-7V"></a>及有所训皆流俗鄙事。<a id="a-7W"></a>一夕诉曰。<a id="a-7X"></a>自至法席已再夏。<a id="a-7Y"></a>不蒙指示。<a id="a-7Z"></a>唯增世俗尘劳念。<a id="a-7a"></a>岁月飘忽己事不明。<a id="a-7b"></a>失出家之利。<a id="a-7c"></a>语未卒。<a id="a-7d"></a>昭公热视骂曰。<a id="a-7e"></a>是恶知识敢裨贩我。<a id="a-7f"></a>举杖逐之。<a id="a-7g"></a>拟伸救。<a id="a-7h"></a>昭公掩其口。<a id="a-7i"></a>公大悟曰。<a id="a-7j"></a>乃知临济道出常情。<a id="a-7k"></a>服役七年辞去。<a id="a-7l"></a>依唐明嵩公。<a id="a-7m"></a>及往见大年杨内翰。<a id="a-7n"></a>又见李都尉。<a id="a-7o"></a>问答具本传。<a id="a-7p"></a>后移住兴化。<a id="a-7q"></a>沐浴辞众跏趺而逝。<a id="a-7r"></a>阅世五十有四。<a id="a-7s"></a>坐夏三十有二。</p>
  <p id="a7t">(癸未)　十一月五星出东方司天监言注中国大安(河北雨赤雪)</p>
  <p id="a7u">⊙(甲申)　○元昊十二月诏册昊为夏国主。<a id="a-7v"></a>更名囊宵。</p>
  <p id="a7w">(丙戌)　杨岐方会禅师顺寂。<a id="a-7x"></a>生冷氏。<a id="a-7y"></a>袁州宜春人也。<a id="a-7z"></a>少警敏滑稽谈剧有味。<a id="a-80"></a>及冠不喜从事笔砚。<a id="a-81"></a>窜名商税掌课最。<a id="a-82"></a>坐不职当罚。<a id="a-83"></a>宵遁去。<a id="a-84"></a>游筠州九峰。<a id="a-85"></a>恍然如昔经行处。<a id="a-86"></a>眷不忍去。<a id="a-87"></a>遂落发为大僧。<a id="a-88"></a>阅经闻法。<a id="a-89"></a>心融神会。<a id="a-8A"></a>能痛自折节依参老宿。<a id="a-8B"></a>慈明住南原。<a id="a-8C"></a>辅之安乐勤苦。<a id="a-8D"></a>及迁道吾石霜。<a id="a-8E"></a>会自请领监院事。<a id="a-8F"></a>非慈明之意。<a id="a-8G"></a>众论揵然称善。<a id="a-8H"></a>挟楮衾入典金谷。<a id="a-8I"></a>时时憃语摩怫慈明。<a id="a-8J"></a>诸方得以为当。<a id="a-8K"></a>慈明饭罢必山行。<a id="a-8L"></a>禅者问道多失所在。<a id="a-8M"></a>会阚其出未远。<a id="a-8N"></a>即挝鼓集众。<a id="a-8O"></a>明遽还数曰。<a id="a-8P"></a>少丛林莫而升座。<a id="a-8Q"></a>何从得此规绳会徐对曰。<a id="a-8R"></a>汾阳晚参也。<a id="a-8S"></a>何为非规绳乎。<a id="a-8T"></a>慈明无如之何。<a id="a-8U"></a>今丛林三八念诵罢犹参者此其原也。<a id="a-8V"></a>辞之还九峰萍实道俗请住杨岐。<a id="a-8W"></a>时九峰长老勤公不知会。<a id="a-8X"></a>惊曰。<a id="a-8Y"></a>会监寺亦能禅乎。<a id="a-8Z"></a>会受帖。<a id="a-8a"></a>问答罢乃曰。<a id="a-8b"></a>更有问话者么。<a id="a-8c"></a>试出来相见。<a id="a-8d"></a>杨岐今日性命在汝诸人手里。<a id="a-8e"></a>一任横拖倒拽。<a id="a-8f"></a>为什么如此。<a id="a-8g"></a>大丈夫儿须是对众决择。<a id="a-8h"></a>莫背地里似水底按胡卢相似。<a id="a-8i"></a>当众勘验看。<a id="a-8j"></a>有么。<a id="a-8k"></a>若无杨岐失利。<a id="a-8l"></a>下座。<a id="a-8m"></a>勤把住曰。<a id="a-8n"></a>今日且得个同参。<a id="a-8o"></a>曰同参底事作么生。<a id="a-8p"></a>勤曰。<a id="a-8q"></a>杨岐牵犁九峰拽把。<a id="a-8r"></a>曰正当与么时。<a id="a-8s"></a>杨岐在前。<a id="a-8t"></a>九峰在前。<a id="a-8u"></a>勤无语托开曰。<a id="a-8v"></a>将谓同参。<a id="a-8w"></a>元来不是。<a id="a-8x"></a>自是名闻诸方。<a id="a-8y"></a>示众曰。<a id="a-8z"></a>不见一法是大过患。<a id="a-90"></a>拈主丈云。<a id="a-91"></a>穿过释迦老子鼻孔。<a id="a-92"></a>作么生道得脱身一句向水不洗水处。<a id="a-93"></a>道将一句来。<a id="a-94"></a>良久曰。<a id="a-95"></a>向道莫行山下路。<a id="a-96"></a>果闻猿叫断肠声。<a id="a-97"></a>庆历六年移住潭州云盖。<a id="a-98"></a>以临济正脉付守端。</p>
  <p id="a99">(戊子)　文潞公破具州王郎。<a id="a-9A"></a>以不杀而增寿九十三位极人臣之上矣。</p>
  <p id="a9B">⊙言法华者。<a id="a-9C"></a>莫知其所从来。<a id="a-9D"></a>初见之于景德寺七俱胝院。<a id="a-9E"></a>梵相奇古直视不瞬。<a id="a-9F"></a>口吻衮衮不可识。<a id="a-9G"></a>相传言诵法华经。<a id="a-9H"></a>故以为名。<a id="a-9I"></a>时独无从。<a id="a-9J"></a>多行市里。<a id="a-9K"></a>褰裳而趋。<a id="a-9L"></a>或举手书空伫立良久。<a id="a-9M"></a>从屠沽游。<a id="a-9N"></a>饮啖无所择。<a id="a-9O"></a>道俗咸目为狂僧。<a id="a-9P"></a>丞相吕许公问佛法大意。<a id="a-9Q"></a>答曰。<a id="a-9R"></a>本来无一物。<a id="a-9S"></a>一味总成真。<a id="a-9T"></a>僧问。<a id="a-9U"></a>世有佛否。<a id="a-9V"></a>对曰。<a id="a-9W"></a>寺里文殊有。<a id="a-9X"></a>问师凡耶圣耶。<a id="a-9Y"></a>举手曰。<a id="a-9Z"></a>我不在此住。<a id="a-9a"></a>至和三年。<a id="a-9b"></a>仁宗始不豫。<a id="a-9c"></a>国嗣未立。<a id="a-9d"></a>天下寒心。<a id="a-9e"></a>谏官范镇首发大义。<a id="a-9f"></a>乞择宗室之贤者使摄储贰以待皇嗣之生。<a id="a-9g"></a>退居藩服。<a id="a-9h"></a>不然典宿卫尹京邑以系天下之望。<a id="a-9i"></a>并州通判司马光亦以为言。<a id="a-9j"></a>凡三上疏一留中。<a id="a-9k"></a>二行中书。<a id="a-9l"></a>上夜焚香默祷曰。<a id="a-9m"></a>翌日化成殿具斋虔请法华大士。<a id="a-9n"></a>俯临无却。<a id="a-9o"></a>清旦上道衣凝立以待。<a id="a-9p"></a>俄驰奏言。<a id="a-9q"></a>法华自右掖门径趋将至寝殿。<a id="a-9r"></a>侍卫呵止不可。<a id="a-9s"></a>上笑曰。<a id="a-9t"></a>朕请而来也。<a id="a-9u"></a>有顷至。<a id="a-9v"></a>辄升御榻跏趺而坐。<a id="a-9w"></a>受供讫将去。<a id="a-9x"></a>上曰。<a id="a-9y"></a>朕以储嗣未立。<a id="a-9z"></a>大臣咸以为言。<a id="a-A0"></a>侵寻晚莫嗣息有无。<a id="a-A1"></a>法华其一决之。<a id="a-A2"></a>师索笔引纸连书曰。<a id="a-A3"></a>十三十三。<a id="a-A4"></a>凡数十行。<a id="a-A5"></a>掷笔无他语。<a id="a-A6"></a>皆莫测其意。<a id="a-A7"></a>其后英宗登极。<a id="a-A8"></a>乃濮安懿王第十三子。<a id="a-A9"></a>方验前言也。<a id="a-AA"></a>嘉祐戊戌十一月二十三日。<a id="a-AB"></a>将化。<a id="a-AC"></a>谓人曰。<a id="a-AD"></a>我从无量劫来。<a id="a-AE"></a>成就逝多国土分身揭化今南归矣。<a id="a-AF"></a>语毕右胁而寂。</p>
  <p id="aAG">⊙(己丑)　皇祐○九月侬智高乱于广五年狄青平之○李觏。<a id="a-AH"></a>字泰伯。<a id="a-AI"></a>旴江人。<a id="a-AJ"></a>时称大儒。<a id="a-AK"></a>尝着潜书力于排佛。<a id="a-AL"></a>明教嵩公。<a id="a-AM"></a>携所著辅教编谒之辩明。<a id="a-AN"></a>觏方留意读佛书。<a id="a-AO"></a>乃喟然曰。<a id="a-AP"></a>吾辈议论尚未及一卷般若心经。<a id="a-AQ"></a>佛教岂易知耶。<a id="a-AR"></a>心经乃唐太宗诏三藏玄奘所译。<a id="a-AS"></a>才五十四句。<a id="a-AT"></a>二百六十七字耳。<a id="a-AU"></a>泰伯所言非其自肯。<a id="a-AV"></a>安能尔哉。<a id="a-AW"></a>苑文正公以表荐于帝。<a id="a-AX"></a>尝就门下除一官。<a id="a-AY"></a>复差充太学说书。<a id="a-AZ"></a>未几是年卒。</p>
  <p id="aAa">⊙浮山法远禅师迁化。<a id="a-Ab"></a>郑圃田人也。<a id="a-Ac"></a>出于王氏。<a id="a-Ad"></a>年十九游并州。<a id="a-Ae"></a>见三交嵩公求出世法。<a id="a-Af"></a>嵩曰。<a id="a-Ag"></a>汝当剃发堕三宝数。<a id="a-Ah"></a>乃可授法。<a id="a-Ai"></a>远曰。<a id="a-Aj"></a>法有僧俗乎。<a id="a-Ak"></a>嵩曰。<a id="a-Al"></a>与其为俗。<a id="a-Am"></a>曷若为僧。<a id="a-An"></a>僧则能续佛寿命故也。<a id="a-Ao"></a>于是断发受具。<a id="a-Ap"></a>谒汾阳昭公。<a id="a-Aq"></a>又谒汝海省公。<a id="a-Ar"></a>皆受记莂。<a id="a-As"></a>天禧中游襄汉隋郢。<a id="a-At"></a>至大阳机语与明安延公相契。<a id="a-Au"></a>延叹曰。<a id="a-Av"></a>吾老矣。<a id="a-Aw"></a>洞上一宗遂竟无人耶。<a id="a-Ax"></a>以平生所著直裰皮履示之。<a id="a-Ay"></a>远曰。<a id="a-Az"></a>当为持此衣履。<a id="a-B0"></a>求人付之如何。<a id="a-B1"></a>延许之曰。<a id="a-B2"></a>他日果得人出吾偈。<a id="a-B3"></a>为证偈曰。<a id="a-B4"></a>杨广山前草。<a id="a-B5"></a>凭君待价焞。<a id="a-B6"></a>异苗蕃茂处。<a id="a-B7"></a>深密固灵根。<a id="a-B8"></a>其尾云。<a id="a-B9"></a>得法者潜众十年。<a id="a-BA"></a>方可阐扬。<a id="a-BB"></a>远拜受辞去。<a id="a-BC"></a>依滁之琅琊觉公。<a id="a-BD"></a>应舒之太平兴国寺请说法。<a id="a-BE"></a>为省公之[司/子]。<a id="a-BF"></a>次住姑胥天平。<a id="a-BG"></a>又住浮山。<a id="a-BH"></a>既老退休于会圣岩。<a id="a-BI"></a>远玉骨插额目光外射。<a id="a-BJ"></a>状如王孙。<a id="a-BK"></a>凛然可畏。<a id="a-BL"></a>初欧阳文忠公。<a id="a-BM"></a>闻远奇逸造其室。<a id="a-BN"></a>未有以异之。<a id="a-BO"></a>与客棋。<a id="a-BP"></a>远坐其旁。<a id="a-BQ"></a>欧收局。<a id="a-BR"></a>请远因棋说法。<a id="a-BS"></a>乃鸣鼓升座曰。<a id="a-BT"></a>若论此事如两家着棋相似。<a id="a-BU"></a>何谓也。<a id="a-BV"></a>敌手知音当机不让若是缀五饶三。<a id="a-BW"></a>又通一路。<a id="a-BX"></a>始得有一般底。<a id="a-BY"></a>只解闭门作活。<a id="a-BZ"></a>不会夺角衡关。<a id="a-Ba"></a>硬节与虎口齐彰。<a id="a-Bb"></a>局破后徒劳逴斡。<a id="a-Bc"></a>所以道。<a id="a-Bd"></a>肥边易得瘦肚难求。<a id="a-Be"></a>思行则往往失粘。<a id="a-Bf"></a>心粗而时时头撞。<a id="a-Bg"></a>休夸国手谩说神仙。<a id="a-Bh"></a>赢局输筹即不问。<a id="a-Bi"></a>且道黑白未分时一着落在什么处。<a id="a-Bj"></a>良久曰。<a id="a-Bk"></a>从前十九路。<a id="a-Bl"></a>迷悟几多人。<a id="a-Bm"></a>文忠加叹久之。<a id="a-Bn"></a>远偈语妙密。<a id="a-Bo"></a>诸方服其工。<a id="a-Bp"></a>作三交嵩公赞曰。<a id="a-Bq"></a>黄金打作鋀石筋。<a id="a-Br"></a>白玉碾成象牙梳。<a id="a-Bs"></a>千手大悲拈不动。<a id="a-Bt"></a>无言童子暗嗟吁。<a id="a-Bu"></a>又作明安玄公赞曰。<a id="a-Bv"></a>黑狗烂银蹄。<a id="a-Bw"></a>白象昆仑骑。<a id="a-Bx"></a>于斯二无碍。<a id="a-By"></a>木马火中嘶。<a id="a-Bz"></a>殁时已七十余。<a id="a-C0"></a>雅自称柴石野人(余如本传)</p>
  <p id="aC1">⊙(庚寅)　皇祐二年正月。<a id="a-C2"></a>诏大觉怀琏禅师住东都净因。<a id="a-C3"></a>本漳州陈氏子。<a id="a-C4"></a>嗣[泳-永+防]潭澄公。<a id="a-C5"></a>尝燕坐室中。<a id="a-C6"></a>见金蛇从地而出。<a id="a-C7"></a>须臾隐去。<a id="a-C8"></a>识者赞为吉征。<a id="a-C9"></a>师尝于庐山圆通掌记室。<a id="a-CA"></a>初仁宗闻圆通讷公名。<a id="a-CB"></a>诏住净因。<a id="a-CC"></a>讷称目疾不能奉诏。<a id="a-CD"></a>有旨令举自代。<a id="a-CE"></a>遂举师。<a id="a-CF"></a>先是仁庙阅投子语。<a id="a-CG"></a>至僧问如何是露地白牛投子连叱。<a id="a-CH"></a>乃有省制释典颂十四章。<a id="a-CI"></a>其首篇曰。<a id="a-CJ"></a>若问主人公。<a id="a-CK"></a>真寂合太空。<a id="a-CL"></a>三头并六臂。<a id="a-CM"></a>腊月正春风。<a id="a-CN"></a>寻以赐琏。<a id="a-CO"></a>琏和曰。<a id="a-CP"></a>若问主人公。<a id="a-CQ"></a>澄澄类碧空。<a id="a-CR"></a>云雷时鼓动。<a id="a-CS"></a>天地尽和风。<a id="a-CT"></a>既进经乙夜之览。<a id="a-CU"></a>宣赐龙脑钵。<a id="a-CV"></a>琏谢恩罢捧钵曰。<a id="a-CW"></a>吾法以坏色。<a id="a-CX"></a>以瓦铁食。<a id="a-CY"></a>此钵非法。<a id="a-CZ"></a>遂焚之。<a id="a-Ca"></a>中使回奏。<a id="a-Cb"></a>皇情大悦。<a id="a-Cc"></a>久之奏颂乞归山曰。<a id="a-Cd"></a>六载皇都唱道机。<a id="a-Ce"></a>两曾金殿奉天威。<a id="a-Cf"></a>青山隐去欣何得。<a id="a-Cg"></a>满箧唯将御颂归。<a id="a-Ch"></a>上和曰。<a id="a-Ci"></a>佛祖明明了上机。<a id="a-Cj"></a>上机全得始全威。<a id="a-Ck"></a>青山般若如如体。<a id="a-Cl"></a>御颂收将什处归。<a id="a-Cm"></a>再进颂谢曰。<a id="a-Cn"></a>中使宣传出禁闱。<a id="a-Co"></a>再令臣住此禅扉。<a id="a-Cp"></a>青山未许藏千拙。<a id="a-Cq"></a>白发将何补万机。<a id="a-Cr"></a>霄露息辉方湛湛。<a id="a-Cs"></a>林泉情味苦依依。<a id="a-Ct"></a>尧仁况是如天阔。<a id="a-Cu"></a>应任孤云自在飞。<a id="a-Cv"></a>至治平中复上疏丐归山。<a id="a-Cw"></a>献偈曰。<a id="a-Cx"></a>千簇云山万壑流。<a id="a-Cy"></a>归心终老此峰头。<a id="a-Cz"></a>余生愿祝无疆寿。<a id="a-D0"></a>一炷清香满石楼。<a id="a-D1"></a>英庙付以劄子曰。<a id="a-D2"></a>大觉禅师怀琏受先帝圣眷累锡宸章。<a id="a-D3"></a>屡贡款诚乞归林下。<a id="a-D4"></a>今从所请。<a id="a-D5"></a>俾遂闲心凡。<a id="a-D6"></a>经过小可庵院随性住持。<a id="a-D7"></a>或十方禅林不得逼抑坚请琏。<a id="a-D8"></a>携之东归鲜。<a id="a-D9"></a>有知者苏翰林轼知杭州。<a id="a-DA"></a>以书问之曰。<a id="a-DB"></a>承要作宸奎阁碑。<a id="a-DC"></a>谨已撰成。<a id="a-DD"></a>衰朽废学不知堪上石不。<a id="a-DE"></a>见参寥说。<a id="a-DF"></a>禅师出京日。<a id="a-DG"></a>英庙赐手诏。<a id="a-DH"></a>其略云。<a id="a-DI"></a>任性住持。<a id="a-DJ"></a>不知果有不切请录示全文。<a id="a-DK"></a>欲添入此一节。<a id="a-DL"></a>琏终藏不出。<a id="a-DM"></a>逮委顺后。<a id="a-DN"></a>获于箧笥。<a id="a-DO"></a>其不暴曜若此。</p>
  <p id="aDP">(辛卯)　世尊示灭二千年矣。</p>
  <p id="aDQ">⊙(壬辰)　雪窦显禅师。<a id="a-DR"></a>字隐之。<a id="a-DS"></a>太平兴国五年四月八日生于遂州李氏。<a id="a-DT"></a>幼精锐。<a id="a-DU"></a>读书知要。<a id="a-DV"></a>下笔敏速。<a id="a-DW"></a>然雅志丘壑。<a id="a-DX"></a>父母不能夺。<a id="a-DY"></a>依益州普安院仁铣为师落发受具。<a id="a-DZ"></a>出蜀浮沉荆渚间。<a id="a-Da"></a>历年尝典宾大阳。<a id="a-Db"></a>与客论赵州宗旨。<a id="a-Dc"></a>客曰。<a id="a-Dd"></a>法眼禅师尝邂逅觉铁觜于金陵。<a id="a-De"></a>觉赵州侍者也。<a id="a-Df"></a>号称明眼。<a id="a-Dg"></a>问曰。<a id="a-Dh"></a>赵州柏树子因缘记得不。<a id="a-Di"></a>觉曰。<a id="a-Dj"></a>先师无此语。<a id="a-Dk"></a>莫谤先师好。<a id="a-Dl"></a>法眼曰。<a id="a-Dm"></a>真狮子窟中来。<a id="a-Dn"></a>觉公言无此语。<a id="a-Do"></a>而法眼肯之。<a id="a-Dp"></a>其旨安在。<a id="a-Dq"></a>显曰。<a id="a-Dr"></a>宗门抑扬那有规辙乎。<a id="a-Ds"></a>时有苦行名韩大伯者。<a id="a-Dt"></a>貌寒[病-丙+(唚-口)]侍其旁辄匿笑去。<a id="a-Du"></a>客退显数之曰。<a id="a-Dv"></a>我偶客语。<a id="a-Dw"></a>尔乃敢。<a id="a-Dx"></a>慢笑。<a id="a-Dy"></a>笑何事。<a id="a-Dz"></a>对曰。<a id="a-E0"></a>笑知客智眼未正择法不明。<a id="a-E1"></a>显曰。<a id="a-E2"></a>岂有说乎。<a id="a-E3"></a>对以偈曰。<a id="a-E4"></a>一兔横身当古道。<a id="a-E5"></a>苍鹰才见便生擒。<a id="a-E6"></a>后来猎犬无灵性。<a id="a-E7"></a>空向枯桩旧处寻。<a id="a-E8"></a>显阴异之。<a id="a-E9"></a>结以为友。<a id="a-EA"></a>北游至复州北塔。<a id="a-EB"></a>祚公香林之嫡[司/子]云门之孙也。<a id="a-EC"></a>祚远皆蜀人。<a id="a-ED"></a>知见高莫能觏其机。<a id="a-EE"></a>显俊迈。<a id="a-EF"></a>祚爱之。<a id="a-EG"></a>遂留五年。<a id="a-EH"></a>尽得其道。<a id="a-EI"></a>显与学士曾公会厚善。<a id="a-EJ"></a>相值淮南。<a id="a-EK"></a>问显。<a id="a-EL"></a>何之。<a id="a-EM"></a>曰将造钱唐绝西兴登台雁。<a id="a-EN"></a>曾曰。<a id="a-EO"></a>灵隐天下胜处。<a id="a-EP"></a>珊禅师吾故人。<a id="a-EQ"></a>以书荐显。<a id="a-ER"></a>显至灵隐。<a id="a-ES"></a>三年陆沈众中。<a id="a-ET"></a>俄曾公奉使浙西访显于灵隐。<a id="a-EU"></a>无识之者。<a id="a-EV"></a>堂僧千余人使吏检床历。<a id="a-EW"></a>物色求之。<a id="a-EX"></a>乃至。<a id="a-EY"></a>曾问向所附书。<a id="a-EZ"></a>显袖纳之。<a id="a-Ea"></a>曰公意勤。<a id="a-Eb"></a>然行脚人非督邮也(一曰然行脚人于世无求敢希荐达)曾公大笑。<a id="a-Ec"></a>珊公以是奇之。<a id="a-Ed"></a>吴中翠峰虚席举。<a id="a-Ee"></a>显出世开法日顾视大众曰。<a id="a-Ef"></a>若论本分相见。<a id="a-Eg"></a>不必高升此座。<a id="a-Eh"></a>乃以手指曰。<a id="a-Ei"></a>诸人随山僧手看无量佛土一时现前。<a id="a-Ej"></a>各各子细观瞻。<a id="a-Ek"></a>其或涯涘未分。<a id="a-El"></a>不免拖泥带水。<a id="a-Em"></a>于是登座。<a id="a-En"></a>又环顾大众曰。<a id="a-Eo"></a>人天普集。<a id="a-Ep"></a>合发明何事岂可互分宾主驰骋问答。<a id="a-Eq"></a>便当宗乘去。<a id="a-Er"></a>广大门风威德自在。<a id="a-Es"></a>辉腾今古把定乾坤。<a id="a-Et"></a>千圣只言自知。<a id="a-Eu"></a>五乘莫能建立。<a id="a-Ev"></a>所以声前悟旨。<a id="a-Ew"></a>犹迷顾鉴之端。<a id="a-Ex"></a>言下知归。<a id="a-Ey"></a>尚昧识情之表。<a id="a-Ez"></a>诸人要识真实相为么。<a id="a-F0"></a>但得上无攀仰。<a id="a-F1"></a>下绝己躬。<a id="a-F2"></a>自然常光现前。<a id="a-F3"></a>个个壁立千仞。<a id="a-F4"></a>还辩明得也无。<a id="a-F5"></a>未辩辩取。<a id="a-F6"></a>未明明取。<a id="a-F7"></a>既辩明得。<a id="a-F8"></a>便能截生死流踞佛祖位。<a id="a-F9"></a>妙圆超悟正在此时。<a id="a-FA"></a>堪报不报之恩。<a id="a-FB"></a>以助无为之化。<a id="a-FC"></a>后迁明之雪窦。<a id="a-FD"></a>宗风大振。<a id="a-FE"></a>天下龙蟠凤逸。<a id="a-FF"></a>衲子争集。<a id="a-FG"></a>号云门中兴。<a id="a-FH"></a>尝经行植杖。<a id="a-FI"></a>众衲绕之忽问曰。<a id="a-FJ"></a>有问云门。<a id="a-FK"></a>树凋叶落时如何。<a id="a-FL"></a>曰体露金风。<a id="a-FM"></a>云门答者僧耶。<a id="a-FN"></a>为解说耶。<a id="a-FO"></a>有宗上座曰。<a id="a-FP"></a>待老汉有悟处即说。<a id="a-FQ"></a>显孰视惊曰。<a id="a-FR"></a>非韩大伯乎。<a id="a-FS"></a>曰老汉瞥地也。<a id="a-FT"></a>于是令挝鼓众集显曰。<a id="a-FU"></a>今日雪窦宗上座。<a id="a-FV"></a>乃是昔年大阳韩大伯具大知见。<a id="a-FW"></a>晦迹韬光。<a id="a-FX"></a>欲得发扬宗风。<a id="a-FY"></a>幸愿特升此座。<a id="a-FZ"></a>宗遂升座。<a id="a-Fa"></a>僧问。<a id="a-Fb"></a>剑未出匣时如何。<a id="a-Fc"></a>曰神光射斗牛。<a id="a-Fd"></a>问出匣后如何。<a id="a-Fe"></a>曰千兵易得一将难求。<a id="a-Ff"></a>僧退。<a id="a-Fg"></a>宗乃曰。<a id="a-Fh"></a>宝剑未出匣。<a id="a-Fi"></a>神光射斗牛。<a id="a-Fj"></a>千兵虽易得。<a id="a-Fk"></a>一将实难求。<a id="a-Fl"></a>便下座。<a id="a-Fm"></a>一众大惊。<a id="a-Fn"></a>师敷扬宗旨。<a id="a-Fo"></a>妙语遍丛林。<a id="a-Fp"></a>皇祐四年六月十日沐浴罢。<a id="a-Fq"></a>整衣侧卧而化。<a id="a-Fr"></a>阅世七十二。<a id="a-Fs"></a>坐五十夏。<a id="a-Ft"></a>建塔山中。<a id="a-Fu"></a>得法上首。<a id="a-Fv"></a>天衣义怀禅师。</p>
  <p id="aFw">(甲午)　改至和○封孔愿衍圣公。</p>
  <p id="aFx">⊙华严道隆禅师。<a id="a-Fy"></a>不知何许人。<a id="a-Fz"></a>至和初游京师客景德寺。<a id="a-G0"></a>日纵观都市。<a id="a-G1"></a>归尝二鼓。<a id="a-G2"></a>谨门者呵之不悛。<a id="a-G3"></a>一夕还不得入。<a id="a-G4"></a>卧于门之下。<a id="a-G5"></a>仁宗梦至景德寺门见龙蟠地。<a id="a-G6"></a>惊觉中夜遣中使往视之。<a id="a-G7"></a>乃一僧孰睡已再鼾。<a id="a-G8"></a>撼之惊矍。<a id="a-G9"></a>问名字归奏。<a id="a-GA"></a>上问。<a id="a-GB"></a>名道隆。<a id="a-GC"></a>乃喜曰。<a id="a-GD"></a>吉征也。<a id="a-GE"></a>明日召至遍殿问宗旨。<a id="a-GF"></a>隆奏对详允。<a id="a-GG"></a>上大悦。<a id="a-GH"></a>有旨馆于大相国烧朱院。<a id="a-GI"></a>王公贵人争先愿见。<a id="a-GJ"></a>隆未盥漱户外之屦满矣。<a id="a-GK"></a>上以偈句相酬唱络绎于道。<a id="a-GL"></a>或入对留宿禁中。<a id="a-GM"></a>礼遇特厚。<a id="a-GN"></a>赐号应制明悟禅师。<a id="a-GO"></a>隆少时事石门彻公。<a id="a-GP"></a>亲授洞山旨诀。<a id="a-GQ"></a>后谒广慧琏公。<a id="a-GR"></a>慧方欲剃发。<a id="a-GS"></a>使隆将[柷-口+登]子来。<a id="a-GT"></a>广慧曰。<a id="a-GU"></a>道者我有[柷-口+登]子诗听取。<a id="a-GV"></a>诗曰。<a id="a-GW"></a>放下便平隐。<a id="a-GX"></a>后因叙陈在石门所悟公案。<a id="a-GY"></a>慧曰。<a id="a-GZ"></a>石门所示如百味珍羞。<a id="a-Ga"></a>只是饱人不得。<a id="a-Gb"></a>后来有炷香。<a id="a-Gc"></a>不欲两头三绪为伊烧却。<a id="a-Gd"></a>故为琏之嗣。<a id="a-Ge"></a>隆为人宽厚不矜伐。<a id="a-Gf"></a>以真慈普敬行心。<a id="a-Gg"></a>殁时年八十余。<a id="a-Gh"></a>盛暑安坐。<a id="a-Gi"></a>七日手足柔和。<a id="a-Gj"></a>全身建塔于寺之东(广如本传)</p>
  <p id="aGk">(乙未)　○辽洪基道宗立。<a id="a-Gl"></a>兴宗子也。<a id="a-Gm"></a>改年清宁(治四十六年)</p>
  <p id="aGn">(丙申)　嘉祐元年。</p>
  <p id="aGo">⊙五年正月元日。<a id="a-Gp"></a>达观昙颖禅师迁化。<a id="a-Gq"></a>生钱唐丘氏。<a id="a-Gr"></a>年十三依龙兴寺为大僧神情秀特。<a id="a-Gs"></a>于书无所不观。<a id="a-Gt"></a>为词章多出尘语。<a id="a-Gu"></a>十八九游京师。<a id="a-Gv"></a>时欧阳文忠公在场屋。<a id="a-Gw"></a>颖识之游相乐也。<a id="a-Gx"></a>初谒大阳明安禅师。<a id="a-Gy"></a>问洞上特设偏正君臣。<a id="a-Gz"></a>意明何事。<a id="a-H0"></a>安曰。<a id="a-H1"></a>父母未生时事。<a id="a-H2"></a>又问。<a id="a-H3"></a>如何体会。<a id="a-H4"></a>安曰。<a id="a-H5"></a>夜半正明天晓不露。<a id="a-H6"></a>颖罔然弃去。<a id="a-H7"></a>至石门谒聪禅师。<a id="a-H8"></a>理明安之语曰。<a id="a-H9"></a>师意如何。<a id="a-HA"></a>聪曰。<a id="a-HB"></a>大阳不道不是。<a id="a-HC"></a>但口门窄。<a id="a-HD"></a>满口说未尽。<a id="a-HE"></a>老僧则不与么。<a id="a-HF"></a>颖曰。<a id="a-HG"></a>如何是父母未生事。<a id="a-HH"></a>聪曰。<a id="a-HI"></a>粪墼子。<a id="a-HJ"></a>又问。<a id="a-HK"></a>如何是夜半正明天晓不露。<a id="a-HL"></a>聪曰。<a id="a-HM"></a>牡丹丛下睡猫儿。<a id="a-HN"></a>颖愈疑骇日扣之。<a id="a-HO"></a>竟无得益。<a id="a-HP"></a>自奋曰。<a id="a-HQ"></a>吾要以死究之。<a id="a-HR"></a>不解终不出山。<a id="a-HS"></a>聪一日见普请。<a id="a-HT"></a>问曰。<a id="a-HU"></a>今日运薪乎。<a id="a-HV"></a>颖曰。<a id="a-HW"></a>然运薪。<a id="a-HX"></a>聪曰云门尝问。<a id="a-HY"></a>人搬柴柴搬人。<a id="a-HZ"></a>如何会。<a id="a-Ha"></a>颖不能对。<a id="a-Hb"></a>聪因植杖于座笑曰。<a id="a-Hc"></a>此事如人学书。<a id="a-Hd"></a>点画可效者工。<a id="a-He"></a>不者拙。<a id="a-Hf"></a>何故如此。<a id="a-Hg"></a>未忘法耳。<a id="a-Hh"></a>如有法执。<a id="a-Hi"></a>故自为断续。<a id="a-Hj"></a>当笔忘手手忘心乃可也。<a id="a-Hk"></a>颖于是默契其旨。<a id="a-Hl"></a>良久曰。<a id="a-Hm"></a>如石头曰。<a id="a-Hn"></a>执事元是迷契理亦非悟。<a id="a-Ho"></a>既曰契理。<a id="a-Hp"></a>何谓非悟。<a id="a-Hq"></a>聪曰女以此句为药语为病语。<a id="a-Hr"></a>颖曰。<a id="a-Hs"></a>是药语。<a id="a-Ht"></a>聪呵曰。<a id="a-Hu"></a>女乃以病为药。<a id="a-Hv"></a>又可哉。<a id="a-Hw"></a>颖曰。<a id="a-Hx"></a>事如函得盖理如箭直锋。<a id="a-Hy"></a>妙宁有加者。<a id="a-Hz"></a>而犹以为病。<a id="a-I0"></a>兹实未谕。<a id="a-I1"></a>聪曰。<a id="a-I2"></a>借其妙至走。<a id="a-I3"></a>亦止明事理而已。<a id="a-I4"></a>祖师意旨知识所不能到。<a id="a-I5"></a>矧事理乎。<a id="a-I6"></a>故世尊曰。<a id="a-I7"></a>理障碍正知见。<a id="a-I8"></a>事障能续生死。<a id="a-I9"></a>颖恍如梦觉曰。<a id="a-IA"></a>如何受用。<a id="a-IB"></a>聪曰。<a id="a-IC"></a>语不离窠臼。<a id="a-ID"></a>安能出盖缠。<a id="a-IE"></a>颖叹曰。<a id="a-IF"></a>才涉唇吻便落意思。<a id="a-IG"></a>皆是死门终非活路。<a id="a-IH"></a>辞去过京师。<a id="a-II"></a>寓止驸马都尉李端愿之园。<a id="a-IJ"></a>日夕问道。<a id="a-IK"></a>一时公卿多就见闻其议论。<a id="a-IL"></a>随机开悟李公问曰。<a id="a-IM"></a>地狱毕竟是有是无。<a id="a-IN"></a>答曰。<a id="a-IO"></a>诸佛向无中说有。<a id="a-IP"></a>眼见空花。<a id="a-IQ"></a>太尉向有中觅无。<a id="a-IR"></a>手[搘-日+且]水月。<a id="a-IS"></a>堪笑眼前见牢狱不避。<a id="a-IT"></a>心外见天堂欲生。<a id="a-IU"></a>殊不知忻怖在心善恶成境太尉但了自心。<a id="a-IV"></a>自然无惑。<a id="a-IW"></a>曰心如何了。<a id="a-IX"></a>答曰。<a id="a-IY"></a>善恶都莫思量。<a id="a-IZ"></a>又问。<a id="a-Ia"></a>不思量后心归何所。<a id="a-Ib"></a>颖曰。<a id="a-Ic"></a>且请太尉归宅。<a id="a-Id"></a>颖东游初住舒州香炉峰。<a id="a-Ie"></a>移住润州因圣太平之隐静明之雪窦。<a id="a-If"></a>又迁金山龙游寺。<a id="a-Ig"></a>嘉祐四年除夕。<a id="a-Ih"></a>遣侍者持书别杨州刁景纯学士曰。<a id="a-Ii"></a>明旦当行。<a id="a-Ij"></a>不暇相见。<a id="a-Ik"></a>厚自爱。<a id="a-Il"></a>景纯开书乃惊曰。<a id="a-Im"></a>当奈何。<a id="a-In"></a>复书决别而已。<a id="a-Io"></a>中夜侯吏报。<a id="a-Ip"></a>扬州驰书船将及岸。<a id="a-Iq"></a>颖欣然遣挝鼓升座。<a id="a-Ir"></a>叙出世本末谢裨赞丛林者。<a id="a-Is"></a>劝修勿怠。<a id="a-It"></a>曰吾化当以贤监寺次补下座读景纯书毕。<a id="a-Iu"></a>大众拥步上方文。<a id="a-Iv"></a>颖跏趺挥令各远立。<a id="a-Iw"></a>良久乃化。<a id="a-Ix"></a>阅世七十有二。<a id="a-Iy"></a>夏五十有三。</p>
  <p id="aIz">(己亥)　○欧阳修宋祁。<a id="a-J0"></a>修唐书成○修又撰五代史七十四卷。<a id="a-J1"></a>将旧唐史所载释道之事。<a id="a-J2"></a>并皆删去。<a id="a-J3"></a>惜哉。</p>
  <p id="aJ4">(庚子)　○六月丞相曾公亮进新修唐书二百五十卷。</p>
  <p id="aJ5">⊙天衣义怀禅师。<a id="a-J6"></a>生陈氏。<a id="a-J7"></a>温州乐清人。<a id="a-J8"></a>世以渔为业。<a id="a-J9"></a>母梦星陨于屋除而光照户。<a id="a-JA"></a>遂娠。<a id="a-JB"></a>及生尤多奇。<a id="a-JC"></a>儿稚坐父船尾。<a id="a-JD"></a>渔得鱼付怀。<a id="a-JE"></a>怀不忍串之。<a id="a-JF"></a>私投江中。<a id="a-JG"></a>父怒笞诟。<a id="a-JH"></a>甘甜之(不以介意。<a id="a-JI"></a>长游京师。<a id="a-JJ"></a>依景德寺试经得度)时有言法华者。<a id="a-JK"></a>不测人也。<a id="a-JL"></a>行市中拊怀背曰临济德山去。<a id="a-JM"></a>初谒金銮善禅师不契。<a id="a-JN"></a>后谒叶县省公。<a id="a-JO"></a>又不契东游洞庭翠峰。<a id="a-JP"></a>怀当营炊自汲涧折檐悟旨。<a id="a-JQ"></a>显公印可以为奇。<a id="a-JR"></a>辞去久无耗。<a id="a-JS"></a>有僧自淮上来曰。<a id="a-JT"></a>怀出世铁佛矣。<a id="a-JU"></a>显使诵提唱之语。<a id="a-JV"></a>譬如雁过长空影沈寒水。<a id="a-JW"></a>雁无遗踪之意水无留影之心。<a id="a-JX"></a>显激赏以为类己。<a id="a-JY"></a>先使慰抚之。<a id="a-JZ"></a>乃敢通门人之礼。<a id="a-Ja"></a>诸方服其精识。<a id="a-Jb"></a>自铁佛至天衣。<a id="a-Jc"></a>五迁法席。<a id="a-Jd"></a>皆荒凉处。<a id="a-Je"></a>怀至必幻出楼观。<a id="a-Jf"></a>晚以疾居池州杉山庵。<a id="a-Jg"></a>弟子智才住杭之佛日。<a id="a-Jh"></a>迎归家侍剂药。<a id="a-Ji"></a>才如姑胥未还。<a id="a-Jj"></a>怀促其归至门。<a id="a-Jk"></a>而怀已别众。<a id="a-Jl"></a>才问。<a id="a-Jm"></a>卯塔已毕。<a id="a-Jn"></a>如何是毕竟事怀坚拳示之。<a id="a-Jo"></a>遂倒卧推枕而化。<a id="a-Jp"></a>世寿七十二坐四十六夏。<a id="a-Jq"></a>葬佛日山。<a id="a-Jr"></a>崇宁中敕谥振宗大师。</p>
  <p id="aJs">⊙(癸辰)　三月廿八日帝崩○欧阳文忠公昔官洛中。<a id="a-Jt"></a>一日游嵩山。<a id="a-Ju"></a>却去仆吏放意而往。<a id="a-Jv"></a>至一山寺。<a id="a-Jw"></a>入门修竹满轩。<a id="a-Jx"></a>公休于殿陛。<a id="a-Jy"></a>旁有老僧。<a id="a-Jz"></a>阅经自若。<a id="a-K0"></a>与语不甚愿答。<a id="a-K1"></a>公心异之。<a id="a-K2"></a>曰道人住山久如。<a id="a-K3"></a>曰甚久也。<a id="a-K4"></a>又问。<a id="a-K5"></a>诵何经。<a id="a-K6"></a>曰法华经。<a id="a-K7"></a>公曰。<a id="a-K8"></a>古之高僧临生死之际。<a id="a-K9"></a>类皆谈笑脱去。<a id="a-KA"></a>何道致之耶。<a id="a-KB"></a>对曰。<a id="a-KC"></a>定慧力耳。<a id="a-KD"></a>又问。<a id="a-KE"></a>今乃寂寥无有何哉。<a id="a-KF"></a>老僧笑曰。<a id="a-KG"></a>古之人念念在定慧。<a id="a-KH"></a>临终安得乱。<a id="a-KI"></a>今之人念念在散乱。<a id="a-KJ"></a>临终安得定。<a id="a-KK"></a>文忠大惊。<a id="a-KL"></a>不自知膝之屈也。<a id="a-KM"></a>谢希深尝作文记其事。<a id="a-KN"></a>林间。</p>
  <p id="aKO">⊙比京天钵寺重元禅师。<a id="a-KP"></a>出青州千乘县孙氏。<a id="a-KQ"></a>法嗣天衣。<a id="a-KR"></a>文潞公彦博出相镇魏府。<a id="a-KS"></a>请住本寺。<a id="a-KT"></a>是夏别公示寂。<a id="a-KU"></a>茶毗烟到成舍利。<a id="a-KV"></a>公执瓶祷之。<a id="a-KW"></a>烟入。<a id="a-KX"></a>舍利填瓶。<a id="a-KY"></a>公乃竭志内典焉。</p>
  <p id="aKZ">⊙(甲辰)　改治平。<a id="a-Ka"></a>英宗署(太祖孙濮安懿王名让之子。<a id="a-Kb"></a>初名宗实。<a id="a-Kc"></a>仁宗无子。<a id="a-Kd"></a>立为皇子。<a id="a-Ke"></a>赐名曙。<a id="a-Kf"></a>韩琦司马光定策立之。<a id="a-Kg"></a>三十三岁即位。<a id="a-Kh"></a>三十七岁崩在位四年)</p>
  <p id="aKi">⊙云峰文悦禅师南昌人。<a id="a-Kj"></a>生于徐氏。<a id="a-Kk"></a>七岁剃发于龙兴寺。<a id="a-Kl"></a>短小粹美。<a id="a-Km"></a>有精识。<a id="a-Kn"></a>年十九策杖游江淮。<a id="a-Ko"></a>至筠州大愚。<a id="a-Kp"></a>见屋老僧残荒凉如传舍。<a id="a-Kq"></a>芝自提笠。<a id="a-Kr"></a>日走市井。<a id="a-Ks"></a>暮归闭关。<a id="a-Kt"></a>高枕悦无留意焉。<a id="a-Ku"></a>欲装包发去。<a id="a-Kv"></a>将行而雨雨止。<a id="a-Kw"></a>芝升座。<a id="a-Kx"></a>曰大家相聚吃茎虀。<a id="a-Ky"></a>唤作一茎虀入地狱如箭射。<a id="a-Kz"></a>下座。<a id="a-L0"></a>无他语。<a id="a-L1"></a>悦大骇。<a id="a-L2"></a>夜造丈室。<a id="a-L3"></a>芝曰。<a id="a-L4"></a>来何所求。<a id="a-L5"></a>曰求佛心法。<a id="a-L6"></a>芝曰。<a id="a-L7"></a>法轮不转食轮先转。<a id="a-L8"></a>后生趁有色力。<a id="a-L9"></a>何不为众乞食。<a id="a-LA"></a>我忍饥不暇。<a id="a-LB"></a>暇为女说法乎。<a id="a-LC"></a>悦不违。<a id="a-LD"></a>即请行。<a id="a-LE"></a>及还移住西山翠岩。<a id="a-LF"></a>悦又往依之。<a id="a-LG"></a>夜诣丈室。<a id="a-LH"></a>芝曰。<a id="a-LI"></a>又欲求佛心法乎。<a id="a-LJ"></a>女不念乍住屋壁疏漏。<a id="a-LK"></a>又寒雪。<a id="a-LL"></a>我日夜望女来为众营炭。<a id="a-LM"></a>我忍寒不能。<a id="a-LN"></a>能为女说法乎。<a id="a-LO"></a>悦又不敢违。<a id="a-LP"></a>入城化炭还。<a id="a-LQ"></a>时维那缺。<a id="a-LR"></a>悦夜造丈室。<a id="a-LS"></a>芝曰。<a id="a-LT"></a>佛法不怕烂却堂司一职今以烦女。<a id="a-LU"></a>悦不得语而出。<a id="a-LV"></a>明日鸣犍椎坚请。<a id="a-LW"></a>悦有难色。<a id="a-LX"></a>拜起欲弃去。<a id="a-LY"></a>业已勤劳久因中止。<a id="a-LZ"></a>然恨芝不去心。<a id="a-La"></a>地坐后架。<a id="a-Lb"></a>架下东破桶。<a id="a-Lc"></a>盆自架而堕。<a id="a-Ld"></a>忽开悟。<a id="a-Le"></a>顿见芝从前用处。<a id="a-Lf"></a>走搭伽梨上寝堂。<a id="a-Lg"></a>芝迎笑曰。<a id="a-Lh"></a>维那且喜大事了毕。<a id="a-Li"></a>悦再拜汗下。<a id="a-Lj"></a>不及吐一词而去。<a id="a-Lk"></a>服勤八年而芝殁。<a id="a-Ll"></a>东游三吴。<a id="a-Lm"></a>所至丛林改观。<a id="a-Ln"></a>雪窦显禅师尤敬畏之。<a id="a-Lo"></a>每集众茶横。<a id="a-Lp"></a>设特榻示礼异之。<a id="a-Lq"></a>南昌移文请住翠峰。<a id="a-Lr"></a>又迁云峰嘉祐七年七月八日升座。<a id="a-Ls"></a>辞众说偈曰。<a id="a-Lt"></a>住世六十六年。<a id="a-Lu"></a>为僧五十九夏。<a id="a-Lv"></a>禅流若问旨归。<a id="a-Lw"></a>鼻孔大头向下。<a id="a-Lx"></a>遂泊然而化。<a id="a-Ly"></a>阇维得五色舍利。<a id="a-Lz"></a>塔于禹溪之北(余如传灯)</p>
  <p id="aM0">(丙午)　(三月彗现西方。<a id="a-M1"></a>庚申晨见于室。<a id="a-M2"></a>本大如月。<a id="a-M3"></a>长七尺许。<a id="a-M4"></a>丁巳昏见于昴。<a id="a-M5"></a>如太白。<a id="a-M6"></a>长丈有五尺。<a id="a-M7"></a>壬午孛于毕。<a id="a-M8"></a>如月。<a id="a-M9"></a>至五日。<a id="a-MA"></a>没次年正月上崩于福宁殿矣)</p>
  <p id="aMB">⊙(丁未)　诏民间私造寺院屋宇及三十间者。<a id="a-MC"></a>可赐额曰寿圣悉存之。</p>
  <p id="aMD">大教东被一千年矣。</p>
 </body>
</html>