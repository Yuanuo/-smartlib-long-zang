<!doctype html>
<html id="z3IBXO91jv" data-ver="1419">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第三十二</h1>
  <p id="a2">大元。</p>
  <p id="a3">⊙(乙丑)　太祖应天启运圣武皇帝。<a id="a-4"></a>是年征西夏。<a id="a-5"></a>明年大会于斡难河。<a id="a-6"></a>建九游之白旗。<a id="a-7"></a>共上尊号曰。</p>
  <p id="a8">成吉思皇帝。<a id="a-9"></a>都和林　观夫。</p>
  <p id="aA">圣人出世。<a id="a-B"></a>威灵气焰。<a id="a-C"></a>自天佑之。<a id="a-D"></a>膺命立极。<a id="a-E"></a>超今迈古。<a id="a-F"></a>且以凤凰在壳。<a id="a-G"></a>渥洼堕地。<a id="a-H"></a>犹自绝类离伦。<a id="a-I"></a>矧我。</p>
  <p id="aJ">太祖皇帝。<a id="a-K"></a>处九五飞龙之位乎。<a id="a-L"></a>故其丕祚鸿休。<a id="a-M"></a>与天地相为终始也。</p>
  <p id="aN">(丙寅)　西夏拓跋失都儿忽干顺小子仁友之子乃仁宗侄也。<a id="a-O"></a>是年五月立。<a id="a-P"></a>在位六年。</p>
  <p id="aQ">(丁卯)　宋吴曦僭位于蜀。<a id="a-R"></a>凡三十八日而安丙诛之。</p>
  <p id="aS">(戊辰)　宋改嘉定○瑞像计二千二百年矣。</p>
  <p id="aT">(己巳)　金国东海侯立改年大安。<a id="a-U"></a>名允济。<a id="a-V"></a>世宗第七子。<a id="a-W"></a>章宗无嗣。<a id="a-X"></a>群臣奉遗诏立之。<a id="a-Y"></a>后为纥石烈执中所弑。<a id="a-Z"></a>在位四年。</p>
  <p id="aa">(庚午)　旃檀瑞像至金国。<a id="a-b"></a>十二年十月。<a id="a-c"></a>迎赴上京禁庭供养○罢试经科。</p>
  <p id="ad">(辛未)　大蒙古国号始建。</p>
  <p id="ae">西夏神宗拓跋须蕃邸立。<a id="a-f"></a>改年光定。<a id="a-g"></a>夏人因大兵以金人不救。<a id="a-h"></a>恨之遂叛。</p>
  <p id="ai">(壬申)　金改重庆大兵至燕京。</p>
  <p id="aj">(癸酉)　安南主李龙翰卒。<a id="a-k"></a>子昊旵立。<a id="a-l"></a>其国后为江南陈日照所有。<a id="a-m"></a>而传其子威晃。</p>
  <p id="an">金国宣宗。<a id="a-o"></a>名珣。<a id="a-p"></a>章宗庶兄。<a id="a-q"></a>执中弑东海王而迎立之。<a id="a-r"></a>以东海至宁元年九月即位。<a id="a-s"></a>改年贞祐。<a id="a-t"></a>在位十二年○八月大兵攻燕京。</p>
  <p id="au">⊙嘉定六年十二月八日。<a id="a-v"></a>天竺北峰讲师入寂。<a id="a-w"></a>名宗印。<a id="a-x"></a>字元实。<a id="a-y"></a>生盐官陈氏。<a id="a-z"></a>年十五具戒。<a id="a-10"></a>谒竹庵观公明教观之旨。<a id="a-11"></a>凡诸祖格言。<a id="a-12"></a>必诵满千遍。<a id="a-13"></a>资教空延居座首。<a id="a-14"></a>尝着宗极论。<a id="a-15"></a>事理各立一性之旨。<a id="a-16"></a>印设九难。<a id="a-17"></a>宗极为之义负通守苏玭观不二门。<a id="a-18"></a>以文虽简而昧其说。<a id="a-19"></a>印撮示机要。<a id="a-1A"></a>玭即领解。<a id="a-1B"></a>白帅座请居正觉。<a id="a-1C"></a>飓风飘荡。<a id="a-1D"></a>仅存藏殿。<a id="a-1E"></a>印守死不去。<a id="a-1F"></a>风为之止。<a id="a-1G"></a>未久玭亦召还。<a id="a-1H"></a>要印偕行曰。<a id="a-1I"></a>盍西还相与弘赞。<a id="a-1J"></a>居东二十七年。<a id="a-1K"></a>至是复反浙右。<a id="a-1L"></a>贰上竺讲止观。<a id="a-1M"></a>深砭学者支离名相之病。<a id="a-1N"></a>围座挟策。<a id="a-1O"></a>主者以得士为忌。<a id="a-1P"></a>玄隐雷峰毛氏庵。<a id="a-1Q"></a>问道者沓至。<a id="a-1R"></a>杜氏建普光一区。<a id="a-1S"></a>具礼迎之。<a id="a-1T"></a>禅讲并行。<a id="a-1U"></a>法道益盛。<a id="a-1V"></a>适德藏来请印曰。<a id="a-1W"></a>肆业之地思报久矣。<a id="a-1X"></a>历迁超果圆通北禅。<a id="a-1Y"></a>道德之誉既行。<a id="a-1Z"></a>土木之绩亦就。<a id="a-1a"></a>海空英辞灵山。<a id="a-1b"></a>举以自代。<a id="a-1c"></a>诏可。<a id="a-1d"></a>学徒五百咸服其道。<a id="a-1e"></a>宿弊为之一革。<a id="a-1f"></a>宁宗闻名召对便殿。<a id="a-1g"></a>上说。<a id="a-1h"></a>锡号惠行法师。<a id="a-1i"></a>以营观室行化吴中。<a id="a-1j"></a>至松江谓其徒曰。<a id="a-1k"></a>吾化缘毕此。<a id="a-1l"></a>乃右胁而化。</p>
  <p id="a1m">(甲戌)　金于四月迁汴。<a id="a-1n"></a>求与大国和亲○锦帅张智以郡降。<a id="a-1o"></a>寻叛。<a id="a-1p"></a>自号辽西王。<a id="a-1q"></a>改年大安。<a id="a-1r"></a>讨平之○克燕京。</p>
  <p id="a1s">(乙亥)　世祖生于八月○大兵破潼关。</p>
  <p id="a1t">(丙子)　二月日蚀○川东西地震○黍州山崩。</p>
  <p id="a1u">(丁丑戊寅)　金改兴定。<a id="a-1v"></a>七月日食。<a id="a-1w"></a>金兵犯光州。<a id="a-1x"></a>李珏等御之。<a id="a-1y"></a>涟水弓手李全自北归。<a id="a-1z"></a>即李铁枪也。<a id="a-20"></a>诏以为京东路总管。</p>
  <p id="a21">(庚辰)　禅宗联灯录成。</p>
  <p id="a22">(辛巳)　金国五月日食。</p>
  <p id="a23">(壬午)　大兵自回鹘征西夏。</p>
  <p id="a24">(癸未)　西夏拓跋德仁。<a id="a-25"></a>是年九月立。<a id="a-26"></a>改年乾定。</p>
  <p id="a27">金国改元光。<a id="a-28"></a>九月日食○宋行经界田粮。</p>
  <p id="a29">(乙酉)　宋理宗盷立。<a id="a-2A"></a>改宝庆元年。<a id="a-2B"></a>初名与。<a id="a-2C"></a>莒荣王希瓐之子。<a id="a-2D"></a>太祖十世孙也。<a id="a-2E"></a>宁宗子多而不育。<a id="a-2F"></a>鞠宗室子询。<a id="a-2G"></a>立为太子。<a id="a-2H"></a>薨。<a id="a-2I"></a>初皇从弟沂靖惠王柄无子。<a id="a-2J"></a>尝以宗室子。<a id="a-2K"></a>赐名贵和。<a id="a-2L"></a>为之后。<a id="a-2M"></a>及失太子询。<a id="a-2N"></a>遂立贵和为皇子。<a id="a-2O"></a>赐名竑。<a id="a-2P"></a>封济国公竑惠而轻。<a id="a-2Q"></a>尝疾史弥远专权。<a id="a-2R"></a>谓异日不可容。<a id="a-2S"></a>弥远闻而恶之。<a id="a-2T"></a>故阴为之计。<a id="a-2U"></a>与莒幼不好。<a id="a-2V"></a>弄群儿聚嬉辄独登高坐不动。<a id="a-2W"></a>长上指以语儿曰。<a id="a-2X"></a>汝曹不效此人。<a id="a-2Y"></a>恰一大王相似。<a id="a-2Z"></a>群儿每罗拜其下。<a id="a-2a"></a>遂有赵大王之号。<a id="a-2b"></a>弥远物色得之。<a id="a-2c"></a>尝取应得举矣。<a id="a-2d"></a>特旨补官。<a id="a-2e"></a>竑既为宁宗子。<a id="a-2f"></a>遂以与莒为沂王。<a id="a-2g"></a>后赐名贵诚。<a id="a-2h"></a>除邵州防御使。<a id="a-2i"></a>宁宗大渐。<a id="a-2j"></a>乃白中宫。<a id="a-2k"></a>以贵诚为皇子。<a id="a-2l"></a>改名盷宣遗诏即位。<a id="a-2m"></a>进竑为济阳郡王。<a id="a-2n"></a>出判宁国府。<a id="a-2o"></a>恭圣杨后听政。<a id="a-2p"></a>事定然后彻帘。<a id="a-2q"></a>寿六十一。</p>
  <p id="a2r">金国改正大名守绪。<a id="a-2s"></a>宣宗第三子。<a id="a-2t"></a>性宽仁和。<a id="a-2u"></a>嗜书博学。<a id="a-2v"></a>是年立。<a id="a-2w"></a>至癸巳年归德府绝粮。<a id="a-2x"></a>六月奔蔡。<a id="a-2y"></a>八月南北兵夹攻。<a id="a-2z"></a>甲午正月禅位于后主麟。<a id="a-30"></a>闭阁自经国亡。</p>
  <p id="a31">(丙戌)　西夏拓跋德仁七月卒。<a id="a-32"></a>次清平郡王立。<a id="a-33"></a>在位一年。</p>
  <p id="a34">(丁亥)　太祖以丙戌春至西夏。<a id="a-35"></a>一岁尽克其城。<a id="a-36"></a>是年十月廿七灭夏　上年六十矣。<a id="a-37"></a>西夏凡一十二主。<a id="a-38"></a>始继迁以太平兴国壬午起兵夏台。<a id="a-39"></a>讫今宝庆丁亥国灭。<a id="a-3A"></a>共二百四十六年。<a id="a-3B"></a>元昊于景祐甲戌自创伪朔僭帝号者。<a id="a-3C"></a>一百九十四年。</p>
  <p id="a3D">(戊子)　宋改绍定元年。</p>
  <p id="a3E">(辛卯)　太宗皇帝即位。</p>
  <p id="a3F">(壬辰)　太祖次四子统王师破汴。<a id="a-3G"></a>金主迁蔡。<a id="a-3H"></a>金臣崔立降。<a id="a-3I"></a>大朝遣使过宋。<a id="a-3J"></a>议夹攻金。</p>
  <p id="a3K">(癸巳)　金改天兴。</p>
  <p id="a3L">(甲午)　宋改端平元年○灭金。<a id="a-3M"></a>右金九主一百二十三年。</p>
  <p id="a3N">(乙未)　抄数中原户计　○宋天狗星坠淮安军金棠县。<a id="a-3O"></a>其声如雷。<a id="a-3P"></a>三州之人皆闻之。<a id="a-3Q"></a>及观则为红色碎石。<a id="a-3R"></a>或以为兵戈之兆○诏集议出度牒。<a id="a-3S"></a>收四介会子。</p>
  <p id="a3T">(丙申)　分封诸王。<a id="a-3U"></a>上亲总兵征回回国归附○宋失四川。</p>
  <p id="a3V">(丁酉)　宋改嘉熙。</p>
  <p id="a3W">(己亥)　诏谕高丽○宋十月虹见。</p>
  <p id="a3X">(庚子)　宋京师地震。<a id="a-3Y"></a>白气亘天。<a id="a-3Z"></a>旱蝗。<a id="a-3a"></a>江浙福建旱都城大荒。<a id="a-3b"></a>饥者夺食于路。<a id="a-3c"></a>市中杀人以卖。<a id="a-3d"></a>日未晡路无行者。</p>
  <p id="a3e">(辛丑)　二月三日大赦天下○宋改淳祐。</p>
  <p id="a3f">(丙午)　定宗皇帝即位。</p>
  <p id="a3g">(庚戌)　大朝灭辽东高丽。</p>
  <p id="a3h">⊙(辛亥)　宪宗皇帝即位。</p>
  <p id="a3i">世尊示灭二千二百年矣。</p>
  <p id="a3j">(癸丑)　宋改宝祐元年○大兵伐川蜀。</p>
  <p id="a3k">⊙(丙辰丁巳)　抄数辽东户计○宋拨官诰度牒。<a id="a-3l"></a>收换楮弊毁之。<a id="a-3m"></a>有元庆寿海云大士迁化。<a id="a-3n"></a>名印简。<a id="a-3o"></a>山西之岚谷宁远人。<a id="a-3p"></a>俗宋氏。<a id="a-3q"></a>微子之后。<a id="a-3r"></a>父慈善信服乡里。<a id="a-3s"></a>里人称为虚静先生。<a id="a-3t"></a>母金源王氏。<a id="a-3u"></a>祖世奉佛不仕。<a id="a-3v"></a>师生于金之泰和壬戌十二月望。<a id="a-3w"></a>人品恢伟童幼神悟。<a id="a-3x"></a>七岁亲授以孝经开宗明义章。<a id="a-3y"></a>乃曰。<a id="a-3z"></a>开者何宗。<a id="a-40"></a>明者何义。<a id="a-41"></a>亲惊异。<a id="a-42"></a>知非尘劳中人。<a id="a-43"></a>携见傅戒颜公。<a id="a-44"></a>颜欲观其根气。<a id="a-45"></a>授以草庵歌。<a id="a-46"></a>至坏与不坏主元在。<a id="a-47"></a>师问曰。<a id="a-48"></a>主在何处。<a id="a-49"></a>颜曰。<a id="a-4A"></a>何主也。<a id="a-4B"></a>师曰。<a id="a-4C"></a>离坏不坏者。<a id="a-4D"></a>曰此客也。<a id="a-4E"></a>师曰。<a id="a-4F"></a>主聻颜。<a id="a-4G"></a>吟吟而已。<a id="a-4H"></a>乃得礼中观沼公为师。<a id="a-4I"></a>八岁受三归五八十善戒法。<a id="a-4J"></a>师方十一蒙豫王恩赐纳具。<a id="a-4K"></a>有洪彦上座。<a id="a-4L"></a>问师曰。<a id="a-4M"></a>子今受大戒了。<a id="a-4N"></a>缘何作小僧。<a id="a-4O"></a>师曰。<a id="a-4P"></a>缘僧小故。<a id="a-4Q"></a>戒说大也。<a id="a-4R"></a>试问上座戒老耶小耶。<a id="a-4S"></a>曰我身则老。<a id="a-4T"></a>语未终师大声曰。<a id="a-4U"></a>休生分别。<a id="a-4V"></a>一日上座教僧去师背上拍一下。<a id="a-4W"></a>待回首乃竖指示之。<a id="a-4X"></a>僧如教拍师背。<a id="a-4Y"></a>师便竖一指。<a id="a-4Z"></a>僧回举似上座。<a id="a-4a"></a>座奇之。<a id="a-4b"></a>师年十二。<a id="a-4c"></a>中观听师参问诲之曰。<a id="a-4d"></a>汝所欲者文字语言耳。<a id="a-4e"></a>向去皆止之。<a id="a-4f"></a>唯身心若枯木死灰。<a id="a-4g"></a>今时及尽。<a id="a-4h"></a>功用纯熟悟解真实。<a id="a-4i"></a>大死一场。<a id="a-4j"></a>休有余气。<a id="a-4k"></a>到那时节。<a id="a-4l"></a>瞥然自肯方与吾相见。<a id="a-4m"></a>师受教习定。<a id="a-4n"></a>一日扶中观行。<a id="a-4o"></a>观曰。<a id="a-4p"></a>法灯禅师道看他家事忙。<a id="a-4q"></a>且道承谁力。<a id="a-4r"></a>汝作么生会。<a id="a-4s"></a>师将中观手一掣。<a id="a-4t"></a>观曰。<a id="a-4u"></a>这野狐精。<a id="a-4v"></a>师曰。<a id="a-4w"></a>喏喏。<a id="a-4x"></a>观曰。<a id="a-4y"></a>戒须别参。<a id="a-4z"></a>师年十三。<a id="a-50"></a>时成吉思皇帝征伐天下。<a id="a-51"></a>师在宁远。<a id="a-52"></a>于城陷之际。<a id="a-53"></a>稠人中亲面圣颜。<a id="a-54"></a>俾师敛髻。<a id="a-55"></a>师告曰。<a id="a-56"></a>若从国仪则失僧相也。<a id="a-57"></a>蒙旨如故。<a id="a-58"></a>自此僧有不同俗民之异也。<a id="a-59"></a>师年十八。<a id="a-5A"></a>天兵再下。<a id="a-5B"></a>太师国王领兵取岚城。<a id="a-5C"></a>四众逃难解散。<a id="a-5D"></a>师侍中观如故。<a id="a-5E"></a>观曰。<a id="a-5F"></a>吾迫桑榆。<a id="a-5G"></a>女方富有春秋。<a id="a-5H"></a>今此玉石俱焚。<a id="a-5I"></a>子宜逃生去。<a id="a-5J"></a>师泣曰。<a id="a-5K"></a>因果无差。<a id="a-5L"></a>死生有命。<a id="a-5M"></a>安可离师而求脱免乎。<a id="a-5N"></a>纵或得脱。<a id="a-5O"></a>亦非仁子之心也。<a id="a-5P"></a>老人察师诚确。<a id="a-5Q"></a>嘱师曰。<a id="a-5R"></a>子向去朔漠有大因缘。<a id="a-5S"></a>吾与子俱北渡矣。<a id="a-5T"></a>明日城降。<a id="a-5U"></a>有清乐元帅史公天泽义州元帅李公七哥者。<a id="a-5V"></a>见师气宇非常。<a id="a-5W"></a>问曰。<a id="a-5X"></a>尔是何人。<a id="a-5Y"></a>师曰。<a id="a-5Z"></a>我沙门也。<a id="a-5a"></a>史曰。<a id="a-5b"></a>食肉否。<a id="a-5c"></a>师曰。<a id="a-5d"></a>何肉。<a id="a-5e"></a>史曰。<a id="a-5f"></a>人肉师曰。<a id="a-5g"></a>人非兽也。<a id="a-5h"></a>虎豹尚不相食。<a id="a-5i"></a>况人乎。<a id="a-5j"></a>史曰。<a id="a-5k"></a>今日兵刃之下。<a id="a-5l"></a>尔亦能不伤乎师曰。<a id="a-5m"></a>必仗其外护者。<a id="a-5n"></a>公喜甚。<a id="a-5o"></a>李帅问曰。<a id="a-5p"></a>尔既为僧。<a id="a-5q"></a>禅耶教耶。<a id="a-5r"></a>师曰。<a id="a-5s"></a>禅教乃僧之羽翼也。<a id="a-5t"></a>如国之用人。<a id="a-5u"></a>必须文武兼济。<a id="a-5v"></a>李曰。<a id="a-5w"></a>然则必也从何而住。<a id="a-5x"></a>师曰。<a id="a-5y"></a>二俱不住。<a id="a-5z"></a>李曰。<a id="a-60"></a>尔何人也。<a id="a-61"></a>师曰。<a id="a-62"></a>佛师。<a id="a-63"></a>复曰。<a id="a-64"></a>吾亲教中观。<a id="a-65"></a>亦在于此。<a id="a-66"></a>二公见师年幼无所畏惧应对不凡。<a id="a-67"></a>即与住见中观。<a id="a-68"></a>二公闻中观教诲谆谆。<a id="a-69"></a>乃大喜曰。<a id="a-6A"></a>果然有是父有是子也。<a id="a-6B"></a>于是礼中观为师。<a id="a-6C"></a>与师结为金石友。<a id="a-6D"></a>国王将中观及师分拨直隶。<a id="a-6E"></a>成吉思皇帝载中观于黄犊轻车。<a id="a-6F"></a>师亲执御。<a id="a-6G"></a>日营采汲。<a id="a-6H"></a>经年至赤城。<a id="a-6I"></a>舍于郎中张公宅。<a id="a-6J"></a>使臣太速不花并麻赖。<a id="a-6K"></a>傅成吉思皇帝圣旨道与摩花理国王。<a id="a-6L"></a>尔使人来说底老长老小长老。<a id="a-6M"></a>实是告天的人。<a id="a-6N"></a>好与衣粮养活者教做头儿。<a id="a-6O"></a>多收拾那般人在意。<a id="a-6P"></a>告天不拣阿谁。<a id="a-6Q"></a>休欺负交达里罕行者。<a id="a-6R"></a>是时国王奉诏大加恩赐。<a id="a-6S"></a>延居兴安香泉院。<a id="a-6T"></a>国王署中观慈云正觉大禅师。<a id="a-6U"></a>师寂照英悟大师。<a id="a-6V"></a>所需皆官给。<a id="a-6W"></a>小长老之名自此始。<a id="a-6X"></a>十九中观将示寂。<a id="a-6Y"></a>有羽客杨至慎求颂。<a id="a-6Z"></a>老人俾执笔代书。<a id="a-6a"></a>偈曰。<a id="a-6b"></a>七十三年如掣电。<a id="a-6c"></a>临行为君通一线。<a id="a-6d"></a>泥牛飞过海东来。<a id="a-6e"></a>天上人间寻不见。<a id="a-6f"></a>客曰。<a id="a-6g"></a>师几时行。<a id="a-6h"></a>老人曰。<a id="a-6i"></a>三日后。<a id="a-6j"></a>时五月廿七日也。<a id="a-6k"></a>至六月初一。<a id="a-6l"></a>果无疾而寂。<a id="a-6m"></a>师哀毁过礼。<a id="a-6n"></a>阇维收顶骨舍利供养。<a id="a-6o"></a>建塔于府之西北隅。<a id="a-6p"></a>师罄所有为设斋。<a id="a-6q"></a>唯乞食看塔。<a id="a-6r"></a>一夜闻空中有声召师名。<a id="a-6s"></a>师瞥然有省。<a id="a-6t"></a>乃迁入三峰道院。<a id="a-6u"></a>复闻人告曰。<a id="a-6v"></a>大事将成。<a id="a-6w"></a>行矣毋滞此。<a id="a-6x"></a>黎明策杖之燕。<a id="a-6y"></a>过松铺值雨。<a id="a-6z"></a>宿于岩下。<a id="a-70"></a>因击火大悟。<a id="a-71"></a>自扪面曰。<a id="a-72"></a>今日始知眉横鼻直。<a id="a-73"></a>信道天下老和上不寐语。<a id="a-74"></a>明日至景州见本无玄和上。<a id="a-75"></a>问从何所来。<a id="a-76"></a>师曰。<a id="a-77"></a>云收幽谷。<a id="a-78"></a>曰何处去。<a id="a-79"></a>师曰。<a id="a-7A"></a>月照长松。<a id="a-7B"></a>玄点首曰。<a id="a-7C"></a>孟八郎。<a id="a-7D"></a>便恁么去也。<a id="a-7E"></a>师诺诺趋出。<a id="a-7F"></a>过洵州遇宿儒张子真。<a id="a-7G"></a>问上人何不安住。<a id="a-7H"></a>师曰。<a id="a-7I"></a>河里无鱼市上取。<a id="a-7J"></a>先是中观临终时。<a id="a-7K"></a>师问。<a id="a-7L"></a>中观曰。<a id="a-7M"></a>某甲当依何人了此大事。<a id="a-7N"></a>观嘱曰。<a id="a-7O"></a>贺八十去。<a id="a-7P"></a>师既入燕。<a id="a-7Q"></a>至大庆寿寺。<a id="a-7R"></a>乃省前谶。<a id="a-7S"></a>于是径谒中和老人璋公。<a id="a-7T"></a>中和先一夕。<a id="a-7U"></a>梦一异僧策杖径趋方丈踞师子座。<a id="a-7V"></a>既明谓知客曰。<a id="a-7W"></a>今日但有旦过。<a id="a-7X"></a>当令来见老僧。<a id="a-7Y"></a>及晚师至引见。<a id="a-7Z"></a>中和笑曰。<a id="a-7a"></a>此衲子乃夜来所梦者。<a id="a-7b"></a>师便问曰。<a id="a-7c"></a>某甲不来而来。<a id="a-7d"></a>作么生相见。<a id="a-7e"></a>寿曰。<a id="a-7f"></a>参须实参。<a id="a-7g"></a>悟须实悟。<a id="a-7h"></a>莫打野榸。<a id="a-7i"></a>师曰。<a id="a-7j"></a>某甲因击火迸散。<a id="a-7k"></a>乃知眉横鼻直。<a id="a-7l"></a>寿曰。<a id="a-7m"></a>吾此处别。<a id="a-7n"></a>师曰。<a id="a-7o"></a>如何表信。<a id="a-7p"></a>寿曰。<a id="a-7q"></a>牙是一口骨。<a id="a-7r"></a>耳是两边皮。<a id="a-7s"></a>师曰。<a id="a-7t"></a>将谓别有。<a id="a-7u"></a>寿曰。<a id="a-7v"></a>错。<a id="a-7w"></a>师喝曰。<a id="a-7x"></a>草贼大败。<a id="a-7y"></a>寿休去日寿举临济两堂首座齐下喝。<a id="a-7z"></a>僧问济。<a id="a-80"></a>还有宾主也无。<a id="a-81"></a>济曰。<a id="a-82"></a>宾主历然汝作么生会。<a id="a-83"></a>师曰。<a id="a-84"></a>打破秦时镜。<a id="a-85"></a>磨尖上古锥。<a id="a-86"></a>龙飞霄汉外。<a id="a-87"></a>何劳更下槌。<a id="a-88"></a>寿曰。<a id="a-89"></a>汝只得其机不得其用。<a id="a-8A"></a>师便掀禅床。<a id="a-8B"></a>寿曰。<a id="a-8C"></a>路途之乐。<a id="a-8D"></a>终未到家。<a id="a-8E"></a>师与一掌曰。<a id="a-8F"></a>精灵千载野狐魅。<a id="a-8G"></a>看破如今不直钱。<a id="a-8H"></a>寿打一拂子曰。<a id="a-8I"></a>汝只得其用不得其体。<a id="a-8J"></a>师进前曰。<a id="a-8K"></a>青山耸寒色。<a id="a-8L"></a>月照一溪云。<a id="a-8M"></a>寿曰。<a id="a-8N"></a>汝只得其体不得其智。<a id="a-8O"></a>师曰。<a id="a-8P"></a>流水自西东。<a id="a-8Q"></a>落花无向背。<a id="a-8R"></a>寿曰。<a id="a-8S"></a>汝虽善语言三昧。<a id="a-8T"></a>要且没交涉。<a id="a-8U"></a>师竖起拳复拍一拍。<a id="a-8V"></a>当时丈室震动。<a id="a-8W"></a>寿曰。<a id="a-8X"></a>如是如是。<a id="a-8Y"></a>师拂袖便出。<a id="a-8Z"></a>明日命师掌书记。<a id="a-8a"></a>自此中和复以向上钳槌差别关楗种种辩验。<a id="a-8b"></a>师以无碍辩才应答皆契。<a id="a-8c"></a>其悟解精明度越前辈。<a id="a-8d"></a>寿一日谓师曰。<a id="a-8e"></a>汝今已到大安乐之地。<a id="a-8f"></a>宜善护持。<a id="a-8g"></a>吾有如来正法眼藏祖师涅槃妙心。<a id="a-8h"></a>密付于汝。<a id="a-8i"></a>母令湮没。<a id="a-8j"></a>师掩耳而出。<a id="a-8k"></a>即以衣颂授师。<a id="a-8l"></a>颂曰。<a id="a-8m"></a>天地同根无异殊。<a id="a-8n"></a>家山何处不逢渠。<a id="a-8o"></a>吾今付与空王印。<a id="a-8p"></a>万法光辉总一如。<a id="a-8q"></a>出世住兴州仁智。<a id="a-8r"></a>历迁洡阳之兴国兴安永庆以至大庆寿寺。<a id="a-8s"></a>皆太师国王及诸重臣之命。<a id="a-8t"></a>师于室中以四无依语勘学者。<a id="a-8u"></a>语具本传。<a id="a-8v"></a>辛卯十一月受合罕皇帝宣赐。<a id="a-8w"></a>师称心自在行。<a id="a-8x"></a>一日于廊下逢数僧。<a id="a-8y"></a>师问第一僧曰。<a id="a-8z"></a>那里去。<a id="a-90"></a>僧云。<a id="a-91"></a>赏花去。<a id="a-92"></a>师便打。<a id="a-93"></a>问第二僧。<a id="a-94"></a>那里去。<a id="a-95"></a>云礼佛去。<a id="a-96"></a>师亦打。<a id="a-97"></a>问第三僧。<a id="a-98"></a>那里去。<a id="a-99"></a>云那里去。<a id="a-9A"></a>师亦打。<a id="a-9B"></a>问第四僧。<a id="a-9C"></a>那里去。<a id="a-9D"></a>僧无语。<a id="a-9E"></a>师亦打。<a id="a-9F"></a>问第五僧。<a id="a-9G"></a>那里去。<a id="a-9H"></a>僧云。<a id="a-9I"></a>觅和上去。<a id="a-9J"></a>师云。<a id="a-9K"></a>觅他作么。<a id="a-9L"></a>僧云。<a id="a-9M"></a>待打与一顿。<a id="a-9N"></a>师云。<a id="a-9O"></a>将什么来打。<a id="a-9P"></a>僧云。<a id="a-9Q"></a>不将棒来打。<a id="a-9R"></a>师连打四下云。<a id="a-9S"></a>这掠虚汉。<a id="a-9T"></a>众皆走。<a id="a-9U"></a>师召云。<a id="a-9V"></a>诸上座。<a id="a-9W"></a>众回首。<a id="a-9X"></a>师云。<a id="a-9Y"></a>是什么。<a id="a-9Z"></a>乙未朝廷差札忽笃侍读。<a id="a-9a"></a>选试经僧道。<a id="a-9b"></a>万松长老叹曰。<a id="a-9c"></a>自国朝革命之来。<a id="a-9d"></a>沙门久废讲席。<a id="a-9e"></a>看读殊少。<a id="a-9f"></a>乃同禅教诸老宿请师董其事。<a id="a-9g"></a>师从容对曰。<a id="a-9h"></a>诸师当以斯激厉众僧习应试经典。<a id="a-9i"></a>主上必有深意。<a id="a-9j"></a>我观今日沙门。<a id="a-9k"></a>少护戒律。<a id="a-9l"></a>学不尽礼。<a id="a-9m"></a>身远于道。<a id="a-9n"></a>故天龙亡卫而感朝廷励其考试也。<a id="a-9o"></a>三宝加被必不辜圣诏。<a id="a-9p"></a>遂与华使相见之后。<a id="a-9q"></a>其处置法度悉从师议。<a id="a-9r"></a>厦里丞相以忽都护大官人言。<a id="a-9s"></a>问师曰。<a id="a-9t"></a>今奉圣旨。<a id="a-9u"></a>差官试经。<a id="a-9v"></a>识字者可为僧。<a id="a-9w"></a>不识字者。<a id="a-9x"></a>悉令归俗。<a id="a-9y"></a>师曰。<a id="a-9z"></a>山僧不曾看经。<a id="a-A0"></a>一字不识。<a id="a-A1"></a>丞相曰。<a id="a-A2"></a>既不识字。<a id="a-A3"></a>如何做长老。<a id="a-A4"></a>师曰。<a id="a-A5"></a>方今大官人还识字也无。<a id="a-A6"></a>于时外镇诸侯皆在。<a id="a-A7"></a>闻师之言皆大惊异。<a id="a-A8"></a>丞相复曰。<a id="a-A9"></a>必竟如何。<a id="a-AA"></a>师曰。<a id="a-AB"></a>若人了知此事通明佛法。<a id="a-AC"></a>应知世法即是佛法。<a id="a-AD"></a>道情岂异人情。<a id="a-AE"></a>古之人亦有起于负贩者。<a id="a-AF"></a>立大功名于世载于史册。<a id="a-AG"></a>千载之下凛然生气。<a id="a-AH"></a>况今圣明天子在上。<a id="a-AI"></a>如日月之照临。<a id="a-AJ"></a>考试僧道如经童之举。<a id="a-AK"></a>岂可以贤良方正同科国家。<a id="a-AL"></a>宜以兴修万善敬奉三宝。<a id="a-AM"></a>以奉上天永延国祚可也。<a id="a-AN"></a>我等沙门之用舍。<a id="a-AO"></a>何足道哉。<a id="a-AP"></a>丞相以是言告于大官人。<a id="a-AQ"></a>乃从而奏闻。<a id="a-AR"></a>由是虽考试亦无退落者。<a id="a-AS"></a>蒙圣旨悉依太祖皇帝存济。<a id="a-AT"></a>听僧如故。<a id="a-AU"></a>丙申有司欲印识人臂。<a id="a-AV"></a>师力白于忽都护大官人曰。<a id="a-AW"></a>人非马也。<a id="a-AX"></a>既皆归服国朝。<a id="a-AY"></a>天下之大。<a id="a-AZ"></a>四海之广。<a id="a-Aa"></a>纵复逃散。<a id="a-Ab"></a>亦何所归。<a id="a-Ac"></a>岂可同畜兽而印识哉。<a id="a-Ad"></a>由是印臂之法遂止。<a id="a-Ae"></a>初孔圣之后。<a id="a-Af"></a>袭封衍圣公。<a id="a-Ag"></a>元措者渡河。<a id="a-Ah"></a>复曲阜庙林之祀。<a id="a-Ai"></a>时公持东平严公书谒师。<a id="a-Aj"></a>师以袭封事为言于大官人。<a id="a-Ak"></a>师为其言曰。<a id="a-Al"></a>孔子善稽古典。<a id="a-Am"></a>以大中至正之道。<a id="a-An"></a>三纲五常之礼性命祸福之原。<a id="a-Ao"></a>君臣父子夫妇之道。<a id="a-Ap"></a>治国齐家平天下。<a id="a-Aq"></a>正心诚意之本。<a id="a-Ar"></a>自孔子至此袭封衍圣公。<a id="a-As"></a>凡五十一代。<a id="a-At"></a>凡有国者使之袭承。<a id="a-Au"></a>祀事未尝有缺。<a id="a-Av"></a>大官闻是言。<a id="a-Aw"></a>乃大敬信。<a id="a-Ax"></a>于是从师所言。<a id="a-Ay"></a>命复袭其爵以继其祀事。<a id="a-Az"></a>师复以颜孟相传孔子之道。<a id="a-B0"></a>令其子孙不绝。<a id="a-B1"></a>及习周孔儒业者为言。<a id="a-B2"></a>亦皆获免其差役之赋。<a id="a-B3"></a>使之服勤其教为国家之用。<a id="a-B4"></a>三十六丁酉正月。<a id="a-B5"></a>太祖皇帝二皇后。<a id="a-B6"></a>以光天镇国大士号奉师。<a id="a-B7"></a>己亥冬师再起。<a id="a-B8"></a>复主大庆寿寺。<a id="a-B9"></a>壬寅护必烈大王请师赴帐下。<a id="a-BA"></a>问佛法大意。<a id="a-BB"></a>师初示以人天因果之教。<a id="a-BC"></a>次以种种法要。<a id="a-BD"></a>开其心地。<a id="a-BE"></a>王生信心求授菩提心戒。<a id="a-BF"></a>时秉忠书记为侍。<a id="a-BG"></a>郎刘太保也。<a id="a-BH"></a>复问。<a id="a-BI"></a>佛法中有安天下之法否。<a id="a-BJ"></a>师曰。<a id="a-BK"></a>包含法界子育四生。<a id="a-BL"></a>其事大备于佛法境中。<a id="a-BM"></a>此四大洲。<a id="a-BN"></a>如大地中一微尘许。<a id="a-BO"></a>况一四海乎。<a id="a-BP"></a>若论社稷安危。<a id="a-BQ"></a>在生民之休戚。<a id="a-BR"></a>休戚安危皆在乎政。<a id="a-BS"></a>亦在乎天。<a id="a-BT"></a>在天在人。<a id="a-BU"></a>皆不离心。<a id="a-BV"></a>而人不知天之与人。<a id="a-BW"></a>是其问别。<a id="a-BX"></a>法于何行。<a id="a-BY"></a>故分其天也人也。<a id="a-BZ"></a>我释迦氏之法。<a id="a-Ba"></a>于庙堂之论。<a id="a-Bb"></a>在王法正论品。<a id="a-Bc"></a>理固昭然。<a id="a-Bd"></a>非难非易。<a id="a-Be"></a>唯恐王不能尽行也。<a id="a-Bf"></a>又宜求天下大贤硕儒。<a id="a-Bg"></a>问以古今治乱兴亡之事。<a id="a-Bh"></a>当有所闻也。<a id="a-Bi"></a>王又问。<a id="a-Bj"></a>三教何教为尊。<a id="a-Bk"></a>何法最胜。<a id="a-Bl"></a>何人为上。<a id="a-Bm"></a>师曰。<a id="a-Bn"></a>诸圣之中吾佛最胜。<a id="a-Bo"></a>诸法之中佛法最真。<a id="a-Bp"></a>居人之中唯僧无诈。<a id="a-Bq"></a>故三教中佛教居其上。<a id="a-Br"></a>古来之式也。<a id="a-Bs"></a>由是太后遵祖皇圣旨。<a id="a-Bt"></a>僧居上首。<a id="a-Bu"></a>仙人不得在僧之前。<a id="a-Bv"></a>王以珠袄金锦无缝大衣。<a id="a-Bw"></a>奉以师礼。<a id="a-Bx"></a>王固留师。<a id="a-By"></a>师固辞。<a id="a-Bz"></a>将别。<a id="a-C0"></a>王问。<a id="a-C1"></a>佛法此去如何受持。<a id="a-C2"></a>师曰。<a id="a-C3"></a>信心难生。<a id="a-C4"></a>善心难发。<a id="a-C5"></a>今已发生。<a id="a-C6"></a>务要护持。<a id="a-C7"></a>专一不忘。<a id="a-C8"></a>元受菩提。<a id="a-C9"></a>心戒不见。<a id="a-CA"></a>三宝有过。<a id="a-CB"></a>恒念百姓。<a id="a-CC"></a>不安善抚。<a id="a-CD"></a>绥明赏罚。<a id="a-CE"></a>执政无私。<a id="a-CF"></a>任贤纳谏。<a id="a-CG"></a>一切时中。<a id="a-CH"></a>常行方便。<a id="a-CI"></a>皆佛法也。<a id="a-CJ"></a>师既辞行。<a id="a-CK"></a>有一恶少年。<a id="a-CL"></a>肆言讪谤。<a id="a-CM"></a>以佛法不足信。<a id="a-CN"></a>王闻之。<a id="a-CO"></a>乃召其人。<a id="a-CP"></a>训以大人之言复以刑法罪之。<a id="a-CQ"></a>专使白师。<a id="a-CR"></a>师回启曰。<a id="a-CS"></a>明镜当台妍丑自现。<a id="a-CT"></a>神锋在掌赏罚无私。<a id="a-CU"></a>若以正念现前。<a id="a-CV"></a>邪见外魔杀之可矣。<a id="a-CW"></a>然王者当以仁恕存心乃可。<a id="a-CX"></a>王益敬焉。<a id="a-CY"></a>甲辰护必烈大王。<a id="a-CZ"></a>以珠笠奉师。<a id="a-Ca"></a>乙巳奉六皇后旨。<a id="a-Cb"></a>于五台为国祈福。<a id="a-Cc"></a>丙午奉六皇后诏。<a id="a-Cd"></a>师起至中途值风疾作。<a id="a-Ce"></a>回奏。<a id="a-Cf"></a>得旨还燕。<a id="a-Cg"></a>丁未贵由皇帝即位。<a id="a-Ch"></a>颁诏命师统僧。<a id="a-Ci"></a>赐白金万两。<a id="a-Cj"></a>师于昊天寺建大会为国祈福。<a id="a-Ck"></a>太子合赖察请师入和林。<a id="a-Cl"></a>延居太平与国禅寺。<a id="a-Cm"></a>尊师之礼非常。<a id="a-Cn"></a>辛亥蒙哥皇帝即位。<a id="a-Co"></a>颁降恩诏。<a id="a-Cp"></a>顾遇优渥。<a id="a-Cq"></a>命师复领天下僧事。<a id="a-Cr"></a>蠲免差役。<a id="a-Cs"></a>悉依旧制。<a id="a-Ct"></a>丙辰正月奉圣旨。<a id="a-Cu"></a>建会于昊天寺。<a id="a-Cv"></a>初二日于会中忽患风恙。<a id="a-Cw"></a>半身不举。<a id="a-Cx"></a>至夏初稍愈。<a id="a-Cy"></a>是月旭威烈大王。<a id="a-Cz"></a>差蒙古万宣差。<a id="a-D0"></a>以金拄杖金缕袈裟段并令旨。<a id="a-D1"></a>奉师求法语。<a id="a-D2"></a>七月师会诸勤旧。<a id="a-D3"></a>抄所长物见数令主后事。<a id="a-D4"></a>丁巳夏说偈毕。<a id="a-D5"></a>师云。<a id="a-D6"></a>汝等少諠。<a id="a-D7"></a>吾欲偃息。<a id="a-D8"></a>侍僧急呼主事人至。<a id="a-D9"></a>师吉祥泊然而逝矣。<a id="a-DA"></a>即后四月初四日也。<a id="a-DB"></a>世寿五十有六。<a id="a-DC"></a>荼毗获舍利无算。<a id="a-DD"></a>钦承。</p>
  <p id="aDE">护必烈大王令旨。<a id="a-DF"></a>建塔于大庆寿寺之侧。<a id="a-DG"></a>谥佛日圆明大师。<a id="a-DH"></a>望临济为十六世。</p>
  <p id="aDI">(戊午)　诏释道辩析化胡经○上大驾南征。</p>
  <p id="aDJ">(己未)　九月大兵自浒黄州渡江征宋。<a id="a-DK"></a>岁贡而退(上崩于钓鱼山)</p>
  <p id="aDL">宋改开庆元年。</p>
  <p id="aDM">⊙(庚申)　大元世祖圣德神功文武皇帝即位。<a id="a-DN"></a>尊临宝扆统御寰区。<a id="a-DO"></a>四海混同万邦入贡。<a id="a-DP"></a>建立制度条理纪纲。<a id="a-DQ"></a>为子孙万世成法。<a id="a-DR"></a>宽仁爱人深信因果。<a id="a-DS"></a>不言自信。<a id="a-DT"></a>不化自行。<a id="a-DU"></a>圣君之德。<a id="a-DV"></a>荡荡乎民无能名焉。</p>
  <p id="aDW">宋改景定元年○大朝遣郝经通好○五月十九。</p>
  <p id="aDX">建元中统二十七日大赦普度僧尼。</p>
  <p id="aDY">(辛酉)　行中统钞法平章王以道奏。</p>
  <p id="aDZ">(癸亥)　制开平府号上都○宋买公田始自浙。</p>
  <p id="aDa">(甲子　六六)　至元元年。<a id="a-Db"></a>城燕建都。<a id="a-Dc"></a>八月十六改元。<a id="a-Dd"></a>大赦天下。<a id="a-De"></a>设会度僧诏请。</p>
  <p id="aDf">国师扮弥达癹思八登座。<a id="a-Dg"></a>授秘密戒○是年八月拜光禄大夫太保。<a id="a-Dh"></a>参领中书省事制。</p>
  <p id="aDi">⊙长生天气力里皇帝圣旨。<a id="a-Dj"></a>咨尔刘秉忠气刚以直。<a id="a-Dk"></a>学富而文。<a id="a-Dl"></a>虽晦迹于空门。<a id="a-Dm"></a>每潜心于圣道。<a id="a-Dn"></a>朕居藩邸卿实宾僚。<a id="a-Do"></a>侧闻高谊余二十年。<a id="a-Dp"></a>出从遐方几数万里。<a id="a-Dq"></a>迨予嗣服须汝计安。<a id="a-Dr"></a>不先正名何以压众。<a id="a-Ds"></a>宜崇师位兼总政机。<a id="a-Dt"></a>可特授光禄大夫太保参领中书省事。<a id="a-Du"></a>卿其勉辅朕躬率先乃属。<a id="a-Dv"></a>察朝夕之勤惰。<a id="a-Dw"></a>审议论之是非。<a id="a-Dx"></a>凡有施为并听裁决。<a id="a-Dy"></a>伫看成绩别示宠章。<a id="a-Dz"></a>准此。<a id="a-E0"></a>中统五年八月日。</p>
  <p id="aE1">(乙丑)　宋改咸淳元年。<a id="a-E2"></a>度宗即位。<a id="a-E3"></a>初名孟[啟-口+山]。<a id="a-E4"></a>福王与芮之子。<a id="a-E5"></a>理宗之犹子也。<a id="a-E6"></a>理宗子多而不育。<a id="a-E7"></a>鞠孟[啟-口+山]于宫中。<a id="a-E8"></a>改名孜。<a id="a-E9"></a>又改名[示*基]。<a id="a-EA"></a>立为皇子。<a id="a-EB"></a>封忠王。<a id="a-EC"></a>已而建储。<a id="a-ED"></a>改名璇。</p>
  <p id="aEE">(丙寅)　大教东被已一千二百年矣。</p>
  <p id="aEF">(戊辰)　大兵围襄阳。<a id="a-EG"></a>时吕文焕告急。<a id="a-EH"></a>宋遣高连范文虎赴援。<a id="a-EI"></a>大兵于要害处。<a id="a-EJ"></a>连珠劄寨不得通○宋十月日食。</p>
  <p id="aEK">(己巳)　帝师发思巴制蒙古字成。<a id="a-EL"></a>二月颁行天下。</p>
  <p id="aEM">(庚午)　(宋之常州鸡翼生距)立尚书六部○宋大旱○至元七年。<a id="a-EN"></a>诏请胆巴金刚上师。<a id="a-EO"></a>住持仁王寺。<a id="a-EP"></a>普度僧员。</p>
  <p id="aEQ">⊙大元帝师苾刍癹思巴说根本有部出家授近圆羯磨仪轨。<a id="a-ER"></a>亲制序文曰。<a id="a-ES"></a>原夫赡部嘉运至四佛释迦文如来遗教利见也。<a id="a-ET"></a>大元御世第五主宪天述道仁文义武。<a id="a-EU"></a>太光孝皇帝登极也。<a id="a-EV"></a>天资福惠谛信内乘。<a id="a-EW"></a>普使万邦咸归一化。<a id="a-EX"></a>虽敷天垂拱而至治无垠。<a id="a-EY"></a>眷支那弘道。<a id="a-EZ"></a>而在躬不息。<a id="a-Ea"></a>欲以自佛相承师资继踵迄今不替。<a id="a-Eb"></a>正戒仪轨为拳拳从善之行人俾一一恒持于净戒精练三业坚守四仪。<a id="a-Ec"></a>此寔圣皇匡正佛法之睿旨也。<a id="a-Ed"></a>昔因善逝与人天众普说声闻上教一切有部别解脱经。<a id="a-Ee"></a>依此采拾未得令得。<a id="a-Ef"></a>律仪方便羯磨仪轨此乃圣光德师之总集也。<a id="a-Eg"></a>始从天竺。<a id="a-Eh"></a>次届西番。<a id="a-Ei"></a>爰有洞达五明法王大士萨思迦扮底达名称普闻上足苾刍癹思巴乃吾门法主。<a id="a-Ej"></a>大元帝师。<a id="a-Ek"></a>道德恢隆行位叵测。<a id="a-El"></a>授兹仪轨衍布中原。<a id="a-Em"></a>令通解三藏比丘住思观演说正本。<a id="a-En"></a>翻译人善三国声明辩才无碍。<a id="a-Eo"></a>含伊毕国翰林丞旨弹压孙传。<a id="a-Ep"></a>华文译主生缘北庭都护府解二种音。<a id="a-Eq"></a>法辞通辩。<a id="a-Er"></a>诸路释门总统合台萨哩都通暨翰林学士安藏。<a id="a-Es"></a>总以诸国言诠。<a id="a-Et"></a>奉诏译成仪式。<a id="a-Eu"></a>序本帝师亲制。<a id="a-Ev"></a>绘为华迹以编陈。<a id="a-Ew"></a>始末粗彰聊记岁月时庚午至元七年冬至后二日序。</p>
  <p id="aEx">(辛未)　大元国号十一月始建○兴蒙古学校○宋大饥。</p>
  <p id="aEy">(癸酉)　诏谕吕文焕○二月大兵破樊城吕文焕以襄阳降。</p>
  <p id="aEz">(甲戌)　敕命伯颜丞相伐宋○三月宋主崩太子立四岁。</p>
  <p id="aF0">⊙是年八月。<a id="a-F1"></a>故光禄大夫太保赠太傅仪同三司文贞刘公薨翰林学士嘉议大夫知制诰兼修国史王磐。<a id="a-F2"></a>奉敕撰神道碑铭并序。<a id="a-F3"></a>其文曰耕莘非求进之地。<a id="a-F4"></a>而伊尹阿衡。<a id="a-F5"></a>钓渭非巧宦之途太公同载。<a id="a-F6"></a>汉张良志从赤松。<a id="a-F7"></a>而高祖得之以辅成帝业。<a id="a-F8"></a>唐李泌幼好仙术而肃宗用之以佐定中兴。<a id="a-F9"></a>盖天下之士。<a id="a-FA"></a>惟自重者。<a id="a-FB"></a>可与有为。<a id="a-FC"></a>而轻进者必非令器。<a id="a-FD"></a>是以古之明王。<a id="a-FE"></a>取士不以悦媚易亲者为可佳。<a id="a-FF"></a>而以闲远高洁难致者为可贵。<a id="a-FG"></a>圣天子之用太保刘公。<a id="a-FH"></a>其审是道欤。<a id="a-FI"></a>公以高洁之资。<a id="a-FJ"></a>慕空寂之教。<a id="a-FK"></a>轻富贵如浮云等功名于梦幻。<a id="a-FL"></a>曷曾有一毫荣利之念动于心乎。<a id="a-FM"></a>圣天子邂逅一见。<a id="a-FN"></a>即挽而留之待以腹心。<a id="a-FO"></a>契如鱼水深谋密画虽耆宿贵近。<a id="a-FP"></a>不得预闻者。<a id="a-FQ"></a>悉与公参决焉。<a id="a-FR"></a>此其精诚胥会。<a id="a-FS"></a>志意交孚。<a id="a-FT"></a>与夫渭滨之同载商巴之阿衡。<a id="a-FU"></a>盖异世而同符矣。<a id="a-FV"></a>公讳秉忠字仲晦。<a id="a-FW"></a>瑞州刘李村人。<a id="a-FX"></a>先世仕辽多显贵。<a id="a-FY"></a>金初曾大父尝任邢州节度副使。<a id="a-FZ"></a>秩满身还乡里。<a id="a-Fa"></a>留其家于邢。<a id="a-Fb"></a>故自公大父以下。<a id="a-Fc"></a>遂为邢人焉。<a id="a-Fd"></a>大父讳泽。<a id="a-Fe"></a>资性倜傥。<a id="a-Ff"></a>为乡闬所重。<a id="a-Fg"></a>父讳润。<a id="a-Fh"></a>仕本朝历邢州录事钜鹿内丘两县提领。<a id="a-Fi"></a>俱有惠爱。<a id="a-Fj"></a>公风骨秀异志气英爽不羁。<a id="a-Fk"></a>家贫。<a id="a-Fl"></a>年十七为刑台节度使府令史。<a id="a-Fm"></a>以养其亲。<a id="a-Fn"></a>干敏精洁。<a id="a-Fo"></a>诸老吏咸服其能。<a id="a-Fp"></a>一日因按读事。<a id="a-Fq"></a>有不惬意。<a id="a-Fr"></a>投笔叹曰。<a id="a-Fs"></a>吾家奕世衣冠。<a id="a-Ft"></a>今吾乃汨没为刀笔吏乎。<a id="a-Fu"></a>丈夫不得志于世间。<a id="a-Fv"></a>当求出世间事耳。<a id="a-Fw"></a>即弃去隐于武安山岩谷间。<a id="a-Fx"></a>草衣木食以求其志。<a id="a-Fy"></a>天宁寺虚照禅师闻之。<a id="a-Fz"></a>遣其徒招致。<a id="a-G0"></a>与披剃为僧。<a id="a-G1"></a>仍以公知经书工翰墨。<a id="a-G2"></a>命掌书记。<a id="a-G3"></a>后游云中。<a id="a-G4"></a>住南堂寺值海云禅师。<a id="a-G5"></a>被召北觐。<a id="a-G6"></a>过云中闻公博学多艺能。<a id="a-G7"></a>求相见。<a id="a-G8"></a>既见约公俱行。<a id="a-G9"></a>公不可。<a id="a-GA"></a>海云固要之。<a id="a-GB"></a>不得已遂行。<a id="a-GC"></a>既至谒今上於潜邸。<a id="a-GD"></a>一见应对称旨。<a id="a-GE"></a>自是屡承顾问。<a id="a-GF"></a>及海云南还。<a id="a-GG"></a>公恳求奔丧。<a id="a-GH"></a>上赐黄金百两。<a id="a-GI"></a>仍遣使送至邢州。<a id="a-GJ"></a>公持服营葬事。<a id="a-GK"></a>起坟于贾村。<a id="a-GL"></a>葬其祖父母父母。<a id="a-GM"></a>服阕被召复还和林。<a id="a-GN"></a>公献书陈时事所宜者数十条。<a id="a-GO"></a>凡万余言。<a id="a-GP"></a>率皆尊主庇民之事。<a id="a-GQ"></a>上嘉纳之。<a id="a-GR"></a>甲寅岁从上征云南。<a id="a-GS"></a>己未岁从上伐宋扬[泳-永+羅]渡济江围鄂州。<a id="a-GT"></a>上神武英断。<a id="a-GU"></a>每临战阵前无坚敌。<a id="a-GV"></a>而中心仁爱。<a id="a-GW"></a>公尝赞之。<a id="a-GX"></a>以天地好生为德。<a id="a-GY"></a>佛氏以慈悲济物为心。<a id="a-GZ"></a>方便救护。<a id="a-Ga"></a>所全活者。<a id="a-Gb"></a>不可胜计。<a id="a-Gc"></a>庚申岁春上正位宸极创定朝仪。<a id="a-Gd"></a>立官制改元建号。<a id="a-Ge"></a>一切所当施设时物之宜。<a id="a-Gf"></a>皆公所草定。<a id="a-Gg"></a>中统五年秋八月。<a id="a-Gh"></a>改至元元年。<a id="a-Gi"></a>翰林学士承旨王鄂奏言。<a id="a-Gj"></a>书记刘秉忠效忠藩邸积有岁年。<a id="a-Gk"></a>参帷幄之密谋。<a id="a-Gl"></a>定社稷之大计。<a id="a-Gm"></a>忠勤劳绩。<a id="a-Gn"></a>宜被褒荣。<a id="a-Go"></a>今圣明寓极万物维新。<a id="a-Gp"></a>秉忠犹以野服散号萧条闲寂。<a id="a-Gq"></a>守其初心深所未安。<a id="a-Gr"></a>宜与正其衣冠崇以显秩实遂众望。<a id="a-Gs"></a>上览奏。<a id="a-Gt"></a>欣然嘉纳。<a id="a-Gu"></a>即日命有司备礼册授公光禄大夫。<a id="a-Gv"></a>位太保参领中书省事。<a id="a-Gw"></a>选聘侍讲学士窦默次女为夫人赐第于奉先坊。<a id="a-Gx"></a>给少府宫籍监。<a id="a-Gy"></a>人户甚众。<a id="a-Gz"></a>公斋居蔬食。<a id="a-H0"></a>终日澹然。<a id="a-H1"></a>与平昔略不少异。<a id="a-H2"></a>至元十一年。<a id="a-H3"></a>扈从至上都。<a id="a-H4"></a>居南屏山之精舍。<a id="a-H5"></a>秋八月壬戌之夜。<a id="a-H6"></a>俨然端坐无疾而薨。<a id="a-H7"></a>享年五十有九。<a id="a-H8"></a>讣闻。<a id="a-H9"></a>上嗟悼不已。<a id="a-HA"></a>语群臣曰。<a id="a-HB"></a>秉忠三十余年。<a id="a-HC"></a>小心慎密不避艰危。<a id="a-HD"></a>事有可否言无隐情。<a id="a-HE"></a>又其阴阳术数之精。<a id="a-HF"></a>占事知来若合符契。<a id="a-HG"></a>惟朕知之。<a id="a-HH"></a>他人莫得预闻也。<a id="a-HI"></a>遣礼部侍郎赵秉温护其丧还大都。<a id="a-HJ"></a>以冬十月壬申葬敛营葬。<a id="a-HK"></a>一切所须皆出内帑。<a id="a-HL"></a>十二年春正月。<a id="a-HM"></a>诏赠太傅仪同三司下太常议。<a id="a-HN"></a>谥曰文贞。<a id="a-HO"></a>仍命翰林学士王磐撰碑文字。<a id="a-HP"></a>臣磐钦惟国家列圣相承。<a id="a-HQ"></a>咸以武功戡定祸乱。<a id="a-HR"></a>龙韬豹略鹰扬虎视。<a id="a-HS"></a>丰功伟绩之臣。<a id="a-HT"></a>其当纪名汗简画像凌烟者。<a id="a-HU"></a>不为不多。<a id="a-HV"></a>若夫辅佐圣天子。<a id="a-HW"></a>开文明之治。<a id="a-HX"></a>立太平之基。<a id="a-HY"></a>光守成之业者。<a id="a-HZ"></a>实惟太傅刘公为称首。<a id="a-Ha"></a>圣天子方在潜邸。<a id="a-Hb"></a>士之所以涉远道冒风霜而至者。<a id="a-Hc"></a>往往有所陈诉祈请干慕进用。<a id="a-Hd"></a>惟公独无所求。<a id="a-He"></a>闲燕之际每承顾问。<a id="a-Hf"></a>辄推荐南州人物可备器使者。<a id="a-Hg"></a>宜见录用。<a id="a-Hh"></a>由是弓旌之所招。<a id="a-Hi"></a>蒲轮之所迓。<a id="a-Hj"></a>耆儒硕德奇材异能之士。<a id="a-Hk"></a>茅拔茹连致无虚月。<a id="a-Hl"></a>逮今三十年闲。<a id="a-Hm"></a>扬历朝省颁布郡县。<a id="a-Hn"></a>赞维新之化。<a id="a-Ho"></a>成治安之功者。<a id="a-Hp"></a>皆公平昔推荐之余也。<a id="a-Hq"></a>其识度之宏远。<a id="a-Hr"></a>推此一节而论。<a id="a-Hs"></a>亦可见其仿佛矣。<a id="a-Ht"></a>又自幼好学至老不衰。<a id="a-Hu"></a>通晓音律。<a id="a-Hv"></a>精算数善推步。<a id="a-Hw"></a>仰观占候。<a id="a-Hx"></a>六壬遁甲易经象数邵氏皇极之书。<a id="a-Hy"></a>靡不周知。<a id="a-Hz"></a>初丁太夫人忧。<a id="a-I0"></a>毁瘠骨立。<a id="a-I1"></a>衣一弊绵裘。<a id="a-I2"></a>三藏不易。<a id="a-I3"></a>及录事公卒。<a id="a-I4"></a>虽身从天竺之教。<a id="a-I5"></a>而服食贬损容貌哀戚。<a id="a-I6"></a>与循礼典而执通丧者盖无少异也。<a id="a-I7"></a>晚娶无子。<a id="a-I8"></a>以犹子兰璋为嗣。<a id="a-I9"></a>弟秉恕今为顺天路总管。<a id="a-IA"></a>臣磐谨按中书左丞张文谦所作行状。<a id="a-IB"></a>次第其行事之实。<a id="a-IC"></a>而系以铭辞。<a id="a-ID"></a>铭曰。<a id="a-IE"></a>大元五叶。<a id="a-IF"></a>圣运隆昌。<a id="a-IG"></a>爰有异人。<a id="a-IH"></a>出佐时康。<a id="a-II"></a>不坐官府。<a id="a-IJ"></a>不趋朝行。<a id="a-IK"></a>褐衣蔬食。<a id="a-IL"></a>禅寂倘佯。<a id="a-IM"></a>谋谟帏幄。<a id="a-IN"></a>罄竭忠良。<a id="a-IO"></a>指陈成败。<a id="a-IP"></a>开阖阴阳。<a id="a-IQ"></a>渊虑婉画。<a id="a-IR"></a>鬼神莫量。<a id="a-IS"></a>扶日上天。<a id="a-IT"></a>照临万方。<a id="a-IU"></a>万方仰德。<a id="a-IV"></a>百灵效祥。<a id="a-IW"></a>庭陈玉帛。<a id="a-IX"></a>路走梯航。<a id="a-IY"></a>朝仪整肃。<a id="a-IZ"></a>济济跄跄。<a id="a-Ia"></a>群贤来集。<a id="a-Ib"></a>庶政允臧。<a id="a-Ic"></a>大纲一举。<a id="a-Id"></a>众目斯张。<a id="a-Ie"></a>治定功成。<a id="a-If"></a>圣眷弥彰。<a id="a-Ig"></a>崇资峻秩师表侯王。<a id="a-Ih"></a>肇造皇家。<a id="a-Ii"></a>元勋是当。<a id="a-Ij"></a>良平佐汉。<a id="a-Ik"></a>房杜兴唐。<a id="a-Il"></a>公不自多。<a id="a-Im"></a>愈隆谦光。<a id="a-In"></a>见善必举。<a id="a-Io"></a>有能必扬。<a id="a-Ip"></a>陆行滞阻。<a id="a-Iq"></a>与为桥梁。<a id="a-Ir"></a>川泛艰厄。<a id="a-Is"></a>与为帆桨。<a id="a-It"></a>寒而求衣。<a id="a-Iu"></a>焕之裘裳。<a id="a-Iv"></a>饥而求食。<a id="a-Iw"></a>饫之腴肪。<a id="a-Ix"></a>门庭桃李烂熳芬芳。<a id="a-Iy"></a>人感公德。<a id="a-Iz"></a>铭刻肝肠。<a id="a-J0"></a>公施于人。<a id="a-J1"></a>过即遗忘。<a id="a-J2"></a>公之仁贤。<a id="a-J3"></a>宜享遐年。<a id="a-J4"></a>胡为一朝。<a id="a-J5"></a>蝉蜕而仙。<a id="a-J6"></a>燕都南原。<a id="a-J7"></a>卢沟北[田*耎]。<a id="a-J8"></a>佳城郁郁。<a id="a-J9"></a>有坟岿然。<a id="a-JA"></a>地固重泉。<a id="a-JB"></a>松柏参天石烂松枯。<a id="a-JC"></a>芳名永传。</p>
  <p id="aJD">赠仪同三司太傅谥文贞。<a id="a-JE"></a>制。</p>
  <p id="aJF">⊙长生天气力里大福荫护助里皇帝圣旨。<a id="a-JG"></a>臣以忠孝而事上。<a id="a-JH"></a>贵输献纳之诚上以礼义而遇臣。<a id="a-JI"></a>思笃始终之爱。<a id="a-JJ"></a>视死之日犹生之年。<a id="a-JK"></a>故光禄大夫太保刘秉忠。<a id="a-JL"></a>学窥天人识贯今古。<a id="a-JM"></a>邃冲而有守。<a id="a-JN"></a>安静而无华。<a id="a-JO"></a>昔侍潜藩稔闻高论。<a id="a-JP"></a>适当三接之际。<a id="a-JQ"></a>恳上万言之书。<a id="a-JR"></a>盖将举天下而措诸安。<a id="a-JS"></a>以戒为人主者过于杀。<a id="a-JT"></a>朕嗣服而伊始。<a id="a-JU"></a>卿尽力以居多。<a id="a-JV"></a>盖得卿实契于朕心。<a id="a-JW"></a>而独朕悉知于卿意。<a id="a-JX"></a>事皆有验。<a id="a-JY"></a>人匪他求。<a id="a-JZ"></a>周旋三十年。<a id="a-Ja"></a>不避其难。<a id="a-Jb"></a>剀切数百奏。<a id="a-Jc"></a>各中其理。<a id="a-Jd"></a>共成庶政。<a id="a-Je"></a>方图任于旧人。<a id="a-Jf"></a>谁谓旻天不整遗于一老。<a id="a-Jg"></a>兴言及此。<a id="a-Jh"></a>何日忘之。<a id="a-Ji"></a>载惟台辅之尊。<a id="a-Jj"></a>厥有泉扃之贲。<a id="a-Jk"></a>是用锡之纶命。<a id="a-Jl"></a>峻一品之华阶。<a id="a-Jm"></a>襚以衮衣。<a id="a-Jn"></a>蹑三槐之正位。<a id="a-Jo"></a>复加显号允答殊勋。<a id="a-Jp"></a>惟尔英灵识予哀宠。<a id="a-Jq"></a>可赠仪同三司太傅谥文贞。<a id="a-Jr"></a>准此。<a id="a-Js"></a>至元十二年正月。</p>
  <p id="aJt">(乙亥)　至元十二年诏谕两淮州县新附。</p>
  <p id="aJu">宋改德祐。<a id="a-Jv"></a>幼主湿立。<a id="a-Jw"></a>度之子。<a id="a-Jx"></a>母全后。<a id="a-Jy"></a>谢太皇后临朝○六月朔宋日食之既。</p>
  <p id="aJz">(丙子)　大元天兵临境举国归附(三月十八日幼主谢太皇后全后朝京封幼主瀛国公。<a id="a-K0"></a>全后为尼于正智寺。<a id="a-K1"></a>先是陈宜中张世杰。<a id="a-K2"></a>奉益王卫王如永嘉。<a id="a-K3"></a>与苏刘义遇。<a id="a-K4"></a>共图兴复。<a id="a-K5"></a>五月益王即位于福州。<a id="a-K6"></a>改景炎。<a id="a-K7"></a>十一月王世强引兵逼三山。<a id="a-K8"></a>宜中奉二王南行十二月至广州)○诏安归附军民○九月十一日大赦。</p>
  <p id="aK9">右宋前后共十六主。<a id="a-KA"></a>凡三百十七年而亡。</p>
  <p id="aKB">(丁丑)　十二月大兵逼广州宜中奉二王抵肇庆府。</p>
  <p id="aKC">敕令瀛国公往脱思麻路习学梵书西番字经○建大圣万安寺。</p>
  <p id="aKD">(戊寅)　十五年正月旦设会斋僧。<a id="a-KE"></a>大赦。<a id="a-KF"></a>玉泉等五老家蒙恩得度。<a id="a-KG"></a>三月(宜中奉益王。<a id="a-KH"></a>由海道复入广。<a id="a-KI"></a>四月望日崩。<a id="a-KJ"></a>十七日卫王即位于[口*罔]川。<a id="a-KK"></a>改祥兴。<a id="a-KL"></a>六月世系奉卫王至厓山○次年正月大兵攻厓山。<a id="a-KM"></a>八月宜中入占城至落鹤国)</p>
  <p id="aKN">(庚辰)　十七年二月宜中(奉卫王自落鹤经占城回。<a id="a-KO"></a>四月复入厓山。<a id="a-KP"></a>张世杰死未几。<a id="a-KQ"></a>二广皆归一统。<a id="a-KR"></a>六月新历成。<a id="a-KS"></a>赐名授时。<a id="a-KT"></a>明年始颁行天下)</p>
  <p id="aKU">⊙大元帝师癹思八是年示寂。<a id="a-KV"></a>翰林学士王磐等奉敕述行状曰。<a id="a-KW"></a>皇天之下一人之上开教宣文辅治大圣至德普觉真智佑国如意大宝法王西天佛子大元帝师班弥怛拔思癹帝师。<a id="a-KX"></a>乃土波国人也。<a id="a-KY"></a>生时诸种瑞应具详家谱。<a id="a-KZ"></a>初土波有国师禅怛啰乞答。<a id="a-Ka"></a>具大威神累叶相传。<a id="a-Kb"></a>其国王世师尊之。<a id="a-Kc"></a>凡十七代而至萨师加哇。<a id="a-Kd"></a>即师之伯父也。<a id="a-Ke"></a>乃礼伯父为师。<a id="a-Kf"></a>秘密伽陀一二千言。<a id="a-Kg"></a>过目成诵。<a id="a-Kh"></a>七岁演法。<a id="a-Ki"></a>辩博纵横。<a id="a-Kj"></a>犹不自足。<a id="a-Kk"></a>复遍咨名宿。<a id="a-Kl"></a>句玄索隐。<a id="a-Km"></a>尽通三藏。<a id="a-Kn"></a>癸丑师年十五。<a id="a-Ko"></a>世祖皇帝龙德渊潜师知真命有归。<a id="a-Kp"></a>驰驿径诣王府。<a id="a-Kq"></a>世祖宫闱东宫皆秉受戒法特加尊礼。<a id="a-Kr"></a>戊午师二十岁释道订正化胡经。<a id="a-Ks"></a>宪宗皇帝诏师剖析是非。<a id="a-Kt"></a>道不能答。<a id="a-Ku"></a>自弃其学。<a id="a-Kv"></a>上大悦。<a id="a-Kw"></a>庚申师年二十二岁。<a id="a-Kx"></a>世祖皇帝登极建元中统。<a id="a-Ky"></a>尊为国师。<a id="a-Kz"></a>授以玉印。<a id="a-L0"></a>任中原法主。<a id="a-L1"></a>统天下教门。<a id="a-L2"></a>辞帝西归。<a id="a-L3"></a>未期月召还。<a id="a-L4"></a>庚午师年三十一岁。<a id="a-L5"></a>时至元七年。<a id="a-L6"></a>诏制大元国字。<a id="a-L7"></a>师独运摹画作成。<a id="a-L8"></a>称旨即颁行。<a id="a-L9"></a>朝省郡县遵用。<a id="a-LA"></a>迄为一代典章。<a id="a-LB"></a>升号帝师大宝法王。<a id="a-LC"></a>更赐王印统领诸国释教。<a id="a-LD"></a>旋又西归。<a id="a-LE"></a>甲戌师年三十六岁。<a id="a-LF"></a>时至元十一年。<a id="a-LG"></a>皇上专使召之岁抄抵京。<a id="a-LH"></a>王公宰辅士庶离城一舍。<a id="a-LI"></a>结大香坛设大净供。<a id="a-LJ"></a>香华幢盖大乐仙音。<a id="a-LK"></a>罗拜迎之。<a id="a-LL"></a>所经衢陌皆结五彩翼其两傍。<a id="a-LM"></a>万众瞻礼若一佛出世。<a id="a-LN"></a>时则天兵飞渡长江。<a id="a-LO"></a>竟成一统。<a id="a-LP"></a>虽主圣臣贤所致。<a id="a-LQ"></a>亦师阴相之力也。<a id="a-LR"></a>为真金皇太子说器世界等彰所知论。<a id="a-LS"></a>寻又力辞西归。<a id="a-LT"></a>皇上坚留之不可。<a id="a-LU"></a>庚辰师年四十二岁。<a id="a-LV"></a>时至元十七年十一月二十二日示寂。<a id="a-LW"></a>上闻不胜震悼。<a id="a-LX"></a>追怀旧德。<a id="a-LY"></a>连建大宰堵波于京师。<a id="a-LZ"></a>宝藏真身舍利轮奂金碧无俦。</p>
  <p id="aLa">⊙(辛巳)　至元十八年十月二十日。<a id="a-Lb"></a>僧道二家辩析。<a id="a-Lc"></a>特奉。</p>
  <p id="aLd">圣旨。<a id="a-Le"></a>长生天气力里大福荫护助里皇帝圣旨道与中书省枢密院御史台随路宣慰司按察司达鲁花赤管民官管军站人匠等官。<a id="a-Lf"></a>并众先生每在前蒙哥皇帝圣旨里。<a id="a-Lg"></a>戊午年和上先生每折证佛法。<a id="a-Lh"></a>先生每输底上。<a id="a-Li"></a>头教十七个先生剃头做了和上。<a id="a-Lj"></a>将先生每说谎做来的化胡等经并印板。<a id="a-Lk"></a>教烧毁了者。<a id="a-Ll"></a>随路观院里画着的石碑镌着底八十一化图。<a id="a-Lm"></a>尽行烧毁了者。<a id="a-Ln"></a>么道如今都功德使司奏。<a id="a-Lo"></a>随路先生。<a id="a-Lp"></a>每将合毁的经文印板至今藏着。<a id="a-Lq"></a>却不曾毁了更保定真定太原平阳河中府三祖师庵头关西等处。<a id="a-Lr"></a>有道藏经板。<a id="a-Ls"></a>这般奏的上头教张平章张左丞焦尚书泉总统忽都于思翰林院众学士中书省客省使都鲁省宣使苫速丁渊僧录真藏僧判众讲主长老等张天师祈真人李真人杜真人众先生每一同于长春宫内。<a id="a-Lt"></a>分拣去来。<a id="a-Lu"></a>如今张平章等众人回奏。<a id="a-Lv"></a>这先生家藏经。<a id="a-Lw"></a>除道德经是老子真实经旨。<a id="a-Lx"></a>其余皆后人造作演说。<a id="a-Ly"></a>多有诋毁释教偷窃佛语。<a id="a-Lz"></a>更有收入阴阳医药诸子等书。<a id="a-M0"></a>往往改易名号传注讹舛失其本真。<a id="a-M1"></a>伪造符咒妄言。<a id="a-M2"></a>佩之令人商贾倍利。<a id="a-M3"></a>夫妻和合有如鸳鸯。<a id="a-M4"></a>子嗣蕃息。<a id="a-M5"></a>男寿女贞。<a id="a-M6"></a>诳惑万民非止一端。<a id="a-M7"></a>意欲贪图财利诱说妻女。<a id="a-M8"></a>其有教人非望佩符在臂。<a id="a-M9"></a>男为君相。<a id="a-MA"></a>女为后妃。<a id="a-MB"></a>入水不溺。<a id="a-MC"></a>入火不焚。<a id="a-MD"></a>刀剑不能伤害等语。<a id="a-ME"></a>又令张天师祁真人李真人杜真人试之于火。<a id="a-MF"></a>皆求哀请命。<a id="a-MG"></a>自称伪妄不敢试验。<a id="a-MH"></a>今拟得除老子道德经外随路但有道仪说谎经文并印板。<a id="a-MI"></a>尽宜焚去。<a id="a-MJ"></a>又据祈真人李真人杜真人等奏告。<a id="a-MK"></a>据道藏经内。<a id="a-ML"></a>除老子道德经外。<a id="a-MM"></a>但系后人掜合不实文字。<a id="a-MN"></a>情愿尽行烧毁了。<a id="a-MO"></a>俺也干净准奏。<a id="a-MP"></a>今后先生每依着老子道德经里行者。<a id="a-MQ"></a>如有爱佛经的。<a id="a-MR"></a>做和上去者。<a id="a-MS"></a>若不愿为僧。<a id="a-MT"></a>娶妻为民者。<a id="a-MU"></a>除道德经外。<a id="a-MV"></a>说谎做来的道藏经文并印板。<a id="a-MW"></a>尽行烧毁了者。<a id="a-MX"></a>今差诸路释教泉总统中书省客省使都鲁前去。<a id="a-MY"></a>圣旨到日。<a id="a-MZ"></a>不以是何官吏先生道姑秀才军民人匠鹰房打捕诸色人等。<a id="a-Ma"></a>应有收藏道家一切经文本处。<a id="a-Mb"></a>达鲁花赤管民官。<a id="a-Mc"></a>添气力用心拘刷见数。<a id="a-Md"></a>分晓分付差去官眼同焚毁。<a id="a-Me"></a>更观院里画着的右镌着的八十一化图。<a id="a-Mf"></a>尽行除毁了者。<a id="a-Mg"></a>自宣谕已后。<a id="a-Mh"></a>如有隐匿道家一切说谎掜合。<a id="a-Mi"></a>毁谤释教偷窃佛语。<a id="a-Mj"></a>窥图财利诱说妻女。<a id="a-Mk"></a>此诳惑百姓符咒文字。<a id="a-Ml"></a>及道○家大小经文。<a id="a-Mm"></a>若所在官司不添气力拘刷。<a id="a-Mn"></a>与隐藏之人一体要罪过者。<a id="a-Mo"></a>外民间诸子医药等书。<a id="a-Mp"></a>自有板本。<a id="a-Mq"></a>不在禁限。<a id="a-Mr"></a>准此。</p>
  <p id="aMs">至元十八年十二月二十日。</p>
 </body>
</html>