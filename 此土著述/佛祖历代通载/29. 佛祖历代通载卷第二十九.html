<!doctype html>
<html id="z3IBXO41js" data-ver="1976">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第二十九</h1>
  <p id="a2">(甲戌)　改绍圣。</p>
  <p id="a3">⊙(乙亥)　辽改寿昌(主洪基加号圣文神武全功大略聪仁孝惠天祐皇帝)</p>
  <p id="a4">智海真如慕哲禅师。<a id="a-5"></a>出于临川闻氏。<a id="a-6"></a>闻族寒哲又幼孤。<a id="a-7"></a>去依建昌永安圆觉律师为童子。<a id="a-8"></a>试所习得度具戒。<a id="a-9"></a>为人刚简有高识。<a id="a-A"></a>以荷法为志。<a id="a-B"></a>律身甚严。<a id="a-C"></a>翠岩真禅师游方时。<a id="a-D"></a>哲能识之。<a id="a-E"></a>真好慕所长以盖人。<a id="a-F"></a>号真点胸。<a id="a-G"></a>所至犯众怒非笑之。<a id="a-H"></a>哲与之周旋二十年。<a id="a-I"></a>虽群居不敢失礼。<a id="a-J"></a>真两住刹。<a id="a-K"></a>哲阴相之。<a id="a-L"></a>成法席。<a id="a-M"></a>有来学者。<a id="a-N"></a>且令见哲侍者。<a id="a-O"></a>谓人曰。<a id="a-P"></a>三十年后哲其大作佛事。<a id="a-Q"></a>真殁塔于西山。<a id="a-R"></a>心丧三年乃去。<a id="a-S"></a>依黄檗游湘中。<a id="a-T"></a>一钵云行鸟飞。<a id="a-U"></a>去留为丛林重轻。<a id="a-V"></a>谢师直守潭州。<a id="a-W"></a>闻其风而悦之。<a id="a-X"></a>不可致。<a id="a-Y"></a>会岳麓席虚。<a id="a-Z"></a>尽礼迎以为出世。<a id="a-a"></a>累月而后就俄迁大沩。<a id="a-b"></a>众二千指。<a id="a-c"></a>无所约束人人自律。<a id="a-d"></a>唯粥罢受门弟子问道。<a id="a-e"></a>谓之入室。<a id="a-f"></a>斋罢必会大众茶。<a id="a-g"></a>诸方才月一再。<a id="a-h"></a>而哲讲之无虚日。<a id="a-i"></a>放参罢哲自役作。<a id="a-j"></a>使令者在侧如路人。<a id="a-k"></a>晨香夕灯十有四年。<a id="a-l"></a>夜礼拜持茅视殿庑灯火。<a id="a-m"></a>倦则以帔蒙首假寐三圣堂。<a id="a-n"></a>初犹浴。<a id="a-o"></a>尽老不浴者十余年。<a id="a-p"></a>绍圣元年有诏住大相国寺智海禅院。<a id="a-q"></a>京师士大夫想见风裁。<a id="a-r"></a>丛林以哲静退畏闹。<a id="a-s"></a>不敢必其来。<a id="a-t"></a>哲受诏欣然俱数衲子至。<a id="a-u"></a>解包之日。<a id="a-v"></a>倾都来观。<a id="a-w"></a>至谓一佛出世。<a id="a-x"></a>院窄而僧日增。<a id="a-y"></a>无以容则相枕地卧。<a id="a-z"></a>有请限之者。<a id="a-10"></a>哲曰。<a id="a-11"></a>僧佛祖所自出。<a id="a-12"></a>厌僧厌佛祖也。<a id="a-13"></a>安有名为传法而厌佛祖乎。<a id="a-14"></a>安得不祥之语哉。<a id="a-15"></a>凡验学者。<a id="a-16"></a>举赵州洗钵话。<a id="a-17"></a>上人如何会。<a id="a-18"></a>僧拟对。<a id="a-19"></a>哲以手托之曰。<a id="a-1A"></a>歇去。<a id="a-1B"></a>自始至终未尝换机。<a id="a-1C"></a>明年十月初八。<a id="a-1D"></a>无疾而化。</p>
  <p id="a1E">⊙是年云居元祐禅师卒。<a id="a-1F"></a>王氏。<a id="a-1G"></a>信之上饶人。<a id="a-1H"></a>年十三师事博山承天沙门齐晟。<a id="a-1I"></a>二十四得度具戒。<a id="a-1J"></a>时南禅师在黄檗。<a id="a-1K"></a>往依之。<a id="a-1L"></a>十余年智辨自将气出流辈。<a id="a-1M"></a>众以是悦之少。<a id="a-1N"></a>然祐不恤也。<a id="a-1O"></a>南殁去游湘中。<a id="a-1P"></a>庐于衡岳马祖故基。<a id="a-1Q"></a>衲子追随声重荆楚间。<a id="a-1R"></a>谢师直守潭州。<a id="a-1S"></a>欲禅道林之律居。<a id="a-1T"></a>尽礼致祐为第一世。<a id="a-1U"></a>祐欣然肯来。<a id="a-1V"></a>道林蜂房蚁穴。<a id="a-1W"></a>闻见层出。<a id="a-1X"></a>像设之多。<a id="a-1Y"></a>冠于湘西。<a id="a-1Z"></a>祐夷廓之。<a id="a-1a"></a>为虚堂为禅室。<a id="a-1b"></a>以会四海之学者。<a id="a-1c"></a>役夫不敢坏像设。<a id="a-1d"></a>祐自锄弃诸江曰。<a id="a-1e"></a>昔本不成。<a id="a-1f"></a>今安得坏。<a id="a-1g"></a>吾法尚无凡情。<a id="a-1h"></a>存圣解乎。<a id="a-1i"></a>六年而殿阁崇成。<a id="a-1j"></a>弃之去。<a id="a-1k"></a>游庐山。<a id="a-1l"></a>南康太守陆公。<a id="a-1m"></a>时请住玉涧寺。<a id="a-1n"></a>徐王闻其名。<a id="a-1o"></a>奏赐紫袍。<a id="a-1p"></a>祐作偈辞之曰。<a id="a-1q"></a>为僧六十鬓先华。<a id="a-1r"></a>无补空门号出家。<a id="a-1s"></a>愿乞封回礼部牒。<a id="a-1t"></a>兔辜卢老纳袈裟。<a id="a-1u"></a>人问其故。<a id="a-1v"></a>祐曰。<a id="a-1w"></a>人主之恩而王者之施。<a id="a-1x"></a>非敢辞。<a id="a-1y"></a>以近名也。<a id="a-1z"></a>但以法未等耳。<a id="a-20"></a>王安上者舒王之弟。<a id="a-21"></a>问法于祐。<a id="a-22"></a>以云居延之。<a id="a-23"></a>祐曰。<a id="a-24"></a>为携此骨归葬峰顶耳。<a id="a-25"></a>登舆而去。<a id="a-26"></a>疾诸方死必塔者。<a id="a-27"></a>祐曰。<a id="a-28"></a>山川有限。<a id="a-29"></a>僧死无穷。<a id="a-2A"></a>他日塔将无所容。<a id="a-2B"></a>于是于开山宏觉塔之东作卵塔曰。<a id="a-2C"></a>凡住持者非生身不坏火浴雨舍利者。<a id="a-2D"></a>皆以骨石填于此。<a id="a-2E"></a>其西又作卵塔曰。<a id="a-2F"></a>凡僧化皆以骨石填于此。<a id="a-2G"></a>谓之三塔。<a id="a-2H"></a>绍圣二年七月七日。<a id="a-2I"></a>夜集众说偈而化。<a id="a-2J"></a>世寿六十有六。<a id="a-2K"></a>坐四十有二夏。</p>
  <p id="a2L">⊙(戊寅)　改元符　西夏改永安。</p>
  <p id="a2M">云居佛印了元禅师。<a id="a-2N"></a>字觉老。<a id="a-2O"></a>生饶州浮梁林氏。<a id="a-2P"></a>世业儒。<a id="a-2Q"></a>父祖皆不仕。<a id="a-2R"></a>元生二岁。<a id="a-2S"></a>琅琅诵论语诸家诗。<a id="a-2T"></a>五岁诵三千首。<a id="a-2U"></a>既长从师授五经略通大义。<a id="a-2V"></a>因读首楞严经于竹林寺。<a id="a-2W"></a>爱之尽捐旧学。<a id="a-2X"></a>白父母求出家度生死。<a id="a-2Y"></a>礼宝积寺沙门日用试法华受具。<a id="a-2Z"></a>游庐山谒开先暹道者。<a id="a-2a"></a>暹自负其号海上横行。<a id="a-2b"></a>俯视后进。<a id="a-2c"></a>元与问答捷给。<a id="a-2d"></a>乃称赏。<a id="a-2e"></a>时年十九。<a id="a-2f"></a>又谒圆通讷公。<a id="a-2g"></a>讷曰。<a id="a-2h"></a>骨格已似雪窦。<a id="a-2i"></a>后来之俊也。<a id="a-2j"></a>时书记怀琏方应诏以元继其职。<a id="a-2k"></a>江州承天虚席。<a id="a-2l"></a>又以元当选。<a id="a-2m"></a>郡将而少之。<a id="a-2n"></a>讷曰。<a id="a-2o"></a>元齿少而德壮。<a id="a-2p"></a>虽万耆衲不可折也。<a id="a-2q"></a>于是为开先之嗣。<a id="a-2r"></a>时二十八矣。<a id="a-2s"></a>自承天迁淮之斗方。<a id="a-2t"></a>庐山之开先归宗。<a id="a-2u"></a>润之金山焦山。<a id="a-2v"></a>江西之大仰又住云居。<a id="a-2w"></a>凡四十年间。<a id="a-2x"></a>德化缁素。<a id="a-2y"></a>缙绅之贤者多与之游。<a id="a-2z"></a>东坡谪黄州。<a id="a-30"></a>庐山对岸。<a id="a-31"></a>元居归宗詶酢妙句。<a id="a-32"></a>与烟云争丽及其在金山。<a id="a-33"></a>东坡释还东吴。<a id="a-34"></a>次丹阳以书抵元曰。<a id="a-35"></a>不必出山。<a id="a-36"></a>当学赵州上等接人。<a id="a-37"></a>元得书径来。<a id="a-38"></a>坡迎笑问之。<a id="a-39"></a>元以偈答曰。<a id="a-3A"></a>赵州当日少谦光。<a id="a-3B"></a>不出山门见赵王。<a id="a-3C"></a>争似金山无量相。<a id="a-3D"></a>大千都是一禅床。<a id="a-3E"></a>坡抵掌称善。<a id="a-3F"></a>又尝谓众曰。<a id="a-3G"></a>昔云门说法如云雨。<a id="a-3H"></a>绝不喜人记录其语。<a id="a-3I"></a>见必骂逐曰。<a id="a-3J"></a>汝口不用。<a id="a-3K"></a>返记吾语异时裨贩我去。<a id="a-3L"></a>今室中对机录。<a id="a-3M"></a>皆香林明教以纸为衣。<a id="a-3N"></a>随所闻即书之。<a id="a-3O"></a>后世学者渔猎文字语言。<a id="a-3P"></a>正如吹网欲满。<a id="a-3Q"></a>非愚即狂。<a id="a-3R"></a>时江浙丛林尚以文字为禅之谓请益。<a id="a-3S"></a>故元以是风之。<a id="a-3T"></a>高丽僧统义天航海至明州。<a id="a-3U"></a>传云。<a id="a-3V"></a>弃王位出家。<a id="a-3W"></a>上疏乞遍历丛林问法受道。<a id="a-3X"></a>有诏朝奉郎杨杰次公馆伴。<a id="a-3Y"></a>所经吴中诸刹皆饯。<a id="a-3Z"></a>如王臣礼。<a id="a-3a"></a>至金山。<a id="a-3b"></a>元床坐纳其大展。<a id="a-3c"></a>次公惊问故。<a id="a-3d"></a>元曰。<a id="a-3e"></a>义天亦异国僧耳。<a id="a-3f"></a>僧至丛林规绳如是。<a id="a-3g"></a>不可易也。<a id="a-3h"></a>众姓出家同名释子。<a id="a-3i"></a>自非买崔卢门阀相高。<a id="a-3j"></a>安问贵种。<a id="a-3k"></a>次公曰。<a id="a-3l"></a>卑之少徇时。<a id="a-3m"></a>宜求异诸方。<a id="a-3n"></a>亦岂觉老心哉。<a id="a-3o"></a>元曰。<a id="a-3p"></a>不然。<a id="a-3q"></a>屈道随俗。<a id="a-3r"></a>诸方先失一只眼。<a id="a-3s"></a>何以示华夏师法乎。<a id="a-3t"></a>朝廷闻之以元为知大体。<a id="a-3u"></a>李公伯时为元写照。<a id="a-3v"></a>元曰。<a id="a-3w"></a>必为我作笑状。<a id="a-3x"></a>自为赞曰。<a id="a-3y"></a>李公天上石麒麟。<a id="a-3z"></a>传得云居道者真。<a id="a-40"></a>不为拈花明大事。<a id="a-41"></a>等闲开口笑何人。<a id="a-42"></a>泥牛谩向风前嗅。<a id="a-43"></a>枯木无端雪里春。<a id="a-44"></a>对现堂堂俱不识。<a id="a-45"></a>太平时代自由身。<a id="a-46"></a>元符元年正月初四日。<a id="a-47"></a>听客语有会其心者。<a id="a-48"></a>轩渠一笑而化。<a id="a-49"></a>其令画笑状。<a id="a-4A"></a>非苟然也。<a id="a-4B"></a>世寿六十七。<a id="a-4C"></a>坐五十有二夏。</p>
  <p id="a4D">⊙圆照禅师。<a id="a-4E"></a>讳宗本。<a id="a-4F"></a>生于管氏。<a id="a-4G"></a>常州无锡人也。<a id="a-4H"></a>体貌丰硕言无枝叶。<a id="a-4I"></a>十九师事苏州承天永安道升禅师。<a id="a-4J"></a>升道价重丛林。<a id="a-4K"></a>归之者如云。<a id="a-4L"></a>本弊衣垢面。<a id="a-4M"></a>探井臼典炊爨。<a id="a-4N"></a>以供给之。<a id="a-4O"></a>夜则入室参。<a id="a-4P"></a>升曰。<a id="a-4Q"></a>头陀荷众良苦。<a id="a-4R"></a>亦疲劳乎。<a id="a-4S"></a>对曰。<a id="a-4T"></a>若舍一法不名满足。<a id="a-4U"></a>菩萨实欲此生身证。<a id="a-4V"></a>其敢言劳。<a id="a-4W"></a>升阴奇之。<a id="a-4X"></a>又十年剃发受具。<a id="a-4Y"></a>服勤三年乃辞。<a id="a-4Z"></a>升游方遍参。<a id="a-4a"></a>至池阳景德谒义怀禅师。<a id="a-4b"></a>言下契悟。<a id="a-4c"></a>众未有知者。<a id="a-4d"></a>尝为侍者而喜寝。<a id="a-4e"></a>鼻息齁齁。<a id="a-4f"></a>闻者厌之言于怀。<a id="a-4g"></a>怀笑曰。<a id="a-4h"></a>此子吾家精进幢也。<a id="a-4i"></a>汝辈他日当依赖之。<a id="a-4j"></a>无多谈。<a id="a-4k"></a>众乃惊。<a id="a-4l"></a>怀退居吴江寿圣。<a id="a-4m"></a>部使者李公复圭过怀夜话曰。<a id="a-4n"></a>瑞光虚席。<a id="a-4o"></a>愿得有道衲子主之。<a id="a-4p"></a>怀指本曰。<a id="a-4q"></a>无逾此道人者耳。<a id="a-4r"></a>既至寺。<a id="a-4s"></a>集众击鼓。<a id="a-4t"></a>鼓辄堕。<a id="a-4u"></a>圆转震响。<a id="a-4v"></a>众惊却。<a id="a-4w"></a>有僧出呼曰。<a id="a-4x"></a>此和尚法雷振地之祥也。<a id="a-4y"></a>俄失僧所在。<a id="a-4z"></a>自是法席日盛。<a id="a-50"></a>武林守陈公襄。<a id="a-51"></a>以承天兴教二刹命师择居。<a id="a-52"></a>苏人留之益甚。<a id="a-53"></a>又以净慈坚请。<a id="a-54"></a>移文喻道俗曰。<a id="a-55"></a>借师三年。<a id="a-56"></a>为此邦植福。<a id="a-57"></a>不敢久古。<a id="a-58"></a>本啧啧曰。<a id="a-59"></a>谁不欲作福。<a id="a-5A"></a>众识其意。<a id="a-5B"></a>听赴之。<a id="a-5C"></a>元丰五年神宗皇帝辟相国寺六十四院为八。<a id="a-5D"></a>禅二律六。<a id="a-5E"></a>中贵梁从政董其事。<a id="a-5F"></a>驿召师主惠林。<a id="a-5G"></a>既至。<a id="a-5H"></a>上遣使问劳。<a id="a-5I"></a>三日传旨就寺之门为士民演法。<a id="a-5J"></a>翌日召对延和殿问道。<a id="a-5K"></a>赐坐。<a id="a-5L"></a>即盘足跏趺。<a id="a-5M"></a>赐茶至举盏长吸又荡撼之。<a id="a-5N"></a>上问。<a id="a-5O"></a>受业何寺。<a id="a-5P"></a>对曰。<a id="a-5Q"></a>承天永安。<a id="a-5R"></a>上悦其真。<a id="a-5S"></a>喻以方兴禅宗宜善开导之旨。<a id="a-5T"></a>既退。<a id="a-5U"></a>上目送之。<a id="a-5V"></a>谓左右曰。<a id="a-5W"></a>真福惠僧也。<a id="a-5X"></a>后帝登遐。<a id="a-5Y"></a>召入福宁殿说法。<a id="a-5Z"></a>以师尝为先帝所礼。<a id="a-5a"></a>敬见之。<a id="a-5b"></a>不胜哀悼。<a id="a-5c"></a>以老乞归林下。<a id="a-5d"></a>敕任便云游。<a id="a-5e"></a>所至不得抑令住持。<a id="a-5f"></a>升座辞众曰。<a id="a-5g"></a>本是无家客。<a id="a-5h"></a>那堪任便游。<a id="a-5i"></a>顺风加橹棹。<a id="a-5j"></a>舡子下杨州。<a id="a-5k"></a>既出都城。<a id="a-5l"></a>王公贵人送者车骑相属。<a id="a-5m"></a>师临别诲之曰。<a id="a-5n"></a>岁月不可把玩。<a id="a-5o"></a>老病不与人期。<a id="a-5p"></a>唯勤修勿怠是真相为。<a id="a-5q"></a>闻者莫不感涕其真慈善导若此。<a id="a-5r"></a>高丽僧统义天。<a id="a-5s"></a>以王子奉国命使于我朝。<a id="a-5t"></a>闻师道誉。<a id="a-5u"></a>请以弟子礼见师。<a id="a-5v"></a>问其所得以华严经对。<a id="a-5w"></a>师曰。<a id="a-5x"></a>华严经三身佛。<a id="a-5y"></a>报身说耶。<a id="a-5z"></a>化身说耶。<a id="a-60"></a>法身说耶。<a id="a-61"></a>义天曰。<a id="a-62"></a>法身说。<a id="a-63"></a>本曰。<a id="a-64"></a>法身遍周沙界。<a id="a-65"></a>当时听众何处蹲立。<a id="a-66"></a>义天茫然自失。<a id="a-67"></a>钦服益加。<a id="a-68"></a>法道至本大盛。<a id="a-69"></a>老居灵岩闭门颓然。<a id="a-6A"></a>而四方从者相望于道不释也。<a id="a-6B"></a>元符二年十二月甲子。<a id="a-6C"></a>将入灭。<a id="a-6D"></a>沐浴而卧。<a id="a-6E"></a>门弟子环拥请曰。<a id="a-6F"></a>和尚道遍天下。<a id="a-6G"></a>今日不可无偈。<a id="a-6H"></a>幸强起安坐。<a id="a-6I"></a>本熟视曰。<a id="a-6J"></a>痴子我寻常尚懒作偈。<a id="a-6K"></a>今日特地图个甚么。<a id="a-6L"></a>寻常要卧便卧。<a id="a-6M"></a>不可今日特地坐也。<a id="a-6N"></a>索笔大书五字曰。<a id="a-6O"></a>后事付守荣。<a id="a-6P"></a>掷笔憨卧。<a id="a-6Q"></a>若熟睡然。<a id="a-6R"></a>撼之已去矣。<a id="a-6S"></a>门人塔全身于山中。<a id="a-6T"></a>阅世八十。<a id="a-6U"></a>坐五十二夏。</p>
  <p id="a6V">⊙(庚辰)　黄龙宝觉禅师入寂。<a id="a-6W"></a>出于邬氏。<a id="a-6X"></a>讳祖心。<a id="a-6Y"></a>南雄始兴人也。<a id="a-6Z"></a>少为书生有声。<a id="a-6a"></a>年十九而目盲。<a id="a-6b"></a>父母信以出家辄复见物。<a id="a-6c"></a>乃往依龙山寺沙门惠全。<a id="a-6d"></a>明年试经业。<a id="a-6e"></a>而公独献诗得奏名。<a id="a-6f"></a>剃发继住受业院。<a id="a-6g"></a>不奉戒律且逢横逆。<a id="a-6h"></a>于是弃之入丛林。<a id="a-6i"></a>谒云峰悦公。<a id="a-6j"></a>留三年。<a id="a-6k"></a>难其孤硬。<a id="a-6l"></a>告悦将去。<a id="a-6m"></a>悦曰。<a id="a-6n"></a>必往依黄蘖南公。<a id="a-6o"></a>公至黄蘖。<a id="a-6p"></a>四年知有而机不发。<a id="a-6q"></a>又辞而上云峰。<a id="a-6r"></a>会悦谢世。<a id="a-6s"></a>因就止石霜。<a id="a-6t"></a>无所参决。<a id="a-6u"></a>试阅传灯。<a id="a-6v"></a>至僧问多福曰。<a id="a-6w"></a>如何是多福一丛竹。<a id="a-6x"></a>福曰。<a id="a-6y"></a>一茎两茎斜。<a id="a-6z"></a>三茎四茎曲。<a id="a-70"></a>此时顿觉。<a id="a-71"></a>亲见二师。<a id="a-72"></a>径归黄檗方展坐具。<a id="a-73"></a>南公曰。<a id="a-74"></a>子入吾室矣。<a id="a-75"></a>公亦踊跃自喜。<a id="a-76"></a>即应曰。<a id="a-77"></a>大事本来如是。<a id="a-78"></a>和尚何用教人看语下语百计搜寻。<a id="a-79"></a>南公曰。<a id="a-7A"></a>若不令汝如此究寻到无用心处自见自肯。<a id="a-7B"></a>吾即埋没汝也。<a id="a-7C"></a>公从容游泳陆沈众中。<a id="a-7D"></a>时时往决云门语句。<a id="a-7E"></a>南公曰。<a id="a-7F"></a>知是般事便休。<a id="a-7G"></a>汝用许多工夫作么。<a id="a-7H"></a>公曰。<a id="a-7I"></a>不然。<a id="a-7J"></a>但有纤疑在。<a id="a-7K"></a>不到无学。<a id="a-7L"></a>安能七纵八横天回地转哉。<a id="a-7M"></a>南公肯之。<a id="a-7N"></a>后使分座令接纳来学。<a id="a-7O"></a>南迁黄龙而化以公继其席。<a id="a-7P"></a>凡十有二年。<a id="a-7Q"></a>然性真率不乐从事于务。<a id="a-7R"></a>五求辞去。<a id="a-7S"></a>乃得谢事闲居。<a id="a-7T"></a>而学者益亲。<a id="a-7U"></a>谢景温师直守潭州。<a id="a-7V"></a>虚大沩以致公。<a id="a-7W"></a>三辞不往。<a id="a-7X"></a>又嘱江西转运判官彭汝砺器资。<a id="a-7Y"></a>请所以不赴长沙之意。<a id="a-7Z"></a>公曰愿见谢公。<a id="a-7a"></a>不愿领大沩也。<a id="a-7b"></a>马祖百丈以前无住持事。<a id="a-7c"></a>道人相寻于空闲寂寞之滨而已。<a id="a-7d"></a>其后虽有住持。<a id="a-7e"></a>王臣尊礼为天人师。<a id="a-7f"></a>今则不然。<a id="a-7g"></a>挂名官府。<a id="a-7h"></a>如有户籍之民。<a id="a-7i"></a>直遣伍伯追呼之耳。<a id="a-7j"></a>此岂可复为也。<a id="a-7k"></a>师直闻之。<a id="a-7l"></a>不敢以院事屈。<a id="a-7m"></a>愿一见之。<a id="a-7n"></a>公至长沙。<a id="a-7o"></a>师直愿受法训。<a id="a-7p"></a>公为举其纲。<a id="a-7q"></a>其言光显广大。<a id="a-7r"></a>如青天白日易识。<a id="a-7s"></a>其略曰。<a id="a-7t"></a>三乘十二分教。<a id="a-7u"></a>还同说食示人。<a id="a-7v"></a>食味既因他说。<a id="a-7w"></a>其食要在自己亲尝既自亲尝。<a id="a-7x"></a>便能了知其味是甘是辛是碱是淡。<a id="a-7y"></a>达磨西来直指人心见性成佛。<a id="a-7z"></a>亦复如是。<a id="a-80"></a>真性既因文字而显。<a id="a-81"></a>要在自己亲见。<a id="a-82"></a>若能亲见。<a id="a-83"></a>便能了知目前是真是妄是生是死。<a id="a-84"></a>既能了知真妄生死。<a id="a-85"></a>返观一切语言文字。<a id="a-86"></a>皆是表显之说。<a id="a-87"></a>都无实义。<a id="a-88"></a>如今不了病在甚处。<a id="a-89"></a>病在见闻觉知。<a id="a-8A"></a>为不如实知真际所诣。<a id="a-8B"></a>认此见闻觉知为自所见。<a id="a-8C"></a>殊不知此见闻觉知。<a id="a-8D"></a>皆因前尘而有分别。<a id="a-8E"></a>若无前尘境界。<a id="a-8F"></a>即此见闻觉知。<a id="a-8G"></a>还同龟毛兔角。<a id="a-8H"></a>并无所归。<a id="a-8I"></a>师直闻所未闻。<a id="a-8J"></a>公以生长极南少以宏法栖息山林。<a id="a-8K"></a>方太平时代欲观光京师以饯余年。<a id="a-8L"></a>乃至京师驸马都尉王诜晋卿尽礼迎之。<a id="a-8M"></a>庵于国门之外。<a id="a-8N"></a>久之南还再游庐山。<a id="a-8O"></a>尝有偈曰。<a id="a-8P"></a>不住唐朝寺。<a id="a-8Q"></a>闲为宋地僧。<a id="a-8R"></a>生涯三事衲。<a id="a-8S"></a>故旧一枝藤。<a id="a-8T"></a>乞食随缘去。<a id="a-8U"></a>逢山任意登。<a id="a-8V"></a>相逢莫相笑。<a id="a-8W"></a>不是岭南能。<a id="a-8X"></a>可想公之标致也。<a id="a-8Y"></a>腊既高益移庵深入栈绝学者。<a id="a-8Z"></a>又二十余年。<a id="a-8a"></a>以元符三年十一月十六日中夜而殁。<a id="a-8b"></a>阅世七十有六。<a id="a-8c"></a>坐夏五十有五。</p>
  <p id="a8d">⊙(辛巳)　徽宗佶立(神宗第十三子。<a id="a-8e"></a>初封端王。<a id="a-8f"></a>太后向氏召宰执议立端王。<a id="a-8g"></a>丞相章惇曰。<a id="a-8h"></a>端王浪子耳。<a id="a-8i"></a>曾布长望见王在廉下叱曰。<a id="a-8j"></a>听太后处分。<a id="a-8k"></a>王出章惇惶恐失措。<a id="a-8l"></a>遂即位。<a id="a-8m"></a>荒淫奢佚蔑直尚浮。<a id="a-8n"></a>又宠道士林灵素失道北迁。<a id="a-8o"></a>降为天水郡王。<a id="a-8p"></a>寿五十五。<a id="a-8q"></a>在位二十五年。<a id="a-8r"></a>终于五国城)改建中靖国。</p>
  <p id="a8s">辽天祚立讳延禧(道之孙。<a id="a-8t"></a>秦王元吉之子。<a id="a-8u"></a>淫纵失道。<a id="a-8v"></a>荒于畋猎。<a id="a-8w"></a>女真有禽曰海东青玉爪。<a id="a-8x"></a>善捕天鹅。<a id="a-8y"></a>一飞千里。<a id="a-8z"></a>岁命其国人穷取以献。<a id="a-90"></a>人怨遂叛。<a id="a-91"></a>政和中童贯与辽叛人马植谋约女真攻辽。<a id="a-92"></a>天祚逃于夹山。<a id="a-93"></a>舍之削封海滨王。<a id="a-94"></a>送长白山东筑城居之。<a id="a-95"></a>遂亡)</p>
  <p id="a96">女真太祖阿骨打(后改名旻。<a id="a-97"></a>杨割太师之长子。<a id="a-98"></a>世为酋长。<a id="a-99"></a>是年举兵立国)</p>
  <p id="a9A">⊙禅门续灯录成。<a id="a-9B"></a>乃东京法云佛国禅师惟白集。<a id="a-9C"></a>是年八月十五日上进。<a id="a-9D"></a>帝为制序。<a id="a-9E"></a>白靖江人。<a id="a-9F"></a>嗣圆通秀公。<a id="a-9G"></a>其文曰。<a id="a-9H"></a>昔释迦如来之出世也。<a id="a-9I"></a>受然灯之记。<a id="a-9J"></a>生净饭王家。<a id="a-9K"></a>分手指呼天地。<a id="a-9L"></a>而其机也已露。<a id="a-9M"></a>游门观于老死。<a id="a-9N"></a>而幻缘也顿寂。<a id="a-9O"></a>及乎唱道鸡园腾芳鹫岭。<a id="a-9P"></a>无边刹境。<a id="a-9Q"></a>遂现于一毫之端。<a id="a-9R"></a>大千经卷。<a id="a-9S"></a>毕出于微尘之表。<a id="a-9T"></a>西被竺土东流震旦。<a id="a-9U"></a>编叶而书。<a id="a-9V"></a>则一时圣法虽传于庆喜。<a id="a-9W"></a>拈花而笑。<a id="a-9X"></a>则正法眼藏独付于饮光。<a id="a-9Y"></a>自达磨西来。<a id="a-9Z"></a>实为初祖。<a id="a-9a"></a>其传二三四七而至于曹溪。<a id="a-9b"></a>于是双林之道逾光。<a id="a-9c"></a>一滴之流寖广。<a id="a-9d"></a>自南岳青原而下。<a id="a-9e"></a>分为五宗。<a id="a-9f"></a>各擅门风应机酬对。<a id="a-9g"></a>虽建立不同。<a id="a-9h"></a>而会归则一。<a id="a-9i"></a>莫不箭锋相拄鞭影齐施。<a id="a-9j"></a>接物利生启悟多矣。<a id="a-9k"></a>源派广迤枝叶扶疏。<a id="a-9l"></a>而云门临济二宗遂独盛于天下。<a id="a-9m"></a>朕膺天宝命绍国大统。<a id="a-9n"></a>恭惟艺祖辟度门于緜寓。<a id="a-9o"></a>太宗阐秘义于敷天。<a id="a-9p"></a>章圣传灯于景德。<a id="a-9q"></a>永昭广灯于天圣。<a id="a-9r"></a>皆宏畅真风协助神化。<a id="a-9s"></a>以成无为之治者也。<a id="a-9t"></a>于皇神考尤向空宗。<a id="a-9u"></a>元丰三年诏于大相国寺创二禅。<a id="a-9v"></a>辟惠林于东序。<a id="a-9w"></a>建智海于西庑。<a id="a-9x"></a>壬戌之岁以越国大长公主及集庆军节度观察留后驸马都尉张敦礼之请。<a id="a-9y"></a>复建法云禅寺于国之南。<a id="a-9z"></a>于是祖席光辉丛林鼎盛。<a id="a-A0"></a>天下袭方袍。<a id="a-A1"></a>慕禅悦者云集于上都矣。<a id="a-A2"></a>今敦礼以其寺住持僧佛国禅师惟白。<a id="a-A3"></a>探最上乘。<a id="a-A4"></a>了第一义。<a id="a-A5"></a>屡入中禁三登高座。<a id="a-A6"></a>宣扬妙旨。<a id="a-A7"></a>良惬至怀。<a id="a-A8"></a>昔能仁说法华经。<a id="a-A9"></a>放眉间白毫相光。<a id="a-AA"></a>照东方万八千世界。<a id="a-AB"></a>而弥勒发问文殊决疑。<a id="a-AC"></a>以谓日月灯明佛。<a id="a-AD"></a>本光瑞如此。<a id="a-AE"></a>持是经者妙光法师。<a id="a-AF"></a>得其证者普明如来。<a id="a-AG"></a>今续知之名。<a id="a-AH"></a>盖灯灯相续。<a id="a-AI"></a>光光相入。<a id="a-AJ"></a>义有在于是矣。<a id="a-AK"></a>意圆澄觉海。<a id="a-AL"></a>本含裹于十方。<a id="a-AM"></a>生灭空沤。<a id="a-AN"></a>遂沉沦于三有。<a id="a-AO"></a>因明立所由尘发知识妄相仍转入诸趣。<a id="a-AP"></a>良可悲也。<a id="a-AQ"></a>若回光内照发真归元。<a id="a-AR"></a>则是录也。<a id="a-AS"></a>直指性宗单传心印。<a id="a-AT"></a>可得于眉睫。<a id="a-AU"></a>可荐于言前。<a id="a-AV"></a>举手而擎妙喜世界。<a id="a-AW"></a>弹指而现庄严楼阁。<a id="a-AX"></a>神通妙用真不可思议者也。<a id="a-AY"></a>嘉于有众缔此胜缘。<a id="a-AZ"></a>俱离迷津偕之觉路。<a id="a-Aa"></a>斯朕之志已。<a id="a-Ab"></a>建中靖国元年八月十五日赐叙。</p>
  <p id="aAc">(壬午)　改年崇宁(铸崇宁当三钱○诏天下军州创崇宁寺○又改天宁替先号)</p>
  <p id="aAd">⊙(甲申)　是岁蕲州五祖山法演禅师示寂。<a id="a-Ae"></a>锦州巴西邓氏。<a id="a-Af"></a>少落发受具。<a id="a-Ag"></a>游成都讲席。<a id="a-Ah"></a>习百法唯识窥其奥。<a id="a-Ai"></a>置之曰。<a id="a-Aj"></a>胶柱安能鼓瑟乎。<a id="a-Ak"></a>即日游方。<a id="a-Al"></a>所至无足当其意者。<a id="a-Am"></a>抵浮山谒远录公。<a id="a-An"></a>久之无所发明。<a id="a-Ao"></a>远曰。<a id="a-Ap"></a>吾老矣。<a id="a-Aq"></a>白云端炉鞴不可失也。<a id="a-Ar"></a>演唯诺。<a id="a-As"></a>径造白云。<a id="a-At"></a>端曰。<a id="a-Au"></a>川[若/(若*若)]苴汝来也。<a id="a-Av"></a>演拜而就列。<a id="a-Aw"></a>一日举僧问南泉摩尼珠语。<a id="a-Ax"></a>以问端。<a id="a-Ay"></a>端叱之。<a id="a-Az"></a>演领悟。<a id="a-B0"></a>汗流被体。<a id="a-B1"></a>乃献投机颂云。<a id="a-B2"></a>山前一片闲田地。<a id="a-B3"></a>义手叮咛问祖翁。<a id="a-B4"></a>几度卖来还自买。<a id="a-B5"></a>为怜松竹引清风。<a id="a-B6"></a>端颔之曰。<a id="a-B7"></a>栗棘蓬禅属子矣。<a id="a-B8"></a>演尝掌磨。<a id="a-B9"></a>有僧视磨急转。<a id="a-BA"></a>指以问演。<a id="a-BB"></a>此神通耶。<a id="a-BC"></a>法尔耶。<a id="a-BD"></a>演褰衣旋磨一匝。<a id="a-BE"></a>师尝示众云。<a id="a-BF"></a>古人道如镜铸像。<a id="a-BG"></a>像成后镜在什么处。<a id="a-BH"></a>众下语不契。<a id="a-BI"></a>师作街坊。<a id="a-BJ"></a>自外来。<a id="a-BK"></a>端举似演。<a id="a-BL"></a>演前问讯曰。<a id="a-BM"></a>也不争多。<a id="a-BN"></a>端笑曰。<a id="a-BO"></a>须是道者始得。<a id="a-BP"></a>初住四面还白云。<a id="a-BQ"></a>上堂云。<a id="a-BR"></a>汝等诸人见老和上鼓动唇舌竖起拂子。<a id="a-BS"></a>便作胜解。<a id="a-BT"></a>及乎山禽聚集牛动尾巴。<a id="a-BU"></a>却将作等闲。<a id="a-BV"></a>殊不知檐声不断前旬雨。<a id="a-BW"></a>电影还连后夜雷。<a id="a-BX"></a>又云。<a id="a-BY"></a>悟了同未悟。<a id="a-BZ"></a>归家寻旧路。<a id="a-Ba"></a>一字是一字。<a id="a-Bb"></a>一句是一句。<a id="a-Bc"></a>自小不脱空。<a id="a-Bd"></a>两岁学移步。<a id="a-Be"></a>湛水生莲华。<a id="a-Bf"></a>一年生一度。<a id="a-Bg"></a>又云。<a id="a-Bh"></a>贱卖檐板汉。<a id="a-Bi"></a>贴秤麻三斤。<a id="a-Bj"></a>百千年滞货。<a id="a-Bk"></a>何处着浑身。<a id="a-Bl"></a>张丞相谓其应机接物孤峭径直。<a id="a-Bm"></a>不犯刊削。<a id="a-Bn"></a>其知言耶。<a id="a-Bo"></a>应世四十余年。<a id="a-Bp"></a>晚住太平移东山。<a id="a-Bq"></a>崇宁三年六月二十五日。<a id="a-Br"></a>上堂辞众。<a id="a-Bs"></a>时山门有土木之工。<a id="a-Bt"></a>演躬自督役。<a id="a-Bu"></a>诫曰。<a id="a-Bv"></a>汝等好作息。<a id="a-Bw"></a>吾不复来矣。<a id="a-Bx"></a>归方丈净发澡浴。<a id="a-By"></a>旦日吉祥而逝。</p>
  <p id="aBz">(乙酉)　金国移瑞像佛牙入内殿供养。</p>
  <p id="aC0">(丙戌)　(金诏释氏。<a id="a-C1"></a>有渎神踰分者。<a id="a-C2"></a>除削之。<a id="a-C3"></a>是年正月彗出西方。<a id="a-C4"></a>其长亘天)</p>
  <p id="aC5">(丁亥)　大观○慈感寺(吴兴郡民邵宗益。<a id="a-C6"></a>剖蚌得罗汉像。<a id="a-C7"></a>归于本寺。<a id="a-C8"></a>后至建炎间。<a id="a-C9"></a>宪使杨应诚传玩跃入于溪。<a id="a-CA"></a>渔人再获建阁以藏之)</p>
  <p id="aCB">⊙(己丑)　东都法云大通禅师善本示寂。<a id="a-CC"></a>生董氏。<a id="a-CD"></a>汉仲舒之后也。<a id="a-CE"></a>其先家太康仲舒村。<a id="a-CF"></a>太父琪父温皆官于颖。<a id="a-CG"></a>遂为颖人。<a id="a-CH"></a>初母无子。<a id="a-CI"></a>祷于佛前。<a id="a-CJ"></a>誓曰。<a id="a-CK"></a>得子必以事佛。<a id="a-CL"></a>即蔬食乃娠。<a id="a-CM"></a>生而骨相秀异。<a id="a-CN"></a>方晬而孤。<a id="a-CO"></a>母育于叔祖玠之家。<a id="a-CP"></a>既长博学操履清修。<a id="a-CQ"></a>母亡哀毁过礼。<a id="a-CR"></a>无仕官意辟谷学道隐于笔工。<a id="a-CS"></a>然气刚不屈沉默白眼公卿。<a id="a-CT"></a>嘉祐八年与弟善思俱至京。<a id="a-CU"></a>籍名显圣地藏院试所习为大僧。<a id="a-CV"></a>其师圆成律师惠楫者。<a id="a-CW"></a>谓人曰。<a id="a-CX"></a>本他日当有海内名。<a id="a-CY"></a>乃生我法中乎。<a id="a-CZ"></a>使听习毗尼随喜杂华。<a id="a-Ca"></a>夜梦见童子。<a id="a-Cb"></a>如世所画善财。<a id="a-Cc"></a>合掌导而南。<a id="a-Cd"></a>既觉曰。<a id="a-Ce"></a>诸佛菩萨加被我矣。<a id="a-Cf"></a>其欲我南询诸友乎。<a id="a-Cg"></a>时圆照道振吴中。<a id="a-Ch"></a>本迳造姑胥谒瑞光圆照。<a id="a-Ci"></a>坐定特顾之。<a id="a-Cj"></a>本默契宗旨服勤五年。<a id="a-Ck"></a>尽得其整顿提撕之纲研练差别之智。<a id="a-Cl"></a>纵横舒卷度越前规。<a id="a-Cm"></a>一时辈流无出其右。<a id="a-Cn"></a>圆照倚之以大其家。<a id="a-Co"></a>以季父事圆通秀公。<a id="a-Cp"></a>秀住庐山栖贤。<a id="a-Cq"></a>出入卧内。<a id="a-Cr"></a>如寂子之于东寺焉。<a id="a-Cs"></a>出世婺之双林。<a id="a-Ct"></a>迁杭之净慈。<a id="a-Cu"></a>继圆照之后。<a id="a-Cv"></a>食堂千余口。<a id="a-Cw"></a>仰给于檀施供养。<a id="a-Cx"></a>庄严之盛。<a id="a-Cy"></a>游者疑在诸天。<a id="a-Cz"></a>时号大小本也。<a id="a-D0"></a>哲宗闻其名。<a id="a-D1"></a>诏住上都法云。<a id="a-D2"></a>赐号大通。<a id="a-D3"></a>又继圆通之后。<a id="a-D4"></a>玉立孤峻俨临清众。<a id="a-D5"></a>如万山环天柱让其高寒。<a id="a-D6"></a>然精粗与众共。<a id="a-D7"></a>未尝以言徇物以色假人。<a id="a-D8"></a>王公贵人施日填门。<a id="a-D9"></a>住八年。<a id="a-DA"></a>请于朝愿归老于西湖之上。<a id="a-DB"></a>诏可。<a id="a-DC"></a>遂东还庵龙山。<a id="a-DD"></a>崇德杜门。<a id="a-DE"></a>却扫与世相忘又十年。<a id="a-DF"></a>天下愿见而不可得。<a id="a-DG"></a>临众三十年。<a id="a-DH"></a>未尝笑及闲居时抵掌笑。<a id="a-DI"></a>或问其故。<a id="a-DJ"></a>曰不庄敬何以率众。<a id="a-DK"></a>吾昔为丛林故强行之。<a id="a-DL"></a>非性实然也。<a id="a-DM"></a>所至见画佛菩萨行立之像。<a id="a-DN"></a>不敢坐。<a id="a-DO"></a>伊蒲塞馔似鱼胾名者不食。<a id="a-DP"></a>其真诚敬事防心离过。<a id="a-DQ"></a>类如此。<a id="a-DR"></a>大观三年十二月甲子。<a id="a-DS"></a>屈三指谓左右曰。<a id="a-DT"></a>止有三日而已。<a id="a-DU"></a>果没。<a id="a-DV"></a>有异禽翔鸣于庭而去。<a id="a-DW"></a>塔全身于上方。<a id="a-DX"></a>阅世七十有五。<a id="a-DY"></a>坐四十有五夏。</p>
  <p id="aDZ">(庚寅)　(五月停给僧尼度牒三年○六月以张商英入相。<a id="a-Da"></a>时久旱。<a id="a-Db"></a>是夕大雨。<a id="a-Dc"></a>上书商霖二大字以赐之)</p>
  <p id="aDd">(辛卯)　改政和(四月张商英罢相○诏毁京师浮祠)</p>
  <p id="aDe">辽改天庆。</p>
  <p id="aDf">⊙(壬辰)　是年蔡京进太师楚国公。<a id="a-Dg"></a>京喜食鹑。<a id="a-Dh"></a>预笼畜而烹之。<a id="a-Di"></a>尝梦鹑数千诉于前。<a id="a-Dj"></a>其一致词曰。<a id="a-Dk"></a>食君廪中粟。<a id="a-Dl"></a>充君箸下肉。<a id="a-Dm"></a>一羹数百命。<a id="a-Dn"></a>生死犹转毂。<a id="a-Do"></a>看君寿千春。<a id="a-Dp"></a>祸福相倚伏。<a id="a-Dq"></a>京甚畏之(出鱼溪诗话)</p>
  <p id="aDr">⊙(癸巳)　四月嘉州风折大树。<a id="a-Ds"></a>有僧在定。<a id="a-Dt"></a>有司闻于上。<a id="a-Du"></a>诏令送至京师。<a id="a-Dv"></a>八月入内译经院。<a id="a-Dw"></a>金总持三藏。<a id="a-Dx"></a>鸣金磬出其定僧。<a id="a-Dy"></a>曰我东林远法师之弟惠持也。<a id="a-Dz"></a>西游峨眉因入定于此。<a id="a-E0"></a>三藏因徐启。<a id="a-E1"></a>今欲何归。<a id="a-E2"></a>曰陈留。<a id="a-E3"></a>即复入定。<a id="a-E4"></a>徽宗令绘像。<a id="a-E5"></a>颁行天下仍制赞。</p>
  <p id="aE6">⊙是年四月玉清昭阳宫成。<a id="a-E7"></a>奉安道像。<a id="a-E8"></a>上诣宫行礼。<a id="a-E9"></a>七年改玉清神霄宫。<a id="a-EA"></a>时道教之盛。<a id="a-EB"></a>自道士徐知常始。<a id="a-EC"></a>赐号冲虚先生。<a id="a-ED"></a>徐守信赐虚静先生。<a id="a-EE"></a>刘混康赐葆真观妙冲和先生。<a id="a-EF"></a>后并赠太中大夫○十一月癸未郊上搢大圭执元圭。<a id="a-EG"></a>以道士百人执仪卫前导。<a id="a-EH"></a>置道阶凡二十六等。<a id="a-EI"></a>先生处士八字六字四字二字。<a id="a-EJ"></a>视中大夫。<a id="a-EK"></a>至将仕郎级。<a id="a-EL"></a>重和初别置道官。<a id="a-EM"></a>自太虚大夫。<a id="a-EN"></a>至金坛郎。<a id="a-EO"></a>凡十六等。<a id="a-EP"></a>同文臣。<a id="a-EQ"></a>中大夫至迪功郎。<a id="a-ER"></a>道职自冲和殿侍宸。<a id="a-ES"></a>至凝神殿校经。<a id="a-ET"></a>凡十一等。<a id="a-EU"></a>侍宸同待制。<a id="a-EV"></a>捡籍同修撰。<a id="a-EW"></a>校经同直阁。<a id="a-EX"></a>皆给告身(出宋史)</p>
  <p id="aEY">⊙(甲午)　(诏佛果禅师克勤。<a id="a-EZ"></a>住京师天宁○赐永道法师号宝觉。<a id="a-Ea"></a>住左街香积院)</p>
  <p id="aEb">女真是年始叛陷辽宁江府(初辽主天祚。<a id="a-Ec"></a>赏罚僭滥。<a id="a-Ed"></a>色禽俱荒。<a id="a-Ee"></a>女真东北与五国为邻。<a id="a-Ef"></a>五国之东接大海出名鹰。<a id="a-Eg"></a>自海东来者谓之海东青。<a id="a-Eh"></a>辽人酷爱之。<a id="a-Ei"></a>岁岁求之。<a id="a-Ej"></a>女真至五国战斗而后得。<a id="a-Ek"></a>不胜其扰。<a id="a-El"></a>二年春天祚如混同江钓鱼。<a id="a-Em"></a>界外生女真酋长在千里外者。<a id="a-En"></a>以故事皆不会。<a id="a-Eo"></a>酒酣使诸酋歌舞为乐。<a id="a-Ep"></a>阿骨打独不从。<a id="a-Eq"></a>天祚谓枢密使萧奉先曰。<a id="a-Er"></a>阿骨打意气雄豪。<a id="a-Es"></a>当以事诛之。<a id="a-Et"></a>奉先曰。<a id="a-Eu"></a>杀之伤向化之心。<a id="a-Ev"></a>阿骨打知其意。<a id="a-Ew"></a>即先举兵吞并邻近部族。<a id="a-Ex"></a>秋集女真诸部甲马二千。<a id="a-Ey"></a>犯混同江之宁江州。<a id="a-Ez"></a>时天祚射鹿庆州秋山。<a id="a-F0"></a>遣渤海刺史高仙寿讨之。<a id="a-F1"></a>为女真所败。<a id="a-F2"></a>失宁江州。<a id="a-F3"></a>有黑气长数丈。<a id="a-F4"></a>出自齐宫。<a id="a-F5"></a>行一里许。<a id="a-F6"></a>贯于坛遗。<a id="a-F7"></a>出辽志)</p>
  <p id="aF8">⊙(乙未)　辽天庆五年○金太祖(阿骨打正月一日即位)改年收国。</p>
  <p id="aF9">政和五年。<a id="a-FA"></a>黄龙死心禅师卒。<a id="a-FB"></a>讳悟新。<a id="a-FC"></a>生王氏。<a id="a-FD"></a>韶州曲江人。<a id="a-FE"></a>魁岸黑面如梵僧状。<a id="a-FF"></a>依佛陀院落发。<a id="a-FG"></a>以气节盖众好面折人。<a id="a-FH"></a>初谒栖贤秀铁面。<a id="a-FI"></a>秀问。<a id="a-FJ"></a>上座其处人。<a id="a-FK"></a>曰广南韶州。<a id="a-FL"></a>又问。<a id="a-FM"></a>曾到云门否。<a id="a-FN"></a>新曰。<a id="a-FO"></a>曾到。<a id="a-FP"></a>又问。<a id="a-FQ"></a>曾到灵树否。<a id="a-FR"></a>曰曾到。<a id="a-FS"></a>秀曰。<a id="a-FT"></a>如何是灵树枝条。<a id="a-FU"></a>新曰。<a id="a-FV"></a>长底自长。<a id="a-FW"></a>短底自短。<a id="a-FX"></a>秀曰。<a id="a-FY"></a>广南蛮莫乱说。<a id="a-FZ"></a>新曰。<a id="a-Fa"></a>向北驴只恁么。<a id="a-Fb"></a>拂袖而出。<a id="a-Fc"></a>秀器之。<a id="a-Fd"></a>而新无留意。<a id="a-Fe"></a>乃之黄龙谒宝觉禅师。<a id="a-Ff"></a>谈辨无所抵悟。<a id="a-Fg"></a>觉曰。<a id="a-Fh"></a>若之技止此耶。<a id="a-Fi"></a>是固说食耳。<a id="a-Fj"></a>渠能饱人耶。<a id="a-Fk"></a>新窘无以进。<a id="a-Fl"></a>从容白曰。<a id="a-Fm"></a>悟新到此弓折箭尽。<a id="a-Fn"></a>愿和上慈悲指个安乐处。<a id="a-Fo"></a>宝觉曰。<a id="a-Fp"></a>一尘飞而翳天。<a id="a-Fq"></a>一芥堕而覆地。<a id="a-Fr"></a>安乐处正忌上座许多骨董。<a id="a-Fs"></a>直须死却无量劫来偷心乃可耳。<a id="a-Ft"></a>新趋出。<a id="a-Fu"></a>一日点坐下板。<a id="a-Fv"></a>会知事捶行者。<a id="a-Fw"></a>新闻杖声忽大悟。<a id="a-Fx"></a>奋起忘纳其履趋方丈。<a id="a-Fy"></a>见宝觉自誉曰。<a id="a-Fz"></a>天下人总是学得底。<a id="a-G0"></a>某甲是悟得底。<a id="a-G1"></a>觉笑曰。<a id="a-G2"></a>选佛得甲科。<a id="a-G3"></a>何可当也。<a id="a-G4"></a>新自是号为死心叟。<a id="a-G5"></a>榜其居曰死心室。<a id="a-G6"></a>盖识悟也。<a id="a-G7"></a>久之去游湘西。<a id="a-G8"></a>是时哲禅师领岳麓。<a id="a-G9"></a>往造焉。<a id="a-GA"></a>哲问。<a id="a-GB"></a>是凡是圣。<a id="a-GC"></a>对曰。<a id="a-GD"></a>非凡非圣。<a id="a-GE"></a>哲曰。<a id="a-GF"></a>是什么。<a id="a-GG"></a>新曰。<a id="a-GH"></a>高着眼。<a id="a-GI"></a>哲曰。<a id="a-GJ"></a>恁么则南山起云北山下雨。<a id="a-GK"></a>曰是凡是圣。<a id="a-GL"></a>哲曰。<a id="a-GM"></a>争奈头上漫漫脚下漫漫。<a id="a-GN"></a>新仰屋作嘘声。<a id="a-GO"></a>哲曰。<a id="a-GP"></a>气急杀人。<a id="a-GQ"></a>曰恰是拂袖便出。<a id="a-GR"></a>新初住云岩。<a id="a-GS"></a>已而迁翠岩。<a id="a-GT"></a>翠岩旧有淫祠。<a id="a-GU"></a>乡人禳禬。<a id="a-GV"></a>酒胾汪秽无虚日。<a id="a-GW"></a>新诫知事毁之辞以不敢掇祸。<a id="a-GX"></a>新怒曰。<a id="a-GY"></a>使能作祸。<a id="a-GZ"></a>吾自当之。<a id="a-Ga"></a>乃躬自毁折。<a id="a-Gb"></a>俄有巨蟒盘卧内。<a id="a-Gc"></a>引首作吞噬之状。<a id="a-Gd"></a>新叱之而遁。<a id="a-Ge"></a>新安寝无他。<a id="a-Gf"></a>未几再领云岩建经藏。<a id="a-Gg"></a>太史黄庭坚为作记。<a id="a-Gh"></a>有以其亲墓志镵于碑阴者。<a id="a-Gi"></a>亲恚骂曰。<a id="a-Gj"></a>陵侮不避祸。<a id="a-Gk"></a>若是语未卒。<a id="a-Gl"></a>电光翻屋雷击自户。<a id="a-Gm"></a>入折其碑阴中分之。<a id="a-Gn"></a>视之已成灰烬。<a id="a-Go"></a>而藏记安然无损。<a id="a-Gp"></a>晚迁黄龙。<a id="a-Gq"></a>学者云委。<a id="a-Gr"></a>属疾退居晦堂。<a id="a-Gs"></a>夜参坚起拂子云。<a id="a-Gt"></a>看看拂子病死心病。<a id="a-Gu"></a>拂子安死心安。<a id="a-Gv"></a>拂子穿却死心。<a id="a-Gw"></a>死心穿却拂子。<a id="a-Gx"></a>正当恁么时。<a id="a-Gy"></a>唤作拂子又是死心。<a id="a-Gz"></a>唤作死心又是拂子。<a id="a-H0"></a>毕竟唤作什么。<a id="a-H1"></a>良久云。<a id="a-H2"></a>莫把是非来辨我。<a id="a-H3"></a>浮生穿凿不相干。<a id="a-H4"></a>有乞末后句者。<a id="a-H5"></a>新与偈曰。<a id="a-H6"></a>末后一句子。<a id="a-H7"></a>直须心路绝。<a id="a-H8"></a>六根门既空。<a id="a-H9"></a>万法无生灭。<a id="a-HA"></a>于此彻其源。<a id="a-HB"></a>不须求解脱。<a id="a-HC"></a>生平爱骂人。<a id="a-HD"></a>只为长快活。<a id="a-HE"></a>十二月十三日晚参说偈。<a id="a-HF"></a>十五日泊然坐逝。<a id="a-HG"></a>荼毗得舍利五色。<a id="a-HH"></a>阅世七十二。<a id="a-HI"></a>坐四十五夏。</p>
  <p id="aHJ">⊙(丙申)　政和六年。<a id="a-HK"></a>钱塘灵芝寺律师。<a id="a-HL"></a>元照字湛然。<a id="a-HM"></a>余杭唐氏子。<a id="a-HN"></a>少依祥符东藏惠鉴师学毗尼。<a id="a-HO"></a>及见神悟谦公。<a id="a-HP"></a>讲天台教观。<a id="a-HQ"></a>博究群宗以律为本。<a id="a-HR"></a>又从广慈授菩萨戒。<a id="a-HS"></a>戒光发现。<a id="a-HT"></a>顿渐律仪罔不兼备。<a id="a-HU"></a>南山一宗蔚然大振。<a id="a-HV"></a>常披布伽黎。<a id="a-HW"></a>杖锡持钵。<a id="a-HX"></a>乞食于市。<a id="a-HY"></a>杨无为赞之曰。<a id="a-HZ"></a>持钵出持钵归。<a id="a-Ha"></a>佛言长在四威仪。<a id="a-Hb"></a>初入廛时人不识。<a id="a-Hc"></a>虚空当有鬼神知。<a id="a-Hd"></a>四主郡席。<a id="a-He"></a>晚居灵芝三十年。<a id="a-Hf"></a>众常数百。<a id="a-Hg"></a>尝言化当世莫若讲说。<a id="a-Hh"></a>垂将来莫若著书。<a id="a-Hi"></a>撰资持济缘行宗应法住法报恩诸记十六观小弥陀义疏。<a id="a-Hj"></a>及删定律仪本芝园集若干卷。<a id="a-Hk"></a>自号安忍子命讽普贤行愿品。<a id="a-Hl"></a>趺坐而化。<a id="a-Hm"></a>寿六十九。<a id="a-Hn"></a>夏五十有一。</p>
  <p id="aHo">⊙道士林灵素者。<a id="a-Hp"></a>温州人。<a id="a-Hq"></a>善妖术。<a id="a-Hr"></a>以雷公法尝往来不逞。<a id="a-Hs"></a>于宿亳淮泗间。<a id="a-Ht"></a>乞食诸寺。<a id="a-Hu"></a>僧薄之。<a id="a-Hv"></a>至楚州与惠世相驱击。<a id="a-Hw"></a>讼于官府。<a id="a-Hx"></a>倅石仲问焉。<a id="a-Hy"></a>喜其辨捷轻。<a id="a-Hz"></a>后脱之置馆中。<a id="a-I0"></a>问吐纳烧炼蜚神之术。<a id="a-I1"></a>七年正月仲携入京。<a id="a-I2"></a>因道士徐知常。<a id="a-I3"></a>谒宰相蔡京。<a id="a-I4"></a>京致见帝。<a id="a-I5"></a>灵素大言曰。<a id="a-I6"></a>天上有神霄玉清府长生帝君主之。<a id="a-I7"></a>其弟青华帝君皆玉帝子。<a id="a-I8"></a>次有左元仙伯并书罚仙吏褚惠等八百余官。<a id="a-I9"></a>谓帝即长生大帝君。<a id="a-IA"></a>蔡京为左元仙伯。<a id="a-IB"></a>已即褚惠。<a id="a-IC"></a>帝忻然信之。<a id="a-ID"></a>赐林金门羽客。<a id="a-IE"></a>建通真宫以处之。<a id="a-IF"></a>帝自号教主道君皇帝○二月诏。<a id="a-IG"></a>改天下大寺为神霄玉清万寿宫。<a id="a-IH"></a>院为观。<a id="a-II"></a>设长生青华帝君像。<a id="a-IJ"></a>置道学科。<a id="a-IK"></a>未几有期门之事矣○四月诏道箓院。<a id="a-IL"></a>略曰。<a id="a-IM"></a>朕乃上帝元子。<a id="a-IN"></a>为太霄帝君。<a id="a-IO"></a>悯中华被金狄之难教。<a id="a-IP"></a>遂恳上帝愿为人主。<a id="a-IQ"></a>令天下归于正道。<a id="a-IR"></a>卿等可上表册。<a id="a-IS"></a>朕为教主道君皇帝。<a id="a-IT"></a>止用于教门上。<a id="a-IU"></a>以释教经六千卷内恶谈毁词诋谤道儒二教。<a id="a-IV"></a>命近臣于道箓院看详。<a id="a-IW"></a>取索焚弃之。</p>
  <p id="aIX">⊙是年隆兴府黄龙山灵源禅师迁寂。<a id="a-IY"></a>名惟清。<a id="a-IZ"></a>生南州武宁陈氏。<a id="a-Ia"></a>方垂髫上学。<a id="a-Ib"></a>日诵千言。<a id="a-Ic"></a>吾伊上口。<a id="a-Id"></a>有异僧过书肆见之。<a id="a-Ie"></a>引手熟视之。<a id="a-If"></a>大惊曰。<a id="a-Ig"></a>菰蒲中有此儿耶。<a id="a-Ih"></a>告其父母听出家。<a id="a-Ii"></a>从之。<a id="a-Ij"></a>师事戒律。<a id="a-Ik"></a>师年十七为大僧。<a id="a-Il"></a>闻延恩院耆宿法安见本色人。<a id="a-Im"></a>上谒愿留就学。<a id="a-In"></a>安曰。<a id="a-Io"></a>汝苦海法船也。<a id="a-Ip"></a>我寻常沟壑耳。<a id="a-Iq"></a>岂能藏哉。<a id="a-Ir"></a>黄龙心禅师是汝之师。<a id="a-Is"></a>亟行无后。<a id="a-It"></a>时清至黄龙泯。<a id="a-Iu"></a>泯与众作息。<a id="a-Iv"></a>问答茫然。<a id="a-Iw"></a>不知端倪。<a id="a-Ix"></a>夜誓诸佛前曰。<a id="a-Iy"></a>倘有省发。<a id="a-Iz"></a>愿尽形寿以法为檀。<a id="a-J0"></a>世世力弘大法。<a id="a-J1"></a>初阅玄妙(当作沙)语。<a id="a-J2"></a>倦而倚壁。<a id="a-J3"></a>起经行步促遗履。<a id="a-J4"></a>俯就之乃大悟。<a id="a-J5"></a>以所悟告宝觉。<a id="a-J6"></a>觉曰。<a id="a-J7"></a>从缘入者永无退失。<a id="a-J8"></a>然新得法空者。<a id="a-J9"></a>多喜悦致散乱。<a id="a-JA"></a>令就侍者房熟寐。<a id="a-JB"></a>清丰神洞冰雪。<a id="a-JC"></a>而趣识卓绝流辈。<a id="a-JD"></a>龙图徐禧德占太史黄庭坚。<a id="a-JE"></a>皆师友之。<a id="a-JF"></a>其见宝觉得记别。<a id="a-JG"></a>乃安为之地矣。<a id="a-JH"></a>张丞相商英。<a id="a-JI"></a>初奉使江西。<a id="a-JJ"></a>高其为人。<a id="a-JK"></a>厚礼致以居洪之观音。<a id="a-JL"></a>不赴。<a id="a-JM"></a>又十年淮南使者朱京世昌命住舒州太平。<a id="a-JN"></a>乃赴。<a id="a-JO"></a>衲子争趋之。<a id="a-JP"></a>尝与寂音论之曰。<a id="a-JQ"></a>今之学者未脱生死。<a id="a-JR"></a>病在于何。<a id="a-JS"></a>偷心未死耳。<a id="a-JT"></a>然非其罪。<a id="a-JU"></a>为师者之罪也。<a id="a-JV"></a>如汉高帝绐韩信而杀之。<a id="a-JW"></a>信虽曰死。<a id="a-JX"></a>其心果死乎。<a id="a-JY"></a>古之学者。<a id="a-JZ"></a>言在脱生死。<a id="a-Ja"></a>效在什处。<a id="a-Jb"></a>在偷心已死。<a id="a-Jc"></a>然非学者自能尔。<a id="a-Jd"></a>实为师者钳锤妙密也。<a id="a-Je"></a>如梁武帝御大殿见侯景不动声气。<a id="a-Jf"></a>而景之心已枯竭无余矣。<a id="a-Jg"></a>诸方所说非不美丽。<a id="a-Jh"></a>要之如赵昌画花逼真。<a id="a-Ji"></a>非真花也。<a id="a-Jj"></a>其指法巧譬类此。<a id="a-Jk"></a>政和七年九月十八日。<a id="a-Jl"></a>食罢净发安坐而逝。</p>
  <p id="aJm">⊙十一月。<a id="a-Jn"></a>汴京智海佛鉴禅师慧勤迁寂。<a id="a-Jo"></a>生汪氏。<a id="a-Jp"></a>舒州人。</p>
  <p id="aJq">(戊戌)　改重和○金改天辅元年。</p>
  <p id="aJr">⊙十一月上御宝箓宫。<a id="a-Js"></a>度玉清神霄秘箓会八百人。<a id="a-Jt"></a>凡天神降临事。<a id="a-Ju"></a>盖发端于王老志。<a id="a-Jv"></a>而极于林灵素。<a id="a-Jw"></a>及为大会。<a id="a-Jx"></a>林讲经据高座。<a id="a-Jy"></a>上为设幄其侧。<a id="a-Jz"></a>林所讲无殊绝者。<a id="a-K0"></a>杂以滑稽喋语。<a id="a-K1"></a>上下为大哄笑。<a id="a-K2"></a>莫有君臣之礼矣。<a id="a-K3"></a>时道士有俸。<a id="a-K4"></a>每一斋施动获数十万。<a id="a-K5"></a>每一宫观给田亦不下数千顷。<a id="a-K6"></a>皆外蓄妻子置姬媵。<a id="a-K7"></a>以胶青刷鬓。<a id="a-K8"></a>美衣玉食者。<a id="a-K9"></a>几二万人。<a id="a-KA"></a>一会殆费数万缗。<a id="a-KB"></a>贫下之人多买青衣幅巾以赴。<a id="a-KC"></a>日得一饫餐而衬施三百。<a id="a-KD"></a>谓之千道会(云云)○十一月(有星如目徐徐南行而落。<a id="a-KE"></a>光照人物与月无异。<a id="a-KF"></a>出宋史)</p>
  <p id="aKG">⊙十二月女真阿骨打称帝国号大金(女真其初酋长。<a id="a-KH"></a>本新罗人。<a id="a-KI"></a>号完颜氏。<a id="a-KJ"></a>完颜犹汉言王。<a id="a-KK"></a>女真妻之以女。<a id="a-KL"></a>生二子。<a id="a-KM"></a>其长即胡来也。<a id="a-KN"></a>自此传三人。<a id="a-KO"></a>至杨哥大师。<a id="a-KP"></a>以至阿骨打。<a id="a-KQ"></a>身长八尺。<a id="a-KR"></a>貌雄伟沉毅。<a id="a-KS"></a>寡言笑顾视不常。<a id="a-KT"></a>而有大志。<a id="a-KU"></a>有杨朴者辽东人也。<a id="a-KV"></a>劝阿骨打称帝。<a id="a-KW"></a>以其国产金。<a id="a-KX"></a>故号大金。<a id="a-KY"></a>遣人请天祚求封册。<a id="a-KZ"></a>天祚遣使备[褒-保+(八/(ㄠ-ㄙ))]冕。<a id="a-Ka"></a>册为东怀皇帝)</p>
  <p id="aKb">⊙(己亥)　改宣和○西夏改元德○(左街香积院永道法师等。<a id="a-Kc"></a>书谏流于岭表○睦贼方腊反僭改永乐庚子冬即灭)春正月诏改佛号大觉金仙(余为仙人大士。<a id="a-Kd"></a>僧称德士。<a id="a-Ke"></a>行称德童。<a id="a-Kf"></a>而冠服之。<a id="a-Kg"></a>但道冠有徽。<a id="a-Kh"></a>德冠无徽。<a id="a-Ki"></a>凡法事称故名者。<a id="a-Kj"></a>加之中罪。<a id="a-Kk"></a>群臣谏者。<a id="a-Kl"></a>酷虐诛之。<a id="a-Km"></a>变风大扇矣。<a id="a-Kn"></a>又以寺为宫院为观。<a id="a-Ko"></a>寻改女冠为女道。<a id="a-Kp"></a>尼为女德。<a id="a-Kq"></a>仍禁铜铙塔像。<a id="a-Kr"></a>下书便令天下德士逐出本寺。<a id="a-Ks"></a>不令将带衣钵财物。<a id="a-Kt"></a>而使道士安心住坐○夏五都城水高十余丈。<a id="a-Ku"></a>水未作前雨数日如倾。<a id="a-Kv"></a>及齐开封县前茶肆人晨起拭床榻睹若有大犬蹲其傍。<a id="a-Kw"></a>质明视之龙也。<a id="a-Kx"></a>其人惊呼而倒。<a id="a-Ky"></a>遂为作坊兵众取而食之。<a id="a-Kz"></a>都人绘之。<a id="a-L0"></a>若世所画龙。<a id="a-L1"></a>鳞苍黑色驴首。<a id="a-L2"></a>而两颊如鱼头。<a id="a-L3"></a>色正绿顶有角。<a id="a-L4"></a>座极长于其际。<a id="a-L5"></a>始分两岐。<a id="a-L6"></a>有声如牛。<a id="a-L7"></a>后十日水至。<a id="a-L8"></a>诏林灵素禳水。<a id="a-L9"></a>无验。<a id="a-LA"></a>泗洲僧伽降现。<a id="a-LB"></a>上命禳水。<a id="a-LC"></a>大士登城水势顿竭。<a id="a-LD"></a>遂赐号巨济大士。<a id="a-LE"></a>龙降后一夕五鼓。<a id="a-LF"></a>西北有赤气数十道。<a id="a-LG"></a>亘天犯紫宫北斗。<a id="a-LH"></a>仰观星皆若隔绛纱。<a id="a-LI"></a>方起时折裂有声。<a id="a-LJ"></a>然后大发。<a id="a-LK"></a>后数夕又作声益大。<a id="a-LL"></a>格格且久。<a id="a-LM"></a>其发更猛。<a id="a-LN"></a>而赤气出西北数十百道。<a id="a-LO"></a>其中又间以白黑二气。<a id="a-LP"></a>然赤气为多。<a id="a-LQ"></a>自西北俄入东北。<a id="a-LR"></a>又延及东南。<a id="a-LS"></a>其声亦不绝。<a id="a-LT"></a>迨晓方止○冬十一月放林灵素归温州死之。<a id="a-LU"></a>出宋史)</p>
  <p id="aLV">(庚子)　秋九月诏佛德士(复僧释氏旧名。<a id="a-LW"></a>输钱换牒。<a id="a-LX"></a>弛铜铙塔像禁。<a id="a-LY"></a>宝觉大师永道量移近郡)</p>
  <p id="aLZ">(辛丑)　诏以(所赐神霄宫。<a id="a-La"></a>并田产。<a id="a-Lb"></a>尽还僧寺)○辽改保大元年○春正月日有眚(忽青黑色无光。<a id="a-Lc"></a>其中汹汹而动若镮金。<a id="a-Ld"></a>而涌沸状日傍有青黑。<a id="a-Le"></a>正如水波。<a id="a-Lf"></a>周回旋转。<a id="a-Lg"></a>将暮而捐止。<a id="a-Lh"></a>时睦贼未平。<a id="a-Li"></a>人多忧之)三月二十五日诏(慈。<a id="a-Lj"></a>受怀深禅师住相国惠林院。<a id="a-Lk"></a>生寿春夏氐。<a id="a-Ll"></a>嗣长芦信禅师)夏六月黑眚(出洛阳京畿。<a id="a-Lm"></a>忽有物如人。<a id="a-Ln"></a>或一犬。<a id="a-Lo"></a>其色黑不能辨眉目。<a id="a-Lp"></a>夜出掠小儿伤食之。<a id="a-Lq"></a>如是三年乃息)</p>
  <p id="aLr">(壬寅)　辽延禧与女真大战(而败。<a id="a-Ls"></a>上京东京陷。<a id="a-Lt"></a>徙燕。<a id="a-Lu"></a>女真又攻败之。<a id="a-Lv"></a>延禧与二子奔于不毛之地。<a id="a-Lw"></a>由洛阳入夹山。<a id="a-Lx"></a>复立于燕。<a id="a-Ly"></a>辽由是分矣。<a id="a-Lz"></a>改元建福)</p>
  <p id="aM0">⊙是年丞相张无尽薨。<a id="a-M1"></a>公讳商英。<a id="a-M2"></a>字天觉。<a id="a-M3"></a>年十九赴春闱。<a id="a-M4"></a>抵向氏家。<a id="a-M5"></a>向预梦神人报曰。<a id="a-M6"></a>明日接相公。<a id="a-M7"></a>凌晨公至。<a id="a-M8"></a>向异之。<a id="a-M9"></a>劳问勤腆。<a id="a-MA"></a>厚赆其行。<a id="a-MB"></a>后妻以女。<a id="a-MC"></a>公果登第。<a id="a-MD"></a>一日游僧舍。<a id="a-ME"></a>见拂拭藏经。<a id="a-MF"></a>梵夹肃妆。<a id="a-MG"></a>公怫然曰。<a id="a-MH"></a>吾孔圣之书不及胡人之教。<a id="a-MI"></a>夜坐书室吟哦至三鼓。<a id="a-MJ"></a>向云。<a id="a-MK"></a>夜深何不睡去。<a id="a-ML"></a>公以前意对曰。<a id="a-MM"></a>正此着无佛论。<a id="a-MN"></a>向云。<a id="a-MO"></a>既无佛。<a id="a-MP"></a>何用论之。<a id="a-MQ"></a>公疑其言乃已。<a id="a-MR"></a>后因访一同列见佛经。<a id="a-MS"></a>乃问。<a id="a-MT"></a>何。<a id="a-MU"></a>书。<a id="a-MV"></a>云维摩经。<a id="a-MW"></a>公信手探阅。<a id="a-MX"></a>至此病非地大亦不离地大处。<a id="a-MY"></a>叹曰不意殊方乃有此语。<a id="a-MZ"></a>公尽借归读之不厌。<a id="a-Ma"></a>向云。<a id="a-Mb"></a>可熟读然后着无佛论。<a id="a-Mc"></a>公遂留心禅宗。<a id="a-Md"></a>因提刑河东。<a id="a-Me"></a>至汾谒大达国师塔及梦国师从容接引。<a id="a-Mf"></a>觉而阅其语。<a id="a-Mg"></a>看至国师问马祖西来心印。<a id="a-Mh"></a>祖曰。<a id="a-Mi"></a>大德正闹在。<a id="a-Mj"></a>且去。<a id="a-Mk"></a>国师去。<a id="a-Ml"></a>祖唤曰。<a id="a-Mm"></a>大德。<a id="a-Mn"></a>国师回首。<a id="a-Mo"></a>祖曰。<a id="a-Mp"></a>是什么。<a id="a-Mq"></a>公乃有省。<a id="a-Mr"></a>作偈曰。<a id="a-Ms"></a>是什么法什么。<a id="a-Mt"></a>罗睺殿前灯是火。<a id="a-Mu"></a>不是阿祖唤回。<a id="a-Mv"></a>洎被善才觑破。<a id="a-Mw"></a>毗岚风急九天高。<a id="a-Mx"></a>白鹭眼盲鱼走过。<a id="a-My"></a>元祐六年奉使江左。<a id="a-Mz"></a>游东林谒照觉总。<a id="a-N0"></a>议论久之。<a id="a-N1"></a>乃曰。<a id="a-N2"></a>南昌诸山谁可与语。<a id="a-N3"></a>觉曰。<a id="a-N4"></a>兜率悦玉溪喜。<a id="a-N5"></a>公下车。<a id="a-N6"></a>至八月按部过分宁。<a id="a-N7"></a>诸禅迓之。<a id="a-N8"></a>公请俱就云岩升堂。<a id="a-N9"></a>有偈曰。<a id="a-NA"></a>五老机缘共一方。<a id="a-NB"></a>神锋各向袖中藏。<a id="a-NC"></a>明朝老将登坛看。<a id="a-ND"></a>便请横戈战一场。<a id="a-NE"></a>悦最后登座贯穿前列。<a id="a-NF"></a>公大喜。<a id="a-NG"></a>遂入兜率抵拟瀑亭。<a id="a-NH"></a>公问。<a id="a-NI"></a>此是什么。<a id="a-NJ"></a>悦曰。<a id="a-NK"></a>拟瀑亭。<a id="a-NL"></a>公云。<a id="a-NM"></a>捩转竹筒水归何处。<a id="a-NN"></a>曰目前荐取。<a id="a-NO"></a>公伫思。<a id="a-NP"></a>悦曰。<a id="a-NQ"></a>佛法不是这个道理。<a id="a-NR"></a>及夜话次。<a id="a-NS"></a>公云。<a id="a-NT"></a>比看传灯一千七百尊宿机缘。<a id="a-NU"></a>唯疑德山托钵话。<a id="a-NV"></a>悦曰。<a id="a-NW"></a>若疑托钵话。<a id="a-NX"></a>其余即是心思意解。<a id="a-NY"></a>何曾至大安乐境界乎。<a id="a-NZ"></a>公愤然就榻。<a id="a-Na"></a>至五鼓。<a id="a-Nb"></a>忽垂脚踢翻溺器。<a id="a-Nc"></a>乃省前话。<a id="a-Nd"></a>即扣悦寝至谓悦曰。<a id="a-Ne"></a>已捉得贼了也。<a id="a-Nf"></a>悦曰。<a id="a-Ng"></a>赃物在什么处。<a id="a-Nh"></a>公扣门三下。<a id="a-Ni"></a>悦曰。<a id="a-Nj"></a>且寝去。<a id="a-Nk"></a>来日相见。<a id="a-Nl"></a>翌日公投颂云。<a id="a-Nm"></a>鼓寂钟沈托钵回。<a id="a-Nn"></a>岩头一拶语如雷。<a id="a-No"></a>果然只得三年活。<a id="a-Np"></a>莫是遭他受记来。<a id="a-Nq"></a>悦于是焚香付之偈曰。<a id="a-Nr"></a>等闲行处。<a id="a-Ns"></a>步步皆如。<a id="a-Nt"></a>虽居声色。<a id="a-Nu"></a>宁滞有无。<a id="a-Nv"></a>一心靡异。<a id="a-Nw"></a>万法非殊。<a id="a-Nx"></a>休分体用。<a id="a-Ny"></a>莫择精粗。<a id="a-Nz"></a>临机不碍。<a id="a-O0"></a>应物无拘。<a id="a-O1"></a>是非情尽。<a id="a-O2"></a>凡圣皆除。<a id="a-O3"></a>谁得谁失。<a id="a-O4"></a>何亲何疏。<a id="a-O5"></a>拈头作尾。<a id="a-O6"></a>指实为虚。<a id="a-O7"></a>翻身魔界。<a id="a-O8"></a>转脚迷途。<a id="a-O9"></a>了无逆顺。<a id="a-OA"></a>不犯工夫。<a id="a-OB"></a>仍嘱曰。<a id="a-OC"></a>参禅为命根不断。<a id="a-OD"></a>依语生解。<a id="a-OE"></a>如是之法公已深悟。<a id="a-OF"></a>然至极微细之魔使人不觉不知堕在区宇。<a id="a-OG"></a>更宜着鞭。<a id="a-OH"></a>公感激。<a id="a-OI"></a>是岁十一月悦归寂。<a id="a-OJ"></a>公别悦未几登右揆。<a id="a-OK"></a>是夕彗星灭。<a id="a-OL"></a>久旱而雨。<a id="a-OM"></a>唐子西作内前行。<a id="a-ON"></a>一时传诵。<a id="a-OO"></a>其诗曰。<a id="a-OP"></a>内前车马拨不开。<a id="a-OQ"></a>文德殿下宣麻回。<a id="a-OR"></a>紫微侍郎拜右相。<a id="a-OS"></a>中使押赴文昌台。<a id="a-OT"></a>旄头昨夜光照牖。<a id="a-OU"></a>是夕锋铓如秃帚。<a id="a-OV"></a>明日化为甘雨来。<a id="a-OW"></a>宅家喜得调元手。<a id="a-OX"></a>周公礼乐未要作。<a id="a-OY"></a>致身姚宋亦不恶。<a id="a-OZ"></a>我闻二公拜相年。<a id="a-Oa"></a>民间斗米三四钱。<a id="a-Ob"></a>明年当宣和辛丑二月。<a id="a-Oc"></a>公奏谥号真寂。<a id="a-Od"></a>遣使持文祭其塔。<a id="a-Oe"></a>其略曰。<a id="a-Of"></a>余顷岁奉使江西。<a id="a-Og"></a>按部西安。<a id="a-Oh"></a>相识龙安山中。<a id="a-Oi"></a>抵掌夜话。<a id="a-Oj"></a>尽得末后大事正宗显决。<a id="a-Ok"></a>方以见晚为叹。<a id="a-Ol"></a>而师遽亦化去。<a id="a-Om"></a>惜其福不建惠缘不胜寿。<a id="a-On"></a>喜其德不可掩。<a id="a-Oo"></a>故终必有后思以发挥之。<a id="a-Op"></a>为持请于朝家恩追谥真寂禅师。<a id="a-Oq"></a>於戏唯余与师神交道契。<a id="a-Or"></a>故不敢忘。<a id="a-Os"></a>其平日激励之志。<a id="a-Ot"></a>虽死生契阔之异。<a id="a-Ou"></a>而蒙天子之殊恩。<a id="a-Ov"></a>则幸亦共之。<a id="a-Ow"></a>仰惟觉灵只此荣福。<a id="a-Ox"></a>宣和四年十一月黎明口占遗表。<a id="a-Oy"></a>命子弟书之。<a id="a-Oz"></a>仍作偈曰。<a id="a-P0"></a>幻质朝章八十一。<a id="a-P1"></a>沤生沤灭无人识。<a id="a-P2"></a>撞破虚空归去来。<a id="a-P3"></a>铁牛入海无消息。<a id="a-P4"></a>言讫取枕掷门。<a id="a-P5"></a>声如雷震。<a id="a-P6"></a>视之已逝矣。</p>
  <p id="aP7">(癸卯)　金改天会元年(太宗吴乞买立。<a id="a-P8"></a>乃太祖弟。<a id="a-P9"></a>拈罕斡离不等立之。<a id="a-PA"></a>灭辽遂有南并之志。<a id="a-PB"></a>升皇帝岩曰会宁府。<a id="a-PC"></a>为中京。<a id="a-PD"></a>帝于禁庭亲睹瑞光。<a id="a-PE"></a>光中现佛。<a id="a-PF"></a>即敕模像殿庭供养。<a id="a-PG"></a>帝亲扫洒。<a id="a-PH"></a>每食跪献。<a id="a-PI"></a>累年无怠。<a id="a-PJ"></a>每岁设会。<a id="a-PK"></a>斋僧万余)</p>
  <p id="aPL">(甲辰)　是时两京河浙路京师。<a id="a-PM"></a>灾异叠见。<a id="a-PN"></a>都城有卖青果男子。<a id="a-PO"></a>孕而诞子。<a id="a-PP"></a>蓐母不能收。<a id="a-PQ"></a>易七人始免而逃去。<a id="a-PR"></a>又有酒肆。<a id="a-PS"></a>号丰乐楼。<a id="a-PT"></a>酒保朱氏子。<a id="a-PU"></a>其妻年四十余。<a id="a-PV"></a>忽生髭髯。<a id="a-PW"></a>长仅六七寸。<a id="a-PX"></a>疏秀甚美。<a id="a-PY"></a>宛然一男子。<a id="a-PZ"></a>诏度为女道士(出宋史)</p>
  <p id="aPa">⊙禅林僧宝传成。<a id="a-Pb"></a>沙门德洪撰。<a id="a-Pc"></a>字觉范。<a id="a-Pd"></a>初名惠洪。<a id="a-Pe"></a>姓俞氏。<a id="a-Pf"></a>高安人。<a id="a-Pg"></a>少孤受学辨博。<a id="a-Ph"></a>能缉文。<a id="a-Pi"></a>性简亮。<a id="a-Pj"></a>年十三出家依三峰禅师。<a id="a-Pk"></a>十九试经东都落发受具。<a id="a-Pl"></a>听宣秘律师讲华严经。<a id="a-Pm"></a>一旦不乐。<a id="a-Pn"></a>归事真净克文禅师。<a id="a-Po"></a>七年尽得其道。<a id="a-Pp"></a>始自放于湖湘之间。<a id="a-Pq"></a>荆州张丞相闻其名。<a id="a-Pr"></a>请传法于峡州天宁寺。<a id="a-Ps"></a>以二诗辞焉。<a id="a-Pt"></a>已而杖策谒公。<a id="a-Pu"></a>公见之喜曰。<a id="a-Pv"></a>今世融肇也。<a id="a-Pw"></a>给事中朱彦知抚州。<a id="a-Px"></a>以师住持北景德寺。<a id="a-Py"></a>久之谢去。<a id="a-Pz"></a>住持江宁府清凉寺。<a id="a-Q0"></a>坐为狂僧诬告抵罪。<a id="a-Q1"></a>张丞相当国。<a id="a-Q2"></a>复度为僧。<a id="a-Q3"></a>易名德洪。<a id="a-Q4"></a>数延入府中。<a id="a-Q5"></a>与论佛法。<a id="a-Q6"></a>有诏赐号宝觉圆明。<a id="a-Q7"></a>一时机贵人。<a id="a-Q8"></a>争致之门下。<a id="a-Q9"></a>执弟子礼。<a id="a-QA"></a>且将住持黄龙山矣。<a id="a-QB"></a>会丞相去位。<a id="a-QC"></a>制狱穷治踪迹。<a id="a-QD"></a>尚书郎赵旸等皆坐贬官。<a id="a-QE"></a>师窜海南岛上。<a id="a-QF"></a>三年遇赦自便。<a id="a-QG"></a>名犹在刑部。<a id="a-QH"></a>虽毁形坏服。<a id="a-QI"></a>律身严甚。<a id="a-QJ"></a>所至长老避席。<a id="a-QK"></a>莫敢亢礼。<a id="a-QL"></a>其同门友居谷山。<a id="a-QM"></a>及其嗣法在诸山者。<a id="a-QN"></a>皆迎师居丈室。<a id="a-QO"></a>学者归之。<a id="a-QP"></a>是时法禁与党人游。<a id="a-QQ"></a>而师多所厚善诵习其文。<a id="a-QR"></a>重得罪不悔。<a id="a-QS"></a>惟张丞相及侍郎邹浩右师陈埙。<a id="a-QT"></a>尤尽其力。<a id="a-QU"></a>其在东都也。<a id="a-QV"></a>或讥道人当交通权贵耶。<a id="a-QW"></a>师笑谓人曰。<a id="a-QX"></a>是安知吾意。<a id="a-QY"></a>大臣廉知之故及于难。<a id="a-QZ"></a>及靖康初大除党禁。<a id="a-Qa"></a>谈者谓师前日违众趋义娄濒于死。<a id="a-Qb"></a>既还僧籍。<a id="a-Qc"></a>宜有以宠异之语闻执政。<a id="a-Qd"></a>欲上其事。<a id="a-Qe"></a>属多故不果。<a id="a-Qf"></a>明年师没。<a id="a-Qg"></a>志汔不伸。<a id="a-Qh"></a>世以为恨。<a id="a-Qi"></a>寿五十八。<a id="a-Qj"></a>腊三十九。<a id="a-Qk"></a>著论万言。<a id="a-Ql"></a>皆有以辅教云。</p>
  <p id="aQm">(乙巳)　金天会三年○辽保大五年(延禧奔夹山。<a id="a-Qn"></a>大臣立其弟淳守燕京。<a id="a-Qo"></a>寻死。<a id="a-Qp"></a>又立其妻萧氏。<a id="a-Qq"></a>改元德兴。<a id="a-Qr"></a>延禧闻淳死。<a id="a-Qs"></a>诏用其官爵。<a id="a-Qt"></a>降萧氏为庶人。<a id="a-Qu"></a>初奔夹山。<a id="a-Qv"></a>至是越渔阳岭南走。<a id="a-Qw"></a>金兵擒之。<a id="a-Qx"></a>封为海滨王。<a id="a-Qy"></a>踰年卒于长白山。<a id="a-Qz"></a>金灭之国除。<a id="a-R0"></a>右辽自阿保机。<a id="a-R1"></a>以梁贞明二年丙子建元神册。<a id="a-R2"></a>延禧保大乙巳。<a id="a-R3"></a>共九主凡二百一十年)</p>
  <p id="aR4">⊙诏法师永道。<a id="a-R5"></a>还京复僧形服。<a id="a-R6"></a>六月奉旨住持昭庆崇化禅寺。<a id="a-R7"></a>七月御批右街显圣寺释迦院。<a id="a-R8"></a>特赐宝觉大师充廨舍。<a id="a-R9"></a>仍行住持。<a id="a-RA"></a>师讳永道。<a id="a-RB"></a>东颖沈丘毛氏子。<a id="a-RC"></a>弱岁厌世相。<a id="a-RD"></a>往依承天寺南罗汉院真戒大师安恭。<a id="a-RE"></a>学出世法。<a id="a-RF"></a>既纳僧服趋京师业唯识百法通之。<a id="a-RG"></a>政和三年选补右街香积院住持。<a id="a-RH"></a>赐紫衣。<a id="a-RI"></a>五年赐宝觉大师。<a id="a-RJ"></a>宣和元年改佛号。<a id="a-RK"></a>师与律师悟明华严师惠日。<a id="a-RL"></a>相向泣曰。<a id="a-RM"></a>佛法至此。<a id="a-RN"></a>幸生犹死也。<a id="a-RO"></a>亟诣政府陈状谓。<a id="a-RP"></a>自汉永平佛法入中国。<a id="a-RQ"></a>唯元魏宇文周唐会昌。<a id="a-RR"></a>曾废佛。<a id="a-RS"></a>我国家法尧准舜。<a id="a-RT"></a>三武庸主安足为法哉。<a id="a-RU"></a>谓佛非中国之人。<a id="a-RV"></a>欲不存其法于中国。<a id="a-RW"></a>乞放归田里。<a id="a-RX"></a>复士农之业。<a id="a-RY"></a>德士之称。<a id="a-RZ"></a>有死不敢奉诏。<a id="a-Ra"></a>不纳。<a id="a-Rb"></a>翌日遂伏宣德门奏疏曰。<a id="a-Rc"></a>(臣)永道幸生神考潜封之地。<a id="a-Rd"></a>遭际陛下御宇之时。<a id="a-Re"></a>三教鼎兴万方无事。<a id="a-Rf"></a>(臣)因弃士农之业。<a id="a-Rg"></a>削发披缁讲授佛书。<a id="a-Rh"></a>助扬圣时无为之化。<a id="a-Ri"></a>窃为三教圣人。<a id="a-Rj"></a>壹是教人以为善。<a id="a-Rk"></a>但为其徒者妄相睚眦。<a id="a-Rl"></a>致使时君惑焉。<a id="a-Rm"></a>盖自三五以降。<a id="a-Rn"></a>朴散淳漓。<a id="a-Ro"></a>大道堙塞。<a id="a-Rp"></a>周之柱下史乃著书五千言。<a id="a-Rq"></a>发明道德。<a id="a-Rr"></a>将使斯民守雌保弱。<a id="a-Rs"></a>慈俭无为反刓于朴。<a id="a-Rt"></a>属周道陵迟。<a id="a-Ru"></a>俗益浮伪而民莫之从也。<a id="a-Rv"></a>仲尼氏出益倡仁义之道。<a id="a-Rw"></a>修诗书定礼乐。<a id="a-Rx"></a>以救世弊。<a id="a-Ry"></a>不幸而继之以战国。<a id="a-Rz"></a>处士横议。<a id="a-S0"></a>以仁义为谬悠。<a id="a-S1"></a>其视道德何如也。<a id="a-S2"></a>汉兴犹杂霸道。<a id="a-S3"></a>孝文之贤。<a id="a-S4"></a>议礼乐则谦让未遑。<a id="a-S5"></a>孝武穷兵讟武。<a id="a-S6"></a>海内大困。<a id="a-S7"></a>于斯时也。<a id="a-S8"></a>非吾佛之教应冥数而来。<a id="a-S9"></a>则道德仁义几乎熄矣。<a id="a-SA"></a>原夫佛之书也。<a id="a-SB"></a>苞罗精捔无所不统。<a id="a-SC"></a>玄微深远难得而测。<a id="a-SD"></a>又明善恶报应通乎三世。<a id="a-SE"></a>身灭而神不灭。<a id="a-SF"></a>积善积恶各以其类报。<a id="a-SG"></a>不待爵赏而民自劝。<a id="a-SH"></a>不待刑威而民自化。<a id="a-SI"></a>其阴翊王度有功斯民。<a id="a-SJ"></a>岂小补云乎哉。<a id="a-SK"></a>自汉以来。<a id="a-SL"></a>惟元魏宇文周唐会昌。<a id="a-SM"></a>尝下废佛之令。<a id="a-SN"></a>其余帝王罔不崇奉。<a id="a-SO"></a>若我艺祖皇帝。<a id="a-SP"></a>始受周禅首兴佛教。<a id="a-SQ"></a>累遣僧徒往西域益求其法。<a id="a-SR"></a>太宗皇帝。<a id="a-SS"></a>建译场修坠典。<a id="a-ST"></a>制秘藏诠。<a id="a-SU"></a>述圣教序。<a id="a-SV"></a>真宗皇帝。<a id="a-SW"></a>制法音集崇释氏论。<a id="a-SX"></a>仁宗皇帝。<a id="a-SY"></a>躬览藏经撰写天竺字。<a id="a-SZ"></a>日与大觉师怀琏赓歌质问心法。<a id="a-Sa"></a>英祖神考继体守文。<a id="a-Sb"></a>哲宗皇帝。<a id="a-Sc"></a>在储宫日。<a id="a-Sd"></a>神考不豫。<a id="a-Se"></a>时读佛经祈圣躬永命。<a id="a-Sf"></a>使吾佛之道有一不出于正。<a id="a-Sg"></a>则曷足以致历代帝王之崇奉哉。<a id="a-Sh"></a>虽遭前代之三废。<a id="a-Si"></a>然皆不旋踵而复。<a id="a-Sj"></a>其废教之人。<a id="a-Sk"></a>率皆不旋踵而及于祸。<a id="a-Sl"></a>谁为陛下谋乃赫然下废佛之令。<a id="a-Sm"></a>(臣)甚为陛下危之。<a id="a-Sn"></a>夫自汉以下历代帝王。<a id="a-So"></a>固无足为陛下道者。<a id="a-Sp"></a>然我本朝之列圣。<a id="a-Sq"></a>岂皆不足为陛下法哉。<a id="a-Sr"></a>陛下必欲道士之盛者。<a id="a-Ss"></a>宜严敕郡县民之俊秀。<a id="a-St"></a>悉与保奏披戴。<a id="a-Su"></a>不旬月之间道士自盛矣。<a id="a-Sv"></a>陛下舍此而不为。<a id="a-Sw"></a>乃迫胁佛者之徒。<a id="a-Sx"></a>弃其所学而从之。<a id="a-Sy"></a>传曰。<a id="a-Sz"></a>以力服人者非心悦而诚服也。<a id="a-T0"></a>以非心悦诚服之僧。<a id="a-T1"></a>驱而内诸道士之中。<a id="a-T2"></a>(臣)愚以为道士之祸自此始矣。<a id="a-T3"></a>未睹其为盛也。<a id="a-T4"></a>(臣)滥学于佛。<a id="a-T5"></a>食宋之粟。<a id="a-T6"></a>不容默已。<a id="a-T7"></a>谏而获罪实甘心焉。<a id="a-T8"></a>书上。<a id="a-T9"></a>帝大怒。<a id="a-TA"></a>收付开封狱。<a id="a-TB"></a>当黥舂陵。<a id="a-TC"></a>监防卒谓。<a id="a-TD"></a>此去万里蛇雾毒人。<a id="a-TE"></a>道人蔬食且不过中食。<a id="a-TF"></a>甚非自全计。<a id="a-TG"></a>宜茹荤血。<a id="a-TH"></a>师冁然曰。<a id="a-TI"></a>死则死耳。<a id="a-TJ"></a>佛禁不可犯也。<a id="a-TK"></a>舂陵守一夕梦黥佛械而立庭下。<a id="a-TL"></a>旦视事遍以告僚属。<a id="a-TM"></a>僚属具对同梦。<a id="a-TN"></a>顷之师至。<a id="a-TO"></a>而貌惟肖。<a id="a-TP"></a>一府大惊。<a id="a-TQ"></a>议免师役。<a id="a-TR"></a>辞以大君有命。<a id="a-TS"></a>守益贤而免之。<a id="a-TT"></a>居亡几州人大疫。<a id="a-TU"></a>师为凿池咒水。<a id="a-TV"></a>饮者辄愈。<a id="a-TW"></a>寻许自便。<a id="a-TX"></a>建炎南渡廷臣。<a id="a-TY"></a>荐师林堪恢复。<a id="a-TZ"></a>诏赴临安勉反初服。<a id="a-Ta"></a>师力辞。<a id="a-Tb"></a>帝知师不可夺。<a id="a-Tc"></a>从容谓师。<a id="a-Td"></a>先帝惑于妖言。<a id="a-Te"></a>毁卿形服。<a id="a-Tf"></a>朕欲为卿去其黥涅可乎。<a id="a-Tg"></a>道对曰。<a id="a-Th"></a>先皇墨宝不忍毁。<a id="a-Ti"></a>帝大笑。<a id="a-Tj"></a>抚道背曰。<a id="a-Tk"></a>卿到老倔强。<a id="a-Tl"></a>遂赐名法道。<a id="a-Tm"></a>谥号宝觉圆通法济大师。<a id="a-Tn"></a>俾住大中祥符寺。<a id="a-To"></a>国灾眚咸委师祈荣。<a id="a-Tp"></a>应若影向。<a id="a-Tq"></a>绍兴二年。<a id="a-Tr"></a>诏住庐山之东林。<a id="a-Ts"></a>从江州守臣请也。<a id="a-Tt"></a>明年师因道士循习近例班居僧上。<a id="a-Tu"></a>遂诣行在上疏曰。<a id="a-Tv"></a>缘崇宁大观问。<a id="a-Tw"></a>道士王资息林灵素等。<a id="a-Tx"></a>明冒资品紊乱朝纲。<a id="a-Ty"></a>由是道压僧班。<a id="a-Tz"></a>切见靖康以来。<a id="a-U0"></a>道士官资已行追毁。<a id="a-U1"></a>乞依祖宗旧制。<a id="a-U2"></a>特赐改正。<a id="a-U3"></a>礼部议故事惟宣德门肆赦。<a id="a-U4"></a>道左余并僧左。<a id="a-U5"></a>奏着为令。<a id="a-U6"></a>先是靖康之乱。<a id="a-U7"></a>尝与律师悟明誓。<a id="a-U8"></a>造三千化佛。<a id="a-U9"></a>为国永命。<a id="a-UA"></a>其在祥符时。<a id="a-UB"></a>方议经构。<a id="a-UC"></a>而金人再陷临安。<a id="a-UD"></a>乘舆浮海。<a id="a-UE"></a>道亦扈从。<a id="a-UF"></a>至是乃移罢东林。<a id="a-UG"></a>劝施藏事。<a id="a-UH"></a>十七年七月二十一日。<a id="a-UI"></a>入寂于千佛阁新寺。<a id="a-UJ"></a>是日讲筵。<a id="a-UK"></a>法师百余人。<a id="a-UL"></a>以自恣来谒。<a id="a-UM"></a>慰劳如平时。<a id="a-UN"></a>遽谓法门安危。<a id="a-UO"></a>繄公等是赖。<a id="a-UP"></a>吾其逝矣。<a id="a-UQ"></a>索笔书偈。<a id="a-UR"></a>合掌而逝。<a id="a-US"></a>阇维获舍利无数。<a id="a-UT"></a>弟子宝护建塔九里松之原。<a id="a-UU"></a>世寿六十二。<a id="a-UV"></a>僧腊四十四。<a id="a-UW"></a>魏国公张浚撰塔铭。</p>
  <p id="aUX">净慈北涧居简禅师吊其塔。<a id="a-UY"></a>文曰。<a id="a-UZ"></a>孟子称大丈夫者。<a id="a-Ua"></a>富贵不能淫。<a id="a-Ub"></a>贫贱不能移。<a id="a-Uc"></a>威武不能屈。<a id="a-Ud"></a>公寄命蝼蚁。<a id="a-Ue"></a>试身雷霆。<a id="a-Uf"></a>不奉明诏。<a id="a-Ug"></a>以改德士。<a id="a-Uh"></a>威武果能屈乎。<a id="a-Ui"></a>黥而流之。<a id="a-Uj"></a>为道州徒。<a id="a-Uk"></a>九死之滨过午不食。<a id="a-Ul"></a>咏歌至化若出金石。<a id="a-Um"></a>贫贱果能移乎。<a id="a-Un"></a>削名刑籍。<a id="a-Uo"></a>复还旧物。<a id="a-Up"></a>赐官分禄简在帝心。<a id="a-Uq"></a>曰往钦哉。<a id="a-Ur"></a>去汝黥涅。<a id="a-Us"></a>公念先帝不敢毁除。<a id="a-Ut"></a>帝曰。<a id="a-Uu"></a>此翁至老倔强。<a id="a-Uv"></a>富贵果能淫乎。<a id="a-Uw"></a>方林灵素假道士服祸基播迁。<a id="a-Ux"></a>易缁于黄。<a id="a-Uy"></a>天下从之。<a id="a-Uz"></a>不则窃负而逃。<a id="a-V0"></a>槁死林壑。<a id="a-V1"></a>公则效忠比干。<a id="a-V2"></a>尚冀其万分之一。<a id="a-V3"></a>如以抔土堤龙门之涛澜。<a id="a-V4"></a>圣恩宽洪不即诛戮。<a id="a-V5"></a>乡使群起而拒。<a id="a-V6"></a>吾知公独不拒也。<a id="a-V7"></a>非至仁其孰能与于此哉。<a id="a-V8"></a>蒙后公而生。<a id="a-V9"></a>观公所成就。<a id="a-VA"></a>奇伟峭绝。<a id="a-VB"></a>真大丈夫事。<a id="a-VC"></a>再拜右绕辞而吊之曰。<a id="a-VD"></a>黥可息乎。<a id="a-VE"></a>身据鼎耳兮。<a id="a-VF"></a>息之则殒。<a id="a-VG"></a>黥可去乎。<a id="a-VH"></a>恩如春风兮。<a id="a-VI"></a>去之不忍。<a id="a-VJ"></a>一念之忍。<a id="a-VK"></a>迄于蒙尘。<a id="a-VL"></a>黍离阙庭。<a id="a-VM"></a>涂炭生灵。<a id="a-VN"></a>发天下僧。<a id="a-VO"></a>又安足云邈哉。<a id="a-VP"></a>道州只影问津一笑生还。<a id="a-VQ"></a>天清地宁众蠖斯屈。<a id="a-VR"></a>老臂独信。<a id="a-VS"></a>隐若敌国。<a id="a-VT"></a>贤于长城。<a id="a-VU"></a>蠢尔灵素。<a id="a-VV"></a>不正典刑。<a id="a-VW"></a>虽百粉兮痛奚以平。<a id="a-VX"></a>九里清阴蜕骼是舍。<a id="a-VY"></a>草枯自春光奋不夜。<a id="a-VZ"></a>后世何知。<a id="a-Va"></a>婆娑其下。<a id="a-Vb"></a>其颡有泚兮。<a id="a-Vc"></a>其容则赭。<a id="a-Vd"></a>油然而兴起兮。<a id="a-Ve"></a>如闻伯夷之风者。</p>
  <p id="aVf">(丙午)　钦宗桓即位(正月斡离不犯京得金帛而退。<a id="a-Vg"></a>十二月再围京城。<a id="a-Vh"></a>闰月城陷。<a id="a-Vi"></a>明年四月帝及上皇六宫皇族北迁)</p>
  <p id="aVj">改元靖康。</p>
  <p id="aVk">夫自古世间之事无有大如生死者若欲免之在修乎六度万行于六度万行而能广之者惟佛与祖也佛祖之要先贤集以成书目之曰通载庶慕之者循而行之至乎死生之际得其自在矣可不信欤。</p>
  <p id="aVl">圣朝镇朔将军总兵官荣禄大夫譂公月庭镇江舟徒人。</p>
  <p id="aVm">于我佛祖之道深有所入信乎生死之不免故日给之余悉为善缘而已尝鼎建保定之永宁宣府之弥陀寺极尽轮奂之美兼以四事之需至乎像设庄严香花供具种种殊胜其工用之费不啻计。</p>
  <p id="aVn">乎几千万缗又印大藏经十藏分送诸寺供养流通去眷遣僧聘余于吴兴辨山白莲隐居来至永宁之席会公于宣府乃言及。</p>
  <p id="aVo">京都善信重刊通载板乏力未克就公即欣然施财完此卷至乎末卷余观公之见义勇为可谓不忘。</p>
  <p id="aVp">佛之付嘱金汤吾教者也因笔其概为后之劝云。</p>
  <p id="aVq">时。</p>
  <p id="aVr">宣德五年岁在庚戌六月下浣永宁住山释大海书。</p>
 </body>
</html>