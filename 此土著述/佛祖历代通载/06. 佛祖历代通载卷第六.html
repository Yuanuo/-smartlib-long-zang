<!doctype html>
<html id="z3IBXN21jV" data-ver="1837">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第六</h1>
  <p id="a2">东汉。</p>
  <p id="a3">(丙子)　章帝炟改建初(一名坦。<a id="a-4"></a>明帝第五子。<a id="a-5"></a>十九即位。<a id="a-6"></a>戊子正月崩于章德殿。<a id="a-7"></a>寿三十一。<a id="a-8"></a>葬敬陵)治十三年。</p>
  <p id="a9">(庚辰)　帝命郑玄等诸生作白虎通。</p>
  <p id="aA">(甲申)　改元和(徐州刺史王景上。<a id="a-B"></a>金人颂美。<a id="a-C"></a>先帝致佛之功。<a id="a-D"></a>载汉书○有神雀凤皇白鹿白乌之瑞)</p>
  <p id="aE">(丁亥)　改章和。</p>
  <p id="aF">(己丑)　和帝肇改永元(章第四子。<a id="a-G"></a>十岁即位。<a id="a-H"></a>乙巳崩章德前殿。<a id="a-I"></a>寿二十七。<a id="a-J"></a>葬慎陵)在位十七年。</p>
  <p id="aK">(乙巳)　改元兴。</p>
  <p id="aL">(丙午)　殇帝隆改延平(和之少子。<a id="a-M"></a>降诞百余日。<a id="a-N"></a>即位于元兴元年十二月。<a id="a-O"></a>时邓太后临朝称制。<a id="a-P"></a>次年八月崩崇德前殿。<a id="a-Q"></a>寿龄二岁。<a id="a-R"></a>葬康陵)在正位一年。</p>
  <p id="aS">⊙(丁未)　安帝祐改永初(章帝孙清河孝王庆之子。<a id="a-T"></a>年十三即位。<a id="a-U"></a>乙丑二月因南巡狩。<a id="a-V"></a>幸于叶。<a id="a-W"></a>崩之车辇。<a id="a-X"></a>寿三十二。<a id="a-Y"></a>葬恭陵矣)治十九年。</p>
  <p id="aZ">(甲寅)　改元初。</p>
  <p id="aa">⊙(丁巳)　第二十一祖婆修盘头者。<a id="a-b"></a>罗阅城人也。<a id="a-c"></a>姓毗舍佉。<a id="a-d"></a>父光盖。<a id="a-e"></a>母严一。<a id="a-f"></a>家富而无子。<a id="a-g"></a>父母祷于佛塔而求嗣焉。<a id="a-h"></a>一夕母梦吞明暗二珠。<a id="a-i"></a>觉而有孕。<a id="a-j"></a>经七日有一罗汉。<a id="a-k"></a>名贤众。<a id="a-l"></a>至其家。<a id="a-m"></a>光盖设礼。<a id="a-n"></a>贤众端坐受之。<a id="a-o"></a>严一出拜。<a id="a-p"></a>贤众辟席云。<a id="a-q"></a>回礼法身大士。<a id="a-r"></a>光盖罔测其由。<a id="a-s"></a>遂取一宝珠。<a id="a-t"></a>跪献贤众。<a id="a-u"></a>试其真伪。<a id="a-v"></a>贤众即受之。<a id="a-w"></a>殊无逊谢光盖不能忍。<a id="a-x"></a>问曰。<a id="a-y"></a>我是丈夫。<a id="a-z"></a>致礼不顾。<a id="a-10"></a>我妻何德。<a id="a-11"></a>尊者辟之。<a id="a-12"></a>贤众曰。<a id="a-13"></a>我受礼纳珠。<a id="a-14"></a>贵福汝耳。<a id="a-15"></a>汝妇怀圣子。<a id="a-16"></a>生当为世灯慧日。<a id="a-17"></a>故吾辟之。<a id="a-18"></a>非重女人也。<a id="a-19"></a>贤众又曰。<a id="a-1A"></a>汝妇当生二子。<a id="a-1B"></a>一名婆修盘头。<a id="a-1C"></a>则吾所尊者也。<a id="a-1D"></a>二名刍尼(此云野鹊子)昔如来在雪山修道。<a id="a-1E"></a>刍尼巢于顶上。<a id="a-1F"></a>佛既成道。<a id="a-1G"></a>刍尼受报为那提国王。<a id="a-1H"></a>佛记云。<a id="a-1I"></a>汝至第二五百年。<a id="a-1J"></a>生罗阅城毗舍佉家。<a id="a-1K"></a>与圣同胞。<a id="a-1L"></a>今无爽矣。<a id="a-1M"></a>后一月果生二子。<a id="a-1N"></a>尊者婆修盘头。<a id="a-1O"></a>年至十五。<a id="a-1P"></a>礼光度罗汉出家。<a id="a-1Q"></a>感毗婆诃菩萨与之授戒。<a id="a-1R"></a>行化至那提国。<a id="a-1S"></a>彼王名常自在。<a id="a-1T"></a>有二子。<a id="a-1U"></a>一名摩诃罗。<a id="a-1V"></a>次名摩拏罗。<a id="a-1W"></a>王问尊者曰。<a id="a-1X"></a>罗阅城土风与此同异。<a id="a-1Y"></a>尊者曰。<a id="a-1Z"></a>彼土曾三佛出世。<a id="a-1a"></a>今王国有二师化导。<a id="a-1b"></a>曰二师者谁。<a id="a-1c"></a>尊者曰。<a id="a-1d"></a>佛记第二五百年有一神力大士出家继圣。<a id="a-1e"></a>即王之次子摩拏罗是其一也。<a id="a-1f"></a>吾虽德薄敢当其一。<a id="a-1g"></a>王曰。<a id="a-1h"></a>诚如尊者所言。<a id="a-1i"></a>当舍此子作沙门。<a id="a-1j"></a>尊者曰。<a id="a-1k"></a>善哉大王。<a id="a-1l"></a>能遵佛旨。<a id="a-1m"></a>即与受具付法。<a id="a-1n"></a>偈曰。<a id="a-1o"></a>泡幻同无碍。<a id="a-1p"></a>如何不了悟达法在其中。<a id="a-1q"></a>非今亦非古。<a id="a-1r"></a>尊者付法已。<a id="a-1s"></a>踊身高半由旬。<a id="a-1t"></a>屹然而住。<a id="a-1u"></a>四众仰瞻虔请。<a id="a-1v"></a>复坐跏趺而逝。<a id="a-1w"></a>茶毗得舍利建塔。<a id="a-1x"></a>当后汉安帝十一年丁巳岁也。</p>
  <p id="a1y">(庚申)　改永宁。</p>
  <p id="a1z">(辛酉)　改建光。</p>
  <p id="a20">(壬戌)　改延光。</p>
  <p id="a21">(甲子　四七)　王十八年也。</p>
  <p id="a22">(丙寅)　北乡侯懿(章帝孙。<a id="a-23"></a>济北王寿之子。<a id="a-24"></a>阎太后立之。<a id="a-25"></a>是年三月即位。<a id="a-26"></a>至十月而薨。<a id="a-27"></a>治二百七十二日)</p>
  <p id="a28">顺帝保改永建(安帝子。<a id="a-29"></a>年十一登位梁商父子秉政。<a id="a-2A"></a>甲申八月崩玉堂前殿。<a id="a-2B"></a>寿三十。<a id="a-2C"></a>葬于宪陵。<a id="a-2D"></a>永宁初为太子)在位十九年。</p>
  <p id="a2E">(壬申)　改阳嘉。</p>
  <p id="a2F">(丙子)　改永和。</p>
  <p id="a2G">(壬午)　改汉安。</p>
  <p id="a2H">(甲申)　改建康。</p>
  <p id="a2I">(乙酉)　冲帝炳改永嘉(顺帝子。<a id="a-2J"></a>母曰虞贵人。<a id="a-2K"></a>建康甲申八月即位。<a id="a-2L"></a>时年二岁。<a id="a-2M"></a>梁太后临朝。<a id="a-2N"></a>梁冀辅政。<a id="a-2O"></a>次年三月而崩玉堂前殿。<a id="a-2P"></a>寿三岁。<a id="a-2Q"></a>葬于怀陵)运数一年。</p>
  <p id="a2R">(丙戌)　质帝缵改本初(章帝玄孙。<a id="a-2S"></a>渤海王鸿之子也。<a id="a-2T"></a>八岁即位。<a id="a-2U"></a>聪惠夙成。<a id="a-2V"></a>尝朝会日。<a id="a-2W"></a>梁冀曰跋扈将军。<a id="a-2X"></a>冀恶之。<a id="a-2Y"></a>鸩于玉堂前殿。<a id="a-2Z"></a>寿九岁葬静陵)在位一年。</p>
  <p id="a2a">⊙(丁亥)　桓帝志改建和(章帝曾孙。<a id="a-2b"></a>蠡吾侯翼之子。<a id="a-2c"></a>十五即位。<a id="a-2d"></a>梁冀辅政。<a id="a-2e"></a>永康丁未崩于德阳前殿。<a id="a-2f"></a>寿三十六。<a id="a-2g"></a>葬宣陵也)在位二十一年。</p>
  <p id="a2h">⊙(己丑)　安息国沙门。<a id="a-2i"></a>安清字世高。<a id="a-2j"></a>本世子当嗣位。<a id="a-2k"></a>让之叔父舍国出家。<a id="a-2l"></a>既至洛京译经二十九部。<a id="a-2m"></a>一百七十六卷。<a id="a-2n"></a>绝笔于灵帝建宁三年。<a id="a-2o"></a>因附舟浮游次庐山之[邱-丘+共]亭庙。<a id="a-2p"></a>舣舟祠下庙神灵甚。<a id="a-2q"></a>能分风送往来之舟。<a id="a-2r"></a>有乞神竹者。<a id="a-2s"></a>未许而斫。<a id="a-2t"></a>神怒覆其舟致竹斫处。<a id="a-2u"></a>过者雀息汗下。<a id="a-2v"></a>高之舟人奉牲请福。<a id="a-2w"></a>神辄降语曰。<a id="a-2x"></a>舟有沙门。<a id="a-2y"></a>乃不与俱来耶。<a id="a-2z"></a>高至庙下神复降与高语奋。<a id="a-30"></a>因泣曰。<a id="a-31"></a>弟子家此湖。<a id="a-32"></a>千里皆所辖。<a id="a-33"></a>坐宿多嗔今报形极丑。<a id="a-34"></a>又旦夕且死必入地狱。<a id="a-35"></a>有缣千段并杂宝玩。<a id="a-36"></a>当为建寺塔为冥福。<a id="a-37"></a>高许之。<a id="a-38"></a>徐曰。<a id="a-39"></a>能出形相劳苦乎。<a id="a-3A"></a>神曰。<a id="a-3B"></a>形恶奈何。<a id="a-3C"></a>高曰。<a id="a-3D"></a>第出之。<a id="a-3E"></a>于是出其首帐中。<a id="a-3F"></a>盖巨蟒也。<a id="a-3G"></a>高梵语咒之。<a id="a-3H"></a>蟒若雨泪俄不见。<a id="a-3I"></a>高舟未发。<a id="a-3J"></a>有少年跪前。<a id="a-3K"></a>高又咒之乃去。<a id="a-3L"></a>舟人问谁氏子。<a id="a-3M"></a>高曰。<a id="a-3N"></a>庙神已脱蟒形。<a id="a-3O"></a>故来谢耳。<a id="a-3P"></a>高至豫章建寺。<a id="a-3Q"></a>即今大安是也。<a id="a-3R"></a>由高而名盖江淮寺塔之始。</p>
  <p id="a3S">(庚寅)　改和平。<a id="a-3T"></a>是年月支国沙门支娄迦谶。<a id="a-3U"></a>亦云支谶。<a id="a-3V"></a>至洛阳。<a id="a-3W"></a>少时习语大通华言。<a id="a-3X"></a>遂译经。<a id="a-3Y"></a>至中平年凡二十一部。<a id="a-3Z"></a>六十三卷。<a id="a-3a"></a>永兴元年桓帝于宫中铸黄金浮图老子像。<a id="a-3b"></a>覆以百宝华盖。<a id="a-3c"></a>身奉祀之。<a id="a-3d"></a>由是百姓向化。<a id="a-3e"></a>事佛弥盛。</p>
  <p id="a3f">(辛卯)　改元嘉。</p>
  <p id="a3g">世尊示灭一千一百年矣。</p>
  <p id="a3h">(癸巳)　改永兴。</p>
  <p id="a3i">(乙未)　改永寿。</p>
  <p id="a3j">(戊戌)　改延熹。</p>
  <p id="a3k">⊙(乙巳)　第二十二祖摩拏罗者。<a id="a-3l"></a>那提国常自在王之子也。<a id="a-3m"></a>年三十遇婆修祖师。<a id="a-3n"></a>出家传法至西印度。<a id="a-3o"></a>彼国王名得度。<a id="a-3p"></a>即瞿昙种族。<a id="a-3q"></a>归依佛乘勤行精进。<a id="a-3r"></a>一日于行道处现一小塔。<a id="a-3s"></a>欲取供养众莫能举。<a id="a-3t"></a>王即大会梵行禅观咒术等三众。<a id="a-3u"></a>欲问所疑。<a id="a-3v"></a>时尊者亦赴此会。<a id="a-3w"></a>是三众皆莫能辨。<a id="a-3x"></a>尊者即为王广说塔之所因(阿育王造塔此不繁录)今之出现。<a id="a-3y"></a>王福力之所致也。<a id="a-3z"></a>王闻是说。<a id="a-40"></a>乃曰。<a id="a-41"></a>至圣难逢世乐非久。<a id="a-42"></a>即传位太子。<a id="a-43"></a>投祖出家。<a id="a-44"></a>七日而证四果。<a id="a-45"></a>尊者深加慰诲。<a id="a-46"></a>曰汝居此国善自度人。<a id="a-47"></a>今异域有大法器。<a id="a-48"></a>吾当化令得度。<a id="a-49"></a>曰师应迹十方动念当至。<a id="a-4A"></a>宁劳往邪。<a id="a-4B"></a>尊者曰然。<a id="a-4C"></a>于是焚香遥语月氏国鹤勒那比丘曰。<a id="a-4D"></a>汝在彼国教导鹤众。<a id="a-4E"></a>道果将证宜自知之。<a id="a-4F"></a>时鹤勒那为彼国王宝印说修多罗偈。<a id="a-4G"></a>忽睹异香成穗。<a id="a-4H"></a>王曰。<a id="a-4I"></a>是何祥也。<a id="a-4J"></a>曰此是西印度传佛心印祖师摩拏罗将至。<a id="a-4K"></a>先降信香耳。<a id="a-4L"></a>曰此师神力何如。<a id="a-4M"></a>答曰。<a id="a-4N"></a>此师远承佛记。<a id="a-4O"></a>当于此土广宣玄化。<a id="a-4P"></a>时王与鹤勒那俱遥作礼。<a id="a-4Q"></a>尊者知已即辞得度比丘往月氏国。<a id="a-4R"></a>受王与鹤勒那供养。<a id="a-4S"></a>后鹤勒那问尊者曰。<a id="a-4T"></a>我止林间已经九白(印土以一年为一白)有弟子龙子者。<a id="a-4U"></a>幼而聪慧。<a id="a-4V"></a>我于三世推穷莫知其本。<a id="a-4W"></a>尊者曰。<a id="a-4X"></a>此子于第五劫中。<a id="a-4Y"></a>生妙喜国婆罗门家。<a id="a-4Z"></a>曾以旃檀施于佛宇作槌撞钟。<a id="a-4a"></a>受报聪敏为众钦仰。<a id="a-4b"></a>又问。<a id="a-4c"></a>我有何缘而感鹤众。<a id="a-4d"></a>尊者曰。<a id="a-4e"></a>汝第四劫中。<a id="a-4f"></a>尝为比丘。<a id="a-4g"></a>当赴会龙宫。<a id="a-4h"></a>汝诸弟子咸欲随从。<a id="a-4i"></a>汝观五百众中无有一人堪任妙供。<a id="a-4j"></a>时诸子曰。<a id="a-4k"></a>师常说法。<a id="a-4l"></a>于食等者于法亦等。<a id="a-4m"></a>今既不然。<a id="a-4n"></a>何圣之有。<a id="a-4o"></a>汝即令赴会。<a id="a-4p"></a>自汝舍生趣生转化诸国。<a id="a-4q"></a>其五百弟子以福微德薄生于羽族。<a id="a-4r"></a>今感汝之惠故。<a id="a-4s"></a>为鹤众相随。<a id="a-4t"></a>鹤勒那闻语曰。<a id="a-4u"></a>以何方便令彼解脱。<a id="a-4v"></a>尊者曰。<a id="a-4w"></a>我有无上法宝。<a id="a-4x"></a>汝当听受化未来际。<a id="a-4y"></a>而说偈曰。<a id="a-4z"></a>心随万境转。<a id="a-50"></a>转处实能幽。<a id="a-51"></a>随流认得性。<a id="a-52"></a>无喜复无忧。<a id="a-53"></a>时鹤众闻偈飞鸣而去。<a id="a-54"></a>尊者跏趺寂然奄化。<a id="a-55"></a>鹤勒那与宝印王起塔。<a id="a-56"></a>当后汉桓帝十九年乙巳岁也。</p>
  <p id="a57">(丁未)　改永康。</p>
  <p id="a58">大教至东夏一百年矣。</p>
  <p id="a59">⊙(戊申)　灵帝宏改建宁(章帝玄孙。<a id="a-5A"></a>渎亭侯苌之子。<a id="a-5B"></a>十二即位。<a id="a-5C"></a>己巳四月崩南宫。<a id="a-5D"></a>寿三十四。<a id="a-5E"></a>葬文陵)在位二十二年(宝武立之)</p>
  <p id="a5F">(壬子)　改熹平。</p>
  <p id="a5G">⊙(癸丑)　是年天竺沙门竺佛朔至洛阳。<a id="a-5H"></a>译道行般若经。<a id="a-5I"></a>弃文存质深得经意。<a id="a-5J"></a>至光和中同支谶译般舟三昧经共三卷。<a id="a-5K"></a>是岁安息国优婆塞都尉安立至洛邑。<a id="a-5L"></a>同清信士严佛调译经七部。<a id="a-5M"></a>于时复有沙门支曜康巨康猛详昙果竺大力。<a id="a-5N"></a>皆善方言。<a id="a-5O"></a>终汉世译经凡三百余部。</p>
  <p id="a5P">(丙辰)　诏刻五经文字。<a id="a-5Q"></a>立于太学门外。</p>
  <p id="a5R">(戊午)　改光和。</p>
  <p id="a5S">⊙(甲子　四八)　改中平○道始黄巾作叛(初钜鹿张角假术治病谋反。<a id="a-5T"></a>自称大贤良师。<a id="a-5U"></a>又称黄天。<a id="a-5V"></a>不数年结三十六万人。<a id="a-5W"></a>皆着黄巾。<a id="a-5X"></a>以甲子年同起杀人。<a id="a-5Y"></a>建安癸未焚燎郡县。<a id="a-5Z"></a>内外太恐。<a id="a-5a"></a>举左中郎将皇甫嵩讨灭之张角病死。<a id="a-5b"></a>斩其尸。<a id="a-5c"></a>二弟皆战败。<a id="a-5d"></a>俱斩而尽。<a id="a-5e"></a>传首京师)</p>
  <p id="a5f">(戊辰)　○(綦稠自称天子起兵作乱)</p>
  <p id="a5g">(己巳)　○(益州黄巾马相自称天子○黄巾贼起。<a id="a-5h"></a>鬻狱卖官。<a id="a-5i"></a>宦者卜常侍弄权。<a id="a-5j"></a>天下大乱)</p>
  <p id="a5k">洪农王辩(灵帝子即位。<a id="a-5l"></a>改元光熹○袁术收阉人无少长斩之。<a id="a-5m"></a>又改昭宁。<a id="a-5n"></a>太原牧董卓入朝。<a id="a-5o"></a>因废帝为洪农王。<a id="a-5p"></a>寻又杀之。<a id="a-5q"></a>立陈留王为少帝矣)在位一百七十日。</p>
  <p id="a5r">⊙(庚午)　献帝协改初平(灵帝中子。<a id="a-5s"></a>昭宁九年九月。<a id="a-5t"></a>董卓废皇子辩立之。<a id="a-5u"></a>九岁即位)在位三十年(董卓自称太师。<a id="a-5v"></a>劫土迁都长安。<a id="a-5w"></a>三年王允吕布共诛卓灭其族矣)</p>
  <p id="a5x">⊙(癸酉)　帝初平中。<a id="a-5y"></a>牟子未详名字。<a id="a-5z"></a>世称牟子。<a id="a-60"></a>既修经传诸子。<a id="a-61"></a>书无大小靡不好之。<a id="a-62"></a>虽不乐兵法。<a id="a-63"></a>然犹读焉。<a id="a-64"></a>虽读神仙不死之书。<a id="a-65"></a>抑而不信。<a id="a-66"></a>以为虚诞。<a id="a-67"></a>会灵帝崩后天下扰乱。<a id="a-68"></a>独交州差安。<a id="a-69"></a>北方异人咸来在焉。<a id="a-6A"></a>多为神仙辟谷长生之术。<a id="a-6B"></a>牟子常以五经难之。<a id="a-6C"></a>道家术士莫敢对焉。<a id="a-6D"></a>先是牟子将母辟世。<a id="a-6E"></a>年二十六。<a id="a-6F"></a>归苍梧娶妻。<a id="a-6G"></a>太守闻其守学。<a id="a-6H"></a>谒请署吏。<a id="a-6I"></a>时年方盛志精于学。<a id="a-6J"></a>又见世乱无仕宦意。<a id="a-6K"></a>竟不就。<a id="a-6L"></a>是时州郡相疑隔塞不通。<a id="a-6M"></a>太守以其博学多识。<a id="a-6N"></a>使致敬荆州。<a id="a-6O"></a>牟子以为荣爵易让使命难辞。<a id="a-6P"></a>会牧弟豫章太守为中郎将笮融所杀。<a id="a-6Q"></a>牧遣骑都尉刘彦将兵赴之。<a id="a-6R"></a>恐外界相疑兵不得进。<a id="a-6S"></a>乃谓牟子曰。<a id="a-6T"></a>弟为逆贼所害。<a id="a-6U"></a>骨肉之痛愤发肝心。<a id="a-6V"></a>尝遣刘都尉行。<a id="a-6W"></a>恐界外疑难行人不通。<a id="a-6X"></a>君文武兼备有专对才。<a id="a-6Y"></a>今欲相屈之零陵桂阳假涂于通路何如。<a id="a-6Z"></a>牟子重违其意诺之。<a id="a-6a"></a>适其母卒。<a id="a-6b"></a>遂不果行。<a id="a-6c"></a>久之叹曰。<a id="a-6d"></a>老子绝圣弃智修身保真。<a id="a-6e"></a>万物不干其志。<a id="a-6f"></a>天下不易其乐。<a id="a-6g"></a>天子不得臣。<a id="a-6h"></a>诸侯不得友。<a id="a-6i"></a>故可贵也。<a id="a-6j"></a>于是锐志于佛道兼研老子五千文。<a id="a-6k"></a>舍玄妙为酒浆。<a id="a-6l"></a>玩五经为琴篁。<a id="a-6m"></a>世俗之徒多非之者。<a id="a-6n"></a>以为背五经而向异道。<a id="a-6o"></a>欲争则非道。<a id="a-6p"></a>欲默则不能。<a id="a-6q"></a>遂以笔墨之间。<a id="a-6r"></a>略引圣贤之言证解之。<a id="a-6s"></a>名曰牟子理惑云。</p>
  <p id="a6t">问曰。<a id="a-6u"></a>何以正言佛。<a id="a-6v"></a>佛为何谓乎。<a id="a-6w"></a>牟子曰。<a id="a-6x"></a>佛者觉也。<a id="a-6y"></a>犹名三皇神五帝圣也。<a id="a-6z"></a>佛乃道德之元祖。<a id="a-70"></a>神明之宗绪。<a id="a-71"></a>佛之言觉者。<a id="a-72"></a>恍惚变化分身散体。<a id="a-73"></a>或存或亡。<a id="a-74"></a>能小能大。<a id="a-75"></a>能圆能方。<a id="a-76"></a>能老能少。<a id="a-77"></a>能隐能彰。<a id="a-78"></a>蹈火不烧履刃不伤。<a id="a-79"></a>在污不染在祸无殃。<a id="a-7A"></a>不行而到。<a id="a-7B"></a>无作而光。<a id="a-7C"></a>故号为佛也。</p>
  <p id="a7D">问曰。<a id="a-7E"></a>何谓之为道。<a id="a-7F"></a>道何类也。<a id="a-7G"></a>牟子曰。<a id="a-7H"></a>道之言导也。<a id="a-7I"></a>导人致于无为。<a id="a-7J"></a>牵之无前引之无后。<a id="a-7K"></a>举之无上抑之无下。<a id="a-7L"></a>视之无形听之无声。<a id="a-7M"></a>四表为大蜿蜒其外。<a id="a-7N"></a>毫厘为细间关其内。<a id="a-7O"></a>故谓之道。</p>
  <p id="a7P">问曰。<a id="a-7Q"></a>孔子以五经为道教。<a id="a-7R"></a>可拱而诵履而行之。<a id="a-7S"></a>今子说道虚无恍惚。<a id="a-7T"></a>不见其意不指其事。<a id="a-7U"></a>何与圣人言异乎。<a id="a-7V"></a>牟子曰。<a id="a-7W"></a>不可以所习为重所希为轻。<a id="a-7X"></a>惑于外类失于中情。<a id="a-7Y"></a>立事不失道德。<a id="a-7Z"></a>犹调弦不失宫商。<a id="a-7a"></a>天道法四时。<a id="a-7b"></a>人道法五常。<a id="a-7c"></a>老子曰。<a id="a-7d"></a>有物混成先天地生可以为天下母。<a id="a-7e"></a>吾不知其名。<a id="a-7f"></a>强字之曰道。<a id="a-7g"></a>道之为物。<a id="a-7h"></a>居家可以事亲。<a id="a-7i"></a>宰国可以治民。<a id="a-7j"></a>独立可以治身。<a id="a-7k"></a>履而行之充乎天地。<a id="a-7l"></a>废而不用消而不离。<a id="a-7m"></a>子不解之。<a id="a-7n"></a>何异之有乎。<a id="a-7o"></a>问曰。<a id="a-7p"></a>夫至实不华至辞不饰。<a id="a-7q"></a>言约而至者丽。<a id="a-7r"></a>事寡而达者明。<a id="a-7s"></a>故珠玉少而贵瓦砾多而贱。<a id="a-7t"></a>圣人制七经之本。<a id="a-7u"></a>不过三万言。<a id="a-7v"></a>众事备焉。<a id="a-7w"></a>今佛经卷以万计言以亿数。<a id="a-7x"></a>非一人力所能堪也。<a id="a-7y"></a>仆以为烦而不要矣。<a id="a-7z"></a>牟子曰。<a id="a-80"></a>江海所以异于行潦者。<a id="a-81"></a>以其深广也。<a id="a-82"></a>五岳所以别于丘陵者。<a id="a-83"></a>以其高大也。<a id="a-84"></a>若高不绝山阜。<a id="a-85"></a>跛羊凌其巅。<a id="a-86"></a>深不绝涓流。<a id="a-87"></a>孺子浴其渊。<a id="a-88"></a>麒麟不处苑囿之中。<a id="a-89"></a>吞舟之鱼不游数仞之溪。<a id="a-8A"></a>剖三寸之蚌。<a id="a-8B"></a>求明月之珠。<a id="a-8C"></a>探枳棘之巢。<a id="a-8D"></a>求凤凰之雏。<a id="a-8E"></a>必难获也。<a id="a-8F"></a>何者小不能容大也。<a id="a-8G"></a>佛经前说亿载之事。<a id="a-8H"></a>却道万世之要。<a id="a-8I"></a>太素未起太始未生。<a id="a-8J"></a>乾坤肇兴。<a id="a-8K"></a>其微不可握。<a id="a-8L"></a>其纤不可入。<a id="a-8M"></a>佛悉弥纶其广大之外。<a id="a-8N"></a>剖析其窈妙之内。<a id="a-8O"></a>靡不纪之。<a id="a-8P"></a>故其经卷以万计言以亿数。<a id="a-8Q"></a>多多益具众众益富。<a id="a-8R"></a>何不要之有。<a id="a-8S"></a>虽非一人所堪。<a id="a-8T"></a>譬若临河饮水。<a id="a-8U"></a>饱而自足。<a id="a-8V"></a>焉知其余哉。<a id="a-8W"></a>问曰。<a id="a-8X"></a>佛经众多。<a id="a-8Y"></a>欲得其要而弃其余。<a id="a-8Z"></a>直说其实而除其华。<a id="a-8a"></a>牟子曰否。<a id="a-8b"></a>夫日月俱明各有所照。<a id="a-8c"></a>二十八宿各有所主。<a id="a-8d"></a>百药并生各有所愈。<a id="a-8e"></a>狐裘备寒。<a id="a-8f"></a>絺绤御暑。<a id="a-8g"></a>舟舆异路俱致行旅。<a id="a-8h"></a>孔子不以五经之备。<a id="a-8i"></a>复作春秋孝经者。<a id="a-8j"></a>欲博道术恣人意耳。<a id="a-8k"></a>佛经虽多。<a id="a-8l"></a>其归为一也。<a id="a-8m"></a>犹七典虽异。<a id="a-8n"></a>其贵道德仁义亦一也。<a id="a-8o"></a>孝所以说多者。<a id="a-8p"></a>随人行而与之。<a id="a-8q"></a>若子张子游俱问一孝。<a id="a-8r"></a>而仲尼答之各异。<a id="a-8s"></a>攻其短也。<a id="a-8t"></a>何弃之有哉。</p>
  <p id="a8u">问曰。<a id="a-8v"></a>佛道至尊至大。<a id="a-8w"></a>尧舜周孔曷不修之乎。<a id="a-8x"></a>七经之中不见其辞。<a id="a-8y"></a>子既耽诗书悦礼乐。<a id="a-8z"></a>奚为复好佛道喜异术。<a id="a-90"></a>岂能踰经传美圣业哉。<a id="a-91"></a>窃为吾子不取也。<a id="a-92"></a>牟子曰。<a id="a-93"></a>书不必孔丘之言。<a id="a-94"></a>药不必扁鹊之方。<a id="a-95"></a>合义者从。<a id="a-96"></a>愈病者良。<a id="a-97"></a>君子博取众善以辅其身。<a id="a-98"></a>子贡云。<a id="a-99"></a>夫子何常师之有乎。<a id="a-9A"></a>尧事尹寿。<a id="a-9B"></a>舜事务成。<a id="a-9C"></a>旦学吕望。<a id="a-9D"></a>丘学老聃。<a id="a-9E"></a>亦俱不见于七经也。<a id="a-9F"></a>四师虽圣。<a id="a-9G"></a>比之于佛。<a id="a-9H"></a>犹白鹿之与麒麟。<a id="a-9I"></a>燕鸟之与凤凰也。<a id="a-9J"></a>尧舜周孔。<a id="a-9K"></a>且犹与之。<a id="a-9L"></a>况佛身相好变化神力无方。<a id="a-9M"></a>焉能舍而不学乎。<a id="a-9N"></a>五经事义或有所阙。<a id="a-9O"></a>佛不见记何足怪疑哉。</p>
  <p id="a9P">问曰。<a id="a-9Q"></a>云佛有三十二相。<a id="a-9R"></a>八十种好。<a id="a-9S"></a>何其异于人之甚也。<a id="a-9T"></a>殆富耳之语。<a id="a-9U"></a>非实之云也。<a id="a-9V"></a>牟子曰。<a id="a-9W"></a>谚云。<a id="a-9X"></a>少所见多所怪。<a id="a-9Y"></a>睹馲驼言马肿背。<a id="a-9Z"></a>尧眉八彩。<a id="a-9a"></a>舜目重瞳。<a id="a-9b"></a>皋陶鸟啄。<a id="a-9c"></a>文王四乳。<a id="a-9d"></a>禹耳三漏。<a id="a-9e"></a>周公背偻。<a id="a-9f"></a>伏羲龙鼻。<a id="a-9g"></a>仲尼反宇。<a id="a-9h"></a>老子日角目玄鼻有双柱手把十文足蹈二五此非异于人乎。<a id="a-9i"></a>佛之相好奚疑哉。</p>
  <p id="a9j">问曰。<a id="a-9k"></a>孝经言。<a id="a-9l"></a>身体发肤受之父母。<a id="a-9m"></a>不敢毁伤。<a id="a-9n"></a>曾子临没。<a id="a-9o"></a>启予手启予足。<a id="a-9p"></a>今沙门剃头。<a id="a-9q"></a>何其违圣人之语。<a id="a-9r"></a>不合孝子之道也。<a id="a-9s"></a>吾子常好论是非平曲直。<a id="a-9t"></a>而反善之乎。<a id="a-9u"></a>牟子曰。<a id="a-9v"></a>夫讪圣贤不仁。<a id="a-9w"></a>平不中不智也。<a id="a-9x"></a>不仁不智何以树德。<a id="a-9y"></a>德将不树顽嚚之俦也。<a id="a-9z"></a>论何容易乎。<a id="a-A0"></a>昔齐人乘船渡江。<a id="a-A1"></a>其父堕水。<a id="a-A2"></a>其子攘臂捽头颠倒。<a id="a-A3"></a>使水从口出。<a id="a-A4"></a>而父命得苏。<a id="a-A5"></a>夫捽头颠倒不孝莫大。<a id="a-A6"></a>然以全父之身。<a id="a-A7"></a>若拱手修孝子之常。<a id="a-A8"></a>父命绝于水矣。<a id="a-A9"></a>孔子曰。<a id="a-AA"></a>可与适道。<a id="a-AB"></a>未可与权。<a id="a-AC"></a>所谓时宜施者也。<a id="a-AD"></a>且孝经曰。<a id="a-AE"></a>先王有至德要道。<a id="a-AF"></a>而泰伯断发文身。<a id="a-AG"></a>自从吴越之俗。<a id="a-AH"></a>违于身体发肤之义。<a id="a-AI"></a>然孔子称之。<a id="a-AJ"></a>其可谓至德矣。<a id="a-AK"></a>仲尼不以其断发毁之也。<a id="a-AL"></a>由是而观。<a id="a-AM"></a>苟有大德不拘于少。<a id="a-AN"></a>沙门捐家财弃妻子不听音视色。<a id="a-AO"></a>可谓让之至也。<a id="a-AP"></a>何违圣语不合孝乎。<a id="a-AQ"></a>豫让吞炭漆身。<a id="a-AR"></a>聂政皮面自刑。<a id="a-AS"></a>伯姬蹈火。<a id="a-AT"></a>高行截容。<a id="a-AU"></a>君子为勇而死义。<a id="a-AV"></a>不闻讥其毁没也。<a id="a-AW"></a>沙门剃除须发。<a id="a-AX"></a>而比之于四人。<a id="a-AY"></a>不已远乎。</p>
  <p id="aAZ">问曰。<a id="a-Aa"></a>夫福莫踰于继嗣。<a id="a-Ab"></a>不孝莫过于无后。<a id="a-Ac"></a>沙门弃妻子捐货财终身不娶。<a id="a-Ad"></a>何违其福孝之行也。<a id="a-Ae"></a>自苦而无奇。<a id="a-Af"></a>自拯而无异矣。<a id="a-Ag"></a>牟子曰。<a id="a-Ah"></a>夫长左者必短右。<a id="a-Ai"></a>大前者必狭后。<a id="a-Aj"></a>孟公绰为赵魏老则优。<a id="a-Ak"></a>不可以为滕薛大夫。<a id="a-Al"></a>妻子财物世之余也。<a id="a-Am"></a>清躬无为道之妙也。<a id="a-An"></a>老子曰。<a id="a-Ao"></a>名与身孰亲。<a id="a-Ap"></a>身与货孰多。<a id="a-Aq"></a>又曰。<a id="a-Ar"></a>观三代之遗风。<a id="a-As"></a>览乎儒墨之道术。<a id="a-At"></a>诵诗书修礼节。<a id="a-Au"></a>崇仁义视清洁。<a id="a-Av"></a>乡人传业名誉洋溢。<a id="a-Aw"></a>此中士所施行。<a id="a-Ax"></a>恬惔者所不恤。<a id="a-Ay"></a>故前有隋珠后有虓虎。<a id="a-Az"></a>见之走而不敢取何也。<a id="a-B0"></a>先其命而后其利也。<a id="a-B1"></a>许由栖巢木。<a id="a-B2"></a>夷齐饿首阳。<a id="a-B3"></a>圣孔称其贤曰。<a id="a-B4"></a>求仁得仁者也。<a id="a-B5"></a>不闻讥其无后无货也。<a id="a-B6"></a>沙门修道德。<a id="a-B7"></a>以易游世之乐反淑贤以贷妻子之欢。<a id="a-B8"></a>是不为奇孰与为奇。<a id="a-B9"></a>是不为异孰与为异哉。</p>
  <p id="aBA">问曰。<a id="a-BB"></a>黄帝垂衣裳制服饰。<a id="a-BC"></a>箕子陈洪范。<a id="a-BD"></a>貌为五事首。<a id="a-BE"></a>孔子作孝经。<a id="a-BF"></a>服为三德始。<a id="a-BG"></a>又曰。<a id="a-BH"></a>正其衣冠尊其瞻视。<a id="a-BI"></a>原宪虽贫不离华冠。<a id="a-BJ"></a>子路遇难不忘结缨。<a id="a-BK"></a>今沙门剃头发被赤布。<a id="a-BL"></a>见人无跪起之礼仪。<a id="a-BM"></a>无盘旋之容正。<a id="a-BN"></a>何其违貌服之制。<a id="a-BO"></a>乖搢绅之饰也。<a id="a-BP"></a>牟子曰。<a id="a-BQ"></a>老子云。<a id="a-BR"></a>上德不德。<a id="a-BS"></a>是以有德。<a id="a-BT"></a>下德不失德。<a id="a-BU"></a>是以无德。<a id="a-BV"></a>三皇之时。<a id="a-BW"></a>食肉衣皮巢居穴处。<a id="a-BX"></a>以崇质朴。<a id="a-BY"></a>岂复须章甫之冠。<a id="a-BZ"></a>曲裘之饰哉。<a id="a-Ba"></a>然其人称有德而敦庞。<a id="a-Bb"></a>正信而无为。<a id="a-Bc"></a>沙门之行有似之矣。<a id="a-Bd"></a>或曰。<a id="a-Be"></a>如子之言。<a id="a-Bf"></a>则黄帝尧舜周孔之俦。<a id="a-Bg"></a>弃而不足法也。<a id="a-Bh"></a>牟子曰。<a id="a-Bi"></a>夫见博则不迷。<a id="a-Bj"></a>听聪则不惑。<a id="a-Bk"></a>尧舜周孔修世事也。<a id="a-Bl"></a>佛与老子无为志也。<a id="a-Bm"></a>仲尼栖栖七十余国。<a id="a-Bn"></a>许由闻禅洗耳于渊。<a id="a-Bo"></a>君子之道。<a id="a-Bp"></a>或出或处。<a id="a-Bq"></a>或默或语。<a id="a-Br"></a>不溢其情。<a id="a-Bs"></a>不淫其性。<a id="a-Bt"></a>故其道为贵。<a id="a-Bu"></a>在乎所用。<a id="a-Bv"></a>何弃之有乎。</p>
  <p id="aBw">问曰。<a id="a-Bx"></a>佛道言。<a id="a-By"></a>人死当更复生。<a id="a-Bz"></a>仆不信此言之审也。<a id="a-C0"></a>牟子曰。<a id="a-C1"></a>人临死其家上屋呼之。<a id="a-C2"></a>死已复呼谁。<a id="a-C3"></a>或曰。<a id="a-C4"></a>呼其魂魄。<a id="a-C5"></a>牟子曰。<a id="a-C6"></a>神还则生。<a id="a-C7"></a>不还则神何之乎。<a id="a-C8"></a>曰成鬼神。<a id="a-C9"></a>牟子曰。<a id="a-CA"></a>是也。<a id="a-CB"></a>魂神固不灭矣。<a id="a-CC"></a>但身自朽烂耳。<a id="a-CD"></a>身譬如五谷之根叶。<a id="a-CE"></a>魂神如五谷之种实。<a id="a-CF"></a>根叶生必当死。<a id="a-CG"></a>种实岂有终已。<a id="a-CH"></a>得道身灭耳。<a id="a-CI"></a>老子曰。<a id="a-CJ"></a>吾有大患。<a id="a-CK"></a>以吾有身也。<a id="a-CL"></a>若吾无身。<a id="a-CM"></a>吾有何患。<a id="a-CN"></a>又曰。<a id="a-CO"></a>功成名遂身退。<a id="a-CP"></a>天之道也。<a id="a-CQ"></a>或曰。<a id="a-CR"></a>为道亦死。<a id="a-CS"></a>不为道亦死。<a id="a-CT"></a>有以异乎。<a id="a-CU"></a>牟子曰。<a id="a-CV"></a>所谓无一日之善。<a id="a-CW"></a>而问终身之誉者也。<a id="a-CX"></a>有道虽死神归福堂。<a id="a-CY"></a>为恶既死神当其殃。<a id="a-CZ"></a>愚夫闇于成事。<a id="a-Ca"></a>贤智预于未萌。<a id="a-Cb"></a>道与不道如金比草。<a id="a-Cc"></a>祸之与福如白方黑。<a id="a-Cd"></a>焉得不异。<a id="a-Ce"></a>而言何易乎。</p>
  <p id="aCf">问曰。<a id="a-Cg"></a>孔子云。<a id="a-Ch"></a>未能事人。<a id="a-Ci"></a>焉能事鬼。<a id="a-Cj"></a>未知生焉知死。<a id="a-Ck"></a>此圣人之所纪也。<a id="a-Cl"></a>今佛家辄说生死之事鬼神之务。<a id="a-Cm"></a>此殆非圣哲之语也。<a id="a-Cn"></a>夫履道者当虚无淡泊归志贺朴。<a id="a-Co"></a>何为乃道生死以乱志。<a id="a-Cp"></a>说鬼神之余事乎。<a id="a-Cq"></a>牟子曰。<a id="a-Cr"></a>若子之言。<a id="a-Cs"></a>所谓见外而未识内者也。<a id="a-Ct"></a>孔子疾。<a id="a-Cu"></a>子路不问本末。<a id="a-Cv"></a>以此抑之耳。<a id="a-Cw"></a>孝经曰。<a id="a-Cx"></a>为之宗庙以鬼享之。<a id="a-Cy"></a>春秋祭祀以时思之。<a id="a-Cz"></a>又曰。<a id="a-D0"></a>生事爱敬死事哀戚。<a id="a-D1"></a>岂不教人事鬼神知生死哉。<a id="a-D2"></a>周公为武王请命曰。<a id="a-D3"></a>旦多才多艺能事鬼神。<a id="a-D4"></a>夫何为也佛经所说生死之趣。<a id="a-D5"></a>非此[顓-而+(一/糸)]乎。<a id="a-D6"></a>老子曰。<a id="a-D7"></a>既知其子复守其母。<a id="a-D8"></a>没身不殆。<a id="a-D9"></a>又曰。<a id="a-DA"></a>用其光复归其明。<a id="a-DB"></a>无遗身殃。<a id="a-DC"></a>此道生死之所趣。<a id="a-DD"></a>吉凶之所住。<a id="a-DE"></a>至道之要。<a id="a-DF"></a>实贵寂寞。<a id="a-DG"></a>佛家岂好言乎。<a id="a-DH"></a>来问不得不对耳。<a id="a-DI"></a>钟鼓岂有自鸣者。<a id="a-DJ"></a>桴加而有声矣。</p>
  <p id="aDK">问曰。<a id="a-DL"></a>孔子曰。<a id="a-DM"></a>夷狄之有君。<a id="a-DN"></a>不如诸夏之亡也。<a id="a-DO"></a>孟子讥陈相更学许行之术曰。<a id="a-DP"></a>吾闻用夏变夷。<a id="a-DQ"></a>未闻用夷变夏者也。<a id="a-DR"></a>吾子弱冠学尧舜周孔之道。<a id="a-DS"></a>而今舍之更学夷狄之术。<a id="a-DT"></a>不已惑乎。<a id="a-DU"></a>牟子曰。<a id="a-DV"></a>此吾未解大道时之余语耳。<a id="a-DW"></a>若子可谓见礼制之华。<a id="a-DX"></a>而闇道德之实。<a id="a-DY"></a>窥炬烛之明。<a id="a-DZ"></a>未睹天庭之日也。<a id="a-Da"></a>孔子所言矫世法矣。<a id="a-Db"></a>孟轲所云疾专一耳。<a id="a-Dc"></a>昔孔子欲居九夷。<a id="a-Dd"></a>曰君子居之。<a id="a-De"></a>何陋之有。<a id="a-Df"></a>及仲尼不容于鲁卫。<a id="a-Dg"></a>孟轲不用于齐梁。<a id="a-Dh"></a>岂复仕于夷狄乎。<a id="a-Di"></a>禹出西羌而圣哲。<a id="a-Dj"></a>瞽叟生舜而顽嚚。<a id="a-Dk"></a>由余产狄国而霸秦。<a id="a-Dl"></a>管蔡自河洛而流言。<a id="a-Dm"></a>传曰。<a id="a-Dn"></a>北辰之星。<a id="a-Do"></a>在天之中。<a id="a-Dp"></a>在人之北。<a id="a-Dq"></a>以此观之。<a id="a-Dr"></a>汉地未必为天中也。<a id="a-Ds"></a>佛经所说上下周极。<a id="a-Dt"></a>含血之类物皆属佛焉。<a id="a-Du"></a>是以吾复尊而学之。<a id="a-Dv"></a>何为当含尧舜周孔之道。<a id="a-Dw"></a>金玉不相伤。<a id="a-Dx"></a>隋璧不相妨。<a id="a-Dy"></a>谓人为惑。<a id="a-Dz"></a>特自惑乎。</p>
  <p id="aE0">问曰。<a id="a-E1"></a>孔子称。<a id="a-E2"></a>奢则不孙俭则固。<a id="a-E3"></a>与其不孙也宁固。<a id="a-E4"></a>御孙曰。<a id="a-E5"></a>俭者德之共。<a id="a-E6"></a>侈者恶之大也。<a id="a-E7"></a>今佛家以空财布施为名。<a id="a-E8"></a>尽货与人为贵。<a id="a-E9"></a>岂有福哉。<a id="a-EA"></a>牟子曰。<a id="a-EB"></a>彼一时也。<a id="a-EC"></a>此一时也。<a id="a-ED"></a>仲尼之言疾奢而无礼。<a id="a-EE"></a>御孙之论刺庄公之刻桶。<a id="a-EF"></a>非禁布施也。<a id="a-EG"></a>舜耕历山恩不及州里。<a id="a-EH"></a>太公屠牛惠不逮妻子。<a id="a-EI"></a>及其见用。<a id="a-EJ"></a>恩流八荒惠施四海。<a id="a-EK"></a>饶财多货贵其能与。<a id="a-EL"></a>贫困屡空贵其履道。<a id="a-EM"></a>许由不贪四海。<a id="a-EN"></a>伯夷不甘其国。<a id="a-EO"></a>虞卿捐万户之封。<a id="a-EP"></a>救穷人之急。<a id="a-EQ"></a>各其志也。<a id="a-ER"></a>僖负羁以盘飱之惠。<a id="a-ES"></a>全其所居之闾。<a id="a-ET"></a>宣孟以一饭之故。<a id="a-EU"></a>活其不赀之躯。<a id="a-EV"></a>阴施出于不意。<a id="a-EW"></a>阳报皎如白日。<a id="a-EX"></a>况倾家财发善意。<a id="a-EY"></a>其功德巍巍如嵩泰。<a id="a-EZ"></a>悠悠如江海矣。<a id="a-Ea"></a>怀善者应之以祚。<a id="a-Eb"></a>挟恶者报之以殃。<a id="a-Ec"></a>未有种稻而得麦。<a id="a-Ed"></a>施祸而获福者也。</p>
  <p id="aEe">问曰。<a id="a-Ef"></a>人之处世。<a id="a-Eg"></a>莫不好富贵而恶贫贱。<a id="a-Eh"></a>乐欢逸而惮劳倦。<a id="a-Ei"></a>黄帝养性以五肴为上。<a id="a-Ej"></a>孔子食不厌精鲙不厌细。<a id="a-Ek"></a>今沙门被赤布。<a id="a-El"></a>日一食闭六情自毕于世。<a id="a-Em"></a>若兹何聊之有。<a id="a-En"></a>牟子曰。<a id="a-Eo"></a>富与贵是人之所欲。<a id="a-Ep"></a>不以其道得之不处也。<a id="a-Eq"></a>贫与贱是人之所恶。<a id="a-Er"></a>不以其道得之不去也。<a id="a-Es"></a>老子曰。<a id="a-Et"></a>五色令人目盲。<a id="a-Eu"></a>五音令人耳聋。<a id="a-Ev"></a>五味令人口爽。<a id="a-Ew"></a>驰骋畋猎令人心发狂。<a id="a-Ex"></a>难得之货令人行妨。<a id="a-Ey"></a>圣人为腹不为目。<a id="a-Ez"></a>此言岂虚哉。<a id="a-F0"></a>柳下惠不以三公之位易其介。<a id="a-F1"></a>段干木不以其身易魏文之富。<a id="a-F2"></a>许由巢父栖木而居。<a id="a-F3"></a>自谓安于帝宇。<a id="a-F4"></a>夷齐饿于首阳。<a id="a-F5"></a>自谓饱于文武。<a id="a-F6"></a>盖各得其志而已。<a id="a-F7"></a>何不聊之有乎。</p>
  <p id="aF8">问曰。<a id="a-F9"></a>若佛经深妙靡丽。<a id="a-FA"></a>子胡不谈之于朝廷。<a id="a-FB"></a>论之于君父。<a id="a-FC"></a>修之于闺门。<a id="a-FD"></a>接之于朋友。<a id="a-FE"></a>何复学经传读诸子乎。<a id="a-FF"></a>牟子曰。<a id="a-FG"></a>子未达其源而问其流也。<a id="a-FH"></a>夫陈俎豆于垒门。<a id="a-FI"></a>建旌旗于朝堂。<a id="a-FJ"></a>衣狐裘以当蕤宾。<a id="a-FK"></a>被絺绤以御黄钟。<a id="a-FL"></a>非不丽也。<a id="a-FM"></a>乖其处非其时也。<a id="a-FN"></a>故持孔子之术入商鞅之门。<a id="a-FO"></a>赍孟轲之说诣苏张之庭。<a id="a-FP"></a>功无分寸过有丈尺矣。<a id="a-FQ"></a>老子曰。<a id="a-FR"></a>上士闻道勤而行之。<a id="a-FS"></a>中士闻道若存若亡。<a id="a-FT"></a>下士闻道而大笑之。<a id="a-FU"></a>吾惧大笑。<a id="a-FV"></a>故不为谈也。<a id="a-FW"></a>渴不必待江河而饮。<a id="a-FX"></a>井泉之水何所不饱。<a id="a-FY"></a>是以复治经传耳。<a id="a-FZ"></a>问曰。<a id="a-Fa"></a>老子云。<a id="a-Fb"></a>智者不言。<a id="a-Fc"></a>言者不智。<a id="a-Fd"></a>又曰。<a id="a-Fe"></a>大辩若讷大巧若拙。<a id="a-Ff"></a>君子耻其言过行。<a id="a-Fg"></a>设沙门有至道。<a id="a-Fh"></a>奚不坐而行之。<a id="a-Fi"></a>何复谈是非论曲直乎。<a id="a-Fj"></a>仆以为此德行之贱也。<a id="a-Fk"></a>牟子曰。<a id="a-Fl"></a>来春当大饥今秋不食。<a id="a-Fm"></a>黄钟应寒蕤宾重裘。<a id="a-Fn"></a>备预虽早不免于愚。<a id="a-Fo"></a>老子所云。<a id="a-Fp"></a>谓得道者耳。<a id="a-Fq"></a>未得道者何知之有乎。<a id="a-Fr"></a>大道一言而天下悦。<a id="a-Fs"></a>岂非大辨。<a id="a-Ft"></a>老子不云何。<a id="a-Fu"></a>功遂身退。<a id="a-Fv"></a>天之道也。<a id="a-Fw"></a>身既退矣。<a id="a-Fx"></a>又何言哉。<a id="a-Fy"></a>今之沙门未及得道。<a id="a-Fz"></a>何得不言。<a id="a-G0"></a>老氏亦犹言也。<a id="a-G1"></a>如其无言五千何述焉。<a id="a-G2"></a>若知而不言可也。<a id="a-G3"></a>既不能知。<a id="a-G4"></a>又不能言愚人也。<a id="a-G5"></a>故能言不能行。<a id="a-G6"></a>国之师也。<a id="a-G7"></a>能行不能言。<a id="a-G8"></a>国之用也。<a id="a-G9"></a>能行能言。<a id="a-GA"></a>国之宝也。<a id="a-GB"></a>三品各有所施。<a id="a-GC"></a>何德之贱乎。<a id="a-GD"></a>唯不能言。<a id="a-GE"></a>又不能行。<a id="a-GF"></a>是贱也。</p>
  <p id="aGG">问曰。<a id="a-GH"></a>如子之言。<a id="a-GI"></a>徒当学辨达修言论。<a id="a-GJ"></a>岂复治情性履道德乎。<a id="a-GK"></a>牟子曰。<a id="a-GL"></a>何难悟之甚乎。<a id="a-GM"></a>夫言语谈论各有时也。<a id="a-GN"></a>蘧瑗曰。<a id="a-GO"></a>国有道则直。<a id="a-GP"></a>国无道则卷而怀之。<a id="a-GQ"></a>宁武子曰。<a id="a-GR"></a>国有道则智。<a id="a-GS"></a>国无道则愚。<a id="a-GT"></a>孔子曰。<a id="a-GU"></a>可与言而不与言失人。<a id="a-GV"></a>不可与言而与言失言。<a id="a-GW"></a>故智愚自有时。<a id="a-GX"></a>谈论各有意。<a id="a-GY"></a>何为当言论而不行哉。</p>
  <p id="aGZ">问曰。<a id="a-Ga"></a>云佛道至尊至快无为淡泊。<a id="a-Gb"></a>世人学士多讥毁之。<a id="a-Gc"></a>云其辞说廓落难用虚无难信何也。<a id="a-Gd"></a>牟子曰。<a id="a-Ge"></a>至味不合于众口。<a id="a-Gf"></a>大音不比于众耳。<a id="a-Gg"></a>作咸池设大童发箫韶咏九成。<a id="a-Gh"></a>莫之和也。<a id="a-Gi"></a>张郑卫之弦。<a id="a-Gj"></a>歌时俗之音。<a id="a-Gk"></a>必不期而柎手也。<a id="a-Gl"></a>故宋玉云。<a id="a-Gm"></a>客歌于郢为下俚之曲。<a id="a-Gn"></a>和者千人。<a id="a-Go"></a>引商激角。<a id="a-Gp"></a>众莫之应。<a id="a-Gq"></a>此皆悦邪声不晓于大度者也。<a id="a-Gr"></a>韩非以管窥之见而谤尧舜。<a id="a-Gs"></a>接舆以毛厘之分而刺仲尼。<a id="a-Gt"></a>皆耽小而忽大者也。<a id="a-Gu"></a>夫闻清商而谓之角。<a id="a-Gv"></a>非弹弦之过。<a id="a-Gw"></a>听者之不聪矣。<a id="a-Gx"></a>见和璧而名之石。<a id="a-Gy"></a>非璧之贱也。<a id="a-Gz"></a>视者之不明矣。<a id="a-H0"></a>神蛇能断而复续。<a id="a-H1"></a>不能使人不断也。<a id="a-H2"></a>灵龟发梦于宋元。<a id="a-H3"></a>不能免豫且之网。<a id="a-H4"></a>大道无为非俗所见。<a id="a-H5"></a>不为誉者贵。<a id="a-H6"></a>不为毁者贱。<a id="a-H7"></a>用不用自天也。<a id="a-H8"></a>行不行乃时也。<a id="a-H9"></a>信不信其命也。</p>
  <p id="aHA">问曰。<a id="a-HB"></a>吾子以经传理佛之说。<a id="a-HC"></a>其辞富而义显。<a id="a-HD"></a>其文炽而说美。<a id="a-HE"></a>得无非真诚是子之辩也。<a id="a-HF"></a>牟子曰。<a id="a-HG"></a>吾非辩也。<a id="a-HH"></a>见博故不惑耳。<a id="a-HI"></a>问曰。<a id="a-HJ"></a>见博其有术乎。<a id="a-HK"></a>牟子曰。<a id="a-HL"></a>由佛经也。<a id="a-HM"></a>吾未解佛经之时。<a id="a-HN"></a>惑甚于子。<a id="a-HO"></a>虽诵五经适以为华未成实矣。<a id="a-HP"></a>吾既睹佛经之说。<a id="a-HQ"></a>览老子之要。<a id="a-HR"></a>守恬淡之性。<a id="a-HS"></a>观无为之行。<a id="a-HT"></a>还视世事犹临天井而窥溪谷。<a id="a-HU"></a>登嵩岱而见丘垤矣。<a id="a-HV"></a>五经则五味。<a id="a-HW"></a>佛道则五谷矣。<a id="a-HX"></a>吾自闻道以来。<a id="a-HY"></a>如开云见白日。<a id="a-HZ"></a>炬火入冥室焉。</p>
  <p id="aHa">问曰。<a id="a-Hb"></a>子以经传之辞华丽之说。<a id="a-Hc"></a>褒赞佛行称誉其德。<a id="a-Hd"></a>高者陵青云。<a id="a-He"></a>广者踰地圻。<a id="a-Hf"></a>得无踰其本过其实乎。<a id="a-Hg"></a>而仆讥刺颇得疹中而其病也。<a id="a-Hh"></a>牟子曰。<a id="a-Hi"></a>吁吾之所褒。<a id="a-Hj"></a>犹以尘埃附嵩岱。<a id="a-Hk"></a>收朝露投江海。<a id="a-Hl"></a>子之所谤。<a id="a-Hm"></a>犹握瓢觚欲减江海。<a id="a-Hn"></a>操耕耒欲损昆仑。<a id="a-Ho"></a>侧一拳以翳日光。<a id="a-Hp"></a>举土块以塞河冲。<a id="a-Hq"></a>吾所褒不能使佛高。<a id="a-Hr"></a>子之毁不能令其下也。</p>
  <p id="aHs">论曰。<a id="a-Ht"></a>牟子理惑三十有七篇。<a id="a-Hu"></a>梁僧祐律师载之宏明集。<a id="a-Hv"></a>可谓所从来远矣。<a id="a-Hw"></a>观其崇德辨惑闲邪御侮。<a id="a-Hx"></a>发挥大教之耿光。<a id="a-Hy"></a>盖闳览博物之君子也。<a id="a-Hz"></a>当是时。<a id="a-I0"></a>吾佛法源滥觞之初。<a id="a-I1"></a>凡西域沙门至中国者。<a id="a-I2"></a>由腾兰而下不过十人。<a id="a-I3"></a>所新出经三百余卷。<a id="a-I4"></a>俱小乘教。<a id="a-I5"></a>若微妙大乘诸经。<a id="a-I6"></a>皆所未至。<a id="a-I7"></a>牟子乃能玄鉴颖悟契佛心宗。<a id="a-I8"></a>得法味若是之深。<a id="a-I9"></a>比夫汉末祢衡陈元龙孔北海诸公。<a id="a-IA"></a>虚负奇资终于不闻道。<a id="a-IB"></a>不过为一俗士而死矣。<a id="a-IC"></a>然则牟子贤矣哉。<a id="a-ID"></a>惜其书不能备载。<a id="a-IE"></a>聊取二十篇辅成通论。<a id="a-IF"></a>大抵世之惑也者。<a id="a-IG"></a>虽世尊在世。<a id="a-IH"></a>尚莫能无。<a id="a-II"></a>矧今去圣逾二千载。<a id="a-IJ"></a>欲天下之廓廓皆正信。<a id="a-IK"></a>其可得哉。<a id="a-IL"></a>虽然是书正不可不以垂世也。</p>
  <p id="aIM">⊙汉书西域传。<a id="a-IN"></a>史官范晔论曰。<a id="a-IO"></a>西域风土之载前史未闻也。<a id="a-IP"></a>张骞怀致远之略。<a id="a-IQ"></a>班超奋封侯之志。<a id="a-IR"></a>终能立功西遐羁服外域。<a id="a-IS"></a>自兵威之所肃服。<a id="a-IT"></a>财赂之所怀诱。<a id="a-IU"></a>莫不献方奇纳爱质。<a id="a-IV"></a>露顶肘行东向而朝天子。<a id="a-IW"></a>故设戊巳之官分任其事。<a id="a-IX"></a>建都护之帅总领其权。<a id="a-IY"></a>其后甘英乃抵条支。<a id="a-IZ"></a>而历安息临海以望大秦。<a id="a-Ia"></a>拒五门阳关四万余里。<a id="a-Ib"></a>靡不周尽焉。<a id="a-Ic"></a>若其境俗性习之优薄。<a id="a-Id"></a>产载物类之区品。<a id="a-Ie"></a>川河障岭之基源。<a id="a-If"></a>气节凉暑之通隔。<a id="a-Ig"></a>梯山栈谷绳行沙渡之道。<a id="a-Ih"></a>身热首痛风灾鬼难之域。<a id="a-Ii"></a>莫不备写情形审求根实。<a id="a-Ij"></a>至于佛道神化。<a id="a-Ik"></a>兴自身毒。<a id="a-Il"></a>而二汉方志莫有称焉。<a id="a-Im"></a>张骞但着地多暑湿乘象而战。<a id="a-In"></a>班超虽列其奉浮图不杀伐。<a id="a-Io"></a>而精文善法导达之功。<a id="a-Ip"></a>靡所传述。<a id="a-Iq"></a>予闻之说也。<a id="a-Ir"></a>其国则殷乎中土。<a id="a-Is"></a>玉烛和气灵圣之所降集。<a id="a-It"></a>贤懿之所挺生。<a id="a-Iu"></a>神迹诡异则理绝人区。<a id="a-Iv"></a>感验明显则事出天外。<a id="a-Iw"></a>而骞超无闻者。<a id="a-Ix"></a>岂非道秘往运数开叔叶乎。<a id="a-Iy"></a>不然何诬异之甚也。<a id="a-Iz"></a>汉自楚王英始盛斋戒之祀。<a id="a-J0"></a>桓帝又修华盖之饰。<a id="a-J1"></a>将微义未译而但神明之耶。<a id="a-J2"></a>详其清心释累之训。<a id="a-J3"></a>空有兼遣之宗。<a id="a-J4"></a>道书之流也。<a id="a-J5"></a>且好仁恶杀蠲救崇善。<a id="a-J6"></a>所以贤达君子多爱其法焉。<a id="a-J7"></a>然好大不经奇谲无已。<a id="a-J8"></a>虽邹衍谈夭之辩。<a id="a-J9"></a>庄周蜗角之论。<a id="a-JA"></a>尚未足以概其万一。<a id="a-JB"></a>又精灵起灭因报相寻。<a id="a-JC"></a>若晓而昧者。<a id="a-JD"></a>故通人多惑焉。<a id="a-JE"></a>盖导俗无方适物异会。<a id="a-JF"></a>取诸同归措夫疑说。<a id="a-JG"></a>则大道通矣。<a id="a-JH"></a>晔字蔚宗。<a id="a-JI"></a>生晋末仕于宋。<a id="a-JJ"></a>凡史籍议论释氏。<a id="a-JK"></a>自晔而始。</p>
  <p id="aJL">⊙袁宏汉纪曰。<a id="a-JM"></a>永平十一年。<a id="a-JN"></a>浮屠者佛也。<a id="a-JO"></a>西域天竺有佛道焉。<a id="a-JP"></a>佛者汉言觉。<a id="a-JQ"></a>将觉悟群生也。<a id="a-JR"></a>其教以修善慈心为主。<a id="a-JS"></a>不杀生专务清净。<a id="a-JT"></a>其精者号为沙门汉言息心。<a id="a-JU"></a>盖息意去欲而归于无为也。<a id="a-JV"></a>又以为人死精神不灭。<a id="a-JW"></a>随复受形。<a id="a-JX"></a>生时所行善恶皆有报应。<a id="a-JY"></a>故所贵行善修道。<a id="a-JZ"></a>以炼精神不已。<a id="a-Ja"></a>以至无为而得为佛也。<a id="a-Jb"></a>佛身长一丈六尺。<a id="a-Jc"></a>黄金色项中佩日月光。<a id="a-Jd"></a>变化无方无所不入。<a id="a-Je"></a>故能化通万物而大济群生。<a id="a-Jf"></a>初明帝梦见金人长大项有日月光。<a id="a-Jg"></a>以问群臣。<a id="a-Jh"></a>或曰。<a id="a-Ji"></a>西方有神。<a id="a-Jj"></a>其名曰佛。<a id="a-Jk"></a>其形长大。<a id="a-Jl"></a>因遣使天竺问其道术。<a id="a-Jm"></a>图其形像而还。<a id="a-Jn"></a>有经数千万卷。<a id="a-Jo"></a>以虚无为宗。<a id="a-Jp"></a>包罗精粗无所不统。<a id="a-Jq"></a>善为宏阔远大之言。<a id="a-Jr"></a>所求在一体之内。<a id="a-Js"></a>所明在视听之外。<a id="a-Jt"></a>世俗之人。<a id="a-Ju"></a>或以为虚诞。<a id="a-Jv"></a>然归于玄微。<a id="a-Jw"></a>深远难得而测。<a id="a-Jx"></a>故王公大人观死生报应之际。<a id="a-Jy"></a>莫不矍然而自失焉。<a id="a-Jz"></a>本朝东坡居士曰。<a id="a-K0"></a>此殆中国始知有佛时语也。<a id="a-K1"></a>虽浅近大略具足矣。<a id="a-K2"></a>野人得鹿。<a id="a-K3"></a>正尔煮食之耳。<a id="a-K4"></a>其后卖与市人。<a id="a-K5"></a>遂入公庖中馔之百方。<a id="a-K6"></a>然鹿之所以美。<a id="a-K7"></a>未有丝毫加于煮食时也。<a id="a-K8"></a>袁宏汉纪。<a id="a-K9"></a>论佛世罕见全篇。<a id="a-KA"></a>东坡大全集所载。<a id="a-KB"></a>袁宏论佛说。<a id="a-KC"></a>乃唐章瑰太子注汉书楚王英传。<a id="a-KD"></a>所引用汉纪者。<a id="a-KE"></a>当以此全篇为正云。</p>
  <p id="aKF">(甲戌)　改兴平。</p>
  <p id="aKG">(乙亥)　(谷一石二十五万。<a id="a-KH"></a>麦与豆一石。<a id="a-KI"></a>各二十万钱)</p>
  <p id="aKJ">(丙子)　改建安。<a id="a-KK"></a>帝东归洛。</p>
  <p id="aKL">(丁丑)　(曹公迁都。<a id="a-KM"></a>许昌。<a id="a-KN"></a>以操为司空。<a id="a-KO"></a>刘备为豫州牧)是年千岁宝掌和尚至自西土。</p>
  <p id="aKP">⊙(戊寅)　沙门康猛竺大力。<a id="a-KQ"></a>译四谛及兴起本行等经。<a id="a-KR"></a>六部凡十一卷于洛阳。</p>
  <p id="aKS">(辛巳)　(曹操与远绍将颜良战于官渡。<a id="a-KT"></a>为关云长走马。<a id="a-KU"></a>入寨刺杀颜良)</p>
  <p id="aKV">(己丑)　(吴周瑜破曹公于赤壁矣)</p>
  <p id="aKW">⊙第二十三祖鹤勒那者(勒那梵语。<a id="a-KX"></a>鹤即华言。<a id="a-KY"></a>以尊者出世常感群鹤恋慕故名)月氏国人也。<a id="a-KZ"></a>姓婆罗门。<a id="a-Ka"></a>父千胜。<a id="a-Kb"></a>母金光。<a id="a-Kc"></a>以无子故祷于七佛金幢。<a id="a-Kd"></a>即梦须弥山顶一神童持金环云我来也。<a id="a-Ke"></a>觉而有孕。<a id="a-Kf"></a>年七岁游行聚落。<a id="a-Kg"></a>睹民间淫祀。<a id="a-Kh"></a>乃入庙叱之曰。<a id="a-Ki"></a>汝妄兴祸福幻惑于人。<a id="a-Kj"></a>岁费牲牢伤害斯甚。<a id="a-Kk"></a>言讫庙貌忽然而坏。<a id="a-Kl"></a>由是乡党谓之圣子。<a id="a-Km"></a>年二十二出家。<a id="a-Kn"></a>三十遇摩拏罗尊者付法眼藏。<a id="a-Ko"></a>行化至中印度。<a id="a-Kp"></a>彼国王名无畏海。<a id="a-Kq"></a>崇信佛道。<a id="a-Kr"></a>尊者为说正法次。<a id="a-Ks"></a>王忽见二人绯素服拜尊者。<a id="a-Kt"></a>王问曰。<a id="a-Ku"></a>此何人也。<a id="a-Kv"></a>师曰。<a id="a-Kw"></a>此是日月天子。<a id="a-Kx"></a>吾昔曾为说法。<a id="a-Ky"></a>故来礼耳。<a id="a-Kz"></a>良久不见。<a id="a-L0"></a>唯闻异香。<a id="a-L1"></a>王曰。<a id="a-L2"></a>日月国土总有多少。<a id="a-L3"></a>尊者曰。<a id="a-L4"></a>千释迦佛所化世界。<a id="a-L5"></a>各有迷卢日月。<a id="a-L6"></a>我若广说即不能尽。<a id="a-L7"></a>王闻忻然。<a id="a-L8"></a>时尊者演无上道度有缘众。<a id="a-L9"></a>以上足龙子早夭。<a id="a-LA"></a>有兄师子。<a id="a-LB"></a>博通强记。<a id="a-LC"></a>事婆罗门。<a id="a-LD"></a>厥师既逝弟复云亡。<a id="a-LE"></a>乃归依于尊者。<a id="a-LF"></a>而问曰。<a id="a-LG"></a>我欲求道。<a id="a-LH"></a>当何用心。<a id="a-LI"></a>尊者曰。<a id="a-LJ"></a>汝欲求道无所用心。<a id="a-LK"></a>曰既无用心谁作佛事。<a id="a-LL"></a>尊者曰。<a id="a-LM"></a>汝若有用即非功德。<a id="a-LN"></a>汝若无作即是佛事。<a id="a-LO"></a>经云。<a id="a-LP"></a>我所作功德而无我所故。<a id="a-LQ"></a>师子闻是言已。<a id="a-LR"></a>即入佛惠。<a id="a-LS"></a>时尊者忽指东北问云。<a id="a-LT"></a>是何气象。<a id="a-LU"></a>师子曰。<a id="a-LV"></a>我见气如白虹贯乎天地。<a id="a-LW"></a>复有黑气五道横亘其中。<a id="a-LX"></a>尊者曰。<a id="a-LY"></a>其兆云何。<a id="a-LZ"></a>曰莫可知矣。<a id="a-La"></a>尊者曰。<a id="a-Lb"></a>吾灭后五十年。<a id="a-Lc"></a>此天竺国当有难起婴在汝身。<a id="a-Ld"></a>吾将灭矣。<a id="a-Le"></a>今以法眼付嘱于汝。<a id="a-Lf"></a>善自护持。<a id="a-Lg"></a>乃说偈曰。<a id="a-Lh"></a>认得心性时。<a id="a-Li"></a>可说不思议。<a id="a-Lj"></a>了了无可得。<a id="a-Lk"></a>得时不说知。<a id="a-Ll"></a>师子比丘闻偈欣惬。<a id="a-Lm"></a>然未晓将罹何难。<a id="a-Ln"></a>尊者乃密示之。<a id="a-Lo"></a>言讫现十八变而归寂。<a id="a-Lp"></a>阇维毕分舍利各欲兴塔。<a id="a-Lq"></a>尊者复现空中而说偈曰。<a id="a-Lr"></a>一法一切法一切一法摄。<a id="a-Ls"></a>吾身非有无。<a id="a-Lt"></a>何分一切塔。<a id="a-Lu"></a>大众闻偈遂不复分。<a id="a-Lv"></a>就驮都之场而建塔焉。<a id="a-Lw"></a>即后汉献帝二十年己丑岁也。</p>
  <p id="aLx">⊙(丙申)　○道始作灵宝(张陵客蜀。<a id="a-Ly"></a>居鹄鸣山作此经。<a id="a-Lz"></a>又造章醮道书二十四卷。<a id="a-M0"></a>以惑百姓。<a id="a-M1"></a>陵传子衡。<a id="a-M2"></a>衡传子鲁。<a id="a-M3"></a>自号三师。<a id="a-M4"></a>结寇谋叛。<a id="a-M5"></a>后曹操入蜀率众降之。<a id="a-M6"></a>黄衣始灭。<a id="a-M7"></a>三张鬼法自兹始)</p>
  <p id="aM8">(己亥)　○(正月魏王曹公薨。<a id="a-M9"></a>子丕袭位。<a id="a-MA"></a>三月改建康。<a id="a-MB"></a>十月帝禅位于丕国号魏。<a id="a-MC"></a>改元黄初。<a id="a-MD"></a>封帝为山阳公。<a id="a-ME"></a>四子俱列侯。<a id="a-MF"></a>青龙三年山阳公方崩。<a id="a-MG"></a>寿五十四。<a id="a-MH"></a>以汉天子礼葬于禅陵)</p>
  <p id="aMI">东汉十二君。<a id="a-MJ"></a>一百九十五年。</p>
  <p id="aMK">三国(蜀吴附魏年纪)魏(五主王土德姓曹氏都于邺)雷氏曰(魏武文明齐芳高贵陈留归晋。<a id="a-ML"></a>五主四八)</p>
  <p id="aMM">⊙(庚子)　武帝操(字孟德。<a id="a-MN"></a>沛国谯人也。<a id="a-MO"></a>汉相国参之后。<a id="a-MP"></a>为汉相破黄巾定天下。<a id="a-MQ"></a>自撰兵书三十卷。<a id="a-MR"></a>又注孙子兵法。<a id="a-MS"></a>汉封魏王。<a id="a-MT"></a>寿六十六薨。<a id="a-MU"></a>葬洛阳高陵)谥。</p>
  <p id="aMV">太祖武皇帝。</p>
  <p id="aMW">文帝丕(字子桓。<a id="a-MX"></a>武帝子。<a id="a-MY"></a>受汉禅即位。<a id="a-MZ"></a>丁未五月崩嘉福殿。<a id="a-Ma"></a>寿四十岁。<a id="a-Mb"></a>葬于首陵)改黄初。<a id="a-Mc"></a>治七年。</p>
  <p id="aMd">⊙(辛丑)　蜀(姓刘氏二主都于蜀)雷氏曰(蜀唯二主四十四年)</p>
  <p id="aMe">先主备(字玄德。<a id="a-Mf"></a>涿群人也。<a id="a-Mg"></a>汉景帝孙。<a id="a-Mh"></a>中山靖王胜之后。<a id="a-Mi"></a>三顾茅庐。<a id="a-Mj"></a>举诸葛亮孔明为谋相。<a id="a-Mk"></a>关羽张飞为将。<a id="a-Ml"></a>立蜀三年崩永安宫。<a id="a-Mm"></a>葬惠陵。<a id="a-Mn"></a>寿六十三岁)</p>
  <p id="aMo">谥曰昭烈大帝(改年章武)吴(姓孙氏都金陵)雷氏曰(权亮休浩四主六二)</p>
  <p id="aMp">⊙(壬寅)　大帝权(字仲谋汉将军坚之子。<a id="a-Mq"></a>盖孙武子之后。<a id="a-Mr"></a>吴郡富春人。<a id="a-Ms"></a>黄龙元年春即正位于南郊。<a id="a-Mt"></a>迁都建业。<a id="a-Mu"></a>太元二年改神凤。<a id="a-Mv"></a>夏四月薨寿七十一。<a id="a-Mw"></a>葬蒋陵)</p>
  <p id="aMx">谥大帝(改年黄武)治三十一年。</p>
  <p id="aMy">论曰。<a id="a-Mz"></a>自汉以来天下一统。<a id="a-N0"></a>建安之后鼎峙始分。<a id="a-N1"></a>袁曹竞逐于中原。<a id="a-N2"></a>刘孙分鹿于江峡。<a id="a-N3"></a>五岳尘拥九牧云屯。<a id="a-N4"></a>或二祀而启帝图。<a id="a-N5"></a>或三分而陈霸业。<a id="a-N6"></a>故使魏祖挟天子而令诸侯。<a id="a-N7"></a>刘宗冯剑阁而规雍[啟-口+車]。<a id="a-N8"></a>孙氏英略高枕长江。<a id="a-N9"></a>横武爪牙。<a id="a-NA"></a>卧龙威力。<a id="a-NB"></a>别据一域吞噬为心。<a id="a-NC"></a>各跨疆场牙严关塞。<a id="a-ND"></a>广延俊又以佐股肱。<a id="a-NE"></a>厚礼贤能宾为国宝。<a id="a-NF"></a>良匠妙法复此徂来。<a id="a-NG"></a>僧会适吴。<a id="a-NH"></a>舍利耀灵于江左。<a id="a-NI"></a>迦罗游魏。<a id="a-NJ"></a>禁律创启于洛都。<a id="a-NK"></a>归戒自此大行。<a id="a-NL"></a>图塔由斯特立。<a id="a-NM"></a>译人随俗仍彼方言。<a id="a-NN"></a>出经逐时便题名目。<a id="a-NO"></a>故有吴品蜀晋耀焉。<a id="a-NP"></a>重叠再翻由此而始。<a id="a-NQ"></a>派流失译良在于兹。<a id="a-NR"></a>且三国峙居。<a id="a-NS"></a>夫何西蜀一都。<a id="a-NT"></a>独无于代录。<a id="a-NU"></a>今大吴次纪。<a id="a-NV"></a>而以魏朝道俗具列于左方云。</p>
  <p id="aNW">(甲辰)　蜀后主禅(字公嗣。<a id="a-NX"></a>先主子。<a id="a-NY"></a>改元建兴。<a id="a-NZ"></a>在位四十一年。<a id="a-Na"></a>崩于洛矣。<a id="a-Nb"></a>魏青龙二年。<a id="a-Nc"></a>武侯卒。<a id="a-Nd"></a>景元四年降于魏。<a id="a-Ne"></a>蜀遂灭矣)</p>
  <p id="aNf">⊙沙门维只难(此云障碍)天竺国人。<a id="a-Ng"></a>同沙门竺律炎至武昌郡。<a id="a-Nh"></a>译经二部。<a id="a-Ni"></a>及只难卒。<a id="a-Nj"></a>律炎复于扬都译经三部凡三卷。<a id="a-Nk"></a>时优婆塞支谦者字恭明。<a id="a-Nl"></a>月氏国人。<a id="a-Nm"></a>初游洛邑。<a id="a-Nn"></a>受业于支亮。<a id="a-No"></a>亮字纪明。<a id="a-Np"></a>受业于支谶。<a id="a-Nq"></a>世称天下博知不出三支。<a id="a-Nr"></a>谦博览经籍为人细长黑瘦。<a id="a-Ns"></a>眼多白而睛黄。<a id="a-Nt"></a>时人语曰。<a id="a-Nu"></a>支郎眼中黄。<a id="a-Nv"></a>身虽细是智囊。<a id="a-Nw"></a>及辟地归吴。<a id="a-Nx"></a>主见而大悦。<a id="a-Ny"></a>拜为博士。<a id="a-Nz"></a>译经一百二十九部。<a id="a-O0"></a>一百五十二卷。</p>
  <p id="aO1">⊙(丁未)　明帝睿。<a id="a-O2"></a>改太和(字元仲。<a id="a-O3"></a>聪悟能文文之子也。<a id="a-O4"></a>景初三年庚申崩嘉福殿。<a id="a-O5"></a>寿三十六。<a id="a-O6"></a>葬于高平陵)在位十三年。</p>
  <p id="aO7">⊙陈思王曹植者。<a id="a-O8"></a>字子建。<a id="a-O9"></a>武帝中子。<a id="a-OA"></a>十岁诵诗书十余万言。<a id="a-OB"></a>善属文。<a id="a-OC"></a>太祖见而异之曰。<a id="a-OD"></a>汝倩人耶。<a id="a-OE"></a>植曰。<a id="a-OF"></a>言出成论下笔成章。<a id="a-OG"></a>顾面试。<a id="a-OH"></a>奈何倩人乎。<a id="a-OI"></a>及长于世间艺术无不精练。<a id="a-OJ"></a>邯郸淳见而骇叹。<a id="a-OK"></a>称为天人。<a id="a-OL"></a>植每读佛经。<a id="a-OM"></a>留连嗟玩以为至道之宗极。<a id="a-ON"></a>转读七声升降曲折之响。<a id="a-OO"></a>世皆讽而则之。<a id="a-OP"></a>游鱼山闻有声特异清扬哀婉。<a id="a-OQ"></a>因仿其声为梵囋。<a id="a-OR"></a>今法事中有鱼山梵。<a id="a-OS"></a>即其遗奏也。<a id="a-OT"></a>始魏武欲立为嗣。<a id="a-OU"></a>植荒酒自秽。<a id="a-OV"></a>以故得免。<a id="a-OW"></a>文帝颇嫉其才。<a id="a-OX"></a>抑而不用。<a id="a-OY"></a>尝求自试。<a id="a-OZ"></a>帝不允。<a id="a-Oa"></a>既而十一年中。<a id="a-Ob"></a>三徙其藩。<a id="a-Oc"></a>植滋不得志而薨。<a id="a-Od"></a>年三十一。<a id="a-Oe"></a>初植登鱼山临东阿。<a id="a-Of"></a>喟然有终焉志。<a id="a-Og"></a>遂营墓遗诫其子令薄葬。<a id="a-Oh"></a>植在日不甚信黄老。<a id="a-Oi"></a>着辨道论见意。<a id="a-Oj"></a>今载藏经中弘明集。</p>
  <p id="aOk">(己酉)　吴称帝迁建业。<a id="a-Ol"></a>改元黄龙。</p>
  <p id="aOm">(壬子)　吴改嘉禾。</p>
  <p id="aOn">(癸丑)　改青龙。</p>
  <p id="aOo">(丁巳)　改景初。<a id="a-Op"></a>建丑为正月。</p>
  <p id="aOq">(戊午)　蜀改延熙○吴改赤乌。</p>
  <p id="aOr">⊙(庚申)　齐王芳。<a id="a-Os"></a>改元始(字兰卿。<a id="a-Ot"></a>明帝无子。<a id="a-Ou"></a>养秦王询。<a id="a-Ov"></a>宫省事秘人皆不知。<a id="a-Ow"></a>年八岁承魏祚。<a id="a-Ox"></a>至嘉平六年。<a id="a-Oy"></a>为司马懿废之)治十三年。</p>
  <p id="aOz">⊙(辛酉)　康僧会至吴。<a id="a-P0"></a>按吴书。<a id="a-P1"></a>赤乌四年有康居国大丞相子姓康名僧会。<a id="a-P2"></a>弃俗归缁。<a id="a-P3"></a>以游化为任。<a id="a-P4"></a>行至建康营立茅茨。<a id="a-P5"></a>设像行道。<a id="a-P6"></a>吴人初见谓为妖异。<a id="a-P7"></a>有司奏闻。<a id="a-P8"></a>主欲幽之。<a id="a-P9"></a>诏至问状。<a id="a-PA"></a>会进曰。<a id="a-PB"></a>如来大师化已千年。<a id="a-PC"></a>然灵骨舍利神应无方。<a id="a-PD"></a>昔阿育王奉之为八万四千塔。<a id="a-PE"></a>此其遗化也。<a id="a-PF"></a>权以为夸己曰。<a id="a-PG"></a>舍利可得当为塔之。<a id="a-PH"></a>苟无验则国有常刑。<a id="a-PI"></a>会假请七日。<a id="a-PJ"></a>谓其属曰。<a id="a-PK"></a>大法废兴在此一举。<a id="a-PL"></a>当加意洗心洁斋恳求。<a id="a-PM"></a>至期无验。<a id="a-PN"></a>乃展二七又无应。<a id="a-PO"></a>权趣烹之。<a id="a-PP"></a>会默念。<a id="a-PQ"></a>佛名真慈。<a id="a-PR"></a>夫岂违我哉。<a id="a-PS"></a>更请展期以死祈之又七日。<a id="a-PT"></a>众惧无天色。<a id="a-PU"></a>五鼓矣闻铿然有声。<a id="a-PV"></a>起视瓶中五色错发。<a id="a-PW"></a>大呼曰。<a id="a-PX"></a>果吾愿矣。<a id="a-PY"></a>黎明进之。<a id="a-PZ"></a>权与公卿聚观叹曰。<a id="a-Pa"></a>希世之瑞也。<a id="a-Pb"></a>会又言。<a id="a-Pc"></a>舍利威神一切世间无能坏者。<a id="a-Pd"></a>权使力士槌之。<a id="a-Pe"></a>砧碎而光明自若。<a id="a-Pf"></a>于是建塔度人立寺。<a id="a-Pg"></a>以其所名佛陀里。<a id="a-Ph"></a>寺曰建初。<a id="a-Pi"></a>奉会居焉。</p>
  <p id="aPj">⊙阚泽字德润。<a id="a-Pk"></a>会稽山阴人也。<a id="a-Pl"></a>家世为农。<a id="a-Pm"></a>泽好学。<a id="a-Pn"></a>居贫无资。<a id="a-Po"></a>常为人佣书自给。<a id="a-Pp"></a>所写既毕即能诵。<a id="a-Pq"></a>由是博览群籍。<a id="a-Pr"></a>虞翻见而称之曰。<a id="a-Ps"></a>阚生矫杰。<a id="a-Pt"></a>仲舒子云流也。<a id="a-Pu"></a>仕吴官太子太傅。<a id="a-Pv"></a>僧会入吴。<a id="a-Pw"></a>吴主因问泽曰。<a id="a-Px"></a>汉明何年佛教入中国。<a id="a-Py"></a>何缘不及东方。<a id="a-Pz"></a>泽曰。<a id="a-Q0"></a>永平十一年佛法初至。<a id="a-Q1"></a>计今赤乌四年。<a id="a-Q2"></a>则一百七十年矣。<a id="a-Q3"></a>永平十四年。<a id="a-Q4"></a>五岳道士褚善信等乞与西僧角法。<a id="a-Q5"></a>于是善信负妄而死。<a id="a-Q6"></a>其徒以尸归葬南岳。<a id="a-Q7"></a>凡中国人例不许出家。<a id="a-Q8"></a>无人流布。<a id="a-Q9"></a>加之罹乱岁深方至本国。<a id="a-QA"></a>吴主曰。<a id="a-QB"></a>孔子制述典训教化来业。<a id="a-QC"></a>老庄修身自玩。<a id="a-QD"></a>放荡山林归心澹泊。<a id="a-QE"></a>何事佛为。<a id="a-QF"></a>泽曰。<a id="a-QG"></a>孔老二教法天制用。<a id="a-QH"></a>不敢违天。<a id="a-QI"></a>佛教诸天奉行。<a id="a-QJ"></a>不敢违佛。<a id="a-QK"></a>以此言之。<a id="a-QL"></a>优劣可见也(出宗炳明佛论)</p>
  <p id="aQM">⊙(甲子丁卯　四九)　第二十四祖师子比丘者。<a id="a-QN"></a>中印度人也。<a id="a-QO"></a>姓婆罗门。<a id="a-QP"></a>得法游方至罽宾国。<a id="a-QQ"></a>有波利迦者。<a id="a-QR"></a>本习禅观。<a id="a-QS"></a>故有禅定知见执相舍相不语之五众。<a id="a-QT"></a>尊者诘而化之。<a id="a-QU"></a>四众皆默然心服。<a id="a-QV"></a>唯禅定师达磨达者。<a id="a-QW"></a>闻四众被责愤悱而来。<a id="a-QX"></a>尊者曰。<a id="a-QY"></a>仁者习定何当来此。<a id="a-QZ"></a>既至于此胡云习定。<a id="a-Qa"></a>曰我虽来此心亦不乱。<a id="a-Qb"></a>定随人习。<a id="a-Qc"></a>岂在处所。<a id="a-Qd"></a>祖曰。<a id="a-Qe"></a>仁者既来。<a id="a-Qf"></a>其习亦至。<a id="a-Qg"></a>既无处所岂在人习。<a id="a-Qh"></a>曰定习人故非人习定。<a id="a-Qi"></a>我虽来此其定常习。<a id="a-Qj"></a>祖曰。<a id="a-Qk"></a>人非习定定习人故。<a id="a-Ql"></a>当自来时其定谁习。<a id="a-Qm"></a>彼曰。<a id="a-Qn"></a>如净明珠内外无翳。<a id="a-Qo"></a>定若通达必当如此。<a id="a-Qp"></a>祖曰。<a id="a-Qq"></a>定若通达一似明珠。<a id="a-Qr"></a>今见仁者非珠之徒。<a id="a-Qs"></a>彼曰。<a id="a-Qt"></a>其珠明彻内外悉定。<a id="a-Qu"></a>我心不乱犹若此净。<a id="a-Qv"></a>祖曰。<a id="a-Qw"></a>其珠无内外。<a id="a-Qx"></a>仁者何能定。<a id="a-Qy"></a>秽物非动摇。<a id="a-Qz"></a>此定不是净。<a id="a-R0"></a>达磨达蒙师开悟心地朗然。<a id="a-R1"></a>尊者既摄五众名闻遐迩。<a id="a-R2"></a>方求法嗣遇一长者。<a id="a-R3"></a>引其子问尊者曰。<a id="a-R4"></a>此子名斯多。<a id="a-R5"></a>当生便拳左手。<a id="a-R6"></a>今既长矣。<a id="a-R7"></a>而终未舒。<a id="a-R8"></a>愿尊者示其宿因。<a id="a-R9"></a>尊者睹之。<a id="a-RA"></a>即以手接曰。<a id="a-RB"></a>可还我珠。<a id="a-RC"></a>童子遽开手奉珠。<a id="a-RD"></a>众皆惊异。<a id="a-RE"></a>祖曰。<a id="a-RF"></a>吾前报为僧。<a id="a-RG"></a>有童子名婆舍。<a id="a-RH"></a>吾尝赴西海斋。<a id="a-RI"></a>受嚫珠付之。<a id="a-RJ"></a>今还吾珠。<a id="a-RK"></a>理固然矣。<a id="a-RL"></a>长者遂舍其子出家。<a id="a-RM"></a>祖与受具。<a id="a-RN"></a>以前缘故名婆舍斯多。<a id="a-RO"></a>祖即谓曰。<a id="a-RP"></a>吾师密有悬记。<a id="a-RQ"></a>罹难非久。<a id="a-RR"></a>如来正法眼藏今转付汝。<a id="a-RS"></a>汝应保护普润来际。<a id="a-RT"></a>偈曰。<a id="a-RU"></a>正说知见时。<a id="a-RV"></a>知见俱是心。<a id="a-RW"></a>当心即知见。<a id="a-RX"></a>知见即于今。<a id="a-RY"></a>尊者说偈已。<a id="a-RZ"></a>以僧伽梨衣密付斯多。<a id="a-Ra"></a>俾之他国随机淹化。<a id="a-Rb"></a>斯多受教直抵南天。<a id="a-Rc"></a>当魏齐王芳元始八年丁卯岁也。<a id="a-Rd"></a>尊者以难不可苟免。<a id="a-Re"></a>独留罽宾。<a id="a-Rf"></a>时本国有外道二人。<a id="a-Rg"></a>一名摩目多。<a id="a-Rh"></a>二名都落遮。<a id="a-Ri"></a>学诸幻法欲共谋乱。<a id="a-Rj"></a>乃盗为释子形像潜入王宫。<a id="a-Rk"></a>且曰。<a id="a-Rl"></a>不成即罪归佛子。<a id="a-Rm"></a>妖既自作祸亦旋踵。<a id="a-Rn"></a>事既败。<a id="a-Ro"></a>王果怒曰。<a id="a-Rp"></a>吾素归心三宝。<a id="a-Rq"></a>何乃构害一至于斯。<a id="a-Rr"></a>即命破毁伽蓝祛除释众。<a id="a-Rs"></a>复自秉剑至尊者所。<a id="a-Rt"></a>问曰。<a id="a-Ru"></a>师得蕴空否。<a id="a-Rv"></a>尊者曰。<a id="a-Rw"></a>已得蕴空。<a id="a-Rx"></a>曰离生死否。<a id="a-Ry"></a>曰已离生死。<a id="a-Rz"></a>王曰。<a id="a-S0"></a>既离生死可施我头。<a id="a-S1"></a>祖曰。<a id="a-S2"></a>身非我有何吝于头。<a id="a-S3"></a>王即挥剑断尊者首。<a id="a-S4"></a>涌白乳高数尺。<a id="a-S5"></a>王之右臂旋亦堕地。<a id="a-S6"></a>七日而终。<a id="a-S7"></a>太子光首叹曰。<a id="a-S8"></a>我父何故自取其祸。<a id="a-S9"></a>时有象白山仙人者。<a id="a-SA"></a>深明因果。<a id="a-SB"></a>即为光首广宣宿因解其疑网(事具圣胄集及宝林传中)遂以师子尊者报体。<a id="a-SC"></a>而建塔焉。<a id="a-SD"></a>尊者付婆舍斯多心法信衣为正嗣。<a id="a-SE"></a>外傍出达磨达四世二十二师。<a id="a-SF"></a>祖罹难时。<a id="a-SG"></a>乃在魏高贵乡公己卯岁也。</p>
  <p id="aSH">⊙(己巳)　改嘉平。</p>
  <p id="aSI">(庚午)　嘉平二年。<a id="a-SJ"></a>西竺昙摩迦罗及婆芬陀至洛阳。<a id="a-SK"></a>与康僧顗等翻译众经。<a id="a-SL"></a>四分律钞云。<a id="a-SM"></a>自汉以来法流滥觞。<a id="a-SN"></a>比丘特剪发而已。<a id="a-SO"></a>未有律仪。<a id="a-SP"></a>供会斋忏事同祠祀。<a id="a-SQ"></a>至曹魏之初。<a id="a-SR"></a>一同汉式。<a id="a-SS"></a>迨嘉平间。<a id="a-ST"></a>天竺昙摩迦罗(此云四时)及梵僧昙无德。<a id="a-SU"></a>康僧藏师地梨茶耶。<a id="a-SV"></a>乃阿瑜阇第九世弟子也。<a id="a-SW"></a>藏承其后妙善律宗。<a id="a-SX"></a>准用十僧大行佛制。<a id="a-SY"></a>而以戒心为日用。<a id="a-SZ"></a>立羯磨受具。<a id="a-Sa"></a>中夏戒律之始也。</p>
  <p id="aSb">(辛未)　吴改太元。</p>
  <p id="aSc">世尊示灭一千二百年矣。</p>
  <p id="aSd">(壬申)　吴王亮(字子明。<a id="a-Se"></a>权之少子。<a id="a-Sf"></a>十岁即位。<a id="a-Sg"></a>改元建兴。<a id="a-Sh"></a>治七年。<a id="a-Si"></a>后孙綝黜亮为会稽王。<a id="a-Sj"></a>立兄孙休)</p>
  <p id="aSk">⊙(甲戌)　高贵乡公髦(字士彦。<a id="a-Sl"></a>文帝孙。<a id="a-Sm"></a>东海定王霖子。<a id="a-Sn"></a>己卯为司马昭弑之。<a id="a-So"></a>寿二十)</p>
  <p id="aSp">改正元。<a id="a-Sq"></a>治六年。</p>
  <p id="aSr">吴改五凤。</p>
  <p id="aSs">(丙子)　改甘露○吴改太平。</p>
  <p id="aSt">(戊寅)　蜀改景耀。</p>
  <p id="aSu">吴王休(字子烈。<a id="a-Sv"></a>权第六子。<a id="a-Sw"></a>孙綝废亮立之。<a id="a-Sx"></a>改永安元年。<a id="a-Sy"></a>治六年。<a id="a-Sz"></a>寿三十崩)</p>
  <p id="aT0">⊙(己卯)　罽宾国贼。<a id="a-T1"></a>窃释子形服作乱。<a id="a-T2"></a>王怒以为释子不知恩。<a id="a-T3"></a>遂毁伽蓝罢释氏。<a id="a-T4"></a>二十四祖师子尊者遇害而寂。</p>
  <p id="aT5">⊙(庚辰)　陈留王奂。<a id="a-T6"></a>改景元(武帝孙。<a id="a-T7"></a>燕王宇之子。<a id="a-T8"></a>是年六月大将军司马师。<a id="a-T9"></a>弑其君高贵乡公。<a id="a-TA"></a>复立常道乡公。<a id="a-TB"></a>即奂也。<a id="a-TC"></a>是为元帝。<a id="a-TD"></a>咸熙二年二月让位晋王。<a id="a-TE"></a>晋王固辞。<a id="a-TF"></a>八月薨。<a id="a-TG"></a>孙晋炎继其位。<a id="a-TH"></a>帝又让之。<a id="a-TI"></a>炎受而立之。<a id="a-TJ"></a>是为西晋矣)治五年。</p>
  <p id="aTK">(三十　辛巳)　沙门朱士衡。<a id="a-TL"></a>于洛讲道行般若经。<a id="a-TM"></a>义有阙文发足于阗求正本。<a id="a-TN"></a>汉地讲经自此而始。</p>
  <p id="aTO">(癸未)　蜀改炎兴。<a id="a-TP"></a>魏邓艾兵至。<a id="a-TQ"></a>后主出降国亡右蜀汉二主。<a id="a-TR"></a>四十三年(而魏并之)</p>
  <p id="aTS">(甲申)　魏咸熙元。</p>
  <p id="aTT">吴王皓(字元宗。<a id="a-TU"></a>孙和之子。<a id="a-TV"></a>初号明主。<a id="a-TW"></a>后恣淫虐。<a id="a-TX"></a>尝烧锯断人头。<a id="a-TY"></a>或剥人面皮凿人眼睛。<a id="a-TZ"></a>在位十七年。<a id="a-Ta"></a>死于洛阳。<a id="a-Tb"></a>寿四十二。<a id="a-Tc"></a>改元兴)</p>
 </body>
</html>