<!doctype html>
<html id="z3IBXO61ju" data-ver="1474">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第三十一</h1>
  <p id="a2">⊙(庚戌)　光宗惇(孝宗第五子。<a id="a-3"></a>年四十四。<a id="a-4"></a>自东宫受禅。<a id="a-5"></a>尊孝宗为寿皇。<a id="a-6"></a>在位五年)改年绍熙。</p>
  <p id="a7">金国章宗璟立(显宗允恭子允恭未立而卒。<a id="a-8"></a>帝以皇太孙即位。<a id="a-9"></a>荒于酒色。<a id="a-A"></a>大金之业堕焉)改年明昌。</p>
  <p id="aB">⊙(辛亥)　大朝太祖成吉思皇帝是年起兵。</p>
  <p id="aC">(癸丑)　是年十二月布衣王孝礼言。<a id="a-D"></a>今年冬至日影表当在十九日壬午而会。<a id="a-E"></a>元历乃在二十日癸未系差一日。<a id="a-F"></a>乞将修内作所掌铜表圭。<a id="a-G"></a>付太史局。<a id="a-H"></a>则验从之。</p>
  <p id="aI">金国明昌四年。<a id="a-J"></a>诏请万松长老于禁庭升座。<a id="a-K"></a>帝亲迎礼。<a id="a-L"></a>闻未闻法。<a id="a-M"></a>开悟感慨亲奉锦绮。<a id="a-N"></a>大僧祇支诣座授施。<a id="a-O"></a>后妃。<a id="a-P"></a>贵戚罗拜拱跪。<a id="a-Q"></a>各施珍爱以奉供养。<a id="a-R"></a>建普度会施利异常。<a id="a-S"></a>连日祥云连绵天际。<a id="a-T"></a>从此年丰讴歌满路。<a id="a-U"></a>每岁设斋常感祥瑞(万松洞下宗人)章宗驾游燕之仰山。<a id="a-V"></a>御题有金色界中兜率境碧莲花里梵王宫之句(十月杀世宗第六子允蹈)</p>
  <p id="aW">(甲寅)　宋光宗禅位于太子。<a id="a-X"></a>是为宁宗。</p>
  <p id="aY">金允蹈子爱王大办。<a id="a-Z"></a>是年正月举五国城叛。<a id="a-a"></a>求。</p>
  <p id="ab">大朝兵援。<a id="a-c"></a>金兵屡败。<a id="a-d"></a>金亡之始也。</p>
  <p id="ae">⊙净慈肯堂彦充禅师(於潜盛氏子。<a id="a-f"></a>法嗣东林卍庵颜公)</p>
  <p id="ag">夔府卧龙破庵祖先禅师(广安王氏)</p>
  <p id="ah">径山痴绝道冲禅师(武信长江荀氏)</p>
  <p id="ai">⊙(乙卯)　宋宁宗立。<a id="a-j"></a>名扩(光长子。<a id="a-k"></a>初封嘉王。<a id="a-l"></a>孝宗崩。<a id="a-m"></a>光疾甚。<a id="a-n"></a>知枢密院事赵汝愚。<a id="a-o"></a>密建翼戴之议。<a id="a-p"></a>知宪圣太皇太后以宗社为忧。<a id="a-q"></a>将白事而难其人。<a id="a-r"></a>有知合门事韩侘胄者。<a id="a-s"></a>琦之曾孙。<a id="a-t"></a>而太皇女弟之子也。<a id="a-u"></a>乃因以入白太皇垂帘引嘉王入即位)改年庆元(三月朔日有食之○自虹贯日○雨土)</p>
  <p id="av">(丙辰)　金国改年承安(十一月二十三日大赦。<a id="a-w"></a>度僧千员)</p>
  <p id="ax">(丁巳)　金境内大旱。<a id="a-y"></a>山东盗起○特诏万松住仰山。<a id="a-z"></a>升堂有偈曰。<a id="a-10"></a>莲宫特作梵宫修。<a id="a-11"></a>圣境还须圣驾游。<a id="a-12"></a>雨过水澄禽泛子。<a id="a-13"></a>霞明山静锦蒙头。<a id="a-14"></a>成汤也展恢天网。<a id="a-15"></a>吕望稀垂浸月钩。<a id="a-16"></a>试问风光甚时节。<a id="a-17"></a>黄金世界桂花秋。</p>
  <p id="a18">(庚申)　爱王合大兵陷金上都围和龙。</p>
  <p id="a19">(辛酉)　宋改嘉泰○(吴曦入蜀)○金改泰和○(耶律德寿叛击走之)</p>
  <p id="a1A">⊙(壬戌)　灵隐松源禅师入寂。<a id="a-1B"></a>名崇岳。<a id="a-1C"></a>生于处州龙泉吴氏。<a id="a-1D"></a>自幼卓荦不凡。<a id="a-1E"></a>处群儿中未尝嬉宕。<a id="a-1F"></a>稍长闻出世法慕向之。<a id="a-1G"></a>年二十三弃家。<a id="a-1H"></a>衣扫塔服受五戒于大明寺。<a id="a-1I"></a>首造灵石妙公。<a id="a-1J"></a>继见大惠杲禅师于径山。<a id="a-1K"></a>久之大惠升堂。<a id="a-1L"></a>称蒋山应庵华公为人径捷。<a id="a-1M"></a>师闻之不待旦而行。<a id="a-1N"></a>既至入室未契。<a id="a-1O"></a>退愈自奋励。<a id="a-1P"></a>终夜自举狗子无佛性话。<a id="a-1Q"></a>豁然有得。<a id="a-1R"></a>即以扣应庵。<a id="a-1S"></a>应庵举。<a id="a-1T"></a>世尊有密语。<a id="a-1U"></a>迦葉不覆藏。<a id="a-1V"></a>师云。<a id="a-1W"></a>钝置和尚。<a id="a-1X"></a>应庵厉声一喝。<a id="a-1Y"></a>自是朝夕咨请。<a id="a-1Z"></a>应庵大喜。<a id="a-1a"></a>以为法器。<a id="a-1b"></a>说偈劝使祝发栋梁吾道。<a id="a-1c"></a>隆兴二年。<a id="a-1d"></a>师始得度于临安西湖白莲精舍。<a id="a-1e"></a>自是遍历江浙诸大老之门。<a id="a-1f"></a>罕当其意。<a id="a-1g"></a>乃浮海入闽。<a id="a-1h"></a>见乾元木庵永公。<a id="a-1i"></a>一日辞木庵。<a id="a-1j"></a>木庵举。<a id="a-1k"></a>有句无句如藤倚树。<a id="a-1l"></a>师云。<a id="a-1m"></a>裂破。<a id="a-1n"></a>木庵云。<a id="a-1o"></a>琅琊道好一堆烂柴。<a id="a-1p"></a>聻。<a id="a-1q"></a>师云。<a id="a-1r"></a>矢上加尖。<a id="a-1s"></a>如是应酬数反。<a id="a-1t"></a>木庵云。<a id="a-1u"></a>吾兄下语老僧不能过。<a id="a-1v"></a>其如未在。<a id="a-1w"></a>他日拂柄在手。<a id="a-1x"></a>为人不得。<a id="a-1y"></a>验人不得。<a id="a-1z"></a>师云为人者。<a id="a-20"></a>使博地凡夫一超入圣域。<a id="a-21"></a>固难矣。<a id="a-22"></a>验人者。<a id="a-23"></a>打向面前过不待开口。<a id="a-24"></a>已知渠骨髓。<a id="a-25"></a>何难之有。<a id="a-26"></a>木庵举手云。<a id="a-27"></a>明明向汝道。<a id="a-28"></a>开口不在舌头上。<a id="a-29"></a>后当自知。<a id="a-2A"></a>逾年见密庵于衢州之西山。<a id="a-2B"></a>随问即答。<a id="a-2C"></a>密庵微笑曰。<a id="a-2D"></a>黄杨禅尔。<a id="a-2E"></a>师切于明道至忘寝食。<a id="a-2F"></a>密庵移蒋山。<a id="a-2G"></a>华藏径山皆从之。<a id="a-2H"></a>会密庵入室次。<a id="a-2I"></a>问傍僧。<a id="a-2J"></a>不是心。<a id="a-2K"></a>不是佛。<a id="a-2L"></a>不是物。<a id="a-2M"></a>师侍侧豁然大悟。<a id="a-2N"></a>乃曰。<a id="a-2O"></a>今日方会木庵道开口不在舌头上。<a id="a-2P"></a>自是机辨从横锋不可触。<a id="a-2Q"></a>密庵又迁灵隐。<a id="a-2R"></a>遂命师为第一座。<a id="a-2S"></a>旋出世于平江澄照。<a id="a-2T"></a>为密庵嗣。<a id="a-2U"></a>徙江阴之光孝。<a id="a-2V"></a>无为之冶父。<a id="a-2W"></a>饶之荐福。<a id="a-2X"></a>明之香山。<a id="a-2Y"></a>平江之虎丘。<a id="a-2Z"></a>庆元三年。<a id="a-2a"></a>灵隐虚席。<a id="a-2b"></a>被旨补处。<a id="a-2c"></a>居六年法道盛行。<a id="a-2d"></a>得法者众。<a id="a-2e"></a>而师有栖遁之志。<a id="a-2f"></a>即上章乞罢住持事。<a id="a-2g"></a>上察其诚许之。<a id="a-2h"></a>退居东庵。<a id="a-2i"></a>俄属微疾。<a id="a-2j"></a>犹不少废倡道。<a id="a-2k"></a>忽亲作书别诸公卿。<a id="a-2l"></a>且垂二则语以验学者曰。<a id="a-2m"></a>有力量人因甚抬脚不起。<a id="a-2n"></a>开口不在舌头上。<a id="a-2o"></a>及贻书嗣法香山光睦云居善开。<a id="a-2p"></a>嘱以大法。<a id="a-2q"></a>因书偈曰。<a id="a-2r"></a>来无所来。<a id="a-2s"></a>去无所去。<a id="a-2t"></a>瞥转玄关。<a id="a-2u"></a>佛祖罔措。<a id="a-2v"></a>跏趺而寂。<a id="a-2w"></a>实嘉泰二年八月四日也。<a id="a-2x"></a>得年七十有一。<a id="a-2y"></a>坐夏四十。<a id="a-2z"></a>奉全身塔于北高峰之原。</p>
  <p id="a30">⊙(癸亥)　嘉泰三年。<a id="a-31"></a>金国于是始定。<a id="a-32"></a>以土德王。<a id="a-33"></a>承宋。<a id="a-34"></a>盖不数辽人云。</p>
  <p id="a35">径山佛照德光禅师入寂。<a id="a-36"></a>讳德光。<a id="a-37"></a>姓彭氏。<a id="a-38"></a>临江新喻人。<a id="a-39"></a>父术母袁。<a id="a-3A"></a>梦异僧入室。<a id="a-3B"></a>惊寤有娠。<a id="a-3C"></a>既生。<a id="a-3D"></a>乃祖曰。<a id="a-3E"></a>吾家世积德。<a id="a-3F"></a>乃生此儿。<a id="a-3G"></a>必光吾门。<a id="a-3H"></a>因是命名。<a id="a-3I"></a>年九岁寇扰辟地于袁之木平寺。<a id="a-3J"></a>有妙应大师。<a id="a-3K"></a>伯华善相。<a id="a-3L"></a>曰是子伏犀贯顶。<a id="a-3M"></a>出家必作法门梁栋。<a id="a-3N"></a>时师年十岁。<a id="a-3O"></a>遽失怙恃。<a id="a-3P"></a>伯父循。<a id="a-3Q"></a>伯母万。<a id="a-3R"></a>育而教之。<a id="a-3S"></a>年二十有一。<a id="a-3T"></a>闻人诵金刚经。<a id="a-3U"></a>忽然通解。<a id="a-3V"></a>归白母曰。<a id="a-3W"></a>适闻诵经。<a id="a-3X"></a>身心欢喜。<a id="a-3Y"></a>世间万事真如梦幻。<a id="a-3Z"></a>力恳出家。<a id="a-3a"></a>族不能夺。<a id="a-3b"></a>遂散家赀。<a id="a-3c"></a>第存度牒僧具。<a id="a-3d"></a>余悉以予其族。<a id="a-3e"></a>诣同邑光化禅院主僧足庵处薙发。<a id="a-3f"></a>遂携师入闽。<a id="a-3g"></a>足庵寓福之西禅。<a id="a-3h"></a>谓之曰。<a id="a-3i"></a>是行为子择所依。<a id="a-3j"></a>东禅月庵善果具衲僧眼。<a id="a-3k"></a>子依之。<a id="a-3l"></a>时复省吾足矣。<a id="a-3m"></a>一见月庵遽问。<a id="a-3n"></a>不落有无中。<a id="a-3o"></a>如何露消息。<a id="a-3p"></a>师云。<a id="a-3q"></a>不落有无中。<a id="a-3r"></a>分明露消息。<a id="a-3s"></a>月庵云。<a id="a-3t"></a>是什么消息。<a id="a-3u"></a>师便喝。<a id="a-3v"></a>庵云。<a id="a-3w"></a>未在更道。<a id="a-3x"></a>师云。<a id="a-3y"></a>我留口吃饭在。<a id="a-3z"></a>即令参堂。<a id="a-40"></a>是时老宿多在闽中。<a id="a-41"></a>如妙湛佛心圆觉。<a id="a-42"></a>望重丛林。<a id="a-43"></a>师悉参扣遍历五十余员善知识。<a id="a-44"></a>末后见大惠于育王。<a id="a-45"></a>举唤作竹篦则触。<a id="a-46"></a>不唤作竹篦则背。<a id="a-47"></a>不得向举处承当。<a id="a-48"></a>不得向意根下卜度。<a id="a-49"></a>速道速道。<a id="a-4A"></a>师云。<a id="a-4B"></a>杜撰长老如麻似粟。<a id="a-4C"></a>惠云儞是第几个。<a id="a-4D"></a>师云。<a id="a-4E"></a>今日捉败者老贼。<a id="a-4F"></a>次年佛涅槃日。<a id="a-4G"></a>因顶谒次。<a id="a-4H"></a>自念佛常住法身何有生灭。<a id="a-4I"></a>头未至地忽然契悟。<a id="a-4J"></a>遽告大惠。<a id="a-4K"></a>惠云。<a id="a-4L"></a>儞者回彻也。<a id="a-4M"></a>惠再主径山。<a id="a-4N"></a>拉以偕往阅夏。<a id="a-4O"></a>暂至蒋山省应庵。<a id="a-4P"></a>庵称赏不已。<a id="a-4Q"></a>谓人曰。<a id="a-4R"></a>光兄顿出我一头地。<a id="a-4S"></a>乃移书与李侍郎浩曰。<a id="a-4T"></a>光兄一自径山老叔印可。<a id="a-4U"></a>如虎插翅。<a id="a-4V"></a>留月余而归。<a id="a-4W"></a>大惠说偈以顶相付师曰。<a id="a-4X"></a>有德必有光。<a id="a-4Y"></a>其光无间隔。<a id="a-4Z"></a>名实要相称。<a id="a-4a"></a>非青黄赤白。<a id="a-4b"></a>云二。<a id="a-4c"></a>乾道丁亥。<a id="a-4d"></a>李侍郎分符天台。<a id="a-4e"></a>与师论道相契。<a id="a-4f"></a>以鸿福延之及迁郡之天宁。<a id="a-4g"></a>衲子云集。<a id="a-4h"></a>淳熙三年。<a id="a-4i"></a>诏住灵隐寺。<a id="a-4j"></a>遣使降香开堂。<a id="a-4k"></a>恩宠优渥。<a id="a-4l"></a>是冬召对便殿问佛法大意。<a id="a-4m"></a>师敷奏直截帝大说。<a id="a-4n"></a>留禁中观堂五宿。<a id="a-4o"></a>两赐御颂。<a id="a-4p"></a>特赐佛照禅师之号。<a id="a-4q"></a>又承圣问。<a id="a-4r"></a>释迦入山修道六年而成。<a id="a-4s"></a>所成者何事。<a id="a-4t"></a>奏云。<a id="a-4u"></a>将谓陛下忘却。<a id="a-4v"></a>四年冬召问华严法界。<a id="a-4w"></a>师奏简切。<a id="a-4x"></a>上悦亲洒宸翰奖谕。<a id="a-4y"></a>因进宗门直指一篇。<a id="a-4z"></a>七年育王虚席。<a id="a-50"></a>露章乞老。<a id="a-51"></a>得请东归。<a id="a-52"></a>又承圣问圆觉四病。<a id="a-53"></a>冬召见便殿。<a id="a-54"></a>绍熙改元。<a id="a-55"></a>孝宗御重华宫召见。<a id="a-56"></a>奏对逾时。<a id="a-57"></a>四年被旨住径山。<a id="a-58"></a>抗奏辞免。<a id="a-59"></a>孝宗曰。<a id="a-5A"></a>欲速相见郡将。<a id="a-5B"></a>坚请不容辞。<a id="a-5C"></a>二月望宣见于重华。<a id="a-5D"></a>自后两赐圣问。<a id="a-5E"></a>应机而答。<a id="a-5F"></a>天颜皆悦。<a id="a-5G"></a>庆元元年春复请老祈恳再三。<a id="a-5H"></a>诏从之。<a id="a-5I"></a>师在观堂也。<a id="a-5J"></a>驾时时临幸。<a id="a-5K"></a>舆以小辇。<a id="a-5L"></a>侍卫二十余人。<a id="a-5M"></a>至则促席而坐。<a id="a-5N"></a>或起行并立。<a id="a-5O"></a>欢如平生。<a id="a-5P"></a>所赐御札刻之琬琰。<a id="a-5Q"></a>奏对语录诏令刊行。<a id="a-5R"></a>每有召对。<a id="a-5S"></a>宣赐无时。<a id="a-5T"></a>中贵私自谓。<a id="a-5U"></a>金玉器用缯彩计缗三万之多。<a id="a-5V"></a>师叩头力辞不受。<a id="a-5W"></a>上益嘉之。<a id="a-5X"></a>暨归寺有所宣赐。<a id="a-5Y"></a>不容辞。<a id="a-5Z"></a>师亦不妄用。<a id="a-5a"></a>初思陵驻跸会稽。<a id="a-5b"></a>有旨许置产。<a id="a-5c"></a>师谓育王产薄不足赡众。<a id="a-5d"></a>遂以所赐及王臣长者所施之资置田。<a id="a-5e"></a>岁增谷五千。<a id="a-5f"></a>国史陆游为记其事。<a id="a-5g"></a>师创数椽以自处。<a id="a-5h"></a>号曰东庵。<a id="a-5i"></a>掩关自娱。<a id="a-5j"></a>接人不倦。<a id="a-5k"></a>时许衲子入室。<a id="a-5l"></a>嘉泰癸亥三月。<a id="a-5m"></a>告众曰。<a id="a-5n"></a>吾世缘将尽。<a id="a-5o"></a>至十日。<a id="a-5p"></a>询问左右曰。<a id="a-5q"></a>今日月半也。<a id="a-5r"></a>对曰然。<a id="a-5s"></a>又二日索纸作遗书。<a id="a-5t"></a>与平昔所厚者二十。<a id="a-5u"></a>早集众叙别。<a id="a-5v"></a>皆法门之旨要。<a id="a-5w"></a>无半语及他事。<a id="a-5x"></a>索浴更衣大书云。<a id="a-5y"></a>八十三年弥天罪过。<a id="a-5z"></a>末后殷勤尽情说破。<a id="a-60"></a>趺坐而逝。<a id="a-61"></a>弟子塔全身于庵后。<a id="a-62"></a>僧腊六十请谥于朝。<a id="a-63"></a>敕谥普惠宗觉大禅师。<a id="a-64"></a>塔曰圆照。</p>
  <p id="a65">⊙(甲子　六五)　嘉泰四年金国学士元遗山裕之撰紫微观记。<a id="a-66"></a>文曰。<a id="a-67"></a>东平左副元帅赵侯之太夫人既老矣。<a id="a-68"></a>即弃家为全真师。<a id="a-69"></a>师郓州人。<a id="a-6A"></a>普惠大师张志刚。<a id="a-6B"></a>居冠氏之洞清庵。<a id="a-6C"></a>庵之制初亦甚陋。<a id="a-6D"></a>乞名于丘尊师。<a id="a-6E"></a>改号紫微观。<a id="a-6F"></a>赵侯为之起殿阁立堂宇至于斋厨库厩。<a id="a-6G"></a>所以奉其亲于家者。<a id="a-6H"></a>无不备。<a id="a-6I"></a>岁癸已九月落成。<a id="a-6J"></a>请予记其事。<a id="a-6K"></a>予为之说云。<a id="a-6L"></a>古之隐君子及学道之士。<a id="a-6M"></a>多居山林。<a id="a-6N"></a>木食涧饮槁项黄馘。<a id="a-6O"></a>自放于方之外。<a id="a-6P"></a>若涪翁河上丈人之流。<a id="a-6Q"></a>后世或附之黄老家。<a id="a-6R"></a>数以为列仙。<a id="a-6S"></a>陶隐居寇谦之以来。<a id="a-6T"></a>此风故在也。<a id="a-6U"></a>杜光庭在蜀。<a id="a-6V"></a>以周灵王太子晋为王建鼻祖。<a id="a-6W"></a>乃踵开元故事。<a id="a-6X"></a>进崇玉宸君。<a id="a-6Y"></a>以配混元上德之号。<a id="a-6Z"></a>置阶品立范仪。<a id="a-6a"></a>号称神仙官府。<a id="a-6b"></a>虚荒诞幻莫可致诘。<a id="a-6c"></a>二三百年之间。<a id="a-6d"></a>至宣政之季。<a id="a-6e"></a>而其蔽极黄冠之流。<a id="a-6f"></a>官给命书。<a id="a-6g"></a>有散郎与大夫之目。<a id="a-6h"></a>循历资级无别省寺。<a id="a-6i"></a>凡冥报之所警。<a id="a-6j"></a>后福之所开。<a id="a-6k"></a>则视桑门所前有者。<a id="a-6l"></a>而例举之。<a id="a-6m"></a>始欲为高而终为高所庳。<a id="a-6n"></a>始欲为怪则终为怪所溺。<a id="a-6o"></a>其徒有高识远引者。<a id="a-6p"></a>亦厌而去之。<a id="a-6q"></a>故自放于方之外者。<a id="a-6r"></a>犹一二见焉。<a id="a-6s"></a>贞元正隆以来。<a id="a-6t"></a>又有全真家之教。<a id="a-6u"></a>咸阳人王中孚倡之。<a id="a-6v"></a>潭马丘刘诸人和之。<a id="a-6w"></a>本于渊静之说。<a id="a-6x"></a>而无黄冠禳禬之妄。<a id="a-6y"></a>参以禅定之说。<a id="a-6z"></a>而无头陀缚律之苦。<a id="a-70"></a>耕田凿井从身以自养。<a id="a-71"></a>推有余以及之人。<a id="a-72"></a>视世间扰扰者。<a id="a-73"></a>差若省便然。<a id="a-74"></a>故堕窳之人。<a id="a-75"></a>翕然从之。<a id="a-76"></a>南际淮。<a id="a-77"></a>北至朔漠。<a id="a-78"></a>西向秦东向海。<a id="a-79"></a>山林城市庐舍相望。<a id="a-7A"></a>什百为偶。<a id="a-7B"></a>甲乙授受。<a id="a-7C"></a>牢不可破。<a id="a-7D"></a>上之亦尝惧其有张角斗米之变。<a id="a-7E"></a>著令以止绝之。<a id="a-7F"></a>当时将相大臣有为主张者。<a id="a-7G"></a>故已绝而复存。<a id="a-7H"></a>稍微而更炽。<a id="a-7I"></a>五七十年以来。<a id="a-7J"></a>盖不可复动矣。<a id="a-7K"></a>贞祐丧乱之后。<a id="a-7L"></a>荡然无纪纲文章。<a id="a-7M"></a>蚩蚩之民靡所趣向。<a id="a-7N"></a>为之教者独是家而已。<a id="a-7O"></a>今河朔之人。<a id="a-7P"></a>什二为所陷没。<a id="a-7Q"></a>无渊静之习。<a id="a-7R"></a>无禅定之业。<a id="a-7S"></a>所谓举桑门以自例者则兼有之。<a id="a-7T"></a>望宣政之季厌而去之之事且不可见。<a id="a-7U"></a>况附于黄老家数以为列仙者。<a id="a-7V"></a>其可得乎。<a id="a-7W"></a>呜呼先哲王之道。<a id="a-7X"></a>中邦之政扫地之日外矣。<a id="a-7Y"></a>是家何为者。<a id="a-7Z"></a>乃人敬而家事之。<a id="a-7a"></a>殆攻劫争夺之际。<a id="a-7b"></a>天以神道设教。<a id="a-7c"></a>以弭勇斗嗜杀者之心耶。<a id="a-7d"></a>抑三纲五常将遂堙没。<a id="a-7e"></a>颠倒错乱。<a id="a-7f"></a>人与物胥而为一也。<a id="a-7g"></a>不然则盛衰消长有数存焉于其间。<a id="a-7h"></a>亦难于为言也已。<a id="a-7i"></a>侯名天锡字受之。<a id="a-7j"></a>崇儒重道出于天性。<a id="a-7k"></a>虽在军旅。<a id="a-7l"></a>而文史未尝去手。<a id="a-7m"></a>尝与奉天杨焕然。<a id="a-7n"></a>读徂徕石君言鉴。<a id="a-7o"></a>至论释老家。<a id="a-7p"></a>慨然以为知言。<a id="a-7q"></a>决非漫为风俗所移者。<a id="a-7r"></a>是观之作特以养志云。</p>
  <p id="a7s">⊙屏山李居士鸣道集说序。<a id="a-7t"></a>居士年二十有九。<a id="a-7u"></a>阅复性书。<a id="a-7v"></a>知李习之亦二十有九参药山而退著书。<a id="a-7w"></a>大发感叹日抵万松深攻亟击。<a id="a-7x"></a>退而著书。<a id="a-7y"></a>会三圣人理性蕴奥之妙要。<a id="a-7z"></a>终指归佛祖而已。<a id="a-80"></a>江左道学。<a id="a-81"></a>倡于伊川昆季。<a id="a-82"></a>和之者十有余家。<a id="a-83"></a>涉猎释老肤浅一二。<a id="a-84"></a>着鸣道集。<a id="a-85"></a>食我园椹不见好音。<a id="a-86"></a>窃香掩鼻于圣言。<a id="a-87"></a>助长揠苗于世典。<a id="a-88"></a>饰游辞称语录。<a id="a-89"></a>敩禅惠如敬诚。<a id="a-8A"></a>诬谤圣人聋瞽学者。<a id="a-8B"></a>噫凭虚气任私情。<a id="a-8C"></a>一赞一毁独去独取。<a id="a-8D"></a>其如天下后世何。<a id="a-8E"></a>屏山哀矜作鸣道集说。<a id="a-8F"></a>廓万世之见闻。<a id="a-8G"></a>正天下之性命。<a id="a-8H"></a>张无尽谓。<a id="a-8I"></a>大孔圣者莫如庄周。<a id="a-8J"></a>屏山扩充渺无涯涘。<a id="a-8K"></a>岂直不叛于名教。<a id="a-8L"></a>其发辉孔圣幽隐不扬之道。<a id="a-8M"></a>将攀附游龙骎骎乎吾佛所列五乘教中人天乘之俗谛疆隅矣。<a id="a-8N"></a>张无尽又谓。<a id="a-8O"></a>小孔圣者莫如孔安国。<a id="a-8P"></a>鸣道诸儒又自贬屈。<a id="a-8Q"></a>附韩欧之隘党。<a id="a-8R"></a>其计孰愈乎尊孔圣与释老鼎峙也耶。<a id="a-8S"></a>诸方宗匠偕引屏山为入幕之宾。<a id="a-8T"></a>鸣道诸儒钻仰藩垣莫窥户牖。<a id="a-8U"></a>辄肆浮议不亦僭乎。<a id="a-8V"></a>余忝历宗门堂室之奥。<a id="a-8W"></a>恳为保证。<a id="a-8X"></a>固非师心昧诚之党。<a id="a-8Y"></a>如谓不然。<a id="a-8Z"></a>报惟向影耳。<a id="a-8a"></a>屏山临终。<a id="a-8b"></a>出此书付敬鼎臣曰。<a id="a-8c"></a>此吾末后把交之作也。<a id="a-8d"></a>子其秘之。<a id="a-8e"></a>当有赏音者。<a id="a-8f"></a>鼎臣闻余购屏山书甚切。<a id="a-8g"></a>不远三数百里。<a id="a-8h"></a>徒步之燕。<a id="a-8i"></a>献的[葶-丁+呆]于万松老师。<a id="a-8j"></a>转致于余。<a id="a-8k"></a>余览而感泣者累日。<a id="a-8l"></a>昔余尝见鸣道集。<a id="a-8m"></a>甚不平之。<a id="a-8n"></a>欲为书紏其芜谬而未暇。<a id="a-8o"></a>岂意屏山先我着鞭。<a id="a-8p"></a>遂为序引以针江左书生膏盲之病。<a id="a-8q"></a>为中原之士大夫有斯疾者。<a id="a-8r"></a>亦可发药矣。<a id="a-8s"></a>甲午冬十有五日。<a id="a-8t"></a>中书湛然居士移刺楚才晋卿序。</p>
  <p id="a8u">迂叟曰。<a id="a-8v"></a>或问。<a id="a-8w"></a>释老有取乎。<a id="a-8x"></a>曰有。<a id="a-8y"></a>曰何取。<a id="a-8z"></a>曰释取其空。<a id="a-90"></a>老取其无为自然。<a id="a-91"></a>舍是无取也。<a id="a-92"></a>空取其无利欲心。<a id="a-93"></a>无为自然取其因任耳。</p>
  <p id="a94">屏山曰。<a id="a-95"></a>释氏之所谓空不空也。<a id="a-96"></a>老氏之所无为无不为也。<a id="a-97"></a>其理自然无可取舍。<a id="a-98"></a>故庄子曰。<a id="a-99"></a>无益损乎其真。<a id="a-9A"></a>般若曰。<a id="a-9B"></a>不增不减。<a id="a-9C"></a>彼以爱恶之念。<a id="a-9D"></a>起是非之见。<a id="a-9E"></a>岂学释老者乎。<a id="a-9F"></a>取其无利欲心。<a id="a-9G"></a>即利欲心。<a id="a-9H"></a>取其因任。<a id="a-9I"></a>即是有为。<a id="a-9J"></a>非自然矣。</p>
  <p id="a9K">横渠曰。<a id="a-9L"></a>浮图必谓死生转流。<a id="a-9M"></a>非得道不免。<a id="a-9N"></a>谓之悟道。<a id="a-9O"></a>自其说炽传中国。<a id="a-9P"></a>虽英才间气。<a id="a-9Q"></a>生则溺耳目恬习之事。<a id="a-9R"></a>长则师世儒崇尚之言。<a id="a-9S"></a>遂冥然被驱。<a id="a-9T"></a>谓圣人可不修而至。<a id="a-9U"></a>大道可不学而知。<a id="a-9V"></a>故未识圣人心。<a id="a-9W"></a>已谓不必求其迹。<a id="a-9X"></a>未见君子志。<a id="a-9Y"></a>已谓不必事其文。<a id="a-9Z"></a>此人伦所以不察。<a id="a-9a"></a>庶物所以不明。<a id="a-9b"></a>治所以忽。<a id="a-9c"></a>德所以乱。<a id="a-9d"></a>异言满耳。<a id="a-9e"></a>上无礼以防其伪。<a id="a-9f"></a>下无学以稽其弊。<a id="a-9g"></a>诐媱邪遁之辞翕然并兴。<a id="a-9h"></a>一出于佛氏之门者。<a id="a-9i"></a>千五百年。<a id="a-9j"></a>自非独立不惧精一。<a id="a-9k"></a>自信有大过人之才。<a id="a-9l"></a>可以正立其间与之较是非计得失乎。</p>
  <p id="a9m">屏山曰。<a id="a-9n"></a>自孔孟云亡。<a id="a-9o"></a>儒者不谈大道。<a id="a-9p"></a>一千五百年矣。<a id="a-9q"></a>岂浮图氏之罪耶。<a id="a-9r"></a>至于近代始以佛书训释老庄。<a id="a-9s"></a>浸及语孟诗书大易。<a id="a-9t"></a>岂非诸君子所悟之道亦从此入乎。<a id="a-9u"></a>张子幡然为反噬之说。<a id="a-9v"></a>其亦弗仁甚矣。<a id="a-9w"></a>谓圣人不修而至。<a id="a-9x"></a>大道不学而知。<a id="a-9y"></a>夫子自道也欤。<a id="a-9z"></a>诐淫邪遁之辞。<a id="a-A0"></a>亦将有所归矣。<a id="a-A1"></a>所谓有大过人之才者。<a id="a-A2"></a>王氏父子苏氏兄弟是也。<a id="a-A3"></a>负心如此。<a id="a-A4"></a>宁可计较是非于得失乎。<a id="a-A5"></a>政坐为死生心所流转耳。</p>
  <p id="aA6">明道曰。<a id="a-A7"></a>佛学只是以生死恐动人。<a id="a-A8"></a>可怪一千年来无一人觉。<a id="a-A9"></a>此是被他恐动也。<a id="a-AA"></a>圣贤以生死为本分事。<a id="a-AB"></a>无可惧。<a id="a-AC"></a>故不论死生。<a id="a-AD"></a>佛为怕死生。<a id="a-AE"></a>故只管说不休。<a id="a-AF"></a>本是利心上得来。<a id="a-AG"></a>故学者亦以利心信之。<a id="a-AH"></a>庄生云。<a id="a-AI"></a>不怛化者意亦如此。<a id="a-AJ"></a>杨墨今已无。<a id="a-AK"></a>道家之说其害终小。<a id="a-AL"></a>唯佛学人人谈之。<a id="a-AM"></a>弥漫滔天。<a id="a-AN"></a>其害无涯。<a id="a-AO"></a>传灯千七百人。<a id="a-AP"></a>敢道无一人达者。<a id="a-AQ"></a>有一人得易篑之理。<a id="a-AR"></a>须寻一尺布帛裹头而死。<a id="a-AS"></a>必不肯胡服削发而终。</p>
  <p id="aAT">屏山曰。<a id="a-AU"></a>圣人原始反终。<a id="a-AV"></a>知死生之说。<a id="a-AW"></a>岂不论生死乎。<a id="a-AX"></a>程子之不论生死。<a id="a-AY"></a>正如小儿夜间不敢说鬼。<a id="a-AZ"></a>病人讳死其证难医者也。<a id="a-Aa"></a>害人而利我者杨朱也。<a id="a-Ab"></a>利人而害我者墨翟也。<a id="a-Ac"></a>学道者既利于我。<a id="a-Ad"></a>又利于人何害之有。<a id="a-Ae"></a>至于圣人无一毫利心。<a id="a-Af"></a>岂无利物之心乎。<a id="a-Ag"></a>故物亦利之此天理也。<a id="a-Ah"></a>圣人之道或出或处或默或语。<a id="a-Ai"></a>殊涂而同归。<a id="a-Aj"></a>百虑而一致。<a id="a-Ak"></a>故并行而不相悖。<a id="a-Al"></a>程子必欲八荒之外尽圆冠而方履乎。</p>
  <p id="aAm">明道曰。<a id="a-An"></a>佛学大概是绝伦类。<a id="a-Ao"></a>世上不容有此理。<a id="a-Ap"></a>又其言待要出世。<a id="a-Aq"></a>出那里云。<a id="a-Ar"></a>其迹须要出家。<a id="a-As"></a>要脱世网。<a id="a-At"></a>学之者不过似佛。<a id="a-Au"></a>佛一懒胡耳。<a id="a-Av"></a>他本是个枯槁山林自私而已。<a id="a-Aw"></a>若只如此不过。<a id="a-Ax"></a>世上少这一个人。<a id="a-Ay"></a>却又要周遍。<a id="a-Az"></a>决无此理。<a id="a-B0"></a>彼言世网。<a id="a-B1"></a>只为些秉彝。<a id="a-B2"></a>又殄灭不得。<a id="a-B3"></a>当忠孝仁义之际。<a id="a-B4"></a>处于不得已。<a id="a-B5"></a>只和这些秉彝都消杀得尽。<a id="a-B6"></a>然后为道如人耳目口鼻。<a id="a-B7"></a>既有些气须有此识。<a id="a-B8"></a>声色饮食喜怒哀乐。<a id="a-B9"></a>性之自然。<a id="a-BA"></a>必尽绝为得天真。<a id="a-BB"></a>是丧天真也。<a id="a-BC"></a>又曰。<a id="a-BD"></a>若尽为佛。<a id="a-BE"></a>天下却都没个人去里。</p>
  <p id="aBF">屏山曰。<a id="a-BG"></a>嗟乎程氏窃闻小乘教相语。<a id="a-BH"></a>不能尽信。<a id="a-BI"></a>略取其说而反攻之。<a id="a-BJ"></a>乌知维摩华严之密旨误认阿罗汉为佛。<a id="a-BK"></a>而不知其然。<a id="a-BL"></a>遽加诟骂。<a id="a-BM"></a>是岂识文殊普贤之秘行哉。<a id="a-BN"></a>圆教大士知众生本空而度脱众生。<a id="a-BO"></a>知国土本净而庄严国土。<a id="a-BP"></a>不以世间法碍出世法。<a id="a-BQ"></a>不以出世法坏世间法。<a id="a-BR"></a>以世间法即出世法。<a id="a-BS"></a>以出世法即世间法。<a id="a-BT"></a>八万四千尘劳烦恼。<a id="a-BU"></a>即八万四千清凉解脱。<a id="a-BV"></a>又岂止观音之三十二应。<a id="a-BW"></a>善财之五十三参耶。<a id="a-BX"></a>众生念念常有佛成正觉。<a id="a-BY"></a>仁者自生分别耳。<a id="a-BZ"></a>但无我相人相众生相寿者相。<a id="a-Ba"></a>何妨居士身长者身宰官身乎。<a id="a-Bb"></a>吾闻谤佛毁法中。<a id="a-Bc"></a>有冥权大悲阐提逆行魔说。<a id="a-Bd"></a>程氏岂其人耶。<a id="a-Be"></a>不然则非利根众生为世智辩聪所障。<a id="a-Bf"></a>具足无间业报哀哉弗可悔也。</p>
  <p id="aBg">伊川曰。<a id="a-Bh"></a>禅家之言性。<a id="a-Bi"></a>犹太阳之下置器耳。<a id="a-Bj"></a>其间方圆小大不同。<a id="a-Bk"></a>特欲倾此于彼耳。<a id="a-Bl"></a>然在太阳几时动。<a id="a-Bm"></a>又其学者善遁。<a id="a-Bn"></a>若人语以此理。<a id="a-Bo"></a>必曰我无修无证。</p>
  <p id="aBp">屏山曰。<a id="a-Bq"></a>此语出于徐铉误读首楞严经。<a id="a-Br"></a>佛言。<a id="a-Bs"></a>五阴之识如频伽瓶盛空以饷他方。<a id="a-Bt"></a>空无出入。<a id="a-Bu"></a>遂为禅学。<a id="a-Bv"></a>岂知佛以此喻识情虚妄本无来去。<a id="a-Bw"></a>其如来藏妙真如性正太阳元无动静。<a id="a-Bx"></a>无修而修。<a id="a-By"></a>无证而证。<a id="a-Bz"></a>但尽识情。<a id="a-C0"></a>即如来藏妙真如性。<a id="a-C1"></a>非遁辞也。</p>
  <p id="aC2">伊川曰。<a id="a-C3"></a>或谓佛之道是也。<a id="a-C4"></a>其迹非也。<a id="a-C5"></a>然吾攻其迹耳。<a id="a-C6"></a>其道吾不知也。<a id="a-C7"></a>使其不合于先王。<a id="a-C8"></a>顾不愿学也。<a id="a-C9"></a>如其合于先王。<a id="a-CA"></a>则求之六经足矣。<a id="a-CB"></a>奚必佛。</p>
  <p id="aCC">屏山曰。<a id="a-CD"></a>伊川之意欲相忘于江湖耳。<a id="a-CE"></a>吾谓不若卷百川而汇于大壑则无涯涘也。<a id="a-CF"></a>欲攻其迹不过如韩子之说云。<a id="a-CG"></a>山谷道人既夺其说矣。<a id="a-CH"></a>语在南康军开先禅院记。</p>
  <p id="aCI">伊川曰。<a id="a-CJ"></a>看华严经。<a id="a-CK"></a>不如看一艮卦。</p>
  <p id="aCL">屏山曰。<a id="a-CM"></a>程子以艮其所为止于其所当止。<a id="a-CN"></a>疑释氏止如死灰槁木而止耳。<a id="a-CO"></a>故经出鄙语。<a id="a-CP"></a>顾岂知华严圆教之旨。<a id="a-CQ"></a>一法若有。<a id="a-CR"></a>毗卢堕于尘劳。<a id="a-CS"></a>万法若无。<a id="a-CT"></a>普贤失其境界。<a id="a-CU"></a>竖说之则五十七圣位于一弹指如海印顿现。<a id="a-CV"></a>横说之则五十三法门在一毛端如帝网相罗。<a id="a-CW"></a>德云曾过于别峰。<a id="a-CX"></a>普眼不知其正位。<a id="a-CY"></a>逝多园林迦葉不闻。<a id="a-CZ"></a>弥勒楼阁善财能入。<a id="a-Ca"></a>向非此书之至。<a id="a-Cb"></a>学道者堕于无为之坑。<a id="a-Cc"></a>谈玄者入于邪见之境。<a id="a-Cd"></a>则老庄内圣外王之说。<a id="a-Ce"></a>孔孟上达下学之意。<a id="a-Cf"></a>皆扫地矣。</p>
  <p id="aCg">伊川曰。<a id="a-Ch"></a>至忙者无如禅客。<a id="a-Ci"></a>行住坐卧无不在道。<a id="a-Cj"></a>便是常忙。</p>
  <p id="aCk">屏山曰。<a id="a-Cl"></a>君子无终日之间违仁。<a id="a-Cm"></a>亦忙乎哉。<a id="a-Cn"></a>以敬字为主则忙矣。</p>
  <p id="aCo">伊川曰。<a id="a-Cp"></a>佛家印证甚好笑。<a id="a-Cq"></a>岂有我晓得这个道理却信他人。</p>
  <p id="aCr">屏山曰。<a id="a-Cs"></a>自印证为得圣人之传。<a id="a-Ct"></a>尤可笑。<a id="a-Cu"></a>我虽自晓其如人不信耶。</p>
  <p id="aCv">上蔡曰。<a id="a-Cw"></a>学佛者欲免轮回。<a id="a-Cx"></a>是利心私而已矣。<a id="a-Cy"></a>此心有止而太虚无尽。<a id="a-Cz"></a>必为轮回推之于始。<a id="a-D0"></a>何所付受其终何时间断。<a id="a-D1"></a>且天下人物各有数矣。</p>
  <p id="aD2">屏山曰。<a id="a-D3"></a>佛说轮回爱为根本。<a id="a-D4"></a>有爱我者亦爱涅槃。<a id="a-D5"></a>不知爱者真生死故。<a id="a-D6"></a>何利心之有。<a id="a-D7"></a>彼圆觉性非作非止非任非灭。<a id="a-D8"></a>无始无终无能无所。<a id="a-D9"></a>岂有间断哉。<a id="a-DA"></a>故众生本来成佛。<a id="a-DB"></a>生死涅槃犹如昨梦。<a id="a-DC"></a>梦中人物岂有数乎。<a id="a-DD"></a>上蔡梦中之人犹作梦语。<a id="a-DE"></a>不识圆觉认为太虚悲夫。</p>
  <p id="aDF">上蔡曰。<a id="a-DG"></a>人死时气尽也。<a id="a-DH"></a>予问明道。<a id="a-DI"></a>有鬼神否。<a id="a-DJ"></a>明道曰。<a id="a-DK"></a>道无尔怎生信。<a id="a-DL"></a>道有尔但去寻讨看。<a id="a-DM"></a>横渠云。<a id="a-DN"></a>这个是天地间妙用。<a id="a-DO"></a>这里有妙理。<a id="a-DP"></a>于若有若无之间。<a id="a-DQ"></a>须断直得去。<a id="a-DR"></a>不是鹘突。<a id="a-DS"></a>自家要有便有。<a id="a-DT"></a>要无便无始得。<a id="a-DU"></a>鬼神在虚空中辟塞满。<a id="a-DV"></a>触目皆是。<a id="a-DW"></a>为他是天地间妙用。<a id="a-DX"></a>祖考精神便是自家精神。</p>
  <p id="aDY">屏山曰。<a id="a-DZ"></a>明道之说。<a id="a-Da"></a>出于未能事人焉能事鬼。<a id="a-Db"></a>横渠之说。<a id="a-Dc"></a>出于精气为物游魂为变。<a id="a-Dd"></a>是故知鬼神之情状。<a id="a-De"></a>上蔡之说。<a id="a-Df"></a>出于盛哉鬼神之德洋洋乎如在其上在其左右。<a id="a-Dg"></a>三子各得圣人之一偏耳。<a id="a-Dh"></a>竟堕于或有或无若有若无之间。<a id="a-Di"></a>不各鹘突。<a id="a-Dj"></a>予观圣人之言。<a id="a-Dk"></a>各有所主。<a id="a-Dl"></a>大抵有生有死。<a id="a-Dm"></a>或异或同。<a id="a-Dn"></a>无生无死。<a id="a-Do"></a>非同非异。<a id="a-Dp"></a>人即有形之鬼。<a id="a-Dq"></a>鬼即无形之人。<a id="a-Dr"></a>有心即有。<a id="a-Ds"></a>无心即无耳。<a id="a-Dt"></a>圣人复生不易吾言矣。</p>
  <p id="aDu">元城曰。<a id="a-Dv"></a>孔子佛之言。<a id="a-Dw"></a>相为终始。<a id="a-Dx"></a>孔子之言。<a id="a-Dy"></a>毋意毋必。<a id="a-Dz"></a>毋固毋我。<a id="a-E0"></a>佛之言曰。<a id="a-E1"></a>无我无人。<a id="a-E2"></a>无众生无寿者。<a id="a-E3"></a>其言次第。<a id="a-E4"></a>若出一人。<a id="a-E5"></a>但孔子以三纲五常为道。<a id="a-E6"></a>故色色空空之说微开其端。<a id="a-E7"></a>令人自得尔。<a id="a-E8"></a>孔子之心佛心也。<a id="a-E9"></a>假若天下无三纲五常。<a id="a-EA"></a>则祸乱又作。<a id="a-EB"></a>人无嚼类矣。<a id="a-EC"></a>岂佛之心乎。<a id="a-ED"></a>故儒释道其心皆一。<a id="a-EE"></a>门庭施设不同耳。<a id="a-EF"></a>如州县官不事事。<a id="a-EG"></a>郡县大乱。<a id="a-EH"></a>礼佛诵经坐禅。<a id="a-EI"></a>以为学佛可乎。</p>
  <p id="aEJ">屏山曰。<a id="a-EK"></a>元城之论。<a id="a-EL"></a>固尽善矣。<a id="a-EM"></a>惜哉未尝见华严圆教之旨。<a id="a-EN"></a>佛先以五戒十善开人天乘。<a id="a-EO"></a>后以六度万行行菩萨道。<a id="a-EP"></a>三纲五常尽在其中矣。<a id="a-EQ"></a>故善财五十三参。<a id="a-ER"></a>比丘无数人耳。<a id="a-ES"></a>观音三十二应。<a id="a-ET"></a>示现宰官居士长者等身。<a id="a-EU"></a>岂肯以出世法坏世间法哉。<a id="a-EV"></a>梁武帝造寺度僧持戒舍身。<a id="a-EW"></a>尝为达磨所笑。<a id="a-EX"></a>跋摩尊者谓宋文帝。<a id="a-EY"></a>王者学佛不同匹夫。<a id="a-EZ"></a>省刑罚则民寿。<a id="a-Ea"></a>薄赋敛则国富。<a id="a-Eb"></a>其为斋戒不亦大乎。<a id="a-Ec"></a>惜一禽之命。<a id="a-Ed"></a>辍半日之餐。<a id="a-Ee"></a>匹夫之斋戒尔。<a id="a-Ef"></a>此儒者学佛不龟手之药也。</p>
  <p id="aEg">元城曰。<a id="a-Eh"></a>所谓禅一字。<a id="a-Ei"></a>于六经中亦有此理。<a id="a-Ej"></a>佛易其名。<a id="a-Ek"></a>达磨西来此话大行佛法到今果弊矣。<a id="a-El"></a>只认色相。<a id="a-Em"></a>若渠不来。<a id="a-En"></a>佛法之灭久矣。<a id="a-Eo"></a>又上根聪悟多喜其说。<a id="a-Ep"></a>故其说流通。<a id="a-Eq"></a>某之南迁。<a id="a-Er"></a>虽平日于吾儒及老先生得力。<a id="a-Es"></a>然亦不可谓于此事不得力。<a id="a-Et"></a>世间事有大于死生者乎。<a id="a-Eu"></a>此事独一味理会生死有个见处。<a id="a-Ev"></a>则于贵贱祸福轻矣。<a id="a-Ew"></a>老先生极通晓。<a id="a-Ex"></a>但不言耳盖此事极系利害。<a id="a-Ey"></a>若常论则人以为平生只谈佛法。<a id="a-Ez"></a>所谓五经者不能晓生死说矣。<a id="a-F0"></a>故为儒者不可谈。<a id="a-F1"></a>盖为孔子地也。<a id="a-F2"></a>又下根之人谓寂寞枯槁。<a id="a-F3"></a>乃是佛法至于三纲五常。<a id="a-F4"></a>不肯用意。<a id="a-F5"></a>又其下者泥于报应因果之说。<a id="a-F6"></a>不修人事政教错乱生灵涂炭。<a id="a-F7"></a>其祸盖不可胜言者。<a id="a-F8"></a>故某平生何曾言。<a id="a-F9"></a>亦本于老先生之戒也。</p>
  <p id="aFA">屏山曰。<a id="a-FB"></a>元城之说。<a id="a-FC"></a>为佛者虑尽矣。<a id="a-FD"></a>为儒者虑似未尽也。<a id="a-FE"></a>佛书精微幽隐之妙。<a id="a-FF"></a>佛者未必尽知。<a id="a-FG"></a>皆儒者发之耳。<a id="a-FH"></a>今已章章然矣。<a id="a-FI"></a>或秘而不传其合于吾书者。<a id="a-FJ"></a>人将谓五经之中初无此理。<a id="a-FK"></a>吾圣人真不知有此事。<a id="a-FL"></a>其利害亦非细也。<a id="a-FM"></a>吾欲尽发其秘。<a id="a-FN"></a>使天下后世共知六经之中有禅。<a id="a-FO"></a>吾圣人已为佛也。<a id="a-FP"></a>其为孔子地。<a id="a-FQ"></a>不亦大乎。<a id="a-FR"></a>彼以寂寞枯槁为佛法。<a id="a-FS"></a>以报应因果废人事。<a id="a-FT"></a>或至乱天下者。<a id="a-FU"></a>正以儒者不读其书为所欺耳。<a id="a-FV"></a>今儒者尽发其秘。<a id="a-FW"></a>维摩败根之议。<a id="a-FX"></a>破落空之偏见。<a id="a-FY"></a>般若施身之戒。<a id="a-FZ"></a>攻着相之愚。<a id="a-Fa"></a>夫上无萧衍之祸。<a id="a-Fb"></a>下无王缙之惑矣。<a id="a-Fc"></a>虽极口而谈著书而辨。<a id="a-Fd"></a>其亦可也。<a id="a-Fe"></a>学者其熟思之。</p>
  <p id="aFf">龟山曰。<a id="a-Fg"></a>圣人以为寻常事者。<a id="a-Fh"></a>庄周则夸言之。<a id="a-Fi"></a>乃禅家呵佛骂祖之类。<a id="a-Fj"></a>如逍遥游。<a id="a-Fk"></a>乃子思之所谓无入而不自得。<a id="a-Fl"></a>养生主。<a id="a-Fm"></a>乃孟子所谓行其所无事而已。<a id="a-Fn"></a>曲譬广喻。<a id="a-Fo"></a>此张大其说耳。</p>
  <p id="aFp">屏山曰。<a id="a-Fq"></a>扬子见处甚高知禅者有力于佛。<a id="a-Fr"></a>则知庄子有力于圣人矣。<a id="a-Fs"></a>曲譬广喻张大儒者之说。<a id="a-Ft"></a>儒者反疾之何也。</p>
  <p id="aFu">龟山曰。<a id="a-Fv"></a>儒佛深处所差抄忽耳。<a id="a-Fw"></a>见儒者之道分明。<a id="a-Fx"></a>则佛在其下矣。<a id="a-Fy"></a>今之学者曰。<a id="a-Fz"></a>儒者之道在其下。<a id="a-G0"></a>是不知吾道之大也。<a id="a-G1"></a>为佛者既不读儒书。<a id="a-G2"></a>儒者又自小。<a id="a-G3"></a>然则道何由明哉。</p>
  <p id="aG4">屏山曰。<a id="a-G5"></a>儒佛之轩轾者。<a id="a-G6"></a>不唯佛者不读儒书之过。<a id="a-G7"></a>亦儒者不读佛书之病也。<a id="a-G8"></a>吾读首楞严经。<a id="a-G9"></a>知儒在佛之下。<a id="a-GA"></a>又诵阿含等经。<a id="a-GB"></a>知佛似在儒下。<a id="a-GC"></a>至读华严经。<a id="a-GD"></a>无佛无儒。<a id="a-GE"></a>无大无小。<a id="a-GF"></a>无高无下。<a id="a-GG"></a>能佛能儒。<a id="a-GH"></a>能大能小存泯自在矣。</p>
  <p id="aGI">南轩曰。<a id="a-GJ"></a>天命之全体流行无间。<a id="a-GK"></a>贯乎古今。<a id="a-GL"></a>通乎万物者。<a id="a-GM"></a>众人自昧之而是理也。<a id="a-GN"></a>何尝问断。<a id="a-GO"></a>而圣人尽之亦非有所增益也。<a id="a-GP"></a>若释氏之见。<a id="a-GQ"></a>则以为万法皆吾心所起。<a id="a-GR"></a>是昧乎太极本然之全体。<a id="a-GS"></a>而反为自利自私。<a id="a-GT"></a>是亦人心而已。<a id="a-GU"></a>非识道心者也。</p>
  <p id="aGV">屏山曰。<a id="a-GW"></a>张氏之所谓天命之全体。<a id="a-GX"></a>释氏之所谓心也。<a id="a-GY"></a>其言全出于佛老。<a id="a-GZ"></a>无毫发异矣。<a id="a-Ga"></a>虽然疑万法非心所为。<a id="a-Gb"></a>而归之太极。<a id="a-Gc"></a>是不知太极为何物。<a id="a-Gd"></a>如父出而忘其家。<a id="a-Ge"></a>见其子而不识与。<a id="a-Gf"></a>刘仪同何异哉。<a id="a-Gg"></a>盖以情识卜度。<a id="a-Gh"></a>虽言道心而不知耳。<a id="a-Gi"></a>反谓佛自私于人心惑矣。</p>
  <p id="aGj">晦庵曰。<a id="a-Gk"></a>性固不能不动。<a id="a-Gl"></a>然无所不有。<a id="a-Gm"></a>然不能不动。<a id="a-Gn"></a>其无所不有者。<a id="a-Go"></a>曷尝有亏之哉。<a id="a-Gp"></a>释氏之病错认精神魂魄为性。<a id="a-Gq"></a>果能见性不可谓之妄见。<a id="a-Gr"></a>既曰妄见。<a id="a-Gs"></a>不可言性之本空。<a id="a-Gt"></a>此等立语未莹。<a id="a-Gu"></a>恐亦是见得未分明也。</p>
  <p id="aGv">屏山曰。<a id="a-Gw"></a>性无动静。<a id="a-Gx"></a>亦无亏成。<a id="a-Gy"></a>释氏有语。<a id="a-Gz"></a>学道之人不识真。<a id="a-H0"></a>只为从来认识神。<a id="a-H1"></a>岂以精神魂魄为性哉。<a id="a-H2"></a>不见性空。<a id="a-H3"></a>谓之妄见见性空矣。<a id="a-H4"></a>岂妄见耶。<a id="a-H5"></a>见见之时见犹非见。<a id="a-H6"></a>岂不分明。<a id="a-H7"></a>恐未分明。<a id="a-H8"></a>朱子之语。<a id="a-H9"></a>盖未莹耳。</p>
  <p id="aHA">晦庵曰。<a id="a-HB"></a>切病近世学者不知圣门实学之根本次第。<a id="a-HC"></a>而溺于佛老之说。<a id="a-HD"></a>妄意天地万物人伦日用之外。<a id="a-HE"></a>别有一物空虚之妙不可测度。<a id="a-HF"></a>其心悬悬然。<a id="a-HG"></a>徼幸一见此物以为极致。<a id="a-HH"></a>未尝不堕于此者。</p>
  <p id="aHI">屏山曰。<a id="a-HJ"></a>天地万物人伦日用。<a id="a-HK"></a>皆形而下者。<a id="a-HL"></a>形而上者。<a id="a-HM"></a>谁之言欤。<a id="a-HN"></a>朱子耄而荒矣。<a id="a-HO"></a>偶忘此言。<a id="a-HP"></a>以为佛老之说。<a id="a-HQ"></a>吾恐夫子之道亦将扫地矣。<a id="a-HR"></a>虽然不可不辩。<a id="a-HS"></a>佛之所谓色即是空。<a id="a-HT"></a>老子之所谓同谓之玄者。<a id="a-HU"></a>岂别有一物乎。<a id="a-HV"></a>朱子划而为二。<a id="a-HW"></a>是堕于此而不自知耳。</p>
  <p id="aHX">安正忘筌曰。<a id="a-HY"></a>得失之报。<a id="a-HZ"></a>冥冥之中。<a id="a-Ha"></a>固未必无司之者。<a id="a-Hb"></a>圣人尤探其赜。<a id="a-Hc"></a>乃略此而不论。<a id="a-Hd"></a>唯圣人超形数而用形数。<a id="a-He"></a>与造物者游。<a id="a-Hf"></a>贤者皆未足以超出而免。<a id="a-Hg"></a>此姑就所得之报耳。<a id="a-Hh"></a>可以为大戒。<a id="a-Hi"></a>又曰。<a id="a-Hj"></a>儒释二家。<a id="a-Hk"></a>归宿相似。<a id="a-Hl"></a>设施相远。<a id="a-Hm"></a>故功用全殊。<a id="a-Hn"></a>此虽运动枢机裁成天地。<a id="a-Ho"></a>终不骇异三灵被德。<a id="a-Hp"></a>以彼所长施于中国。<a id="a-Hq"></a>犹轩车适越冠冕之胡。<a id="a-Hr"></a>决非所宜。<a id="a-Hs"></a>儒者但当以皇极经世乃反一无迹而超数超形。<a id="a-Ht"></a>何至甘为无用之学哉。</p>
  <p id="aHu">屏山曰。<a id="a-Hv"></a>论至于此。<a id="a-Hw"></a>儒佛之说为一家。<a id="a-Hx"></a>其功用之殊。<a id="a-Hy"></a>但或出或处。<a id="a-Hz"></a>或默或语。<a id="a-I0"></a>便生分别以为同异者何也。<a id="a-I1"></a>至如刘子翚之洞达。<a id="a-I2"></a>张九成之精深。<a id="a-I3"></a>吕伯恭之通融。<a id="a-I4"></a>张敬夫之醇正。<a id="a-I5"></a>朱元晦之峻洁。<a id="a-I6"></a>皆近代之伟人也。<a id="a-I7"></a>想见方寸之地既虚而明。<a id="a-I8"></a>四通六辟千变万化。<a id="a-I9"></a>其知见只以梦幻死生。<a id="a-IA"></a>操履只以尘垢富贵。<a id="a-IB"></a>皆学圣人而未至者。<a id="a-IC"></a>其论佛老也。<a id="a-ID"></a>实与而文不与。<a id="a-IE"></a>阳挤而阴助之。<a id="a-IF"></a>盖有微意存焉。<a id="a-IG"></a>唱千古之绝学。<a id="a-IH"></a>扫末流之尘迹。<a id="a-II"></a>将行其说于世。<a id="a-IJ"></a>政自不得不尔。<a id="a-IK"></a>如胡寅者。<a id="a-IL"></a>诟詈不已。<a id="a-IM"></a>嘻其甚矣。<a id="a-IN"></a>岂非翻着祖师衣倒用如来印者邪。<a id="a-IO"></a>语在驳崇正辨。<a id="a-IP"></a>吾恐白面书生辈。<a id="a-IQ"></a>不知诸老先生之心。<a id="a-IR"></a>借以为口实。<a id="a-IS"></a>则三圣人之道。<a id="a-IT"></a>几何不化而为异端也。<a id="a-IU"></a>伊川之学。<a id="a-IV"></a>今自江东浸淫而北矣。<a id="a-IW"></a>搢绅之士负高明之资者。<a id="a-IX"></a>皆甘心焉。<a id="a-IY"></a>予亦出入于其中。<a id="a-IZ"></a>几三十年。<a id="a-Ia"></a>尝欲笺注其得失而未暇也。<a id="a-Ib"></a>今以承乏于秋闱。<a id="a-Ic"></a>考经学数十余日。<a id="a-Id"></a>乘闲漫笔于小[葶-丁+呆]。<a id="a-Ie"></a>意者撒藩篱于大方之家。<a id="a-If"></a>汇渊谷于圣学之海。<a id="a-Ig"></a>藐诸子胸中之秘。<a id="a-Ih"></a>发此书言外之机。<a id="a-Ii"></a>道冠儒履。<a id="a-Ij"></a>同入解脱法门。<a id="a-Ik"></a>翰墨文章。<a id="a-Il"></a>皆是神通游戏。<a id="a-Im"></a>姑以自洗其心耳。<a id="a-In"></a>或传于人。<a id="a-Io"></a>将有怫然而怒。<a id="a-Ip"></a>惘然而疑。<a id="a-Iq"></a>凝然而思。<a id="a-Ir"></a>释然而悟。<a id="a-Is"></a>哑然而笑者。<a id="a-It"></a>必曰此翁亦可怜矣。</p>
  <p id="aIu">仆与诸君子生于异代。<a id="a-Iv"></a>非元丰元祐之党。<a id="a-Iw"></a>同为儒者。<a id="a-Ix"></a>无黄冠缁衣之私。<a id="a-Iy"></a>所以呕出肺肝。<a id="a-Iz"></a>苦相订正。<a id="a-J0"></a>止以三圣人之教不绝如发。<a id="a-J1"></a>互相矛盾痛入心骨。<a id="a-J2"></a>欲以区区之力。<a id="a-J3"></a>尚鼎足而不至于颠仆耳。<a id="a-J4"></a>或又挟其众也。<a id="a-J5"></a>哗而攻仆则鼎覆矣。<a id="a-J6"></a>悲夫。<a id="a-J7"></a>虽然仆非好辨也。<a id="a-J8"></a>恐三圣人之道支离而不合。<a id="a-J9"></a>亦不得已耳。<a id="a-JA"></a>如肤有疮疣。<a id="a-JB"></a>膏而肉之。<a id="a-JC"></a>地有坑堑。<a id="a-JD"></a>实而土之。<a id="a-JE"></a>岂抉其肉而出其土哉。<a id="a-JF"></a>仆与诸君子不同者。<a id="a-JG"></a>尽在此编矣。<a id="a-JH"></a>此编之外。<a id="a-JI"></a>凡鸣道集所载及诸君子所著。<a id="a-JJ"></a>大易书诗中庸大学春秋语孟孝经之说。<a id="a-JK"></a>洗人欲而白天理。<a id="a-JL"></a>刬伯业而扶王道。<a id="a-JM"></a>发心学于言语文字之外。<a id="a-JN"></a>索日用于应对洒扫之中。<a id="a-JO"></a>治性则以诚为地。<a id="a-JP"></a>修身则以敬为门。<a id="a-JQ"></a>大道自善而求。<a id="a-JR"></a>圣人自学而至嗣千古之绝学。<a id="a-JS"></a>立一家之成说。<a id="a-JT"></a>宋之诸儒皆不及也。<a id="a-JU"></a>唐汉诸儒亦不及也。<a id="a-JV"></a>骎骎乎与孟轲氏并驾矣。<a id="a-JW"></a>其论议时有诡激盖冥机耳。<a id="a-JX"></a>皆荀卿子之徒欤。<a id="a-JY"></a>此其所以前儒唱之。<a id="a-JZ"></a>后儒和之。<a id="a-Ja"></a>跂而望之。<a id="a-Jb"></a>踵而从之天下后世将尽归之。<a id="a-Jc"></a>可谓豪杰之士乎。<a id="a-Jd"></a>学者有志于道。<a id="a-Je"></a>先读诸君子之书。<a id="a-Jf"></a>始知仆尝用力乎其中。<a id="a-Jg"></a>如见仆之此编。<a id="a-Jh"></a>又以借口病诸君子之书。<a id="a-Ji"></a>是以瑕而舍玉。<a id="a-Jj"></a>以噎而废食。<a id="a-Jk"></a>不唯仆得罪于诸君子。<a id="a-Jl"></a>亦非仆所望于学者。<a id="a-Jm"></a>吁。</p>
  <p id="aJn">诸儒鸣道集。<a id="a-Jo"></a>二百一十七种之见解。<a id="a-Jp"></a>是皆迷真失性。<a id="a-Jq"></a>执相循名。<a id="a-Jr"></a>起斗诤之端。<a id="a-Js"></a>结惑业之咎。<a id="a-Jt"></a>盖不达以法性融通者也。<a id="a-Ju"></a>屏山居士深明至理。<a id="a-Jv"></a>悯其瞽智眼于昏衢。<a id="a-Jw"></a>析而论之。<a id="a-Jx"></a>以救末学之蔽。<a id="a-Jy"></a>使摩诘枣柏再世。<a id="a-Jz"></a>亦无以加矣。<a id="a-K0"></a>姑录一十九篇。<a id="a-K1"></a>附于通载之左。</p>
  <p id="aK2">天竺三藏吽哈啰悉利幢记(尚书右丞右辖文献耶律履撰东丹王七世孙)</p>
  <p id="aK3">⊙三藏沙门吽哈啰悉利。<a id="a-K4"></a>本北印度末光闼国人。<a id="a-K5"></a>住鸡足山。<a id="a-K6"></a>诵诸佛密语。<a id="a-K7"></a>有大神力。<a id="a-K8"></a>能祛疾病。<a id="a-K9"></a>伏猛呼召风雨。<a id="a-KA"></a>辄效皇统。<a id="a-KB"></a>与其从父弟三磨耶悉利等七人。<a id="a-KC"></a>来至境上。<a id="a-KD"></a>请游清凉山礼文殊。<a id="a-KE"></a>朝命纳之。<a id="a-KF"></a>既游清凉。<a id="a-KG"></a>又游灵岩。<a id="a-KH"></a>礼观音像。<a id="a-KI"></a>旋绕必千匝而后已。<a id="a-KJ"></a>匝必作礼。<a id="a-KK"></a>礼必尽敬。<a id="a-KL"></a>无间日。<a id="a-KM"></a>日受稻饭一杯。<a id="a-KN"></a>座有宾客。<a id="a-KO"></a>分与必遍。<a id="a-KP"></a>自食其余。<a id="a-KQ"></a>数粒必结斋。<a id="a-KR"></a>始至济南建文殊真容寺。<a id="a-KS"></a>留三磨耶主之。<a id="a-KT"></a>至棣又建三学寺。<a id="a-KU"></a>大定五年四月二十三日。<a id="a-KV"></a>示寂于三学。<a id="a-KW"></a>年六十三。<a id="a-KX"></a>僧夏则未闻也。</p>
  <p id="aKY">⊙佛光道悟禅师。<a id="a-KZ"></a>俗姓冠氏。<a id="a-Ka"></a>陕右兰州(金国)人。<a id="a-Kb"></a>生而有齿。<a id="a-Kc"></a>年十六自欲出家。<a id="a-Kd"></a>父母不听。<a id="a-Ke"></a>乃不食数日许之祝发。<a id="a-Kf"></a>后二年自临洮归于弯子店宿。<a id="a-Kg"></a>夜梦梵僧唤觉。<a id="a-Kh"></a>适闻马嘶。<a id="a-Ki"></a>豁然大悟。<a id="a-Kj"></a>归家喜不自胜。<a id="a-Kk"></a>吟唱云。<a id="a-Kl"></a>见也罗。<a id="a-Km"></a>见也罗。<a id="a-Kn"></a>遍虚空。<a id="a-Ko"></a>只一个。<a id="a-Kp"></a>告其母曰。<a id="a-Kq"></a>我拾得一物。<a id="a-Kr"></a>其母于囊橐中寻索不见。<a id="a-Ks"></a>问是何物。<a id="a-Kt"></a>师曰。<a id="a-Ku"></a>我自无始以来不见了底物。<a id="a-Kv"></a>其母不省。<a id="a-Kw"></a>他日欲游诸方。<a id="a-Kx"></a>乡人送者求颂。<a id="a-Ky"></a>有水流须到海。<a id="a-Kz"></a>鹤出白云头之句。<a id="a-L0"></a>至熊耳果遇白云禅师海公。<a id="a-L1"></a>先是人问海。<a id="a-L2"></a>何不择法嗣。<a id="a-L3"></a>海亦作颂。<a id="a-L4"></a>有芝兰秀发独出西秦之语。<a id="a-L5"></a>比师之至。<a id="a-L6"></a>夜闻空中人言。<a id="a-L7"></a>来日接郭相公。<a id="a-L8"></a>黎明海呼僧行。<a id="a-L9"></a>令持香花接我关西弟子。<a id="a-LA"></a>寺乃唐郭子仪建。<a id="a-LB"></a>今渠自来住持也。<a id="a-LC"></a>既至一言相契。<a id="a-LD"></a>径付衣盂。<a id="a-LE"></a>寺前尝有剽而杀人者。<a id="a-LF"></a>来告急。<a id="a-LG"></a>师呼众擒之曰。<a id="a-LH"></a>即汝是贼。<a id="a-LI"></a>寻得其巢穴。<a id="a-LJ"></a>贼众请命。<a id="a-LK"></a>师与其要言而释之。<a id="a-LL"></a>路不拾遗者数十年。<a id="a-LM"></a>人以此益信师之前身汾阳王也。<a id="a-LN"></a>大定二十四年。<a id="a-LO"></a>白云既没。<a id="a-LP"></a>师开堂出世。<a id="a-LQ"></a>拈香于郑州之普照。<a id="a-LR"></a>复驻锡于三乡竹阁庵。<a id="a-LS"></a>时着白衣跨牛横笛游于洛川。<a id="a-LT"></a>人莫之测。<a id="a-LU"></a>尝谓人曰。<a id="a-LV"></a>道我是凡。<a id="a-LW"></a>向圣位里去。<a id="a-LX"></a>道我是圣。<a id="a-LY"></a>向凡位里去。<a id="a-LZ"></a>道我不是圣不是凡。<a id="a-La"></a>才向毗卢顶上有些行履处。<a id="a-Lb"></a>泰和五年结夏于临洮之大势寺。<a id="a-Lc"></a>开圆觉经。<a id="a-Ld"></a>升座偶曰。<a id="a-Le"></a>此席止讲得一半去在。<a id="a-Lf"></a>至五月十二日晚参。<a id="a-Lg"></a>翌日早盥嗽毕呼侍者。<a id="a-Lh"></a>我病也。<a id="a-Li"></a>寻药去。<a id="a-Lj"></a>侍者之未及门。<a id="a-Lk"></a>师已卧逝。<a id="a-Ll"></a>方丈上有五色云。<a id="a-Lm"></a>如宝盖。<a id="a-Ln"></a>中有红光如日者三。<a id="a-Lo"></a>春秋五十有五。<a id="a-Lp"></a>僧腊三十有九。</p>
  <p id="aLq">⊙资寿尼无著禅师入寂。<a id="a-Lr"></a>师讳妙总。<a id="a-Ls"></a>姓苏氏。<a id="a-Lt"></a>父中大夫。<a id="a-Lu"></a>象先南徐丞相实大父也。<a id="a-Lv"></a>年甫十五。<a id="a-Lw"></a>忽念曰。<a id="a-Lx"></a>吾生身何来。<a id="a-Ly"></a>死复何去。<a id="a-Lz"></a>良久脱然有得。<a id="a-M0"></a>初不以为意。<a id="a-M1"></a>长适毗陵许氏。<a id="a-M2"></a>不胶世故志慕空宗。<a id="a-M3"></a>以禅寂为进修。<a id="a-M4"></a>时惠严圆公嗣圆照佚居普门。<a id="a-M5"></a>乃扣以出世间法。<a id="a-M6"></a>机感相契。<a id="a-M7"></a>次见关西智寂室光真歇了。<a id="a-M8"></a>问答如流。<a id="a-M9"></a>咸敬异之。<a id="a-MA"></a>偶夫寿源官嘉禾。<a id="a-MB"></a>大惠至郡。<a id="a-MC"></a>源具饭以迎。<a id="a-MD"></a>师出礼拜无一言。<a id="a-ME"></a>大惠退谓给事冯公济川曰。<a id="a-MF"></a>许司理阁中曾见神见鬼。<a id="a-MG"></a>但未遇本分钳锤。<a id="a-MH"></a>如万斛舟置之绝潢断港。<a id="a-MI"></a>莫能转动。<a id="a-MJ"></a>冯曰。<a id="a-MK"></a>何言之易耶。<a id="a-ML"></a>惠曰。<a id="a-MM"></a>他若回头定须别也。<a id="a-MN"></a>次日道俗请惠说法。<a id="a-MO"></a>师与会。<a id="a-MP"></a>惠痛抵诸方异见邪解。<a id="a-MQ"></a>听者骇顾。<a id="a-MR"></a>师独喜见眉睫间。<a id="a-MS"></a>既下座。<a id="a-MT"></a>师请道号。<a id="a-MU"></a>惠以无著号之。<a id="a-MV"></a>且示以偈。<a id="a-MW"></a>尽道山僧爱骂人。<a id="a-MX"></a>未曾骂着一个汉。<a id="a-MY"></a>只有无著骂不动。<a id="a-MZ"></a>恰似秦时[車*度]轹钻。<a id="a-Ma"></a>既骂不动。<a id="a-Mb"></a>为什么似[車*度]轹钻。<a id="a-Mc"></a>具眼者辨。<a id="a-Md"></a>越明年师登径山随众坐夏。<a id="a-Me"></a>济川亦在焉。<a id="a-Mf"></a>惠上堂。<a id="a-Mg"></a>举石头恁么不恁么总不得语。<a id="a-Mh"></a>冯曰。<a id="a-Mi"></a>ㄙ会得也。<a id="a-Mj"></a>惠征之。<a id="a-Mk"></a>冯着语曰。<a id="a-Ml"></a>恁么也得。<a id="a-Mm"></a>苏卢萨婆诃。<a id="a-Mn"></a>不恁么也不得。<a id="a-Mo"></a>悉哩萨婆诃。<a id="a-Mp"></a>恁么不恁么总不得。<a id="a-Mq"></a>苏卢悉哩萨婆诃。<a id="a-Mr"></a>惠举冯语似师。<a id="a-Ms"></a>师曰。<a id="a-Mt"></a>人谓郭象注庄子。<a id="a-Mu"></a>却是庄子注郭象。<a id="a-Mv"></a>惠虽异其言但默而不顾。<a id="a-Mw"></a>且欲激其遂到。<a id="a-Mx"></a>忽一日正危坐间。<a id="a-My"></a>豁然大悟洞见大惠委曲相为处。<a id="a-Mz"></a>不觉抚掌厉声曰。<a id="a-N0"></a>这老贼老贼。<a id="a-N1"></a>遂呈颂云。<a id="a-N2"></a>蓦然筑着鼻头伎俩冰消瓦解。<a id="a-N3"></a>达磨何必西来。<a id="a-N4"></a>二祖枉施三拜。<a id="a-N5"></a>更问。<a id="a-N6"></a>如何若何。<a id="a-N7"></a>一队草贼大败。<a id="a-N8"></a>惠亦以偈印之。<a id="a-N9"></a>汝既悟活祖师意。<a id="a-NA"></a>一刀两段直下了。<a id="a-NB"></a>临机一一任天真。<a id="a-NC"></a>世出世间无剩少。<a id="a-ND"></a>我作此偈为证明。<a id="a-NE"></a>四圣六凡尽惊扰。<a id="a-NF"></a>碧眼胡僧犹未晓。<a id="a-NG"></a>时卍庵颜公首众。<a id="a-NH"></a>与一千七百衲子。<a id="a-NI"></a>咸以偈饯其归。<a id="a-NJ"></a>且贺法门之得人也。<a id="a-NK"></a>冯公犹未之信。<a id="a-NL"></a>舟过无锡。<a id="a-NM"></a>问师。<a id="a-NN"></a>岩头为渡子时婆生七子话。<a id="a-NO"></a>径山称道人会得。<a id="a-NP"></a>作如何会。<a id="a-NQ"></a>师云。<a id="a-NR"></a>已上所供并是诣实。<a id="a-NS"></a>仍以偈明之。<a id="a-NT"></a>有以礼部僧牒无著师号为施者。<a id="a-NU"></a>师说偈受之。<a id="a-NV"></a>祝发披缁克遂初志。<a id="a-NW"></a>绍兴壬午年也。<a id="a-NX"></a>时张公安国守吴门。<a id="a-NY"></a>资寿虚席。<a id="a-NZ"></a>张尽礼迎请。<a id="a-Na"></a>乃开堂于万寿寺。<a id="a-Nb"></a>拈香为大惠之嗣。<a id="a-Nc"></a>提唱具于语录。<a id="a-Nd"></a>乾道六年七月十四日。<a id="a-Ne"></a>集众说偈毕撼之则已去矣。<a id="a-Nf"></a>年七十六。<a id="a-Ng"></a>全身葬于无锡军将山东。<a id="a-Nh"></a>绍定庚寅闰二月末。<a id="a-Ni"></a>迁葬于平江虎丘之东北。<a id="a-Nj"></a>庵曰达本。<a id="a-Nk"></a>奉塔藏之。</p>
  <p id="aNl">(乙丑)　宋改开禧○金泰和五年。</p>
 </body>
</html>