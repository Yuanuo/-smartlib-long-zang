<!doctype html>
<html id="z3IBXNN1jf" data-ver="1164">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第十六</h1>
  <p id="a2">唐。</p>
  <p id="a3">⊙(庚戌)　睿宗旦改景云(高宗第八子。<a id="a-4"></a>初封豫王。<a id="a-5"></a>武后废中宗而立为帝者。<a id="a-6"></a>七年而废封相王。<a id="a-7"></a>寿五十五。<a id="a-8"></a>立隆基为太子。<a id="a-9"></a>任宋璟姚崇为政。<a id="a-A"></a>帝妹太平公主恃功专横。<a id="a-B"></a>在位三年)</p>
  <p id="aC">(壬子)　初改太极又改廷和又改先天(七月传位太子)</p>
  <p id="aD">⊙先天元年。<a id="a-E"></a>三十三祖惠能大师示寂。<a id="a-F"></a>姓卢氏。<a id="a-G"></a>其先范阳人。<a id="a-H"></a>父行瑫。<a id="a-I"></a>武德中左官于南海之新州。<a id="a-J"></a>遂占籍焉。<a id="a-K"></a>三岁丧父其母守志掬养。<a id="a-L"></a>及长家贫。<a id="a-M"></a>师樵采以给。<a id="a-N"></a>一日负薪至市中。<a id="a-O"></a>闻客读金刚经。<a id="a-P"></a>悚然问客曰。<a id="a-Q"></a>此何法。<a id="a-R"></a>得于何人。<a id="a-S"></a>客曰。<a id="a-T"></a>此名金刚经。<a id="a-U"></a>得于黄梅忍大师。<a id="a-V"></a>归告于母以为法寻师直抵黄梅。<a id="a-W"></a>忍大师一见默识之。<a id="a-X"></a>后传衣法令隐于怀集四会之间。<a id="a-Y"></a>仪凤元年正月八日届于南海。<a id="a-Z"></a>及返曹溪雨大法雨。<a id="a-a"></a>一日示众曰。<a id="a-b"></a>诸善知识各各净心听吾说法。<a id="a-c"></a>汝等诸人自心是佛。<a id="a-d"></a>更莫狐疑。<a id="a-e"></a>外无一物而能建立。<a id="a-f"></a>皆是本心生万种法。<a id="a-g"></a>故经云。<a id="a-h"></a>心生种种法生。<a id="a-i"></a>心灭种种法灭。<a id="a-j"></a>若欲成就种智。<a id="a-k"></a>须达一相三昧一行三昧。<a id="a-l"></a>若于一切处而不住相。<a id="a-m"></a>于诸法中不生憎爱。<a id="a-n"></a>亦无取舍。<a id="a-o"></a>不念利益成坏等事。<a id="a-p"></a>安闲恬静虚融淡泊。<a id="a-q"></a>此名一相三昧。<a id="a-r"></a>若于一切处行住坐卧纯一直心。<a id="a-s"></a>不动道场即成净土。<a id="a-t"></a>名一行三昧。<a id="a-u"></a>若人具二三昧。<a id="a-v"></a>如地有种能含藏长养成就其实。<a id="a-w"></a>一相一行亦复如是。<a id="a-x"></a>我今说法犹如时雨普润大地。<a id="a-y"></a>汝等佛性譬如种子遇兹沾洽悉得发生承吾言者决获菩提。<a id="a-z"></a>依吾行者定证妙果。<a id="a-10"></a>师说法度人。<a id="a-11"></a>往来学者尝逾千数。<a id="a-12"></a>明年七月辞归新州故宅国恩寺。<a id="a-13"></a>其徒泣曰。<a id="a-14"></a>师归当复来不。<a id="a-15"></a>师曰。<a id="a-16"></a>叶落归根来时无口。<a id="a-17"></a>又问。<a id="a-18"></a>师之法眼何人传受。<a id="a-19"></a>师曰。<a id="a-1A"></a>有道者得无心者通。<a id="a-1B"></a>至国恩寺。<a id="a-1C"></a>以八月三日示众曰。<a id="a-1D"></a>吾受忍大师衣法。<a id="a-1E"></a>今为汝等说法不付其衣。<a id="a-1F"></a>盖女等信根已熟决定无疑。<a id="a-1G"></a>堪任大事。<a id="a-1H"></a>听吾偈曰。<a id="a-1I"></a>心地含诸种。<a id="a-1J"></a>普雨悉皆萌。<a id="a-1K"></a>顿悟花情已。<a id="a-1L"></a>菩提果自成。<a id="a-1M"></a>复谓众曰。<a id="a-1N"></a>其法无二。<a id="a-1O"></a>其心亦然。<a id="a-1P"></a>其道清净亦无诸相。<a id="a-1Q"></a>女等不用观静及空其心。<a id="a-1R"></a>此心本净无可取舍各自努力随缘好去。<a id="a-1S"></a>吾涅槃时至珍重。<a id="a-1T"></a>即跏趺而逝。<a id="a-1U"></a>于是山林变白鸟兽哀鸣。<a id="a-1V"></a>彩云香雾连日不开。<a id="a-1W"></a>既时广州都督韦据率韶新二郡官吏。<a id="a-1X"></a>迎奉全身归于曹溪宝林寺建塔。<a id="a-1Y"></a>真身今尚存焉。<a id="a-1Z"></a>旧唐史曰则天闻神秀名诏至都。<a id="a-1a"></a>肩舆入殿亲加跪礼。<a id="a-1b"></a>敕当阳山创度门寺以旌其德。<a id="a-1c"></a>时王公已下及京城士庶。<a id="a-1d"></a>闻风争来谒见。<a id="a-1e"></a>望尘拜伏日以万数。<a id="a-1f"></a>初神秀与惠能同师弘忍。<a id="a-1g"></a>而行业相埒。<a id="a-1h"></a>及忍卒能住韶州广果寺。<a id="a-1i"></a>韶阳山中旧多虎豹。<a id="a-1j"></a>一夕去尽。<a id="a-1k"></a>远近惊叹咸归伏焉。<a id="a-1l"></a>秀尝奏则天。<a id="a-1m"></a>请召能赴阙。<a id="a-1n"></a>能固辞。<a id="a-1o"></a>秀复自作书重邀之。<a id="a-1p"></a>能谓使者曰。<a id="a-1q"></a>吾形貌矬陋。<a id="a-1r"></a>北土见之恐不敬吾法。<a id="a-1s"></a>又先师以吾南中有缘。<a id="a-1t"></a>亦不可违。<a id="a-1u"></a>及中宗召之。<a id="a-1v"></a>竟不度岭而卒。<a id="a-1w"></a>天下散传其法。<a id="a-1x"></a>谓秀为北宗。<a id="a-1y"></a>能为南宗。</p>
  <p id="a1z">⊙(癸丑)　玄宗隆基改开元(睿宗第三子。<a id="a-20"></a>嬖杨贵妃。<a id="a-21"></a>为道士。<a id="a-22"></a>曰太真。<a id="a-23"></a>帝初用姚崇宋璟为相治平。<a id="a-24"></a>晚年耽湎淫佚。<a id="a-25"></a>用李林甫杨国忠为相。<a id="a-26"></a>安禄山为将致乱。<a id="a-27"></a>几致亡国。<a id="a-28"></a>二十九即位。<a id="a-29"></a>寿至七十八岁。<a id="a-2A"></a>至上元元年崩。<a id="a-2B"></a>葬泰陵)</p>
  <p id="a2C">⊙(甲寅)　二年十月十七日。<a id="a-2D"></a>永嘉玄觉禅师示寂。<a id="a-2E"></a>姓戴氏。<a id="a-2F"></a>丱岁出家。<a id="a-2G"></a>博贯三藏精天台止观圆妙法门。<a id="a-2H"></a>与东阳策禅师偕谒六祖。<a id="a-2I"></a>师至振锡绕祖三匝。<a id="a-2J"></a>祖曰。<a id="a-2K"></a>夫沙门者具三千威仪八万细行。<a id="a-2L"></a>大德自何方而来生大我慢。<a id="a-2M"></a>师曰。<a id="a-2N"></a>生死事大无常迅速。<a id="a-2O"></a>祖曰。<a id="a-2P"></a>何不体取无生了无速乎。<a id="a-2Q"></a>师曰。<a id="a-2R"></a>体即无生了本无速。<a id="a-2S"></a>祖曰。<a id="a-2T"></a>如是如是。<a id="a-2U"></a>师乃具威仪参礼。<a id="a-2V"></a>须臾告辞。<a id="a-2W"></a>祖曰。<a id="a-2X"></a>返太速乎。<a id="a-2Y"></a>师曰。<a id="a-2Z"></a>本自无动。<a id="a-2a"></a>岂有速耶。<a id="a-2b"></a>祖曰。<a id="a-2c"></a>谁知非动。<a id="a-2d"></a>师曰。<a id="a-2e"></a>仁者自生分别。<a id="a-2f"></a>祖曰。<a id="a-2g"></a>女甚明得无生之意。<a id="a-2h"></a>师曰。<a id="a-2i"></a>无生岂有意耶。<a id="a-2j"></a>祖曰。<a id="a-2k"></a>无意谁当分别。<a id="a-2l"></a>曰分别亦非意。<a id="a-2m"></a>祖曰。<a id="a-2n"></a>善哉善哉。<a id="a-2o"></a>少留一宿。<a id="a-2p"></a>时谓一宿觉。<a id="a-2q"></a>及回学徒奔萃。<a id="a-2r"></a>着证道歌一篇。<a id="a-2s"></a>梵僧传归天竺。<a id="a-2t"></a>彼皆钦仰目为东土大乘经。<a id="a-2u"></a>又着禅宗悟修圆旨十篇及观心十门。<a id="a-2v"></a>并盛传于世。</p>
  <p id="a2w">⊙(乙卯)　三月八日。<a id="a-2x"></a>玄宗遣礼部郎中张洽。<a id="a-2y"></a>赍诏诣当阳山。<a id="a-2z"></a>起沙门一行赴阙。<a id="a-30"></a>行以再命不许辞赴之。<a id="a-31"></a>有旨安置光泰殿。<a id="a-32"></a>帝数访以安国抚民之要。<a id="a-33"></a>行启陈无隐。<a id="a-34"></a>未几永穆公主出降。<a id="a-35"></a>诏依太平公主故事优厚发遣。<a id="a-36"></a>行谏以为高宗末年唯有一女。<a id="a-37"></a>所以特加优礼。<a id="a-38"></a>而太平竟以骄僭得罪。<a id="a-39"></a>不应引以为例。<a id="a-3A"></a>帝纳其言。<a id="a-3B"></a>遽追敕但依常礼。<a id="a-3C"></a>其忠谏多类此。<a id="a-3D"></a>或谓行优于忆诵。<a id="a-3E"></a>帝一日命出宫籍示之。<a id="a-3F"></a>行阅毕。<a id="a-3G"></a>令内侍执本对帝复之。<a id="a-3H"></a>不差一字。<a id="a-3I"></a>帝惊异顾谓左右曰。<a id="a-3J"></a>圣人也。<a id="a-3K"></a>自是频召咨质佛心之要。<a id="a-3L"></a>行雍容启沃圣眷日隆。<a id="a-3M"></a>天下之人。<a id="a-3N"></a>以帝从之问道。<a id="a-3O"></a>称为天师焉。</p>
  <p id="a3P">⊙(丙辰)　嵩岳元圭禅师示寂。<a id="a-3Q"></a>师居岳之庞坞。<a id="a-3R"></a>一日有异人。<a id="a-3S"></a>峨冠盛服拥卫而至。<a id="a-3T"></a>圭曰。<a id="a-3U"></a>善来仁者。<a id="a-3V"></a>胡为而至。<a id="a-3W"></a>彼厉声曰。<a id="a-3X"></a>师宁识我耶。<a id="a-3Y"></a>圭曰。<a id="a-3Z"></a>吾观佛与众生等吾一目之。<a id="a-3a"></a>岂分别耶。<a id="a-3b"></a>曰我此岳神也。<a id="a-3c"></a>能生杀于人。<a id="a-3d"></a>师安得一目我哉。<a id="a-3e"></a>圭曰。<a id="a-3f"></a>吾本不生。<a id="a-3g"></a>汝安能杀。<a id="a-3h"></a>吾视身与空等。<a id="a-3i"></a>视吾与汝等。<a id="a-3j"></a>汝能坏空与汝乎。<a id="a-3k"></a>使果能之。<a id="a-3l"></a>吾则不生不灭也。<a id="a-3m"></a>况汝不能。<a id="a-3n"></a>焉能生杀我耶。<a id="a-3o"></a>神稽首曰。<a id="a-3p"></a>我聪明正直过于余神。<a id="a-3q"></a>讵知师有广大智慧。<a id="a-3r"></a>愿授以正戒令我度世。<a id="a-3s"></a>圭曰。<a id="a-3t"></a>汝既乞戒。<a id="a-3u"></a>即既戒矣。<a id="a-3v"></a>所以者何。<a id="a-3w"></a>戒外无戒。<a id="a-3x"></a>又奚戒哉。<a id="a-3y"></a>神曰。<a id="a-3z"></a>此理也我闻茫昧。<a id="a-40"></a>止求师戒。<a id="a-41"></a>我身愿为门弟子。<a id="a-42"></a>圭即张座秉炉正几曰。<a id="a-43"></a>付汝五戒。<a id="a-44"></a>若能即曰能。<a id="a-45"></a>不尔即曰否。<a id="a-46"></a>神曰。<a id="a-47"></a>谨奉教。<a id="a-48"></a>曰汝能不淫乎。<a id="a-49"></a>神曰。<a id="a-4A"></a>亦娶也。<a id="a-4B"></a>曰非谓此也。<a id="a-4C"></a>谓无罗欲也。<a id="a-4D"></a>神曰能。<a id="a-4E"></a>曰汝能不盗乎。<a id="a-4F"></a>神曰。<a id="a-4G"></a>无乏我也。<a id="a-4H"></a>安有盗取哉。<a id="a-4I"></a>曰非谓此也。<a id="a-4J"></a>谓飨而福淫不供而祸善。<a id="a-4K"></a>神曰能。<a id="a-4L"></a>曰汝能不杀乎。<a id="a-4M"></a>神曰。<a id="a-4N"></a>实司其柄。<a id="a-4O"></a>焉得不杀。<a id="a-4P"></a>曰非谓此也。<a id="a-4Q"></a>谓有滥误疑混也。<a id="a-4R"></a>神曰能。<a id="a-4S"></a>曰汝能不妄乎。<a id="a-4T"></a>神曰。<a id="a-4U"></a>我惟正直。<a id="a-4V"></a>焉有妄哉。<a id="a-4W"></a>曰非谓此也。<a id="a-4X"></a>谓先后不合天心也。<a id="a-4Y"></a>神曰能。<a id="a-4Z"></a>曰汝不遭酒败乎。<a id="a-4a"></a>曰能。<a id="a-4b"></a>曰如上是为佛戒也。<a id="a-4c"></a>以有心奉持而无心拘执。<a id="a-4d"></a>以有心为物而无心想身。<a id="a-4e"></a>能如是则先天地生而不为精。<a id="a-4f"></a>后天地死而不为老。<a id="a-4g"></a>终日变化而不为动。<a id="a-4h"></a>毕竟寂灭而不为休。<a id="a-4i"></a>悟此则虽娶非妻也。<a id="a-4j"></a>虽飨非取也。<a id="a-4k"></a>虽柄非权也。<a id="a-4l"></a>虽作非故也。<a id="a-4m"></a>虽醉非惛也。<a id="a-4n"></a>是谓无心而已。<a id="a-4o"></a>无心则无戒。<a id="a-4p"></a>无戒则无心。<a id="a-4q"></a>无佛无众生。<a id="a-4r"></a>无汝亦无我。<a id="a-4s"></a>无汝则孰为戒哉。<a id="a-4t"></a>神曰。<a id="a-4u"></a>我神通去佛几何。<a id="a-4v"></a>曰汝神通则十句五不能。<a id="a-4w"></a>佛则十句七能三不能。<a id="a-4x"></a>神竦然辟席曰。<a id="a-4y"></a>可得闻乎。<a id="a-4z"></a>圭曰。<a id="a-50"></a>汝能戾上帝东天行而西七曜乎。<a id="a-51"></a>曰弗能也。<a id="a-52"></a>圭曰。<a id="a-53"></a>汝能夺地祇融五岳而结四海乎。<a id="a-54"></a>曰弗能也。<a id="a-55"></a>圭曰。<a id="a-56"></a>是谓五不能也。<a id="a-57"></a>佛能空一切相成万法智。<a id="a-58"></a>而不能即灭定业。<a id="a-59"></a>佛能知群有性穷亿劫事。<a id="a-5A"></a>而不能化导无缘。<a id="a-5B"></a>佛能度无量有情。<a id="a-5C"></a>而不能尽众生界。<a id="a-5D"></a>是谓三不能也。<a id="a-5E"></a>然定业亦不牢久。<a id="a-5F"></a>无缘亦谓一期。<a id="a-5G"></a>众生界本无增灭。<a id="a-5H"></a>廓无一人能主有法。<a id="a-5I"></a>有法无主是谓无法。<a id="a-5J"></a>无法无主是谓无心。<a id="a-5K"></a>如我解佛。<a id="a-5L"></a>亦无神通也。<a id="a-5M"></a>但能以无心通达一切法耳。<a id="a-5N"></a>神曰。<a id="a-5O"></a>我诚浅昧。<a id="a-5P"></a>未闻空义。<a id="a-5Q"></a>师所授戒我当奉行。<a id="a-5R"></a>今愿报慈德效我所能。<a id="a-5S"></a>师曰。<a id="a-5T"></a>吾观身无物。<a id="a-5U"></a>观法无常。<a id="a-5V"></a>了然更有何欲。<a id="a-5W"></a>神曰。<a id="a-5X"></a>师必命我为世间事展我神功。<a id="a-5Y"></a>使已发心未发心信心不信心等人目我神踪知有佛有神有能有不能有自然有非自然者。<a id="a-5Z"></a>师曰。<a id="a-5a"></a>吾无用是为。<a id="a-5b"></a>曰佛亦使龙神护法。<a id="a-5c"></a>师宁堕叛佛耶。<a id="a-5d"></a>第随意示诲。<a id="a-5e"></a>师不得已曰。<a id="a-5f"></a>东岩寺之障。<a id="a-5g"></a>莽然无树。<a id="a-5h"></a>北岫有之。<a id="a-5i"></a>然而背非屏拥。<a id="a-5j"></a>汝能移北树于东岭乎。<a id="a-5k"></a>神曰。<a id="a-5l"></a>既闻命矣。<a id="a-5m"></a>恐昏夜必有喧动。<a id="a-5n"></a>愿师无骇。<a id="a-5o"></a>即作礼辞去。<a id="a-5p"></a>使门人送而且观之。<a id="a-5q"></a>见仪卫逶迤如王者之状。<a id="a-5r"></a>岚霭烟霞纷纶间错。<a id="a-5s"></a>幢幡环佩凌空隐没。<a id="a-5t"></a>是夕果有暴风迅雷奔云震电。<a id="a-5u"></a>栋宇摇荡宿鸟惊呼。<a id="a-5v"></a>师谓众曰。<a id="a-5w"></a>无怖神与我契矣拂旦和霁则北山之松尽移东岭。<a id="a-5x"></a>森然行植焉。<a id="a-5y"></a>师诫其徒曰。<a id="a-5z"></a>吾没后无令外知。<a id="a-60"></a>若为口实人将妖我矣。<a id="a-61"></a>师伊阙人。<a id="a-62"></a>姓李氏。<a id="a-63"></a>幼岁出家具戒得法于老安国师。<a id="a-64"></a>寿七十有三云。</p>
  <p id="a65">论曰。<a id="a-66"></a>荆国王文公尝问张文定公曰。<a id="a-67"></a>去孔子百年而有孟。<a id="a-68"></a>轲此后迨孔孟者为。<a id="a-69"></a>谁何吾道之寥寥乎。<a id="a-6A"></a>文定沉吟久之曰。<a id="a-6B"></a>有人第恐过之耳。<a id="a-6C"></a>曰谁耶。<a id="a-6D"></a>文定曰。<a id="a-6E"></a>南岳让嵩山圭马祖石头丹霞无业。<a id="a-6F"></a>若此类。<a id="a-6G"></a>孔孟之教辔勒不住。<a id="a-6H"></a>故归释氏矣。<a id="a-6I"></a>文公深肯之。<a id="a-6J"></a>其后张公无尽闻之叹曰。<a id="a-6K"></a>达人之论也。<a id="a-6L"></a>然嵩山盖祖庭之旁出者也。<a id="a-6M"></a>其感应超绝说法沛然如此。<a id="a-6N"></a>则南岳而下的传正续宗师。<a id="a-6O"></a>世教辔勒不住。<a id="a-6P"></a>端可见矣。<a id="a-6Q"></a>二三公之谠论。<a id="a-6R"></a>渠不信夫。</p>
  <p id="a6S">⊙是岁天竺三藏法师无畏至京师。<a id="a-6T"></a>帝嗣位之初。<a id="a-6U"></a>一夕梦梵僧谒见。<a id="a-6V"></a>风度环异。<a id="a-6W"></a>及寤追忆不已。<a id="a-6X"></a>因追画工授以形段。<a id="a-6Y"></a>图于殿壁。<a id="a-6Z"></a>及畏至入对。<a id="a-6a"></a>帝熟视盖梦中所见僧也。<a id="a-6b"></a>竦然异之。<a id="a-6c"></a>馆于西明寺。<a id="a-6d"></a>宁薛诸王皆降礼钦重。<a id="a-6e"></a>其后秋旱。<a id="a-6f"></a>帝廉知无畏能致龙。<a id="a-6g"></a>遣内使传诏请雨。<a id="a-6h"></a>畏难之。<a id="a-6i"></a>奏以旱数当然若苦召龙恐暴物。<a id="a-6j"></a>帝再遣谕旨。<a id="a-6k"></a>人苦秋暑。<a id="a-6l"></a>虽暴风疾雨适足快意。<a id="a-6m"></a>畏诺之。<a id="a-6n"></a>有司设坛仪华彩光丽。<a id="a-6o"></a>畏笑曰。<a id="a-6p"></a>是可以致雨耶。<a id="a-6q"></a>命撤去之。<a id="a-6r"></a>独持满钵水。<a id="a-6s"></a>以小刀搅之。<a id="a-6t"></a>诵咒语百余番。<a id="a-6u"></a>即有微物如蚪龙。<a id="a-6v"></a>从钵矫首水面。<a id="a-6w"></a>顷之复沈。<a id="a-6x"></a>畏咒遣之。<a id="a-6y"></a>白气自钵腾涌。<a id="a-6z"></a>语诏使曰。<a id="a-70"></a>速归雨即至矣。<a id="a-71"></a>诏使驰出回顾有云如练。<a id="a-72"></a>自讲堂盘旋而上。<a id="a-73"></a>顷刻风雷震电。<a id="a-74"></a>诏使趋入奏御。<a id="a-75"></a>衣巾已透湿。<a id="a-76"></a>于是震风凌雨。<a id="a-77"></a>飘荡庐舍。<a id="a-78"></a>士民悚惧。<a id="a-79"></a>弥日而息。<a id="a-7A"></a>又尝霖霪逾时。<a id="a-7B"></a>诏畏止之。<a id="a-7C"></a>畏于寺掜泥媪五躯。<a id="a-7D"></a>向之作梵语。<a id="a-7E"></a>若斥骂者即刻而霁。<a id="a-7F"></a>其神验类如此。<a id="a-7G"></a>帝敬之若神。<a id="a-7H"></a>未几通华言。<a id="a-7I"></a>译虚空藏毗卢遮那苏悉地羯罗等经十余部。<a id="a-7J"></a>禅师一行三藏宝月等参预其事。<a id="a-7K"></a>畏性简静好禅观。<a id="a-7L"></a>每劝学者习之。<a id="a-7M"></a>累表求还。<a id="a-7N"></a>帝坚留不许。</p>
  <p id="a7O">⊙是岁广州节度宋璟入曹溪礼祖塔。<a id="a-7P"></a>誓曰。<a id="a-7Q"></a>弟子愿毕世外护大法。<a id="a-7R"></a>祈一祥瑞表信。<a id="a-7S"></a>言讫微风飘香氤氲袭人。<a id="a-7T"></a>俄而甘雨倾注。<a id="a-7U"></a>唯遍一寺之内。<a id="a-7V"></a>璟忻跃而去。<a id="a-7W"></a>未几召入。<a id="a-7X"></a>与姚元崇相继执政。<a id="a-7Y"></a>世称姚宋为中兴贤相。</p>
  <p id="a7Z">⊙(辛酉)　朝廷以麟德历署日蚀比不验。<a id="a-7a"></a>诏禅师一行改撰新历。<a id="a-7b"></a>行受诏推大衍数立术以应之。<a id="a-7c"></a>较经史所书。<a id="a-7d"></a>气朔日名度数可考者。<a id="a-7e"></a>皆合而着之。<a id="a-7f"></a>久之道士邢和璞谓太史令尹愔曰。<a id="a-7g"></a>一行其圣人乎。<a id="a-7h"></a>昔洛下闳造太初历。<a id="a-7i"></a>尝记曰。<a id="a-7j"></a>八百年后当差一日。<a id="a-7k"></a>必有圣人出世纠正之。<a id="a-7l"></a>今年期差满。<a id="a-7m"></a>而一行推大衍数。<a id="a-7n"></a>以纠数家之谬。<a id="a-7o"></a>闳之言不诬矣。<a id="a-7p"></a>愔亦以为然。<a id="a-7q"></a>行复欲知黄道进退。<a id="a-7r"></a>而太史无黄道仪。<a id="a-7s"></a>表请创置之。<a id="a-7t"></a>制可。</p>
  <p id="a7u">⊙(壬戌)　帝注孝经并制序。</p>
  <p id="a7v">是岁沙门智升。<a id="a-7w"></a>上释教经律论目录凡二十卷。<a id="a-7x"></a>铨次大藏经典及圣贤论撰。<a id="a-7y"></a>凡五千四十八卷。<a id="a-7z"></a>自是遂为定数。</p>
  <p id="a80">⊙(癸亥)　十一年十月癸酉。<a id="a-81"></a>禅师一行制黄道仪成。<a id="a-82"></a>帝自为之铭。<a id="a-83"></a>诏安武成殿庭以示百官。<a id="a-84"></a>其仪准圆天之像。<a id="a-85"></a>具列宿赤道及周天度数。<a id="a-86"></a>注水激轮令其自转。<a id="a-87"></a>一昼夜而天运周外络二轮。<a id="a-88"></a>缀以日月令得运行。<a id="a-89"></a>每天东行一周。<a id="a-8A"></a>日西行一度。<a id="a-8B"></a>月行十三度。<a id="a-8C"></a>以十九分度之二十九转日有余日月会。<a id="a-8D"></a>三百六十五转而日周天。<a id="a-8E"></a>以木匮为地平。<a id="a-8F"></a>令仪半在地下晦明朔望迟速有准。<a id="a-8G"></a>立木人二于地平。<a id="a-8H"></a>其一前置鼓以候刻。<a id="a-8I"></a>至一刻则自击之。<a id="a-8J"></a>其一前置钟以候辰。<a id="a-8K"></a>至一辰亦自撞之。<a id="a-8L"></a>皆于地中略施轮轴。<a id="a-8M"></a>关锁交错相持。<a id="a-8N"></a>当时称其妙以为神功。<a id="a-8O"></a>无几铜铁渐涩不能自转。<a id="a-8P"></a>遂藏之于集贤院。</p>
  <p id="a8Q">是岁改政事堂曰中书门下省。</p>
  <p id="a8R">⊙○有登州文登县郭行妻王氏。<a id="a-8S"></a>生女鹤喙。<a id="a-8T"></a>将丧自言。<a id="a-8U"></a>酬先世尝斋之报以此示人。</p>
  <p id="a8V">(甲子　五七)　沙门牛云者少不慧。<a id="a-8W"></a>因诣台山礼文殊。<a id="a-8X"></a>初至东台见老人问曰。<a id="a-8Y"></a>胡为而来。<a id="a-8Z"></a>曰愿见大圣求聪慧耳。<a id="a-8a"></a>老人曰。<a id="a-8b"></a>文殊居北台尔往见之。<a id="a-8c"></a>云奉教趋北台。<a id="a-8d"></a>老人亦在彼矣。<a id="a-8e"></a>云意其即文殊也。<a id="a-8f"></a>遂拜之。<a id="a-8g"></a>老人曰。<a id="a-8h"></a>汝沙门也。<a id="a-8i"></a>不应礼俗士。<a id="a-8j"></a>云拜不已。<a id="a-8k"></a>老人怜之。<a id="a-8l"></a>为入定观云前身盖牛也。<a id="a-8m"></a>以尝驰经故获比丘报。<a id="a-8n"></a>老人起定为云言之。<a id="a-8o"></a>复云。<a id="a-8p"></a>汝性昏迷胸中有淤肉在。<a id="a-8q"></a>当为汝[钁-(目*目)+賏]去之。<a id="a-8r"></a>因戒云闭目无辄开。<a id="a-8s"></a>云如约。<a id="a-8t"></a>颇觉老人以[钁-(目*目)+賏]锄其胸。<a id="a-8u"></a>然不甚楚。<a id="a-8v"></a>少顷心怀开豁顿异往时。<a id="a-8w"></a>及开眸见老人现身为文殊妙相端严。<a id="a-8x"></a>谓云曰。<a id="a-8y"></a>与汝聪明竟。<a id="a-8z"></a>云喜跃作礼及起身而文殊隐。<a id="a-90"></a>云自是总持辨悟为时导师。<a id="a-91"></a>以夙因故牛云称焉。</p>
  <p id="a92">⊙(丙寅)　日本国沙门。<a id="a-93"></a>荣睿普照等至于扬州。<a id="a-94"></a>奉僧伽黎十领。<a id="a-95"></a>其上缀以山川异物之状。<a id="a-96"></a>盖其国主附之以施中国高行沙门。<a id="a-97"></a>于时律师鉴真受其衣。<a id="a-98"></a>叹外国人有佛种性。<a id="a-99"></a>欲往化之。<a id="a-9A"></a>会睿照等亦劝请遂附舶而东。<a id="a-9B"></a>为恶风飘入鱼蛇等海。<a id="a-9C"></a>以真律行高皆脱祸。<a id="a-9D"></a>既至日本。<a id="a-9E"></a>彼王预知枉驾迎劳。<a id="a-9F"></a>馆于毗卢遮那殿。<a id="a-9G"></a>未几请真授归戒。<a id="a-9H"></a>夫人群臣皆以次禀授。<a id="a-9I"></a>日本自是始有律教。</p>
  <p id="a9J">⊙(丁卯)　三藏菩提流志卒。<a id="a-9K"></a>春秋一百五十有六。<a id="a-9L"></a>流志南印土国王之子。<a id="a-9M"></a>以让位出家。<a id="a-9N"></a>高宗闻名有诏要之。<a id="a-9O"></a>以垂拱中至京师。<a id="a-9P"></a>凡四十年。<a id="a-9Q"></a>如华严宝积经等。<a id="a-9R"></a>皆出其手。<a id="a-9S"></a>帝及重臣敬之如生佛。<a id="a-9T"></a>葬日特给卤簿羽仪。<a id="a-9U"></a>塔于龙门之西原。<a id="a-9V"></a>赐谥曰开元一切遍知三藏。<a id="a-9W"></a>名德之盛古未有焉。</p>
  <p id="a9X">⊙时嵩山破窖堕和上者。<a id="a-9Y"></a>不称名氏言行叵测。<a id="a-9Z"></a>初见老安国师。<a id="a-9a"></a>契悟心要隐居嵩山。<a id="a-9b"></a>山有庙灵甚。<a id="a-9c"></a>殿中唯安一窖。<a id="a-9d"></a>远近祭祀烹宰无虚日。<a id="a-9e"></a>师领徒入庙。<a id="a-9f"></a>以杖击窖三下云。<a id="a-9g"></a>咄此窖泥瓦合成。<a id="a-9h"></a>圣从何来。<a id="a-9i"></a>灵从何起。<a id="a-9j"></a>恁么烹宰物命。<a id="a-9k"></a>又击三下。<a id="a-9l"></a>窖乃倾破堕落。<a id="a-9m"></a>须臾有一人青衣峨冠。<a id="a-9n"></a>设拜师前曰。<a id="a-9o"></a>我本庙窖神。<a id="a-9p"></a>久受业报。<a id="a-9q"></a>今蒙师说无生法。<a id="a-9r"></a>得说此处当生天上。<a id="a-9s"></a>特来礼谢。<a id="a-9t"></a>师曰。<a id="a-9u"></a>是汝本有之性。<a id="a-9v"></a>非吾强言。<a id="a-9w"></a>神再拜而去。<a id="a-9x"></a>少迁徒众问师。<a id="a-9y"></a>某等久在和上左右。<a id="a-9z"></a>未蒙指示。<a id="a-A0"></a>窖神得何径旨。<a id="a-A1"></a>便得生天。<a id="a-A2"></a>师曰。<a id="a-A3"></a>我只向伊道是泥瓦合成。<a id="a-A4"></a>别无道理为伊。<a id="a-A5"></a>众无语。<a id="a-A6"></a>师良久云。<a id="a-A7"></a>会么。<a id="a-A8"></a>众云。<a id="a-A9"></a>不会。<a id="a-AA"></a>师曰。<a id="a-AB"></a>本有之性为什么不会。<a id="a-AC"></a>众僧乃礼拜。<a id="a-AD"></a>师曰。<a id="a-AE"></a>破也破也。<a id="a-AF"></a>堕也堕也。<a id="a-AG"></a>于是其众皆悟玄旨。<a id="a-AH"></a>后有义丰禅师。<a id="a-AI"></a>举问安国师。<a id="a-AJ"></a>国师叹曰。<a id="a-AK"></a>此子会尽物我一如。<a id="a-AL"></a>可谓如朗月处空无不见者。<a id="a-AM"></a>只是难凑伊语脉。<a id="a-AN"></a>丰曰。<a id="a-AO"></a>未审什么人凑他语脉。<a id="a-AP"></a>安曰。<a id="a-AQ"></a>不知者。<a id="a-AR"></a>又僧问。<a id="a-AS"></a>物物无形时如何。<a id="a-AT"></a>师曰。<a id="a-AU"></a>礼即唯汝非我。<a id="a-AV"></a>不礼即唯我非汝。<a id="a-AW"></a>其僧礼谢。<a id="a-AX"></a>师曰。<a id="a-AY"></a>本有之物物非物也。<a id="a-AZ"></a>所以道若能转物即同如来。<a id="a-Aa"></a>有僧从牛头处来。<a id="a-Ab"></a>师曰。<a id="a-Ac"></a>来自何人法会。<a id="a-Ad"></a>僧进前叉手绕师一匝而出。<a id="a-Ae"></a>师曰。<a id="a-Af"></a>牛头会下不可有此人。<a id="a-Ag"></a>僧乃回上边叉手而立。<a id="a-Ah"></a>师云。<a id="a-Ai"></a>果然果然。<a id="a-Aj"></a>僧却问。<a id="a-Ak"></a>应物不由他时如何。<a id="a-Al"></a>师曰。<a id="a-Am"></a>争得不由他。<a id="a-An"></a>僧云。<a id="a-Ao"></a>恁么即顺正归原去也。<a id="a-Ap"></a>师曰。<a id="a-Aq"></a>归原何顺。<a id="a-Ar"></a>曰若非和上几错招愆。<a id="a-As"></a>师曰。<a id="a-At"></a>犹是未见四祖时道理。<a id="a-Au"></a>见后道将来。<a id="a-Av"></a>僧乃绕师一匝而出。<a id="a-Aw"></a>师曰。<a id="a-Ax"></a>顺正之道今古如然。<a id="a-Ay"></a>又僧侍立次。<a id="a-Az"></a>师曰祖祖佛佛只说如人本性本心。<a id="a-B0"></a>此外别无道理。<a id="a-B1"></a>会取会取。<a id="a-B2"></a>僧礼谢。<a id="a-B3"></a>师以拂子打之曰。<a id="a-B4"></a>一处如是千处亦然。<a id="a-B5"></a>师后不知终。</p>
  <p id="aB6">⊙是年十一月己丑。<a id="a-B7"></a>禅师一行寝疾于华严寺。<a id="a-B8"></a>旧唐史云。<a id="a-B9"></a>帝一夕梦游其寺见一室绳床竹窗气象萧索。<a id="a-BA"></a>及旦行以疾闻。<a id="a-BB"></a>帝遣中使候问。<a id="a-BC"></a>使还奏行居处之状。<a id="a-BD"></a>与所梦冥合。<a id="a-BE"></a>帝叹久之。<a id="a-BF"></a>有旨命京城十大德为行结坛祈福。<a id="a-BG"></a>既而行疾少间。<a id="a-BH"></a>诏陪驾幸新丰。<a id="a-BI"></a>未几行疾革。<a id="a-BJ"></a>帝亲候问。<a id="a-BK"></a>遂沐浴端坐而逝。<a id="a-BL"></a>春秋四十有五。<a id="a-BM"></a>帝哭之哀甚。<a id="a-BN"></a>辍朝三日。<a id="a-BO"></a>有诏伤悼听停龛三七日。<a id="a-BP"></a>与中外赡礼。<a id="a-BQ"></a>行容貌如生。<a id="a-BR"></a>而鬓发日长。<a id="a-BS"></a>帝亲制碑书之于石。<a id="a-BT"></a>出内库钱五十万建塔铜人原。<a id="a-BU"></a>谥曰大惠禅师。<a id="a-BV"></a>帝尝从容问国祚几何有留难不。<a id="a-BW"></a>行曰。<a id="a-BX"></a>銮舆有万里之行。<a id="a-BY"></a>社稷终吉。<a id="a-BZ"></a>帝惊问故不答。<a id="a-Ba"></a>退以小金合进之曰。<a id="a-Bb"></a>至万里即开。<a id="a-Bc"></a>帝一日发合视之。<a id="a-Bd"></a>盖当归少许。<a id="a-Be"></a>及禄山乱驾幸成都至万里桥。<a id="a-Bf"></a>忽悟未几果归。<a id="a-Bg"></a>昭宗初封吉王。<a id="a-Bh"></a>而唐以昭宗而灭。<a id="a-Bi"></a>故云终吉。<a id="a-Bj"></a>有里媪素供行。<a id="a-Bk"></a>而媪一子坐杀人将之刑。<a id="a-Bl"></a>媪悲泣请救。<a id="a-Bm"></a>行怜之。<a id="a-Bn"></a>令弟子捕生物。<a id="a-Bo"></a>得雉豕七。<a id="a-Bp"></a>行日藏其一于瓮中。<a id="a-Bq"></a>为梵语咒之。<a id="a-Br"></a>七日北斗尽没。<a id="a-Bs"></a>朝廷震惊。<a id="a-Bt"></a>太史奏将有变。<a id="a-Bu"></a>请避正殿禳之。<a id="a-Bv"></a>帝密以问行。<a id="a-Bw"></a>对曰。<a id="a-Bx"></a>此无他。<a id="a-By"></a>盖妖魔也。<a id="a-Bz"></a>凡嗔心坏一切善。<a id="a-C0"></a>慈心降一切魔。<a id="a-C1"></a>若赐赦天下则妖不能为。<a id="a-C2"></a>帝然之。<a id="a-C3"></a>遂大赦。<a id="a-C4"></a>媪子由是得免。<a id="a-C5"></a>行日出一豕则一星现。<a id="a-C6"></a>至七日而斗复如故。<a id="a-C7"></a>其秘术多此类。<a id="a-C8"></a>着易论十二卷。<a id="a-C9"></a>大衍论二十卷。<a id="a-CA"></a>开元大衍历五十二卷。<a id="a-CB"></a>七政长历三卷。<a id="a-CC"></a>释氏系录。<a id="a-CD"></a>大衍玄图。<a id="a-CE"></a>心机算术。<a id="a-CF"></a>括遁甲十六局。<a id="a-CG"></a>六壬连珠歌。<a id="a-CH"></a>六壬髓经。<a id="a-CI"></a>天一太一经。<a id="a-CJ"></a>太一局遁甲经。<a id="a-CK"></a>各一卷。<a id="a-CL"></a>五音地里经十五卷。<a id="a-CM"></a>宰相李吉甫奉诏撰一行传一卷。<a id="a-CN"></a>并见唐艺文志。<a id="a-CO"></a>十六年诏特进张说历官陈玄景等。<a id="a-CP"></a>编次一行所撰大衍历施用。<a id="a-CQ"></a>三月驾幸温汤。<a id="a-CR"></a>道由一行塔所。<a id="a-CS"></a>帝为驻跸徘徊。<a id="a-CT"></a>令品官诣塔。<a id="a-CU"></a>告以出豫之意。<a id="a-CV"></a>赐帛五十疋。<a id="a-CW"></a>令莳塔前松柏。<a id="a-CX"></a>其为圣眷如此。<a id="a-CY"></a>宋史官欧阳文忠曰。<a id="a-CZ"></a>自太初至麟德历。<a id="a-Ca"></a>凡二十三家。<a id="a-Cb"></a>与天虽近而未密。<a id="a-Cc"></a>至一行则密矣。<a id="a-Cd"></a>其倚数立法。<a id="a-Ce"></a>固无以易也。<a id="a-Cf"></a>后世虽有改作者。<a id="a-Cg"></a>皆依仿而已。<a id="a-Ch"></a>沙门道泓者。<a id="a-Ci"></a>生黄州与侍郎张敬之厚善。<a id="a-Cj"></a>能言吉凶亡不明验。<a id="a-Ck"></a>尝为中书张说视宅。<a id="a-Cl"></a>戒曰。<a id="a-Cm"></a>无穿东北壬隅也。<a id="a-Cn"></a>他日见说曰。<a id="a-Co"></a>宅气索然云何。<a id="a-Cp"></a>与说共视隅有三坎丈余。<a id="a-Cq"></a>泓惊曰。<a id="a-Cr"></a>公富贵一世而已。<a id="a-Cs"></a>诸子将不终。<a id="a-Ct"></a>说惧将平之。<a id="a-Cu"></a>泓曰。<a id="a-Cv"></a>客土无气。<a id="a-Cw"></a>与土脉不连。<a id="a-Cx"></a>譬身疮痏。<a id="a-Cy"></a>补他肉无益也。<a id="a-Cz"></a>其后说诸子皆污禄山以斥死。<a id="a-D0"></a>果如其言。</p>
  <p id="aD1">论曰。<a id="a-D2"></a>欧阳文忠公雅嫉吾释。<a id="a-D3"></a>未始略有假借。<a id="a-D4"></a>独于唐志尊一行大衍之作。<a id="a-D5"></a>而宋景文于方技篇削一行玄奘等传。<a id="a-D6"></a>而独着道泓地理之说。<a id="a-D7"></a>或者以为唐浮图行业无足为二公取者。<a id="a-D8"></a>故止于是而已。<a id="a-D9"></a>夫岂然哉。<a id="a-DA"></a>盖大衍所以统天时。<a id="a-DB"></a>地理则切于人事。<a id="a-DC"></a>是宜史笔取也。<a id="a-DD"></a>若吾释之盛莫甚于唐。<a id="a-DE"></a>凡三百年间。<a id="a-DF"></a>以道德为天下宗师者。<a id="a-DG"></a>不可悉数。<a id="a-DH"></a>欧宋以为奉异方之教。<a id="a-DI"></a>故讳之而不书。<a id="a-DJ"></a>犹春秋时虽老聃郯子之贤。<a id="a-DK"></a>返不若江人黄人得书于经。<a id="a-DL"></a>岂亦老氏不足取哉。<a id="a-DM"></a>盖国经之典。<a id="a-DN"></a>凡礼乐刑政所及贵贱必书。<a id="a-DO"></a>若吾浮图大绝世累颖脱尘表者。<a id="a-DP"></a>于刑政何与焉。<a id="a-DQ"></a>宜其不参于世典也。<a id="a-DR"></a>由是言之。<a id="a-DS"></a>欧宋黜吾释。<a id="a-DT"></a>其微意乃所以尊之也。<a id="a-DU"></a>盛哉一行。<a id="a-DV"></a>前膺洛下闳八百年之谶。<a id="a-DW"></a>当时则明天子跪之称为圣人。<a id="a-DX"></a>及其制作施于后世。<a id="a-DY"></a>緼天地贯幽明历数百年而其术益验。<a id="a-DZ"></a>果圣与贤耶。<a id="a-Da"></a>吾弗得而知矣。</p>
  <p id="aDb">⊙(己巳)　初以上生日为千秋节○用大衍历。</p>
  <p id="aDc">是年太师燕国公张说薨。<a id="a-Dd"></a>说为唐宗臣。<a id="a-De"></a>朝廷大述作多出其手。<a id="a-Df"></a>为文属思精壮。<a id="a-Dg"></a>尤善释典。<a id="a-Dh"></a>尝谪岳州而诗益凄婉。<a id="a-Di"></a>时人谓得江山之助。<a id="a-Dj"></a>天下不称姓而曰燕公。<a id="a-Dk"></a>着石刻般若心经序曰。<a id="a-Dl"></a>万行起于心。<a id="a-Dm"></a>心人之主。<a id="a-Dn"></a>三乘归于一。<a id="a-Do"></a>一法之宗。<a id="a-Dp"></a>知心无所得是真得。<a id="a-Dq"></a>见一无不通是玄通。<a id="a-Dr"></a>如来说五蕴皆空。<a id="a-Ds"></a>人本空也。<a id="a-Dt"></a>如来说诸法空相。<a id="a-Du"></a>法亦空也。<a id="a-Dv"></a>知法照空。<a id="a-Dw"></a>见空舍法。<a id="a-Dx"></a>二者知见复非空耶。<a id="a-Dy"></a>是故定之与慧俱空法中。<a id="a-Dz"></a>入此门者为明门。<a id="a-E0"></a>行此路者为超路。<a id="a-E1"></a>非夫行深般若者。<a id="a-E2"></a>孰能证于此乎。<a id="a-E3"></a>驸马都尉荥阳郑万钧深艺之士也。<a id="a-E4"></a>学有传僻书成草圣。<a id="a-E5"></a>乃挥洒手翰镌刻心经。<a id="a-E6"></a>树圣善之宝坊。<a id="a-E7"></a>启未来之华业。<a id="a-E8"></a>佛以无依相而说。<a id="a-E9"></a>法本不生。<a id="a-EA"></a>我以无得心而传。<a id="a-EB"></a>今则无灭。<a id="a-EC"></a>道存文字意齐天壤。<a id="a-ED"></a>国老张说闻而嘉焉。<a id="a-EE"></a>赞扬佛事题之乐石。<a id="a-EF"></a>又制法池院二法堂赞并序曰。<a id="a-EG"></a>法池西三归院二法堂。<a id="a-EH"></a>兹院长老初上禅师所造也。<a id="a-EI"></a>禅师姓彭氏名知。<a id="a-EJ"></a>至性笃孝执亲之丧七日不食。<a id="a-EK"></a>微言密行志道探玄。<a id="a-EL"></a>究易老庄太一之旨。<a id="a-EM"></a>善正书。<a id="a-EN"></a>擅钟王品格。<a id="a-EO"></a>其点画婉秀毫缕必见。<a id="a-EP"></a>如折槁荷磨文石。<a id="a-EQ"></a>筋理洒飒固非人力之所致也。<a id="a-ER"></a>中朝名士山薮高尚法流开胜远近慕焉。<a id="a-ES"></a>及晚年专意于禅颂。<a id="a-ET"></a>平生事业脱若遗尘矣。<a id="a-EU"></a>常叹帝王父母许我出家。<a id="a-EV"></a>雨露生成恩惟一揆。<a id="a-EW"></a>依如来教创是功德。<a id="a-EX"></a>万一乎献福二宫潜祐七祖。<a id="a-EY"></a>将与一切咸登道场。<a id="a-EZ"></a>于是三归堂以长安元年辛丑子月望日癸卯立。<a id="a-Ea"></a>善法堂以开元元年癸丑丑月望日戊辰建。<a id="a-Eb"></a>禅师母弟仁婉弟子启疑及沙弥令哲。<a id="a-Ec"></a>左右斯业实有力焉。<a id="a-Ed"></a>而作赞曰。<a id="a-Ee"></a>敬告诸佛子。<a id="a-Ef"></a>一心清净观。<a id="a-Eg"></a>欲求正真道。<a id="a-Eh"></a>当从信根入。<a id="a-Ei"></a>是佛虚空相。<a id="a-Ej"></a>是法微妙光。<a id="a-Ek"></a>定慧不相离。<a id="a-El"></a>是僧和合义。<a id="a-Em"></a>人空法亦空。<a id="a-En"></a>二空亦复空。<a id="a-Eo"></a>住心三空宝。<a id="a-Ep"></a>是名三归处。<a id="a-Eq"></a>至哉初上人。<a id="a-Er"></a>建立善法堂。<a id="a-Es"></a>彩翠三世佛。<a id="a-Et"></a>庄严清净眼。<a id="a-Eu"></a>能运无碍心。<a id="a-Ev"></a>普入于一切。<a id="a-Ew"></a>见若不染色。<a id="a-Ex"></a>知若不取识。<a id="a-Ey"></a>是名真实见。<a id="a-Ez"></a>亦名解脱知。<a id="a-F0"></a>佛观离生灭。<a id="a-F1"></a>诸法等如是。</p>
  <p id="aF2">⊙(壬申)　是岁定五服制。<a id="a-F3"></a>盖出自古。<a id="a-F4"></a>至天后请母三年。<a id="a-F5"></a>及卢氏驳议有异。<a id="a-F6"></a>开元五年卢履冰上言。<a id="a-F7"></a>众议纷然。<a id="a-F8"></a>自是卿士之家。<a id="a-F9"></a>孝服有异。<a id="a-FA"></a>今二十年萧嵩等改修五礼。<a id="a-FB"></a>敕下依行。<a id="a-FC"></a>五服礼者。<a id="a-FD"></a>一三年服。<a id="a-FE"></a>为父曰斩衰。<a id="a-FF"></a>哀情至切斩截其心。<a id="a-FG"></a>为母曰齐衰次其父也。<a id="a-FH"></a>然二十七个月终矣。<a id="a-FI"></a>十二月小祥。<a id="a-FJ"></a>二十五月大祥。<a id="a-FK"></a>二十七月禫服。<a id="a-FL"></a>更加一月心丧。<a id="a-FM"></a>服之终也。<a id="a-FN"></a>齐斩服以缞麻。<a id="a-FO"></a>臣孝于君亦尔。<a id="a-FP"></a>二期年服。<a id="a-FQ"></a>十三个月。<a id="a-FR"></a>为祖父等。<a id="a-FS"></a>三大功。<a id="a-FT"></a>九月。<a id="a-FU"></a>为叔伯等。<a id="a-FV"></a>四小功。<a id="a-FW"></a>五月。<a id="a-FX"></a>堂兄弟等。<a id="a-FY"></a>五缌麻。<a id="a-FZ"></a>三月。<a id="a-Fa"></a>三从兄弟等内外族等。<a id="a-Fb"></a>余如五服注疏全之。</p>
  <p id="aFc">⊙八月壬申朔。<a id="a-Fd"></a>三藏金刚智告其徒曰。<a id="a-Fe"></a>白月圆时吾逝矣。<a id="a-Ff"></a>至时绕毗卢像顶梵夹退归寝室跏趺而逝。<a id="a-Fg"></a>赐谥灌顶国师。<a id="a-Fh"></a>敕中书杜鸿渐撰纪德碑。<a id="a-Fi"></a>智西域人。<a id="a-Fj"></a>本王种。<a id="a-Fk"></a>出家从龙智阿阇黎传密教及来东土初达南海。<a id="a-Fl"></a>广州节度闻于朝。<a id="a-Fm"></a>有旨驿驰赴阙入见。<a id="a-Fn"></a>帝大悦。<a id="a-Fo"></a>馆于大慈恩寺。<a id="a-Fp"></a>未几夏旱。<a id="a-Fq"></a>诏智祈雨智结坛图七俱胝像。<a id="a-Fr"></a>约开眸即雨。<a id="a-Fs"></a>阅三日像果开眸。<a id="a-Ft"></a>有物自坛布云弥空。<a id="a-Fu"></a>斯须而雨。<a id="a-Fv"></a>帝特降诏褒美。<a id="a-Fw"></a>明年辞游雁门不允。<a id="a-Fx"></a>遂迁荐福寺。<a id="a-Fy"></a>为人语默兴居容止凝粹。<a id="a-Fz"></a>喜愠不形于色。<a id="a-G0"></a>见者莫测其涯。<a id="a-G1"></a>所至必结灌顶道场。<a id="a-G2"></a>弟子不空传其教。<a id="a-G3"></a>初不空事智。<a id="a-G4"></a>智授以梵本悉昙章及声明论。<a id="a-G5"></a>不逾旬而诵之。<a id="a-G6"></a>智奇其骏。<a id="a-G7"></a>引入金刚道场。<a id="a-G8"></a>以掷花验之。<a id="a-G9"></a>智以为胜己。<a id="a-GA"></a>不空因求瑜伽五部。<a id="a-GB"></a>智未之许。<a id="a-GC"></a>不空拟入天竺求之。<a id="a-GD"></a>智一夕梦京城佛像皆东行。<a id="a-GE"></a>及寤以诘不空。<a id="a-GF"></a>空启以西游意。<a id="a-GG"></a>智曰。<a id="a-GH"></a>汝有授道之资。<a id="a-GI"></a>吾何靳哉。<a id="a-GJ"></a>即授以五部及毗卢遮那经苏息轨范。<a id="a-GK"></a>及智没不空奉遗教游天竺增广其学。</p>
  <p id="aGL">是岁禅师义福卒。<a id="a-GM"></a>旧唐史云。<a id="a-GN"></a>福得法于神秀禅师。<a id="a-GO"></a>初止蓝田化感寺。<a id="a-GP"></a>处方丈之室。<a id="a-GQ"></a>二十余年未尝出宇之外。<a id="a-GR"></a>尝随驾幸东都。<a id="a-GS"></a>蒲号二州刺史及官吏士民皆赍旛华迎之。<a id="a-GT"></a>所在涂路充塞。<a id="a-GU"></a>及卒有旨。<a id="a-GV"></a>赐号大智禅师。<a id="a-GW"></a>葬伊阙之上。<a id="a-GX"></a>送者数万人。<a id="a-GY"></a>中书严挺之为制碑。<a id="a-GZ"></a>初神秀虽德行为禅门之杰得帝王钦重。<a id="a-Ga"></a>而未尝聚徒开堂传法。<a id="a-Gb"></a>至义福普寂。<a id="a-Gc"></a>始于京城传教。<a id="a-Gd"></a>二十余年人皆仰之。</p>
  <p id="aGe">⊙(癸酉)　恒州刺史韦济奏。<a id="a-Gf"></a>方士张果有长年秘术。<a id="a-Gg"></a>自言数百岁矣。<a id="a-Gh"></a>则天尝召之。<a id="a-Gi"></a>果徉死不赴。<a id="a-Gj"></a>今复见之。<a id="a-Gk"></a>帝闻遣中书侍郎徐峤赍玺书迎之。<a id="a-Gl"></a>果至。<a id="a-Gm"></a>帝闻其变化不测而疑之。<a id="a-Gn"></a>时邢和璞者。<a id="a-Go"></a>善算。<a id="a-Gp"></a>能知人寿夭。<a id="a-Gq"></a>帝令。<a id="a-Gr"></a>算果。<a id="a-Gs"></a>懵然莫知其甲子。<a id="a-Gt"></a>又有师夜光者。<a id="a-Gu"></a>善视鬼。<a id="a-Gv"></a>帝召果与之密坐。<a id="a-Gw"></a>令夜光视之。<a id="a-Gx"></a>夜光不能见。<a id="a-Gy"></a>帝闻饮堇汁无苦者真奇士。<a id="a-Gz"></a>会天寒以堇汁赐之。<a id="a-H0"></a>果饮三卮醺然如醉。<a id="a-H1"></a>顾左右曰。<a id="a-H2"></a>非佳酒也。<a id="a-H3"></a>倾之取镜视齿则尽燋黑。<a id="a-H4"></a>命左右取铁如意击齿堕尽。<a id="a-H5"></a>更出神药傅其龂寝。<a id="a-H6"></a>顷之齿复粲然如故。<a id="a-H7"></a>帝始信之。<a id="a-H8"></a>将妻以公主。<a id="a-H9"></a>果预知苦辞获免。<a id="a-HA"></a>后恳辞归山。<a id="a-HB"></a>下制曰。<a id="a-HC"></a>恒州张果先生游方之外者也。<a id="a-HD"></a>迹造高尚深入窈冥。<a id="a-HE"></a>早浑光尘应诏城阙。<a id="a-HF"></a>莫详甲子之数。<a id="a-HG"></a>且谓羲皇上人。<a id="a-HH"></a>问以道枢尽会宗极今特行朝礼。<a id="a-HI"></a>爰升宠命可银青光禄大夫。<a id="a-HJ"></a>号通玄先生。<a id="a-HK"></a>其年果入恒山。<a id="a-HL"></a>后不知终。</p>
  <p id="aHM">⊙(乙亥)　二十三年三藏无畏卒。<a id="a-HN"></a>春秋九十有九。<a id="a-HO"></a>诏鸿胪丞李现监护丧事。<a id="a-HP"></a>塔于龙门之西山广化寺。<a id="a-HQ"></a>藏其全身。<a id="a-HR"></a>畏本释种。<a id="a-HS"></a>甘露饭王之后。<a id="a-HT"></a>以让国出家。<a id="a-HU"></a>道德名称为天竺之冠。<a id="a-HV"></a>所至讲法必有异相。<a id="a-HW"></a>初在乌茶国演遮那经须臾众会咸见空中有毗卢遮那四金字各寻丈排列。<a id="a-HX"></a>久之而没。<a id="a-HY"></a>又尝过龙河。<a id="a-HZ"></a>一托驼负经没水。<a id="a-Ha"></a>畏惧失经。<a id="a-Hb"></a>遽随之入水。<a id="a-Hc"></a>于是龙王邀之入宫讲法。<a id="a-Hd"></a>不许。<a id="a-He"></a>彼请坚至。<a id="a-Hf"></a>为留三宿而出。<a id="a-Hg"></a>所载梵夹不湿一字。<a id="a-Hh"></a>其神异多类此。</p>
  <p id="aHi">⊙是岁。<a id="a-Hj"></a>三藏不空于师子国从普贤阿阇梨求开十八会金刚灌顶及大悲胎藏建坛之法。<a id="a-Hk"></a>其王一日调象。<a id="a-Hl"></a>俄而群象逸。<a id="a-Hm"></a>莫敢御之者。<a id="a-Hn"></a>不空遽于衢路安坐。<a id="a-Ho"></a>及狂象奔至。<a id="a-Hp"></a>见不空皆顿止跪伏。<a id="a-Hq"></a>少顷而去。<a id="a-Hr"></a>由是举国神敬之。</p>
  <p id="aHs">论曰。<a id="a-Ht"></a>自大教东流。<a id="a-Hu"></a>诸僧间以神异助化。<a id="a-Hv"></a>是皆功行成熟契彻心源。<a id="a-Hw"></a>自觉本智现量发圣。<a id="a-Hx"></a>绝非咒力幻术所致也。<a id="a-Hy"></a>殆自东晋尸利密已降。<a id="a-Hz"></a>宣译秘咒。<a id="a-I0"></a>要其大归。<a id="a-I1"></a>不过祀鬼神驱邪妄为人禳灾释患而已。<a id="a-I2"></a>其间往往不无假名比丘自外国来挟术惊愚。<a id="a-I3"></a>有所谓罗汉法者。<a id="a-I4"></a>正公[序-予+(林/骨)]邪术下劣之技。<a id="a-I5"></a>亦犹道家雷公法之类也。<a id="a-I6"></a>兹岂高道巨德弘禅主教者齿哉。<a id="a-I7"></a>及开元中西域金刚智无畏不空三大士。<a id="a-I8"></a>始传密教。<a id="a-I9"></a>以玄言德祥开佑至尊。<a id="a-IA"></a>即其神功显效几与造化之力均焉。<a id="a-IB"></a>故三大士虽宏密教。<a id="a-IC"></a>抑本智现量发圣与。<a id="a-ID"></a>尝慨资治通鉴称。<a id="a-IE"></a>贞观中有僧自西域来。<a id="a-IF"></a>善咒术能令人立死。<a id="a-IG"></a>复咒之使苏。<a id="a-IH"></a>太宗择飞骑中壮者试之。<a id="a-II"></a>皆如其言。<a id="a-IJ"></a>因以问傅奕。<a id="a-IK"></a>奕曰。<a id="a-IL"></a>此邪术也。<a id="a-IM"></a>臣闻邪不干正。<a id="a-IN"></a>请使咒臣必不能行。<a id="a-IO"></a>帝命僧咒奕。<a id="a-IP"></a>奕初无所觉。<a id="a-IQ"></a>须臾僧忽僵仆。<a id="a-IR"></a>若为物所系。<a id="a-IS"></a>遂不复苏。<a id="a-IT"></a>此恐好事者曲为之辞。<a id="a-IU"></a>何则若使果有是。<a id="a-IV"></a>则僧非真僧咒非真咒。<a id="a-IW"></a>正谓邪术耳。<a id="a-IX"></a>固不足以张吾教之疵也。<a id="a-IY"></a>矧万万无此理。<a id="a-IZ"></a>向使彼能自西域远至长安厥术能死人而复苏。<a id="a-Ia"></a>乃不暇自卫其身。<a id="a-Ib"></a>对常人无故而僵死。<a id="a-Ic"></a>虽儿童莫之信也。<a id="a-Id"></a>又当是时三大士者虽俱未至。<a id="a-Ie"></a>若京城大德僧惠乘玄琬法琳明赡诸公。<a id="a-If"></a>其肯坐视绝域伪僧破坏教门。<a id="a-Ig"></a>不请峻治乃留帝命傅奕辨耶。<a id="a-Ih"></a>佛制戒律。<a id="a-Ii"></a>虽春蹊生草犹不许比丘践之。<a id="a-Ij"></a>恐害其生。<a id="a-Ik"></a>况说断人命咒传于世乎。<a id="a-Il"></a>故予谓好事者曲为之辞断可见矣。</p>
 </body>
</html>