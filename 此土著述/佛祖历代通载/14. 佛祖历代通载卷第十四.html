<!doctype html>
<html id="z3IBXNJ1jd" data-ver="1029">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第十四</h1>
  <p id="a2">唐。</p>
  <p id="a3">⊙(庚戌)　高宗治改永徽(字为善。<a id="a-4"></a>小名雄奴。<a id="a-5"></a>太宗第九子。<a id="a-6"></a>年五十六崩葬乾陵。<a id="a-7"></a>在位三十四年。<a id="a-8"></a>一云。<a id="a-9"></a>三十六年。<a id="a-A"></a>或云。<a id="a-B"></a>三十年○复以周公为先圣。<a id="a-C"></a>孔子为先师)</p>
  <p id="aD">(辛亥)　世尊示灭一千六百年矣。</p>
  <p id="aE">⊙四祖道信大师示寂。<a id="a-F"></a>师姓司马。<a id="a-G"></a>世居河内。<a id="a-H"></a>后徙蕲州。<a id="a-I"></a>生而超异。<a id="a-J"></a>幼慕空宗诸解脱门。<a id="a-K"></a>宛如夙习。<a id="a-L"></a>既绍祖位。<a id="a-M"></a>摄心无寐胁不至席者。<a id="a-N"></a>仅六十年。<a id="a-O"></a>隋大业末。<a id="a-P"></a>领众至吉州。<a id="a-Q"></a>值群盗围城。<a id="a-R"></a>七旬不解万众惶怖。<a id="a-S"></a>师悯之。<a id="a-T"></a>教诵摩诃般若。<a id="a-U"></a>既而贼众望稃灕间。<a id="a-V"></a>若有神兵。<a id="a-W"></a>乃相谓曰。<a id="a-X"></a>城中必有异人。<a id="a-Y"></a>遂即引去。<a id="a-Z"></a>武德中始居破头山学徒奔凑。<a id="a-a"></a>尝一日于黄梅道中逢一小儿。<a id="a-b"></a>骨相秀异。<a id="a-c"></a>师曰。<a id="a-d"></a>汝何姓。<a id="a-e"></a>答曰。<a id="a-f"></a>姓即有不是常姓。<a id="a-g"></a>师曰。<a id="a-h"></a>是何姓。<a id="a-i"></a>答曰。<a id="a-j"></a>是佛性。<a id="a-k"></a>师曰。<a id="a-l"></a>汝无性耶。<a id="a-m"></a>答曰。<a id="a-n"></a>性即空故。<a id="a-o"></a>师默识其为法器。<a id="a-p"></a>令侍者诣其母求之出家。<a id="a-q"></a>母以夙缘故了无难色。<a id="a-r"></a>以至传衣付法。<a id="a-s"></a>偈曰。<a id="a-t"></a>华种有生性。<a id="a-u"></a>因地华生生。<a id="a-v"></a>大缘与信合。<a id="a-w"></a>当生生不生。<a id="a-x"></a>遂以学徒委之。<a id="a-y"></a>一日告众曰。<a id="a-z"></a>吾尝游庐山。<a id="a-10"></a>登绝顶望破头山。<a id="a-11"></a>见紫云如盖。<a id="a-12"></a>下有白气横分六道汝等会否。<a id="a-13"></a>众皆默然。<a id="a-14"></a>忍大师曰。<a id="a-15"></a>莫是和上他后横出一枝佛法否。<a id="a-16"></a>师曰善。<a id="a-17"></a>贞观末太宗向师道味欲瞻风彩。<a id="a-18"></a>诏赴京师师上表逊谢。<a id="a-19"></a>前后三返竟以疾辞。<a id="a-1A"></a>第四度命使者曰。<a id="a-1B"></a>如果不起即取首来。<a id="a-1C"></a>使至山谕旨。<a id="a-1D"></a>师乃引颈就刃神色怡然。<a id="a-1E"></a>使异之。<a id="a-1F"></a>回以状闻。<a id="a-1G"></a>帝弥加叹慕。<a id="a-1H"></a>就赐珍缯以遂其志。<a id="a-1I"></a>及是忽垂诫门人曰。<a id="a-1J"></a>一切诸法悉皆解脱。<a id="a-1K"></a>汝等各自护念流化未来。<a id="a-1L"></a>言讫安坐而逝。<a id="a-1M"></a>寿七十有二。<a id="a-1N"></a>塔于本山。<a id="a-1O"></a>明年四月八日。<a id="a-1P"></a>塔户无故自开。<a id="a-1Q"></a>仪相如生。<a id="a-1R"></a>尔后门人不敢复闭。<a id="a-1S"></a>代宗谥大医禅师云。</p>
  <p id="a1T">⊙(壬子)　雁塔成。<a id="a-1U"></a>太宗二十二年。<a id="a-1V"></a>上在春宫日。<a id="a-1W"></a>天阴掌疼问及左右对曰。<a id="a-1X"></a>应是太子洞玄下针处于是思报昊天追崇福业。<a id="a-1Y"></a>命有司择地为母文德顺圣皇后建慈恩寺。<a id="a-1Z"></a>凡十余院。<a id="a-1a"></a>一千八百九十七间。<a id="a-1b"></a>度僧三百员。<a id="a-1c"></a>敕奘三藏为上座。<a id="a-1d"></a>盛事如碑所载。<a id="a-1e"></a>至今永徽三年。<a id="a-1f"></a>帝用七宫亡者衣物财帛而建此塔于慈恩寺。<a id="a-1g"></a>其基四面各一百四十尺。<a id="a-1h"></a>仿西域制度而有五级。<a id="a-1i"></a>并象轮露盘高一百八十尺。<a id="a-1j"></a>层层中心皆葬舍利。<a id="a-1k"></a>不啻万颗。<a id="a-1l"></a>上层以石为室。<a id="a-1m"></a>南面立碑。<a id="a-1n"></a>载二圣所制三藏圣教序记。<a id="a-1o"></a>乃尚书右仆射河南公褚遂良笔也○西域之制以塔为方坟。<a id="a-1p"></a>然有四类。<a id="a-1q"></a>轮王一级。<a id="a-1r"></a>声闻四级。<a id="a-1s"></a>独觉十二级。<a id="a-1t"></a>菩萨如来十三级。<a id="a-1u"></a>各有所表也。</p>
  <p id="a1v">⊙(癸丑)　四年禅师惠宽卒。<a id="a-1w"></a>生杨氏。<a id="a-1x"></a>父为道士。<a id="a-1y"></a>号三洞先生。<a id="a-1z"></a>姊信相生而知道。<a id="a-20"></a>终日凝然禅寂。<a id="a-21"></a>宽五六岁日与信相谭论。<a id="a-22"></a>俱非世事。<a id="a-23"></a>家世奉道宽独不喜。<a id="a-24"></a>父诟厉使拜天尊。<a id="a-25"></a>宽不得已跪之。<a id="a-26"></a>铁像蹶然崩坏。<a id="a-27"></a>举族惊异。<a id="a-28"></a>因录每与信相所论言句。<a id="a-29"></a>先是龙怀寺禅师昙相临终。<a id="a-2A"></a>语弟子会曰。<a id="a-2B"></a>吾报缘当生广汉绵竹峰顶杨氏家。<a id="a-2C"></a>后七年汝来见吾。<a id="a-2D"></a>言讫而逝。<a id="a-2E"></a>其后会颇忘之。<a id="a-2F"></a>一昔梦相责以负约。<a id="a-2G"></a>会惊寤遂造峰顶而扣其扉。<a id="a-2H"></a>宽曰。<a id="a-2I"></a>扣扉者谁。<a id="a-2J"></a>会遽曰。<a id="a-2K"></a>弟子会也。<a id="a-2L"></a>宽笑曰。<a id="a-2M"></a>何以知吾而称子。<a id="a-2N"></a>会曰。<a id="a-2O"></a>得师声犹昔日声也。<a id="a-2P"></a>遂相见。<a id="a-2Q"></a>其父出所录每与信相谭论示之。<a id="a-2R"></a>盖大庄严等论。<a id="a-2S"></a>会即奉宽再归龙怀寺落发。<a id="a-2T"></a>由是神异日显。<a id="a-2U"></a>俗呼圣和上。<a id="a-2V"></a>其姊信相亦随出家。<a id="a-2W"></a>尝因净惠寺异僧入定。<a id="a-2X"></a>满寺红焰亘然。<a id="a-2Y"></a>而人未识之。<a id="a-2Z"></a>信相曰。<a id="a-2a"></a>此火聚尊者入火光三昧耳。<a id="a-2b"></a>因入其寺。<a id="a-2c"></a>入水观一室湛然。<a id="a-2d"></a>唯水不见其形。<a id="a-2e"></a>异僧钦叹以为得果。<a id="a-2f"></a>时亦号圣尼。<a id="a-2g"></a>宽十世为大僧。<a id="a-2h"></a>今十生记存焉。<a id="a-2i"></a>累朝赐谥不一。</p>
  <p id="a2j">⊙(甲寅)　五年中天竺国摩诃菩提寺。<a id="a-2k"></a>遣僧致法师玄奘书。<a id="a-2l"></a>并献方物。<a id="a-2m"></a>其辞曰。<a id="a-2n"></a>微妙吉祥世尊金刚座侧摩诃菩提寺诸多闻众所共围绕上座惠天。<a id="a-2o"></a>致书摩诃支那国于无量经律论妙尽精微木叉阿遮利耶。<a id="a-2p"></a>敬问无量少病少恼。<a id="a-2q"></a>我惠天苾刍今造佛大神变赞颂及诸经论比量智等。<a id="a-2r"></a>今附苾刍法长将往。<a id="a-2s"></a>此无量多闻长老大德阿遮利耶。<a id="a-2t"></a>智光亦同前致问。<a id="a-2u"></a>邬波索迦日授稽首和南。<a id="a-2v"></a>今共寄白氎一双示不空心。<a id="a-2w"></a>路远莫怪其少。<a id="a-2x"></a>愿领。<a id="a-2y"></a>彼须经论录名附来。<a id="a-2z"></a>当为抄送。<a id="a-30"></a>木叉阿遮利耶愿知。<a id="a-31"></a>及法长辞还。<a id="a-32"></a>奘答长老智光书。<a id="a-33"></a>其略曰。<a id="a-34"></a>往年使还承正法藏大师无常。<a id="a-35"></a>奉问摧割不能已已。<a id="a-36"></a>呜呼苦海舟沉人天眼灭。<a id="a-37"></a>迁夺之痛何可述欤。<a id="a-38"></a>昔大觉潜辉。<a id="a-39"></a>迦葉绍宗洪业。<a id="a-3A"></a>商那迁逝。<a id="a-3B"></a>鞠多阐其嘉猷。<a id="a-3C"></a>今法将归真。<a id="a-3D"></a>法师次任其事。<a id="a-3E"></a>惟愿清辞妙辨。<a id="a-3F"></a>共四海而弘流。<a id="a-3G"></a>福智庄严。<a id="a-3H"></a>与五山而永久。<a id="a-3I"></a>玄奘所将经论已翻瑜伽师地论等大小三十余部。<a id="a-3J"></a>即日大唐天子圣躬万福率土安民。<a id="a-3K"></a>以轮王之慈。<a id="a-3L"></a>敷法王之化。<a id="a-3M"></a>所出经论并蒙神笔制序。<a id="a-3N"></a>令所司抄写国内流行。<a id="a-3O"></a>爰及邻邦亦俱遵奉。<a id="a-3P"></a>虽居像季之末。<a id="a-3Q"></a>而教法光荣邕邕穆穆。<a id="a-3R"></a>亦不异室罗筏逝多林之化也。<a id="a-3S"></a>伏愿照知。<a id="a-3T"></a>顷信度河失经一驮。<a id="a-3U"></a>今录名于后。<a id="a-3V"></a>有便请为附来。<a id="a-3W"></a>并有片物供养。<a id="a-3X"></a>愿垂纳受。<a id="a-3Y"></a>是岁特旨度沙弥窥基为大僧。<a id="a-3Z"></a>入大慈恩寺参译经正义。<a id="a-3a"></a>基姓尉迟代郡人(鄂国公敬德之侄。<a id="a-3b"></a>右金吾卫将军敬宗之子)母裴梦掌月轮吞之而孕。<a id="a-3c"></a>诞夕神光盈室。<a id="a-3d"></a>甫六岁能著书。<a id="a-3e"></a>初法师奘公于西域得一童子。<a id="a-3f"></a>敏悟绝伦。<a id="a-3g"></a>因携之诣宗。<a id="a-3h"></a>宗呼基出拜。<a id="a-3i"></a>奘使诵所著兵书。<a id="a-3j"></a>且数千言。<a id="a-3k"></a>奘数目童子。<a id="a-3l"></a>及基诵毕。<a id="a-3m"></a>奘绐之曰。<a id="a-3n"></a>此古书耳。<a id="a-3o"></a>宗未之信。<a id="a-3p"></a>奘令西域童子覆诵之。<a id="a-3q"></a>不差一字。<a id="a-3r"></a>宗大怒。<a id="a-3s"></a>以基窃古书罔已将杀之。<a id="a-3t"></a>奘就丐出家。<a id="a-3u"></a>基曰。<a id="a-3v"></a>听我御荤色晚膳即从出家。<a id="a-3w"></a>不然宁伏剑死不为饿死。<a id="a-3x"></a>奘爱其俊而许之。<a id="a-3y"></a>遂从入道。<a id="a-3z"></a>每览疏记过目成诵。<a id="a-40"></a>义亦顿解。<a id="a-41"></a>善大小乘。<a id="a-42"></a>既参译经。<a id="a-43"></a>从奘受瑜伽唯识宗旨。<a id="a-44"></a>著论凡百部。<a id="a-45"></a>时号百本论师。<a id="a-46"></a>然性豪侈。<a id="a-47"></a>每出必治三车。<a id="a-48"></a>亦号三车法师。</p>
  <p id="a49">⊙(乙卯)　六年五月。<a id="a-4A"></a>法师玄奘译因明论。<a id="a-4B"></a>沙门神泰等各造义疏释之。<a id="a-4C"></a>法师栖玄者。<a id="a-4D"></a>以其论示尚药奉御吕才。<a id="a-4E"></a>才深艺之士也。<a id="a-4F"></a>颇毁其文。<a id="a-4G"></a>作因明注解破义图。<a id="a-4H"></a>轻薄者听信之。<a id="a-4I"></a>秋七月译经法师惠立致书左仆射于志宁斥其谬。<a id="a-4J"></a>辞曰。<a id="a-4K"></a>闻诸佛之立教。<a id="a-4L"></a>文言奥远旨义幽深。<a id="a-4M"></a>等圆穹之寥廓。<a id="a-4N"></a>类沧波之浩浣。<a id="a-4O"></a>谈真如之性相。<a id="a-4P"></a>居十地而尚迷。<a id="a-4Q"></a>说小草之因缘。<a id="a-4R"></a>处无生而犹昧。<a id="a-4S"></a>况有萦缠八邪之网。<a id="a-4T"></a>沉沦四倒之流。<a id="a-4U"></a>而欲窥究宗因辨彰其理者。<a id="a-4V"></a>无乃惑哉。<a id="a-4W"></a>切见大慈恩寺翻经法师惠基。<a id="a-4X"></a>早树智力夙成行洁。<a id="a-4Y"></a>圭璋操逾松杞遂能。<a id="a-4Z"></a>躬游圣域询禀微言。<a id="a-4a"></a>擅三藏于胸怀。<a id="a-4b"></a>苞四含于掌握。<a id="a-4c"></a>嗣清徽于曩哲。<a id="a-4d"></a>扇遗范于当今。<a id="a-4e"></a>实季俗之舟航。<a id="a-4f"></a>信缁林之龟鉴者也。<a id="a-4g"></a>所翻圣教已三百余轴。<a id="a-4h"></a>中有小论。<a id="a-4i"></a>题曰因明。<a id="a-4j"></a>诠论难之旨归。<a id="a-4k"></a>序催邪之轨式。<a id="a-4l"></a>虽未为玄门之要妙。<a id="a-4m"></a>亦非造次之所知。<a id="a-4n"></a>近闻尚药吕奉御。<a id="a-4o"></a>以常人之资。<a id="a-4p"></a>窃众师之说。<a id="a-4q"></a>造因明图释宗因义。<a id="a-4r"></a>不能精悟好起异端。<a id="a-4s"></a>苟觅声誉妄为穿凿。<a id="a-4t"></a>排众德之正说。<a id="a-4u"></a>任我慢之[懨-猒+扁]心。<a id="a-4v"></a>媒炫公卿之前。<a id="a-4w"></a>嚣諠闾巷之侧不惭颜厚靡倦神劳。<a id="a-4x"></a>数易炎凉心犹未已。<a id="a-4y"></a>然奉御于俗事少间。<a id="a-4z"></a>遂谓真宗可了。<a id="a-50"></a>何异鼷鼠见釜窖之堪陟。<a id="a-51"></a>乃言昆阆之不难。<a id="a-52"></a>蛛螫睹棘林之易罗。<a id="a-53"></a>遂谓扶桑之可网。<a id="a-54"></a>不量涯分无以异斯。<a id="a-55"></a>况大音希声大辩若讷。<a id="a-56"></a>所以净名契理杜口毗耶。<a id="a-57"></a>尼父德高恂恂乡党。<a id="a-58"></a>未闻夸矜自媒而获缙绅之推仰也。<a id="a-59"></a>立致书其事稍息。</p>
  <p id="a5A">冬十月丁酉。<a id="a-5B"></a>太常博士柳宣。<a id="a-5C"></a>以其事寝。<a id="a-5D"></a>作归敬书并偈。<a id="a-5E"></a>檄译经大德。<a id="a-5F"></a>求毕其说。<a id="a-5G"></a>于是法师明浚。<a id="a-5H"></a>答还述颂并书。<a id="a-5I"></a>极大尊严。<a id="a-5J"></a>而训吕才妄举。<a id="a-5K"></a>柳宣得书即劾吕才。<a id="a-5L"></a>列奏其事。<a id="a-5M"></a>有旨集公卿学士。<a id="a-5N"></a>领才诣慈恩寺。<a id="a-5O"></a>见法师受辞悔谢而退。</p>
  <p id="a5P">⊙(丙辰)　改显庆正月丙寅。<a id="a-5Q"></a>立代王弘为皇太子。<a id="a-5R"></a>是日于慈恩寺斋僧五千员。<a id="a-5S"></a>敕黄门侍郎薛元超主其事。<a id="a-5T"></a>因问法师玄奘前代翻经之式。<a id="a-5U"></a>对曰。<a id="a-5V"></a>汉魏既远未可详论。<a id="a-5W"></a>晋宋已来翻经皆有监阅详缉之官。<a id="a-5X"></a>故符坚时昙摩难提译经。<a id="a-5Y"></a>黄门赵整执笔。<a id="a-5Z"></a>姚兴时罗什译经。<a id="a-5a"></a>兴及姚嵩执笔。<a id="a-5b"></a>后魏菩提流支译经。<a id="a-5c"></a>侍中崔光笔授。<a id="a-5d"></a>以至梁陈周隋之代。<a id="a-5e"></a>并亦如之。<a id="a-5f"></a>贞观初年波颇那罗译经。<a id="a-5g"></a>先帝敕赵郡王孝恭詹事杜正伦监护。<a id="a-5h"></a>今特阙如。<a id="a-5i"></a>又大慈恩寺庄丽轮奂今古罕俦。<a id="a-5j"></a>尚未建碑。<a id="a-5k"></a>贫道怀此二寺。<a id="a-5l"></a>愿闻之于上也。<a id="a-5m"></a>元超奏其语制可。</p>
  <p id="a5n">⊙是月壬申朝会中书令崔敦礼宣敕曰。<a id="a-5o"></a>大慈恩寺法师。<a id="a-5p"></a>玄奘新翻经论文义须精。<a id="a-5q"></a>宜令左仆射于志宁。<a id="a-5r"></a>吏部尚书来济。<a id="a-5s"></a>礼部尚书许敬宗。<a id="a-5t"></a>黄门侍郎薛元超。<a id="a-5u"></a>中书侍郎李义府杜正伦。<a id="a-5v"></a>时为看阅。<a id="a-5w"></a>或不稳处随事润色。<a id="a-5x"></a>朝罢遣内给事王君德。<a id="a-5y"></a>报法师曰。<a id="a-5z"></a>承须友人助翻经。<a id="a-60"></a>已为处分于志宁等。<a id="a-61"></a>其慈恩寺碑。<a id="a-62"></a>朕望自作。<a id="a-63"></a>不知师意如何。<a id="a-64"></a>且令相报。<a id="a-65"></a>奘奉旨。<a id="a-66"></a>即率众诣阙抗表陈请。<a id="a-67"></a>未几高宗亲制大慈恩寺碑文成。<a id="a-68"></a>遣长孙无忌遍示群公。<a id="a-69"></a>其辞曰盖闻乾坤缔构之初。<a id="a-6A"></a>品物权舆之始。<a id="a-6B"></a>莫不载形厚土藉覆穹苍。<a id="a-6C"></a>然则二曜辉天靡测。<a id="a-6D"></a>盈虚之像四溟纪地。<a id="a-6E"></a>岂究波澜之极。<a id="a-6F"></a>况乎法门虚寂。<a id="a-6G"></a>出生不灭之前。<a id="a-6H"></a>圣教牢笼。<a id="a-6I"></a>示有无形之外。<a id="a-6J"></a>故以道光尘劫化洽生灵。<a id="a-6K"></a>缅惟王宫发迹。<a id="a-6L"></a>莲披起步之花。<a id="a-6M"></a>神沼腾光。<a id="a-6N"></a>树曲高堤之[乾-乞+余]。<a id="a-6O"></a>演德音于鹿苑。<a id="a-6P"></a>会多士于龙宫。<a id="a-6Q"></a>福已罪之群生。<a id="a-6R"></a>兴将灭之人代。<a id="a-6S"></a>能使下愚抱道。<a id="a-6T"></a>骨碎寒林之野。<a id="a-6U"></a>上哲钦风。<a id="a-6V"></a>身没雪山之偈。<a id="a-6W"></a>丝流法雨。<a id="a-6X"></a>清火宅以辞炎。<a id="a-6Y"></a>轮升惠日。<a id="a-6Z"></a>皎重冥而归昼。<a id="a-6a"></a>朕逖览缃史详观道义。<a id="a-6b"></a>福永劫者。<a id="a-6c"></a>其唯释教欤。<a id="a-6d"></a>文德皇太后凭柯琼树疏派泉源。<a id="a-6e"></a>德照涂山道光妫汭。<a id="a-6f"></a>流芬彤管。<a id="a-6g"></a>彰懿则于八纮。<a id="a-6h"></a>垂训紫宫。<a id="a-6i"></a>扇徽猷于万古。<a id="a-6j"></a>遽而乾精掩月永戢贞辉。<a id="a-6k"></a>坤维绝纽长沦茂毓。<a id="a-6l"></a>抚奁镜而增感望陟屺以何追。<a id="a-6m"></a>仲由兴叹于千钟。<a id="a-6n"></a>虞丘致哀于三失。<a id="a-6o"></a>朕之罔极。<a id="a-6p"></a>实有切于终身。<a id="a-6q"></a>故载怀兴缉创斯金地。<a id="a-6r"></a>却背邠郊点千庄之树锦前临终岳。<a id="a-6s"></a>吐百仞之峰莲。<a id="a-6t"></a>左面八川。<a id="a-6u"></a>皎池光而分镜。<a id="a-6v"></a>右邻九达。<a id="a-6w"></a>飞羽盖以连云抑天府之奥区。<a id="a-6x"></a>信上京之胜地。<a id="a-6y"></a>迹其雕轩架迥绮阁凌虚。<a id="a-6z"></a>丹空晓乌。<a id="a-70"></a>焕日宫之泛丽。<a id="a-71"></a>素天初兔。<a id="a-72"></a>鉴月殿而澄辉。<a id="a-73"></a>薰径秋兰。<a id="a-74"></a>疏亭佩紫。<a id="a-75"></a>芳岩冬桂。<a id="a-76"></a>蜜户丛丹。<a id="a-77"></a>灯皎繁花。<a id="a-78"></a>焰转心中之鹤幡标迥刹。<a id="a-79"></a>彩萦天外之虹。<a id="a-7A"></a>飞陛参差。<a id="a-7B"></a>含文露而栖玉。<a id="a-7C"></a>轻帘舒卷。<a id="a-7D"></a>网靥面而编珠。<a id="a-7E"></a>霞班低岫之红。<a id="a-7F"></a>池漠泛烟之翠。<a id="a-7G"></a>鸣佩与宵钟合韵。<a id="a-7H"></a>和风共晨梵分音。<a id="a-7I"></a>岂直香积天宫远惭轮奂。<a id="a-7J"></a>阆风仙阙遥愧雕华而已哉。<a id="a-7K"></a>有玄奘法师者。<a id="a-7L"></a>实真如之冠冕也。<a id="a-7M"></a>器宇凝邃若清风之肃长松。<a id="a-7N"></a>缛思繁蔚。<a id="a-7O"></a>如绮霞之辉迥汉。<a id="a-7P"></a>腾今照古之智。<a id="a-7Q"></a>挺自生知。<a id="a-7R"></a>蕴寂怀真之诚。<a id="a-7S"></a>发乎龆龀。<a id="a-7T"></a>孤标一代迈生。<a id="a-7U"></a>远以照前。<a id="a-7V"></a>迥秀千龄。<a id="a-7W"></a>架澄什而光后。<a id="a-7X"></a>以为淳风替古浇俗移今。<a id="a-7Y"></a>悲巨夜之长昏。<a id="a-7Z"></a>痛微言之永翳。<a id="a-7a"></a>遂投迹异域广餐秘教。<a id="a-7b"></a>乘杯云汉之外。<a id="a-7c"></a>振锡烟霞之表。<a id="a-7d"></a>滔天巨海。<a id="a-7e"></a>浸惊浪而羁游。<a id="a-7f"></a>亘地严霜。<a id="a-7g"></a>犯凄氛而独逝。<a id="a-7h"></a>平郊散叙。<a id="a-7i"></a>衣单雪岭之风。<a id="a-7j"></a>旷野低轮。<a id="a-7k"></a>肌弊流沙之日。<a id="a-7l"></a>遐征月路。<a id="a-7m"></a>影对宵而暂双。<a id="a-7n"></a>远迈危峰。<a id="a-7o"></a>形临朝而永只。<a id="a-7p"></a>思穷妙境探赜至真。<a id="a-7q"></a>心罄玄津研几秘术。<a id="a-7r"></a>通昔贤之所不达。<a id="a-7s"></a>悟先典之所未闻。<a id="a-7t"></a>遂得金牒东流。<a id="a-7u"></a>续将绝之教。<a id="a-7v"></a>宝偈西徙补已阙之文。<a id="a-7w"></a>时眷灵基栖心此地。<a id="a-7x"></a>弘宣奥旨。<a id="a-7y"></a>叶重翠于祇林。<a id="a-7z"></a>远辟幽关。<a id="a-80"></a>波再清于定水。<a id="a-81"></a>朕之虔心八正肃志双林。<a id="a-82"></a>冀延景福式资冥助。<a id="a-83"></a>奉愿皇太后逍遥六度。<a id="a-84"></a>神游丹阙之前。<a id="a-85"></a>偃息四洲。<a id="a-86"></a>魂升紫极之境。<a id="a-87"></a>悲夫。<a id="a-88"></a>玉烛易往。<a id="a-89"></a>促四序于炎凉。<a id="a-8A"></a>金箭难留。<a id="a-8B"></a>驰六龙于晷漏。<a id="a-8C"></a>恐波迁树在。<a id="a-8D"></a>移溟海以变桑田。<a id="a-8E"></a>地是势非。<a id="a-8F"></a>沦高岸而为幽谷。<a id="a-8G"></a>于是敬刻贞石式旌真境。<a id="a-8H"></a>铭不录。</p>
  <p id="a8I">三月庚申。<a id="a-8J"></a>百僚奉表美扬圣制。<a id="a-8K"></a>别诏礼部尚书许敬宗送碑文示法师玄奘。<a id="a-8L"></a>甲子奘率徒诣阙。<a id="a-8M"></a>奉表谢曰。<a id="a-8N"></a>造化之功。<a id="a-8O"></a>既播物而成教。<a id="a-8P"></a>圣人之道。<a id="a-8Q"></a>亦因辞而见情。<a id="a-8R"></a>然则画卦垂文。<a id="a-8S"></a>空谈形于器宇。<a id="a-8T"></a>设爻分象。<a id="a-8U"></a>实未越于寰域。<a id="a-8V"></a>羲皇之德。<a id="a-8W"></a>尚见称于前古。<a id="a-8X"></a>姬后之风。<a id="a-8Y"></a>亦独高于后代。<a id="a-8Z"></a>岂若开物成务。<a id="a-8a"></a>阐八正以摛章。<a id="a-8b"></a>诠道立言。<a id="a-8c"></a>证三明而导俗。<a id="a-8d"></a>理穷天地之表。<a id="a-8e"></a>情该日月之外。<a id="a-8f"></a>校其优劣。<a id="a-8g"></a>斯为盛矣。<a id="a-8h"></a>共惟陛下金轮在运玉历乘时。<a id="a-8i"></a>化洽四洲仁覃九有。<a id="a-8j"></a>道苞前圣功茂乃神。<a id="a-8k"></a>纵多能于生知。<a id="a-8l"></a>资率由于天至。<a id="a-8m"></a>始悲奁镜即创招提。<a id="a-8n"></a>俄树胜幢乃敷文律。<a id="a-8o"></a>若乃天华款发睿藻波腾。<a id="a-8p"></a>吞笔海而孕龙宫。<a id="a-8q"></a>掩词林而苞鹤树。<a id="a-8r"></a>内该八藏。<a id="a-8s"></a>外核六经。<a id="a-8t"></a>奥而能典。<a id="a-8u"></a>宏而且密。<a id="a-8v"></a>使祇园遗迹。<a id="a-8w"></a>托宝思而弥高。<a id="a-8x"></a>奈苑余芳。<a id="a-8y"></a>假琼章而不朽。<a id="a-8z"></a>岂直抑扬梦境昭晰迷途。<a id="a-90"></a>谅以镕范四天牢笼三界者矣。<a id="a-91"></a>奘以其文宜得圣笔自写。<a id="a-92"></a>因抗表劝请制不许。<a id="a-93"></a>再表遂许之。</p>
  <p id="a94">四月八日。<a id="a-95"></a>奘率京城僧尼。<a id="a-96"></a>备幢旙宝辇香花梵仪扣芳林门迎御制碑。<a id="a-97"></a>敕太常九部乐并长安万年二县乐戏及戚里侯王耆耋送之是日以雨不克。<a id="a-98"></a>十四日遂迎之。<a id="a-99"></a>旧史本纪云。<a id="a-9A"></a>帝御安福门楼观。<a id="a-9B"></a>法师玄奘迎御制大慈恩寺碑导从。<a id="a-9C"></a>以天竺法仪。<a id="a-9D"></a>其徒甚盛。<a id="a-9E"></a>帝望之大悦。</p>
  <p id="a9F">⊙五月法师玄奘寝疾。<a id="a-9G"></a>敕尚药奉御蒋孝章针医上官琮专视病。<a id="a-9H"></a>又遣北门使者伺气候递报消息。<a id="a-9I"></a>奘因陈先朝以释氏名位次道流之下。<a id="a-9J"></a>先帝晚年许为改正。<a id="a-9K"></a>又永徽初敕僧尼罪犯情难知者。<a id="a-9L"></a>同俗法推鞠。<a id="a-9M"></a>奘虑疾病委顿永隔天颜。<a id="a-9N"></a>附内使以闻。<a id="a-9O"></a>即日敕使报曰。<a id="a-9P"></a>所陈但佛道名位先朝处分事须平章。<a id="a-9Q"></a>其同俗敕即为除落。<a id="a-9R"></a>师宜安意将息。<a id="a-9S"></a>奘疾寻愈。</p>
  <p id="a9T">十一月会天后难月。<a id="a-9U"></a>命入宫祈福。<a id="a-9V"></a>及分难神光满宫。<a id="a-9W"></a>自庭烛天因号佛光王(即中宗也)初帝尝谓奘曰。<a id="a-9X"></a>若生男子即听出家。<a id="a-9Y"></a>至是奘奉表请许。<a id="a-9Z"></a>佛光王出家绍隆三宝。<a id="a-9a"></a>制可。</p>
  <p id="a9b">⊙(丁巳)　二月幸洛阳。<a id="a-9c"></a>诏奘陪驾。<a id="a-9d"></a>五月奘辞还陈留。<a id="a-9e"></a>改葬父母。<a id="a-9f"></a>敕有司给葬具。</p>
  <p id="a9g">六月。<a id="a-9h"></a>召法师惠立与道士张惠。<a id="a-9i"></a>先辨二教先后。<a id="a-9j"></a>大臣临证惠先义负。</p>
  <p id="a9k">⊙金陵牛头山法融禅师者。<a id="a-9l"></a>润州廷陵人也。<a id="a-9m"></a>姓韦氏。<a id="a-9n"></a>年十九学通经史。<a id="a-9o"></a>寻阅大部般若晓达真空。<a id="a-9p"></a>忽一日叹曰。<a id="a-9q"></a>儒道世典非究竟法。<a id="a-9r"></a>般若正观出世舟航。<a id="a-9s"></a>遂隐茅山投师落发后入牛头山幽栖寺北岩之石室。<a id="a-9t"></a>有百鸟衔花之异。<a id="a-9u"></a>唐贞观中。<a id="a-9v"></a>四祖遥观气象。<a id="a-9w"></a>知彼山有奇异之人。<a id="a-9x"></a>乃躬自寻访。<a id="a-9y"></a>问寺僧此间有道人否。<a id="a-9z"></a>曰出家儿那个不是道人。<a id="a-A0"></a>祖曰。<a id="a-A1"></a>阿那个是道人。<a id="a-A2"></a>僧无对。<a id="a-A3"></a>别僧云。<a id="a-A4"></a>此去山中十里许有一懒融。<a id="a-A5"></a>见人不起亦不合掌。<a id="a-A6"></a>莫是道人。<a id="a-A7"></a>祖遂入山。<a id="a-A8"></a>见师端坐自若曾无所顾。<a id="a-A9"></a>祖问曰。<a id="a-AA"></a>在此作什么。<a id="a-AB"></a>师曰。<a id="a-AC"></a>观心。<a id="a-AD"></a>祖曰。<a id="a-AE"></a>观是何人。<a id="a-AF"></a>心是何物。<a id="a-AG"></a>师无对。<a id="a-AH"></a>起曰。<a id="a-AI"></a>师自何来。<a id="a-AJ"></a>尝识道信大师否。<a id="a-AK"></a>曰即贫道是也融再拜请示心法。<a id="a-AL"></a>祖曰。<a id="a-AM"></a>夫百千法门同归方寸。<a id="a-AN"></a>河沙妙德尽在心源。<a id="a-AO"></a>一切戒定慧门神通变化悉自具足不离汝心。<a id="a-AP"></a>一切烦恼业障本自空寂。<a id="a-AQ"></a>一切因果皆如幻梦。<a id="a-AR"></a>无三界可出。<a id="a-AS"></a>无菩提可求。<a id="a-AT"></a>人与非人性相平等。<a id="a-AU"></a>大道虚旷绝思绝虑。<a id="a-AV"></a>如是之法汝今已得。<a id="a-AW"></a>更无欠少与佛何殊。<a id="a-AX"></a>汝但任心自在。<a id="a-AY"></a>莫作观行。<a id="a-AZ"></a>亦莫息心。<a id="a-Aa"></a>莫起贪嗔。<a id="a-Ab"></a>莫怀愁虑。<a id="a-Ac"></a>荡荡无碍任意纵横。<a id="a-Ad"></a>不作诸善不造众恶。<a id="a-Ae"></a>行住坐卧触目遇缘。<a id="a-Af"></a>皆是佛之妙用快乐无忧。<a id="a-Ag"></a>故名为道。<a id="a-Ah"></a>融曰。<a id="a-Ai"></a>心既具足复谁是佛。<a id="a-Aj"></a>又谁为心。<a id="a-Ak"></a>祖曰。<a id="a-Al"></a>非心不问佛。<a id="a-Am"></a>问佛非不心。<a id="a-An"></a>融曰。<a id="a-Ao"></a>既不许作观行。<a id="a-Ap"></a>于境起时如何对治。<a id="a-Aq"></a>祖曰。<a id="a-Ar"></a>境缘无好丑。<a id="a-As"></a>好丑起于心。<a id="a-At"></a>心若不强名。<a id="a-Au"></a>妄情何由起。<a id="a-Av"></a>妄情既不起。<a id="a-Aw"></a>真心任遍知。<a id="a-Ax"></a>汝但随心自在无复对治。<a id="a-Ay"></a>即名常住法身无有变易。<a id="a-Az"></a>吾受璨大师顿宗法门。<a id="a-B0"></a>今以付汝。<a id="a-B1"></a>汝谛受吾言可止此山。<a id="a-B2"></a>当有五大士绍汝玄化。<a id="a-B3"></a>祖付法已归于双峰。<a id="a-B4"></a>师至显庆二年闰正月二十三日。<a id="a-B5"></a>终于建初寺。<a id="a-B6"></a>寿六十四。<a id="a-B7"></a>腊四十一。<a id="a-B8"></a>窆于鸡笼山。<a id="a-B9"></a>会送者万余人。<a id="a-BA"></a>广如传灯具载。</p>
  <p id="aBB">⊙(戊午)　夏四月。<a id="a-BC"></a>追僧道各二七人入宫论议。<a id="a-BD"></a>道士李荣以本际立义。<a id="a-BE"></a>法师义褒征曰。<a id="a-BF"></a>既标本际。<a id="a-BG"></a>为道本于际耶。<a id="a-BH"></a>际本于道耶。<a id="a-BI"></a>荣曰。<a id="a-BJ"></a>互得。<a id="a-BK"></a>褒曰。<a id="a-BL"></a>若道本于际际为道本。<a id="a-BM"></a>则亦可际本于道道为际源。<a id="a-BN"></a>荣曰。<a id="a-BO"></a>亦通耳。<a id="a-BP"></a>褒曰。<a id="a-BQ"></a>若本际与道互得相返。<a id="a-BR"></a>则亦可自然与道互相法也。<a id="a-BS"></a>荣曰。<a id="a-BT"></a>道法自然。<a id="a-BU"></a>自然不法道。<a id="a-BV"></a>褒曰。<a id="a-BW"></a>若尔则道本于际。<a id="a-BX"></a>本际不本于道矣。<a id="a-BY"></a>荣意前言之失不复主义。<a id="a-BZ"></a>以他语嘲褒。<a id="a-Ba"></a>褒正色曰。<a id="a-Bb"></a>对万乘之前立论。<a id="a-Bc"></a>申明邪正以简帝心。<a id="a-Bd"></a>岂以他辞尘渎天听。<a id="a-Be"></a>荣惭服。<a id="a-Bf"></a>帝嘉之令引荣退席。<a id="a-Bg"></a>揖黄颐对褒谈论。<a id="a-Bh"></a>极莫而罢。</p>
  <p id="aBi">⊙是岁法师玄奘抗表。<a id="a-Bj"></a>辞入嵩山少林寺。<a id="a-Bk"></a>专意译经。<a id="a-Bl"></a>降御札报曰。<a id="a-Bm"></a>省表知欲晦迹岩泉。<a id="a-Bn"></a>追遁远而架往。<a id="a-Bo"></a>托虑神寂。<a id="a-Bp"></a>轨澄什以标今。<a id="a-Bq"></a>仰揖风规是所钦尚。<a id="a-Br"></a>朕业空学寡靡究高深。<a id="a-Bs"></a>然以浅识薄闻未见其可。<a id="a-Bt"></a>法师津梁三界汲引四生。<a id="a-Bu"></a>智皎心灯定凝意水。<a id="a-Bv"></a>非情尘之所翳。<a id="a-Bw"></a>岂识浪之能惊。<a id="a-Bx"></a>道德可居。<a id="a-By"></a>何必太华叠岭。<a id="a-Bz"></a>空寂可舍岂独少室重峦。<a id="a-C0"></a>幸戢来言勿复重请。<a id="a-C1"></a>则市朝大隐。<a id="a-C2"></a>不独贵于前贤。<a id="a-C3"></a>见闻弘益。<a id="a-C4"></a>更可珍于即代。<a id="a-C5"></a>奘进启奉谢。<a id="a-C6"></a>略曰。<a id="a-C7"></a>昔季重蒙魏君之礼。<a id="a-C8"></a>唯叙睽离。<a id="a-C9"></a>惠远辱晋后之书。<a id="a-CA"></a>才令给米。<a id="a-CB"></a>未睹辞兼空寂可舍之旨。<a id="a-CC"></a>诲示大隐市朝之情。<a id="a-CD"></a>故知人主之怀穷真罄俗。<a id="a-CE"></a>综有该无。<a id="a-CF"></a>超羲轩而更高。<a id="a-CG"></a>驾曹马而逾远者矣。<a id="a-CH"></a>时奘公道震天下。<a id="a-CI"></a>谋欲禁止旧经唯弘新典。<a id="a-CJ"></a>有禅师法冲者。<a id="a-CK"></a>善楞伽宗旨。<a id="a-CL"></a>雅为房梁公所重。<a id="a-CM"></a>因见奘而谏之曰。<a id="a-CN"></a>闻君将废罢旧经不许弘宣。<a id="a-CO"></a>此未可也。<a id="a-CP"></a>法师顷依旧经入道。<a id="a-CQ"></a>今若弃旧崇新。<a id="a-CR"></a>则法师亦当返初复依新经出家可乎。<a id="a-CS"></a>奘悟而止。</p>
  <p id="aCT">⊙(己未)　四年帝在合璧宫。<a id="a-CU"></a>追僧道论义。<a id="a-CV"></a>法师会隐立五蕴义。<a id="a-CW"></a>法师神泰立九断知义。<a id="a-CX"></a>道士李荣黄寿不知名义。<a id="a-CY"></a>茫如梦海。<a id="a-CZ"></a>虽事往返而廓落无归。<a id="a-Ca"></a>遂敕道士立义。<a id="a-Cb"></a>于是李荣立道生万物义。<a id="a-Cc"></a>法师惠立问曰。<a id="a-Cd"></a>先生立道生万物。<a id="a-Ce"></a>未审此道是有知耶是无知耶。<a id="a-Cf"></a>荣曰。<a id="a-Cg"></a>人法地。<a id="a-Ch"></a>地法天。<a id="a-Ci"></a>天法道。<a id="a-Cj"></a>既为天地之法。<a id="a-Ck"></a>岂曰无知。<a id="a-Cl"></a>立曰。<a id="a-Cm"></a>必若有知则合唯生于善。<a id="a-Cn"></a>何故亦生于恶。<a id="a-Co"></a>既善恶升沈丛杂混生则无知矣。<a id="a-Cp"></a>请试剧陈之。<a id="a-Cq"></a>如上古未开辟时。<a id="a-Cr"></a>何不早生今日圣明子育黔黎与之荣乐。<a id="a-Cs"></a>乃先诞共工蚩尤桀纣幽厉之徒而残贼斯民耶。<a id="a-Ct"></a>人臣之中。<a id="a-Cu"></a>何不唯生稷契夔龙之辈。<a id="a-Cv"></a>而使飞廉恶来靳尚新莽之俦谀谄其君致邦国倾乱耶。<a id="a-Cw"></a>羽族之中。<a id="a-Cx"></a>何不唯生鸾凤嘉禽。<a id="a-Cy"></a>而更生枭镜恶鸟乎。<a id="a-Cz"></a>毛群之中。<a id="a-D0"></a>何不唯生麒麟骅骝。<a id="a-D1"></a>复生豺狼豪猬乎。<a id="a-D2"></a>以至草木等类美恶不同。<a id="a-D3"></a>既混糅俱生不别善恶。<a id="a-D4"></a>则道无知不能生物。<a id="a-D5"></a>云何得称天地取法而生万物乎。<a id="a-D6"></a>据佛世尊穷理尽性之教则天地万物是业。<a id="a-D7"></a>众生以业力故所感不同。<a id="a-D8"></a>以善业胜者。<a id="a-D9"></a>则琉璃为地。<a id="a-DA"></a>黄金为道。<a id="a-DB"></a>琼树荫陌。<a id="a-DC"></a>玉叶垂亭。<a id="a-DD"></a>甘露充餐。<a id="a-DE"></a>绮衣为座。<a id="a-DF"></a>恶业多者。<a id="a-DG"></a>沙壤为地。<a id="a-DH"></a>瓦砾为衢。<a id="a-DI"></a>稗饭充饥。<a id="a-DJ"></a>麻衣蔽体。<a id="a-DK"></a>泥行雨宿。<a id="a-DL"></a>霜获暑耕。<a id="a-DM"></a>皆自业所感无人使之。<a id="a-DN"></a>吾子心迷不识。<a id="a-DO"></a>妄言道生。<a id="a-DP"></a>一何可悯。<a id="a-DQ"></a>荣愕然不知所对。<a id="a-DR"></a>惠立乘机拂弄。<a id="a-DS"></a>荣亦杜默遂赧然下座。<a id="a-DT"></a>揖黄寿前席。<a id="a-DU"></a>立老子名义。<a id="a-DV"></a>法师会隐以老子国家先宗。<a id="a-DW"></a>既难其名恐有触犯。<a id="a-DX"></a>即奏曰。<a id="a-DY"></a>黄寿身预黄冠不知讳忌。<a id="a-DZ"></a>城狐社鼠犹事依凭。<a id="a-Da"></a>国家远承龙德之后。<a id="a-Db"></a>陛下老氏子孙。<a id="a-Dc"></a>岂有对人子孙而公谈祖讳。<a id="a-Dd"></a>至如五千言中大有好义。<a id="a-De"></a>寿不能标列而说圣人之名。<a id="a-Df"></a>计罪论刑死有余及。<a id="a-Dg"></a>帝肯首曰。<a id="a-Dh"></a>固当别立义。<a id="a-Di"></a>寿既遭沮挫惭汗失图。<a id="a-Dj"></a>虽事言对而次序乖越。<a id="a-Dk"></a>及罢。<a id="a-Dl"></a>帝曰。<a id="a-Dm"></a>朕观二家之论。<a id="a-Dn"></a>宗旨竟未分明。<a id="a-Do"></a>法师惠立骤对曰。<a id="a-Dp"></a>二家之论宗旨未明。<a id="a-Dq"></a>实如明诏。<a id="a-Dr"></a>何则众僧立义道士不识其源。<a id="a-Ds"></a>既耻无辞遂谠[言*翕]谩语。<a id="a-Dt"></a>至如会隐立五蕴义。<a id="a-Du"></a>黄颐以荫名来难。<a id="a-Dv"></a>且荫以覆盖为宗。<a id="a-Dw"></a>蕴以积聚为义。<a id="a-Dx"></a>如色有十一。<a id="a-Dy"></a>聚在色名之下。<a id="a-Dz"></a>识有八种。<a id="a-E0"></a>积在一名之中。<a id="a-E1"></a>举统以收称为蕴义。<a id="a-E2"></a>若以荫名见难义理全乖。<a id="a-E3"></a>又神泰立九断知义。<a id="a-E4"></a>道士生来。<a id="a-E5"></a>未闻此名。<a id="a-E6"></a>论座虽登不知发问之处。<a id="a-E7"></a>无以遮惭遂浪作余语。<a id="a-E8"></a>由是宗旨不明光渎天听。<a id="a-E9"></a>过在道士。<a id="a-EA"></a>然佛法大宗因缘为最。<a id="a-EB"></a>故云。<a id="a-EC"></a>未尝有一法不从因缘生。<a id="a-ED"></a>且如目见殿柱须具五缘。<a id="a-EE"></a>一识心不乱。<a id="a-EF"></a>二眼根不坏。<a id="a-EG"></a>三藉以光明。<a id="a-EH"></a>四有境现前。<a id="a-EI"></a>五中间无障。<a id="a-EJ"></a>必具此缘方得见柱。<a id="a-EK"></a>若曦光已没龙烛未明。<a id="a-EL"></a>纵有朱楹何由可见。<a id="a-EM"></a>又如嘉谷阳和之月。<a id="a-EN"></a>假水土人工则能萌芽。<a id="a-EO"></a>夏盛瓮中冬藏地陷。<a id="a-EP"></a>缘不具故毕竟不生。<a id="a-EQ"></a>而人亦然。<a id="a-ER"></a>内则业感为因。<a id="a-ES"></a>外则父母为缘。<a id="a-ET"></a>身方得生。<a id="a-EU"></a>父母乖违终无生理。<a id="a-EV"></a>乃至羽毛万汇悉亦如之。<a id="a-EW"></a>故经云。<a id="a-EX"></a>深入缘起断诸邪见。<a id="a-EY"></a>由佛智慧穷法实相。<a id="a-EZ"></a>是称无上正觉为人天师。<a id="a-Ea"></a>外道之辈则不如是。<a id="a-Eb"></a>或计诸法自然。<a id="a-Ec"></a>即同此方庄老。<a id="a-Ed"></a>或言无因。<a id="a-Ee"></a>或云宿作。<a id="a-Ef"></a>并是邪宗不明法本。<a id="a-Eg"></a>又对御说依他遍计圆成三性之义。<a id="a-Eh"></a>及辞出宫。<a id="a-Ei"></a>少选敕内给事王君德传宣曰。<a id="a-Ej"></a>师等因缘义甚好。<a id="a-Ek"></a>何不早论。<a id="a-El"></a>诣道士李荣等传敕曰。<a id="a-Em"></a>何不学佛经。<a id="a-En"></a>于是荣等羞缩。<a id="a-Eo"></a>为之气塞。</p>
  <p id="aEp">是岁帝敕奘三藏于玉华宫译般若经。<a id="a-Eq"></a>至龙朔三年冬十月二十三日才毕。<a id="a-Er"></a>凡六百卷进上。<a id="a-Es"></a>帝嘉叹曰。<a id="a-Et"></a>朕以军国务殷不及委读。<a id="a-Eu"></a>今观佛经之大。<a id="a-Ev"></a>若其瞻天望海莫测高深。<a id="a-Ew"></a>以儒道九流方之。<a id="a-Ex"></a>如河滢之类溟渤也。<a id="a-Ey"></a>而世云三教齐致者是妄谈耳。</p>
  <p id="aEz">⊙(庚申)　屈僧拜俗诏。<a id="a-F0"></a>帝初崇三宝。<a id="a-F1"></a>后复憍慢。<a id="a-F2"></a>四月十五日下诏。<a id="a-F3"></a>令沙门致敬君亲。<a id="a-F4"></a>恐爽恒请。<a id="a-F5"></a>至十六日敕付有司详议。<a id="a-F6"></a>是月二十一日大庄严寺威秀等上不拜表。<a id="a-F7"></a>至二十五日沙门道宣等上雍州牧沛王伦不拜表。<a id="a-F8"></a>二十七日宣等又上荣国夫人杨氏不拜俗启及上叙佛教隆替事状。<a id="a-F9"></a>大意是前朝代兴替。<a id="a-FA"></a>然后引经不拜俗文。<a id="a-FB"></a>梵网经云。<a id="a-FC"></a>出家人法不向国王礼拜。<a id="a-FD"></a>不向父母礼拜。<a id="a-FE"></a>六亲不敬。<a id="a-FF"></a>鬼神不礼。<a id="a-FG"></a>涅槃经第六卷云。<a id="a-FH"></a>出家人不礼敬在家人。<a id="a-FI"></a>四分律云。<a id="a-FJ"></a>佛令诸比丘相次礼拜。<a id="a-FK"></a>不应礼拜一切白衣。<a id="a-FL"></a>佛本行经五十三卷云。<a id="a-FM"></a>输头檀王与诸眷属百官次第礼佛足已。<a id="a-FN"></a>佛言。<a id="a-FO"></a>王今可礼优波璃并诸比丘足。<a id="a-FP"></a>王闻佛教即从座起顶礼五百比丘足。<a id="a-FQ"></a>新出家者次第而礼。<a id="a-FR"></a>萨遮尼干子经云。<a id="a-FS"></a>若谤声闻辟支佛法及大乘法毁訾留难者犯根本罪。<a id="a-FT"></a>僧道宣寻白朝宰群公。<a id="a-FU"></a>伏见诏书令僧致敬君父。<a id="a-FV"></a>事理深远非浅情能测。<a id="a-FW"></a>夫以出家之迹列圣齐规。<a id="a-FX"></a>真俗之科百王同轨。<a id="a-FY"></a>干木在魏。<a id="a-FZ"></a>高抗而谒文侯。<a id="a-Fa"></a>子陵居汉。<a id="a-Fb"></a>长揖而寻光武。<a id="a-Fc"></a>彼称小道尚怀高蹈之门。<a id="a-Fd"></a>岂此沙门不垂闲放之美者矣。</p>
  <p id="aFe">沙门威秀等谨录佛经。<a id="a-Ff"></a>沙门不合跪拜父母。<a id="a-Fg"></a>有损无益。<a id="a-Fh"></a>其文如左。<a id="a-Fi"></a>梵网如前。<a id="a-Fj"></a>顺正理云。<a id="a-Fk"></a>国君不求比丘礼拜。<a id="a-Fl"></a>略曰。<a id="a-Fm"></a>玄教东渐六百余载。<a id="a-Fn"></a>上代皇王无不依经敬仰也。<a id="a-Fo"></a>僧威秀等言。<a id="a-Fp"></a>窃闻。<a id="a-Fq"></a>真俗异区。<a id="a-Fr"></a>桑门割有生之恋。<a id="a-Fs"></a>幽显殊服。<a id="a-Ft"></a>田衣无拜首之容。<a id="a-Fu"></a>理同越情道仍舛物。<a id="a-Fv"></a>伏惟陛下匡振远猷提奖幽概。<a id="a-Fw"></a>既已崇之于国。<a id="a-Fx"></a>亦以行之于家。<a id="a-Fy"></a>足使舍俗无习俗之仪出家绝居家之敬。<a id="a-Fz"></a>护法斯在提福莫先。<a id="a-G0"></a>自然教有可甄人知自勉。<a id="a-G1"></a>不胜诚恳之至。<a id="a-G2"></a>谨奉表以闻。<a id="a-G3"></a>于时上表者众不烦具录。<a id="a-G4"></a>备如弘明集○至五月十五日。<a id="a-G5"></a>大集文武百僚于中台。<a id="a-G6"></a>将议其事。<a id="a-G7"></a>京邑沙门道宣等三百余人竞陈状启。<a id="a-G8"></a>纷诤不定。<a id="a-G9"></a>有司各以表闻。<a id="a-GA"></a>一右司成令狐德业等五百三十九人表请不合拜。<a id="a-GB"></a>一右兼司平太常阎立本等三百五十四人表请合拜。<a id="a-GC"></a>帝览已下诏。<a id="a-GD"></a>朕啇确群议沉研幽颐。<a id="a-GE"></a>然箕颖之风高尚其事。<a id="a-GF"></a>遐想前代固亦有之。<a id="a-GG"></a>今于君处勿须致拜。<a id="a-GH"></a>其父母所慈育弥深。<a id="a-GI"></a>祗伏斯旷更将安设。<a id="a-GJ"></a>自今已后即宜跪拜。<a id="a-GK"></a>主者施行。<a id="a-GL"></a>又至六月八日。<a id="a-GM"></a>京邑老人程士颙等上表。<a id="a-GN"></a>略曰。<a id="a-GO"></a>且高尚之风人王犹有抗礼。<a id="a-GP"></a>岂惟臣下。<a id="a-GQ"></a>及受跪拜之仪。<a id="a-GR"></a>俯仰抚循无由启处。<a id="a-GS"></a>意愿国无两敬。<a id="a-GT"></a>大开方外之迹。<a id="a-GU"></a>僧奉内教便得立身行道。<a id="a-GV"></a>不任私怀之至。<a id="a-GW"></a>谨奉表以闻。<a id="a-GX"></a>拜俗之条从兹泯定矣。</p>
  <p id="aGY">(辛酉)　改龙翔。</p>
  <p id="aGZ">(癸亥)　帝苦风疾。<a id="a-Ga"></a>委政武后。</p>
 </body>
</html>