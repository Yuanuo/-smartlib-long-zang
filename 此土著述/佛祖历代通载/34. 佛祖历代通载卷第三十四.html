<!doctype html>
<html id="z3IBXOB1jx" data-ver="1321">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第三十四</h1>
  <p id="a2">周文王时为柱下史伪第九(第十九化云。<a id="a-3"></a>周文王时老君为变邑子。<a id="a-4"></a>时帝纣荒虐天下涂炭。<a id="a-5"></a>乃乘飞飙之轮。<a id="a-6"></a>风伯前驱。<a id="a-7"></a>彭祖骖乘。<a id="a-8"></a>降坡山之阳。<a id="a-9"></a>西伯揖之拜为守藏吏。<a id="a-A"></a>武王克商。<a id="a-B"></a>迁为柱下史。<a id="a-C"></a>作赤精经。<a id="a-D"></a>教文王以仁义之道。<a id="a-E"></a>作璇玑经。<a id="a-F"></a>以授周公。<a id="a-G"></a>成王康王之代。<a id="a-H"></a>世为性下史。<a id="a-I"></a>昭王时。<a id="a-J"></a>有黑气之祥。<a id="a-K"></a>老君以八天隐文授昭王王。<a id="a-L"></a>不用后成胶舟之难)辨曰。<a id="a-M"></a>盖闻九头五龙之纪。<a id="a-N"></a>重瞳四乳之书。<a id="a-O"></a>金秦火汉之文。<a id="a-P"></a>黄魏白晋之典。<a id="a-Q"></a>不闻文王师于老子。<a id="a-R"></a>璇玑训于周公。<a id="a-S"></a>但云文王师于太公。<a id="a-T"></a>武王师于姬旦。<a id="a-U"></a>群书具载。<a id="a-V"></a>先儒盛谈。<a id="a-W"></a>何乃违戾百家别张毛目。<a id="a-X"></a>蓬心瞽唱睐目生灵。<a id="a-Y"></a>夫欲圣人者。<a id="a-Z"></a>宜务其实。<a id="a-a"></a>无稽之谈自招世诮。<a id="a-b"></a>案史记别传。<a id="a-c"></a>老子生于定王之世。<a id="a-d"></a>与孔子相接。<a id="a-e"></a>何乃妄为西伯之时乎。<a id="a-f"></a>既是圣人。<a id="a-g"></a>见纣荒淫宜尽力规谏匡其不逮。<a id="a-h"></a>而乃高乘飞轮弃而远遁。<a id="a-i"></a>为忠臣者。<a id="a-j"></a>固若是乎。<a id="a-k"></a>昔日过关。<a id="a-l"></a>雇徐甲而为御乘薄軬之车今则乘飞颷轮。<a id="a-m"></a>风伯前驱。<a id="a-n"></a>彭祖骖乘。<a id="a-o"></a>何自高之不经乎。<a id="a-p"></a>况彭祖此时已殁。<a id="a-q"></a>风伯不肯前驱。<a id="a-r"></a>文王自公刘以来。<a id="a-s"></a>世积仁孝。<a id="a-t"></a>美化行乎江汉。<a id="a-u"></a>仁慈及于行苇。<a id="a-v"></a>何待赤精之教哉。<a id="a-w"></a>周公制礼作乐。<a id="a-x"></a>代临天下。<a id="a-y"></a>设金縢而表誓。<a id="a-z"></a>制周礼而流规。<a id="a-10"></a>何用璇玑之教乎。<a id="a-11"></a>昭王时号明君。<a id="a-12"></a>史无黑气之变。<a id="a-13"></a>妄改白虹之兆。<a id="a-14"></a>而云黑气之言。<a id="a-15"></a>授以隐文。<a id="a-16"></a>又成孟浪之说。<a id="a-17"></a>前云。<a id="a-18"></a>老君为九天教主金阙帝君。<a id="a-19"></a>建七曜之冠。<a id="a-1A"></a>披九色之帔。<a id="a-1B"></a>乘八景玉舆。<a id="a-1C"></a>驾五色神龙金阙之中坐玉帐之内仙童左奉玉女右陪。<a id="a-1D"></a>万圣拥随千灵翊从。<a id="a-1E"></a>老子既有如此高贵之位。<a id="a-1F"></a>而不肯居。<a id="a-1G"></a>返就守藏之职。<a id="a-1H"></a>屈身为臣。<a id="a-1I"></a>侍君之傍立柱之下。<a id="a-1J"></a>晨趋暮拜端笏搢绅。<a id="a-1K"></a>舍乔木之高迁。<a id="a-1L"></a>投幽谷之贱地。<a id="a-1M"></a>翻上倒下以何谬哉。<a id="a-1N"></a>燮邑之号。<a id="a-1O"></a>周书之所不载金阙帝君。<a id="a-1P"></a>爰从道士虚张。<a id="a-1Q"></a>有名无实孰肯传信栽。<a id="a-1R"></a>风求影种电寻根。<a id="a-1S"></a>此之谓与。<a id="a-1T"></a>若以昭王不信故。<a id="a-1U"></a>感胶舡之难者。<a id="a-1V"></a>奏皇求仙亲临海上。<a id="a-1W"></a>凌波涉险冀遇神仙。<a id="a-1X"></a>虚想安期之名。<a id="a-1Y"></a>不睹羡门之面。<a id="a-1Z"></a>沙丘道死。<a id="a-1a"></a>鲍臭薰人。<a id="a-1b"></a>汉武好仙。<a id="a-1c"></a>身着羽人之衣。<a id="a-1d"></a>口饮天表之露。<a id="a-1e"></a>纵栾大之诡说。<a id="a-1f"></a>信少。<a id="a-1g"></a>君之诈术。<a id="a-1h"></a>而身入茂陵竟无一补。<a id="a-1i"></a>魏太武。<a id="a-1j"></a>任寇谦之说。<a id="a-1k"></a>建静轮天宫。<a id="a-1l"></a>费竭人劳终感疠疾。<a id="a-1m"></a>用武帝。<a id="a-1n"></a>口服丹药身服黄衣。<a id="a-1o"></a>热发晋阳失音而死。<a id="a-1p"></a>唐武宗。<a id="a-1q"></a>师赵归真饵金丹药。<a id="a-1r"></a>会昌不满早致崩亡。<a id="a-1s"></a>近宋上皇。<a id="a-1t"></a>信林灵素游月宫。<a id="a-1u"></a>诵太极之章佩驱邪之剑而亡国破家身死东韩。<a id="a-1v"></a>此之数君。<a id="a-1w"></a>皆倾诚一志望享千年。<a id="a-1x"></a>而遘患弥留竟无一验。<a id="a-1y"></a>讥以胶船之难。<a id="a-1z"></a>不亦妄求人过乎。<a id="a-20"></a>幸人有灾。<a id="a-21"></a>君子不为也。</p>
  <p id="a22">前后老君降生不同伪第十(第一化云。<a id="a-23"></a>老子生在五运之前。<a id="a-24"></a>第二化中。<a id="a-25"></a>老子生在三气之中。<a id="a-26"></a>第六化云。<a id="a-27"></a>老君姓李。<a id="a-28"></a>讳弘元曜灵。<a id="a-29"></a>字光明。<a id="a-2A"></a>以上和七年岁在庚辰九月三日甲子卯。<a id="a-2B"></a>时始育于北玄玉国天冈灵镜山李谷之间。<a id="a-2C"></a>玄灵圣母既诞之夕。<a id="a-2D"></a>有三日出于东方。<a id="a-2E"></a>九龙吐水月妃散花。<a id="a-2F"></a>日童扬彩。<a id="a-2G"></a>年五岁体道凝真。<a id="a-2H"></a>二十而有金姿玉颜。<a id="a-2I"></a>弃家离亲超迎风尘。<a id="a-2J"></a>后感元始下教。<a id="a-2K"></a>授以郁仪太章太洞真经。<a id="a-2L"></a>紫微天帝玉清君。<a id="a-2M"></a>以琼舆下迎。<a id="a-2N"></a>赐丹玺符书。<a id="a-2O"></a>为上清金阙后圣帝君。<a id="a-2P"></a>掌握十天河海神仙。<a id="a-2Q"></a>第十一化云。<a id="a-2R"></a>老君以清浊元年七月一日。<a id="a-2S"></a>托玄神玉精。<a id="a-2T"></a>降太元玉女。<a id="a-2U"></a>千三百年。<a id="a-2V"></a>号无上老子。<a id="a-2W"></a>一号大千法王。<a id="a-2X"></a>第十二化云。<a id="a-2Y"></a>老君以清汉元年。<a id="a-2Z"></a>寄九天飞玄玉女。<a id="a-2a"></a>八十一年。<a id="a-2b"></a>号高上老子。<a id="a-2c"></a>第十三化云。<a id="a-2d"></a>老君以清汉元年甲午九月九日。<a id="a-2e"></a>降元素玉女。<a id="a-2f"></a>七十三年。<a id="a-2g"></a>号九灵老子。<a id="a-2h"></a>第十化云。<a id="a-2i"></a>老子以殷十八王阳甲庚寅岁建午月。<a id="a-2j"></a>入于玄妙玉女口中。<a id="a-2k"></a>八十一年至武丁九年庚寅岁一月十五日。<a id="a-2l"></a>圣母剖左腋攀李树而生。<a id="a-2m"></a>生即行九步。<a id="a-2n"></a>步生莲花。<a id="a-2o"></a>九龙吐水。<a id="a-2p"></a>具七十二相八十一好。<a id="a-2q"></a>左手指天右手指地。<a id="a-2r"></a>曰天上天下唯道独尊。<a id="a-2s"></a>我当阐扬无上道法。<a id="a-2t"></a>普度一切。<a id="a-2u"></a>又云。<a id="a-2v"></a>李灵飞。<a id="a-2w"></a>得修生之道真。<a id="a-2x"></a>妻天水尹氏于濑乡昼寝见太上从天而下。<a id="a-2y"></a>化为玄铢。<a id="a-2z"></a>吞而有娠。<a id="a-30"></a>八十一年生而皓首。<a id="a-31"></a>曰老子。<a id="a-32"></a>生李树下。<a id="a-33"></a>苗李为姓)</p>
  <p id="a34">辨曰。<a id="a-35"></a>夫星流贯昴。<a id="a-36"></a>实标文命之祥。<a id="a-37"></a>电绕枢星。<a id="a-38"></a>是显轩皇之庆。<a id="a-39"></a>虹流华渚少昊于是膺期。<a id="a-3A"></a>星冠月轮。<a id="a-3B"></a>颛顼以之应瑞。<a id="a-3C"></a>赤龙[目*(電-雨+大)]瞹言旌帝尧。<a id="a-3D"></a>云屯郁蒸实征汉祖。<a id="a-3E"></a>此则圣人神异谱牒具详。<a id="a-3F"></a>未闻老子初生三日共出九步周行。<a id="a-3G"></a>月妃散花日童扬彩之事。<a id="a-3H"></a>且星陨如雨。<a id="a-3I"></a>日有蚀之。<a id="a-3J"></a>春秋书之。<a id="a-3K"></a>以为异事李耳若有征瑞。<a id="a-3L"></a>孔子何以不记乎。<a id="a-3M"></a>且鲁阳挥戈而返日。<a id="a-3N"></a>淮南子有。<a id="a-3O"></a>景公善言。<a id="a-3P"></a>而退荧(刘向新文)贰师拔剑而泉流(前汉书中)耿恭拜井而水出(后汉书中)于有奇相书为美谈。<a id="a-3Q"></a>老既无文。<a id="a-3R"></a>事必虚唱。<a id="a-3S"></a>倚他大圣取为神奇。<a id="a-3T"></a>夫圣人现相虽有多途。<a id="a-3U"></a>托化诞生事无两体。<a id="a-3V"></a>世尊百亿化身大千世界一时顿显。<a id="a-3W"></a>化缘事讫便入涅槃老子随代降生。<a id="a-3X"></a>以何大谬乎。<a id="a-3Y"></a>本是李耳妄。<a id="a-3Z"></a>改其讳李伯阳而云光明。<a id="a-3a"></a>隐其本名而加美号。<a id="a-3b"></a>史记真文一词不录。<a id="a-3c"></a>道书伪说百种妆填。<a id="a-3d"></a>前之两化。<a id="a-3e"></a>说在太易之前。<a id="a-3f"></a>后之十重。<a id="a-3g"></a>纪在伏羲之后。<a id="a-3h"></a>寻虚摭伪诳惑后人。<a id="a-3i"></a>前说五岁凝真二十入道。<a id="a-3j"></a>后则八十一岁生而皓首。<a id="a-3k"></a>自语矛循。<a id="a-3l"></a>何待他攻。<a id="a-3m"></a>亳州濑乡实而不认。<a id="a-3n"></a>北玄玉国虚而妄传。<a id="a-3o"></a>聃耳蓬头。<a id="a-3p"></a>谬说心十二相。<a id="a-3q"></a>野合怀胎。<a id="a-3r"></a>谄云周行九步。<a id="a-3s"></a>采他释瑞而为老奇。<a id="a-3t"></a>将此薰莸乱彼兰芷。<a id="a-3u"></a>北玄玉国。<a id="a-3v"></a>山海之所不纪。<a id="a-3w"></a>天冈李谷。<a id="a-3x"></a>池里之所匪详。<a id="a-3y"></a>王俭百家(太尉王俭有百家谱)弗闻玉女之名。<a id="a-3z"></a>何姓氏苑。<a id="a-40"></a>罕说玄妙之族。<a id="a-41"></a>案道士贾善翔高道传序云。<a id="a-42"></a>伯阳起迹于姬周。<a id="a-43"></a>既云起迹于姬周。<a id="a-44"></a>则是老子不在商也。<a id="a-45"></a>明知阳甲之时。<a id="a-46"></a>本无李耳。<a id="a-47"></a>衰周之际。<a id="a-48"></a>始见老聃(胡曾云。<a id="a-49"></a>七雄戈戟乱如麻。<a id="a-4A"></a>四海无人得坐家。<a id="a-4B"></a>老氏却思天竺住。<a id="a-4C"></a>便将徐甲过流沙。<a id="a-4D"></a>斯则周末时人明矣)避乱入秦。<a id="a-4E"></a>死葬槐里。<a id="a-4F"></a>秦佚吊之三号而出斯良证也。<a id="a-4G"></a>何更疑哉。<a id="a-4H"></a>史记本传。<a id="a-4I"></a>莫知所终。<a id="a-4J"></a>化胡浪语云。<a id="a-4K"></a>过流沙。<a id="a-4L"></a>将如来降诞之祯。<a id="a-4M"></a>合老子过关之气。<a id="a-4N"></a>汝虽巧会伪说孰凭。<a id="a-4O"></a>案炖煌实录云。<a id="a-4P"></a>周桓王二十九年。<a id="a-4Q"></a>幸闲豫庭。<a id="a-4R"></a>与群臣对论古今。<a id="a-4S"></a>王曰。<a id="a-4T"></a>老聃父何如人也。<a id="a-4U"></a>天水太守索绥对曰。<a id="a-4V"></a>老聃父姓韩名虔字元卑。<a id="a-4W"></a>癃跛下贱胎则无耳。<a id="a-4X"></a>一目不明孤单乞贷。<a id="a-4Y"></a>年六十二无妻。<a id="a-4Z"></a>与邻人益寿氏宅上牧猪老婢子曰精敷。<a id="a-4a"></a>野合怀胎。<a id="a-4b"></a>八十一年而生。<a id="a-4c"></a>老子生时皓首。<a id="a-4d"></a>故曰老君。<a id="a-4e"></a>此本实迹蔽而不传。<a id="a-4f"></a>偷窃他能欲张老圣。<a id="a-4g"></a>家有弊帚享之千金。<a id="a-4h"></a>斯言信与。</p>
  <p id="a4i">三番作佛伪第十一(第三十四化云。<a id="a-4j"></a>老君告胡王曰。<a id="a-4k"></a>使我弟子为佛。<a id="a-4l"></a>汝当师之。<a id="a-4m"></a>即使尹喜变身为佛。<a id="a-4n"></a>与胡人为师。<a id="a-4o"></a>令作桑门授以浮图之法。<a id="a-4p"></a>说四十二章经。<a id="a-4q"></a>又云。<a id="a-4r"></a>老君至舍卫国。<a id="a-4s"></a>自化作佛坐七宝座。<a id="a-4t"></a>身长百千万丈。<a id="a-4u"></a>遍满虚空。<a id="a-4v"></a>又云老君将欲再整释教。<a id="a-4w"></a>以周庄王九年。<a id="a-4x"></a>乃于梵天命烦陀王老君弟子。<a id="a-4y"></a>乘月精托阴天竺摩耶夫人胎。<a id="a-4z"></a>至十年四月八日右胁降生。<a id="a-50"></a>后入雪山修行六年。<a id="a-51"></a>道成类佛陀众。<a id="a-52"></a>号末牟尼。<a id="a-53"></a>至匡王四年解化。<a id="a-54"></a>太上命升贾奕天。<a id="a-55"></a>为善惠仙人)</p>
  <p id="a56">辩曰。<a id="a-57"></a>夫根深果茂。<a id="a-58"></a>源远流长。<a id="a-59"></a>虎啸风生。<a id="a-5A"></a>龙吟雾起。<a id="a-5B"></a>圣人利见皆有深源。<a id="a-5C"></a>昔植善因今感妙果。<a id="a-5D"></a>我佛世尊三无数劫积行累功。<a id="a-5E"></a>六度无舍而求菩提。<a id="a-5F"></a>弃身命如恒河沙。<a id="a-5G"></a>捐国城如微尘数。<a id="a-5H"></a>庄严世界诱掖群生。<a id="a-5I"></a>然后应然灯记。<a id="a-5J"></a>补迦葉位。<a id="a-5K"></a>下生中印托化王宫。<a id="a-5L"></a>七步周行指天地而犹贵。<a id="a-5M"></a>三十二相映日月而争辉。<a id="a-5N"></a>四王捧足出尘寰。<a id="a-5O"></a>六年行满而成道。<a id="a-5P"></a>现身百亿国土。<a id="a-5Q"></a>说法四十九年。<a id="a-5R"></a>播声教于人天。<a id="a-5S"></a>摧外道于双树。<a id="a-5T"></a>化缘事毕却返无为。<a id="a-5U"></a>应物适时如是示现。<a id="a-5V"></a>何待老子始化尹喜变身。<a id="a-5W"></a>掩他神功矜为己胜。<a id="a-5X"></a>佛生周昭之代。<a id="a-5Y"></a>老降定王之朝。<a id="a-5Z"></a>世隔一十七帝。<a id="a-5a"></a>年经三百余祀。<a id="a-5b"></a>化已满于天下。<a id="a-5c"></a>教已满于龙宫。<a id="a-5d"></a>家仰仁慈之风。<a id="a-5e"></a>国遵释氏之范。<a id="a-5f"></a>岂假李耳重整烦陀再现。<a id="a-5g"></a>援前着后谄诳庸愚。<a id="a-5h"></a>昔日过关。<a id="a-5i"></a>雇徐甲而为从。<a id="a-5j"></a>奚有天人侍卫乎。<a id="a-5k"></a>乘鹿柴车。<a id="a-5l"></a>何有七宝之座乎。<a id="a-5m"></a>广颡聃耳。<a id="a-5n"></a>焉有万丈之身乎。<a id="a-5o"></a>狡佞不经欺贤誷圣。<a id="a-5p"></a>鲲化为鹏。<a id="a-5q"></a>盖缘自变。<a id="a-5r"></a>蛇蜕为雉。<a id="a-5s"></a>匪假他功。<a id="a-5t"></a>此皆物理自然。<a id="a-5u"></a>阴阳感召。<a id="a-5v"></a>待时而发。<a id="a-5w"></a>非他使然。<a id="a-5x"></a>老子自是凡人。<a id="a-5y"></a>身为臣子。<a id="a-5z"></a>何能别生神圣更使尹喜作佛。<a id="a-60"></a>昧自心灵瞎他眼目。<a id="a-61"></a>悖礼慢圣殃报拔舌。<a id="a-62"></a>善惠仙人将登八地。<a id="a-63"></a>遇燃灯佛受无生记。<a id="a-64"></a>此乃世尊往昔之号。<a id="a-65"></a>既然成佛功成果满。<a id="a-66"></a>化缘事毕入于涅槃。<a id="a-67"></a>迁神常乐之乡。<a id="a-68"></a>永入无为之境。<a id="a-69"></a>岂可作佛事毕更作善惠仙人。<a id="a-6A"></a>将后着前一何错乱。<a id="a-6B"></a>妄窃不真坏人视听。<a id="a-6C"></a>夫上天虽乐终是轮回。<a id="a-6D"></a>不免三灾之殃。<a id="a-6E"></a>难逃五衰之苦。<a id="a-6F"></a>圣人超出生死苦乐两忘。<a id="a-6G"></a>高超三界之津独步六尘之表。<a id="a-6H"></a>何返归天上却入嚣尘。<a id="a-6I"></a>杂污我圣人。<a id="a-6J"></a>欺谩我大觉。<a id="a-6K"></a>此同弃天子之尊严。<a id="a-6L"></a>慕厮养之贱役。<a id="a-6M"></a>舍华堂之广厦。<a id="a-6N"></a>悦蔀屋之茅檐。<a id="a-6O"></a>汝欣贾奕之荣。<a id="a-6P"></a>我耻粪土之辱。<a id="a-6Q"></a>隋大臣楚国公杨素行经楼观。<a id="a-6R"></a>见壁间画像问道士曰。<a id="a-6S"></a>此何图也。<a id="a-6T"></a>道士对曰。<a id="a-6U"></a>老子化胡成佛图。<a id="a-6V"></a>素曰。<a id="a-6W"></a>承闻老子化胡。<a id="a-6X"></a>胡人不受。<a id="a-6Y"></a>老子变身作佛。<a id="a-6Z"></a>胡人方受。<a id="a-6a"></a>是则佛能化胡。<a id="a-6b"></a>道不能化。<a id="a-6c"></a>何言老子化胡也。<a id="a-6d"></a>道士不能加答。<a id="a-6e"></a>善哉杨素之言。<a id="a-6f"></a>此通人之论云。<a id="a-6g"></a>若胡人不先知有佛。<a id="a-6h"></a>讵肯受佛之化乎。<a id="a-6i"></a>以此考之。<a id="a-6j"></a>则印土先有佛矣。<a id="a-6k"></a>而言尹喜作佛老子始变。<a id="a-6l"></a>何欺吾门之深。<a id="a-6m"></a>乎(楼观尹喜故宅在开之南。<a id="a-6n"></a>今道士居之仍在)</p>
  <p id="a6o">冒名僭圣伪十二(第四十八化云。<a id="a-6p"></a>商太宰问夫子曰。<a id="a-6q"></a>夫子圣人欤。<a id="a-6r"></a>孔子对曰。<a id="a-6s"></a>圣则丘何敢焉。<a id="a-6t"></a>然则丘博学多识者也。<a id="a-6u"></a>太宰曰。<a id="a-6v"></a>三王圣者欤。<a id="a-6w"></a>孔子曰三王善任智勇者。<a id="a-6x"></a>圣则丘不知。<a id="a-6y"></a>太宰曰。<a id="a-6z"></a>五帝圣者欤。<a id="a-70"></a>孔子曰。<a id="a-71"></a>五帝善任二义者。<a id="a-72"></a>圣则丘弗知。<a id="a-73"></a>太宰曰。<a id="a-74"></a>三皇圣者欤。<a id="a-75"></a>孔子曰。<a id="a-76"></a>三皇善任因时者。<a id="a-77"></a>圣则丘弗知。<a id="a-78"></a>太宰大骇曰。<a id="a-79"></a>然则孰者为圣。<a id="a-7A"></a>孔子动容有问。<a id="a-7B"></a>曰丘闻西方之人有圣者焉。<a id="a-7C"></a>不治而不乱。<a id="a-7D"></a>不言而自信。<a id="a-7E"></a>不化而自行。<a id="a-7F"></a>荡荡乎民无能名焉。<a id="a-7G"></a>丘疑其为圣人也。<a id="a-7H"></a>史志经云。<a id="a-7I"></a>孔子在鲁。<a id="a-7J"></a>老子在周。<a id="a-7K"></a>以鲁望周之洛阳。<a id="a-7L"></a>故在西方。<a id="a-7M"></a>盖指老子为西方圣人也。<a id="a-7N"></a>孔子问礼之时。<a id="a-7O"></a>先有犹龙之叹。<a id="a-7P"></a>故此指老子也)</p>
  <p id="a7Q">辩曰。<a id="a-7R"></a>夫自炫自媒。<a id="a-7S"></a>妇女之丑行。<a id="a-7T"></a>不矜不伐。<a id="a-7U"></a>圣人之深能。<a id="a-7V"></a>是以舜美禹功。<a id="a-7W"></a>嘉有勋而弗竞。<a id="a-7X"></a>孔称孟反(孟之反)犹退厚而居薄。<a id="a-7Y"></a>由是美誉播于千秋。<a id="a-7Z"></a>谦放光辉于四海。<a id="a-7a"></a>上之所引。<a id="a-7b"></a>具见列子仲尼篇中。<a id="a-7c"></a>古今通论。<a id="a-7d"></a>以谓此夫子推佛为西方大圣人之语也(唐琳法师对太宗之表。<a id="a-7e"></a>张丞相作护法论。<a id="a-7f"></a>皆引此文佛西方圣人也)未闻老子在周孔子在鲁故指老子为西方圣人。<a id="a-7g"></a>窃名冒圣欺我何多。<a id="a-7h"></a>僭圣人者不仁。<a id="a-7i"></a>言乖理者非智。<a id="a-7j"></a>且道源之祖肇起黄帝。<a id="a-7k"></a>非干老子。<a id="a-7l"></a>老子师容成子演五千文纵然说圣不能赶于轩辕。<a id="a-7m"></a>既三皇五帝孔子不推为圣。<a id="a-7n"></a>返指老子而为圣人。<a id="a-7o"></a>不亦过乎。<a id="a-7p"></a>盖我世尊功圆万行果证十身。<a id="a-7q"></a>流光遍于刹尘。<a id="a-7r"></a>分身应于沙界。<a id="a-7s"></a>不可以人事测。<a id="a-7t"></a>不可以处所求。<a id="a-7u"></a>实三界之大师。<a id="a-7v"></a>是四生之慈父。<a id="a-7w"></a>寰中独步。<a id="a-7x"></a>为王中之法王。<a id="a-7y"></a>出世独尊。<a id="a-7z"></a>为圣中之大圣。<a id="a-80"></a>故能高拱觉场威行万国。<a id="a-81"></a>纵使周公之制礼作乐。<a id="a-82"></a>孔子之述易删诗。<a id="a-83"></a>卜偃之文章。<a id="a-84"></a>端木之言语马迁之辩博。<a id="a-85"></a>葛洪之该通。<a id="a-86"></a>辅嗣之玄谈。<a id="a-87"></a>左慈之神化。<a id="a-88"></a>并驱驰于域内。<a id="a-89"></a>言未涉于大方。<a id="a-8A"></a>可为善世之高流。<a id="a-8B"></a>难作出尘之圣者。<a id="a-8C"></a>案天竺圣方群贤所聚。<a id="a-8D"></a>过去诸佛共生于彼。<a id="a-8E"></a>范晔汉书云(后汉西域传史论文)其土则殷乎中土。<a id="a-8F"></a>玉烛和畅灵圣之所降集。<a id="a-8G"></a>贤懿之所挺生。<a id="a-8H"></a>故古昔贤能时有往者。<a id="a-8I"></a>老子西升经云。<a id="a-8J"></a>闻道竺干(今改为开道竺干)有古皇先生。<a id="a-8K"></a>善入无为。<a id="a-8L"></a>不始不终。<a id="a-8M"></a>永存绵绵。<a id="a-8N"></a>是以西行。<a id="a-8O"></a>又古本化胡经云。<a id="a-8P"></a>我生何以晚。<a id="a-8Q"></a>泥洹一何早。<a id="a-8R"></a>不见释迦文。<a id="a-8S"></a>心中空懊恼。<a id="a-8T"></a>此则老子自指于佛。<a id="a-8U"></a>为西方圣人也。<a id="a-8V"></a>又黄帝梦游华胥之国。<a id="a-8W"></a>其国在弇州之西。<a id="a-8X"></a>王邵注云。<a id="a-8Y"></a>此指西方天竺也。<a id="a-8Z"></a>周穆王时。<a id="a-8a"></a>闻西方有大圣人出世。<a id="a-8b"></a>心甚惧之。<a id="a-8c"></a>乃使造父乘骅骝八骏。<a id="a-8d"></a>西上昆仑观日所没以厌其气又西极有化人来。<a id="a-8e"></a>能返天易地。<a id="a-8f"></a>圣力无方。<a id="a-8g"></a>千变万化。<a id="a-8h"></a>不可穷极。<a id="a-8i"></a>穆王敬之若神。<a id="a-8j"></a>筑中天台以居之。<a id="a-8k"></a>化人引穆王神游。<a id="a-8l"></a>斯须之间已如数载。<a id="a-8m"></a>又穆王五十二年如来示灭。<a id="a-8n"></a>西方有白虹十二道。<a id="a-8o"></a>南北通贯连夜不灭。<a id="a-8p"></a>王问太史扈多。<a id="a-8q"></a>是何祥也。<a id="a-8r"></a>扈多对曰西方有大圣人。<a id="a-8s"></a>衰相现尔穆王喜曰。<a id="a-8t"></a>朕常惧于彼。<a id="a-8u"></a>今无忧矣。<a id="a-8v"></a>此则竺干胜方圣人居彼。<a id="a-8w"></a>故得贤王西求化人东来也。<a id="a-8x"></a>又张骞奉使。<a id="a-8y"></a>西穷河源至于大夏。<a id="a-8z"></a>闻雪山南有身毒国。<a id="a-90"></a>其人奉浮图。<a id="a-91"></a>不杀罚。<a id="a-92"></a>乘象而战。<a id="a-93"></a>身毒即今印度也。<a id="a-94"></a>此则仁慈之风详于汉史明也。<a id="a-95"></a>上之所引。<a id="a-96"></a>咸指印度以为西方。<a id="a-97"></a>佛生于彼。<a id="a-98"></a>故指佛为西方圣人。<a id="a-99"></a>岂说洛阳以为西方老子为圣人也。<a id="a-9A"></a>又云。<a id="a-9B"></a>孔子先有犹龙之叹。<a id="a-9C"></a>故此圣德指老子者。<a id="a-9D"></a>意欲将孔子一期问礼之事。<a id="a-9E"></a>便为老子弟子。<a id="a-9F"></a>孔子曰。<a id="a-9G"></a>吾无常师。<a id="a-9H"></a>主善为师。<a id="a-9I"></a>三人行必有我师焉。<a id="a-9J"></a>故学琴于师襄。<a id="a-9K"></a>问乐于苌弘。<a id="a-9L"></a>问官于郯子。<a id="a-9M"></a>入太庙每事问。<a id="a-9N"></a>有问稼曰吾不如老农。<a id="a-9O"></a>有问圃曰吾不如老圃。<a id="a-9P"></a>此明孔子虚怀纳善汲汲于道尔。<a id="a-9Q"></a>岂有一事便为师焉。<a id="a-9R"></a>盖当时老子。<a id="a-9S"></a>为守藏吏。<a id="a-9T"></a>掌周公之礼典。<a id="a-9U"></a>故孔子问之若以问礼便为孔子之师。<a id="a-9V"></a>则老农老圃亦孔子之师哉。<a id="a-9W"></a>必不然矣。<a id="a-9X"></a>沽名炫世求为人师。<a id="a-9Y"></a>君子不为也。</p>
  <p id="a9Z">合气为道伪十三(第一十三化云老子以周昭王二十三年七月十二日。<a id="a-9a"></a>至函关。<a id="a-9b"></a>尹喜既见邀归本第。<a id="a-9c"></a>说道德经二篇五千余言。<a id="a-9d"></a>尹喜扣头曰。<a id="a-9e"></a>愿授其要。<a id="a-9f"></a>老君曰。<a id="a-9g"></a>善。<a id="a-9h"></a>乃为解道德之要曰。<a id="a-9i"></a>道者。<a id="a-9j"></a>谓泥桓。<a id="a-9k"></a>泥桓者。<a id="a-9l"></a>天德也。<a id="a-9m"></a>理在人头中。<a id="a-9n"></a>紫气下降下至丹田。<a id="a-9o"></a>名堵。<a id="a-9p"></a>谓脾也。<a id="a-9q"></a>脾者。<a id="a-9r"></a>中黄太一也。<a id="a-9s"></a>黄气徘恛理中宫。<a id="a-9t"></a>万物之母者。<a id="a-9u"></a>谓丹田也。<a id="a-9v"></a>丹田玄牝也。<a id="a-9w"></a>居下元中。<a id="a-9x"></a>一夜之时。<a id="a-9y"></a>一气下降周旋三宫。<a id="a-9z"></a>同出而异名。<a id="a-A0"></a>谓精也。<a id="a-A1"></a>一曰精。<a id="a-A2"></a>二曰汗。<a id="a-A3"></a>三曰血。<a id="a-A4"></a>四曰液。<a id="a-A5"></a>故曰异名。<a id="a-A6"></a>玄之又玄者。<a id="a-A7"></a>谓左右汗也。<a id="a-A8"></a>众妙之门道可道者。<a id="a-A9"></a>谓朝食美也。<a id="a-AA"></a>非常道者。<a id="a-AB"></a>谓暮为屎。<a id="a-AC"></a>此依张道陵解。<a id="a-AD"></a>道陵如此说也。<a id="a-AE"></a>有无相生。<a id="a-AF"></a>谓口与腹也。<a id="a-AG"></a>难易相成。<a id="a-AH"></a>谓精与气也。<a id="a-AI"></a>此老子授尹真节要也。<a id="a-AJ"></a>又授尹喜神丹经金液经及八炼九还丹伏火之诀。<a id="a-AK"></a>其方云○金液还丹仙华流。<a id="a-AL"></a>高飞云翔登天丘。<a id="a-AM"></a>赤黄之气成须臾。<a id="a-AN"></a>当得雌雄分乱珠。<a id="a-AO"></a>可以腾变致行厨。<a id="a-AP"></a>灵童玉女我为夫。<a id="a-AQ"></a>出入无间天同符。<a id="a-AR"></a>真精凝霜善沉浮。<a id="a-AS"></a>汝其珍敬必来游。<a id="a-AT"></a>又授九丹之名。<a id="a-AU"></a>及歌曰○圆三五寸一分。<a id="a-AV"></a>口四八两寸唇。<a id="a-AW"></a>长二尺厚薄均。<a id="a-AX"></a>腹三齐坐垂温。<a id="a-AY"></a>阴在上阳下奔。<a id="a-AZ"></a>首尾武中间文。<a id="a-Aa"></a>始七十终三旬。<a id="a-Ab"></a>内二百善调匀。<a id="a-Ac"></a>阴火白黄芽钦。<a id="a-Ad"></a>两凑聚辅翼人。<a id="a-Ae"></a>子处宫得安存。<a id="a-Af"></a>去来游不出门)</p>
  <p id="aAg">辨曰。<a id="a-Ah"></a>夫道贵清净。<a id="a-Ai"></a>德尚无为。<a id="a-Aj"></a>恬憺内持谦卑自牧。<a id="a-Ak"></a>不依此道别唱多端。<a id="a-Al"></a>唯以行气运功而为修养。<a id="a-Am"></a>失道德之淳粹。<a id="a-An"></a>乖自然之妙门。<a id="a-Ao"></a>虚设巧言妄加穿凿。<a id="a-Ap"></a>保丹田为至道。<a id="a-Aq"></a>守两肾为重玄。<a id="a-Ar"></a>鄙秽粗浮诳諕闾里。<a id="a-As"></a>王乔羡门之辈非好此方。<a id="a-At"></a>白石赤松之流不依此道。<a id="a-Au"></a>丹经炼诀不见延年。<a id="a-Av"></a>服饵餐芝罕曾久视。<a id="a-Aw"></a>周武服丹至日哑。<a id="a-Ax"></a>唐武服丹而早亡。<a id="a-Ay"></a>误他多少贤良。<a id="a-Az"></a>不守乐天之日。<a id="a-B0"></a>既道德真诀。<a id="a-B1"></a>理极于此则道藏余文不足贵也。<a id="a-B2"></a>今之道士更骋浅术。<a id="a-B3"></a>或有扶鸾而乱书。<a id="a-B4"></a>秖贪夜饮。<a id="a-B5"></a>或有驱邪而断鬼。<a id="a-B6"></a>诳人除凶。<a id="a-B7"></a>或有拘环墙而内守。<a id="a-B8"></a>此谓坐驰。<a id="a-B9"></a>或有惜言语而不行。<a id="a-BA"></a>此谓痴默。<a id="a-BB"></a>或有熊经而鸟引拟彭祖而齐肩。<a id="a-BC"></a>或有饮气而息神效龟鹤而老寿。<a id="a-BD"></a>或有运精而上脑门挽河车。<a id="a-BE"></a>或固丹田而内封谓之保养或有合气而为道老子聚麀。<a id="a-BF"></a>或有夺精而采神男女混杂。<a id="a-BG"></a>扣齿谓之天鼓。<a id="a-BH"></a>咽津谓之醴泉。<a id="a-BI"></a>呼男根为金菜。<a id="a-BJ"></a>只图强劲。<a id="a-BK"></a>呼女窍为玉户。<a id="a-BL"></a>潜隐丑名。<a id="a-BM"></a>呼童女为真人。<a id="a-BN"></a>呼交构为龙虎。<a id="a-BO"></a>婴儿姹女铅汞丹炉。<a id="a-BP"></a>故曰开命门抱真人。<a id="a-BQ"></a>婴儿回龙虎戏。<a id="a-BR"></a>三五七九天罗地网。<a id="a-BS"></a>故张道陵黄书云。<a id="a-BT"></a>男女有和合之法。<a id="a-BU"></a>三五七九交接之道。<a id="a-BV"></a>其通真诀在于丹田。<a id="a-BW"></a>丹田者玉门也。<a id="a-BX"></a>唯以禁忌为急。<a id="a-BY"></a>不许泄于道路。<a id="a-BZ"></a>道路者屎孔也。<a id="a-Ba"></a>又道家内朝律云。<a id="a-Bb"></a>礼法男女至朔望日。<a id="a-Bc"></a>朝师入私房。<a id="a-Bd"></a>诣师立功德。<a id="a-Be"></a>阴阳并进。<a id="a-Bf"></a>日夜六时当立功德。<a id="a-Bg"></a>不得失内侍之序。<a id="a-Bh"></a>不得贪外道失中御之道。<a id="a-Bi"></a>不得抄前排后失次第之序。<a id="a-Bj"></a>亦不得嫌丑爱美。<a id="a-Bk"></a>又云。<a id="a-Bl"></a>朔望之际。<a id="a-Bm"></a>侍师私房。<a id="a-Bn"></a>情意相亲男女交接。<a id="a-Bo"></a>使四目两鼻上下相当。<a id="a-Bp"></a>两口两舌彼此相对。<a id="a-Bq"></a>阴阳既接精气遂通。<a id="a-Br"></a>故老子云。<a id="a-Bs"></a>我师教我金丹经。<a id="a-Bt"></a>使我专心养玉茎。<a id="a-Bu"></a>三五七九还阴精。<a id="a-Bv"></a>呼吸玉池入玄冥。<a id="a-Bw"></a>行道平等升太清。<a id="a-Bx"></a>此等歌诀义皆如是。<a id="a-By"></a>将斯[女*畏]媟以为真修。<a id="a-Bz"></a>不思归根复命之言。<a id="a-C0"></a>维行合气鄙薄之术。<a id="a-C1"></a>以此求道枉陷人伦。<a id="a-C2"></a>以此超升终身叵得。<a id="a-C3"></a>以斯灭罪罪不可亡。<a id="a-C4"></a>以斯消灾灾不可退。<a id="a-C5"></a>以斯求福福不可生。<a id="a-C6"></a>以斯出家家不可出。<a id="a-C7"></a>何异蒸砂作饭。<a id="a-C8"></a>虚受劬劳。<a id="a-C9"></a>镜里真寻。<a id="a-CA"></a>终无所获。<a id="a-CB"></a>呜呼弃骊珠而拾砾。<a id="a-CC"></a>斡忧鼎而羡糠。<a id="a-CD"></a>自误误他死沉苦海。<a id="a-CE"></a>哀哉哀哉。</p>
  <p id="aCF">⊙偷佛神化伪十四(第四十二化。<a id="a-CG"></a>老子入摩竭国。<a id="a-CH"></a>现希有相。<a id="a-CI"></a>以化其王。<a id="a-CJ"></a>立浮图教。<a id="a-CK"></a>名清净佛。<a id="a-CL"></a>号末摩尼。<a id="a-CM"></a>至舍卫国。<a id="a-CN"></a>自化作神。<a id="a-CO"></a>从天而降。<a id="a-CP"></a>天人侍卫。<a id="a-CQ"></a>现身长百千万丈。<a id="a-CR"></a>又至罽宾。<a id="a-CS"></a>降胡王及王子。<a id="a-CT"></a>火不能烧。<a id="a-CU"></a>镬不能煮。<a id="a-CV"></a>水不能溺。<a id="a-CW"></a>胡兵百万弓矢剑戟。<a id="a-CX"></a>一时摧落。<a id="a-CY"></a>飞电八冲。<a id="a-CZ"></a>声如霹雳。<a id="a-Ca"></a>人马惊仆。<a id="a-Cb"></a>化郭先生空中头赞。<a id="a-Cc"></a>又至条支国。<a id="a-Cd"></a>手擎大山。<a id="a-Ce"></a>至拘萨罗。<a id="a-Cf"></a>降伏九十六种外道。<a id="a-Cg"></a>至迦夷罗国。<a id="a-Ch"></a>左手把日右手把月。<a id="a-Ci"></a>藏于头中。<a id="a-Cj"></a>天地冥暗。<a id="a-Ck"></a>山飞石裂。<a id="a-Cl"></a>海水逆流。<a id="a-Cm"></a>山川空行。<a id="a-Cn"></a>又至于阗。<a id="a-Co"></a>于南渠山示故胡王。<a id="a-Cp"></a>令尹喜化作金人。<a id="a-Cq"></a>身长丈六。<a id="a-Cr"></a>项佩圆光。<a id="a-Cs"></a>足踏莲华。<a id="a-Ct"></a>从空而下。<a id="a-Cu"></a>拜礼老君。<a id="a-Cv"></a>谓胡王曰。<a id="a-Cw"></a>此君弟子与汝为师。<a id="a-Cx"></a>又留神钵令得法味。<a id="a-Cy"></a>又于毗摩城地变金色。<a id="a-Cz"></a>放九色神光遍照尘沙国。<a id="a-D0"></a>土即有赤灵真人中黄丈人太一真君九宫六丁八卦神君青龙白虎散花玉女。<a id="a-D1"></a>浮云而至。<a id="a-D2"></a>老君坐七宝座。<a id="a-D3"></a>烧百合香。<a id="a-D4"></a>奏钧天乐。<a id="a-D5"></a>又有八十余国诸王妃后。<a id="a-D6"></a>皆来听法。<a id="a-D7"></a>留尹喜作佛。<a id="a-D8"></a>及钵于毗摩城却升天去。<a id="a-D9"></a>老君又于葱岭降大毒龙。<a id="a-DA"></a>遍历五天。<a id="a-DB"></a>于耆阇山独木树下。<a id="a-DC"></a>化玉座与王说浮图。<a id="a-DD"></a>度桑门二千五百人。<a id="a-DE"></a>受以戒律。<a id="a-DF"></a>又六十六化云。<a id="a-DG"></a>于阗国毗摩城伽蓝。<a id="a-DH"></a>是老君化胡成佛之处。<a id="a-DI"></a>中有石幢刻记其事云。<a id="a-DJ"></a>东方圣人号老君来化我国。<a id="a-DK"></a>下引入学上议证其事迹)</p>
  <p id="aDL">辨曰。<a id="a-DM"></a>案后汉西域传三国志魏隋书西域志(图六十卷。<a id="a-DN"></a>志四十卷。<a id="a-DO"></a>合一百卷成西域志)并纪西天五印。<a id="a-DP"></a>有佛圣迹。<a id="a-DQ"></a>或幢或柱。<a id="a-DR"></a>咸勒其事。<a id="a-DS"></a>不说老君曾留名字。<a id="a-DT"></a>初张骞西来。<a id="a-DU"></a>始传浮图之号。<a id="a-DV"></a>至于今代。<a id="a-DW"></a>国使往还无虑百人。<a id="a-DX"></a>并不见老君西化之说古谷皇帝西征尽海所到之地。<a id="a-DY"></a>唯有佛僧。<a id="a-DZ"></a>行近西北海。<a id="a-Da"></a>有一国土。<a id="a-Db"></a>城中佛塔森然若林。<a id="a-Dc"></a>彼国君王唯是和上。<a id="a-Dd"></a>又唐王玄策奉使西行。<a id="a-De"></a>至摩竭陀国。<a id="a-Df"></a>于耆阇崛山及佛成道处。<a id="a-Dg"></a>咸述碑铭。<a id="a-Dh"></a>赞佛圣化。<a id="a-Di"></a>未闻说有老君之事(上之铭赞在王玄策传中)又湛然居士扈从太祖。<a id="a-Dj"></a>西征于阗及可弗叉国。<a id="a-Dk"></a>越天山过雪岭。<a id="a-Dl"></a>风化具详。<a id="a-Dm"></a>亦未知有老子之事。<a id="a-Dn"></a>即今煦烈大王皇帝亲弟镇守西域。<a id="a-Do"></a>不寻思干西南雪山之西使命往还来往不绝。<a id="a-Dp"></a>除亲咨询老化。<a id="a-Dq"></a>并云无闻。<a id="a-Dr"></a>则老子神异道书伪出。<a id="a-Ds"></a>既非通论。<a id="a-Dt"></a>何足信哉○钦奉。</p>
  <p id="aDu">⊙圣旨禁断道藏伪经下项(见者便宜收取)</p>
  <p id="aDv">化胡经(王浮撰)　犹龙传　圣纪经　西升经　出塞经　九天经　赤书经　上清经　南斗经　玉纬经　纪胜赋　辨仙论(梁[日/廣])　龁邪论　三破论(齐人张融假托他姓)　明真辩伪论(吴筠)　太上实录　十山论　青阳宫记　玄九内传　帝王师录　三天列记　十异九迷论(傅奕吕玄卿)　历代应现图　佛道先后论　钦道明证论(唐员半千)　辅正除邪论(吴筠)　辟邪归正论(杜光庭)　十二虚无经　藏天隐月经　赤画度命经　楼观先生内传　谤道释经(林灵素杜光庭撰造破大藏经)　三教根源图(金天长观李大方撰)　历代帝王崇道记　高上老子内传　灵宝二十四生经　混元生三清经　五公问虚无经　混元皇帝实录。</p>
  <p id="aDw">⊙圣旨就大都大悯忠寺。<a id="a-Dx"></a>焚烧道藏伪经。<a id="a-Dy"></a>除道德经外。<a id="a-Dz"></a>尽行烧毁。<a id="a-E0"></a>遂命大都报恩禅寺林泉伦长老下火。<a id="a-E1"></a>谢恩毕拈香云。<a id="a-E2"></a>佛心天子悯众生。<a id="a-E3"></a>恐堕三途邪见坑。<a id="a-E4"></a>个里了无偏党处。<a id="a-E5"></a>就中朱紫要分明。<a id="a-E6"></a>所以道圣鉴无私天机莫测。<a id="a-E7"></a>既来颂德。<a id="a-E8"></a>敢不酬恩。<a id="a-E9"></a>此香端为祝延。</p>
  <p id="aEA">大元世主当今皇帝。<a id="a-EB"></a>圣躬万岁万岁万万岁。<a id="a-EC"></a>伏愿。<a id="a-ED"></a>金轮与法轮同转。<a id="a-EE"></a>福越三祇。<a id="a-EF"></a>舜日共佛日齐明。<a id="a-EG"></a>寿延亿劫。<a id="a-EH"></a>次举火云。<a id="a-EI"></a>忆昔当年明帝。<a id="a-EJ"></a>时曾凭烈焰辨妍媸。<a id="a-EK"></a>大元天子续洪范。<a id="a-EL"></a>显正摧邪谁不知。<a id="a-EM"></a>嗟乎道教阴蠹佛书。<a id="a-EN"></a>自古至今造讹掜伪。<a id="a-EO"></a>盗窃释经言句。<a id="a-EP"></a>图谋贝叶题名。<a id="a-EQ"></a>谤毁如来赃诬先圣。<a id="a-ER"></a>丑辞恶语何可言哉。<a id="a-ES"></a>无蒂狂谈实难遍举。<a id="a-ET"></a>始自张陵杜撰。<a id="a-EU"></a>不遵老氏玄言。<a id="a-EV"></a>谬作醮书兼集灵宝。<a id="a-EW"></a>诈道从空而得。<a id="a-EX"></a>妄言太上亲传。<a id="a-EY"></a>用三张鬼法。<a id="a-EZ"></a>以诳惑愚夫。<a id="a-Ea"></a>设五运神符。<a id="a-Eb"></a>而魇奸匹妇。<a id="a-Ec"></a>以此观之。<a id="a-Ed"></a>葛孝先徒搜要妙。<a id="a-Ee"></a>陶洪景谩述浮辞。<a id="a-Ef"></a>杜光庭白拈巧偷。<a id="a-Eg"></a>劫贼无异。<a id="a-Eh"></a>陆修静外好里弱。<a id="a-Ei"></a>说客何殊。<a id="a-Ej"></a>若非吃苦不甘。<a id="a-Ek"></a>争肯说长道短。<a id="a-El"></a>鲍静被诛犹可。<a id="a-Em"></a>王浮招报非轻。<a id="a-En"></a>傅奕姜斌不堪齿录。<a id="a-Eo"></a>张生焦辈何足言论。<a id="a-Ep"></a>寇谦之口舌澜翻。<a id="a-Eq"></a>损他利己。<a id="a-Er"></a>林灵素机谋谄诈败。<a id="a-Es"></a>国亡家。<a id="a-Et"></a>毁人祖兮。<a id="a-Eu"></a>定遭一时之辱。<a id="a-Ev"></a>灭贤良兮必招三世之殃。<a id="a-Ew"></a>因果无差报应有准。<a id="a-Ex"></a>呜呼悲法琳不遇而遭贬。<a id="a-Ey"></a>嗟道世虽再而难为。<a id="a-Ez"></a>致令释子伤心。<a id="a-F0"></a>幸得皇天开眼。<a id="a-F1"></a>恭惟。<a id="a-F2"></a>我大元世主圣明皇帝陛下。<a id="a-F3"></a>辟邪归正。<a id="a-F4"></a>去伪存真。<a id="a-F5"></a>恐众生永堕迷津。<a id="a-F6"></a>令万姓咸登觉路。<a id="a-F7"></a>雪冤已竟。<a id="a-F8"></a>感谢皇恩。<a id="a-F9"></a>粉骨碎身莫能酬报。<a id="a-FA"></a>遂以火炬打一圆相云。<a id="a-FB"></a>诸仁者。<a id="a-FC"></a>只如三洞灵文。<a id="a-FD"></a>还能证此火光三昧也无。<a id="a-FE"></a>若也于斯会得。<a id="a-FF"></a>家有北斗经。<a id="a-FG"></a>枉教人口不安宁。<a id="a-FH"></a>其或未然。<a id="a-FI"></a>从此灰飞烟灭后。<a id="a-FJ"></a>任伊到处觅天尊。<a id="a-FK"></a>急着眼看。<a id="a-FL"></a>至元十八年十月二十日。<a id="a-FM"></a>大都报恩禅寺林泉长老。<a id="a-FN"></a>从伦奉敕下火。</p>
  <p id="aFO">⊙○对道士持论师德一十七名。</p>
  <p id="aFP">燕京。</p>
  <p id="aFQ">圆福寺长老从超　　奉福寺长老德亨。</p>
  <p id="aFR">药师院长老从伦　　法宝寺长老圆胤。</p>
  <p id="aFS">资圣寺统摄至温　　大名府长老明津。</p>
  <p id="aFT">蓟州。</p>
  <p id="aFU">甘泉山长老本琏　　上方寺长老道云。</p>
  <p id="aFV">滦州　开觉寺长老祥迈。</p>
  <p id="aFW">北京　传教寺讲主了询。</p>
  <p id="aFX">大名府　法华寺讲主庆规。</p>
  <p id="aFY">龙门县　抗讲主行育。</p>
  <p id="aFZ">大都　延寿寺主道寿　仰山寺律主相睿　资福寺讲主善朗。</p>
  <p id="aFa">绛州　唯识讲主祖圭　蜀川讲主元一(余如本论)</p>
  <p id="aFb">(丁亥)　闰二月。<a id="a-Fc"></a>诏行至元钞。<a id="a-Fd"></a>以一准中统之五。</p>
  <p id="aFe">(戊子)　正月二十一日大赦。</p>
  <p id="aFf">⊙至元二十五年正月十九日。<a id="a-Fg"></a>江淮释教都总统杨辇真迦。<a id="a-Fh"></a>集江南禅教朝觐登对宣上竺出班。<a id="a-Fi"></a>圣旨问。<a id="a-Fj"></a>讲何经。<a id="a-Fk"></a>答云。<a id="a-Fl"></a>法华经。<a id="a-Fm"></a>次问。<a id="a-Fn"></a>仙林讲何经。<a id="a-Fo"></a>奏云。<a id="a-Fp"></a>百法论。<a id="a-Fq"></a>即就退位而立。<a id="a-Fr"></a>引问径山云峰和上云。<a id="a-Fs"></a>禅以何为宗。<a id="a-Ft"></a>奏对云。<a id="a-Fu"></a>禅也者净智妙圆体本空寂(泉总统译云再说)复奏云。<a id="a-Fv"></a>非见闻觉知之所可知。<a id="a-Fw"></a>非思量分别之所能解。<a id="a-Fx"></a>又传圣旨令更说。<a id="a-Fy"></a>复奏云。<a id="a-Fz"></a>禅之为宗。<a id="a-G0"></a>西天四七唐土二三。<a id="a-G1"></a>自迦葉付之阿难。<a id="a-G2"></a>阿难传之商那和修。<a id="a-G3"></a>商那和修传之优波鞠多。<a id="a-G4"></a>由是展转而至二十八祖菩提达磨。<a id="a-G5"></a>菩提达磨即东土之初祖也。<a id="a-G6"></a>祖得法后大破六宗之邪。<a id="a-G7"></a>望东震旦国有大乘根气。<a id="a-G8"></a>航海而来。<a id="a-G9"></a>见梁皇一语不契。<a id="a-GA"></a>遂折芦渡江。<a id="a-GB"></a>至少林山中面壁九年。<a id="a-GC"></a>得二祖神光断臂立雪。<a id="a-GD"></a>祖问。<a id="a-GE"></a>当何所求。<a id="a-GF"></a>光云。<a id="a-GG"></a>我心未宁。<a id="a-GH"></a>乞师安心。<a id="a-GI"></a>祖云。<a id="a-GJ"></a>将心来与汝安。<a id="a-GK"></a>光云。<a id="a-GL"></a>觅心了不可得。<a id="a-GM"></a>祖云。<a id="a-GN"></a>与汝安心竟。<a id="a-GO"></a>光得传心法。<a id="a-GP"></a>后传之三祖。<a id="a-GQ"></a>三祖传之四祖。<a id="a-GR"></a>四祖传之五祖。<a id="a-GS"></a>五祖本一栽松道者。<a id="a-GT"></a>四祖云。<a id="a-GU"></a>汝已年老。<a id="a-GV"></a>可再来。<a id="a-GW"></a>吾当忍死以待。<a id="a-GX"></a>五祖遂至浊港江头。<a id="a-GY"></a>见一女问投宿。<a id="a-GZ"></a>而受孕托生。<a id="a-Ga"></a>谓之黄梅无姓儿。<a id="a-Gb"></a>既而传法于五祖。<a id="a-Gc"></a>黄梅法席七百高僧。<a id="a-Gd"></a>独神秀上座为上首。<a id="a-Ge"></a>祖以传衣法时至。<a id="a-Gf"></a>令各述一偈。<a id="a-Gg"></a>秀即书壁间云。<a id="a-Gh"></a>身是菩提树。<a id="a-Gi"></a>心如明镜台。<a id="a-Gj"></a>时时常拂拭。<a id="a-Gk"></a>莫待惹尘埃。<a id="a-Gl"></a>五祖云。<a id="a-Gm"></a>此偈亦未见性。<a id="a-Gn"></a>盖其尚滞名相。<a id="a-Go"></a>未脱知解。<a id="a-Gp"></a>正在学地。<a id="a-Gq"></a>传圣旨云。<a id="a-Gr"></a>再举一遍复举毕。<a id="a-Gs"></a>又奏云。<a id="a-Gt"></a>卢行者时在碓坊。<a id="a-Gu"></a>为众负舂。<a id="a-Gv"></a>五祖已知其素有悟门。<a id="a-Gw"></a>卢行者本不识字。<a id="a-Gx"></a>遂倩人书一偈于壁间秀师所书偈侧云。<a id="a-Gy"></a>菩提本无树。<a id="a-Gz"></a>明镜亦非台。<a id="a-H0"></a>本来无一物。<a id="a-H1"></a>何处惹尘埃。<a id="a-H2"></a>乃开析云。<a id="a-H3"></a>老卢此偈至本来无一物处。<a id="a-H4"></a>即是空诸所有彻法源底。<a id="a-H5"></a>五祖即于夜半密付其衣法。<a id="a-H6"></a>卢得衣钵宵遁。<a id="a-H7"></a>至大庾岭头。<a id="a-H8"></a>为明上座追及。<a id="a-H9"></a>卢即置衣钵于石上云。<a id="a-HA"></a>不可以力争。<a id="a-HB"></a>明乃尽其神力。<a id="a-HC"></a>钵不能举。<a id="a-HD"></a>明乃云。<a id="a-HE"></a>本为法来。<a id="a-HF"></a>非为衣也。<a id="a-HG"></a>祖云。<a id="a-HH"></a>不思善不思恶。<a id="a-HI"></a>正恁么时如何是明上座本来面目。<a id="a-HJ"></a>当下大悟。<a id="a-HK"></a>秀归河北。<a id="a-HL"></a>自称六祖。<a id="a-HM"></a>然而知解未亡。<a id="a-HN"></a>犹滞名相。<a id="a-HO"></a>故流于相宗。<a id="a-HP"></a>是以教盛西北。<a id="a-HQ"></a>能受正传于曹溪。<a id="a-HR"></a>是以禅盛东南。<a id="a-HS"></a>谓之南能北秀。<a id="a-HT"></a>此教禅所由分也。<a id="a-HU"></a>自是曹溪传之南岳怀让让本观音大士分身。<a id="a-HV"></a>让传之马祖。<a id="a-HW"></a>谓之马驹踏杀天下人。<a id="a-HX"></a>马祖传之百丈。<a id="a-HY"></a>于侍立举挂拂处。<a id="a-HZ"></a>亲遭一喝。<a id="a-Ha"></a>当下悟去。<a id="a-Hb"></a>直得三日耳聋。<a id="a-Hc"></a>百丈对黄蘖。<a id="a-Hd"></a>举此一喝。<a id="a-He"></a>黄蘖不觉吐舌。<a id="a-Hf"></a>亦于言下洞明此喝之旨。<a id="a-Hg"></a>后临济至于黄蘖。<a id="a-Hh"></a>三度问佛法大意。<a id="a-Hi"></a>三遭六十痛棒。<a id="a-Hj"></a>后于大愚席下举前话云。<a id="a-Hk"></a>过在什么处。<a id="a-Hl"></a>愚云。<a id="a-Hm"></a>黄蘖得与么老婆心切相为。<a id="a-Hn"></a>更觅过在。<a id="a-Ho"></a>济大悟。<a id="a-Hp"></a>遂于大愚肋下筑三拳。<a id="a-Hq"></a>愚云。<a id="a-Hr"></a>汝师黄蘖。<a id="a-Hs"></a>非干我事。<a id="a-Ht"></a>临济归黄蘖。<a id="a-Hu"></a>便与三掌。<a id="a-Hv"></a>自是流通此喝。<a id="a-Hw"></a>谓之临济入门便喝。<a id="a-Hx"></a>此喝之所由生也。<a id="a-Hy"></a>所谓德山棒者。<a id="a-Hz"></a>即周金刚(泉总统又传又)圣旨云。<a id="a-I0"></a>如何是周金刚。<a id="a-I1"></a>奏云德山本姓周。<a id="a-I2"></a>为金刚经座主。<a id="a-I3"></a>满车载疏钞游南方。<a id="a-I4"></a>直欲搂破魔子窟宅。<a id="a-I5"></a>当恁么时。<a id="a-I6"></a>甚生气概。<a id="a-I7"></a>于途中遇卖油糍婆子。<a id="a-I8"></a>买油糍点心。<a id="a-I9"></a>婆云。<a id="a-IA"></a>汝是讲金刚经座主。<a id="a-IB"></a>经中有一段义。<a id="a-IC"></a>若答得白吃油糍不要钱遂问。<a id="a-ID"></a>过去心不可得。<a id="a-IE"></a>现在心不可得。<a id="a-IF"></a>未来心不可得。<a id="a-IG"></a>三心中点那个心。<a id="a-IH"></a>座主无对。<a id="a-II"></a>古云。<a id="a-IJ"></a>假饶讲得千经论。<a id="a-IK"></a>一句临机下口难。<a id="a-IL"></a>信知不能彻法源底。<a id="a-IM"></a>则满车之疏皆长语也。<a id="a-IN"></a>后见龙潭。<a id="a-IO"></a>于侍立次。<a id="a-IP"></a>遇夜深辞去。<a id="a-IQ"></a>见外面黑。<a id="a-IR"></a>潭遂度纸烛与之。<a id="a-IS"></a>德山方接得。<a id="a-IT"></a>潭便吹灭。<a id="a-IU"></a>当下大悟。<a id="a-IV"></a>次日示众云。<a id="a-IW"></a>穷诸玄辩。<a id="a-IX"></a>若一毫置于太虚。<a id="a-IY"></a>竭世枢机。<a id="a-IZ"></a>似一滴投于巨壑。<a id="a-Ia"></a>自是据条白棒。<a id="a-Ib"></a>佛来也打。<a id="a-Ic"></a>祖来也打。<a id="a-Id"></a>此无他。<a id="a-Ie"></a>恐后人滞于名相。<a id="a-If"></a>凡有所问。<a id="a-Ig"></a>至支离处便与一棒。<a id="a-Ih"></a>此棒之所由生也。<a id="a-Ii"></a>所谓德山入门便棒。<a id="a-Ij"></a>临济入门便喝。<a id="a-Ik"></a>夫棒喝者。<a id="a-Il"></a>岂徒施也哉。<a id="a-Im"></a>奏至此。<a id="a-In"></a>遂奏云。<a id="a-Io"></a>臣僧不敢多谈。<a id="a-Ip"></a>恐渎圣听。<a id="a-Iq"></a>传圣旨。<a id="a-Ir"></a>但说。<a id="a-Is"></a>不要怕又非奸偷屠贩之事。<a id="a-It"></a>遂进奏云。<a id="a-Iu"></a>释迦牟尼世尊初生下时。<a id="a-Iv"></a>周行七步目顾四方。<a id="a-Iw"></a>一手指天一手指地云。<a id="a-Ix"></a>天上天下唯我独尊。<a id="a-Iy"></a>所谓独尊者。<a id="a-Iz"></a>非为金轮王位之尊。<a id="a-J0"></a>所可尊者。<a id="a-J1"></a>我也。<a id="a-J2"></a>道也。<a id="a-J3"></a>法也。<a id="a-J4"></a>心也(正欲启奏云门大师一棒公案以为佛祖雪屈时灵隐长老净伏牵衣云勿举此话遂转语云)。<a id="a-J5"></a>四十九年三百余会。<a id="a-J6"></a>所说之法。<a id="a-J7"></a>无非观根逗教。<a id="a-J8"></a>如一雨普沾。<a id="a-J9"></a>三草二木。<a id="a-JA"></a>各随其根器之大小。<a id="a-JB"></a>而为之发机。<a id="a-JC"></a>末后云。<a id="a-JD"></a>始从鹿野苑终至跋提河。<a id="a-JE"></a>于是二中间未尝谈一字。<a id="a-JF"></a>既是四十九年说法。<a id="a-JG"></a>因甚么不谈一字。<a id="a-JH"></a>正恐后人滞于名相不离知解。<a id="a-JI"></a>所谓不谈一字者。<a id="a-JJ"></a>炽然常说。<a id="a-JK"></a>以无说之说。<a id="a-JL"></a>是名真说。<a id="a-JM"></a>又于灵山会上百万众前。<a id="a-JN"></a>拈起一枝花。<a id="a-JO"></a>普示大众。<a id="a-JP"></a>独有迦葉破颜微笑。<a id="a-JQ"></a>世尊云。<a id="a-JR"></a>吾有正法眼藏涅槃妙心。<a id="a-JS"></a>分付摩诃大迦葉。<a id="a-JT"></a>谓之教外别传。<a id="a-JU"></a>传此心也。<a id="a-JV"></a>印此法也。<a id="a-JW"></a>达磨西来不立文字。<a id="a-JX"></a>直指人心见性成佛。<a id="a-JY"></a>传此心也。<a id="a-JZ"></a>印此法也。<a id="a-Ja"></a>奉圣训垂问曰。<a id="a-Jb"></a>云那讲主看他长老所说教外别传底。<a id="a-Jc"></a>是耶非耶。<a id="a-Jd"></a>上竺出对云。<a id="a-Je"></a>是是。<a id="a-Jf"></a>又仙林出云。<a id="a-Jg"></a>南方众生多是说谎。<a id="a-Jh"></a>所以达磨西来不立文字。<a id="a-Ji"></a>正恐伶俐的。<a id="a-Jj"></a>说谎贪着语言文字。<a id="a-Jk"></a>故有直指之语。<a id="a-Jl"></a>又奉圣旨宣进。<a id="a-Jm"></a>榻前同仙林赐坐谢恩毕。<a id="a-Jn"></a>就坐。<a id="a-Jo"></a>传圣旨云。<a id="a-Jp"></a>持论。<a id="a-Jq"></a>仙林云。<a id="a-Jr"></a>始从鹿野苑终至跋提河。<a id="a-Js"></a>于是二中间未尝谈一字。<a id="a-Jt"></a>既是不谈一字。<a id="a-Ju"></a>五千余卷自何而来。<a id="a-Jv"></a>答云。<a id="a-Jw"></a>一代时教如标月指。<a id="a-Jx"></a>了知所标毕竟非月。<a id="a-Jy"></a>林云。<a id="a-Jz"></a>汝禅宗得法有多少人。<a id="a-K0"></a>答云。<a id="a-K1"></a>从上佛祖天下老和上。<a id="a-K2"></a>尽恒河沙莫穷其数。<a id="a-K3"></a>林云。<a id="a-K4"></a>即今是谁。<a id="a-K5"></a>答云。<a id="a-K6"></a>当面蹉过。<a id="a-K7"></a>林云。<a id="a-K8"></a>在什么处。<a id="a-K9"></a>答云。<a id="a-KA"></a>含元殿上更觅长安。<a id="a-KB"></a>林无语。<a id="a-KC"></a>又传圣旨。<a id="a-KD"></a>令泉总。<a id="a-KE"></a>统。<a id="a-KF"></a>问那讲主问底。<a id="a-KG"></a>是甚言语。<a id="a-KH"></a>林答。<a id="a-KI"></a>问他禅宗得道多少人。<a id="a-KJ"></a>他云。<a id="a-KK"></a>恒河沙数。<a id="a-KL"></a>又传圣旨。<a id="a-KM"></a>汝讲主家。<a id="a-KN"></a>莫看面皮。<a id="a-KO"></a>何得向远远说来。<a id="a-KP"></a>林遂问。<a id="a-KQ"></a>如何是禅。<a id="a-KR"></a>答以手打一圆相。<a id="a-KS"></a>林云。<a id="a-KT"></a>何得动手动脚。<a id="a-KU"></a>答云。<a id="a-KV"></a>只这一圈子便透不过。<a id="a-KW"></a>说甚千经万论。<a id="a-KX"></a>林无语。<a id="a-KY"></a>又奉圣旨云。<a id="a-KZ"></a>俺也知尔是上乘法。<a id="a-Ka"></a>但得法底人。<a id="a-Kb"></a>入水不溺。<a id="a-Kc"></a>入火不烧。<a id="a-Kd"></a>于热油锅中教坐。<a id="a-Ke"></a>汝还敢么。<a id="a-Kf"></a>答云。<a id="a-Kg"></a>不敢奉圣旨。<a id="a-Kh"></a>为甚不敢。<a id="a-Ki"></a>奏云。<a id="a-Kj"></a>此是神通三昧。<a id="a-Kk"></a>我此法中无如是事。<a id="a-Kl"></a>又传圣旨。<a id="a-Km"></a>如何都无输赢。<a id="a-Kn"></a>林云。<a id="a-Ko"></a>道不敢。<a id="a-Kp"></a>便是输。<a id="a-Kq"></a>遂斥林云。<a id="a-Kr"></a>不妨会得好。<a id="a-Ks"></a>林无语。<a id="a-Kt"></a>乃体圣意。<a id="a-Ku"></a>奏云。<a id="a-Kv"></a>夫禅之与教本一体也。<a id="a-Kw"></a>禅乃佛之心。<a id="a-Kx"></a>教乃佛之语。<a id="a-Ky"></a>因佛语而见佛心。<a id="a-Kz"></a>譬之百川异流同归于海。<a id="a-L0"></a>到海则无异味。<a id="a-L1"></a>又如我万万岁皇帝。<a id="a-L2"></a>坐镇山河天下一统。<a id="a-L3"></a>四夷百蛮随方而至。<a id="a-L4"></a>必从顺成门外而入。<a id="a-L5"></a>到得黄金殿上。<a id="a-L6"></a>亲睹黄金面皮。<a id="a-L7"></a>方谓到家。<a id="a-L8"></a>若是教家只依语言文字。<a id="a-L9"></a>未达玄旨。<a id="a-LA"></a>犹是顺成门外人。<a id="a-LB"></a>又如禅家未得彻证未得顿悟。<a id="a-LC"></a>亦在顺成门外。<a id="a-LD"></a>谓之到家亦未可也。<a id="a-LE"></a>皇情大悦。<a id="a-LF"></a>遂以龙袖西拂。<a id="a-LG"></a>即谢恩下殿。<a id="a-LH"></a>奉御领。<a id="a-LI"></a>归寝殿赐食。</p>
 </body>
</html>