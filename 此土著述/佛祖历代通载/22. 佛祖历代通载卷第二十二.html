<!doctype html>
<html id="z3IBXNs1jl" data-ver="1575">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第二十二</h1>
  <p id="a2">唐。</p>
  <p id="a3">⊙(乙巳)　敬宗湛(穆宗长子。<a id="a-4"></a>母太后王氏。<a id="a-5"></a>游戏无度狎匿群小。<a id="a-6"></a>性复遍急。<a id="a-7"></a>为克明弑之。<a id="a-8"></a>年十八崩。<a id="a-9"></a>葬庄陵。<a id="a-A"></a>在位二年)改宝历。</p>
  <p id="aB">⊙八月。<a id="a-C"></a>遣中使诣天台采求灵药诏道士刘从政。<a id="a-D"></a>入宫资质仙事。<a id="a-E"></a>署光禄卿。<a id="a-F"></a>别号升玄先生。</p>
  <p id="aG">(丙午)　三月。<a id="a-H"></a>命道士孙准制长生药。<a id="a-I"></a>署准为翰林待诏。</p>
  <p id="aJ">四月帝畋猎夜归。<a id="a-K"></a>与宦官酣饮击毬。<a id="a-L"></a>俄烛灭遇弑。<a id="a-M"></a>年十八。<a id="a-N"></a>大臣裴度等迎皇太弟江王立之。<a id="a-O"></a>是为文宗。</p>
  <p id="aP">五月下诏。<a id="a-Q"></a>革两朝淫侈不法之务。<a id="a-R"></a>捕道士孙准等二十八人及佞憎惟真。<a id="a-S"></a>民服流于岭表。</p>
  <p id="aT">⊙(丁未)　文宗昂(穆宗次子。<a id="a-U"></a>虚怀听纳而不能坚决。<a id="a-V"></a>用李训郑注欲尽诛仕宦。<a id="a-W"></a>仇士良等阴觉。<a id="a-X"></a>纵兵杀宰相王渥等二十余人。<a id="a-Y"></a>帝三十二岁崩。<a id="a-Z"></a>在位十四年)改太和。</p>
  <p id="aa">(戊申)　十月江西观察使沈傅师奏。<a id="a-b"></a>帝诞月请于洪州起方等戒坛度僧资福。<a id="a-c"></a>制曰。<a id="a-d"></a>不度僧尼累有敕命。<a id="a-e"></a>傅师忝为方面违禁申请。<a id="a-f"></a>宜罚俸料一月。</p>
  <p id="ag">⊙澧州药山禅师惟俨卒。<a id="a-h"></a>大儒唐伸为之碑曰。<a id="a-i"></a>上嗣位明年。<a id="a-j"></a>澧阳郡药山释氏大师。<a id="a-k"></a>以十二月六日终于修心之所。<a id="a-l"></a>后八年门人状先师之行。<a id="a-m"></a>西来京师告于崇敬寺大德。<a id="a-n"></a>求所以发挥先师之耿光垂于不朽。<a id="a-o"></a>崇敬大德于余为从母兄也。<a id="a-p"></a>尝参径山得其心要。<a id="a-q"></a>自兴善宽敬示寂之后。<a id="a-r"></a>四方从道之人质疑传妙。<a id="a-s"></a>罔不诣崇敬者。<a id="a-t"></a>尝谓伸曰。<a id="a-u"></a>吾道之明于药山。<a id="a-v"></a>犹尔教之闻于洙泗。<a id="a-w"></a>智炬虽灭法雷犹响。<a id="a-x"></a>岂可使明德不照至行堙没哉。<a id="a-y"></a>惟大师生南康信丰。<a id="a-z"></a>自为童时未尝处群儿戏弄中。<a id="a-10"></a>往往独坐如念如思。<a id="a-11"></a>年十七即南度大庾抵潮之西山得惠照禅师。<a id="a-12"></a>乃落发服缁执礼以事。<a id="a-13"></a>大历中受具于衡岳希琛律师。<a id="a-14"></a>释礼矩仪动如夙习。<a id="a-15"></a>一朝乃言曰。<a id="a-16"></a>大丈夫当离法自静。<a id="a-17"></a>焉能屑屑事细行于衣巾耶。<a id="a-18"></a>是时南岳有迁。<a id="a-19"></a>江西有寂。<a id="a-1A"></a>中岳有洪。<a id="a-1B"></a>皆悟心契。<a id="a-1C"></a>乃知大圭之质岂俟磨砻。<a id="a-1D"></a>照乘之珍难晦符彩。<a id="a-1E"></a>自是寂以大乘法闻四方。<a id="a-1F"></a>学徒至于指心传要。<a id="a-1G"></a>众所不能达者。<a id="a-1H"></a>师必默识悬解。<a id="a-1I"></a>不违如愚。<a id="a-1J"></a>居寂之室垂二十年。<a id="a-1K"></a>寂曰。<a id="a-1L"></a>汝之所得。<a id="a-1M"></a>可谓浃于心术布于四体。<a id="a-1N"></a>欲益而无所益。<a id="a-1O"></a>欲知而无所知。<a id="a-1P"></a>浑然天和合于本无。<a id="a-1Q"></a>吾无有以教矣。<a id="a-1R"></a>佛以开示群盲为大功。<a id="a-1S"></a>度灭众恶为大德。<a id="a-1T"></a>尔当以功德普济群迷。<a id="a-1U"></a>宜作梯航无久滞此。<a id="a-1V"></a>由是陟罗浮涉清凉。<a id="a-1W"></a>历三峡游九江。<a id="a-1X"></a>贞元初因憩药山喟然叹曰。<a id="a-1Y"></a>吾生寄世若萍蓬耳。<a id="a-1Z"></a>又何效其飘转耶。<a id="a-1a"></a>既披蓁结庵才疪趺座。<a id="a-1b"></a>乡人知者因赍携饮食奔走而往。<a id="a-1c"></a>师曰。<a id="a-1d"></a>吾无德于人。<a id="a-1e"></a>何以劳人乎哉。<a id="a-1f"></a>并谢而不受。<a id="a-1g"></a>乡人跪曰。<a id="a-1h"></a>愿闻日费之具。<a id="a-1i"></a>曰米一升足矣。<a id="a-1j"></a>自是尝以山蔬数本佐食。<a id="a-1k"></a>一食讫就座转法华华严涅槃。<a id="a-1l"></a>昼夜若一。<a id="a-1m"></a>终始如是殆三十年矣。<a id="a-1n"></a>游方求益之徒。<a id="a-1o"></a>知教之在此。<a id="a-1p"></a>后数岁而僧徒葺居禅室梁栋鳞差。<a id="a-1q"></a>其众不可胜数。<a id="a-1r"></a>至于沃烦正覆道源成流。<a id="a-1s"></a>有以见寂公先知之明矣。<a id="a-1t"></a>忽一旦谓其徒曰。<a id="a-1u"></a>乘邮而行。<a id="a-1v"></a>及莫而息。<a id="a-1w"></a>未有久行而不息者。<a id="a-1x"></a>吾至所诣矣。<a id="a-1y"></a>吾将有息矣。<a id="a-1z"></a>灵源自清。<a id="a-20"></a>混之者相。<a id="a-21"></a>能灭诸相是无有色。<a id="a-22"></a>穷本绝外汝其悉之。<a id="a-23"></a>语毕隐几而化。<a id="a-24"></a>春秋八十四。<a id="a-25"></a>僧腊六十夏。<a id="a-26"></a>入室弟子冲虚等迁座。<a id="a-27"></a>建塔于禅居之东。<a id="a-28"></a>遵本教也。<a id="a-29"></a>始师尝以大綀布为衣。<a id="a-2A"></a>以竹器为蹻。<a id="a-2B"></a>自薙其发自具其食。<a id="a-2C"></a>虽门人数百童侍甚广。<a id="a-2D"></a>未尝易其力。<a id="a-2E"></a>珍羞百品鲜果骈罗。<a id="a-2F"></a>未尝易其食。<a id="a-2G"></a>冬裘重燠夏服轻疏。<a id="a-2H"></a>未尝易其衣。<a id="a-2I"></a>华室靖深香榻严洁。<a id="a-2J"></a>未尝易其处。<a id="a-2K"></a>麋鹿环绕猛兽伏前。<a id="a-2L"></a>未尝易其观。<a id="a-2M"></a>贵贱迭来顶谒床下。<a id="a-2N"></a>未尝易其礼。<a id="a-2O"></a>非夫罄万有契真空离攀缘之病本性清净乎物表。<a id="a-2P"></a>焉能遗形骸忘嗜欲久而如一者耶。<a id="a-2Q"></a>其他硕臣重官归依修礼于师之道。<a id="a-2R"></a>未有及其门阃者。<a id="a-2S"></a>故不列之于篇。<a id="a-2T"></a>铭曰。<a id="a-2U"></a>一物在中。<a id="a-2V"></a>触境而摇。<a id="a-2W"></a>我示其源。<a id="a-2X"></a>不境不跳。<a id="a-2Y"></a>西方圣人。<a id="a-2Z"></a>实言其要。<a id="a-2a"></a>其要既得。<a id="a-2b"></a>可言其妙。<a id="a-2c"></a>我源自济。<a id="a-2d"></a>我真自灵。<a id="a-2e"></a>大包万有。<a id="a-2f"></a>细出无形。<a id="a-2g"></a>曹溪所传。<a id="a-2h"></a>徒藏于密。<a id="a-2i"></a>身世俱空。<a id="a-2j"></a>曾何有物。<a id="a-2k"></a>自见曰明。<a id="a-2l"></a>是为至精。<a id="a-2m"></a>出没在我。<a id="a-2n"></a>谁曰死生。<a id="a-2o"></a>刻之琬琰。<a id="a-2p"></a>立之岩岫。<a id="a-2q"></a>作碑者伸。<a id="a-2r"></a>期于不朽。</p>
  <p id="a2s">⊙李翱作复性书。<a id="a-2t"></a>其一曰。<a id="a-2u"></a>人之所以为圣人者性也。<a id="a-2v"></a>人之所以惑其性者情也。<a id="a-2w"></a>喜怒哀惧爱恶欲七者情之所为也。<a id="a-2x"></a>情既昏性斯匿矣。<a id="a-2y"></a>非性之过也。<a id="a-2z"></a>七者。<a id="a-30"></a>循环而交来。<a id="a-31"></a>故性不能统也。<a id="a-32"></a>水之浑也其流不清。<a id="a-33"></a>火之烟也其光不明。<a id="a-34"></a>非水火清明之过。<a id="a-35"></a>沙不浑流斯清矣。<a id="a-36"></a>烟不郁光斯明矣。<a id="a-37"></a>情不作性斯统矣。<a id="a-38"></a>性者天之命也。<a id="a-39"></a>圣人得之不惑者也。<a id="a-3A"></a>圣人者岂无情耶。<a id="a-3B"></a>圣人者寂然不动。<a id="a-3C"></a>不往而到。<a id="a-3D"></a>不言而信。<a id="a-3E"></a>不耀而光。<a id="a-3F"></a>制作参乎天地。<a id="a-3G"></a>变化合于阴阳。<a id="a-3H"></a>虽有情也未尝有情也。<a id="a-3I"></a>然则百姓者岂其无性耶。<a id="a-3J"></a>百姓之性与圣人之性弗差也。<a id="a-3K"></a>虽然情之所昏交相攻。<a id="a-3L"></a>未始有穷。<a id="a-3M"></a>故虽终身而不自睹其性焉。<a id="a-3N"></a>火之潜于山石林木之中。<a id="a-3O"></a>非不火也。<a id="a-3P"></a>江河淮济之末流而泉于山。<a id="a-3Q"></a>非不水也。<a id="a-3R"></a>石不敲木弗磨。<a id="a-3S"></a>则不能烧其山林而燥万物。<a id="a-3T"></a>泉之源弗疏。<a id="a-3U"></a>则弗能为江为河为淮为济。<a id="a-3V"></a>东汇大壑浩浩汤汤为弗测之深。<a id="a-3W"></a>情之动弗息。<a id="a-3X"></a>则弗能复其性而烛天地为不极之明。<a id="a-3Y"></a>是故诚者圣人之性也。<a id="a-3Z"></a>寂然不动广大清明。<a id="a-3a"></a>照乎天地。<a id="a-3b"></a>感而遂通天下之故。<a id="a-3c"></a>行止语默无不处极也。<a id="a-3d"></a>复其性者。<a id="a-3e"></a>贤人循之而不已者也。<a id="a-3f"></a>不已则能归其源矣。<a id="a-3g"></a>圣人知人之性皆可以循之其不息而至于圣也。<a id="a-3h"></a>故制礼以节之。<a id="a-3i"></a>作乐以和之。<a id="a-3j"></a>安于仁乐之本也。<a id="a-3k"></a>动而中礼之本也。<a id="a-3l"></a>故在车则闻和鸾之声。<a id="a-3m"></a>行步则闻佩玉之音。<a id="a-3n"></a>无故不废琴瑟。<a id="a-3o"></a>视言行循礼法而动。<a id="a-3p"></a>所以教人忘嗜欲而归性命之道也。<a id="a-3q"></a>道者至诚而不息也。<a id="a-3r"></a>至诚而不息则虚。<a id="a-3s"></a>虚而不息则明。<a id="a-3t"></a>明而不息则照天地而无遗。<a id="a-3u"></a>非他也。<a id="a-3v"></a>此尽性命之道也。<a id="a-3w"></a>哀哉。<a id="a-3x"></a>人人可以及于此。<a id="a-3y"></a>莫之止而不为也。<a id="a-3z"></a>不亦惑耶。<a id="a-40"></a>昔者圣人以传于颜子。<a id="a-41"></a>颜子得之拳拳不失。<a id="a-42"></a>不远而复。<a id="a-43"></a>其心三月不违仁。<a id="a-44"></a>子曰。<a id="a-45"></a>回也其庶乎屡空。<a id="a-46"></a>其所以未到圣人者一息耳。<a id="a-47"></a>非力不能也。<a id="a-48"></a>短命而死故也。<a id="a-49"></a>其余升堂者。<a id="a-4A"></a>盖皆传也。<a id="a-4B"></a>一气之所春。<a id="a-4C"></a>一雨之所膏。<a id="a-4D"></a>而得之者各有浅深。<a id="a-4E"></a>不必均也。<a id="a-4F"></a>曾子之死也。<a id="a-4G"></a>曰吾何求焉。<a id="a-4H"></a>吾得正而毙焉斯已矣。<a id="a-4I"></a>斯正性命之言也。<a id="a-4J"></a>子思仲尼之孙。<a id="a-4K"></a>得祖之道。<a id="a-4L"></a>述中庸四十九篇。<a id="a-4M"></a>以传于孟轲。<a id="a-4N"></a>孟轲曰。<a id="a-4O"></a>我四十不动心。<a id="a-4P"></a>轲之门人达者。<a id="a-4Q"></a>公孙丑万章之徒。<a id="a-4R"></a>盖传之矣。<a id="a-4S"></a>遭秦焚书。<a id="a-4T"></a>中庸之弗焚者一篇有焉。<a id="a-4U"></a>于是此道废阙。<a id="a-4V"></a>其教授者唯节文章句。<a id="a-4W"></a>威仪击剑之术相师焉。<a id="a-4X"></a>性命之源则吾弗能传矣。<a id="a-4Y"></a>道之极于剥也必复。<a id="a-4Z"></a>吾自六岁读书。<a id="a-4a"></a>但为辞句之学。<a id="a-4b"></a>志于道者四年矣。<a id="a-4c"></a>与人言之。<a id="a-4d"></a>未尝有是我者也。<a id="a-4e"></a>南观涛江入于越。<a id="a-4f"></a>而吴兴陆参存焉。<a id="a-4g"></a>与之言。<a id="a-4h"></a>陆参曰。<a id="a-4i"></a>子之言尼父之心也。<a id="a-4j"></a>东方有圣人焉。<a id="a-4k"></a>不出乎此也。<a id="a-4l"></a>西方有圣人焉。<a id="a-4m"></a>亦不出乎此也。<a id="a-4n"></a>唯子行之不息而已矣。<a id="a-4o"></a>呜呼性命之书虽存。<a id="a-4p"></a>学者莫能明。<a id="a-4q"></a>是故皆入于庄列老释。<a id="a-4r"></a>不知者谓夫子之徒不足以穷性命之道。<a id="a-4s"></a>信之者皆是也。<a id="a-4t"></a>有问于我我以吾之所知传焉。<a id="a-4u"></a>遂书于书。<a id="a-4v"></a>以开诚明之源。<a id="a-4w"></a>而阙绝废弃不扬之道。<a id="a-4x"></a>几可以传。<a id="a-4y"></a>于是命曰复性书。<a id="a-4z"></a>以治乎心以传乎人。<a id="a-50"></a>於戏夫子复生不废吾言矣。<a id="a-51"></a>其二曰。<a id="a-52"></a>或(问曰)人之昏也久矣。<a id="a-53"></a>将复其性者必有渐也。<a id="a-54"></a>敢问其方。<a id="a-55"></a>曰弗虑弗思。<a id="a-56"></a>情则不生。<a id="a-57"></a>情既不生乃为正思。<a id="a-58"></a>正思者无思无虑也。<a id="a-59"></a>易曰。<a id="a-5A"></a>天下何思何虑。<a id="a-5B"></a>又曰。<a id="a-5C"></a>闲邪存其诚。<a id="a-5D"></a>诗曰。<a id="a-5E"></a>思无邪。<a id="a-5F"></a>曰已矣乎。<a id="a-5G"></a>曰未也。<a id="a-5H"></a>此斋戒其心者也。<a id="a-5I"></a>犹未离于静焉。<a id="a-5J"></a>有静必动。<a id="a-5K"></a>有动必静。<a id="a-5L"></a>动静不息。<a id="a-5M"></a>是乃情也。<a id="a-5N"></a>易曰。<a id="a-5O"></a>吉凶悔吝生乎动者也。<a id="a-5P"></a>焉能复其性耶。<a id="a-5Q"></a>曰如之何。<a id="a-5R"></a>曰方静之时知心无思者。<a id="a-5S"></a>是斋戒也。<a id="a-5T"></a>知本无有思动静皆离寂然不动。<a id="a-5U"></a>是至诚也。<a id="a-5V"></a>中庸曰。<a id="a-5W"></a>诚则明矣。<a id="a-5X"></a>易曰。<a id="a-5Y"></a>天下之动贞夫一者也。<a id="a-5Z"></a>问曰。<a id="a-5a"></a>不虑不思之时。<a id="a-5b"></a>物格于外情应于内。<a id="a-5c"></a>如之何而可止也。<a id="a-5d"></a>以情止情其可乎。<a id="a-5e"></a>曰情者性之邪也。<a id="a-5f"></a>知其为邪本无其心寂然不已邪思自息。<a id="a-5g"></a>惟性明照。<a id="a-5h"></a>邪也何所生如以情止情。<a id="a-5i"></a>是乃大情也。<a id="a-5j"></a>情之相止。<a id="a-5k"></a>其有已乎。<a id="a-5l"></a>易曰。<a id="a-5m"></a>颜氏之子其殆庶几乎。<a id="a-5n"></a>其不善未尝不知。<a id="a-5o"></a>知之未尝复行也。<a id="a-5p"></a>易曰。<a id="a-5q"></a>不远复无祇悔元吉。<a id="a-5r"></a>问曰。<a id="a-5s"></a>本无有思动静皆离。<a id="a-5t"></a>然则静之来也其不闻乎。<a id="a-5u"></a>物之形也其不见乎曰不睹不闻。<a id="a-5v"></a>是非人也。<a id="a-5w"></a>视听昭昭而不起闻见者斯可矣。<a id="a-5x"></a>无不知也。<a id="a-5y"></a>无不为也。<a id="a-5z"></a>其心寂然光照天地。<a id="a-60"></a>是诚之明也。<a id="a-61"></a>大学曰。<a id="a-62"></a>致知在格物。<a id="a-63"></a>易曰。<a id="a-64"></a>无思也无为。<a id="a-65"></a>也。<a id="a-66"></a>寂然不动。<a id="a-67"></a>感而遂通天下之故。<a id="a-68"></a>非天下之至神。<a id="a-69"></a>其孰能与于此。<a id="a-6A"></a>曰敢问。<a id="a-6B"></a>致知在格物何谓也。<a id="a-6C"></a>曰物者万物也。<a id="a-6D"></a>格者来至也。<a id="a-6E"></a>物至之时其心昭昭然辨焉。<a id="a-6F"></a>而不着于物者。<a id="a-6G"></a>是致知也。<a id="a-6H"></a>是知之至也。<a id="a-6I"></a>知至故意诚。<a id="a-6J"></a>意诚故心正。<a id="a-6K"></a>心正故身修。<a id="a-6L"></a>身修故家齐。<a id="a-6M"></a>家齐而国理。<a id="a-6N"></a>国理而天下平。<a id="a-6O"></a>此所以能参天地者也。<a id="a-6P"></a>易曰。<a id="a-6Q"></a>与天地相似。<a id="a-6R"></a>故不违。<a id="a-6S"></a>智周乎万物而道济天下。<a id="a-6T"></a>故不过。<a id="a-6U"></a>旁行而不流乐天之命。<a id="a-6V"></a>故不忧。<a id="a-6W"></a>安土敦乎仁。<a id="a-6X"></a>故能爱范围天地之化而不过。<a id="a-6Y"></a>曲成万物而不遗。<a id="a-6Z"></a>通乎昼夜之道而知。<a id="a-6a"></a>故神无方而易无体。<a id="a-6b"></a>一阴一阳之谓道。<a id="a-6c"></a>此之谓也。<a id="a-6d"></a>曰生为我说中庸。<a id="a-6e"></a>曰不出乎前矣。<a id="a-6f"></a>曰我未明也。<a id="a-6g"></a>敢问。<a id="a-6h"></a>何谓天命之谓性。<a id="a-6i"></a>曰人生而静天之性也。<a id="a-6j"></a>性者天之命也。<a id="a-6k"></a>率性之谓道。<a id="a-6l"></a>曰何谓也。<a id="a-6m"></a>曰率循也。<a id="a-6n"></a>循其源而反其性者道也。<a id="a-6o"></a>道也者至诚也。<a id="a-6p"></a>至诚天之道也。<a id="a-6q"></a>诚者定也不动也。<a id="a-6r"></a>修道之谓教。<a id="a-6s"></a>何谓也。<a id="a-6t"></a>曰教也者人之道也。<a id="a-6u"></a>择善而固执之者也。<a id="a-6v"></a>修是道而归其本者明也。<a id="a-6w"></a>教也者则可以教天下矣。<a id="a-6x"></a>颜子其人也。<a id="a-6y"></a>道也者不可须臾离也。<a id="a-6z"></a>可离非道也。<a id="a-70"></a>说者曰。<a id="a-71"></a>其心不可须臾动焉故也。<a id="a-72"></a>动则远矣。<a id="a-73"></a>非道矣。<a id="a-74"></a>变化无方未始离于不动故也。<a id="a-75"></a>是故君子戒谨乎其所不睹。<a id="a-76"></a>恐惧乎其所不闻。<a id="a-77"></a>莫见乎隐。<a id="a-78"></a>莫显乎微。<a id="a-79"></a>故君子谨其独也。<a id="a-7A"></a>说者曰。<a id="a-7B"></a>不睹之睹。<a id="a-7C"></a>见莫大焉。<a id="a-7D"></a>不闻之闻。<a id="a-7E"></a>闻莫甚焉。<a id="a-7F"></a>其心不动。<a id="a-7G"></a>是弗睹之睹。<a id="a-7H"></a>弗闻之闻也。<a id="a-7I"></a>其复之不远矣。<a id="a-7J"></a>故谨其独。<a id="a-7K"></a>谨其独者守其中也。<a id="a-7L"></a>问曰。<a id="a-7M"></a>昔之解中庸者。<a id="a-7N"></a>与生之言皆不同何也。<a id="a-7O"></a>曰彼以事解。<a id="a-7P"></a>我以心通者也。<a id="a-7Q"></a>曰彼亦通于心乎。<a id="a-7R"></a>曰吾不知之。<a id="a-7S"></a>问人之性犹圣人之性。<a id="a-7T"></a>嗜欲爱恶之心何自而生耶。<a id="a-7U"></a>曰情者妄也邪也。<a id="a-7V"></a>曰邪与妄则无所因矣。<a id="a-7W"></a>妄情灭息本性清明周流六虚。<a id="a-7X"></a>所以谓之能复其性也。<a id="a-7Y"></a>易曰。<a id="a-7Z"></a>乾道变化各正性命。<a id="a-7a"></a>语曰。<a id="a-7b"></a>朝闻道夕死可也。<a id="a-7c"></a>能正性命故也。<a id="a-7d"></a>曰情之所昏性即灭矣。<a id="a-7e"></a>何以谓之。<a id="a-7f"></a>犹圣人之性也。<a id="a-7g"></a>曰水之清澈。<a id="a-7h"></a>其浑之者沙泥也。<a id="a-7i"></a>其浑也性情岂遂无有耶。<a id="a-7j"></a>久而不动沙泥自沈。<a id="a-7k"></a>清明之性鉴乎天地。<a id="a-7l"></a>非自外来也。<a id="a-7m"></a>故其浑也性本不失。<a id="a-7n"></a>及其复也性亦不生。<a id="a-7o"></a>人之性亦犹水也。<a id="a-7p"></a>问曰。<a id="a-7q"></a>人之性本皆善。<a id="a-7r"></a>而邪情昏曰。<a id="a-7s"></a>敢问圣人之性将复为嗜欲所浑乎。<a id="a-7t"></a>曰不复浑矣。<a id="a-7u"></a>情本邪也妄也。<a id="a-7v"></a>邪妄所翳性不能复。<a id="a-7w"></a>圣人既复其性矣。<a id="a-7x"></a>知情之所为邪。<a id="a-7y"></a>邪既为明所觉矣。<a id="a-7z"></a>则无邪。<a id="a-80"></a>邪何由生乎。<a id="a-81"></a>曰敢问死何所之耶。<a id="a-82"></a>曰圣人之所不明书于策者也。<a id="a-83"></a>易曰。<a id="a-84"></a>原始要终。<a id="a-85"></a>故知死生之说。<a id="a-86"></a>精气为物游魂为变。<a id="a-87"></a>是故知鬼神之情状。<a id="a-88"></a>斯尽之矣。<a id="a-89"></a>子曰。<a id="a-8A"></a>未知生焉知死。<a id="a-8B"></a>则原其始反其终。<a id="a-8C"></a>可以尽其生之道。<a id="a-8D"></a>生之道既尽。<a id="a-8E"></a>则死之说不学而通矣。<a id="a-8F"></a>此非所急也。<a id="a-8G"></a>子修之不息。<a id="a-8H"></a>其自知之。<a id="a-8I"></a>吾不可以章章然言非书矣。<a id="a-8J"></a>其三曰。<a id="a-8K"></a>昼而作夕而休者凡人也。<a id="a-8L"></a>作乎非作者与物皆作。<a id="a-8M"></a>休乎非休者与物皆休。<a id="a-8N"></a>吾则不类于凡人。<a id="a-8O"></a>昼无所作夕无所休。<a id="a-8P"></a>作非吾作也。<a id="a-8Q"></a>作有物。<a id="a-8R"></a>休非吾休也。<a id="a-8S"></a>休有物。<a id="a-8T"></a>休耶作耶。<a id="a-8U"></a>二皆离而不存予之所存者。<a id="a-8V"></a>终不亡且离矣。<a id="a-8W"></a>人之不力于道者。<a id="a-8X"></a>昏不思也。<a id="a-8Y"></a>天地之间万物生焉。<a id="a-8Z"></a>人之与万物一也。<a id="a-8a"></a>其所以异于鸟兽虫鱼者。<a id="a-8b"></a>岂非道德之性全乎哉。<a id="a-8c"></a>受一气而成形。<a id="a-8d"></a>一为物而一为人。<a id="a-8e"></a>得之甚难也。<a id="a-8f"></a>生乎世又非深长之年也。<a id="a-8g"></a>以非深长之年。<a id="a-8h"></a>行甚难得之身。<a id="a-8i"></a>而不专专于大道。<a id="a-8j"></a>肆其心之所为。<a id="a-8k"></a>其所以异于鸟兽虫鱼者亡矣。<a id="a-8l"></a>昏而不思。<a id="a-8m"></a>其昏也终不明矣。<a id="a-8n"></a>吾之年三十有九矣。<a id="a-8o"></a>思十九年时如朝日也。<a id="a-8p"></a>思九年时亦如朝日也。<a id="a-8q"></a>人之受命。<a id="a-8r"></a>其长者不过七十八十年。<a id="a-8s"></a>九十百年者希矣。<a id="a-8t"></a>当百年之时而视乎九十时也。<a id="a-8u"></a>与吾此日之思于前也远近其能大相悬也。<a id="a-8v"></a>其又能远于朝日之时耶。<a id="a-8w"></a>然则人之生也。<a id="a-8x"></a>虽享百年若雷电之惊相激也。<a id="a-8y"></a>若风之飘而旋也可知矣。<a id="a-8z"></a>况百千人无一及百年之年哉。<a id="a-90"></a>故吾之终日志于道。<a id="a-91"></a>犹惧未及也。<a id="a-92"></a>彼肆其心之所为者独何人耶。</p>
  <p id="a93">(己酉)　○(云代蔚三州山谷间石化为面民取食之)</p>
  <p id="a94">⊙苏州重玄寺。<a id="a-95"></a>刊石壁经成。<a id="a-96"></a>刺史白居易为之碑曰。<a id="a-97"></a>碑在石壁东次。<a id="a-98"></a>石壁在广德法华院西南隅。<a id="a-99"></a>院在重玄寺西若干步。<a id="a-9A"></a>寺在苏州城北若干里。<a id="a-9B"></a>以华言唐文刻释氏经典。<a id="a-9C"></a>自经品众佛号以降字加金焉。<a id="a-9D"></a>夫开示悟入诸佛知见。<a id="a-9E"></a>以义度无边。<a id="a-9F"></a>以圆教垂无穷。<a id="a-9G"></a>莫尊于妙法莲华经。<a id="a-9H"></a>凡六万九千五百五言。<a id="a-9I"></a>证无生忍造不二门。<a id="a-9J"></a>住不可思解脱。<a id="a-9K"></a>莫极我维摩诘经。<a id="a-9L"></a>凡二万七千九十二言。<a id="a-9M"></a>摄四生九类入无余涅槃实无得度者。<a id="a-9N"></a>莫出于金刚般若波罗密经。<a id="a-9O"></a>凡五千二百八十七言。<a id="a-9P"></a>禳罪集福净一切恶道。<a id="a-9Q"></a>莫急于佛顶尊胜陀罗尼经。<a id="a-9R"></a>凡三千一十言。<a id="a-9S"></a>应念顺愿愿生极乐土。<a id="a-9T"></a>莫急于阿弥陀经。<a id="a-9U"></a>凡一千八百言。<a id="a-9V"></a>用正见观真相。<a id="a-9W"></a>莫出于观普贤菩萨行法经。<a id="a-9X"></a>凡六千九百九十言。<a id="a-9Y"></a>诠自性认本觉。<a id="a-9Z"></a>莫过于实相法密经。<a id="a-9a"></a>凡三千二百五言。<a id="a-9b"></a>空法尘依佛智。<a id="a-9c"></a>莫过于般若波罗密多心经。<a id="a-9d"></a>凡二百五十八言。<a id="a-9e"></a>是八种经具十二部。<a id="a-9f"></a>合一十一万六千八百五十七言。<a id="a-9g"></a>三乘之要旨。<a id="a-9h"></a>万佛之秘藏尽矣。<a id="a-9i"></a>是石壁积四重高三寻长十有五丈厚尺有咫。<a id="a-9j"></a>有石莲敷覆其上下。<a id="a-9k"></a>有石神固护其前后。<a id="a-9l"></a>火水不能烧漂。<a id="a-9m"></a>风日不能摇消。<a id="a-9n"></a>所谓施无上法尽未来际者也。<a id="a-9o"></a>唐长庆二年冬作。<a id="a-9p"></a>太和三年春成。<a id="a-9q"></a>律德沙门清晃矢厥谋。<a id="a-9r"></a>清海继厥志。<a id="a-9s"></a>门弟子南容成之。<a id="a-9t"></a>道则终之。<a id="a-9u"></a>寺僧契元舍艺而书之。<a id="a-9v"></a>郡守居易施辞而赞之。<a id="a-9w"></a>赞曰。<a id="a-9x"></a>佛灭度后。<a id="a-9y"></a>世界空虚。<a id="a-9z"></a>惟是经典。<a id="a-A0"></a>与众生俱。<a id="a-A1"></a>设复有人。<a id="a-A2"></a>书贝叶上。<a id="a-A3"></a>藏檀龛中。<a id="a-A4"></a>非坚非久。<a id="a-A5"></a>如腊印空。<a id="a-A6"></a>假使有人。<a id="a-A7"></a>刺血为墨。<a id="a-A8"></a>剥肤为纸。<a id="a-A9"></a>即人知灭。<a id="a-AA"></a>如笔画水。<a id="a-AB"></a>噫画水不若文石。<a id="a-AC"></a>印腊不若字金。<a id="a-AD"></a>其功不朽。<a id="a-AE"></a>其义甚深。<a id="a-AF"></a>故吾谓石经功德。<a id="a-AG"></a>契如来付嘱之心。</p>
  <p id="aAH">⊙是岁丹霞天然禅师将终。<a id="a-AI"></a>命左右具浴。<a id="a-AJ"></a>浴毕乃顶笠策杖受履垂一足。<a id="a-AK"></a>未及地而化。<a id="a-AL"></a>春秋八十有六。<a id="a-AM"></a>师本儒生。<a id="a-AN"></a>行应举。<a id="a-AO"></a>偶一禅者。<a id="a-AP"></a>问仁今何往。<a id="a-AQ"></a>曰选官去。<a id="a-AR"></a>禅者曰。<a id="a-AS"></a>选官何如选佛。<a id="a-AT"></a>曰选佛当何所诣。<a id="a-AU"></a>禅者曰。<a id="a-AV"></a>江西马祖出世。<a id="a-AW"></a>即选佛之场也。<a id="a-AX"></a>师遂见马祖。<a id="a-AY"></a>以手[打-丁+毛]襆头额。<a id="a-AZ"></a>祖顾视良久曰。<a id="a-Aa"></a>南岳石头是汝之师。<a id="a-Ab"></a>师抵南岳。<a id="a-Ac"></a>亦以前意投之。<a id="a-Ad"></a>石头曰。<a id="a-Ae"></a>着槽厂去。<a id="a-Af"></a>乃礼谢入行者堂执务。<a id="a-Ag"></a>后因普请铲草次。<a id="a-Ah"></a>师独沐头跪于石头之前。<a id="a-Ai"></a>石头欣然与之落发。<a id="a-Aj"></a>寻为说戒。<a id="a-Ak"></a>即掩耳而去。<a id="a-Al"></a>便返江西再见马祖。<a id="a-Am"></a>未参礼便入僧堂。<a id="a-An"></a>骑圣僧颈而坐。<a id="a-Ao"></a>众惊异以白马祖。<a id="a-Ap"></a>祖入堂见之曰。<a id="a-Aq"></a>我子天然。<a id="a-Ar"></a>师即下地礼拜曰。<a id="a-As"></a>谢师赐与法名。<a id="a-At"></a>久之遍历诸方。<a id="a-Au"></a>后于天津桥横卧。<a id="a-Av"></a>留守郑公出呵之不起。<a id="a-Aw"></a>吏问故。<a id="a-Ax"></a>曰无事僧。<a id="a-Ay"></a>郑奇之。<a id="a-Az"></a>日给米面。<a id="a-B0"></a>洛下翕然敬向。<a id="a-B1"></a>居邓州丹霞。<a id="a-B2"></a>至数百众。<a id="a-B3"></a>尝示众曰。<a id="a-B4"></a>阿尔浑家切须保护一灵之物。<a id="a-B5"></a>此不是尔造作名邈得。<a id="a-B6"></a>更说什么荐不荐。<a id="a-B7"></a>吾往日见石头和上。<a id="a-B8"></a>亦只教保护此事。<a id="a-B9"></a>不是尔谭话得。<a id="a-BA"></a>阿尔浑家各有一坐具地。<a id="a-BB"></a>更疑什么禅。<a id="a-BC"></a>可是尔解得底物。<a id="a-BD"></a>岂有佛可成。<a id="a-BE"></a>佛之一字永不喜闻。<a id="a-BF"></a>阿尔自看。<a id="a-BG"></a>善巧方便慈悲喜舍。<a id="a-BH"></a>不从外得。<a id="a-BI"></a>不着方寸。<a id="a-BJ"></a>善巧是文殊。<a id="a-BK"></a>方便是普贤。<a id="a-BL"></a>尔更拟趁逐什么物。<a id="a-BM"></a>不用经不落空去。<a id="a-BN"></a>今时学者纷纷扰扰。<a id="a-BO"></a>皆是参禅问道。<a id="a-BP"></a>吾此间无道可修。<a id="a-BQ"></a>无法可证。<a id="a-BR"></a>一饮一啄各自有分。<a id="a-BS"></a>不用疑虑。<a id="a-BT"></a>在在处处有恁么底。<a id="a-BU"></a>若识得释迦即是凡夫。<a id="a-BV"></a>阿尔须自看取。<a id="a-BW"></a>一盲引众盲。<a id="a-BX"></a>相将入火坑。<a id="a-BY"></a>夜暗里双陆赛彩若为生。<a id="a-BZ"></a>无事珍重。<a id="a-Ba"></a>师尝着玩珠吟二篇。<a id="a-Bb"></a>其一曰。<a id="a-Bc"></a>识得衣中宝无明醉自醒。<a id="a-Bd"></a>百骸俱溃散。<a id="a-Be"></a>一物镇长灵。<a id="a-Bf"></a>智境浑非体。<a id="a-Bg"></a>神珠不定形。<a id="a-Bh"></a>悟则三身佛。<a id="a-Bi"></a>迷疑万卷经。<a id="a-Bj"></a>在心心可测。<a id="a-Bk"></a>历耳耳难听。<a id="a-Bl"></a>罔象先天地。<a id="a-Bm"></a>玄泉出杳冥。<a id="a-Bn"></a>本刚非锻炼。<a id="a-Bo"></a>元净莫澄渟。<a id="a-Bp"></a>槃礴轮朝日。<a id="a-Bq"></a>玲珑映晓星。<a id="a-Br"></a>瑞光流不灭。<a id="a-Bs"></a>真气触还生。<a id="a-Bt"></a>鉴照崆峒寂。<a id="a-Bu"></a>罗笼法界明。<a id="a-Bv"></a>剉凡功不减。<a id="a-Bw"></a>超圣果非盈。<a id="a-Bx"></a>龙女心亲献。<a id="a-By"></a>阇王口自呈。<a id="a-Bz"></a>护鹅人却活。<a id="a-C0"></a>黄雀意犹轻。<a id="a-C1"></a>解语非关舌。<a id="a-C2"></a>能言不是声。<a id="a-C3"></a>绝边弥汗漫。<a id="a-C4"></a>无际等空平。<a id="a-C5"></a>演教非为说。<a id="a-C6"></a>闻名忽认名。<a id="a-C7"></a>两边俱莫立。<a id="a-C8"></a>中道不须行。<a id="a-C9"></a>见月休观指。<a id="a-CA"></a>还家罢问程。<a id="a-CB"></a>识心心即佛。<a id="a-CC"></a>何佛更堪成。</p>
  <p id="aCD">⊙时有凌行婆者。<a id="a-CE"></a>尝谒浮杯和上。<a id="a-CF"></a>与吃茶次。<a id="a-CG"></a>婆问。<a id="a-CH"></a>尽力道不得底句。<a id="a-CI"></a>还分付阿谁。<a id="a-CJ"></a>曰浮杯无剩语。<a id="a-CK"></a>婆云。<a id="a-CL"></a>我不恁么道。<a id="a-CM"></a>曰尔作么生道。<a id="a-CN"></a>婆敛手哭曰。<a id="a-CO"></a>苍天中更冤苦。<a id="a-CP"></a>杯无语。<a id="a-CQ"></a>婆云。<a id="a-CR"></a>语不知偏正为人即祸生。<a id="a-CS"></a>后有僧举似南泉。<a id="a-CT"></a>泉云。<a id="a-CU"></a>苦哉浮杯。<a id="a-CV"></a>却被老婆摧折。<a id="a-CW"></a>婆闻南泉语乃笑曰。<a id="a-CX"></a>王老师犹少机关在。<a id="a-CY"></a>有澄一禅者。<a id="a-CZ"></a>见婆问。<a id="a-Ca"></a>怎生是南泉犹少机关在。<a id="a-Cb"></a>婆乃哭曰。<a id="a-Cc"></a>可悲可痛。<a id="a-Cd"></a>一罔措。<a id="a-Ce"></a>婆云。<a id="a-Cf"></a>会么。<a id="a-Cg"></a>一合掌而立。<a id="a-Ch"></a>婆云。<a id="a-Ci"></a>伎死禅和如麻似粟。<a id="a-Cj"></a>后澄一举似赵州。<a id="a-Ck"></a>州云。<a id="a-Cl"></a>我若见这臭老婆问教口哑在。<a id="a-Cm"></a>一云。<a id="a-Cn"></a>未审和上怎生问他。<a id="a-Co"></a>州以棒打云。<a id="a-Cp"></a>似这伎死禅和。<a id="a-Cq"></a>不打更待何时。<a id="a-Cr"></a>连打数棒。<a id="a-Cs"></a>婆闻赵州恁么道乃曰。<a id="a-Ct"></a>赵州自合吃婆手里棒在。<a id="a-Cu"></a>后有僧举似赵州。<a id="a-Cv"></a>州哭云。<a id="a-Cw"></a>可悲可痛。<a id="a-Cx"></a>婆闻赵州此语乃合掌曰。<a id="a-Cy"></a>赵州眼放光明照破四天下。<a id="a-Cz"></a>后赵州令僧去问。<a id="a-D0"></a>怎生是赵州眼。<a id="a-D1"></a>婆乃竖起拳头。<a id="a-D2"></a>赵州闻之。<a id="a-D3"></a>乃以一偈寄云。<a id="a-D4"></a>当机直面提。<a id="a-D5"></a>直面当机疾。<a id="a-D6"></a>报尔凌行婆。<a id="a-D7"></a>哭声何得失。<a id="a-D8"></a>婆亦以一偈答曰。<a id="a-D9"></a>哭声师已晓。<a id="a-DA"></a>已晓复谁知。<a id="a-DB"></a>当时摩竭国。<a id="a-DC"></a>机丧目前机。</p>
  <p id="aDD">⊙(辛亥)　文宗喜食蛤蜊。<a id="a-DE"></a>一日御馔中有蛤蜊劈不张者。<a id="a-DF"></a>忽变菩萨像。<a id="a-DG"></a>帝惊异。<a id="a-DH"></a>有旨送兴善寺令众僧瞻礼。<a id="a-DI"></a>因问侍臣。<a id="a-DJ"></a>此何祥也。<a id="a-DK"></a>或对。<a id="a-DL"></a>太一山有惟政禅师。<a id="a-DM"></a>深明佛法。<a id="a-DN"></a>诏问之。<a id="a-DO"></a>帝召政而问焉。<a id="a-DP"></a>对曰。<a id="a-DQ"></a>物无虚应。<a id="a-DR"></a>此殆启陛下信心耳。<a id="a-DS"></a>经云。<a id="a-DT"></a>应以菩萨形得度者。<a id="a-DU"></a>即现菩萨形而为说法。<a id="a-DV"></a>帝曰。<a id="a-DW"></a>菩萨形今见矣。<a id="a-DX"></a>未闻其说法何也。<a id="a-DY"></a>对曰。<a id="a-DZ"></a>陛下见此以为常耶。<a id="a-Da"></a>非常耶。<a id="a-Db"></a>信耶。<a id="a-Dc"></a>弗信耶。<a id="a-Dd"></a>帝曰。<a id="a-De"></a>非常之瑞。<a id="a-Df"></a>朕焉不信。<a id="a-Dg"></a>政曰。<a id="a-Dh"></a>陛下闻其说法矣。<a id="a-Di"></a>何谓未闻。<a id="a-Dj"></a>帝大悦。<a id="a-Dk"></a>诏天下寺并立观音像奉祀焉。</p>
  <p id="aDl">(癸丑)　十月帝诞节召法师知玄与道士于麟德殿论道。</p>
  <p id="aDm">⊙(乙卯)　四月丁巳。<a id="a-Dn"></a>宰相李训上疏。<a id="a-Do"></a>请罢内道场沙汰僧尼滥伪者。<a id="a-Dp"></a>制可。<a id="a-Dq"></a>是日诏下。<a id="a-Dr"></a>方毁大内灵像。<a id="a-Ds"></a>俄暴风聿起。<a id="a-Dt"></a>含元殿鸱吻俱落。<a id="a-Du"></a>发三金吾仗舍。<a id="a-Dv"></a>内外城门楼观俱坏。<a id="a-Dw"></a>光化门墙亦崩。<a id="a-Dx"></a>士民震恐。<a id="a-Dy"></a>帝以训所请忤天意。<a id="a-Dz"></a>亟诏停前沙汰。<a id="a-E0"></a>诏复立大内圣像。<a id="a-E1"></a>风遂顿息。<a id="a-E2"></a>见旧史五行志。<a id="a-E3"></a>是岁冬十一月。<a id="a-E4"></a>宰相李训郑注谋诛宦官。<a id="a-E5"></a>不克事败。<a id="a-E6"></a>训注皆死之。</p>
  <p id="aE7">⊙是岁南泉普愿禅师(郑州新郑人也姓王氏)将示寂。<a id="a-E8"></a>第一座问曰。<a id="a-E9"></a>和尚百年后。<a id="a-EA"></a>向什么处去。<a id="a-EB"></a>师云。<a id="a-EC"></a>山下作一头水牯牛去。<a id="a-ED"></a>座云某甲随和上去。<a id="a-EE"></a>还得不。<a id="a-EF"></a>师云。<a id="a-EG"></a>汝若随吾则须衔一茎草来。<a id="a-EH"></a>乃集门人告之曰。<a id="a-EI"></a>星翳灯幻其来久矣。<a id="a-EJ"></a>勿谓吾有去来也。<a id="a-EK"></a>言讫而逝。<a id="a-EL"></a>师得法于马祖。<a id="a-EM"></a>后归池阳。<a id="a-EN"></a>自架禅室以居。<a id="a-EO"></a>凡三十年不下南泉。<a id="a-EP"></a>会宣城观察使陆公亘请下山伸弟子之礼。<a id="a-EQ"></a>由是学徒云集。<a id="a-ER"></a>陆尝问。<a id="a-ES"></a>弟子从六合来。<a id="a-ET"></a>彼中还更有身否。<a id="a-EU"></a>泉云。<a id="a-EV"></a>分明记取举似作家。<a id="a-EW"></a>陆云。<a id="a-EX"></a>和上大不思议。<a id="a-EY"></a>到处世界现成。<a id="a-EZ"></a>泉云。<a id="a-Ea"></a>适来总是大夫分上事。<a id="a-Eb"></a>陆他日又云。<a id="a-Ec"></a>弟子薄会佛法。<a id="a-Ed"></a>泉云。<a id="a-Ee"></a>十二时中作么生。<a id="a-Ef"></a>陆云。<a id="a-Eg"></a>寸丝不挂。<a id="a-Eh"></a>泉云。<a id="a-Ei"></a>犹是阶下汉。<a id="a-Ej"></a>泉又云。<a id="a-Ek"></a>不见道。<a id="a-El"></a>有道君王不纳有智之臣。<a id="a-Em"></a>一日见人双陆。<a id="a-En"></a>大夫拈起骰子云。<a id="a-Eo"></a>恁么不恁么。<a id="a-Ep"></a>只恁么信彩去时如何。<a id="a-Eq"></a>泉拈起骰子云。<a id="a-Er"></a>臭骨头十八。<a id="a-Es"></a>尝示众曰。<a id="a-Et"></a>道个如如早是变了也。<a id="a-Eu"></a>今时师僧直须向异类中行。<a id="a-Ev"></a>又曰。<a id="a-Ew"></a>我于一切处而无所行。<a id="a-Ex"></a>他拘我不得。<a id="a-Ey"></a>唤作遍行三昧普现色身。<a id="a-Ez"></a>又曰。<a id="a-F0"></a>如今不可不奉戒。<a id="a-F1"></a>我不是渠。<a id="a-F2"></a>渠不是我。<a id="a-F3"></a>作得伊如狸奴白牯行履却快活。<a id="a-F4"></a>尔若一念异即难为修行。<a id="a-F5"></a>才一念异便有胜劣二根。<a id="a-F6"></a>亦是情见。<a id="a-F7"></a>随他因果更有什么自由分。<a id="a-F8"></a>又曰。<a id="a-F9"></a>老僧十八上解作活计。<a id="a-FA"></a>有人解作活计者么出来。<a id="a-FB"></a>共尔商量。<a id="a-FC"></a>须是住山人始得。<a id="a-FD"></a>珍重无事各自修行。<a id="a-FE"></a>大众不去。<a id="a-FF"></a>师复云。<a id="a-FG"></a>如圣果也大可畏。<a id="a-FH"></a>没量大人尚不柰何。<a id="a-FI"></a>我且不是渠。<a id="a-FJ"></a>渠且不是我。<a id="a-FK"></a>他经论家。<a id="a-FL"></a>说法身为极则。<a id="a-FM"></a>唤作理尽三昧。<a id="a-FN"></a>似老僧向前被人教返本还源去。<a id="a-FO"></a>几恁么会祸事。<a id="a-FP"></a>兄弟近日禅师太多。<a id="a-FQ"></a>觅人痴钝人不可得。<a id="a-FR"></a>不道全无。<a id="a-FS"></a>于中还少。<a id="a-FT"></a>若有出来共尔商量。<a id="a-FU"></a>如空劫时还有修行人否。<a id="a-FV"></a>有无作么不道。<a id="a-FW"></a>阿尔寻常巧唇薄舌。<a id="a-FX"></a>及乎问着总皆不道。<a id="a-FY"></a>何不出来。<a id="a-FZ"></a>莫论佛出世事。<a id="a-Fa"></a>兄弟今时人担佛着肩头上行。<a id="a-Fb"></a>闻老僧言心不是佛智不是道。<a id="a-Fc"></a>便聚头拟推老僧。<a id="a-Fd"></a>无尔推处。<a id="a-Fe"></a>尔若束得虚空作棒。<a id="a-Ff"></a>打得老僧着。<a id="a-Fg"></a>一任汝推。<a id="a-Fh"></a>师与赵州门风。<a id="a-Fi"></a>天下惟仰以为绝唱。</p>
  <p id="aFj">大和九年九月十一日。<a id="a-Fk"></a>潭州道吾山圆智禅师告寂。<a id="a-Fl"></a>豫章海昏人也。<a id="a-Fm"></a>姓张氏。<a id="a-Fn"></a>幼依槃和尚受教登戒。<a id="a-Fo"></a>预药山法会密契心印。<a id="a-Fp"></a>一日药山问。<a id="a-Fq"></a>子去何处来。<a id="a-Fr"></a>曰游山来。<a id="a-Fs"></a>山曰。<a id="a-Ft"></a>不离此室速道将来。<a id="a-Fu"></a>曰山上鸟儿白似雪。<a id="a-Fv"></a>涧底游鱼忙不彻。<a id="a-Fw"></a>师与云岩侍立次。<a id="a-Fx"></a>药山曰。<a id="a-Fy"></a>智不到处切忌道着。<a id="a-Fz"></a>道着即头角生。<a id="a-G0"></a>智头陀怎么生。<a id="a-G1"></a>师便出去。<a id="a-G2"></a>云岩问药山曰。<a id="a-G3"></a>智师兄为什么不祗对和上。<a id="a-G4"></a>山曰。<a id="a-G5"></a>我今日背痛。<a id="a-G6"></a>是他却会。<a id="a-G7"></a>汝去问取。<a id="a-G8"></a>云岩即来问师曰。<a id="a-G9"></a>师兄适来为什么不祗对和上。<a id="a-GA"></a>师曰。<a id="a-GB"></a>汝却去问取和上(僧问云居。<a id="a-GC"></a>切忌道者意怎么生。<a id="a-GD"></a>云居云。<a id="a-GE"></a>此语最毒。<a id="a-GF"></a>僧云。<a id="a-GG"></a>如何是最毒底语。<a id="a-GH"></a>云居云。<a id="a-GI"></a>一棒打杀龙蛇)云岩临迁化时。<a id="a-GJ"></a>遣人送辞。<a id="a-GK"></a>书到。<a id="a-GL"></a>师展书览之曰。<a id="a-GM"></a>云岩不知有。<a id="a-GN"></a>悔当时不向伊道。<a id="a-GO"></a>然虽如是要且不违药山之子(玄觉云。<a id="a-GP"></a>古人恁么道还有也未。<a id="a-GQ"></a>又云。<a id="a-GR"></a>云岩当时不会。<a id="a-GS"></a>且道什么处是伊不会处)。<a id="a-GT"></a>沩山问。<a id="a-GU"></a>师什么处去来。<a id="a-GV"></a>师曰。<a id="a-GW"></a>看病来。<a id="a-GX"></a>曰有几人病。<a id="a-GY"></a>师曰。<a id="a-GZ"></a>有病底有不病底。<a id="a-Ga"></a>曰不病底莫是智头陀否。<a id="a-Gb"></a>师曰。<a id="a-Gc"></a>病与不病总不干他事。<a id="a-Gd"></a>急道急道。<a id="a-Ge"></a>僧问。<a id="a-Gf"></a>万里无云未是本来天。<a id="a-Gg"></a>如何是本来天。<a id="a-Gh"></a>师曰。<a id="a-Gi"></a>今日好晒麦。<a id="a-Gj"></a>问无神通菩萨为什么足迹难寻。<a id="a-Gk"></a>师曰。<a id="a-Gl"></a>同道方知。<a id="a-Gm"></a>曰和上知否。<a id="a-Gn"></a>师曰。<a id="a-Go"></a>不知。<a id="a-Gp"></a>曰为什么不知。<a id="a-Gq"></a>师曰。<a id="a-Gr"></a>汝不识我语。<a id="a-Gs"></a>石霜问师。<a id="a-Gt"></a>百年后有人问极则事。<a id="a-Gu"></a>作么生向他道。<a id="a-Gv"></a>师唤沙弥。<a id="a-Gw"></a>沙弥应诺。<a id="a-Gx"></a>师曰。<a id="a-Gy"></a>添却净瓶水着。<a id="a-Gz"></a>师良久却问石霜。<a id="a-H0"></a>适来问什么。<a id="a-H1"></a>石霜再举。<a id="a-H2"></a>师便起去。<a id="a-H3"></a>石霜异日又问。<a id="a-H4"></a>和上一片骨。<a id="a-H5"></a>敲着似铜鸣。<a id="a-H6"></a>向什么处去也。<a id="a-H7"></a>师唤侍者。<a id="a-H8"></a>侍者应诺。<a id="a-H9"></a>师曰。<a id="a-HA"></a>驴年去。<a id="a-HB"></a>师云疾有苦。<a id="a-HC"></a>僧众慰问法候。<a id="a-HD"></a>师曰。<a id="a-HE"></a>有受非偿。<a id="a-HF"></a>子知之乎。<a id="a-HG"></a>众皆愀然。<a id="a-HH"></a>将行谓众曰。<a id="a-HI"></a>吾当西迈理无东移。<a id="a-HJ"></a>言讫告寂。<a id="a-HK"></a>寿六十有七。<a id="a-HL"></a>阇维得灵骨数片。<a id="a-HM"></a>建塔于石霜山之阳。<a id="a-HN"></a>敕谥修一大师。<a id="a-HO"></a>塔曰实相。</p>
  <p id="aHP">⊙(丙辰)　改开成○元年。<a id="a-HQ"></a>左街僧录内供奉三教谈论引驾大德安国寺上座赐紫大达法师端甫卒。<a id="a-HR"></a>史馆修撰裴休制碑曰。<a id="a-HS"></a>玄秘塔者。<a id="a-HT"></a>大法师端甫灵骨之所归也。<a id="a-HU"></a>於戏为丈夫者。<a id="a-HV"></a>在家则张仁义礼乐。<a id="a-HW"></a>辅天子以扶世导俗。<a id="a-HX"></a>出家则运慈悲定慧。<a id="a-HY"></a>佐如来以阐教利生。<a id="a-HZ"></a>舍此无以为丈夫也。<a id="a-Ha"></a>背此无以为达道也。<a id="a-Hb"></a>和上其出家之雄乎。<a id="a-Hc"></a>天水赵氏世为秦人。<a id="a-Hd"></a>初母张夫人梦梵僧谓曰。<a id="a-He"></a>当生贵子。<a id="a-Hf"></a>即出囊中舍利使吞之。<a id="a-Hg"></a>及诞所梦僧白昼入其室。<a id="a-Hh"></a>摩其顶曰。<a id="a-Hi"></a>必当大弘教法。<a id="a-Hj"></a>言讫而灭。<a id="a-Hk"></a>既成人高颡广目大颐方口。<a id="a-Hl"></a>长六尺五寸其音如钟。<a id="a-Hm"></a>夫将欲荷如来之菩提。<a id="a-Hn"></a>凿生灵之耳目。<a id="a-Ho"></a>固必有殊相奇表与。<a id="a-Hp"></a>殆十岁依崇福寺道悟禅师为沙弥。<a id="a-Hq"></a>十七正度为比丘。<a id="a-Hr"></a>隶安国寺。<a id="a-Hs"></a>具威仪于西明照律师。<a id="a-Ht"></a>禀持犯于崇福寺升律师。<a id="a-Hu"></a>传涅槃唯识大义于安国寺素法师。<a id="a-Hv"></a>复梦梵僧告曰。<a id="a-Hw"></a>三藏大教尽贮汝腹矣。<a id="a-Hx"></a>自是经律论无敌于天下。<a id="a-Hy"></a>囊括川注逢原委会。<a id="a-Hz"></a>滔滔然莫能知其畔岸矣。<a id="a-I0"></a>夫将欲伐株杌于情田。<a id="a-I1"></a>雨甘露于法种者。<a id="a-I2"></a>固必有勇智宏辨与。<a id="a-I3"></a>无何谒文殊于清凉。<a id="a-I4"></a>众圣皆现。<a id="a-I5"></a>演大经于太原。<a id="a-I6"></a>倾都毕会。<a id="a-I7"></a>德宗皇帝闻其名征之。<a id="a-I8"></a>一见大悦。<a id="a-I9"></a>常出入禁中与儒道论议。<a id="a-IA"></a>赐紫方袍。<a id="a-IB"></a>岁时锡施异于他等。<a id="a-IC"></a>复诏侍皇太子于东朝。<a id="a-ID"></a>顺宗皇帝深仰其风。<a id="a-IE"></a>亲之若昆弟。<a id="a-IF"></a>相与卧起。<a id="a-IG"></a>恩礼特隆。<a id="a-IH"></a>宪宗皇帝数幸其寺。<a id="a-II"></a>待之若宾友。<a id="a-IJ"></a>常承顾问。<a id="a-IK"></a>注纳偏厚。<a id="a-IL"></a>而和上符彩超迈词理响捷。<a id="a-IM"></a>迎合上旨皆契真乘。<a id="a-IN"></a>虽造次应对。<a id="a-IO"></a>未尝不以阐扬为务。<a id="a-IP"></a>由是天子益知佛为大圣人。<a id="a-IQ"></a>其教有大不可思议事。<a id="a-IR"></a>当是时朝廷方削平区夏。<a id="a-IS"></a>缚吴干蜀潴蔡荡郓。<a id="a-IT"></a>而天子端拱无事。<a id="a-IU"></a>诏和上率缁属迎真骨于灵山。<a id="a-IV"></a>开法场于秘殿。<a id="a-IW"></a>为人请福亲奉香火。<a id="a-IX"></a>既而刑不残兵不黩。<a id="a-IY"></a>赤子无愁声。<a id="a-IZ"></a>江海无惊浪。<a id="a-Ia"></a>盖参用真乘以毗大政之明效也。<a id="a-Ib"></a>夫将欲显大不思议之道。<a id="a-Ic"></a>辅大有为之君。<a id="a-Id"></a>固必有冥符玄契与掌内殿法仪。<a id="a-Ie"></a>录左街僧事。<a id="a-If"></a>以标表清众者十一年。<a id="a-Ig"></a>讲涅槃唯议经论。<a id="a-Ih"></a>位处当仁传授宗乘以开诱道俗。<a id="a-Ii"></a>凡一百六十座。<a id="a-Ij"></a>运三密于瑜伽。<a id="a-Ik"></a>契无生于悉地。<a id="a-Il"></a>日持诸部十余万遍。<a id="a-Im"></a>指净土为息肩之地。<a id="a-In"></a>严金经为报法之恩。<a id="a-Io"></a>前后供施数十百万悉以崇饰殿宇穷极雕绘。<a id="a-Ip"></a>而方丈匡床静虑自得。<a id="a-Iq"></a>贵臣盛族皆所依慕。<a id="a-Ir"></a>豪侠工贾莫不瞻向。<a id="a-Is"></a>荐金玉以致诚。<a id="a-It"></a>仰端严而礼足。<a id="a-Iu"></a>日有千数。<a id="a-Iv"></a>不可殚书。<a id="a-Iw"></a>而和上即众生以观佛。<a id="a-Ix"></a>离四相以修善。<a id="a-Iy"></a>心下如地坦无丘陵。<a id="a-Iz"></a>王公舆台皆以诚接。<a id="a-J0"></a>议者以谓成就常不轻行者。<a id="a-J1"></a>唯和上而已。<a id="a-J2"></a>夫将欲驾横海之大航拯群迷于彼岸者。<a id="a-J3"></a>固必有奇功妙道与。<a id="a-J4"></a>以开成元年六月一日。<a id="a-J5"></a>向西右胁而灭。<a id="a-J6"></a>当暑而尊容若生。<a id="a-J7"></a>竟夕而异香弥郁。<a id="a-J8"></a>其年七月六日迁于长乐之南原。<a id="a-J9"></a>遗命荼毗。<a id="a-JA"></a>得舍利三百余粒。<a id="a-JB"></a>方炽而神光月皎。<a id="a-JC"></a>既烬而灵骨珠圆。<a id="a-JD"></a>赐谥大达。<a id="a-JE"></a>塔曰玄秘。<a id="a-JF"></a>俗寿六十七。<a id="a-JG"></a>僧腊四十八。<a id="a-JH"></a>弟子比丘比丘尼约千余辈。<a id="a-JI"></a>或讲论玄言。<a id="a-JJ"></a>或纪纲大寺。<a id="a-JK"></a>修禅秉律分作人师五十。<a id="a-JL"></a>其徒皆为达者。<a id="a-JM"></a>於戏和上果出家之雄乎。<a id="a-JN"></a>不然何至德殊祥如此其盛也。<a id="a-JO"></a>承袭弟子自约义正正言等。<a id="a-JP"></a>克荷先业虔守遗风。<a id="a-JQ"></a>大惧徽猷有时堙没。<a id="a-JR"></a>而合门刘公法缘最深。<a id="a-JS"></a>道契弥固。<a id="a-JT"></a>亦以为请。<a id="a-JU"></a>愿播清尘。<a id="a-JV"></a>休尝游其藩备其事。<a id="a-JW"></a>随喜赞叹盖无愧辞。<a id="a-JX"></a>铭曰。<a id="a-JY"></a>贤劫千佛。<a id="a-JZ"></a>第四能仁。<a id="a-Ja"></a>哀我生灵。<a id="a-Jb"></a>出经破尘。<a id="a-Jc"></a>教网高张。<a id="a-Jd"></a>孰分。<a id="a-Je"></a>有大法师。<a id="a-Jf"></a>如从亲闻。<a id="a-Jg"></a>经律论藏。<a id="a-Jh"></a>戒定慧学。<a id="a-Ji"></a>深浅同源。<a id="a-Jj"></a>先后相觉。<a id="a-Jk"></a>异宗偏义。<a id="a-Jl"></a>孰正孰驳。<a id="a-Jm"></a>有大法师。<a id="a-Jn"></a>为作霜雹。<a id="a-Jo"></a>趣真则滞。<a id="a-Jp"></a>涉伪则流。<a id="a-Jq"></a>象狂猿轻。<a id="a-Jr"></a>钩槛莫收。<a id="a-Js"></a>柅制刀断。<a id="a-Jt"></a>尚生疮疣。<a id="a-Ju"></a>有大法师。<a id="a-Jv"></a>绝念而游。<a id="a-Jw"></a>巨唐启运。<a id="a-Jx"></a>大雄垂教。<a id="a-Jy"></a>千载冥符。<a id="a-Jz"></a>三乘迭耀。<a id="a-K0"></a>宠重恩顾。<a id="a-K1"></a>显阐赞导。<a id="a-K2"></a>有大法师。<a id="a-K3"></a>逢时感召。<a id="a-K4"></a>空门正辟。<a id="a-K5"></a>法宇方开。<a id="a-K6"></a>峥嵘栋宇。<a id="a-K7"></a>一旦而摧。<a id="a-K8"></a>水月镜像。<a id="a-K9"></a>无心去来。<a id="a-KA"></a>徒令后学。<a id="a-KB"></a>瞻仰徘徊。</p>
  <p id="aKC">⊙(丁巳)　○(慧星现长八丈)</p>
  <p id="aKD">(戊午)　开成三年三月六日。<a id="a-KE"></a>僧统清凉国师澄观将示寂。<a id="a-KF"></a>谓其徒海岸等曰。<a id="a-KG"></a>吾闻偶运无功先圣悼叹。<a id="a-KH"></a>复质无行古人耻之。<a id="a-KI"></a>无昭穆动静。<a id="a-KJ"></a>无论绪往复。<a id="a-KK"></a>勿穿凿异端。<a id="a-KL"></a>勿顺非辨伪。<a id="a-KM"></a>勿迷陷邪心。<a id="a-KN"></a>勿固牢斗诤。<a id="a-KO"></a>大明不能破长夜之昏。<a id="a-KP"></a>慈母不能保身后之子。<a id="a-KQ"></a>当取信于佛。<a id="a-KR"></a>无取信于人。<a id="a-KS"></a>真离玄微。<a id="a-KT"></a>非言说所显。<a id="a-KU"></a>要以深心体解朗然现前。<a id="a-KV"></a>对境无心逢缘不动。<a id="a-KW"></a>则不孤我矣。<a id="a-KX"></a>言讫而逝。<a id="a-KY"></a>师生历九朝为七帝门师。<a id="a-KZ"></a>春秋一百有二。<a id="a-Ka"></a>僧腊八十有三。<a id="a-Kb"></a>身长九尺四寸。<a id="a-Kc"></a>垂手过膝。<a id="a-Kd"></a>目夜发光昼视不瞬。<a id="a-Ke"></a>才供二笔声韵如钟。<a id="a-Kf"></a>文宗以祖圣崇仰。<a id="a-Kg"></a>特辍朝三日。<a id="a-Kh"></a>重民缟素奉全身塔于终南山。<a id="a-Ki"></a>未几有梵僧到阙。<a id="a-Kj"></a>表称于葱岭见二使者凌空而过。<a id="a-Kk"></a>以咒止而问之。<a id="a-Kl"></a>答曰。<a id="a-Km"></a>此印度文殊堂神也。<a id="a-Kn"></a>东取华严菩萨大牙归国供养。<a id="a-Ko"></a>有旨启塔。<a id="a-Kp"></a>果失一牙唯三十九存焉遂阇维。<a id="a-Kq"></a>舍利光明莹润。<a id="a-Kr"></a>舌如红莲色。<a id="a-Ks"></a>赐谥仍号清凉国师妙觉之塔。<a id="a-Kt"></a>相国裴休奉敕撰碑。<a id="a-Ku"></a>其铭曰。<a id="a-Kv"></a>宝月清凉。<a id="a-Kw"></a>寂照法界。<a id="a-Kx"></a>以沙门相。<a id="a-Ky"></a>藏世间解。<a id="a-Kz"></a>澄湛含虚。<a id="a-L0"></a>气清钟鼎。<a id="a-L1"></a>雪沃剡溪。<a id="a-L2"></a>霞横维岭。<a id="a-L3"></a>真室寥夐。<a id="a-L4"></a>灵岳崔嵬。<a id="a-L5"></a>虚融天地。<a id="a-L6"></a>峻拔风雷。<a id="a-L7"></a>离微休命。<a id="a-L8"></a>实际厖鸿。<a id="a-L9"></a>奉若时政。<a id="a-LA"></a>革彼幽蒙。<a id="a-LB"></a>炯乎禹质。<a id="a-LC"></a>元圣孕灵。<a id="a-LD"></a>德云冉冉。<a id="a-LE"></a>凝眸幻形。<a id="a-LF"></a>谷响入耳。<a id="a-LG"></a>性不可为。<a id="a-LH"></a>青莲出水。<a id="a-LI"></a>深不可窥。<a id="a-LJ"></a>才受尸罗。<a id="a-LK"></a>奉持止作。<a id="a-LL"></a>原始要终。<a id="a-LM"></a>克谐适莫。<a id="a-LN"></a>凤藻瑰奇。<a id="a-LO"></a>遗演秘密。<a id="a-LP"></a>染翰风生。<a id="a-LQ"></a>供盈二笔。<a id="a-LR"></a>欲造玄关。<a id="a-LS"></a>咽金一像。<a id="a-LT"></a>逮竟将流。<a id="a-LU"></a>龙飞迁扬。<a id="a-LV"></a>疏新五顶。<a id="a-LW"></a>光衔二京。<a id="a-LX"></a>跃出法界。<a id="a-LY"></a>功齐百城。<a id="a-LZ"></a>万行分披。<a id="a-La"></a>华开古锦。<a id="a-Lb"></a>启迪群甿。<a id="a-Lc"></a>与甘露饮。<a id="a-Ld"></a>燮赞金偈。<a id="a-Le"></a>怀生保乂。<a id="a-Lf"></a>圣主师资。<a id="a-Lg"></a>聿兴遐裔。<a id="a-Lh"></a>贝叶翻宣。<a id="a-Li"></a>译场独步。<a id="a-Lj"></a>谭柄一挥。<a id="a-Lk"></a>几回天顾。<a id="a-Ll"></a>王庭阐法。<a id="a-Lm"></a>倾河涌泉。<a id="a-Ln"></a>属辞纵辨。<a id="a-Lo"></a>玄玄玄玄。<a id="a-Lp"></a>紫衲命衣。<a id="a-Lq"></a>清凉国号。<a id="a-Lr"></a>不有我师。<a id="a-Ls"></a>孰知吾道。<a id="a-Lt"></a>九州传命。<a id="a-Lu"></a>然无尽灯。<a id="a-Lv"></a>一人拜锡。<a id="a-Lw"></a>统天下僧。<a id="a-Lx"></a>帝网冲融。<a id="a-Ly"></a>潜通万户。<a id="a-Lz"></a>历天不周。<a id="a-M0"></a>同时显唔。<a id="a-M1"></a>卷舒自在。<a id="a-M2"></a>来往无踪。<a id="a-M3"></a>大士知见。<a id="a-M4"></a>允执厥中。<a id="a-M5"></a>西域供牙。<a id="a-M6"></a>梵伦遽至。<a id="a-M7"></a>奏启石验。<a id="a-M8"></a>嘉风益炽。<a id="a-M9"></a>敕俾图真。<a id="a-MA"></a>相即无相。<a id="a-MB"></a>海印大龙。<a id="a-MC"></a>蟠居方丈。<a id="a-MD"></a>哲人去矣。<a id="a-ME"></a>资何所参。<a id="a-MF"></a>即事之理。<a id="a-MG"></a>塔锁终南。</p>
  <p id="aMH">敕写国师真。<a id="a-MI"></a>奉安大兴唐寺。<a id="a-MJ"></a>文宗皇帝御制赞曰。<a id="a-MK"></a>朕观法界。<a id="a-ML"></a>旷閴无垠。<a id="a-MM"></a>应缘成事。<a id="a-MN"></a>允用虚根。<a id="a-MO"></a>清凉国师。<a id="a-MP"></a>体象启门。<a id="a-MQ"></a>奄有法界。<a id="a-MR"></a>我祖聿尊。<a id="a-MS"></a>教融海岳。<a id="a-MT"></a>恩廓乾坤。<a id="a-MU"></a>首相二疏。<a id="a-MV"></a>拔擢幽昏。<a id="a-MW"></a>间气斯来。<a id="a-MX"></a>拱承佛日。<a id="a-MY"></a>四海光凝。<a id="a-MZ"></a>九州庆溢。<a id="a-Ma"></a>敞金仙门。<a id="a-Mb"></a>夺古贤席。<a id="a-Mc"></a>大手名曹。<a id="a-Md"></a>横经请益。<a id="a-Me"></a>仍师臣休。<a id="a-Mf"></a>保余遐历。<a id="a-Mg"></a>爰抒颛毫。<a id="a-Mh"></a>式扬茂实。<a id="a-Mi"></a>真空罔尽。<a id="a-Mj"></a>机就而驾。<a id="a-Mk"></a>白月虚秋。<a id="a-Ml"></a>清风适夏。<a id="a-Mm"></a>妙有不迁。<a id="a-Mn"></a>缘息而化。<a id="a-Mo"></a>邈尔禹仪。<a id="a-Mp"></a>焕乎精舍。</p>
  <p id="aMq">⊙(己未)　制象棋(昔神农以日月星辰为象。<a id="a-Mr"></a>唐相国牛僧孺用车马将士卒加炮代之为机矣)</p>
  <p id="aMs">是年正月六日。<a id="a-Mt"></a>圭峰宗密禅师示寂。<a id="a-Mu"></a>相国裴休撰传法碑。<a id="a-Mv"></a>师姓何氏。<a id="a-Mw"></a>果州西兖人。<a id="a-Mx"></a>释迦如来三十九代法孙也。<a id="a-My"></a>释迦住世八十年。<a id="a-Mz"></a>为无量天人声闻菩萨说种种法。<a id="a-N0"></a>最后以法眼付大迦葉。<a id="a-N1"></a>令祖祖相传别行于世。<a id="a-N2"></a>顾此法众生之本源。<a id="a-N3"></a>诸佛之所证。<a id="a-N4"></a>超一切理离一切相。<a id="a-N5"></a>不可以言语智识有无隐显推求而得。<a id="a-N6"></a>但心心相印。<a id="a-N7"></a>印印相契。<a id="a-N8"></a>使自证知光明受用而已。<a id="a-N9"></a>自迦葉至达磨。<a id="a-NA"></a>达磨东来至曹溪。<a id="a-NB"></a>凡三十三世。<a id="a-NC"></a>曹溪传荷泽。<a id="a-ND"></a>荷泽传磁州如。<a id="a-NE"></a>如传荆南张。<a id="a-NF"></a>张传遂州圆。<a id="a-NG"></a>圆传禅师。<a id="a-NH"></a>师于荷泽为五世。<a id="a-NI"></a>于迦葉为三十八世。<a id="a-NJ"></a>其宗系如此。<a id="a-NK"></a>师豪家。<a id="a-NL"></a>少通儒学。<a id="a-NM"></a>一日偈遂州。<a id="a-NN"></a>未及与语。<a id="a-NO"></a>退游途中。<a id="a-NP"></a>见其俨然在定。<a id="a-NQ"></a>忻跃慕之。<a id="a-NR"></a>遂剃染受道。<a id="a-NS"></a>尝赴斋次。<a id="a-NT"></a>受经得圆觉十二章。<a id="a-NU"></a>诵未终忽然大悟。<a id="a-NV"></a>归以告其师。<a id="a-NW"></a>师印可。<a id="a-NX"></a>乃谒东京照。<a id="a-NY"></a>照曰。<a id="a-NZ"></a>菩萨人也。<a id="a-Na"></a>谁其识之。<a id="a-Nb"></a>次谒清凉观。<a id="a-Nc"></a>观曰。<a id="a-Nd"></a>毗卢华藏。<a id="a-Ne"></a>能从我游者其汝乎。<a id="a-Nf"></a>及因汉上僧授华严新疏。<a id="a-Ng"></a>遂讲华严。<a id="a-Nh"></a>久之着圆觉华严涅槃金刚唯识起信法界观等经疏钞。<a id="a-Ni"></a>及礼忏修证图传纂略文集诸宗禅语为禅藏。<a id="a-Nj"></a>并书偈论议凡九十余卷。<a id="a-Nk"></a>或以师不守禅行而广讲经论游名邑大都以兴建为务。<a id="a-Nl"></a>乃为多闻之所役。<a id="a-Nm"></a>岂声利之所未忘乎。<a id="a-Nn"></a>曰嘻夫一心者万法之总也。<a id="a-No"></a>分而为戒定慧。<a id="a-Np"></a>开而为六度。<a id="a-Nq"></a>散而为万行。<a id="a-Nr"></a>万行未尝非一心。<a id="a-Ns"></a>一心未尝违万行。<a id="a-Nt"></a>禅者六度之一耳。<a id="a-Nu"></a>何能总诸法哉。<a id="a-Nv"></a>且如来以法眼付迦葉。<a id="a-Nw"></a>不以法行故自心而证者为法。<a id="a-Nx"></a>随行而起者为役。<a id="a-Ny"></a>得未必尝同也。<a id="a-Nz"></a>然则一心者万法之所生而不属于万法。<a id="a-O0"></a>得之者则于法自在矣。<a id="a-O1"></a>见之者则于教无碍矣。<a id="a-O2"></a>本非法。<a id="a-O3"></a>不可以法说。<a id="a-O4"></a>本非教。<a id="a-O5"></a>不可以教传。<a id="a-O6"></a>岂可以轨迹而寻哉。<a id="a-O7"></a>自迦葉至富那夜奢。<a id="a-O8"></a>凡十祖皆罗汉。<a id="a-O9"></a>所度亦罗汉。<a id="a-OA"></a>至马鸣龙树提婆天亲。<a id="a-OB"></a>始开摩诃行著论释经。<a id="a-OC"></a>摧灭外道为菩萨唱首。<a id="a-OD"></a>而尊者阇夜独以戒力为威神。<a id="a-OE"></a>尊者摩罗独以苦行为道迹。<a id="a-OF"></a>其他诸祖或广行法教。<a id="a-OG"></a>或专心禅定。<a id="a-OH"></a>或蝉蜕而去。<a id="a-OI"></a>或化火而灭。<a id="a-OJ"></a>或攀树以示终。<a id="a-OK"></a>或受害而偿债。<a id="a-OL"></a>是乃法必同而行不必同也。<a id="a-OM"></a>且循辙迹者非善行。<a id="a-ON"></a>守规墨者非善巧。<a id="a-OO"></a>不迅疾无以为大牛。<a id="a-OP"></a>不超过无以为大士。<a id="a-OQ"></a>故禅师之为道也。<a id="a-OR"></a>以知见为妙门。<a id="a-OS"></a>以寂静为正味。<a id="a-OT"></a>慈忍为甲胄。<a id="a-OU"></a>慧断为剑矛。<a id="a-OV"></a>破内魔之高垒。<a id="a-OW"></a>陷外贼之坚阵。<a id="a-OX"></a>镇抚邪杂解释缧笼。<a id="a-OY"></a>遇穷子则叱而使归其家。<a id="a-OZ"></a>见贫女则呵而使照其室。<a id="a-Oa"></a>穷子不归。<a id="a-Ob"></a>贫女不富。<a id="a-Oc"></a>吾师耻之。<a id="a-Od"></a>三乘不兴。<a id="a-Oe"></a>四分不振。<a id="a-Of"></a>吾师耻之。<a id="a-Og"></a>忠孝不并化。<a id="a-Oh"></a>荷担不胜任。<a id="a-Oi"></a>吾师耻之。<a id="a-Oj"></a>故皇皇于济拔。<a id="a-Ok"></a>汲汲于开诱。<a id="a-Ol"></a>不以一行自高。<a id="a-Om"></a>不以一德自耸。<a id="a-On"></a>人有归依者。<a id="a-Oo"></a>不俟请而往也。<a id="a-Op"></a>有求益者。<a id="a-Oq"></a>不俟愤则启矣。<a id="a-Or"></a>虽童幼不简于应接。<a id="a-Os"></a>虽傲很不怠于扣励。<a id="a-Ot"></a>其以阐教度生。<a id="a-Ou"></a>助国家之化也如此。<a id="a-Ov"></a>故亲师之法者。<a id="a-Ow"></a>贪则施暴则敛。<a id="a-Ox"></a>刚则随戾则顺。<a id="a-Oy"></a>昏则开惰则奋。<a id="a-Oz"></a>自荣者谦自坚者化。<a id="a-P0"></a>循私者公溺情者义。<a id="a-P1"></a>故士俗有变活业绝血食。<a id="a-P2"></a>持或法而为近住者。<a id="a-P3"></a>有出而修政理以救疾苦为道者。<a id="a-P4"></a>有退而奉父母以丰供养为行者。<a id="a-P5"></a>其余憧憧而来。<a id="a-P6"></a>欣欣而去。<a id="a-P7"></a>扬袂而至。<a id="a-P8"></a>实腹而归。<a id="a-P9"></a>所在不可胜纪。<a id="a-PA"></a>真如来付嘱之菩萨。<a id="a-PB"></a>众生不请之良友。<a id="a-PC"></a>其四依之一乎。<a id="a-PD"></a>其十地之人乎。<a id="a-PE"></a>吾不识其境界庭宇之广狭。<a id="a-PF"></a>议者又焉知大道之所趣哉。<a id="a-PG"></a>阅世六十二。<a id="a-PH"></a>僧腊三十四。<a id="a-PI"></a>宣宗追谥定慧禅师。<a id="a-PJ"></a>门弟子僧尼四众凡数千人。</p>
  <p id="aPK">⊙(庚申)　○(正月上疾。<a id="a-PL"></a>命太子监国。<a id="a-PM"></a>上崩。<a id="a-PN"></a>仇士良立颖王为太弟即位。<a id="a-PO"></a>李德裕相)</p>
 </body>
</html>