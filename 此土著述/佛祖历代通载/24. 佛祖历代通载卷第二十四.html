<!doctype html>
<html id="z3IBXNv1jn" data-ver="1341">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第二十四</h1>
  <p id="a2">唐。</p>
  <p id="a3">⊙(庚辰)　懿宗漼(宣宗长子。<a id="a-4"></a>好声乐游宴。<a id="a-5"></a>委政群僚。<a id="a-6"></a>复迎佛骨而曰。<a id="a-7"></a>生见之死无恨。<a id="a-8"></a>年三十六崩。<a id="a-9"></a>葬简陵。<a id="a-A"></a>在位十四年)改咸通。</p>
  <p id="aB">⊙(壬午)　杭州大慈山寰中禅师。<a id="a-C"></a>蒲阪人也。<a id="a-D"></a>姓卢氏。<a id="a-E"></a>顶骨圆耸其声如钟。<a id="a-F"></a>出家于并州童子寺。<a id="a-G"></a>受心印于百丈禅师。<a id="a-H"></a>结茅于南岳。<a id="a-I"></a>一日南泉至。<a id="a-J"></a>问如何是庵中主。<a id="a-K"></a>师云。<a id="a-L"></a>苍天苍天。<a id="a-M"></a>泉云。<a id="a-N"></a>苍天且置。<a id="a-O"></a>如何是庵中主。<a id="a-P"></a>师云。<a id="a-Q"></a>会即便会。<a id="a-R"></a>莫忉忉。<a id="a-S"></a>泉拂袖而出。<a id="a-T"></a>赵州问。<a id="a-U"></a>般若以何为体。<a id="a-V"></a>师云。<a id="a-W"></a>般若以何为体。<a id="a-X"></a>赵州大笑而出。<a id="a-Y"></a>师明日见赵州扫地问。<a id="a-Z"></a>般若以何为体。<a id="a-a"></a>赵州置帚拊掌大笑。<a id="a-b"></a>师便归方丈。<a id="a-c"></a>师后住浙江大慈山。<a id="a-d"></a>上堂示众云。<a id="a-e"></a>山僧不解答话。<a id="a-f"></a>只能识病。<a id="a-g"></a>又云。<a id="a-h"></a>说得一丈不如行取一尺。<a id="a-i"></a>说得一尺不如行取一寸。<a id="a-j"></a>问道者众。<a id="a-k"></a>山素缺水。<a id="a-l"></a>师拟飞锡。<a id="a-m"></a>夜梦神人告之曰。<a id="a-n"></a>勿他之。<a id="a-o"></a>诘朝见二虎以爪跑地。<a id="a-p"></a>泉自涌出。<a id="a-q"></a>味甘如饴。<a id="a-r"></a>有僧自岳至。<a id="a-s"></a>乃曰。<a id="a-t"></a>童子泉涸矣。<a id="a-u"></a>移来在此。<a id="a-v"></a>故东坡题诗云。<a id="a-w"></a>亭亭石塔东冈上。<a id="a-x"></a>此老初来百神仰。<a id="a-y"></a>虎移泉眼趁行脚。<a id="a-z"></a>龙作浪花供抚掌。<a id="a-10"></a>至今游人灌濯罢。<a id="a-11"></a>卧听空阶环玦响。<a id="a-12"></a>故知此老如此泉。<a id="a-13"></a>莫作人间去来想。<a id="a-14"></a>咸通三年二月十五日不疾而逝。<a id="a-15"></a>寿八十三。<a id="a-16"></a>腊五十四。<a id="a-17"></a>僖宗谥性空大师定慧之塔。</p>
  <p id="a18">⊙(癸未)　制署法师知玄。<a id="a-19"></a>为悟达国师。<a id="a-1A"></a>总教门事。</p>
  <p id="a1B">(乙酉)　朗州德山宣鉴禅师。<a id="a-1C"></a>剑南人。<a id="a-1D"></a>姓周氏。<a id="a-1E"></a>博贯三藏。<a id="a-1F"></a>尝讲金刚经。<a id="a-1G"></a>时以周金刚名之。<a id="a-1H"></a>俄慨然曰。<a id="a-1I"></a>穷诸玄辩。<a id="a-1J"></a>若一毫置于太虚。<a id="a-1K"></a>竭世枢机。<a id="a-1L"></a>似一滴投于巨浸。<a id="a-1M"></a>学与无学吾知之矣。<a id="a-1N"></a>乃尽弃其习谒龙潭信禅师。<a id="a-1O"></a>问久向龙潭。<a id="a-1P"></a>及到来潭又不见龙亦不现。<a id="a-1Q"></a>信曰。<a id="a-1R"></a>子亲到龙潭。<a id="a-1S"></a>是夕师立侍更深。<a id="a-1T"></a>信曰。<a id="a-1U"></a>何不下去。<a id="a-1V"></a>师曰。<a id="a-1W"></a>暗。<a id="a-1X"></a>信点纸烛与师。<a id="a-1Y"></a>师接得信即吹灭。<a id="a-1Z"></a>师豁然大悟曰。<a id="a-1a"></a>今后更不疑天下老和尚舌头也。<a id="a-1b"></a>即日便辞。<a id="a-1c"></a>信语其徒曰。<a id="a-1d"></a>可中有个汉。<a id="a-1e"></a>牙如剑树口似血盆。<a id="a-1f"></a>一棒打不回头。<a id="a-1g"></a>他时向孤峰上立吾道去在。<a id="a-1h"></a>师居澧阳。<a id="a-1i"></a>垂三十年。<a id="a-1j"></a>大中初武陵太守薛延望创德山精舍。<a id="a-1k"></a>延请居之。<a id="a-1l"></a>大阐宗风。<a id="a-1m"></a>上堂示众云。<a id="a-1n"></a>于已无事则勿妄求。<a id="a-1o"></a>妄求而得。<a id="a-1p"></a>亦非得也。<a id="a-1q"></a>汝但无心于事。<a id="a-1r"></a>无事于心。<a id="a-1s"></a>则虚而灵寂而妙。<a id="a-1t"></a>若毛端许言之本末者。<a id="a-1u"></a>皆为自欺。<a id="a-1v"></a>毫厘系念三涂业因。<a id="a-1w"></a>瞥尔情生万劫羁锁。<a id="a-1x"></a>圣名凡号尽是虚声。<a id="a-1y"></a>殊相劣形皆为幻色。<a id="a-1z"></a>汝欲求之得无累乎。<a id="a-20"></a>及其厌之又成大患。<a id="a-21"></a>终而无益。<a id="a-22"></a>僧问。<a id="a-23"></a>如何是菩提。<a id="a-24"></a>师打云。<a id="a-25"></a>出去。<a id="a-26"></a>莫向这里屙。<a id="a-27"></a>如何是佛。<a id="a-28"></a>师云。<a id="a-29"></a>佛是西天老比丘。<a id="a-2A"></a>雪峰问。<a id="a-2B"></a>从上宗乘以何法示人。<a id="a-2C"></a>师云。<a id="a-2D"></a>我宗无语句。<a id="a-2E"></a>亦无一法与人。<a id="a-2F"></a>至是将终。<a id="a-2G"></a>谓众曰。<a id="a-2H"></a>扪空追响劳汝心神。<a id="a-2I"></a>梦觉觉非竟有何事。<a id="a-2J"></a>言讫端坐而逝。<a id="a-2K"></a>阅世八十有六。<a id="a-2L"></a>腊六十有五。<a id="a-2M"></a>时咸通六年十二月三日也。<a id="a-2N"></a>敕谥见性大师(具传灯)</p>
  <p id="a2O">⊙(丙戌)　镇州临济义玄禅师。<a id="a-2P"></a>曹州南华人。<a id="a-2Q"></a>姓邢氏。<a id="a-2R"></a>参黄檗运禅师。<a id="a-2S"></a>问如何是佛法的的大意。<a id="a-2T"></a>声未绝运便打。<a id="a-2U"></a>如是三度致问三度被打。<a id="a-2V"></a>遂辞下山。<a id="a-2W"></a>运指往高安大愚处去。<a id="a-2X"></a>师至大愚。<a id="a-2Y"></a>问黄檗近日有何言句。<a id="a-2Z"></a>师曰。<a id="a-2a"></a>某甲三度问佛法的的大意三度被打。<a id="a-2b"></a>不知有过无过。<a id="a-2c"></a>愚云。<a id="a-2d"></a>黄檗恁么老婆心。<a id="a-2e"></a>更问有过无过。<a id="a-2f"></a>师于是大悟云。<a id="a-2g"></a>元来黄檗佛法无多子。<a id="a-2h"></a>愚搊住曰。<a id="a-2i"></a>尿床鬼子。<a id="a-2j"></a>适来问有过无过。<a id="a-2k"></a>而今却道黄檗佛法无多子。<a id="a-2l"></a>汝见个甚么。<a id="a-2m"></a>师于大愚肋下筑三拳。<a id="a-2n"></a>愚托开云。<a id="a-2o"></a>汝师黄檗非干我事。<a id="a-2p"></a>师由是再回黄檗师资契会。<a id="a-2q"></a>大机大用卓冠一时。<a id="a-2r"></a>后还乡徇赵人之请。<a id="a-2s"></a>住子城南临济禅苑。<a id="a-2t"></a>学徒奔凑。<a id="a-2u"></a>师示众曰。<a id="a-2v"></a>赤肉团上有一无位真人。<a id="a-2w"></a>常从女等诸人面门出入。<a id="a-2x"></a>未证据者看。<a id="a-2y"></a>时有僧。<a id="a-2z"></a>问如何是无位真人。<a id="a-30"></a>师下禅床搊住云。<a id="a-31"></a>道道。<a id="a-32"></a>其僧拟议。<a id="a-33"></a>师托开云。<a id="a-34"></a>无位真人是什么干屎橛。<a id="a-35"></a>师问乐普云。<a id="a-36"></a>从上来一人行棒一人行喝。<a id="a-37"></a>阿那个亲。<a id="a-38"></a>对曰。<a id="a-39"></a>总不亲。<a id="a-3A"></a>师曰。<a id="a-3B"></a>亲处作么生。<a id="a-3C"></a>普便喝师乃打。<a id="a-3D"></a>师问木口和上。<a id="a-3E"></a>如何是露地白牛。<a id="a-3F"></a>木口曰吽。<a id="a-3G"></a>师曰哑。<a id="a-3H"></a>木口曰。<a id="a-3I"></a>老兄作么生。<a id="a-3J"></a>师曰。<a id="a-3K"></a>遮畜生。<a id="a-3L"></a>大觉到参。<a id="a-3M"></a>师举拂子。<a id="a-3N"></a>大觉敷坐具。<a id="a-3O"></a>师掷下拂子。<a id="a-3P"></a>大觉收坐具入僧堂。<a id="a-3Q"></a>众僧曰。<a id="a-3R"></a>遮莫是和上亲故。<a id="a-3S"></a>不礼拜又不吃棒。<a id="a-3T"></a>师闻令唤新到僧。<a id="a-3U"></a>大觉遂出。<a id="a-3V"></a>师曰。<a id="a-3W"></a>大众道汝未参长老。<a id="a-3X"></a>大觉云。<a id="a-3Y"></a>不审。<a id="a-3Z"></a>便自归众。<a id="a-3a"></a>麻谷到参敷坐具。<a id="a-3b"></a>问十二面观音阿那面正。<a id="a-3c"></a>师下绳床。<a id="a-3d"></a>一手收坐具一手搊麻谷云。<a id="a-3e"></a>十二面观音向什么处去也。<a id="a-3f"></a>麻谷转身拟坐绳床。<a id="a-3g"></a>师拈拄杖打。<a id="a-3h"></a>麻谷接却相捉入方丈。<a id="a-3i"></a>师上堂云。<a id="a-3j"></a>大众夫为法者不避丧身失命。<a id="a-3k"></a>我于黄檗和上处三度吃棒。<a id="a-3l"></a>如蒿枝拂相似。<a id="a-3m"></a>如今更思一顿吃。<a id="a-3n"></a>谁为我下得手。<a id="a-3o"></a>时有僧曰。<a id="a-3p"></a>某甲下得手。<a id="a-3q"></a>和上合吃多少。<a id="a-3r"></a>师与拄杖。<a id="a-3s"></a>其僧拟接。<a id="a-3t"></a>师便打。<a id="a-3u"></a>僧问。<a id="a-3v"></a>如何是第一句。<a id="a-3w"></a>师曰。<a id="a-3x"></a>三要印开朱点窄。<a id="a-3y"></a>未容拟议主宾分。<a id="a-3z"></a>曰如何是第二句。<a id="a-40"></a>师曰。<a id="a-41"></a>妙解岂容无著问。<a id="a-42"></a>沤和争负截流机。<a id="a-43"></a>曰如何是第三句。<a id="a-44"></a>师曰。<a id="a-45"></a>看取棚头弄傀儡。<a id="a-46"></a>抽牵全藉裹头人。<a id="a-47"></a>师又曰。<a id="a-48"></a>夫一句语须具三玄门。<a id="a-49"></a>一玄门须具三要。<a id="a-4A"></a>有权有用。<a id="a-4B"></a>汝等诸人作么生会。<a id="a-4C"></a>师唐咸通七年丙戌四月十日将示灭。<a id="a-4D"></a>乃说传法偈曰。<a id="a-4E"></a>沿流不止问如何。<a id="a-4F"></a>真照无边说似他。<a id="a-4G"></a>离相离名如不禀。<a id="a-4H"></a>吹毛用了急须磨。<a id="a-4I"></a>偈毕坐逝。<a id="a-4J"></a>敕谥慧照大师。<a id="a-4K"></a>塔曰澄灵(具如传灯)</p>
  <p id="a4L">⊙(戊子)　湖南长沙景岑禅师。<a id="a-4M"></a>号招贤。<a id="a-4N"></a>初住鹿苑。<a id="a-4O"></a>其后居无定所。<a id="a-4P"></a>但徇缘接物。<a id="a-4Q"></a>尝示众曰。<a id="a-4R"></a>我若一向举扬宗教。<a id="a-4S"></a>法堂里须草深一丈。<a id="a-4T"></a>我不得已向女诸人道。<a id="a-4U"></a>尽十方世界是沙门眼。<a id="a-4V"></a>尽十方世界是沙门全身。<a id="a-4W"></a>尽十方世界是自己光明。<a id="a-4X"></a>尽十方世界在自己光明里。<a id="a-4Y"></a>尽十方世界无一人不是自己。<a id="a-4Z"></a>我常向女道。<a id="a-4a"></a>三世诸佛共十方法界众生是摩诃般若光。<a id="a-4b"></a>光未发时。<a id="a-4c"></a>女诸人向什么处委。<a id="a-4d"></a>光未发时。<a id="a-4e"></a>尚无佛无众生消息。<a id="a-4f"></a>何处有山河国土来。<a id="a-4g"></a>时有僧问。<a id="a-4h"></a>如何是沙门眼。<a id="a-4i"></a>师云。<a id="a-4j"></a>长长出不得。<a id="a-4k"></a>又云。<a id="a-4l"></a>成佛成祖出不得。<a id="a-4m"></a>六道轮回出不得。<a id="a-4n"></a>僧云。<a id="a-4o"></a>未审出个什么不得。<a id="a-4p"></a>师云。<a id="a-4q"></a>昼见日夜见星僧云。<a id="a-4r"></a>学人不会。<a id="a-4s"></a>师乃云。<a id="a-4t"></a>妙高山色青又青。<a id="a-4u"></a>僧云。<a id="a-4v"></a>如何是佛。<a id="a-4w"></a>师云。<a id="a-4x"></a>众生色身是。<a id="a-4y"></a>僧云。<a id="a-4z"></a>河沙诸佛体皆同。<a id="a-50"></a>如何有种种名字。<a id="a-51"></a>师云。<a id="a-52"></a>从眼根返源名为文殊。<a id="a-53"></a>耳根返源名为观音。<a id="a-54"></a>从心返源名为普贤。<a id="a-55"></a>文殊是佛妙观察智。<a id="a-56"></a>观音是佛无缘大悲。<a id="a-57"></a>普贤是佛无为妙行。<a id="a-58"></a>三圣是佛之妙用。<a id="a-59"></a>佛是三圣之真体。<a id="a-5A"></a>用则有河沙假名。<a id="a-5B"></a>体则总名一薄伽梵。<a id="a-5C"></a>僧云。<a id="a-5D"></a>色即是空空即是色。<a id="a-5E"></a>此理如何。<a id="a-5F"></a>师偈云。<a id="a-5G"></a>碍处非墙壁。<a id="a-5H"></a>通处勿虚空。<a id="a-5I"></a>若人如是解。<a id="a-5J"></a>心色本来同。<a id="a-5K"></a>问如何是佛性。<a id="a-5L"></a>师偈云。<a id="a-5M"></a>佛性堂堂显现。<a id="a-5N"></a>住相有情难见。<a id="a-5O"></a>苦悟众生无我。<a id="a-5P"></a>我面何殊佛面。<a id="a-5Q"></a>问如何是上上人行履处。<a id="a-5R"></a>师云。<a id="a-5S"></a>如死人眼。<a id="a-5T"></a>问上上人相见时如何。<a id="a-5U"></a>师云。<a id="a-5V"></a>如死人手。<a id="a-5W"></a>问善财无量劫来为什么游普贤身中世界不遍。<a id="a-5X"></a>师云。<a id="a-5Y"></a>女从无量劫来还曾游得遍不。<a id="a-5Z"></a>问如何是普贤身。<a id="a-5a"></a>师云。<a id="a-5b"></a>含元殿里更问长安。<a id="a-5c"></a>问亡僧向什么处去。<a id="a-5d"></a>师有偈云。<a id="a-5e"></a>不识金刚体。<a id="a-5f"></a>却唤作生缘。<a id="a-5g"></a>十方真寂灭。<a id="a-5h"></a>谁在复谁行。<a id="a-5i"></a>师因临济示众赤肉团上有一无位真人。<a id="a-5j"></a>乃有偈曰。<a id="a-5k"></a>万法一如不用拣。<a id="a-5l"></a>一如谁拣谁不拣。<a id="a-5m"></a>即今生死本菩提。<a id="a-5n"></a>三世如来同个眼。<a id="a-5o"></a>仰山问。<a id="a-5p"></a>人人尽有这个事。<a id="a-5q"></a>只是用不得。<a id="a-5r"></a>师云。<a id="a-5s"></a>恰是请女用。<a id="a-5t"></a>伸云。<a id="a-5u"></a>作么生用。<a id="a-5v"></a>师乃踏倒仰山。<a id="a-5w"></a>山曰。<a id="a-5x"></a>直下似个大虫。<a id="a-5y"></a>世因名岑大虫。</p>
  <p id="a5z">⊙(己丑)　洞山良价禅师示寂。<a id="a-60"></a>师会稽人。<a id="a-61"></a>姓俞氏。<a id="a-62"></a>幼出家。<a id="a-63"></a>年二十一往嵩岳受具。<a id="a-64"></a>者谒南泉值马祖忌日设斋。<a id="a-65"></a>泉问众曰。<a id="a-66"></a>今日设斋。<a id="a-67"></a>未审马祖还来否。<a id="a-68"></a>众无对。<a id="a-69"></a>师乃出对曰。<a id="a-6A"></a>待有伴即来。<a id="a-6B"></a>泉闻之赞曰。<a id="a-6C"></a>此子虽后生却堪雕琢。<a id="a-6D"></a>师曰。<a id="a-6E"></a>和上莫压良为贱。<a id="a-6F"></a>次谒沩山问曰。<a id="a-6G"></a>顷闻忠国师有无情说法。<a id="a-6H"></a>良价未究其微。<a id="a-6I"></a>沩曰。<a id="a-6J"></a>我这里亦有。<a id="a-6K"></a>只是难得其人。<a id="a-6L"></a>曰便请和上道。<a id="a-6M"></a>沩曰。<a id="a-6N"></a>父母所生口终不敢道。<a id="a-6O"></a>曰还有与和上同时慕道者不。<a id="a-6P"></a>沩曰。<a id="a-6Q"></a>此去石室相连。<a id="a-6R"></a>有云岩道人。<a id="a-6S"></a>若能拨草瞻风。<a id="a-6T"></a>必为子之所重。<a id="a-6U"></a>师到云岩问。<a id="a-6V"></a>无情说法什么人得闻。<a id="a-6W"></a>岩曰。<a id="a-6X"></a>无情说法无情得闻。<a id="a-6Y"></a>曰和上还闻不。<a id="a-6Z"></a>岩曰。<a id="a-6a"></a>我若闻。<a id="a-6b"></a>女即不得闻吾说法也。<a id="a-6c"></a>曰若恁么。<a id="a-6d"></a>即良价不闻和上说法。<a id="a-6e"></a>岩曰。<a id="a-6f"></a>我说女尚不闻。<a id="a-6g"></a>何况无情说法耶。<a id="a-6h"></a>师乃述偈曰。<a id="a-6i"></a>也大奇也大奇。<a id="a-6j"></a>无情说法不思议。<a id="a-6k"></a>若将耳听终难会。<a id="a-6l"></a>眼处闻声方始知。<a id="a-6m"></a>遂辞。<a id="a-6n"></a>云岩问。<a id="a-6o"></a>什么处去。<a id="a-6p"></a>曰虽离和上未卜所止。<a id="a-6q"></a>岩曰。<a id="a-6r"></a>早晚却来。<a id="a-6s"></a>曰待和上有住处即来。<a id="a-6t"></a>岩曰。<a id="a-6u"></a>自此一去难得相见。<a id="a-6v"></a>师曰。<a id="a-6w"></a>难得不相见。<a id="a-6x"></a>又问岩曰。<a id="a-6y"></a>和上百年后。<a id="a-6z"></a>忽有人问还邈得师真如何抵对。<a id="a-70"></a>岩曰。<a id="a-71"></a>但向伊道。<a id="a-72"></a>即这是。<a id="a-73"></a>师良久。<a id="a-74"></a>岩曰。<a id="a-75"></a>承当这个事大须细审。<a id="a-76"></a>师犹涉疑。<a id="a-77"></a>后因过水睹影大悟前旨。<a id="a-78"></a>因有偈曰。<a id="a-79"></a>切忌从他觅。<a id="a-7A"></a>迢迢与我疏。<a id="a-7B"></a>我今独自往。<a id="a-7C"></a>处处得逢渠。<a id="a-7D"></a>渠今正是我。<a id="a-7E"></a>我今不是渠。<a id="a-7F"></a>应须恁么会。<a id="a-7G"></a>方得契如如。<a id="a-7H"></a>大中末于新丰山接诱学徒。<a id="a-7I"></a>其后盛化于高安之洞山。<a id="a-7J"></a>尝因云岩忌日修斋。<a id="a-7K"></a>僧问。<a id="a-7L"></a>和上见南泉发迹。<a id="a-7M"></a>为什么与云岩设斋。<a id="a-7N"></a>曰我不重先师道德。<a id="a-7O"></a>亦不为佛法。<a id="a-7P"></a>只重不为我说破。<a id="a-7Q"></a>又僧问。<a id="a-7R"></a>和上还肯先师也无。<a id="a-7S"></a>曰半肯半不肯。<a id="a-7T"></a>曰为什么不全肯。<a id="a-7U"></a>曰若全肯即孤负先师也。<a id="a-7V"></a>师谓众曰。<a id="a-7W"></a>知有佛向上人方有语话分。<a id="a-7X"></a>时有僧问。<a id="a-7Y"></a>如何是佛向上人。<a id="a-7Z"></a>师曰。<a id="a-7a"></a>非常。<a id="a-7b"></a>师问僧。<a id="a-7c"></a>世间何物最苦。<a id="a-7d"></a>僧曰。<a id="a-7e"></a>地狱最苦。<a id="a-7f"></a>师曰。<a id="a-7g"></a>不然。<a id="a-7h"></a>在此衣线下不明大事最苦。<a id="a-7i"></a>师问僧。<a id="a-7j"></a>名什么。<a id="a-7k"></a>曰某甲。<a id="a-7l"></a>师曰。<a id="a-7m"></a>阿那个是女主人公。<a id="a-7n"></a>曰见秖对次。<a id="a-7o"></a>师曰。<a id="a-7p"></a>苦哉苦哉。<a id="a-7q"></a>今时人例皆如此。<a id="a-7r"></a>只是认得驴前马后将为自己。<a id="a-7s"></a>佛法平沈此之是也。<a id="a-7t"></a>客中辩主尚未分明如何辩得主中主。<a id="a-7u"></a>僧云。<a id="a-7v"></a>如何是主中主。<a id="a-7w"></a>师云。<a id="a-7x"></a>阇黎自道取。<a id="a-7y"></a>曰某甲道得即是客中主。<a id="a-7z"></a>如何是主中主。<a id="a-80"></a>师曰。<a id="a-81"></a>恁么道即易。<a id="a-82"></a>相续也大难。<a id="a-83"></a>师将示寂。<a id="a-84"></a>谓众曰。<a id="a-85"></a>吾有闲名在。<a id="a-86"></a>谁为吾除得。<a id="a-87"></a>众皆无对。<a id="a-88"></a>有沙弥曰。<a id="a-89"></a>请和上法号。<a id="a-8A"></a>师曰。<a id="a-8B"></a>吾闲名已谢。<a id="a-8C"></a>问和上违和。<a id="a-8D"></a>还有不病者不。<a id="a-8E"></a>曰有。<a id="a-8F"></a>僧曰。<a id="a-8G"></a>不病者还看和上不。<a id="a-8H"></a>曰老僧看他有分。<a id="a-8I"></a>曰和上争得看他。<a id="a-8J"></a>师曰。<a id="a-8K"></a>老僧看他时不见有病。<a id="a-8L"></a>又曰。<a id="a-8M"></a>离此壳漏子向什么处与吾相见。<a id="a-8N"></a>众无对。<a id="a-8O"></a>遂剃发披衣令撞钟湛然而寂。<a id="a-8P"></a>时学徒千余人。<a id="a-8Q"></a>号恸移时。<a id="a-8R"></a>师忽开眸曰。<a id="a-8S"></a>夫出家人心不附物是真修行。<a id="a-8T"></a>劳生息死于悲何有。<a id="a-8U"></a>乃召主事僧令辨愚痴斋一中。<a id="a-8V"></a>盖责其徒恋情也。<a id="a-8W"></a>至七日食具方备。<a id="a-8X"></a>师随众斋毕。<a id="a-8Y"></a>复谓众曰。<a id="a-8Z"></a>僧家无事。<a id="a-8a"></a>大率临行之际勿须諠动。<a id="a-8b"></a>明日浴罢端坐长往。<a id="a-8c"></a>寿六十三。<a id="a-8d"></a>腊四十二。<a id="a-8e"></a>谥悟本禅师。<a id="a-8f"></a>塔曰寂觉。</p>
  <p id="a8g">⊙是岁五月。<a id="a-8h"></a>帝幸安国寺。<a id="a-8i"></a>赐国师知玄宝座。<a id="a-8j"></a>高二丈。<a id="a-8k"></a>材用沉香涂髤。<a id="a-8l"></a>缕龙凤葩蔿金钿之。<a id="a-8m"></a>上施复座陈经几其前。<a id="a-8n"></a>四隅立瑞鸟神人。<a id="a-8o"></a>高数赤。<a id="a-8p"></a>磴道以升。<a id="a-8q"></a>前被绣囊锦襜。<a id="a-8r"></a>珍丽绝甚。<a id="a-8s"></a>时宫中日斋万僧。<a id="a-8t"></a>帝自为赞呗。<a id="a-8u"></a>宰相萧仿谏以为天竺法割爱取灭非帝王躬践。<a id="a-8v"></a>今笔梵言口梵音。<a id="a-8w"></a>不若征谬赏滥罚振殃祈福。<a id="a-8x"></a>况佛者可以悟取。<a id="a-8y"></a>不可以相求。<a id="a-8z"></a>懿宗虽不纳然嘉美其言。<a id="a-90"></a>玄姓陈氏。<a id="a-91"></a>世号陈菩萨。<a id="a-92"></a>三学洞贯名盖一时。<a id="a-93"></a>异迹尤多。<a id="a-94"></a>及僖宗避巢贼幸城都。<a id="a-95"></a>遣御史郭遵赍玺书征赴行在。<a id="a-96"></a>帝素重其名。<a id="a-97"></a>引对大悦。<a id="a-98"></a>赐号悟达国师。<a id="a-99"></a>留行宫久之。<a id="a-9A"></a>辞归九陇。<a id="a-9B"></a>忽定中见菩萨降其室。<a id="a-9C"></a>摩玄顶演深妙音而慰安之。<a id="a-9D"></a>言讫即隐。<a id="a-9E"></a>俄一珠入玄左股。<a id="a-9F"></a>隆起楚甚。<a id="a-9G"></a>上有晃错二字。<a id="a-9H"></a>玄知夙债也。<a id="a-9I"></a>即右胁安卧而逝。<a id="a-9J"></a>著述凡二十余万言。<a id="a-9K"></a>行于世。<a id="a-9L"></a>弟子僧彻。<a id="a-9M"></a>彻弟子觉晖。<a id="a-9N"></a>俱有重名。<a id="a-9O"></a>三世为僧统。<a id="a-9P"></a>或谓玄前身盖汉川三学山知铉法师。<a id="a-9Q"></a>铉在世尝讲十地品。<a id="a-9R"></a>感地变金色。<a id="a-9S"></a>及终感病。<a id="a-9T"></a>与玄绝类。</p>
  <p id="a9U">⊙(庚寅)　咸通十一年相国裴休薨。<a id="a-9V"></a>休字公美。<a id="a-9W"></a>孟州人。<a id="a-9X"></a>儿时与兄弟偕隐。<a id="a-9Y"></a>昼讲经夜著书。<a id="a-9Z"></a>终年不出户。<a id="a-9a"></a>有馈鹿者。<a id="a-9b"></a>诸生荐之。<a id="a-9c"></a>休不食曰。<a id="a-9d"></a>蔬食犹不足。<a id="a-9e"></a>今一啖肉后何以继。<a id="a-9f"></a>擢进士第累更内任。<a id="a-9g"></a>尝出刺洪州。<a id="a-9h"></a>一日入龙兴寺观壁画。<a id="a-9i"></a>叹曰。<a id="a-9j"></a>容仪可观。<a id="a-9k"></a>高僧何在。<a id="a-9l"></a>时有数僧对不惬。<a id="a-9m"></a>休曰。<a id="a-9n"></a>此间莫有禅者么。<a id="a-9o"></a>僧云。<a id="a-9p"></a>近一僧至似禅者。<a id="a-9q"></a>休命召。<a id="a-9r"></a>乃黄檗运禅师。<a id="a-9s"></a>时未显名。<a id="a-9t"></a>休以前问扣之。<a id="a-9u"></a>运高声曰。<a id="a-9v"></a>裴休。<a id="a-9w"></a>休应诺。<a id="a-9x"></a>运曰。<a id="a-9y"></a>在什么处。<a id="a-9z"></a>休豁然从此契入。<a id="a-A0"></a>遂迎入府第旦夕问法。<a id="a-A1"></a>及移镇宛陵。<a id="a-A2"></a>亦命与俱。<a id="a-A3"></a>由是深彻法源。<a id="a-A4"></a>复与圭峰密禅师道缘尤密。<a id="a-A5"></a>大中时执政六年。<a id="a-A6"></a>次历诸镇节度。<a id="a-A7"></a>薨年七十有四。<a id="a-A8"></a>休能文章。<a id="a-A9"></a>书揩遒媚有体法。<a id="a-AA"></a>为人酝藉。<a id="a-AB"></a>操守严正进止雍闲。<a id="a-AC"></a>宣宗尝曰。<a id="a-AD"></a>休真儒者。<a id="a-AE"></a>居常不御酒肉。<a id="a-AF"></a>着释氏文数万言。<a id="a-AG"></a>其圭峰禅源诸诠序曰。<a id="a-AH"></a>禅师集禅源诸诠为禅藏而都序之。<a id="a-AI"></a>休曰。<a id="a-AJ"></a>未尝有也。<a id="a-AK"></a>自如来现世随机立教。<a id="a-AL"></a>菩萨间生随病指药。<a id="a-AM"></a>故一代时教。<a id="a-AN"></a>开深浅之三门。<a id="a-AO"></a>一真如心。<a id="a-AP"></a>演性相之别法。<a id="a-AQ"></a>马龙二士。<a id="a-AR"></a>皆弘调御之说。<a id="a-AS"></a>而空性异宗。<a id="a-AT"></a>能秀二师俱传达磨之心。<a id="a-AU"></a>而顿渐殊禀。<a id="a-AV"></a>天台专依三观。<a id="a-AW"></a>牛头无有一法。<a id="a-AX"></a>江西举体全真。<a id="a-AY"></a>荷泽直指知见。<a id="a-AZ"></a>其他空有相破真妄相攻。<a id="a-Aa"></a>反夺顺取密指显说。<a id="a-Ab"></a>故西域中夏其宗实繁。<a id="a-Ac"></a>良以病有千源药生多品。<a id="a-Ad"></a>投机随器不得一同。<a id="a-Ae"></a>虽俱为证悟之门。<a id="a-Af"></a>尽是正真之道。<a id="a-Ag"></a>然诸宗门下通少局多。<a id="a-Ah"></a>故数十年来师法益坏。<a id="a-Ai"></a>以承禀为门户。<a id="a-Aj"></a>各自开张。<a id="a-Ak"></a>以经论为戈矛。<a id="a-Al"></a>互相攻击。<a id="a-Am"></a>情随函矢而迁变。<a id="a-An"></a>法逐人我以高低。<a id="a-Ao"></a>是非纷拏莫能辨析。<a id="a-Ap"></a>则向者世尊菩萨诸方教宗。<a id="a-Aq"></a>适足以起诤后人增烦恼病。<a id="a-Ar"></a>何利益之有哉。<a id="a-As"></a>圭峰禅师久而叹曰。<a id="a-At"></a>予丁此时不可默矣。<a id="a-Au"></a>于是以如来三种教义。<a id="a-Av"></a>印禅宗三种法门。<a id="a-Aw"></a>融瓶槃钗钏为一金。<a id="a-Ax"></a>搅酥酪醍醐为一味。<a id="a-Ay"></a>振纲领而举者皆顺。<a id="a-Az"></a>据会要而来者同趋。<a id="a-B0"></a>尚恐学者之难明也。<a id="a-B1"></a>又复直示宗源之本末。<a id="a-B2"></a>真妄之和合。<a id="a-B3"></a>空性之隐显。<a id="a-B4"></a>法义之差殊。<a id="a-B5"></a>顿渐之同异。<a id="a-B6"></a>遮表之回互。<a id="a-B7"></a>权实之浅深。<a id="a-B8"></a>通局之是非。<a id="a-B9"></a>莫不提耳而告之。<a id="a-BA"></a>指掌而示之。<a id="a-BB"></a>嚬呻以吼之。<a id="a-BC"></a>柔和以诱之。<a id="a-BD"></a>乳而药之。<a id="a-BE"></a>恐性命之夭殇也。<a id="a-BF"></a>保而护之。<a id="a-BG"></a>念水火之漂焚也。<a id="a-BH"></a>挥而散之。<a id="a-BI"></a>悲斗诤之牢固也。<a id="a-BJ"></a>大明不能破长夜之昏。<a id="a-BK"></a>慈父不能保身后之子。<a id="a-BL"></a>若吾师者。<a id="a-BM"></a>捧佛日而委曲回照。<a id="a-BN"></a>疑曀尽除。<a id="a-BO"></a>顺佛心而横亘大悲。<a id="a-BP"></a>穷劫蒙益。<a id="a-BQ"></a>是则世尊为阐教之主。<a id="a-BR"></a>吾师为会教之人。<a id="a-BS"></a>本末相符远近相照。<a id="a-BT"></a>可谓毕一代时教之能事矣。<a id="a-BU"></a>或曰。<a id="a-BV"></a>自如来灭后。<a id="a-BW"></a>未尝大都而通之。<a id="a-BX"></a>今一旦违宗趣而不守。<a id="a-BY"></a>废关防而不据。<a id="a-BZ"></a>无乃乖秘藏密契之道乎。<a id="a-Ba"></a>答曰。<a id="a-Bb"></a>佛于法华经涅槃会上。<a id="a-Bc"></a>亦以融为一味。<a id="a-Bd"></a>但昧者不觉。<a id="a-Be"></a>故涅槃经云。<a id="a-Bf"></a>迦葉菩萨曰。<a id="a-Bg"></a>诸佛有露语而无密藏。<a id="a-Bh"></a>世尊赞叹曰。<a id="a-Bi"></a>如来之言开发显露清净无翳。<a id="a-Bj"></a>愚人不解谓之秘藏。<a id="a-Bk"></a>智者了达则不名藏。<a id="a-Bl"></a>此其证也。<a id="a-Bm"></a>故王道兴则外户不闭而守在夷狄。<a id="a-Bn"></a>佛道备则诸法总持而防在外魔。<a id="a-Bo"></a>不当复执情攘臂于其间也。<a id="a-Bp"></a>呜呼后学当取信于佛。<a id="a-Bq"></a>无取信于人。<a id="a-Br"></a>当取证于本法。<a id="a-Bs"></a>无取证于末习。<a id="a-Bt"></a>能如是则可以报圭峰之劬劳德矣。</p>
  <p id="aBu">⊙(癸巳)　咸通十四年三月庚午。<a id="a-Bv"></a>诏两街僧于凤翔法门寺迎佛骨。<a id="a-Bw"></a>于是以金银为刹珠玉为帐。<a id="a-Bx"></a>孔鹬周饰之。<a id="a-By"></a>小者寻丈。<a id="a-Bz"></a>高者倍之。<a id="a-C0"></a>刻檀为檐柱。<a id="a-C1"></a>陛墄涂黄金。<a id="a-C2"></a>每一刹数百人举之。<a id="a-C3"></a>香舆前后系道。<a id="a-C4"></a>缀玉琴瑟幡盖殊彩以为幢旌。<a id="a-C5"></a>费不赀。<a id="a-C6"></a>限以四月八日至京师。<a id="a-C7"></a>彩观夹道。<a id="a-C8"></a>天子御安福门楼迎拜。<a id="a-C9"></a>引入内道场。<a id="a-CA"></a>三日后出京城诸寺。<a id="a-CB"></a>诏赐两街僧金帛。<a id="a-CC"></a>京师耆老及见元和事者悉厚赐。<a id="a-CD"></a>所过乡聚皆裒土为刹。<a id="a-CE"></a>相望于途光景昼见。<a id="a-CF"></a>京城高赀相与集大衢。<a id="a-CG"></a>作僧台缦阙。<a id="a-CH"></a>注水银为池。<a id="a-CI"></a>金玉为树。<a id="a-CJ"></a>集桑门罗像设。<a id="a-CK"></a>考鼓鸣螺继日夜。<a id="a-CL"></a>下诏曰。<a id="a-CM"></a>朕以寡德缵承洪业十有四年。<a id="a-CN"></a>顷值寇兴王师未息。<a id="a-CO"></a>朕忧勤在位爱育生灵。<a id="a-CP"></a>遂尊崇释教至重玄门。<a id="a-CQ"></a>迎请真身为百姓祈福。<a id="a-CR"></a>今人陷之众隘塞路岐。<a id="a-CS"></a>载念狴牢寝兴在虑。<a id="a-CT"></a>嗟我黎人陷于刑辟。<a id="a-CU"></a>况渐当暑毒系于缧绁。<a id="a-CV"></a>京畿及天下诸州府见禁囚。<a id="a-CW"></a>递减死一等。<a id="a-CX"></a>明年四月诏送佛骨归于凤翔。<a id="a-CY"></a>都人耆耋辞饯皆鸣咽流涕。</p>
  <p id="aCZ">新史赞曰。<a id="a-Ca"></a>人之惑怪神也甚哉。<a id="a-Cb"></a>若佛者特西域一槁人耳。<a id="a-Cc"></a>裸顶露足。<a id="a-Cd"></a>以乞食自资。<a id="a-Ce"></a>臞辱其身。<a id="a-Cf"></a>屏营山樊。<a id="a-Cg"></a>行一概之苦。<a id="a-Ch"></a>本无求于人。<a id="a-Ci"></a>徒属稍稍从之。<a id="a-Cj"></a>然其言荒茫漫靡夷幻变现。<a id="a-Ck"></a>善推不验无实之事。<a id="a-Cl"></a>以鬼神死生贯为一条。<a id="a-Cm"></a>据之不疑。<a id="a-Cn"></a>掊嗜欲弃亲属。<a id="a-Co"></a>大抵与黄老相出入。<a id="a-Cp"></a>至汉十四叶书入中国。<a id="a-Cq"></a>迹夫生人之情。<a id="a-Cr"></a>以耳目不际为奇。<a id="a-Cs"></a>以不可知为神。<a id="a-Ct"></a>以物理之外为畏。<a id="a-Cu"></a>以变化无方为圣。<a id="a-Cv"></a>以生而死。<a id="a-Cw"></a>死而复生。<a id="a-Cx"></a>回复偿报歆艳其间为或。<a id="a-Cy"></a>然以贱近贵远为喜。<a id="a-Cz"></a>鞮译差舛不可研诘。<a id="a-D0"></a>华人之谲诞者。<a id="a-D1"></a>又攘庄周列御寇之说佐其高。<a id="a-D2"></a>层累架腾直出其表。<a id="a-D3"></a>以无上不可加为胜。<a id="a-D4"></a>妄相夸协而唱其风。<a id="a-D5"></a>于是自天子逮庶人。<a id="a-D6"></a>皆震动而奉祀之。<a id="a-D7"></a>初宰相王缙以缘业事佐代宗。<a id="a-D8"></a>始作内道场。<a id="a-D9"></a>昼夜梵呗冀禳寇戎。<a id="a-DA"></a>大作盂兰肖祖宗像分供寺塔。<a id="a-DB"></a>为贱臣嘻笑。<a id="a-DC"></a>至宪宗遂迎佛骨于凤翔。<a id="a-DD"></a>内之宫中。<a id="a-DE"></a>韩愈指言其弊。<a id="a-DF"></a>帝怒窜愈。<a id="a-DG"></a>濒死。<a id="a-DH"></a>宪亦弗克天年幸福而祸。<a id="a-DI"></a>无乃左乎。<a id="a-DJ"></a>懿宗不君精爽夺迷。<a id="a-DK"></a>复蹈前车而覆之。<a id="a-DL"></a>兴哀无知之场。<a id="a-DM"></a>丐庇百解之胾。<a id="a-DN"></a>以死自誓无有顾籍。<a id="a-DO"></a>流涕拜伏。<a id="a-DP"></a>虽事宗庙上帝无以进焉。<a id="a-DQ"></a>屈万乘之贵。<a id="a-DR"></a>自等于古胡。<a id="a-DS"></a>数千载而远以身为殉。<a id="a-DT"></a>呜呼运痑祚殚。<a id="a-DU"></a>天告之矣。<a id="a-DV"></a>懿不三月而殂。<a id="a-DW"></a>唐德之不竞。<a id="a-DX"></a>厥有来哉。</p>
  <p id="aDY">论曰。<a id="a-DZ"></a>甚矣宋景文公诋毁吾先师之厚也。<a id="a-Da"></a>屡欲直其辞而为之解嘲。<a id="a-Db"></a>及得大颠对退之之论。<a id="a-Dc"></a>李节赠疏言之叙。<a id="a-Dd"></a>凡予所欲言者彼既言矣。<a id="a-De"></a>故不别论。<a id="a-Df"></a>且宪懿二宗诚为崇奉太过。<a id="a-Dg"></a>至于高祖沙汰三教。<a id="a-Dh"></a>诏下而位移。<a id="a-Di"></a>武宗大灭释氏。<a id="a-Dj"></a>未逾岁而被祸。<a id="a-Dk"></a>此亦不得不惧也。<a id="a-Dl"></a>虽然真佛也者圣凡之大本也。<a id="a-Dm"></a>体与太虚等遍。<a id="a-Dn"></a>用与众庶同功。<a id="a-Do"></a>无为而无所不为。<a id="a-Dp"></a>无在而无所不在。<a id="a-Dq"></a>然则心外见佛而过奉之者。<a id="a-Dr"></a>非正见也。<a id="a-Ds"></a>昧乎大本而故毁之者。<a id="a-Dt"></a>即自毁也。<a id="a-Du"></a>景文斥其奉之之弊。<a id="a-Dv"></a>而匿其毁之之失。<a id="a-Dw"></a>岂良史之谓哉。</p>
  <p id="aDx">⊙(甲午)　僖宗俨。<a id="a-Dy"></a>懿第五子。<a id="a-Dz"></a>十一即位。<a id="a-E0"></a>年二十七崩。<a id="a-E1"></a>葬靖陵。<a id="a-E2"></a>改乾符○(是岁并州民生子二头四手○濮贼玉仙芝聚众于长垣)</p>
  <p id="aE3">(乙未)　○(高骈破南诏○玉仙芝作乱黄巢应之)</p>
  <p id="aE4">(己亥)　是岁十一月两日并出而斗。</p>
  <p id="aE5">(庚子)　改广明○(田令孜奉天子西走○巢贼入长安国号大齐建元金统○李克用奔达旦)</p>
  <p id="aE6">(辛丑)　改中和(上自兴元入蜀)○拓拔思恭以兵赴难以之权夏绥。</p>
  <p id="aE7">(西夏始此)　节度使。</p>
  <p id="aE8">⊙澧州夹山善会禅师。<a id="a-E9"></a>广州岘亭人也。<a id="a-EA"></a>姓廖氏。<a id="a-EB"></a>九岁于潭州龙牙山出家。<a id="a-EC"></a>依年受戒。<a id="a-ED"></a>往江陵听习经论该练三学。<a id="a-EE"></a>遂参禅会励力参承。<a id="a-EF"></a>初住京口。<a id="a-EG"></a>一夕道吾策杖而至。<a id="a-EH"></a>遇师上堂。<a id="a-EI"></a>僧问。<a id="a-EJ"></a>如何是法身。<a id="a-EK"></a>师曰。<a id="a-EL"></a>法身无相。<a id="a-EM"></a>曰如何是法眼。<a id="a-EN"></a>师曰。<a id="a-EO"></a>法眼无瑕。<a id="a-EP"></a>师又曰。<a id="a-EQ"></a>目前无法。<a id="a-ER"></a>意在目前。<a id="a-ES"></a>不是目前法非耳目所到。<a id="a-ET"></a>道吾乃笑。<a id="a-EU"></a>师乃生疑问吾何笑。<a id="a-EV"></a>吾曰。<a id="a-EW"></a>和上一等出世未有师。<a id="a-EX"></a>可往浙中华亭县参船子和上去。<a id="a-EY"></a>师曰。<a id="a-EZ"></a>访得获否道吾曰。<a id="a-Ea"></a>彼师上无片瓦遮头。<a id="a-Eb"></a>下无卓锥之地。<a id="a-Ec"></a>师遂易服直诣华亭。<a id="a-Ed"></a>会船子鼓棹而至。<a id="a-Ee"></a>资师道契微眹不留(语见船子章)师比欲遁世忘机。<a id="a-Ef"></a>寻以学者交凑。<a id="a-Eg"></a>庐室星布晓夕参依。<a id="a-Eh"></a>唐咸通十一年庚寅。<a id="a-Ei"></a>海众卜于夹山遽成院宇。<a id="a-Ej"></a>师上堂示众曰。<a id="a-Ek"></a>夫有祖以来。<a id="a-El"></a>时人错会相承至今。<a id="a-Em"></a>以佛祖句为人师范。<a id="a-En"></a>如此却成狂人无智人去。<a id="a-Eo"></a>他只指示汝无法本是道。<a id="a-Ep"></a>道无一法无佛可成。<a id="a-Eq"></a>无道可得无法可舍。<a id="a-Er"></a>故云。<a id="a-Es"></a>目前无法意在目前。<a id="a-Et"></a>他不是目前法。<a id="a-Eu"></a>若向佛祖边学。<a id="a-Ev"></a>此人未有眼目。<a id="a-Ew"></a>皆属所依之法。<a id="a-Ex"></a>不得自在。<a id="a-Ey"></a>本只为生死茫茫识性无自由分。<a id="a-Ez"></a>千里万里求善知识。<a id="a-F0"></a>须有正眼永脱虚谬之见定取目前生死。<a id="a-F1"></a>为复实有。<a id="a-F2"></a>为复实无。<a id="a-F3"></a>若有人定得许女出头。<a id="a-F4"></a>上根之人言下明道。<a id="a-F5"></a>中下根器波波浪走。<a id="a-F6"></a>何不向生死中定当取。<a id="a-F7"></a>何处更疑佛疑祖替汝生死。<a id="a-F8"></a>有智人笑女。<a id="a-F9"></a>偈曰。<a id="a-FA"></a>劳持生死法。<a id="a-FB"></a>唯向佛边求。<a id="a-FC"></a>目前迷正理。<a id="a-FD"></a>拨火觅浮沤。<a id="a-FE"></a>僧问。<a id="a-FF"></a>从上立祖意教意。<a id="a-FG"></a>和上此间为什么言无。<a id="a-FH"></a>师曰。<a id="a-FI"></a>三年不食饭。<a id="a-FJ"></a>目前无饥人。<a id="a-FK"></a>曰既无饥人。<a id="a-FL"></a>某甲为什么不悟。<a id="a-FM"></a>师曰。<a id="a-FN"></a>只为悟迷却阇黎。<a id="a-FO"></a>师说颂曰明明无悟法。<a id="a-FP"></a>悟法却迷人。<a id="a-FQ"></a>长舒两脚睡。<a id="a-FR"></a>无伪亦无真。<a id="a-FS"></a>僧问。<a id="a-FT"></a>如何是夹山境。<a id="a-FU"></a>师曰。<a id="a-FV"></a>猿抱子归青嶂里。<a id="a-FW"></a>鸟衘花落碧岩前。<a id="a-FX"></a>师再辟玄枢迨于一纪。<a id="a-FY"></a>唐中和元年辛丑十一月七日。<a id="a-FZ"></a>召主事曰。<a id="a-Fa"></a>吾与众僧话道累岁。<a id="a-Fb"></a>佛法深旨各应自知。<a id="a-Fc"></a>吾今幻质时尽即去。<a id="a-Fd"></a>女等善保护如吾在日。<a id="a-Fe"></a>勿得雷同世人辄生惆怅。<a id="a-Ff"></a>言讫至于夜奄然而逝。<a id="a-Fg"></a>其月二十九日塔于本山。<a id="a-Fh"></a>寿七十七。<a id="a-Fi"></a>腊五十七。<a id="a-Fj"></a>敕谥传明大师。<a id="a-Fk"></a>塔曰永济。</p>
  <p id="aFl">(壬寅)　○(八月巢所署同州防御使朱温来降。<a id="a-Fm"></a>赐名全忠)</p>
  <p id="aFn">(癸卯)　(四月李克用等与巢战于渭桥。<a id="a-Fo"></a>败之。<a id="a-Fp"></a>复京都)</p>
  <p id="aFq">(甲辰)　(七月李师悦追黄巢于狼虎谷。<a id="a-Fr"></a>其甥林言斩巢首降)</p>
  <p id="aFs">(乙巳)　光启三月帝归于京师○(十二月中宦田令孜讨王重荣败绩帝奔于凤翔。<a id="a-Ft"></a>沙陀之兵入于京师。<a id="a-Fu"></a>剽掠焚荡。<a id="a-Fv"></a>遂为兵墟焉。<a id="a-Fw"></a>自是天下崩裂大乱)</p>
  <p id="aFx">⊙(丁未)　是岁岩头豁禅师示寂。<a id="a-Fy"></a>师泉州人。<a id="a-Fz"></a>姓柯氏。<a id="a-G0"></a>少落发。<a id="a-G1"></a>抵长安受具。<a id="a-G2"></a>游讲席习经律。<a id="a-G3"></a>次与雪峰钦山结伴优游禅苑。<a id="a-G4"></a>初造临济。<a id="a-G5"></a>值济迁化见仰山才入门提起坐具云。<a id="a-G6"></a>和上。<a id="a-G7"></a>仰山拟取拂子举之。<a id="a-G8"></a>师曰。<a id="a-G9"></a>不妨好手。<a id="a-GA"></a>次见德山执坐具上法堂瞻视。<a id="a-GB"></a>山曰。<a id="a-GC"></a>作什么。<a id="a-GD"></a>师咄之。<a id="a-GE"></a>山曰。<a id="a-GF"></a>老僧罪过在什么处。<a id="a-GG"></a>师曰。<a id="a-GH"></a>两重公案。<a id="a-GI"></a>便下参堂。<a id="a-GJ"></a>山曰。<a id="a-GK"></a>这个阿师稍似个行脚人。<a id="a-GL"></a>至来日上问讯。<a id="a-GM"></a>山曰。<a id="a-GN"></a>阇黎什么处学得这个虚头来。<a id="a-GO"></a>师曰。<a id="a-GP"></a>全豁终不自谩。<a id="a-GQ"></a>山曰。<a id="a-GR"></a>向后不得辜负老僧。<a id="a-GS"></a>雪峰在德山作饭头。<a id="a-GT"></a>一日饭迟。<a id="a-GU"></a>德山托钵至法堂上。<a id="a-GV"></a>峰晒饭巾次。<a id="a-GW"></a>见德山云。<a id="a-GX"></a>这老汉钟未鸣鼓未响托钵向什么处去。<a id="a-GY"></a>德山便归方丈。<a id="a-GZ"></a>峰举似师。<a id="a-Ga"></a>师云。<a id="a-Gb"></a>大小德山不会末后句。<a id="a-Gc"></a>山闻差侍者唤师至方丈。<a id="a-Gd"></a>问汝不肯老僧那。<a id="a-Ge"></a>师密启其意。<a id="a-Gf"></a>德山至来日上堂。<a id="a-Gg"></a>与寻常不同。<a id="a-Gh"></a>师到僧堂前抚掌大笑云。<a id="a-Gi"></a>且喜得老汉会末后句。<a id="a-Gj"></a>他后天下人不柰何。<a id="a-Gk"></a>虽然如此也只得三年。<a id="a-Gl"></a>德山果三年后迁化。<a id="a-Gm"></a>问古帆未挂时如何。<a id="a-Gn"></a>答后园驴吃草。<a id="a-Go"></a>上堂谓众曰。<a id="a-Gp"></a>吾尝究涅槃经见三段文。<a id="a-Gq"></a>似衲僧说话。<a id="a-Gr"></a>又曰。<a id="a-Gs"></a>休休。<a id="a-Gt"></a>有僧礼拜请益。<a id="a-Gu"></a>师曰。<a id="a-Gv"></a>经云。<a id="a-Gw"></a>吾教意如伊字三点。<a id="a-Gx"></a>第一向东方下一点。<a id="a-Gy"></a>点开诸菩萨眼。<a id="a-Gz"></a>第二向西方下一点。<a id="a-H0"></a>点诸菩萨命根。<a id="a-H1"></a>第三向上方下一点。<a id="a-H2"></a>点诸菩萨顶。<a id="a-H3"></a>此是第一段义。<a id="a-H4"></a>又曰。<a id="a-H5"></a>吾教意如摩醯首罗劈开面门竖亚一只眼。<a id="a-H6"></a>此是第二段义。<a id="a-H7"></a>又曰。<a id="a-H8"></a>吾教意犹涂毒鼓击一声。<a id="a-H9"></a>远近闻者皆丧。<a id="a-HA"></a>是第三段义。<a id="a-HB"></a>时小岩上座问。<a id="a-HC"></a>如何是涂毒鼓。<a id="a-HD"></a>师以两手按膝亚身曰。<a id="a-HE"></a>韩信临朝底。<a id="a-HF"></a>问浩浩尘中如何辩王。<a id="a-HG"></a>师曰。<a id="a-HH"></a>铜沙锣里满盛油。<a id="a-HI"></a>问如何是道。<a id="a-HJ"></a>师曰。<a id="a-HK"></a>破草鞋抛向湖里着。<a id="a-HL"></a>或问佛问法问道问禅者。<a id="a-HM"></a>师皆作嘘声。<a id="a-HN"></a>尝谓众曰。<a id="a-HO"></a>老汉去时大吼一声了去。<a id="a-HP"></a>其后中原盗起。<a id="a-HQ"></a>众皆辟地。<a id="a-HR"></a>师端居自如。<a id="a-HS"></a>一日贼大至。<a id="a-HT"></a>责以无供馈。<a id="a-HU"></a>遂剚刃焉。<a id="a-HV"></a>师神色不动。<a id="a-HW"></a>大叫一声而终。<a id="a-HX"></a>寿六十有一。<a id="a-HY"></a>后唐追谥清严大师。<a id="a-HZ"></a>有嗣法罗山。<a id="a-Ha"></a>能世其高风云。</p>
  <p id="aHb">⊙(戊申)　改文德。<a id="a-Hc"></a>三月帝崩。</p>
  <p id="aHd">(己酉)　昭宗晔。<a id="a-He"></a>懿第七子。<a id="a-Hf"></a>为君俊颖有兴复志。<a id="a-Hg"></a>而外患已成内无贤佐。<a id="a-Hh"></a>虽有智勇而不能为。<a id="a-Hi"></a>年三十八为朱全忠等弑于御幄。<a id="a-Hj"></a>葬和陵。<a id="a-Hk"></a>在位十六年。<a id="a-Hl"></a>改龙纪。</p>
  <p id="aHm">(庚戌)　改大顺○此下随所在十三处霸(附唐末并五代年纪)</p>
  <p id="aHn">雷氏曰。</p>
  <p id="aHo">西秦茂贞　茂贞号秦凤翔三七。</p>
  <p id="aHp">吴行蜜　扬吴淮南四主四六。</p>
  <p id="aHq">吴越镠　钱杭吴越五主八四。</p>
  <p id="aHr">燕守光　守光僭燕一十九年。</p>
  <p id="aHs">楚殷　马楚湖南五主五七。</p>
  <p id="aHt">蜀建　王建前蜀二主三五。</p>
  <p id="aHu">荆季兴　季兴荆南五主五七。</p>
  <p id="aHv">闽审知　王闽福建五主五五。</p>
  <p id="aHw">南汉隐　南汉隐广五主六七。</p>
  <p id="aHx">蜀知祥　知祥后蜀二主四一。</p>
  <p id="aHy">南唐升　李唐江南三主三九。</p>
  <p id="aHz">殷延改　延改号殷建州三年。</p>
  <p id="aI0">东汉旻　东汉崇原四主二八。</p>
  <p id="aI1">西秦茂贞(字正臣。<a id="a-I2"></a>本姓宋。<a id="a-I3"></a>名文通。<a id="a-I4"></a>深州博野人。<a id="a-I5"></a>祖铎父端。<a id="a-I6"></a>皆隶博野军为小校。<a id="a-I7"></a>广明中破巢功大。<a id="a-I8"></a>僖幸兴元。<a id="a-I9"></a>赐姓李氏名茂贞。<a id="a-IA"></a>明年天子归宫。<a id="a-IB"></a>封凤翔节度。<a id="a-IC"></a>进封陇西郡王。<a id="a-ID"></a>自此蚕食河西有山南十四州地。<a id="a-IE"></a>据凤翔二十七年。<a id="a-IF"></a>同光二年卒矣)</p>
  <p id="aIG">⊙是年仰山惠寂禅师示寂。<a id="a-IH"></a>韶州怀化人也。<a id="a-II"></a>姓叶氏。<a id="a-IJ"></a>年十五欲出家。<a id="a-IK"></a>父母不许。<a id="a-IL"></a>后二载师断手二指。<a id="a-IM"></a>跪致父母前。<a id="a-IN"></a>誓求正法以答劬劳。<a id="a-IO"></a>遂依南华寺通禅师落发。<a id="a-IP"></a>未登具即游方。<a id="a-IQ"></a>初谒耽源已悟玄旨。<a id="a-IR"></a>后参沩山遂升堂奥。<a id="a-IS"></a>祐问曰。<a id="a-IT"></a>女是有主沙弥无主沙弥。<a id="a-IU"></a>曰有主。<a id="a-IV"></a>曰在什么处。<a id="a-IW"></a>师从西过东立。<a id="a-IX"></a>沩知是异人。<a id="a-IY"></a>便垂开示。<a id="a-IZ"></a>师问。<a id="a-Ia"></a>如何是真佛住处。<a id="a-Ib"></a>沩曰。<a id="a-Ic"></a>以思无思之妙。<a id="a-Id"></a>返思灵焰之无穷。<a id="a-Ie"></a>思尽还源性相常住。<a id="a-If"></a>事理不二真佛如如。<a id="a-Ig"></a>师于言下顿悟。<a id="a-Ih"></a>自此执侍十有五载。<a id="a-Ii"></a>凡有言句皆为后世宗范。<a id="a-Ij"></a>一日师问沩山曰。<a id="a-Ik"></a>和上浮沤识近来宁未。<a id="a-Il"></a>沩山云。<a id="a-Im"></a>我无来经五年也。<a id="a-In"></a>仰曰。<a id="a-Io"></a>若恁么和上如今身前应普超三昧顶。<a id="a-Ip"></a>沩山云。<a id="a-Iq"></a>未在。<a id="a-Ir"></a>仰曰。<a id="a-Is"></a>性地浮沤尚宁。<a id="a-It"></a>然灯身前何故未。<a id="a-Iu"></a>沩山云。<a id="a-Iv"></a>理则如是。<a id="a-Iw"></a>我未敢保任仰曰。<a id="a-Ix"></a>如何是未敢保任处。<a id="a-Iy"></a>沩山云。<a id="a-Iz"></a>女莫口解脱。<a id="a-J0"></a>女岂不闻安秀二师被则天试。<a id="a-J1"></a>入水始知有长人。<a id="a-J2"></a>到这里铁佛也须汗出。<a id="a-J3"></a>寂子女大须修行。<a id="a-J4"></a>莫终日口密。<a id="a-J5"></a>及领众住王莽山。<a id="a-J6"></a>一日禅床陷入地中。<a id="a-J7"></a>地神告以此山不任和上居止东南有大仰山乃人间福地。<a id="a-J8"></a>遂迁止仰山。<a id="a-J9"></a>示众曰。<a id="a-JA"></a>女等诸人各自回光返照。<a id="a-JB"></a>莫记吾言。<a id="a-JC"></a>女无始劫来背明投暗。<a id="a-JD"></a>妄想根深卒难顿拔。<a id="a-JE"></a>所以假说方便夺女粗识。<a id="a-JF"></a>如将黄叶止啼。<a id="a-JG"></a>有什么是处。<a id="a-JH"></a>亦如人将百种货物与金宝作一铺货。<a id="a-JI"></a>卖柢拟轻重来机。<a id="a-JJ"></a>所以道石头是真金铺。<a id="a-JK"></a>我这里是杂货铺。<a id="a-JL"></a>有人来觅鼠粪。<a id="a-JM"></a>我亦拈与他。<a id="a-JN"></a>来觅真金。<a id="a-JO"></a>我亦拈与他。<a id="a-JP"></a>时有僧问。<a id="a-JQ"></a>鼠粪即不要。<a id="a-JR"></a>请和上真金。<a id="a-JS"></a>师云。<a id="a-JT"></a>啮镞拟开口。<a id="a-JU"></a>驴年亦未会。<a id="a-JV"></a>师云。<a id="a-JW"></a>索唤则有交易。<a id="a-JX"></a>不索唤则无。<a id="a-JY"></a>我若说禅宗。<a id="a-JZ"></a>身边要一人相伴亦无。<a id="a-Ja"></a>岂况五百七百众耶。<a id="a-Jb"></a>我若东说西说。<a id="a-Jc"></a>则争头向前采拾。<a id="a-Jd"></a>如将空拳诳小儿。<a id="a-Je"></a>都无实处。<a id="a-Jf"></a>我今分明向女说圣边事。<a id="a-Jg"></a>且莫将心凑泊。<a id="a-Jh"></a>但向己性海如实而修。<a id="a-Ji"></a>不要三明六通。<a id="a-Jj"></a>何以故。<a id="a-Jk"></a>此是圣末边事。<a id="a-Jl"></a>如今且要识心达本。<a id="a-Jm"></a>但得其本不愁其末。<a id="a-Jn"></a>他时后日自具去在。<a id="a-Jo"></a>若未得本。<a id="a-Jp"></a>纵饶将情学。<a id="a-Jq"></a>他亦不得。<a id="a-Jr"></a>岂不见沩山和上道。<a id="a-Js"></a>凡圣情尽体露真常。<a id="a-Jt"></a>事理不二即如如佛。<a id="a-Ju"></a>师因归沩山省觐。<a id="a-Jv"></a>祐问。<a id="a-Jw"></a>子既称善知识。<a id="a-Jx"></a>争辨得诸方来者知有不知有有师承无师承是义学是玄学。<a id="a-Jy"></a>子试说看。<a id="a-Jz"></a>师曰。<a id="a-K0"></a>惠寂有验处。<a id="a-K1"></a>但见诸方僧来。<a id="a-K2"></a>便竖起拂子问伊。<a id="a-K3"></a>诸方还说这个不说。<a id="a-K4"></a>又曰。<a id="a-K5"></a>这个且置。<a id="a-K6"></a>诸方老宿意作么生。<a id="a-K7"></a>祐叹曰。<a id="a-K8"></a>此是从上宗门爪牙。<a id="a-K9"></a>祐问。<a id="a-KA"></a>大地众生业识茫茫。<a id="a-KB"></a>无本可据。<a id="a-KC"></a>子作么生知他有之与无。<a id="a-KD"></a>师曰。<a id="a-KE"></a>惠寂有验处。<a id="a-KF"></a>时有一僧从面前过。<a id="a-KG"></a>师召云。<a id="a-KH"></a>阇黎。<a id="a-KI"></a>僧回首。<a id="a-KJ"></a>师曰。<a id="a-KK"></a>和上这个便是业识茫茫无本可据。<a id="a-KL"></a>祐曰。<a id="a-KM"></a>此是师子一滴乳。<a id="a-KN"></a>能散六斛驴乳。<a id="a-KO"></a>郑愚相公问。<a id="a-KP"></a>不断烦恼而入涅槃时如何。<a id="a-KQ"></a>师竖起佛子。<a id="a-KR"></a>公云。<a id="a-KS"></a>入之一字不要亦得。<a id="a-KT"></a>师云。<a id="a-KU"></a>入之一字不为相公。<a id="a-KV"></a>师问双峰。<a id="a-KW"></a>师弟近日见处如何。<a id="a-KX"></a>对曰。<a id="a-KY"></a>据某甲见处。<a id="a-KZ"></a>实无一法可当情。<a id="a-Ka"></a>师曰。<a id="a-Kb"></a>汝解犹在境双峰曰。<a id="a-Kc"></a>某甲只如此。<a id="a-Kd"></a>师兄如何。<a id="a-Ke"></a>师曰。<a id="a-Kf"></a>汝岂无能知无一法当情者。<a id="a-Kg"></a>沩山闻云。<a id="a-Kh"></a>寂子一句疑杀天下人。<a id="a-Ki"></a>僧问。<a id="a-Kj"></a>禅宗顿悟毕竟入门的意如何。<a id="a-Kk"></a>师曰。<a id="a-Kl"></a>此意极难。<a id="a-Km"></a>若是祖宗门下上根上智。<a id="a-Kn"></a>一闻千悟得大总持此根人难得。<a id="a-Ko"></a>其有根微智劣。<a id="a-Kp"></a>所以古德道。<a id="a-Kq"></a>若不安禅静虑到这里总须茫然。<a id="a-Kr"></a>僧曰。<a id="a-Ks"></a>除此格外。<a id="a-Kt"></a>还别有方便令学人得入也无。<a id="a-Ku"></a>师曰。<a id="a-Kv"></a>别有别无令女心不安。<a id="a-Kw"></a>汝是什么处人。<a id="a-Kx"></a>曰幽州人。<a id="a-Ky"></a>曰女还思彼处不。<a id="a-Kz"></a>曰常思。<a id="a-L0"></a>师曰。<a id="a-L1"></a>彼处楼台林苑人马骈阗。<a id="a-L2"></a>女反思思底还有许多般也无。<a id="a-L3"></a>曰某甲到这里一切不见有。<a id="a-L4"></a>师曰。<a id="a-L5"></a>女解犹在境。<a id="a-L6"></a>信位即是。<a id="a-L7"></a>人位即未是。<a id="a-L8"></a>据女所解只得一玄。<a id="a-L9"></a>得坐披衣向后自看。<a id="a-LA"></a>沩山一日复问师曰。<a id="a-LB"></a>女向后记得人不。<a id="a-LC"></a>师曰。<a id="a-LD"></a>若记只记见解。<a id="a-LE"></a>沩曰。<a id="a-LF"></a>何以如此。<a id="a-LG"></a>师曰。<a id="a-LH"></a>西竺般若多罗谶二千年事。<a id="a-LI"></a>至时毫发不移。<a id="a-LJ"></a>曹溪亦谶身后有难。<a id="a-LK"></a>及至亦无爽。<a id="a-LL"></a>今时还得不。<a id="a-LM"></a>沩曰。<a id="a-LN"></a>此是行通。<a id="a-LO"></a>我是自宗通。<a id="a-LP"></a>亦是学禅未问六通。<a id="a-LQ"></a>师曰。<a id="a-LR"></a>某谓见解宗通语绝渗漏属语密。<a id="a-LS"></a>行解照用自辨清浊业属意密。<a id="a-LT"></a>某未齐曹溪与般若多罗。<a id="a-LU"></a>不敢辄记。<a id="a-LV"></a>沩山深然之。<a id="a-LW"></a>先是师预示偈曰。<a id="a-LX"></a>吾年七十七老去是今日。<a id="a-LY"></a>任性自浮沉。<a id="a-LZ"></a>两手攀膝屈。<a id="a-La"></a>至是两手抱膝而逝。<a id="a-Lb"></a>师之异迹及垂谶记。<a id="a-Lc"></a>具存本山实录。</p>
 </body>
</html>