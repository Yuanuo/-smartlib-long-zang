<!doctype html>
<html id="z3IBXNW1jj" data-ver="1643">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第二十</h1>
  <p id="a2">唐。</p>
  <p id="a3">⊙(丙戌)　宪宗纯改元和(顺宗长子。<a id="a-4"></a>以北突厥承瓘为招讨使。<a id="a-5"></a>白居易陈自中官为统帅者。<a id="a-6"></a>天下安宁。<a id="a-7"></a>咸谓中兴之主。<a id="a-8"></a>北方天帝降梦。<a id="a-9"></a>令兴佛法。<a id="a-A"></a>帝不承命。<a id="a-B"></a>爱服丹药。<a id="a-C"></a>致性燥急。<a id="a-D"></a>后为中官陈弘志弑之。<a id="a-E"></a>寿四十三岁。<a id="a-F"></a>葬于景陵时有名贤柳子厚韩退之元微之刘禹锡白居易等。<a id="a-G"></a>在位十五年)</p>
  <p id="aH">⊙信州鹅湖大义禅师者。<a id="a-I"></a>衢州须江人也。<a id="a-J"></a>姓徐氏。<a id="a-K"></a>李翱尝问师。<a id="a-L"></a>大悲用千手眼作么。<a id="a-M"></a>师云。<a id="a-N"></a>今上用公作么。<a id="a-O"></a>有一僧乞置塔。<a id="a-P"></a>李尚书问云。<a id="a-Q"></a>教中不许将尸塔下过。<a id="a-R"></a>又作么生。<a id="a-S"></a>无对。<a id="a-T"></a>僧却来问师。<a id="a-U"></a>师云。<a id="a-V"></a>他得大阐提。<a id="a-W"></a>上诏入内。<a id="a-X"></a>于麟德殿论议。<a id="a-Y"></a>有一法师。<a id="a-Z"></a>问。<a id="a-a"></a>如何是四谛。<a id="a-b"></a>师云。<a id="a-c"></a>圣上一帝。<a id="a-d"></a>三帝何在。<a id="a-e"></a>又问。<a id="a-f"></a>欲界无禅。<a id="a-g"></a>禅居色界。<a id="a-h"></a>此土凭何而立禅。<a id="a-i"></a>师云。<a id="a-j"></a>法师只知欲界无禅。<a id="a-k"></a>不知禅界无欲。<a id="a-l"></a>法师云。<a id="a-m"></a>如何是禅。<a id="a-n"></a>师以手点空。<a id="a-o"></a>法师无对。<a id="a-p"></a>帝云。<a id="a-q"></a>法师讲无穷经论。<a id="a-r"></a>只这一点尚不奈何。<a id="a-s"></a>师却问诸硕德曰。<a id="a-t"></a>行住坐卧毕竟以何为道。<a id="a-u"></a>有对曰。<a id="a-v"></a>知者是道。<a id="a-w"></a>师曰。<a id="a-x"></a>不可以知知。<a id="a-y"></a>不可以识识。<a id="a-z"></a>安得知者是道乎。<a id="a-10"></a>有对。<a id="a-11"></a>无分别是道。<a id="a-12"></a>师曰。<a id="a-13"></a>善能分别诸法相。<a id="a-14"></a>于第一义而不动。<a id="a-15"></a>安得无分别是道乎。<a id="a-16"></a>有对。<a id="a-17"></a>四禅八定是道。<a id="a-18"></a>师曰。<a id="a-19"></a>佛身无为不堕诸数。<a id="a-1A"></a>安在四禅八定是道邪。<a id="a-1B"></a>众皆杜口。<a id="a-1C"></a>师又举。<a id="a-1D"></a>顺帝问尸利禅师。<a id="a-1E"></a>大师众生如何见性成佛。<a id="a-1F"></a>尸利云。<a id="a-1G"></a>佛性犹如水中月。<a id="a-1H"></a>可见不可取。<a id="a-1I"></a>因谓帝曰。<a id="a-1J"></a>佛性非见必见。<a id="a-1K"></a>水中月如何攫取。<a id="a-1L"></a>帝乃问。<a id="a-1M"></a>何者是佛性。<a id="a-1N"></a>师对曰。<a id="a-1O"></a>不离陛下所问。<a id="a-1P"></a>帝默契真宗。</p>
  <p id="a1Q">⊙益加钦重。<a id="a-1R"></a>师于元和十三年正月七日归寂。<a id="a-1S"></a>寿七十四。<a id="a-1T"></a>敕谥惠觉禅师见性之塔。</p>
  <p id="a1U">时寒山子者。<a id="a-1V"></a>不知其氏族乡里。<a id="a-1W"></a>隐于台州唐兴县寒岩。<a id="a-1X"></a>故父老以寒山子称之。<a id="a-1Y"></a>为人臞野。<a id="a-1Z"></a>好冠桦皮冠着木屐。<a id="a-1a"></a>裘衲褴缕状若风狂。<a id="a-1b"></a>笑歌自若。<a id="a-1c"></a>其所居近天台国清寺。<a id="a-1d"></a>寺僧丰干者。<a id="a-1e"></a>亦非常人也。<a id="a-1f"></a>每自薪水力于杵臼。<a id="a-1g"></a>以给众用。<a id="a-1h"></a>与寒山子为方外友。<a id="a-1i"></a>先是丰干行赤城道中。<a id="a-1j"></a>闻儿啼草菜间。<a id="a-1k"></a>视之见孩童十余岁。<a id="a-1l"></a>问其出处初无言对。<a id="a-1m"></a>心异之。<a id="a-1n"></a>引归寺令扫除。<a id="a-1o"></a>以其得之于野。<a id="a-1p"></a>因名拾得。<a id="a-1q"></a>既长头陀苦行精敏绝伦。<a id="a-1r"></a>甚为丰干寒山所器。<a id="a-1s"></a>与之偕游。<a id="a-1t"></a>三人者相得欢甚。<a id="a-1u"></a>寺僧皆讶之。<a id="a-1v"></a>然中心疑而莫之省也。<a id="a-1w"></a>拾得日常涤器冀有残[月*肅]。<a id="a-1x"></a>着以筒留饵寒山。<a id="a-1y"></a>二子皆能诗。<a id="a-1z"></a>或时戏村保。<a id="a-20"></a>寓事感怀辄有诗以见意。<a id="a-21"></a>或书石壁。<a id="a-22"></a>或树叶间。<a id="a-23"></a>或酒肆中。<a id="a-24"></a>语皆超迈绝尘。<a id="a-25"></a>虽古名流未能仿佛也。<a id="a-26"></a>自述云元非隐逸士。<a id="a-27"></a>自号山林人。<a id="a-28"></a>在鲁蒙白帻。<a id="a-29"></a>旦爱裹疏巾。<a id="a-2A"></a>道有巢许操。<a id="a-2B"></a>耻为尧舜臣。<a id="a-2C"></a>猕猴罩帽子。<a id="a-2D"></a>非学辟风尘。<a id="a-2E"></a>又曰。<a id="a-2F"></a>欲得安居处。<a id="a-2G"></a>寒山可长保。<a id="a-2H"></a>微风吹幽松。<a id="a-2I"></a>近听声愈好。<a id="a-2J"></a>下有斑白人。<a id="a-2K"></a>喃喃诵黄老。<a id="a-2L"></a>十年归不得。<a id="a-2M"></a>忘却来时道。<a id="a-2N"></a>又曰。<a id="a-2O"></a>有身与无身。<a id="a-2P"></a>是我复非我。<a id="a-2Q"></a>如此审思量。<a id="a-2R"></a>迁延倚岩坐。<a id="a-2S"></a>足间青草生。<a id="a-2T"></a>顶上红尘堕。<a id="a-2U"></a>以见世间人。<a id="a-2V"></a>灵床施酒果。<a id="a-2W"></a>又曰。<a id="a-2X"></a>玉堂挂珠帘。<a id="a-2Y"></a>中有婵娟子。<a id="a-2Z"></a>颜貌胜神仙。<a id="a-2a"></a>容华若桃李。<a id="a-2b"></a>东家春雾合。<a id="a-2c"></a>西舍秋风起。<a id="a-2d"></a>更足三十年。<a id="a-2e"></a>还如甘蔗滓。<a id="a-2f"></a>其句语若此者甚伙。<a id="a-2g"></a>拾得尝掌供献。<a id="a-2h"></a>至食时对佛而食。<a id="a-2i"></a>又于憍陈如像前诃斥之曰。<a id="a-2j"></a>小根败种何为者耶。<a id="a-2k"></a>寺僧深怪之。<a id="a-2l"></a>不使直供。<a id="a-2m"></a>又伽蓝神粥饭多为乌鸢所残。<a id="a-2n"></a>拾得杖击神而嫚骂曰。<a id="a-2o"></a>汝食犹不能护。<a id="a-2p"></a>焉能护伽蓝乎。<a id="a-2q"></a>神遍梦寺僧曰。<a id="a-2r"></a>拾得鞭我。<a id="a-2s"></a>至旦互以语及。<a id="a-2t"></a>一一皆同。<a id="a-2u"></a>志是众骇之。<a id="a-2v"></a>丰干出云游。<a id="a-2w"></a>贞元末闾丘胤出守台州。<a id="a-2x"></a>欲之官我病头风。<a id="a-2y"></a>名医莫差。<a id="a-2z"></a>丰干偶至其家。<a id="a-30"></a>自谓善疗此疾。<a id="a-31"></a>闾丘闻而见之。<a id="a-32"></a>干命水噀濡之。<a id="a-33"></a>须臾所苦顿除。<a id="a-34"></a>因是大喜甚加敬焉。<a id="a-35"></a>问所从来。<a id="a-36"></a>曰天台国清。<a id="a-37"></a>曰彼有贤达者不。<a id="a-38"></a>曰有之。<a id="a-39"></a>然不可以世故求也。<a id="a-3A"></a>寒山拾得师利普贤示迹。<a id="a-3B"></a>二子混干国清。<a id="a-3C"></a>公若之官当就见。<a id="a-3D"></a>不宜后也。<a id="a-3E"></a>闾丘南来上事未久。<a id="a-3F"></a>入寺访丰干遗迹。<a id="a-3G"></a>但见茆宇萧条虎伏舍侧。<a id="a-3H"></a>复入寺谒二大士。<a id="a-3I"></a>寺僧引至后厨。<a id="a-3J"></a>闾丘拜谒二大士。<a id="a-3K"></a>起走曰。<a id="a-3L"></a>饶舌弥陀汝不识。<a id="a-3M"></a>礼我何为。<a id="a-3N"></a>遽返寒岩。<a id="a-3O"></a>次日闾丘令遗赠。<a id="a-3P"></a>寒山见使至骂曰。<a id="a-3Q"></a>贼贼。<a id="a-3R"></a>遂隐入岩石。<a id="a-3S"></a>拾得亦潜去。<a id="a-3T"></a>后不知终。</p>
  <p id="a3U">⊙(子亥)　荆州城东天皇道悟禅师。<a id="a-3V"></a>协律郎符载撰碑。<a id="a-3W"></a>其略云。<a id="a-3X"></a>姓张氏。<a id="a-3Y"></a>婺州东阳人。<a id="a-3Z"></a>十四出家。<a id="a-3a"></a>依明州大德祝发。<a id="a-3b"></a>二十五受戒于杭州竹林寺。<a id="a-3c"></a>初参国一服勤五年。<a id="a-3d"></a>大历十一年隐于大梅山。<a id="a-3e"></a>建中初谒江西马祖。<a id="a-3f"></a>二年参石头。<a id="a-3g"></a>乃大悟。<a id="a-3h"></a>遂隐当阳紫陵山。<a id="a-3i"></a>后于荆南城东有天皇寺。<a id="a-3j"></a>顷因火废。<a id="a-3k"></a>僧灵鉴将谋修复。<a id="a-3l"></a>乃曰。<a id="a-3m"></a>苟得悟禅师为化主必能福我。<a id="a-3n"></a>时江陵尹右仆射裴公稽首问法。<a id="a-3o"></a>致礼迎至。<a id="a-3p"></a>师素不迎送。<a id="a-3q"></a>客无贵贱皆坐而揖之。<a id="a-3r"></a>裴愈加敬。<a id="a-3s"></a>石头之道贻盛于此。<a id="a-3t"></a>师患背痛。<a id="a-3u"></a>临终大众问疾。<a id="a-3v"></a>师蓦召典座近前。<a id="a-3w"></a>师曰。<a id="a-3x"></a>会么。<a id="a-3y"></a>对曰。<a id="a-3z"></a>不会。<a id="a-40"></a>师拈枕子抛于地上。<a id="a-41"></a>即便告寂。<a id="a-42"></a>寿六十。<a id="a-43"></a>坐三十五夏。<a id="a-44"></a>法嗣三世。<a id="a-45"></a>曰惠真。<a id="a-46"></a>曰幽间。<a id="a-47"></a>曰文贲。<a id="a-48"></a>实元和二年四月十三日也。</p>
  <p id="a49">⊙元和十三年四月十三日。<a id="a-4A"></a>天王道悟禅师入寂。<a id="a-4B"></a>唐正议大夫户部侍郎平章事荆南节度使丘玄素。<a id="a-4C"></a>撰碑云。<a id="a-4D"></a>道悟渚宫人。<a id="a-4E"></a>姓崔氏。<a id="a-4F"></a>子玉之后胤也。<a id="a-4G"></a>年十五依长沙寺昙翥律师出家。<a id="a-4H"></a>二十三诣嵩山受戒。<a id="a-4I"></a>三十三参石头。<a id="a-4J"></a>频沐指示曾未投机。<a id="a-4K"></a>次谒忠国师。<a id="a-4L"></a>三十四与国师侍者应真南还谒马祖。<a id="a-4M"></a>祖曰。<a id="a-4N"></a>识取自心本来是佛。<a id="a-4O"></a>不属渐次不假修持。<a id="a-4P"></a>体自如如万德圆满。<a id="a-4Q"></a>师于言下大悟。<a id="a-4R"></a>祖嘱曰。<a id="a-4S"></a>汝若住持莫离旧处。<a id="a-4T"></a>师蒙旨已便反荆州。<a id="a-4U"></a>去郭不远结草为庐。<a id="a-4V"></a>后因节使顾问。<a id="a-4W"></a>左右申其端绪。<a id="a-4X"></a>节使亲临访道。<a id="a-4Y"></a>见其路隘车马难通。<a id="a-4Z"></a>极目荒榛曾未修削。<a id="a-4a"></a>睹兹发怒令人擒师抛于水中。<a id="a-4b"></a>旌旆才归乃见遍衙火发内外洪焰莫可近之。<a id="a-4c"></a>唯闻空中声曰。<a id="a-4d"></a>我是天王神。<a id="a-4e"></a>我是天王神。<a id="a-4f"></a>节使回心设拜。<a id="a-4g"></a>烟焰都息宛然如初。<a id="a-4h"></a>遂往江边见师在水都不湿衣。<a id="a-4i"></a>节使重申忏悔。<a id="a-4j"></a>迎请在衙供养。<a id="a-4k"></a>于府西造寺。<a id="a-4l"></a>额号天王。<a id="a-4m"></a>师常云快活快活。<a id="a-4n"></a>及临终时叫苦苦。<a id="a-4o"></a>又云。<a id="a-4p"></a>阎罗王来取我也。<a id="a-4q"></a>院主问曰。<a id="a-4r"></a>和尚当时被节度使抛向水中。<a id="a-4s"></a>神色不动。<a id="a-4t"></a>如今何得恁么地。<a id="a-4u"></a>师举枕子云。<a id="a-4v"></a>汝道当时是如今是。<a id="a-4w"></a>院主无对。<a id="a-4x"></a>便入灭。<a id="a-4y"></a>寿八十二。<a id="a-4z"></a>夏六十三。<a id="a-50"></a>嗣法一人。<a id="a-51"></a>曰崇信。<a id="a-52"></a>即龙潭也○论曰。</p>
  <p id="a53">(寂音尊者曰。<a id="a-54"></a>荆州天王寺道悟禅师。<a id="a-55"></a>如传灯所载。<a id="a-56"></a>则曰道悟得法于石头。<a id="a-57"></a>所居寺曰天皇。<a id="a-58"></a>婺州东阳人。<a id="a-59"></a>姓张氏。<a id="a-5A"></a>年十四出家。<a id="a-5B"></a>依明州大德披剃。<a id="a-5C"></a>年二十五。<a id="a-5D"></a>杭州竹林寺受具。<a id="a-5E"></a>首谒经山国一禅师。<a id="a-5F"></a>服勤五年。<a id="a-5G"></a>大历中抵钟陵。<a id="a-5H"></a>谒马大师。<a id="a-5I"></a>经二夏。<a id="a-5J"></a>乃造石头。<a id="a-5K"></a>元和丁亥四月示寂。<a id="a-5L"></a>寿六十。<a id="a-5M"></a>腊三十五。<a id="a-5N"></a>及观达观颖禅师所集五家宗派。<a id="a-5O"></a>则曰道悟嗣马祖。<a id="a-5P"></a>引唐丘玄素所撰碑文几千言。<a id="a-5Q"></a>其略曰。<a id="a-5R"></a>师号道悟。<a id="a-5S"></a>渚宫人。<a id="a-5T"></a>姓崔氏。<a id="a-5U"></a>即子玉后胤也。<a id="a-5V"></a>年十五于长沙寺礼昙翥律师出家。<a id="a-5W"></a>二十三诣嵩山律德得尸罗。<a id="a-5X"></a>谒石头扣寂。<a id="a-5Y"></a>二年无所契悟。<a id="a-5Z"></a>乃入长安亲忠国师。<a id="a-5a"></a>三十四与侍者应真南还谒马大师。<a id="a-5b"></a>大悟于言下。<a id="a-5c"></a>祝曰。<a id="a-5d"></a>他日莫离旧处。<a id="a-5e"></a>故复还渚宫。<a id="a-5f"></a>元和十三年戊戌。<a id="a-5g"></a>四月初示疾。<a id="a-5h"></a>十三日归寂。<a id="a-5i"></a>寿八十二。<a id="a-5j"></a>腊六十三。<a id="a-5k"></a>考其传。<a id="a-5l"></a>正如两人。<a id="a-5m"></a>然玄素所载曰。<a id="a-5n"></a>有传法一人崇信。<a id="a-5o"></a>住澧州龙潭。<a id="a-5p"></a>南岳让禅师碑。<a id="a-5q"></a>唐闻人归登撰。<a id="a-5r"></a>列法孙数人于后。<a id="a-5s"></a>有道悟名圭峰。<a id="a-5t"></a>答裴相国宗趣状。<a id="a-5u"></a>列马祖之嗣。<a id="a-5v"></a>六人。<a id="a-5w"></a>首曰江陵道悟。<a id="a-5x"></a>其下注曰。<a id="a-5y"></a>兼禀径山。<a id="a-5z"></a>今妄以云门临济二宗竞者。<a id="a-60"></a>可发一笑。<a id="a-61"></a>出林间录○觉梦堂重校五家宗派序云。<a id="a-62"></a>景德间。<a id="a-63"></a>吴僧道源集传灯录三十卷。<a id="a-64"></a>自曹溪下列为两派一曰南岳让。<a id="a-65"></a>让出马大师。<a id="a-66"></a>一曰青原思。<a id="a-67"></a>思出石头迁。<a id="a-68"></a>自两派下又分五宗。<a id="a-69"></a>马大师出八十四员善知识。<a id="a-6A"></a>内有百丈海。<a id="a-6B"></a>海出黄檗运大沩祐二人。<a id="a-6C"></a>运下出临济玄。<a id="a-6D"></a>故号临济宗。<a id="a-6E"></a>祐下出仰山寂。<a id="a-6F"></a>故号沩仰宗。<a id="a-6G"></a>八十四人内又有天王悟。<a id="a-6H"></a>悟得龙潭信。<a id="a-6I"></a>信得德山鉴。<a id="a-6J"></a>鉴得雪峰存。<a id="a-6K"></a>存下出云门偃。<a id="a-6L"></a>号云门宗。<a id="a-6M"></a>次玄沙备。<a id="a-6N"></a>备出地藏琛。<a id="a-6O"></a>琛出清凉。<a id="a-6P"></a>益号法眼宗。<a id="a-6Q"></a>次石头迁出药山俨天皇悟二人。<a id="a-6R"></a>悟下得惠真。<a id="a-6S"></a>真得幽间。<a id="a-6T"></a>间得文贲三世便绝。<a id="a-6U"></a>唯药山得云岩晟。<a id="a-6V"></a>晟得洞山价。<a id="a-6W"></a>价得曹山章。<a id="a-6X"></a>是为曹洞宗。<a id="a-6Y"></a>今传灯。<a id="a-6Z"></a>却收云门法眼两宗。<a id="a-6a"></a>归石头下误矣。<a id="a-6b"></a>缘同时道悟有两人。<a id="a-6c"></a>一曰。<a id="a-6d"></a>江陵城西天王寺道悟者。<a id="a-6e"></a>渚宫人也。<a id="a-6f"></a>崔子玉之后。<a id="a-6g"></a>嗣马祖。<a id="a-6h"></a>元和十二年四月十三日化。<a id="a-6i"></a>正议大夫丘玄素撰塔铭。<a id="a-6j"></a>文几千言。<a id="a-6k"></a>其略云。<a id="a-6l"></a>马祖祝曰。<a id="a-6m"></a>他日莫离旧处。<a id="a-6n"></a>故复还渚宫。<a id="a-6o"></a>一曰。<a id="a-6p"></a>江陵城东天皇寺道悟者。<a id="a-6q"></a>婺州东阳人也。<a id="a-6r"></a>姓张氏。<a id="a-6s"></a>嗣石头。<a id="a-6t"></a>元和二年丁亥化。<a id="a-6u"></a>协律郎符载撰塔铭。<a id="a-6v"></a>二碑所载。<a id="a-6w"></a>生缘出处甚详。<a id="a-6x"></a>但缘道原采集传灯之日非一一。<a id="a-6y"></a>亲往讨寻不过宛转。<a id="a-6z"></a>托人捃拾而得其差误可知也。<a id="a-70"></a>自景德至今。<a id="a-71"></a>天下四海以传灯为据。<a id="a-72"></a>虽列刹据。<a id="a-73"></a>位立宗者。<a id="a-74"></a>不能略加究辨。<a id="a-75"></a>惟丕相无尽居士张公及吕夏卿二君子。<a id="a-76"></a>每会议宗门中事。<a id="a-77"></a>尝曰。<a id="a-78"></a>石头得药山。<a id="a-79"></a>药山得曹洞。<a id="a-7A"></a>一宗教理行果言说宛转。<a id="a-7B"></a>且天皇道悟下出个周金刚。<a id="a-7C"></a>呵风骂雨。<a id="a-7D"></a>虽佛祖不敢婴其锋。<a id="a-7E"></a>恐自天皇处或有差误。<a id="a-7F"></a>寂音尊者亦尝疑之云道悟似有两人。<a id="a-7G"></a>无尽居士后于达观颖禅师处。<a id="a-7H"></a>得唐符载所撰天皇道悟塔记。<a id="a-7I"></a>又讨得丘玄素所作天王道悟塔记。<a id="a-7J"></a>赍以遍示诸方曰。<a id="a-7K"></a>吾尝疑德山洞山同出石头下。<a id="a-7L"></a>因甚垂示处作用杀活不同。<a id="a-7M"></a>今以丘符二记证之。<a id="a-7N"></a>朗然明白。<a id="a-7O"></a>方信吾择法验人不谬耳。<a id="a-7P"></a>寂音曰。<a id="a-7Q"></a>圭峰答斐相国宗趣状。<a id="a-7R"></a>列马祖之嗣六人。<a id="a-7S"></a>首曰江陵道悟。<a id="a-7T"></a>其下注曰。<a id="a-7U"></a>兼禀径山今妄以云门临济二宗竞者。<a id="a-7V"></a>可发一笑。<a id="a-7W"></a>略书梗概以传明达者。<a id="a-7X"></a>庶知五家之正派如是而已)</p>
  <p id="a7Y">⊙江西北兰让禅师湖塘亮长老问。<a id="a-7Z"></a>伏承师兄画得先师真。<a id="a-7a"></a>暂请瞻礼。<a id="a-7b"></a>师以两手拨胸开示之。<a id="a-7c"></a>亮便礼拜。<a id="a-7d"></a>师云。<a id="a-7e"></a>莫礼莫礼。<a id="a-7f"></a>亮云。<a id="a-7g"></a>师兄错也。<a id="a-7h"></a>某甲不礼师兄。<a id="a-7i"></a>师云。<a id="a-7j"></a>汝礼先师真。<a id="a-7k"></a>亮云。<a id="a-7l"></a>因什么教某甲莫礼。<a id="a-7m"></a>师云。<a id="a-7n"></a>何曾错。</p>
  <p id="a7o">⊙(己丑)　元和四年。<a id="a-7p"></a>上问侍臣。<a id="a-7q"></a>政之宽猛孰先。<a id="a-7r"></a>宰相权德舆。<a id="a-7s"></a>对曰。<a id="a-7t"></a>唐家承隋苛虐以仁厚为先。<a id="a-7u"></a>太宗皇帝见明堂图。<a id="a-7v"></a>即禁鞭背刑。<a id="a-7w"></a>列圣所循皆尚德教。<a id="a-7x"></a>故天宝大盗窃发俄而夷灭。<a id="a-7y"></a>盖本朝之化感人心之深。<a id="a-7z"></a>帝曰。<a id="a-80"></a>诚如公言。<a id="a-81"></a>德舆善辩论。<a id="a-82"></a>开陈古今本末。<a id="a-83"></a>以觉悟人主。<a id="a-84"></a>为辅相宽和不为察察名。<a id="a-85"></a>文章雅正赡缛。<a id="a-86"></a>当时公卿侯王功德卓异者。<a id="a-87"></a>皆所为铭纪。<a id="a-88"></a>虽动止无外饰。<a id="a-89"></a>其酝藉风流。<a id="a-8A"></a>自然可慕。<a id="a-8B"></a>贞元元和间为缙绅羽仪。</p>
  <p id="a8C">⊙德舆尝着草衣禅师宴坐记曰。<a id="a-8D"></a>信州南岳有清净宴坐之地。<a id="a-8E"></a>而禅师在焉。<a id="a-8F"></a>师所由来莫得而详。<a id="a-8G"></a>初州人析薪者遇之于野中。<a id="a-8H"></a>其形块然与草木俱。<a id="a-8I"></a>咨于州长。<a id="a-8J"></a>乃延就兹地。<a id="a-8K"></a>三十年矣。<a id="a-8L"></a>州人不知其所以然也。<a id="a-8M"></a>遂以草衣号焉。<a id="a-8N"></a>足不蹈地口不尝味。<a id="a-8O"></a>日无昼夜时无寒暑。<a id="a-8P"></a>寂默之境一绳床而已。<a id="a-8Q"></a>万有嚣然此身不动。<a id="a-8R"></a>其内则以三世五蕴皆从妄作。<a id="a-8S"></a>然后以有法谛观十二缘。<a id="a-8T"></a>于正智中得真常真我。<a id="a-8U"></a>方寸之地湛然虚无。<a id="a-8V"></a>身及智慧二俱清净。<a id="a-8W"></a>微言软语有时而闻。<a id="a-8X"></a>涉其境之远近。<a id="a-8Y"></a>随其根之上下。<a id="a-8Z"></a>如雨润万物风行空中。<a id="a-8a"></a>履其门阈皆获趣入。<a id="a-8b"></a>若非斡玄机于无际穷实相之源底。<a id="a-8c"></a>则四时攻于外。<a id="a-8d"></a>百疾生于内矣。<a id="a-8e"></a>古所谓遗物离人而立于独者。<a id="a-8f"></a>禅师得之。<a id="a-8g"></a>呜呼世人感物以游心。<a id="a-8h"></a>心迁于物。<a id="a-8i"></a>则利害生焉。<a id="a-8j"></a>吉凶形焉。<a id="a-8k"></a>牵縻鞿琐荡而不复。<a id="a-8l"></a>至人则反静于动。<a id="a-8m"></a>复性于情。<a id="a-8n"></a>夭寿仁鄙之殊。<a id="a-8o"></a>由此作也。<a id="a-8p"></a>斯盖世谛之一说耳。<a id="a-8q"></a>于禅师之道。<a id="a-8r"></a>其犹稊稗耶。<a id="a-8s"></a>建中二年予吏役道于上饶。<a id="a-8t"></a>时左司郎崔公出为郡左。<a id="a-8u"></a>探禅师之味也。<a id="a-8v"></a>熟为予详言之。<a id="a-8w"></a>拂拭缨尘携手接足。<a id="a-8x"></a>洗我以善得于仪形。<a id="a-8y"></a>且以为楞严妙旨。<a id="a-8z"></a>毗耶之密用。<a id="a-90"></a>皆在是矣。<a id="a-91"></a>又焉知此地之宴坐。<a id="a-92"></a>不为他方之说法乎。<a id="a-93"></a>故粗书闻见以志于石。</p>
  <p id="a94">⊙(庚寅)　帝问国师澄观曰。<a id="a-95"></a>华严所诠何谓法界。<a id="a-96"></a>奏曰。<a id="a-97"></a>法界者一切众生之身心本体也。<a id="a-98"></a>从本以来灵明廓彻广大虚寂。<a id="a-99"></a>唯一真境而已。<a id="a-9A"></a>无有形貌而森罗大千。<a id="a-9B"></a>无有边际而含容万有。<a id="a-9C"></a>昭昭于心目之间。<a id="a-9D"></a>而相不可睹。<a id="a-9E"></a>晃晃于色尘之内。<a id="a-9F"></a>而理不可分。<a id="a-9G"></a>非彻法之慧目。<a id="a-9H"></a>离念之明智。<a id="a-9I"></a>不能见自心如此之灵通也。<a id="a-9J"></a>故世尊初成正觉。<a id="a-9K"></a>叹曰。<a id="a-9L"></a>奇哉我今普见一切众生。<a id="a-9M"></a>具有如来智慧德相。<a id="a-9N"></a>但以妄想执着而不能证得。<a id="a-9O"></a>于是称法界性说华严经。<a id="a-9P"></a>全以真空简情。<a id="a-9Q"></a>事理融摄周遍凝寂。<a id="a-9R"></a>帝天纵圣明。<a id="a-9S"></a>一听玄谈廓然自得。<a id="a-9T"></a>于是敕有司备礼铸印。<a id="a-9U"></a>迁国师统冠天下缁徒。<a id="a-9V"></a>号僧统清凉国师。</p>
  <p id="a9W">⊙时禅者无著。<a id="a-9X"></a>入五台山求见文殊大士。<a id="a-9Y"></a>至金刚窟前炷香作礼。<a id="a-9Z"></a>暝坐少顷闻有叱牛者。<a id="a-9a"></a>着遽开眸。<a id="a-9b"></a>见山翁野貌瑰异牵牛临溪而饮。<a id="a-9c"></a>着起揖。<a id="a-9d"></a>山翁曰。<a id="a-9e"></a>尔来何为。<a id="a-9f"></a>曰愿见文殊大士。<a id="a-9g"></a>翁曰。<a id="a-9h"></a>大士未可见。<a id="a-9i"></a>汝饭未。<a id="a-9j"></a>着曰。<a id="a-9k"></a>未也。<a id="a-9l"></a>翁牵牛归。<a id="a-9m"></a>着蹑迹随之。<a id="a-9n"></a>俄入一寺。<a id="a-9o"></a>翁呼均提。<a id="a-9p"></a>有童子应声出迎。<a id="a-9q"></a>翁纵牛引着升堂。<a id="a-9r"></a>堂宇皆金璧所成。<a id="a-9s"></a>翁踞床指绣墩命着坐。<a id="a-9t"></a>童子俄进玻璃盏。<a id="a-9u"></a>贮物如酥酪。<a id="a-9v"></a>揖与对饮。<a id="a-9w"></a>着纳其味顿觉心神卓朗。<a id="a-9x"></a>翁曰。<a id="a-9y"></a>近自何来。<a id="a-9z"></a>着曰。<a id="a-A0"></a>南方。<a id="a-A1"></a>翁曰。<a id="a-A2"></a>南方佛法如何住持。<a id="a-A3"></a>着曰。<a id="a-A4"></a>末法比丘少奉戒律。<a id="a-A5"></a>翁曰。<a id="a-A6"></a>多少众。<a id="a-A7"></a>曰或三百或五百。<a id="a-A8"></a>着问。<a id="a-A9"></a>此间佛法如何住持。<a id="a-AA"></a>翁曰。<a id="a-AB"></a>龙蛇混杂凡圣同居。<a id="a-AC"></a>曰众几何。<a id="a-AD"></a>翁曰。<a id="a-AE"></a>前三三后三三。<a id="a-AF"></a>遂谈诸及莫。<a id="a-AG"></a>着欲留。<a id="a-AH"></a>翁不许。<a id="a-AI"></a>着恋恋不即去。<a id="a-AJ"></a>翁投袂起。<a id="a-AK"></a>叱童子引着出之。<a id="a-AL"></a>着不得留。<a id="a-AM"></a>行未远问童子。<a id="a-AN"></a>适何寺。<a id="a-AO"></a>童子曰。<a id="a-AP"></a>般若寺也。<a id="a-AQ"></a>着凄然悟彼翁者即文殊也。<a id="a-AR"></a>不可再见。<a id="a-AS"></a>即稽首童子足下。<a id="a-AT"></a>愿丐一言为别。<a id="a-AU"></a>童子隐身而歌曰。<a id="a-AV"></a>面上无嗔供养具。<a id="a-AW"></a>口里无嗔吐妙香。<a id="a-AX"></a>心内无嗔是珍宝。<a id="a-AY"></a>无垢无染即真常。<a id="a-AZ"></a>着因驻锡五台。<a id="a-Aa"></a>往往频与文殊会语云(师嘉禾语溪朱氏子七岁依本邑常乐寺今崇福寺)</p>
  <p id="aAb">⊙(辛卯)　有诏。<a id="a-Ac"></a>移京兆章敬寺怀恽禅师。<a id="a-Ad"></a>入居上寺。<a id="a-Ae"></a>玄徒辐凑。<a id="a-Af"></a>恽示众曰。<a id="a-Ag"></a>至理忘言。<a id="a-Ah"></a>时人不悉强习它事以为功能。<a id="a-Ai"></a>不知自性元非境所。<a id="a-Aj"></a>是个微妙大解脱门。<a id="a-Ak"></a>所有鉴觉不染不碍。<a id="a-Al"></a>如是光明未曾休废。<a id="a-Am"></a>曩劫至今固无变易。<a id="a-An"></a>犹如日轮远近斯照。<a id="a-Ao"></a>虽及众色不与一切和合。<a id="a-Ap"></a>灵烛妙明非假锻炼。<a id="a-Aq"></a>为不了故取于物象。<a id="a-Ar"></a>但如掜怪妄起空华。<a id="a-As"></a>徒自疲劳枉经劫数。<a id="a-At"></a>若能返照无第二人。<a id="a-Au"></a>举措施为无亏实相(号柏岩姓谢晋乱誓服缁褐权德舆作记余如传灯录)</p>
  <p id="aAv">⊙居士庞蕴。<a id="a-Aw"></a>字道玄。<a id="a-Ax"></a>衡阳人。<a id="a-Ay"></a>世业儒。<a id="a-Az"></a>贞元初谒石头和尚。<a id="a-B0"></a>玄言妙契。<a id="a-B1"></a>一日石头问。<a id="a-B2"></a>子自见吾以来。<a id="a-B3"></a>日用事作么生。<a id="a-B4"></a>对曰。<a id="a-B5"></a>若问日用事。<a id="a-B6"></a>即无开口处。<a id="a-B7"></a>乃呈一颂曰。<a id="a-B8"></a>日用事无别。<a id="a-B9"></a>唯吾自偶谐。<a id="a-BA"></a>头头非取舍。<a id="a-BB"></a>处处勿张乖。<a id="a-BC"></a>朱紫谁为号。<a id="a-BD"></a>丘山绝点埃。<a id="a-BE"></a>神通并妙用。<a id="a-BF"></a>运水及般柴。<a id="a-BG"></a>石头然之。<a id="a-BH"></a>后参马祖问。<a id="a-BI"></a>不与万法为侣者是什么人。<a id="a-BJ"></a>祖曰。<a id="a-BK"></a>待汝一口吸尽西江水即向汝道。<a id="a-BL"></a>居士于言下大悟。<a id="a-BM"></a>自尔玄机妙句竦动诸方。<a id="a-BN"></a>与丹霞最友善。<a id="a-BO"></a>一日访百灵和尚。<a id="a-BP"></a>路次相遇灵问。<a id="a-BQ"></a>昔日石头得意句。<a id="a-BR"></a>还曾举向人么。<a id="a-BS"></a>士云。<a id="a-BT"></a>曾举来。<a id="a-BU"></a>灵云。<a id="a-BV"></a>举向阿谁来。<a id="a-BW"></a>士以手自指云。<a id="a-BX"></a>庞公。<a id="a-BY"></a>灵云。<a id="a-BZ"></a>直是妙德空生也。<a id="a-Ba"></a>赞叹居士不及。<a id="a-Bb"></a>士却问。<a id="a-Bc"></a>师得力句是谁知。<a id="a-Bd"></a>灵便戴笠子而去。<a id="a-Be"></a>士云。<a id="a-Bf"></a>善为道路。<a id="a-Bg"></a>灵一去更不回首。<a id="a-Bh"></a>又访则川和尚。<a id="a-Bi"></a>川云。<a id="a-Bj"></a>还记得初见石头时道理否。<a id="a-Bk"></a>士云。<a id="a-Bl"></a>犹得阿师重举在。<a id="a-Bm"></a>川云。<a id="a-Bn"></a>情知久参事慢。<a id="a-Bo"></a>士云。<a id="a-Bp"></a>阿师老耄。<a id="a-Bq"></a>不啻庞公。<a id="a-Br"></a>川云。<a id="a-Bs"></a>二彼同时又争几许。<a id="a-Bt"></a>士云。<a id="a-Bu"></a>庞公鲜健差胜阿师。<a id="a-Bv"></a>川云。<a id="a-Bw"></a>不是胜我。<a id="a-Bx"></a>只是反个襆头。<a id="a-By"></a>士云。<a id="a-Bz"></a>恰与师相似。<a id="a-C0"></a>川大笑而已。<a id="a-C1"></a>因摘茶次。<a id="a-C2"></a>士云。<a id="a-C3"></a>法界不容身。<a id="a-C4"></a>师还见我否。<a id="a-C5"></a>川云。<a id="a-C6"></a>不是老僧怕答公话。<a id="a-C7"></a>士云。<a id="a-C8"></a>有问有答。<a id="a-C9"></a>盖是寻常。<a id="a-CA"></a>用乃摘茶不听。<a id="a-CB"></a>士云。<a id="a-CC"></a>莫怪适来容易借问。<a id="a-CD"></a>川不顾。<a id="a-CE"></a>士云。<a id="a-CF"></a>这无礼仪汉。<a id="a-CG"></a>待一一举似明眼人在。<a id="a-CH"></a>川乃抛却茶篮便归方丈。<a id="a-CI"></a>又访松山和尚。<a id="a-CJ"></a>吃茶次。<a id="a-CK"></a>士举起槖子云。<a id="a-CL"></a>人人尽有分。<a id="a-CM"></a>因什么道不得。<a id="a-CN"></a>山云。<a id="a-CO"></a>只为人人有分。<a id="a-CP"></a>所以道不得。<a id="a-CQ"></a>士云。<a id="a-CR"></a>阿兄因什么却道得。<a id="a-CS"></a>山云。<a id="a-CT"></a>不可无言也。<a id="a-CU"></a>士云。<a id="a-CV"></a>灼然灼然。<a id="a-CW"></a>山便吃茶。<a id="a-CX"></a>士云。<a id="a-CY"></a>阿兄吃茶何不揖客。<a id="a-CZ"></a>山云谁。<a id="a-Ca"></a>士云。<a id="a-Cb"></a>庞公。<a id="a-Cc"></a>山云。<a id="a-Cd"></a>何须更揖。<a id="a-Ce"></a>后丹霞闻之乃云。<a id="a-Cf"></a>若不是松山几被个老翁作乱一上。<a id="a-Cg"></a>士闻之乃令传语丹霞云。<a id="a-Ch"></a>何不会取举起槖子时。<a id="a-Ci"></a>又访齐峰和尚。<a id="a-Cj"></a>峰云。<a id="a-Ck"></a>俗人频来僧舍讨什么。<a id="a-Cl"></a>士回顾两边云。<a id="a-Cm"></a>谁恁么道。<a id="a-Cn"></a>谁恁么道。<a id="a-Co"></a>齐峰乃咄之。<a id="a-Cp"></a>士云。<a id="a-Cq"></a>却在这里。<a id="a-Cr"></a>峰云。<a id="a-Cs"></a>莫是当阳道底。<a id="a-Ct"></a>士云。<a id="a-Cu"></a>背后底聻。<a id="a-Cv"></a>峰回首云。<a id="a-Cw"></a>看看。<a id="a-Cx"></a>士云。<a id="a-Cy"></a>草贼大败。<a id="a-Cz"></a>峰无语。<a id="a-D0"></a>又访石林和上。<a id="a-D1"></a>林竖拂子云。<a id="a-D2"></a>子落丹霞机。<a id="a-D3"></a>试道一句。<a id="a-D4"></a>士夺却拂子乃竖起拳。<a id="a-D5"></a>林云。<a id="a-D6"></a>正是丹霞机。<a id="a-D7"></a>士云。<a id="a-D8"></a>与我不落看。<a id="a-D9"></a>林云。<a id="a-DA"></a>丹霞患哑庞公患聋。<a id="a-DB"></a>士云。<a id="a-DC"></a>恰是。<a id="a-DD"></a>又一日林云。<a id="a-DE"></a>有个借问居士莫惜言句。<a id="a-DF"></a>士云。<a id="a-DG"></a>便请。<a id="a-DH"></a>林云。<a id="a-DI"></a>元来惜言句。<a id="a-DJ"></a>士云。<a id="a-DK"></a>这个问讯不觉落他便宜。<a id="a-DL"></a>林乃掩耳。<a id="a-DM"></a>士云。<a id="a-DN"></a>作家作家。<a id="a-DO"></a>一日丹霞访居士。<a id="a-DP"></a>见女子灵照取菜次。<a id="a-DQ"></a>霞问。<a id="a-DR"></a>居士在否。<a id="a-DS"></a>女子放下篮子敛手而立。<a id="a-DT"></a>又问。<a id="a-DU"></a>居士在否。<a id="a-DV"></a>女子便提篮子去。<a id="a-DW"></a>时居襄阳。<a id="a-DX"></a>灵照常随制竹漉篱售之以供朝夕。<a id="a-DY"></a>居士将终。<a id="a-DZ"></a>命灵照视日。<a id="a-Da"></a>及中即报。<a id="a-Db"></a>灵照遽报曰。<a id="a-Dc"></a>日中矣。<a id="a-Dd"></a>而有蚀也。<a id="a-De"></a>居士出观日次。<a id="a-Df"></a>灵照即登父座合掌端坐而逝。<a id="a-Dg"></a>居士笑曰。<a id="a-Dh"></a>我女锋揵矣。<a id="a-Di"></a>于是居士更延七日。<a id="a-Dj"></a>襄州牧于公枉驾候问。<a id="a-Dk"></a>居士谈笑良久。<a id="a-Dl"></a>居士顾谓公曰。<a id="a-Dm"></a>但愿空诸所有。<a id="a-Dn"></a>慎勿实诸所无。<a id="a-Do"></a>好住世间犹如影响。<a id="a-Dp"></a>言讫枕公膝而逝。</p>
  <p id="aDq">⊙(壬辰)　永州司马柳宗元。<a id="a-Dr"></a>制南岳弥陀和尚碑。<a id="a-Ds"></a>其词曰。<a id="a-Dt"></a>在代宗时。<a id="a-Du"></a>有僧法照为国师。<a id="a-Dv"></a>乃言。<a id="a-Dw"></a>其师南岳大长老有异德。<a id="a-Dx"></a>天子南向而礼焉。<a id="a-Dy"></a>度其道不可征。<a id="a-Dz"></a>乃名其居曰般舟道场。<a id="a-E0"></a>用尊其位。<a id="a-E1"></a>公始居山西南岩石之下。<a id="a-E2"></a>人遗之食则食。<a id="a-E3"></a>不遗则食土泥茹草木。<a id="a-E4"></a>其取衣类是。<a id="a-E5"></a>南极海裔此自幽都。<a id="a-E6"></a>来求厥道。<a id="a-E7"></a>或值之崖谷。<a id="a-E8"></a>羸形垢面躬负薪槱。<a id="a-E9"></a>以为仆役。<a id="a-EA"></a>而媟之乃公也。<a id="a-EB"></a>凡化人立中道而教之权。<a id="a-EC"></a>俾得以疾至。<a id="a-ED"></a>故示专念。<a id="a-EE"></a>书涂巷刻溪谷。<a id="a-EF"></a>丕勤诱掖以援于下。<a id="a-EG"></a>不求而道备。<a id="a-EH"></a>不言而物成。<a id="a-EI"></a>皆负布帛斩木石委之岩户。<a id="a-EJ"></a>不拒不营祠宇既具。<a id="a-EK"></a>以洎于德宗申诏褒立。<a id="a-EL"></a>是为弥陀寺。<a id="a-EM"></a>施之余则施与饿疾者。<a id="a-EN"></a>不尸其功。<a id="a-EO"></a>公始学成都唐公。<a id="a-EP"></a>次资川诜公。<a id="a-EQ"></a>诜公学于东山忍公。<a id="a-ER"></a>皆有道。<a id="a-ES"></a>至荆州进学玉泉真公。<a id="a-ET"></a>真公授公以衡山。<a id="a-EU"></a>俾为教魁。<a id="a-EV"></a>人从而化者以万计。<a id="a-EW"></a>初法照居庐山。<a id="a-EX"></a>由正定趣安乐国。<a id="a-EY"></a>见蒙恶衣侍佛者。<a id="a-EZ"></a>佛告曰。<a id="a-Ea"></a>此衡山承远也。<a id="a-Eb"></a>出而求教肖焉。<a id="a-Ec"></a>乃从而学。<a id="a-Ed"></a>传之天下由公之训。<a id="a-Ee"></a>公为僧凡五十六年。<a id="a-Ef"></a>其寿九十一。<a id="a-Eg"></a>贞元十八年七月十九日终于寺。<a id="a-Eh"></a>葬于寺之南冈。<a id="a-Ei"></a>刻石于寺大门之右。<a id="a-Ej"></a>铭曰。<a id="a-Ek"></a>一气回薄范无穷。<a id="a-El"></a>其上无初下无终。<a id="a-Em"></a>离而为合蔽为通。<a id="a-En"></a>始末或异今焉同。<a id="a-Eo"></a>虚无混冥道乃融。<a id="a-Ep"></a>圣人无迹示教功。<a id="a-Eq"></a>公之率众峻以容。<a id="a-Er"></a>公之立诚放其中。<a id="a-Es"></a>服庇草木蔽穹窿。<a id="a-Et"></a>仰攀俯取食以充。<a id="a-Eu"></a>形游无极交大雄。<a id="a-Ev"></a>天子稽首师顺风。<a id="a-Ew"></a>四方奔趋云之从。<a id="a-Ex"></a>经始寻尺成灵宫。<a id="a-Ey"></a>始自蜀道至临洪。<a id="a-Ez"></a>咨谋往复穷真宗。<a id="a-F0"></a>弟子传教国师公。<a id="a-F1"></a>化流万亿代所崇。<a id="a-F2"></a>奉公寓形于南冈。<a id="a-F3"></a>幼曰弘愿惟孝恭。<a id="a-F4"></a>立之兹石书玄踪。</p>
  <p id="aF5">⊙是岁永州修净土院成。<a id="a-F6"></a>司马柳宗元为之记曰。<a id="a-F7"></a>中州之西数万里有国。<a id="a-F8"></a>曰身毒。<a id="a-F9"></a>释迦牟尼如来示现之地。<a id="a-FA"></a>彼佛言。<a id="a-FB"></a>西方过十万亿国土有世界。<a id="a-FC"></a>曰极乐。<a id="a-FD"></a>佛号无量寿如来。<a id="a-FE"></a>其国无有三毒八难。<a id="a-FF"></a>众宝以为饰。<a id="a-FG"></a>其人无有十缠九恼。<a id="a-FH"></a>群圣以为友。<a id="a-FI"></a>有能诚心大愿归心是土者。<a id="a-FJ"></a>苟念力具足则生彼国。<a id="a-FK"></a>然后出三界之外。<a id="a-FL"></a>其于佛道无退转者。<a id="a-FM"></a>其言无所欺也。<a id="a-FN"></a>晋时庐山远法师作念佛三昧咏。<a id="a-FO"></a>大劝于时。<a id="a-FP"></a>其后天台顗大师着释净土十疑论。<a id="a-FQ"></a>宏宣其教。<a id="a-FR"></a>周密微妙迷者咸赖焉。<a id="a-FS"></a>盖其留异迹而去者甚众。<a id="a-FT"></a>永州龙兴寺前刺史李承晊及僧法林。<a id="a-FU"></a>置净土堂于寺之西偏。<a id="a-FV"></a>常奉斯事。<a id="a-FW"></a>逮今余二十年。<a id="a-FX"></a>廉隅毁顿图像崩坠。<a id="a-FY"></a>会巽上人居其宇下。<a id="a-FZ"></a>始复理焉上人者修最上乘解第一义。<a id="a-Fa"></a>无体空析色之迹而造乎真源。<a id="a-Fb"></a>通假有借无之名而入于实相。<a id="a-Fc"></a>境与智合事与理并。<a id="a-Fd"></a>故虽往生之因。<a id="a-Fe"></a>亦相用不舍。<a id="a-Ff"></a>誓葺兹宇以开后学。<a id="a-Fg"></a>有信士图为佛像。<a id="a-Fh"></a>法相甚具焉。<a id="a-Fi"></a>今刺史凭公作大门以表其位。<a id="a-Fj"></a>余遂周延四阿环以廊庑。<a id="a-Fk"></a>缋二大士之像。<a id="a-Fl"></a>缯盖幢幡以成就之。<a id="a-Fm"></a>呜呼有能求无生之生者。<a id="a-Fn"></a>知舟筏之存乎。<a id="a-Fo"></a>是遂以天台十疑论书于墙宇。<a id="a-Fp"></a>使观者起信焉。</p>
  <p id="aFq">⊙法师智辩者。<a id="a-Fr"></a>悟解绝伦多所撰著。<a id="a-Fs"></a>然寡徒侣。<a id="a-Ft"></a>因弃讲居衡岳寺。<a id="a-Fu"></a>每览所撰必一唱三叹。<a id="a-Fv"></a>以为吾达解如此。<a id="a-Fw"></a>而不遇赏音。<a id="a-Fx"></a>偶一日有耆宿至。<a id="a-Fy"></a>借辩著述而阅之。<a id="a-Fz"></a>乃曰。<a id="a-G0"></a>汝识至高颇符佛意。<a id="a-G1"></a>今寡徒众盖阙人缘耳。<a id="a-G2"></a>佛犹不能度无缘。<a id="a-G3"></a>况初心者乎。<a id="a-G4"></a>可办食布施飞走。<a id="a-G5"></a>却后二十年当自有众。<a id="a-G6"></a>言讫恍然不见。<a id="a-G7"></a>辩遂如其教。<a id="a-G8"></a>鬻衣单易米。<a id="a-G9"></a>炊之散郊外。<a id="a-GA"></a>感群鸟大集搏饭而去。<a id="a-GB"></a>辩祝之曰。<a id="a-GC"></a>食吾饭者愿为法侣。<a id="a-GD"></a>后二十年辩往邺城开讲。<a id="a-GE"></a>座下有众千余人。<a id="a-GF"></a>果皆少年比丘。</p>
  <p id="aGG">⊙是岁道树禅师卒。<a id="a-GH"></a>师初参神秀禅师得旨。<a id="a-GI"></a>结茅于寿州三峰山。<a id="a-GJ"></a>有野人服色素朴言谭诡异。<a id="a-GK"></a>或时化现佛菩萨声闻天仙等形。<a id="a-GL"></a>或放异光。<a id="a-GM"></a>或出声响。<a id="a-GN"></a>妖幻百端。<a id="a-GO"></a>师之徒众常为惊怖。<a id="a-GP"></a>皆莫能测。<a id="a-GQ"></a>如此凡十年方灭迹不见。<a id="a-GR"></a>师告众曰。<a id="a-GS"></a>野人作无限伎俩。<a id="a-GT"></a>眩惑于人。<a id="a-GU"></a>只消老僧不见不闻。<a id="a-GV"></a>伊伎俩有穷。<a id="a-GW"></a>吾不见不闻无尽。<a id="a-GX"></a>繇是远近闻之靡不钦服。<a id="a-GY"></a>所谓见怪不怪其怪自败云。</p>
  <p id="aGZ">○(吴元济反拒官军)</p>
  <p id="aGa">⊙是岁正月百丈怀海禅师示寂。<a id="a-Gb"></a>春秋九十有五。<a id="a-Gc"></a>师福州长乐人。<a id="a-Gd"></a>丱岁离尘三学该炼。<a id="a-Ge"></a>属马祖阐化江西。<a id="a-Gf"></a>师倾心依附。<a id="a-Gg"></a>与西堂智藏禅师同号入室。<a id="a-Gh"></a>时马祖之门会学千百。<a id="a-Gi"></a>二大士为角立焉。<a id="a-Gj"></a>及祖迁化。<a id="a-Gk"></a>师往新吴百丈山居。<a id="a-Gl"></a>未期月而玄学之徒四方辐凑。<a id="a-Gm"></a>师虽腊高凡作息必与众同均。<a id="a-Gn"></a>尝谓一日不作则一日不食。<a id="a-Go"></a>僧问。<a id="a-Gp"></a>如何是大乘顿悟法门。<a id="a-Gq"></a>师曰。<a id="a-Gr"></a>汝等先歇诸缘休息万事。<a id="a-Gs"></a>善与不善世出世间。<a id="a-Gt"></a>一切诸法。<a id="a-Gu"></a>莫记忆莫缘念。<a id="a-Gv"></a>放舍身心令其自在。<a id="a-Gw"></a>心如木石无有辨别。<a id="a-Gx"></a>心无所行心地若空。<a id="a-Gy"></a>慧日自现如云开日出相似。<a id="a-Gz"></a>名为解脱人。<a id="a-H0"></a>对一切境心无静乱。<a id="a-H1"></a>不摄不散一切声色无有滞碍。<a id="a-H2"></a>是非好丑是理非理。<a id="a-H3"></a>诸知见总尽不彼系缚。<a id="a-H4"></a>处心自在。<a id="a-H5"></a>名初发心菩萨。<a id="a-H6"></a>便登佛地。<a id="a-H7"></a>若垢净心尽。<a id="a-H8"></a>不住系缚本住解脱。<a id="a-H9"></a>无一切有为无为缚脱。<a id="a-HA"></a>平等心量。<a id="a-HB"></a>处于生死。<a id="a-HC"></a>其心自在。<a id="a-HD"></a>毕竟不与虚幻尘劳蕴界生死诸入和合。<a id="a-HE"></a>迥然无寄一切不拘去留无碍。<a id="a-HF"></a>往来生死如门开相似。<a id="a-HG"></a>若遇种种苦乐不称意事。<a id="a-HH"></a>心无退屈。<a id="a-HI"></a>不念名闻衣食。<a id="a-HJ"></a>不贪功德利益。<a id="a-HK"></a>不为世法之所滞。<a id="a-HL"></a>心虽亲受苦乐不干于怀。<a id="a-HM"></a>粗食接命补破御寒。<a id="a-HN"></a>兀兀如愚。<a id="a-HO"></a>如聋相似。<a id="a-HP"></a>稍有亲分。<a id="a-HQ"></a>于生死中广学知解。<a id="a-HR"></a>求福求智于理无益。<a id="a-HS"></a>即被解境风漂。<a id="a-HT"></a>却归生死海里。<a id="a-HU"></a>佛是无求人。<a id="a-HV"></a>求之即乖。<a id="a-HW"></a>理是无求理。<a id="a-HX"></a>求之即失。<a id="a-HY"></a>若取于无求。<a id="a-HZ"></a>复同于有求。<a id="a-Ha"></a>此法无实无虚。<a id="a-Hb"></a>若能一生心如木石相似不为阴界五欲八风之所漂溺。<a id="a-Hc"></a>即生死因断去住自由。<a id="a-Hd"></a>僧问。<a id="a-He"></a>如今受戒身心清净。<a id="a-Hf"></a>已具诸善得解脱否。<a id="a-Hg"></a>答曰。<a id="a-Hh"></a>少分解脱。<a id="a-Hi"></a>未得心解脱。<a id="a-Hj"></a>问云何是心解脱。<a id="a-Hk"></a>答曰。<a id="a-Hl"></a>不求佛不求知解。<a id="a-Hm"></a>垢净情尽。<a id="a-Hn"></a>亦不守无求为是。<a id="a-Ho"></a>不住尽处。<a id="a-Hp"></a>亦不畏地狱苦。<a id="a-Hq"></a>不爱天堂乐。<a id="a-Hr"></a>一切法不拘。<a id="a-Hs"></a>始名为解脱无碍。<a id="a-Ht"></a>汝莫言有少分戒善。<a id="a-Hu"></a>将为便了。<a id="a-Hv"></a>有河沙无漏戒定慧门。<a id="a-Hw"></a>都未涉一毫在。<a id="a-Hx"></a>努力猛作。<a id="a-Hy"></a>莫待耳聋眼暗头白面皱。<a id="a-Hz"></a>老苦及身眼中流泪。<a id="a-I0"></a>心里慞惶未有去处。<a id="a-I1"></a>到恁么时。<a id="a-I2"></a>整理手脚不得也。<a id="a-I3"></a>纵有福智多闻。<a id="a-I4"></a>都用不着。<a id="a-I5"></a>为缘念诸境不知返照复不见佛道。<a id="a-I6"></a>一生所有恶业悉现于前。<a id="a-I7"></a>变为好境。<a id="a-I8"></a>随所见重处受生。<a id="a-I9"></a>都无自由分。<a id="a-IA"></a>龙畜良贱亦总未定。<a id="a-IB"></a>问如何得自由。<a id="a-IC"></a>答曰。<a id="a-ID"></a>如今对五欲八风情无取舍。<a id="a-IE"></a>垢净俱亡。<a id="a-IF"></a>如日月在空。<a id="a-IG"></a>不缘而照。<a id="a-IH"></a>亦如香象截流而过。<a id="a-II"></a>更无疑滞。<a id="a-IJ"></a>此人天堂地狱所不能摄也。<a id="a-IK"></a>凡读经看教。<a id="a-IL"></a>皆须宛转切就自己。<a id="a-IM"></a>但是一切言教只明如今觉性自己。<a id="a-IN"></a>俱不被一切有无诸法境转。<a id="a-IO"></a>是名导师。<a id="a-IP"></a>能照破一切有无境法。<a id="a-IQ"></a>是名金刚。<a id="a-IR"></a>即有自由独立分。<a id="a-IS"></a>若不能恁么。<a id="a-IT"></a>纵令诵得十二韦陀经。<a id="a-IU"></a>只成增上慢。<a id="a-IV"></a>却是谤佛。<a id="a-IW"></a>不是修行。<a id="a-IX"></a>读经看教若准世间。<a id="a-IY"></a>是好善事。<a id="a-IZ"></a>若向明眼人边数此。<a id="a-Ia"></a>是壅塞人。<a id="a-Ib"></a>十地之人脱不去。<a id="a-Ic"></a>流入生死河。<a id="a-Id"></a>但不用求觅知解语言义句。<a id="a-Ie"></a>离一切有无诸法。<a id="a-If"></a>透过三句外。<a id="a-Ig"></a>自然与佛无差。<a id="a-Ih"></a>既自是佛。<a id="a-Ii"></a>何患佛不解语。<a id="a-Ij"></a>只恐不是佛。<a id="a-Ik"></a>被一切有无诸法转。<a id="a-Il"></a>不得自由是以理未立。<a id="a-Im"></a>先有福智载去。<a id="a-In"></a>知贱使贵。<a id="a-Io"></a>不如于理先立后有福智。<a id="a-Ip"></a>临时作得主。<a id="a-Iq"></a>握土为金。<a id="a-Ir"></a>变海水为酥酪。<a id="a-Is"></a>破须弥山为微尘。<a id="a-It"></a>于一义作无量义。<a id="a-Iu"></a>于无量义作一义。<a id="a-Iv"></a>师每说法竟大众下堂。<a id="a-Iw"></a>乃召之。<a id="a-Ix"></a>大众回首。<a id="a-Iy"></a>师云。<a id="a-Iz"></a>是什么。<a id="a-J0"></a>诸方目为百丈下堂句。</p>
  <p id="aJ1">师以禅宗肇自少室至曹溪以来多居律寺说法住持未有规度。<a id="a-J2"></a>乃创意别立禅居。<a id="a-J3"></a>凡具道眼有可尊之德者。<a id="a-J4"></a>号曰长老。<a id="a-J5"></a>既为化主即处于方丈。<a id="a-J6"></a>不立佛殿唯树法堂。<a id="a-J7"></a>表佛祖的传受当代为尊也。<a id="a-J8"></a>学众无多少无高下。<a id="a-J9"></a>并入僧堂依腊次安排。<a id="a-JA"></a>设长连床施椸架挂搭道具。<a id="a-JB"></a>卧必斜枕床唇。<a id="a-JC"></a>以其坐禅既久略偃息而已。<a id="a-JD"></a>除入室请益。<a id="a-JE"></a>任学者勤惰。<a id="a-JF"></a>或上或下不拘常准。<a id="a-JG"></a>其阖院大众朝参夕聚。<a id="a-JH"></a>长老上堂升座。<a id="a-JI"></a>主事徒众雁立侧聆。<a id="a-JJ"></a>主宾问酬激扬宗要。<a id="a-JK"></a>斋粥二时随众均遍。<a id="a-JL"></a>行普请法上下均力也。<a id="a-JM"></a>置十务寮舍。<a id="a-JN"></a>每用主领一人营众事令各司其局。<a id="a-JO"></a>或有假号窃形混于清众并别置喧挠之事。<a id="a-JP"></a>即维那检举。<a id="a-JQ"></a>抽下本位挂搭。<a id="a-JR"></a>摈令出院。<a id="a-JS"></a>或彼有所犯。<a id="a-JT"></a>即以拄杖杖之。<a id="a-JU"></a>集众烧衣钵道具。<a id="a-JV"></a>遣逐由偏门而出。<a id="a-JW"></a>以示耻辱焉。<a id="a-JX"></a>其大要如此。<a id="a-JY"></a>其后丛林日盛。<a id="a-JZ"></a>当代宗师从而广之。<a id="a-Ja"></a>今所谓禅苑清规者备矣。</p>
  <p id="aJb">⊙是年河东柳子厚。<a id="a-Jc"></a>制南岳大明律师碑。<a id="a-Jd"></a>其词曰。<a id="a-Je"></a>儒以礼立仁义。<a id="a-Jf"></a>无之则坏。<a id="a-Jg"></a>佛以律持定慧。<a id="a-Jh"></a>去之则丧是以离礼于仁义者。<a id="a-Ji"></a>不可与言儒。<a id="a-Jj"></a>异律于定慧者。<a id="a-Jk"></a>不可与言佛。<a id="a-Jl"></a>达是道者惟大明师。<a id="a-Jm"></a>师姓欧阳氏。<a id="a-Jn"></a>号曰惠开。<a id="a-Jo"></a>唐开元二十一年始生。<a id="a-Jp"></a>天宝十一载始为浮图。<a id="a-Jq"></a>大历十一年始登坛为大律师。<a id="a-Jr"></a>贞元十五年十一月十日卒。<a id="a-Js"></a>元和九年正月其弟子怀信道嵩尼无染等。<a id="a-Jt"></a>命高道僧灵屿为行状。<a id="a-Ju"></a>列其行事。<a id="a-Jv"></a>愿刊之兹碑。<a id="a-Jw"></a>宗元今掇其大者。<a id="a-Jx"></a>言曰。<a id="a-Jy"></a>师先因宦世家潭州。<a id="a-Jz"></a>为大族勋烈爵位。<a id="a-K0"></a>今不言大浮图也。<a id="a-K1"></a>凡浮图之道衰。<a id="a-K2"></a>其徒必小律而去经。<a id="a-K3"></a>大明恐焉。<a id="a-K4"></a>于是从峻洎侃。<a id="a-K5"></a>以究戒律。<a id="a-K6"></a>而。<a id="a-K7"></a>大法以立。<a id="a-K8"></a>又从秀洎昱。<a id="a-K9"></a>以通经教。<a id="a-KA"></a>而奥义以修。<a id="a-KB"></a>由是二道出入隐显。<a id="a-KC"></a>后学以不惑。<a id="a-KD"></a>来求以有得。<a id="a-KE"></a>广德三年始立大明寺于衡山。<a id="a-KF"></a>诏选居寺僧二十一人。<a id="a-KG"></a>师为之首。<a id="a-KH"></a>乾元三年又命衡山立毗尼藏。<a id="a-KI"></a>诏讲律僧七人。<a id="a-KJ"></a>师应其数。<a id="a-KK"></a>凡其衣服器用动有师法。<a id="a-KL"></a>言语行止皆为物轨。<a id="a-KM"></a>执巾匜奉杖屦为侍者数百。<a id="a-KN"></a>剪髦发被教戒为学者数万。<a id="a-KO"></a>得众若独居尊若卑。<a id="a-KP"></a>晦而光介而大。<a id="a-KQ"></a>浩浩焉无以加也。<a id="a-KR"></a>其塔在祝融峰西趾下。<a id="a-KS"></a>碑在塔东。<a id="a-KT"></a>词曰。<a id="a-KU"></a>儒以礼行。<a id="a-KV"></a>觉以律兴。<a id="a-KW"></a>一归真源无大小乘。<a id="a-KX"></a>大明之律是定是慧。<a id="a-KY"></a>丕穷经教为法出世。<a id="a-KZ"></a>化人无量垂裕无际。<a id="a-Ka"></a>诏尊硕德威仪有继。<a id="a-Kb"></a>道遍大洲徽音勿替。<a id="a-Kc"></a>祝融西麓洞庭南裔。<a id="a-Kd"></a>金石刻辞弥亿千岁。</p>
  <p id="aKe">子厚复题其碑阴曰。<a id="a-Kf"></a>凡葬大浮图无竁穴。<a id="a-Kg"></a>其于用碑不宜。<a id="a-Kh"></a>然昔之公室礼。<a id="a-Ki"></a>得用碑以葬。<a id="a-Kj"></a>其后子孙因宜不去。<a id="a-Kk"></a>遂铭德行用图久于世。<a id="a-Kl"></a>及秦刻山石。<a id="a-Km"></a>号其功德亦谓之碑。<a id="a-Kn"></a>而其用遂行。<a id="a-Ko"></a>然则虽浮图亦宜也。<a id="a-Kp"></a>凡葬大浮图。<a id="a-Kq"></a>其徒广则能为碑。<a id="a-Kr"></a>晋宋尚法。<a id="a-Ks"></a>故为碑者多法。<a id="a-Kt"></a>梁尚禅。<a id="a-Ku"></a>故碑多禅。<a id="a-Kv"></a>法不周施禅不大行而律存焉。<a id="a-Kw"></a>故近世碑多律。<a id="a-Kx"></a>凡葬大浮图。<a id="a-Ky"></a>未尝有比丘尼主碑事。<a id="a-Kz"></a>今惟无染实来涕泪以求。<a id="a-L0"></a>其志益坚。<a id="a-L1"></a>又能言其师他德尤备。<a id="a-L2"></a>故书之碑阴。<a id="a-L3"></a>而师凡主戒事二十二年。<a id="a-L4"></a>宰相齐公映。<a id="a-L5"></a>李公泌赵公憬尚书曹王皋裴公胄侍郎令孤公峘或师或友。<a id="a-L6"></a>齐亲执经受大义为弟子。<a id="a-L7"></a>又言师始为童时。<a id="a-L8"></a>梦大人缟冠素[焉-正+臼]来告曰。<a id="a-L9"></a>居南岳大吾道者必尔也。<a id="a-LA"></a>已而信然。<a id="a-LB"></a>将终夜有光明笙磬之声。<a id="a-LC"></a>众咸见闻。<a id="a-LD"></a>若是类甚众。<a id="a-LE"></a>以儒者所不道而无染。<a id="a-LF"></a>勤以为请。<a id="a-LG"></a>故末传焉。<a id="a-LH"></a>无染韦氏。<a id="a-LI"></a>女世显贵。<a id="a-LJ"></a>今主衡山戒法。</p>
  <p id="aLK">⊙南海经略马总。<a id="a-LL"></a>以曹溪六祖未有谥请于朝。<a id="a-LM"></a>天子赐谥曰大鉴。<a id="a-LN"></a>总乃命河东柳宗元撰赐谥碑。<a id="a-LO"></a>其词曰。<a id="a-LP"></a>扶风公廉问。<a id="a-LQ"></a>岭南。<a id="a-LR"></a>三年以佛氏第六祖未有称号。<a id="a-LS"></a>疏闻于上。<a id="a-LT"></a>诏谥大鉴禅师。<a id="a-LU"></a>塔曰灵照之塔。<a id="a-LV"></a>元和十年十月十三日。<a id="a-LW"></a>下尚书祠部符到都府。<a id="a-LX"></a>公命部吏洎州司功掾告于其祠。<a id="a-LY"></a>幢盖钟鼓增山盈谷。<a id="a-LZ"></a>万人咸会若闻鬼神。<a id="a-La"></a>其时学者千有余人。<a id="a-Lb"></a>莫不欣。<a id="a-Lc"></a>踊奋励如师复生。<a id="a-Ld"></a>则又感悼涕慕如师始亡。<a id="a-Le"></a>因言曰。<a id="a-Lf"></a>自有生物则好斗夺相贼杀丧其本实。<a id="a-Lg"></a>誖乖淫流莫克返于初。<a id="a-Lh"></a>孔子无大位。<a id="a-Li"></a>没以余言持世。<a id="a-Lj"></a>更杨墨黄老益杂其术分裂。<a id="a-Lk"></a>而吾浮图说后出。<a id="a-Ll"></a>推离还源合所谓生而静者。<a id="a-Lm"></a>梁氏好作。<a id="a-Ln"></a>有为。<a id="a-Lo"></a>师达磨讥之空术益显。<a id="a-Lp"></a>六传至大鉴。<a id="a-Lq"></a>大鉴始以能劳苦服役。<a id="a-Lr"></a>一听其言。<a id="a-Ls"></a>言希以究。<a id="a-Lt"></a>师用感动遂受信具。<a id="a-Lu"></a>遁隐南海上。<a id="a-Lv"></a>人无闻知。<a id="a-Lw"></a>又十六年度其可行。<a id="a-Lx"></a>乃居曹溪为人师。<a id="a-Ly"></a>会学去来常数千人。<a id="a-Lz"></a>其道以无为为有。<a id="a-M0"></a>以空洞为实。<a id="a-M1"></a>以广大不荡为归。<a id="a-M2"></a>其教人始以性善终以性善。<a id="a-M3"></a>不假耘锄本其静矣。<a id="a-M4"></a>中宗闻名使幸臣再征。<a id="a-M5"></a>不能致。<a id="a-M6"></a>取其言以为心术。<a id="a-M7"></a>其说具在。<a id="a-M8"></a>今布天下。<a id="a-M9"></a>凡言禅皆本曹溪。<a id="a-MA"></a>大鉴去世百有六年。<a id="a-MB"></a>凡治广部而以名闻者以十数莫能揭其号。<a id="a-MC"></a>今乃始告天子得大谥。<a id="a-MD"></a>丰佐吾道。<a id="a-ME"></a>其可无辞。<a id="a-MF"></a>公始立朝以儒重。<a id="a-MG"></a>刺虔州都护安南。<a id="a-MH"></a>由海中大蛮夷。<a id="a-MI"></a>连身毒之西。<a id="a-MJ"></a>浮舶听命咸被公德。<a id="a-MK"></a>受旗纛节钺来莅南海。<a id="a-ML"></a>属国如林。<a id="a-MM"></a>不杀不怒而人畏无噩。<a id="a-MN"></a>允克光于有仁昭列大鉴。<a id="a-MO"></a>莫如公宜。<a id="a-MP"></a>其徒之老乃易石于宇下。<a id="a-MQ"></a>使来谒辞。<a id="a-MR"></a>其辞曰。<a id="a-MS"></a>达磨干干传佛语心。<a id="a-MT"></a>六承其授大鉴是临。<a id="a-MU"></a>劳勤专默终揖于深。<a id="a-MV"></a>抱其信器行海之阴。<a id="a-MW"></a>其道爰施在溪之曹。<a id="a-MX"></a>庬合猥附。<a id="a-MY"></a>不夷其高。<a id="a-MZ"></a>传告咸陈唯道之褒。<a id="a-Ma"></a>生而性善在物而具。<a id="a-Mb"></a>荒流奔轶乃万其趣。<a id="a-Mc"></a>匪思愈乱匪觉滋误。<a id="a-Md"></a>由师内鉴咸护于素。<a id="a-Me"></a>不植乎根不耘乎苗。<a id="a-Mf"></a>中一外融有粹孔昭。<a id="a-Mg"></a>在帝中宗聘言于朝。<a id="a-Mh"></a>阴翊王度俾人逍遥越百有六祀号谥不纪。<a id="a-Mi"></a>由扶风公告今天子。<a id="a-Mj"></a>尚书既复大行乃诔。<a id="a-Mk"></a>光于南土。<a id="a-Ml"></a>其法再起。<a id="a-Mm"></a>厥徒万亿同悼齐喜。<a id="a-Mn"></a>惟师教所被。<a id="a-Mo"></a>洎扶风公所履咸戴天子。<a id="a-Mp"></a>天子休命嘉公德美。<a id="a-Mq"></a>溢于海夷浮图是视。<a id="a-Mr"></a>师以仁传公以仁理。<a id="a-Ms"></a>谒辞图坚永胤不已。</p>
  <p id="aMt">宋绍兴二年。<a id="a-Mu"></a>东坡居士过曹溪。<a id="a-Mv"></a>题曰。<a id="a-Mw"></a>释迦以文教。<a id="a-Mx"></a>其译于中国。<a id="a-My"></a>必托于儒之能言者。<a id="a-Mz"></a>然后传远。<a id="a-N0"></a>故大乘诸经至首楞严。<a id="a-N1"></a>则委曲精尽胜妙独出。<a id="a-N2"></a>以房融笔授故也。<a id="a-N3"></a>柳子厚南迁始究佛法。<a id="a-N4"></a>作曹溪南岳诸碑。<a id="a-N5"></a>妙绝古今。<a id="a-N6"></a>而南华今无石刻。<a id="a-N7"></a>长老重辨师。<a id="a-N8"></a>儒释兼通道学纯备。<a id="a-N9"></a>以谓自唐至今颂述祖师者多矣。<a id="a-NA"></a>未有通亮典则如子厚者。<a id="a-NB"></a>盖推本其言与孟轲氏合。<a id="a-NC"></a>其可不使学者日见而诵之。<a id="a-ND"></a>乃具石请予书其文。</p>
  <p id="aNE">⊙(丙申)　台山隐峰禅师。<a id="a-NF"></a>自衡岳之五台。<a id="a-NG"></a>道由淮右属吴元济阻兵蔡州违拒王命。<a id="a-NH"></a>官军与贼交锋未决胜负。<a id="a-NI"></a>师曰。<a id="a-NJ"></a>吾当少解其患。<a id="a-NK"></a>乃震锡空中飞身而过。<a id="a-NL"></a>两军将士仰观叹异斗心顿息。<a id="a-NM"></a>以是官军得成其功焉。<a id="a-NN"></a>师姓邓氏。<a id="a-NO"></a>幼若不慧。<a id="a-NP"></a>父母听其出家。<a id="a-NQ"></a>既具戒参马祖。<a id="a-NR"></a>言下契旨。<a id="a-NS"></a>一日推车次。<a id="a-NT"></a>祖展脚在路上。<a id="a-NU"></a>师曰。<a id="a-NV"></a>请收足。<a id="a-NW"></a>祖曰。<a id="a-NX"></a>已展不收。<a id="a-NY"></a>师曰。<a id="a-NZ"></a>已进不退。<a id="a-Na"></a>遂推车碾过。<a id="a-Nb"></a>祖脚损。<a id="a-Nc"></a>归法堂执斧子曰。<a id="a-Nd"></a>适来碾损老僧脚底出来。<a id="a-Ne"></a>师便出于祖前引颈就之。<a id="a-Nf"></a>祖乃置斧。<a id="a-Ng"></a>其后遍历诸方所至辄有奇诡久之。<a id="a-Nh"></a>以神异颇显。<a id="a-Ni"></a>恐成惑众。<a id="a-Nj"></a>乃入台山金刚窟前将示寂。<a id="a-Nk"></a>问于众曰。<a id="a-Nl"></a>诸方迁化坐去卧去吾皆见之。<a id="a-Nm"></a>还有立化者否。<a id="a-Nn"></a>众曰。<a id="a-No"></a>有之。<a id="a-Np"></a>师曰。<a id="a-Nq"></a>还有倒化者否。<a id="a-Nr"></a>众曰。<a id="a-Ns"></a>未尝有也。<a id="a-Nt"></a>师乃倒殖而化。<a id="a-Nu"></a>亭亭然其衣亦皆顺体。<a id="a-Nv"></a>众为[臼/丌]尸荼毗。<a id="a-Nw"></a>[立*乞]然不动。<a id="a-Nx"></a>远近瞻礼叹异。<a id="a-Ny"></a>师有妹为尼。<a id="a-Nz"></a>时亦在彼。<a id="a-O0"></a>乃附近而咄之曰。<a id="a-O1"></a>老兄平日恼乱诸方不循法律。<a id="a-O2"></a>死更荧惑于人。<a id="a-O3"></a>乃以手推之。<a id="a-O4"></a>偾然而踣。<a id="a-O5"></a>于是阇维收舍利塔于五台云。</p>
  <p id="aO6">⊙主归宗智常禅师。<a id="a-O7"></a>目有重瞳。<a id="a-O8"></a>遂用药手按摩。<a id="a-O9"></a>久而目眦俱赤。<a id="a-OA"></a>世号拭眼归宗。<a id="a-OB"></a>江州刺史李渤问曰。<a id="a-OC"></a>教中谓须弥纳芥子。<a id="a-OD"></a>渤则不疑。<a id="a-OE"></a>芥子纳须弥。<a id="a-OF"></a>莫是妄谈否。<a id="a-OG"></a>师云。<a id="a-OH"></a>人传史君读万卷书。<a id="a-OI"></a>是否。<a id="a-OJ"></a>渤曰然。<a id="a-OK"></a>师曰。<a id="a-OL"></a>摩顶至踵如椰子大。<a id="a-OM"></a>万卷书向什么处着。<a id="a-ON"></a>渤俯首而已。<a id="a-OO"></a>又问。<a id="a-OP"></a>一大藏教明得什么边事。<a id="a-OQ"></a>师举拳示之云。<a id="a-OR"></a>会么。<a id="a-OS"></a>渤云。<a id="a-OT"></a>不会。<a id="a-OU"></a>师云。<a id="a-OV"></a>这个措大拳头也不识。<a id="a-OW"></a>渤云。<a id="a-OX"></a>请师指示。<a id="a-OY"></a>师曰。<a id="a-OZ"></a>会则途中受用。<a id="a-Oa"></a>不会则世谛流布。<a id="a-Ob"></a>师尝示众曰。<a id="a-Oc"></a>从上古德不是无知解。<a id="a-Od"></a>他高尚之士不同常流。<a id="a-Oe"></a>今时不能自成自立空度时光。<a id="a-Of"></a>诸子莫错用心。<a id="a-Og"></a>无人替汝。<a id="a-Oh"></a>亦无汝用心处。<a id="a-Oi"></a>莫就他觅。<a id="a-Oj"></a>从前只是依他作解。<a id="a-Ok"></a>发言皆滞。<a id="a-Ol"></a>光不透脱。<a id="a-Om"></a>只为目前有物。<a id="a-On"></a>僧问。<a id="a-Oo"></a>如何是玄旨。<a id="a-Op"></a>师云。<a id="a-Oq"></a>无人能解。<a id="a-Or"></a>僧云。<a id="a-Os"></a>向者如何。<a id="a-Ot"></a>师云。<a id="a-Ou"></a>有向即乖。<a id="a-Ov"></a>僧云。<a id="a-Ow"></a>岂无方便令学人得入。<a id="a-Ox"></a>师云。<a id="a-Oy"></a>观音妙智力能救世间苦。<a id="a-Oz"></a>僧云。<a id="a-P0"></a>如何是观音妙智力。<a id="a-P1"></a>师敲顶盖三下云。<a id="a-P2"></a>还闻么。<a id="a-P3"></a>僧云闻。<a id="a-P4"></a>师云。<a id="a-P5"></a>我何不闻。<a id="a-P6"></a>僧无语。<a id="a-P7"></a>即以棒趁下。<a id="a-P8"></a>复一日上堂云。<a id="a-P9"></a>吾今欲说禅。<a id="a-PA"></a>诸子总近前。<a id="a-PB"></a>大众近前。<a id="a-PC"></a>师云。<a id="a-PD"></a>汝听观音行善应诸方所。<a id="a-PE"></a>僧云。<a id="a-PF"></a>如何是观音行。<a id="a-PG"></a>师乃弹指云。<a id="a-PH"></a>诸人还闻否。<a id="a-PI"></a>僧云闻。<a id="a-PJ"></a>师云。<a id="a-PK"></a>一队汉向这里觅个什么。<a id="a-PL"></a>以棒趁下。<a id="a-PM"></a>大笑归方丈。<a id="a-PN"></a>师没。<a id="a-PO"></a>有贤者赞其像曰。<a id="a-PP"></a>知见一何高。<a id="a-PQ"></a>拭眼避天位。<a id="a-PR"></a>回观洗耳人。<a id="a-PS"></a>千古未为愧。</p>
  <p id="aPT">(廿二)　供奉吴元卿者。<a id="a-PU"></a>敏悟绝人。<a id="a-PV"></a>宪宗殊喜之。<a id="a-PW"></a>一日在昭阳宫。<a id="a-PX"></a>见群芳敷荣赏玩徘徊。<a id="a-PY"></a>倏闻空中有声曰。<a id="a-PZ"></a>虚幻之相开谢不停。<a id="a-Pa"></a>能坏善根仁者安可嗜之元卿猛省志脱尘俗。<a id="a-Pb"></a>帝一日游宫。<a id="a-Pc"></a>问曰。<a id="a-Pd"></a>卿何不乐。<a id="a-Pe"></a>对曰。<a id="a-Pf"></a>臣幼不食荤。<a id="a-Pg"></a>志愿从释。<a id="a-Ph"></a>帝曰。<a id="a-Pi"></a>朕视卿若昆弟。<a id="a-Pj"></a>但富贵欲出人表者不违卿。<a id="a-Pk"></a>惟出家不可。<a id="a-Pl"></a>既浃旬而容貌瘦瘁。<a id="a-Pm"></a>帝悯而诏曰。<a id="a-Pn"></a>如卿愿任选日远近奏来。<a id="a-Po"></a>元卿荷恩致谢。<a id="a-Pp"></a>寻得乡报母患。<a id="a-Pq"></a>乞归宁。<a id="a-Pr"></a>帝厚赐津遣。<a id="a-Ps"></a>元卿至家。<a id="a-Pt"></a>会韬光法师勉之。<a id="a-Pu"></a>谒鸟窠禅师。<a id="a-Pv"></a>启曰。<a id="a-Pw"></a>弟子七岁蔬食。<a id="a-Px"></a>十一受五戒。<a id="a-Py"></a>今年二十有二。<a id="a-Pz"></a>为出家故休官。<a id="a-Q0"></a>愿和尚授与僧相。<a id="a-Q1"></a>鸟窠曰。<a id="a-Q2"></a>今时为僧鲜有精苦者行多浮滥。<a id="a-Q3"></a>元卿曰。<a id="a-Q4"></a>本净非琢磨。<a id="a-Q5"></a>元明不随照。<a id="a-Q6"></a>曰汝若了净智妙圆体自空寂。<a id="a-Q7"></a>即真出家何假外相。<a id="a-Q8"></a>汝当为在家菩萨戒施俱修如孙许之流也。<a id="a-Q9"></a>元卿曰。<a id="a-QA"></a>理虽如是。<a id="a-QB"></a>然非本志。<a id="a-QC"></a>倘蒙摄受则誓遵师教。<a id="a-QD"></a>如是三请皆不诺。<a id="a-QE"></a>韬光为劝请曰。<a id="a-QF"></a>宫使未尝娶。<a id="a-QG"></a>亦不畜侍女。<a id="a-QH"></a>禅师若不摄受。<a id="a-QI"></a>其谁能度之。<a id="a-QJ"></a>鸟窠乃与披剃具戒。<a id="a-QK"></a>法号会通。<a id="a-QL"></a>昼夜精进诵大乘经习安般三昧。<a id="a-QM"></a>忽一日固辞游方。<a id="a-QN"></a>鸟窠曰。<a id="a-QO"></a>汝将何往。<a id="a-QP"></a>曰会通为法出家。<a id="a-QQ"></a>以和尚不垂慈诲。<a id="a-QR"></a>今往诸方学佛法去。<a id="a-QS"></a>窠于身上拈起布毛吹之。<a id="a-QT"></a>通遂悟玄旨。<a id="a-QU"></a>时号布毛侍者云。</p>
 </body>
</html>