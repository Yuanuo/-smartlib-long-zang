<!doctype html>
<html id="z3IBXNG1jb" data-ver="1329">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第十二</h1>
  <p id="a2">唐(姓李氏王土德都二京)雷氏曰(神太高则中睿玄肃代德顺宪穆景文武宣懿僖昭哀濮亡。<a id="a-3"></a>唐主二十二。<a id="a-4"></a>二百九十二年)</p>
  <p id="a5">(戊寅)　高祖神尧皇帝渊改武德(字叔德。<a id="a-6"></a>陇西成纪人。<a id="a-7"></a>其先武昭王李暠之后。<a id="a-8"></a>李歆弘农太守重耳金门镇将熙李天锡周八柱虎。<a id="a-9"></a>西魏赐姓大野氏。<a id="a-A"></a>官至太尉。<a id="a-B"></a>与李弼等八人佐周有功。<a id="a-C"></a>皆为柱国号八柱也。<a id="a-D"></a>虎卒周追其功封唐国公。<a id="a-E"></a>公生昉。<a id="a-F"></a>袭封唐公。<a id="a-G"></a>高祖父也。<a id="a-H"></a>仕隋为安州总管。<a id="a-I"></a>生高祖于长安。<a id="a-J"></a>紫气充庭。<a id="a-K"></a>体有三乳。<a id="a-L"></a>性宽仁厚。<a id="a-M"></a>又袭唐公。<a id="a-N"></a>隋恭帝进封唐王。<a id="a-O"></a>既太宗世。<a id="a-P"></a>民知隋必亡。<a id="a-Q"></a>谋举大事。<a id="a-R"></a>祖从之。<a id="a-S"></a>秋七月举义兵。<a id="a-T"></a>冬十一月克京城。<a id="a-U"></a>明年夏五月恭逊位于高祖。<a id="a-V"></a>即位于长安。<a id="a-W"></a>改国号唐。<a id="a-X"></a>在位九年。<a id="a-Y"></a>寿七十一崩。<a id="a-Z"></a>葬献陵内禅太宗太宗。<a id="a-a"></a>佛心天子也。<a id="a-b"></a>创基定业廊清方维。<a id="a-c"></a>传世二十二。<a id="a-d"></a>凡二百九十二年。<a id="a-e"></a>自开辟以来。<a id="a-f"></a>有天下者俱未若唐甚盛也。<a id="a-g"></a>吾教盛衰常与帝道相望。<a id="a-h"></a>由是内外护圣贤之多典章之备。<a id="a-i"></a>亦无出此朝。<a id="a-j"></a>故于唐颇称全书幸名教君子。<a id="a-k"></a>与夫吾属后之来者有以稽考焉)</p>
  <p id="al">七庙制(东西直排皆面阳明。<a id="a-m"></a>始祖居中。<a id="a-n"></a>三昭居左三穆居右次序如是)</p>
  <p id="ao">⊙帝受隋禅百官拜舞。<a id="a-p"></a>僧但山呼拱立一面。<a id="a-q"></a>鄂国公尉迟敬德金吾卫将军刘文靖奏曰。<a id="a-r"></a>僧未登圣。<a id="a-s"></a>俱是凡夫。<a id="a-t"></a>何乃高揖王侯父母反拜。<a id="a-u"></a>孰可忍也。<a id="a-v"></a>帝令定儒释优劣编入朝典议讫表闻。<a id="a-w"></a>不合拜上。</p>
  <p id="ax">(己卯)　定租税法。</p>
  <p id="ay">(甲申)　七年二月丁巳。<a id="a-z"></a>高祖释奠于国学召名儒僧道论义。<a id="a-10"></a>道士刘进喜问沙门惠乘曰。<a id="a-11"></a>悉达太子六年苦行求证道果。<a id="a-12"></a>是则道能生佛。<a id="a-13"></a>佛由道成。<a id="a-14"></a>故经曰。<a id="a-15"></a>求无上道又曰体解大道发无上心。<a id="a-16"></a>以此验之。<a id="a-17"></a>道宜先佛。<a id="a-18"></a>乘曰。<a id="a-19"></a>震旦之于天竺。<a id="a-1A"></a>犹环海之比鳞洲。<a id="a-1B"></a>老君与佛先后三百余年。<a id="a-1C"></a>岂昭王时佛而求敬王之道哉。<a id="a-1D"></a>进喜曰。<a id="a-1E"></a>太上大道先天地生。<a id="a-1F"></a>郁勃洞灵之中。<a id="a-1G"></a>炜烨玉清之上。<a id="a-1H"></a>是佛之师也。<a id="a-1I"></a>乘曰。<a id="a-1J"></a>按七籍九流。<a id="a-1K"></a>经国之典宗本周易。<a id="a-1L"></a>五运相生二仪斯辟。<a id="a-1M"></a>妙万物之谓神。<a id="a-1N"></a>一阴一阳之谓道。<a id="a-1O"></a>宁云别有大道先天地生乎。<a id="a-1P"></a>道既无名。<a id="a-1Q"></a>曷由生佛。<a id="a-1R"></a>中庸曰。<a id="a-1S"></a>率性之谓道车胤曰。<a id="a-1T"></a>在己为德。<a id="a-1U"></a>及物为道。<a id="a-1V"></a>岂有顶戴金冠身披黄褐鬓垂素发手执玉璋居大罗之上独称大道。<a id="a-1W"></a>何其谬哉。<a id="a-1X"></a>进喜无对。<a id="a-1Y"></a>已而太学博士陆德明随方立义。<a id="a-1Z"></a>遍析其要。<a id="a-1a"></a>帝悦曰。<a id="a-1b"></a>三人皆勍敌也。<a id="a-1c"></a>然德明一举辄蔽之。<a id="a-1d"></a>可谓贤矣。<a id="a-1e"></a>遂各赐之帛。</p>
  <p id="a1f">⊙(乙酉)　太史令庾俭。<a id="a-1g"></a>耻以术官。<a id="a-1h"></a>荐傅奕自代。<a id="a-1i"></a>奕在隋为黄冠。<a id="a-1j"></a>甚不得志。<a id="a-1k"></a>既承革政得志朝廷。<a id="a-1l"></a>及为令有道士傅仁均者。<a id="a-1m"></a>颇闲历学。<a id="a-1n"></a>奕举为太史丞遂与之附合。<a id="a-1o"></a>上疏请除罢释教事。<a id="a-1p"></a>十有一条其略曰。<a id="a-1q"></a>佛在西域言妖路远。<a id="a-1r"></a>汉译胡经恣其假托。<a id="a-1s"></a>故使不忠不孝。<a id="a-1t"></a>削发而揖君亲。<a id="a-1u"></a>游手游食。<a id="a-1v"></a>易服而逃租赋。<a id="a-1w"></a>演其妖书述其邪法伪启三途谬彰六道。<a id="a-1x"></a>恐訹愚夫诈欺庸品。<a id="a-1y"></a>凡百黎庶通识者稀。<a id="a-1z"></a>不究根源信其矫妄。<a id="a-20"></a>仍追既往之罪。<a id="a-21"></a>虚拟将来之福。<a id="a-22"></a>至有躬造恶逆触法抵刑。<a id="a-23"></a>方乃狱中礼佛口诵梵言。<a id="a-24"></a>晓夕忘疲视免其罪。<a id="a-25"></a>且死生寿夭本于自然。<a id="a-26"></a>刑德威福关之人君。<a id="a-27"></a>而愚僧矫托皆言由佛。<a id="a-28"></a>窃人主权攘造化理。<a id="a-29"></a>其为害政良可悲也书曰。<a id="a-2A"></a>惟辟作福。<a id="a-2B"></a>惟辟作威。<a id="a-2C"></a>惟辟玉食。<a id="a-2D"></a>臣无有作福作威玉食。<a id="a-2E"></a>害于而家。<a id="a-2F"></a>凶于而国。<a id="a-2G"></a>自五帝三王。<a id="a-2H"></a>皆未有佛法。<a id="a-2I"></a>君明臣忠年祚长久。<a id="a-2J"></a>至汉明始立胡祠。<a id="a-2K"></a>令西域乘门自传其法西晋已前不许中国之人髡发出家。<a id="a-2L"></a>洎符石乱华。<a id="a-2M"></a>乃弭厥禁政虐祚短。<a id="a-2N"></a>皆由佛教致灾。<a id="a-2O"></a>梁武齐宣尤足为戒。<a id="a-2P"></a>昔褒姒一女荧惑幽王致亡其国。<a id="a-2Q"></a>况今僧尼十万。<a id="a-2R"></a>刻绘泥像以耗天下者乎。<a id="a-2S"></a>陛下以十万之众。<a id="a-2T"></a>自相夫妇。<a id="a-2U"></a>十年滋产。<a id="a-2V"></a>十年教训。<a id="a-2W"></a>自可足食足兵四海免蚕食之患。<a id="a-2X"></a>百姓知威福所自。<a id="a-2Y"></a>则妖妄之风息而淳朴之化还也。<a id="a-2Z"></a>且古今忠谏鲜不逮祸。<a id="a-2a"></a>近北齐章仇子他献言。<a id="a-2b"></a>僧尼縻损国家。<a id="a-2c"></a>塔寺虚费金帛。<a id="a-2d"></a>为诸僧尼附会宰相依托妃主阳谗阴谤。<a id="a-2e"></a>子他卒死都市。<a id="a-2f"></a>及周武入齐首封其墓。<a id="a-2g"></a>臣虽不敏窃希其踪。<a id="a-2h"></a>疏奏。<a id="a-2i"></a>不报。</p>
  <p id="a2j">(丙戌)　九年太史令傅奕。<a id="a-2k"></a>前后七上疏请除罢释氏。<a id="a-2l"></a>词皆激切。<a id="a-2m"></a>帝春秋高而优柔无断。<a id="a-2n"></a>颇信之。<a id="a-2o"></a>以其疏付群臣杂议。<a id="a-2p"></a>大臣皆言佛法兴自累朝。<a id="a-2q"></a>弘善遏恶冥助国家。<a id="a-2r"></a>理无废弃。<a id="a-2s"></a>独太仆卿张道源。<a id="a-2t"></a>附奕称其奏合理。<a id="a-2u"></a>宰相萧瑀廷斥奕曰。<a id="a-2v"></a>佛圣人也。<a id="a-2w"></a>奕为此议非圣人者无法。<a id="a-2x"></a>请置严刑。<a id="a-2y"></a>奕曰。<a id="a-2z"></a>礼本于事亲。<a id="a-30"></a>终于事君。<a id="a-31"></a>此则忠孝之礼着。<a id="a-32"></a>臣子之道成。<a id="a-33"></a>佛逾城出家逃背其父。<a id="a-34"></a>以匹夫抗天子。<a id="a-35"></a>以继体悖所亲。<a id="a-36"></a>瑀非出于空桑。<a id="a-37"></a>而反尊无父之教。<a id="a-38"></a>臣闻非孝者无亲。<a id="a-39"></a>瑀之谓矣。<a id="a-3A"></a>瑀曰。<a id="a-3B"></a>地狱正为此人设也(已上见旧唐史)</p>
  <p id="a3C">⊙帝复以奕疏。<a id="a-3D"></a>颁示诸僧问。<a id="a-3E"></a>出家于国何益。<a id="a-3F"></a>时法师法琳者。<a id="a-3G"></a>姓陈氏。<a id="a-3H"></a>颖川人。<a id="a-3I"></a>祖因从宦寓襄阳。<a id="a-3J"></a>后住长安齐法寺。<a id="a-3K"></a>作破邪论二卷。<a id="a-3L"></a>博引图史及道教经籍。<a id="a-3M"></a>大略申明佛教。<a id="a-3N"></a>彻万法之源。<a id="a-3O"></a>而孔老立言。<a id="a-3P"></a>特域中之治。<a id="a-3Q"></a>未阳远涂。<a id="a-3R"></a>非尽究竟之理。<a id="a-3S"></a>凡出家者。<a id="a-3T"></a>守志明道。<a id="a-3U"></a>弘善兴福。<a id="a-3V"></a>启迪昏迷利国非浅。<a id="a-3W"></a>法师明概作决对奕谤佛僧事八条。<a id="a-3X"></a>法师惠乘作辩正论。<a id="a-3Y"></a>十喻九箴。<a id="a-3Z"></a>破道士李仲卿十异九迷之谬。<a id="a-3a"></a>琳等奉表奏上。<a id="a-3b"></a>并致启秦王。<a id="a-3c"></a>而门下典仪李师政。<a id="a-3d"></a>着内德论三篇。<a id="a-3e"></a>开陈佛化之益。<a id="a-3f"></a>仍自序而进之。<a id="a-3g"></a>其词曰。<a id="a-3h"></a>若夫十力调御。<a id="a-3i"></a>运法舟于苦海。<a id="a-3j"></a>三乘汲引。<a id="a-3k"></a>坦夷途于火宅。<a id="a-3l"></a>劝善进德之广。<a id="a-3m"></a>七经所不逮。<a id="a-3n"></a>戒恶防患之深。<a id="a-3o"></a>九流莫之比。<a id="a-3p"></a>但穷神知化。<a id="a-3q"></a>其言宏大而可惊。<a id="a-3r"></a>去惑绝尘厥轨清邈而难蹈。<a id="a-3s"></a>华夷仕庶朝野文儒。<a id="a-3t"></a>各附所安鲜味斯道。<a id="a-3u"></a>自非研精以考真妄。<a id="a-3v"></a>沉思而察苦空。<a id="a-3w"></a>无以立匪石之信根。<a id="a-3x"></a>去若亡之疑。<a id="a-3y"></a>盖远则净名妙德。<a id="a-3z"></a>弘道胜而服勤。<a id="a-40"></a>近则天亲龙树。<a id="a-41"></a>悟理真而敦悦。<a id="a-42"></a>罗什道安之笃学。<a id="a-43"></a>究玄宗而益敬。<a id="a-44"></a>僧睿惠远之归信。<a id="a-45"></a>迄皓首而弥坚。<a id="a-46"></a>迈士安之淫书。<a id="a-47"></a>甚宣尼之玩易。<a id="a-48"></a>千金未足惊其视。<a id="a-49"></a>八音不能改其听闻之博而乐愈深。<a id="a-4A"></a>思之深而信弥笃。<a id="a-4B"></a>皆欲罢而不能。<a id="a-4C"></a>则其非妄也必矣。<a id="a-4D"></a>我皇诞膺天命弘济区宇。<a id="a-4E"></a>覆等苍旻载均厚地扫氛祲清八表救涂炭宁兆民。<a id="a-4F"></a>五教惟敷九功惟叙。<a id="a-4G"></a>总万古之徽猷。<a id="a-4H"></a>改百王之余弊。<a id="a-4I"></a>网罗庶善。<a id="a-4J"></a>崇三宝以津梁芟夷群恶。<a id="a-4K"></a>迸四部之稊莠。<a id="a-4L"></a>遵付嘱之遗旨。<a id="a-4M"></a>弘绍隆之要术。<a id="a-4N"></a>功德崇高昊天罔喻。<a id="a-4O"></a>但缙绅之士祖述多途。<a id="a-4P"></a>各师所学异论蜂起。<a id="a-4Q"></a>或谓三王无佛而年永。<a id="a-4R"></a>二石有僧而政虐。<a id="a-4S"></a>损化由于奉佛。<a id="a-4T"></a>益国在于废僧。<a id="a-4U"></a>苟明偏见未申通理。<a id="a-4V"></a>博考兴王足证浮伪。<a id="a-4W"></a>何则亡秦者胡亥。<a id="a-4X"></a>时无佛而土崩。<a id="a-4Y"></a>兴佛者汉明。<a id="a-4Z"></a>世有僧而国治。<a id="a-4a"></a>周除佛寺。<a id="a-4b"></a>而天元之祚未永。<a id="a-4c"></a>隋弘释教。<a id="a-4d"></a>而开皇之令无虐盛衰由布政。<a id="a-4e"></a>治乱在庶官。<a id="a-4f"></a>归咎佛僧实非通论。<a id="a-4g"></a>且佛唯弘善。<a id="a-4h"></a>不长恶于臣民。<a id="a-4i"></a>戒本防非何损治于家国。<a id="a-4j"></a>若人人守善家家奉戒。<a id="a-4k"></a>则刑罚何得而广。<a id="a-4l"></a>祸福无由而作。<a id="a-4m"></a>骐骥虽骏不乘无以致远。<a id="a-4n"></a>药石徒丰未饵焉能愈疾。<a id="a-4o"></a>项籍丧师。<a id="a-4p"></a>非范增之无算。<a id="a-4q"></a>石氏兴虐。<a id="a-4r"></a>岂浮图之不仁。<a id="a-4s"></a>但为违之而暴乱。<a id="a-4t"></a>未有遵之而凶虐。<a id="a-4u"></a>由此观之。<a id="a-4v"></a>亦足明矣。<a id="a-4w"></a>复有谓正觉为妖神。<a id="a-4x"></a>比净居于淫祀。<a id="a-4y"></a>訾而谤之。<a id="a-4z"></a>无所不至。<a id="a-50"></a>圣朝劝善。<a id="a-51"></a>立伽蓝以崇福。<a id="a-52"></a>迷民兴谤。<a id="a-53"></a>反功德以为尤。<a id="a-54"></a>此深讪上。<a id="a-55"></a>非徒毁佛。<a id="a-56"></a>愚窃抚心而太息。<a id="a-57"></a>所以发愤而含毫者也。<a id="a-58"></a>忝赖皇恩预沾法雨。<a id="a-59"></a>切磋所惑积稔于兹。<a id="a-5A"></a>信随闻起。<a id="a-5B"></a>疑因解灭。<a id="a-5C"></a>昔尝苟訾而不信。<a id="a-5D"></a>今则笃信而无毁。<a id="a-5E"></a>近推诸己广以量人。<a id="a-5F"></a>凡百轻毁而弗钦。<a id="a-5G"></a>皆为讨论之未究。<a id="a-5H"></a>若令探赜索隐。<a id="a-5I"></a>功齐于澄什。<a id="a-5J"></a>必皆深信笃敬。<a id="a-5K"></a>志均于名僧矣。<a id="a-5L"></a>师政学匪钩深识不臻妙。<a id="a-5M"></a>少有所闻微去其惑。<a id="a-5N"></a>谨课庸短著论三篇。<a id="a-5O"></a>辨惑第一明邪正之通蔽。<a id="a-5P"></a>通命第二辨殃庆之倚伏。<a id="a-5Q"></a>空有第三破断常之执见。<a id="a-5R"></a>核之以群言。<a id="a-5S"></a>考之以众善。<a id="a-5T"></a>上显圣朝之净福。<a id="a-5U"></a>下析淫祀之虚非。<a id="a-5V"></a>徒有斯意实乏其材。<a id="a-5W"></a>属词鄙陋援证肤浅。<a id="a-5X"></a>虽竭愚勤何宣圣德。<a id="a-5Y"></a>庶同病于未愈者。<a id="a-5Z"></a>闻浅譬而深悟也。<a id="a-5a"></a>如藩篱之卉。<a id="a-5b"></a>或蠲疾于腹心。<a id="a-5c"></a>藜藿之餐。<a id="a-5d"></a>傥救馁于沟壑。<a id="a-5e"></a>若金丹在目玉馔盈。<a id="a-5f"></a>桉顾瞻菲薄良足陋矣。<a id="a-5g"></a>内德论辨惑篇第一。<a id="a-5h"></a>其略曰。<a id="a-5i"></a>有辨聪书生。<a id="a-5j"></a>谓忠正君子曰。<a id="a-5k"></a>盖闻释迦生于天竺。<a id="a-5l"></a>修多出自西胡。<a id="a-5m"></a>名号无俦于周孔。<a id="a-5n"></a>功德靡称于典谟寔远夷所尊若。<a id="a-5o"></a>非中夏之师儒。<a id="a-5p"></a>逮摄摩腾之入汉。<a id="a-5q"></a>及康僧会之游吴。<a id="a-5r"></a>显舍利于南国。<a id="a-5s"></a>起招提于东都。<a id="a-5t"></a>自兹厥后乃尚浮图。<a id="a-5u"></a>沙门盛洙泗之众。<a id="a-5v"></a>精舍类王侯之居。<a id="a-5w"></a>既营之于[塽-(爻*爻)+((人/人)*(人/人))]垲。<a id="a-5x"></a>又资之以膏腴。<a id="a-5y"></a>擢修幢而曜日。<a id="a-5z"></a>拟甲第而当衢。<a id="a-60"></a>王公大臣助之以金帛。<a id="a-61"></a>农商富族施之以田庐。<a id="a-62"></a>其福利之焉在。<a id="a-63"></a>何遵崇之有余也。<a id="a-64"></a>未若销像而绝鑴铸。<a id="a-65"></a>货泉可以无费。<a id="a-66"></a>毁经以禁缮写。<a id="a-67"></a>笔纸不为之贵。<a id="a-68"></a>废僧以从编户。<a id="a-69"></a>益黍稷之余税。<a id="a-6A"></a>坏塔以补不足。<a id="a-6B"></a>广赈恤之仁惠。<a id="a-6C"></a>欲诣阙而效愚忠。<a id="a-6D"></a>上书而献斯计。<a id="a-6E"></a>窃谓可以益国而利民矣。<a id="a-6F"></a>吾子以为何如乎。<a id="a-6G"></a>忠正君子曰。<a id="a-6H"></a>是何言之过欤。<a id="a-6I"></a>余昔笃志于儒林。<a id="a-6J"></a>又措心于文苑。<a id="a-6K"></a>颇同吾子之言论。<a id="a-6L"></a>良由闻法之迟晚。<a id="a-6M"></a>赖指南以去惑。<a id="a-6N"></a>幸失途之未远。<a id="a-6O"></a>每省过而责躬。<a id="a-6P"></a>则临餐而忘饭。<a id="a-6Q"></a>子若博考而深计。<a id="a-6R"></a>亦将悔迷而知返矣。<a id="a-6S"></a>窃闻有太史令傅君者。<a id="a-6T"></a>又甚于曩日之惑焉。<a id="a-6U"></a>内自省于昔迷。<a id="a-6V"></a>则十同其五矣。<a id="a-6W"></a>请辩傅君之惑言。<a id="a-6X"></a>以释吾子之邪执。<a id="a-6Y"></a>傅谓佛法本出于西胡。<a id="a-6Z"></a>不应奉之于中国。<a id="a-6a"></a>余昔同此惑焉。<a id="a-6b"></a>今则悟其不然矣。<a id="a-6c"></a>夫由余出自西戎。<a id="a-6d"></a>辅秦穆而开伯业。<a id="a-6e"></a>日磾生于北狄。<a id="a-6f"></a>侍汉武而除危害。<a id="a-6g"></a>臣既有之。<a id="a-6h"></a>师亦宜尔。<a id="a-6i"></a>何必取其同俗而舍于异方乎。<a id="a-6j"></a>师以道大为尊。<a id="a-6k"></a>无论于彼此。<a id="a-6l"></a>法以善高为胜。<a id="a-6m"></a>不计于遐迩。<a id="a-6n"></a>若夫尚仁为美去欲称高。<a id="a-6o"></a>戒积恶之余殃。<a id="a-6p"></a>劝为善以邀福。<a id="a-6q"></a>百家之所同。<a id="a-6r"></a>七经无以易。<a id="a-6s"></a>但褊浅而未深至。<a id="a-6t"></a>龌龊而不周广。<a id="a-6u"></a>其恕己及物。<a id="a-6v"></a>孰与佛之弘乎。<a id="a-6w"></a>其睹未知本。<a id="a-6x"></a>孰与佛之远乎。<a id="a-6y"></a>其劝善惩恶。<a id="a-6z"></a>孰与佛之广乎。<a id="a-70"></a>其明空析有。<a id="a-71"></a>孰与佛之深乎。<a id="a-72"></a>由此观之。<a id="a-73"></a>其道妙矣。<a id="a-74"></a>圣人之德。<a id="a-75"></a>何以加焉。<a id="a-76"></a>岂得生于异域而贱其道。<a id="a-77"></a>出于远方而弃其宝。<a id="a-78"></a>夫绝群之骏。<a id="a-79"></a>非唯中邑之产。<a id="a-7A"></a>旷世之珍。<a id="a-7B"></a>不必诸华之物。<a id="a-7C"></a>汉求西域之名马。<a id="a-7D"></a>魏收南海之明珠。<a id="a-7E"></a>贡犀象之牙角。<a id="a-7F"></a>采翡翠之毛羽。<a id="a-7G"></a>物生远域尚于此而为珍。<a id="a-7H"></a>道出遐方独奈何而可弃。<a id="a-7I"></a>若药物出于戎夷。<a id="a-7J"></a>禁咒起于胡越。<a id="a-7K"></a>苟可以蠲邪而去疾。<a id="a-7L"></a>岂以远来而不用之哉。<a id="a-7M"></a>夫灭三毒以证无为。<a id="a-7N"></a>其蠲邪也大矣。<a id="a-7O"></a>除八苦而致常乐。<a id="a-7P"></a>其去疾也深矣。<a id="a-7Q"></a>何得拘夷夏而计亲疏乎。<a id="a-7R"></a>况百亿日月之下。<a id="a-7S"></a>三千世界之内。<a id="a-7T"></a>则中在于彼域。<a id="a-7U"></a>不在此方矣。<a id="a-7V"></a>传计诗书所未言。<a id="a-7W"></a>以为修多不足尚。<a id="a-7X"></a>余昔同此惑焉。<a id="a-7Y"></a>今又悟其不然矣。<a id="a-7Z"></a>夫天文历象之秘奥。<a id="a-7a"></a>地理山川之卓诡。<a id="a-7b"></a>经脉孔穴之诊候。<a id="a-7c"></a>针药符咒之方术。<a id="a-7d"></a>诗书有所不载。<a id="a-7e"></a>周孔未之明言。<a id="a-7f"></a>然考之吉凶有时而征矣。<a id="a-7g"></a>察其行用而多效矣。<a id="a-7h"></a>且又周孔未言之物。<a id="a-7i"></a>蠢蠢无穷。<a id="a-7j"></a>诗书不载之法。<a id="a-7k"></a>茫茫何限。<a id="a-7l"></a>信乎书不尽言。<a id="a-7m"></a>言不尽意。<a id="a-7n"></a>何得拘六经之局教。<a id="a-7o"></a>而背三乘之通旨哉。<a id="a-7p"></a>夫能事未兴于上古。<a id="a-7q"></a>圣人开务于后世。<a id="a-7r"></a>故栋宇易橧巢之居。<a id="a-7s"></a>文字代结绳之制。<a id="a-7t"></a>饮血茹毛之馔。<a id="a-7u"></a>则先用而未珍。<a id="a-7v"></a>火化粒食之功。<a id="a-7w"></a>虽后作而非弊。<a id="a-7x"></a>彼用舍之先后。<a id="a-7y"></a>非理教之通蔽。<a id="a-7z"></a>岂得以诗书早播而得隆。<a id="a-80"></a>修多晚至而当替。<a id="a-81"></a>人有幼啖藜藿长饭粱肉。<a id="a-82"></a>少为布衣老遇侯服。<a id="a-83"></a>岂得以藜藿先获谓胜粱肉之味。<a id="a-84"></a>侯服晚遇不如布衣之贵乎。<a id="a-85"></a>万物有迁三宝常住。<a id="a-86"></a>寂然不动感而遂通。<a id="a-87"></a>化身示隐显之迹。<a id="a-88"></a>法体绝兴亡之数。<a id="a-89"></a>非初诞于王宫。<a id="a-8A"></a>不长逝于双树。<a id="a-8B"></a>何得论生灭于赴感。<a id="a-8C"></a>计修促于来去乎。<a id="a-8D"></a>傅氏誉老子而毁释迦。<a id="a-8E"></a>赞道书而非佛教。<a id="a-8F"></a>余昔同此惑焉。<a id="a-8G"></a>今又悟其不然矣。<a id="a-8H"></a>夫释老之为体。<a id="a-8I"></a>一而不二矣。<a id="a-8J"></a>同蠲有欲之累。<a id="a-8K"></a>俱显无为之宗。<a id="a-8L"></a>老氏明而未融。<a id="a-8M"></a>释典言臻其极。<a id="a-8N"></a>道若果是佛。<a id="a-8O"></a>固同是而无非。<a id="a-8P"></a>佛若果非道。<a id="a-8Q"></a>亦可非而无是。<a id="a-8R"></a>理非矛盾之异。<a id="a-8S"></a>人怀向背之殊。<a id="a-8T"></a>既同众狙之喜怒。<a id="a-8U"></a>又似叶公之爱畏。<a id="a-8V"></a>至如柱下道德之旨。<a id="a-8W"></a>漆园内外之篇。<a id="a-8X"></a>雅奥而难加。<a id="a-8Y"></a>清高而可尚。<a id="a-8Z"></a>窃尝读之。<a id="a-8a"></a>无间然矣。<a id="a-8b"></a>岂以信奉释典而苟訾之哉。<a id="a-8c"></a>抑又论夫死生无穷之缘。<a id="a-8d"></a>报应不朽之旨。<a id="a-8e"></a>释氏之所创明。<a id="a-8f"></a>黄老未之言及。<a id="a-8g"></a>不知今之道书何因类于佛典。<a id="a-8h"></a>论三世以劝刑。<a id="a-8i"></a>出九流之轨躅。<a id="a-8j"></a>若目睹而言之。<a id="a-8k"></a>则同佛而等其照。<a id="a-8l"></a>若耳闻而放之。<a id="a-8m"></a>则师佛而遵其说。<a id="a-8n"></a>同照则同不当非。<a id="a-8o"></a>相师则师不可毁。<a id="a-8p"></a>誉道而非佛。<a id="a-8q"></a>何谬之甚哉。<a id="a-8r"></a>傅云。<a id="a-8s"></a>佛是妖魅之气寺为淫邪之祀。<a id="a-8t"></a>此其未思之甚也。<a id="a-8u"></a>妖唯作[薛/女]。<a id="a-8v"></a>岂弘十善之化。<a id="a-8w"></a>魅必凭邪。<a id="a-8x"></a>宁兴八正之道。<a id="a-8y"></a>妖犹畏狗。<a id="a-8z"></a>魅亦惧猫。<a id="a-90"></a>何以降帝释之高心。<a id="a-91"></a>摧天魔之神力。<a id="a-92"></a>又如图澄罗什之侣。<a id="a-93"></a>道安惠远之俦。<a id="a-94"></a>高德高名。<a id="a-95"></a>非醉非狂。<a id="a-96"></a>岂容舍爱辞荣求魑魅之邪道。<a id="a-97"></a>勤身苦节事魍魉之妖神。<a id="a-98"></a>又自昔东汉至我大唐。<a id="a-99"></a>代代而禁妖言处处而断淫祀。<a id="a-9A"></a>岂容舍其财力放其士民。<a id="a-9B"></a>营魑魅之堂塔。<a id="a-9C"></a>入魍魉之徒众。<a id="a-9D"></a>又有宰辅冠盖人伦羽仪王导庾亮之徒。<a id="a-9E"></a>戴逵许询之辈。<a id="a-9F"></a>置情天人之际。<a id="a-9G"></a>抗迹烟霞之表。<a id="a-9H"></a>并禀教而归依。<a id="a-9I"></a>皆厝心以崇信。<a id="a-9J"></a>岂容尊妖奉魅以自屈乎。<a id="a-9K"></a>良由睹妙知真使之然耳。<a id="a-9L"></a>又傅氏之先。<a id="a-9M"></a>毅字武仲。<a id="a-9N"></a>高才硕学世号通人。<a id="a-9O"></a>辩显宗之祥梦。<a id="a-9P"></a>证金人之冥感。<a id="a-9Q"></a>释道东被毅有功焉。<a id="a-9R"></a>窃揆傅令之才识。<a id="a-9S"></a>未可齐于武仲也。<a id="a-9T"></a>何为毁佛谤法。<a id="a-9U"></a>与其先之反乎。<a id="a-9V"></a>吴尚书令阚泽对吴主孙权曰。<a id="a-9W"></a>孔老二家比方佛法优劣远矣。<a id="a-9X"></a>何以言之。<a id="a-9Y"></a>孔老设教。<a id="a-9Z"></a>法天以制用。<a id="a-9a"></a>不敢违天。<a id="a-9b"></a>诸佛说法。<a id="a-9c"></a>天奉而行。<a id="a-9d"></a>不敢违佛。<a id="a-9e"></a>以此言之。<a id="a-9f"></a>实非比对。<a id="a-9g"></a>愚谓阚子斯论知优劣之一隅矣。<a id="a-9h"></a>凡百君子可不思其言乎。<a id="a-9i"></a>夫大士高僧。<a id="a-9j"></a>观于理也深矣。<a id="a-9k"></a>明主贤臣。<a id="a-9l"></a>谋于国也忠矣。<a id="a-9m"></a>而历代宝之以为大训何哉。<a id="a-9n"></a>知其穷理尽性道莫之加故也。<a id="a-9o"></a>傅氏观不深于名僧。<a id="a-9p"></a>思未精于前哲。<a id="a-9q"></a>独师心而背法。<a id="a-9r"></a>轻绝福而兴咎。<a id="a-9s"></a>何其为国谋而不忠乎。<a id="a-9t"></a>为身虑而不远乎。<a id="a-9u"></a>大觉穷神而知化。<a id="a-9v"></a>深观过患而豫防。<a id="a-9w"></a>惟可龄之易尽嗟五福而难常。<a id="a-9x"></a>命川流而电逝。<a id="a-9y"></a>业地久而天长。<a id="a-9z"></a>三涂极迍而杳杳。<a id="a-A0"></a>四流无际而茫茫。<a id="a-A1"></a>凭法舟而利济。<a id="a-A2"></a>藉信翮以翱翔。<a id="a-A3"></a>宜转咎而为福。<a id="a-A4"></a>何罔念而作狂也。<a id="a-A5"></a>傅云赵时梁时皆有僧反。<a id="a-A6"></a>况今天下僧尼二十万众。<a id="a-A7"></a>此又不思之言也。<a id="a-A8"></a>若以昔有反僧而废今之法众。<a id="a-A9"></a>岂得以古有叛臣而弃今之名士。<a id="a-AA"></a>邻有逆儿而逐己之顺子。<a id="a-AB"></a>皆有乱民而不养今之黎庶乎。<a id="a-AC"></a>夫普天之下出家之众。<a id="a-AD"></a>非云集于一邑。<a id="a-AE"></a>实星分于九土。<a id="a-AF"></a>摄之以州县。<a id="a-AG"></a>限之以关河。<a id="a-AH"></a>无征发之威权。<a id="a-AI"></a>有宪章之禁约。<a id="a-AJ"></a>纵令三五凶险一二阐提。<a id="a-AK"></a>既无缘于乌合。<a id="a-AL"></a>亦何忧于蚁聚。<a id="a-AM"></a>且又沙门入道。<a id="a-AN"></a>岂怀亡命之谋。<a id="a-AO"></a>女子出家。<a id="a-AP"></a>宁求带甲之用。<a id="a-AQ"></a>何乃混计僧尼之数。<a id="a-AR"></a>当同枭镜之党架虚以乱真。<a id="a-AS"></a>蔽善而称恶。<a id="a-AT"></a>君子有三畏。<a id="a-AU"></a>岂当如是乎。<a id="a-AV"></a>夫青衿有罪。<a id="a-AW"></a>非关尼父之失。<a id="a-AX"></a>皂服为非。<a id="a-AY"></a>岂是释尊之咎。<a id="a-AZ"></a>僧干朝宪。<a id="a-Aa"></a>尼犯俗刑。<a id="a-Ab"></a>譬诵律而穿窬。<a id="a-Ac"></a>如读礼而骄倨。<a id="a-Ad"></a>但以人禀顽嚚之性而不迁于善。<a id="a-Ae"></a>非是经开逆乱之源而令染于恶。<a id="a-Af"></a>人不皆贤。<a id="a-Ag"></a>法实惟善。<a id="a-Ah"></a>何因怒恶而反善。<a id="a-Ai"></a>咎人而弃法。<a id="a-Aj"></a>若夫口谈夷惠而身行桀蹠。<a id="a-Ak"></a>耳听桀蹠而口废诗礼。<a id="a-Al"></a>然则人有可诛之罪。<a id="a-Am"></a>法无可废之过。<a id="a-An"></a>但应禁非以弘法。<a id="a-Ao"></a>不可以人而贱道。<a id="a-Ap"></a>窃笃信于妙法。<a id="a-Aq"></a>不苟党于沙门。<a id="a-Ar"></a>至于耘稊稗以殖嘉苗。<a id="a-As"></a>肃奸危以清大教。<a id="a-At"></a>所深愿矣。<a id="a-Au"></a>所深愿矣。<a id="a-Av"></a>傅云。<a id="a-Aw"></a>道人土枭皆是贪逆之恶种。<a id="a-Ax"></a>此又不思之言也。<a id="a-Ay"></a>夫以舍俗修道。<a id="a-Az"></a>故称道人。<a id="a-B0"></a>学道离贪逆。<a id="a-B1"></a>若云贪菩提道逆生死流。<a id="a-B2"></a>则僖子兴言未及斯旨。<a id="a-B3"></a>观沙门之律行也。<a id="a-B4"></a>行人所不能行。<a id="a-B5"></a>止人所不能止。<a id="a-B6"></a>具诸释典可得而究。<a id="a-B7"></a>蠕动之物犹不加害。<a id="a-B8"></a>况为枭镜之事乎。<a id="a-B9"></a>嫁娶之礼尚舍不为。<a id="a-BA"></a>况为禽兽之心乎。<a id="a-BB"></a>何乃引离欲之上人。<a id="a-BC"></a>匹聚尘之下物。<a id="a-BD"></a>援有道之贤俊。<a id="a-BE"></a>比无知之庶类。<a id="a-BF"></a>毁大慈之善众。<a id="a-BG"></a>媲不祥之恶鸟。<a id="a-BH"></a>谓道人为逆种。<a id="a-BI"></a>以梵行比兽心。<a id="a-BJ"></a>害善一何甚乎。<a id="a-BK"></a>反正顿如此乎。<a id="a-BL"></a>余昔每引孝经之不毁伤。<a id="a-BM"></a>以讥沙门之法去须发谓其反先王之道。<a id="a-BN"></a>失忠孝之义。<a id="a-BO"></a>今则悟其不然矣。<a id="a-BP"></a>若夫事君亲而尽节虽杀身而称仁。<a id="a-BQ"></a>亏忠孝而偷存。<a id="a-BR"></a>徒全肤而非义。<a id="a-BS"></a>论美见危而致命。<a id="a-BT"></a>礼防临难而苟免。<a id="a-BU"></a>何得一概而诃毁伤雷同而顾肤发。<a id="a-BV"></a>割股纳肝伤则甚矣。<a id="a-BW"></a>剔须落发损乃微焉。<a id="a-BX"></a>立忠不顾其命。<a id="a-BY"></a>论者莫知咎。<a id="a-BZ"></a>求道不爱其毛。<a id="a-Ba"></a>何独以为过。<a id="a-Bb"></a>汤恤烝民。<a id="a-Bc"></a>尚焚躯以祈泽。<a id="a-Bd"></a>墨敦兼爱欲磨足而至顶况夫上为君父深求相利。<a id="a-Be"></a>须发之毁何足顾哉。<a id="a-Bf"></a>夫圣人之教。<a id="a-Bg"></a>有殊途而同归君子之道。<a id="a-Bh"></a>或反经而合义。<a id="a-Bi"></a>则泰伯其人也。<a id="a-Bj"></a>废在家之就养。<a id="a-Bk"></a>托采药而不归。<a id="a-Bl"></a>弃中国之服章。<a id="a-Bm"></a>依剪发以为饰。<a id="a-Bn"></a>反经悖礼莫甚于斯。<a id="a-Bo"></a>然而仲尼称之曰。<a id="a-Bp"></a>泰伯可谓至德矣。<a id="a-Bq"></a>其故何也。<a id="a-Br"></a>虽迹背君亲。<a id="a-Bs"></a>而心忠于家国。<a id="a-Bt"></a>形亏百越。<a id="a-Bu"></a>布德全乎三让。<a id="a-Bv"></a>故泰伯弃衣冠之制。<a id="a-Bw"></a>而无损于至德。<a id="a-Bx"></a>则沙门舍缙绅之容。<a id="a-By"></a>亦何伤乎妙道。<a id="a-Bz"></a>虽易服改貌。<a id="a-C0"></a>违臣子之常仪。<a id="a-C1"></a>而信道归心。<a id="a-C2"></a>愿君亲之多福。<a id="a-C3"></a>苦其身意。<a id="a-C4"></a>修出家之众善。<a id="a-C5"></a>遗其君父。<a id="a-C6"></a>延历劫之深庆。<a id="a-C7"></a>其为忠孝不亦多乎。<a id="a-C8"></a>浪谓沙门为不忠。<a id="a-C9"></a>未之信矣。<a id="a-CA"></a>傅又云。<a id="a-CB"></a>西域胡人因埿而生。<a id="a-CC"></a>是以便事埿瓦。<a id="a-CD"></a>此又未思之言也。<a id="a-CE"></a>夫崇立灵像摸写尊形。<a id="a-CF"></a>所用多涂。<a id="a-CG"></a>非独埿瓦。<a id="a-CH"></a>或雕或铸。<a id="a-CI"></a>则以铁木金铜。<a id="a-CJ"></a>图之绣之。<a id="a-CK"></a>亦在丹青缣素。<a id="a-CL"></a>复谓西域士女遍从此物而生乎。<a id="a-CM"></a>且又中国之庙以木为主。<a id="a-CN"></a>则谓制礼君子皆从木而育邪。<a id="a-CO"></a>亲不可忘。<a id="a-CP"></a>故为之宗庙。<a id="a-CQ"></a>佛不可忘。<a id="a-CR"></a>故立其形像。<a id="a-CS"></a>以表罔极之心。<a id="a-CT"></a>用申如在之敬。<a id="a-CU"></a>钦圣仰德何失之有哉。<a id="a-CV"></a>夫以善为过者。<a id="a-CW"></a>故亦以恶为功矣。<a id="a-CX"></a>傅又云。<a id="a-CY"></a>帝王无佛则国治年长。<a id="a-CZ"></a>有佛则政虐祚短。<a id="a-Ca"></a>此又未思之言也。<a id="a-Cb"></a>则谓能仁设教。<a id="a-Cc"></a>皆阐淫虐之风。<a id="a-Cd"></a>菩萨立言。<a id="a-Ce"></a>专弘桀纣之事。<a id="a-Cf"></a>以实论之。<a id="a-Cg"></a>殊不然矣。<a id="a-Ch"></a>夫殷丧大宝。<a id="a-Ci"></a>灾兴姐已之言。<a id="a-Cj"></a>周失诸侯祸由褒姒之笑。<a id="a-Ck"></a>三代之亡。<a id="a-Cl"></a>皆此物也。<a id="a-Cm"></a>三乘之教。<a id="a-Cn"></a>岂斯尚乎。<a id="a-Co"></a>佛之为道慈悲喜舍。<a id="a-Cp"></a>齐物而等怨亲。<a id="a-Cq"></a>与安乐而救危苦。<a id="a-Cr"></a>古之所以得其民者。<a id="a-Cs"></a>佛既弘之矣民之所以逃其上者。<a id="a-Ct"></a>经甚戒之矣。<a id="a-Cu"></a>羲轩舜禹之德。<a id="a-Cv"></a>在六度而苞笼。<a id="a-Cw"></a>羿浞癸辛之咎。<a id="a-Cx"></a>总十恶以防禁。<a id="a-Cy"></a>向使桀遵少欲之教。<a id="a-Cz"></a>纣顺大慈之道。<a id="a-D0"></a>伊吕无以用其谋。<a id="a-D1"></a>汤武焉得行其计。<a id="a-D2"></a>可使鸣条免去国之祸。<a id="a-D3"></a>牧野息倒戈之乱。<a id="a-D4"></a>夏后从洛汭之歌。<a id="a-D5"></a>楚子违干溪之难。<a id="a-D6"></a>然则释氏之化。<a id="a-D7"></a>为益非小。<a id="a-D8"></a>延福祚于无穷。<a id="a-D9"></a>遏危亡于未兆。<a id="a-DA"></a>傅谓有之为损。<a id="a-DB"></a>无之为益。<a id="a-DC"></a>是何言与。<a id="a-DD"></a>是何言与。<a id="a-DE"></a>佛何仇而诬之至此。<a id="a-DF"></a>佛何负而疾之若仇乎。<a id="a-DG"></a>傅又云。<a id="a-DH"></a>未有佛法之前。<a id="a-DI"></a>人皆淳和世无篡逆。<a id="a-DJ"></a>此又未思之言也。<a id="a-DK"></a>夫九黎乱德。<a id="a-DL"></a>岂非无佛之年。<a id="a-DM"></a>三苗逆命。<a id="a-DN"></a>非当有法之后。<a id="a-DO"></a>夏殷之季何有淳和。<a id="a-DP"></a>春秋之时宁无篡逆。<a id="a-DQ"></a>寇贼奸宄。<a id="a-DR"></a>作士命于皋陶。<a id="a-DS"></a>玁狁孔炽。<a id="a-DT"></a>荡伐劳于吉甫。<a id="a-DU"></a>而傅谓佛兴篡逆。<a id="a-DV"></a>盗法佛犹戒之。<a id="a-DW"></a>岂长篡逆之乱乎。<a id="a-DX"></a>一言之竞佛亦防之。<a id="a-DY"></a>何败淳和之道乎。<a id="a-DZ"></a>惟佛之为教也。<a id="a-Da"></a>劝臣以忠。<a id="a-Db"></a>劝子以孝。<a id="a-Dc"></a>劝国以治。<a id="a-Dd"></a>劝家以和。<a id="a-De"></a>弘善示天堂之乐。<a id="a-Df"></a>惩非显地狱之苦。<a id="a-Dg"></a>不唯一字以为褒。<a id="a-Dh"></a>岂止五刑而作戒。<a id="a-Di"></a>乃谓伤和而长乱。<a id="a-Dj"></a>不亦诬谤之甚哉。<a id="a-Dk"></a>亦何伤于佛日乎。<a id="a-Dl"></a>但自沦于苦海矣。<a id="a-Dm"></a>轻而不避。<a id="a-Dn"></a>良可悲夫。<a id="a-Do"></a>于是书生心伏而色愧。<a id="a-Dp"></a>避席而谢曰。<a id="a-Dq"></a>仆以习俗生常违道自佚。<a id="a-Dr"></a>忽于所未究。<a id="a-Ds"></a>玩其所先述。<a id="a-Dt"></a>背正法而异论。<a id="a-Du"></a>受邪言以同失。<a id="a-Dv"></a>今闻佛智之玄邃。<a id="a-Dw"></a>乃知释教之忠质。<a id="a-Dx"></a>豁然神悟而理摅。<a id="a-Dy"></a>足以荡迷而祛疾。<a id="a-Dz"></a>虽从邪于昔岁。<a id="a-E0"></a>请归正于兹日。<a id="a-E1"></a>谨诵来戒以为口实矣。</p>
  <p id="aE2">论曰。<a id="a-E3"></a>昔司马文正公。<a id="a-E4"></a>讥元魏崔浩昧于择术。<a id="a-E5"></a>若傅令者。<a id="a-E6"></a>不善择术尤可数也。<a id="a-E7"></a>方天意大启唐祚。<a id="a-E8"></a>而太宗以大权圣人示现出世。<a id="a-E9"></a>为千载道德盛明之主。<a id="a-EA"></a>岂易遇哉。<a id="a-EB"></a>有文中子者。<a id="a-EC"></a>身任百世师儒。<a id="a-ED"></a>出河汾间。<a id="a-EE"></a>凡太宗一时宰辅。<a id="a-EF"></a>若凌烟阁上诸公。<a id="a-EG"></a>皆北面称师。<a id="a-EH"></a>受王佐之道。<a id="a-EI"></a>当是时使傅令稍知向方。<a id="a-EJ"></a>预出王氏之门。<a id="a-EK"></a>则其施设纵非公台之任。<a id="a-EL"></a>亦不失为名卿才大夫。<a id="a-EM"></a>徒以卜史占候下技。<a id="a-EN"></a>位貌既卑无以自逞。<a id="a-EO"></a>乃以夙昔私憾。<a id="a-EP"></a>谤黩大教。<a id="a-EQ"></a>规窃声誉。<a id="a-ER"></a>及太宗登位。<a id="a-ES"></a>天下文明诸公雍容庙堂。<a id="a-ET"></a>论道经邦制礼作乐。<a id="a-EU"></a>虽尧舜之运。<a id="a-EV"></a>亡以加也。<a id="a-EW"></a>此时奕之学素荒而伎且索矣。<a id="a-EX"></a>拘惭自废于家。<a id="a-EY"></a>其无聊而毙也可知矣。<a id="a-EZ"></a>妙哉李君内德论。<a id="a-Ea"></a>熟览之盖天下精识谠论也。<a id="a-Eb"></a>其通命一篇。<a id="a-Ec"></a>以儒所谓命释所谓业。<a id="a-Ed"></a>原始要终合而通之。<a id="a-Ee"></a>尤为警绝。<a id="a-Ef"></a>惜辞多未能具载云。</p>
  <p id="aEg">是岁夏四月。<a id="a-Eh"></a>太子建成秦王世民。<a id="a-Ei"></a>怨隙已成将兴内难。<a id="a-Ej"></a>而又边境屡优军国务殷。<a id="a-Ek"></a>傅奕妄生毁佛。<a id="a-El"></a>乞行废教之请复云云未决。<a id="a-Em"></a>及法琳等诸僧著论辨之。<a id="a-En"></a>合李黄门内德论。<a id="a-Eo"></a>同进之于朝。<a id="a-Ep"></a>帝由是悟奕等誉道毁佛为协私。<a id="a-Eq"></a>大臣不获已。<a id="a-Er"></a>遂兼汰二教而施行焉。<a id="a-Es"></a>五月辛巳。<a id="a-Et"></a>诏曰。</p>
  <p id="aEu">⊙释迦阐教清净为先。<a id="a-Ev"></a>远尘离垢除去贪欲。<a id="a-Ew"></a>所以弘宣胜业修植善根。<a id="a-Ex"></a>开导愚迷津梁庶品。<a id="a-Ey"></a>是以敷演经教检括学徒。<a id="a-Ez"></a>调忏身心舍诸染着。<a id="a-F0"></a>衣服饮食咸资四辈。<a id="a-F1"></a>自大觉迁谢道法流行。<a id="a-F2"></a>末代陵迟渐以亏损。<a id="a-F3"></a>乃有猥残之侣规自尊高。<a id="a-F4"></a>游堕之民苟辟徭役。<a id="a-F5"></a>妄为剃落托号出家。<a id="a-F6"></a>嗜欲无厌营求不已。<a id="a-F7"></a>致有出入闾里周旋阛阓。<a id="a-F8"></a>驱策畜产聚积货财。<a id="a-F9"></a>耕织为生沽贩为业。<a id="a-FA"></a>事同偏户迹等齐人。<a id="a-FB"></a>进违戒律之文。<a id="a-FC"></a>退无礼典之训。<a id="a-FD"></a>或有躬行劫掠身自穿窬。<a id="a-FE"></a>造作奸讹交通豪猾。<a id="a-FF"></a>每罹宪网自蹈重刑。<a id="a-FG"></a>渎玷真如亏损妙法。<a id="a-FH"></a>譬夫稂莠有秽嘉苗。<a id="a-FI"></a>类若淤泥混乎清水。<a id="a-FJ"></a>又伽蓝之地本曰净居。<a id="a-FK"></a>栖心之所理尚幽清。<a id="a-FL"></a>近代以来多立寺舍。<a id="a-FM"></a>不求间旷之地。<a id="a-FN"></a>唯趋諠杂之方。<a id="a-FO"></a>缮彩崎岖甍宇殊错。<a id="a-FP"></a>拓舛隐慝诱纳奸邪。<a id="a-FQ"></a>或有接延廛邸邻近屠沽。<a id="a-FR"></a>尘埃满室腥膻盈路。<a id="a-FS"></a>徒长轻薄之心。<a id="a-FT"></a>有亏崇敬之义。<a id="a-FU"></a>且老氏垂化本实冲虚。<a id="a-FV"></a>养志无为违情外物。<a id="a-FW"></a>全真守一是谓玄门。<a id="a-FX"></a>驱驰世务尤乖宗旨。<a id="a-FY"></a>朕应期御宇兴隆教法。<a id="a-FZ"></a>志思利益情在护持。<a id="a-Fa"></a>欲使玉石区分薰莸有辨。<a id="a-Fb"></a>长存妙道永固福田。<a id="a-Fc"></a>正本澄源宜从沙汰。<a id="a-Fd"></a>诸僧尼道士女冠。<a id="a-Fe"></a>有精勤练行守戒律者。<a id="a-Ff"></a>并令就大寺观居止。<a id="a-Fg"></a>供给衣食不令乏短。<a id="a-Fh"></a>其不能精进无行业。<a id="a-Fi"></a>弗堪供养者。<a id="a-Fj"></a>并令罢道各还桑梓。<a id="a-Fk"></a>所司明为条式务依教法。<a id="a-Fl"></a>违制之坐悉宜停断。<a id="a-Fm"></a>京城留寺三所观二所。<a id="a-Fn"></a>其余天下诸州各留一所。<a id="a-Fo"></a>余悉毁之。<a id="a-Fp"></a>六月四日。<a id="a-Fq"></a>秦王以府兵平内难。<a id="a-Fr"></a>高祖以秦王为皇太子。<a id="a-Fs"></a>付以军国政事是月癸亥大赦天下。<a id="a-Ft"></a>停前沙汰二教诏。<a id="a-Fu"></a>甲子高祖逊于位。<a id="a-Fv"></a>称太上皇。<a id="a-Fw"></a>太子即位于东宫。<a id="a-Fx"></a>是为太宗。</p>
  <p id="aFy">⊙(丁亥)　太宗文皇帝世民改贞观(高祖次子。<a id="a-Fz"></a>厥性仁贤。<a id="a-G0"></a>轻财重义。<a id="a-G1"></a>隋末起义兵。<a id="a-G2"></a>高祖谓之曰。<a id="a-G3"></a>破家亡躯由汝。<a id="a-G4"></a>化家为国亦由汝焉。<a id="a-G5"></a>肇兴唐室。<a id="a-G6"></a>皆太宗之功也。<a id="a-G7"></a>武德九年太子建成齐王元吉死。<a id="a-G8"></a>八月受禅即位。<a id="a-G9"></a>制体作乐选贤任良。<a id="a-GA"></a>与公卿大臣论议政事。<a id="a-GB"></a>吞蝗以整年谷之凶。<a id="a-GC"></a>其睿德如此。<a id="a-GD"></a>用魏征李靖房玄龄杜如晦等诸贤为相。<a id="a-GE"></a>慰迟敬德刘文靖为将。<a id="a-GF"></a>在位二十三年)</p>
  <p id="aGG">⊙帝对群臣太息曰。<a id="a-GH"></a>今大乱之后。<a id="a-GI"></a>其难治乎。<a id="a-GJ"></a>魏征对曰。<a id="a-GK"></a>大乱之治譬饥人之易食。<a id="a-GL"></a>帝曰。<a id="a-GM"></a>古不云乎。<a id="a-GN"></a>善人为邦百年而后胜残去杀。<a id="a-GO"></a>征曰。<a id="a-GP"></a>此不为圣哲之论。<a id="a-GQ"></a>圣哲之治其应如响。<a id="a-GR"></a>盖不其难。<a id="a-GS"></a>仆射封德彝曰。<a id="a-GT"></a>不然。<a id="a-GU"></a>三代之浇诡日滋。<a id="a-GV"></a>秦任法律汉杂霸道。<a id="a-GW"></a>皆欲治而不能。<a id="a-GX"></a>非能治而不欲。<a id="a-GY"></a>征书生好虚论徒乱国家不足听。<a id="a-GZ"></a>征曰。<a id="a-Ga"></a>五帝三王不易民而教。<a id="a-Gb"></a>行帝道而帝。<a id="a-Gc"></a>行王道而王。<a id="a-Gd"></a>顾所行何如耳。<a id="a-Ge"></a>黄帝战蚩尤。<a id="a-Gf"></a>七十而战胜其乱。<a id="a-Gg"></a>因致无为。<a id="a-Gh"></a>九黎害德。<a id="a-Gi"></a>颛顼征之。<a id="a-Gj"></a>既克而治。<a id="a-Gk"></a>桀为乱。<a id="a-Gl"></a>汤放之。<a id="a-Gm"></a>纣无道。<a id="a-Gn"></a>武伐之。<a id="a-Go"></a>汤武身及太平。<a id="a-Gp"></a>若人渐浇诡不复扑。<a id="a-Gq"></a>今当为鬼为魅。<a id="a-Gr"></a>尚安得而化之哉。<a id="a-Gs"></a>德彝不能对。<a id="a-Gt"></a>然复以为不可。<a id="a-Gu"></a>帝雅以征对为然。<a id="a-Gv"></a>他日帝尝召傅奕。<a id="a-Gw"></a>赐之食而谓曰。<a id="a-Gx"></a>佛道微妙圣迹可师。<a id="a-Gy"></a>且报应显然屡有征验。<a id="a-Gz"></a>汝独不悟其理何也。<a id="a-H0"></a>奕曰。<a id="a-H1"></a>佛是西方桀黠欺詸夷狄。<a id="a-H2"></a>及流入中国。<a id="a-H3"></a>尊尚其教皆邪僻纤人。<a id="a-H4"></a>摸写庄老玄言饰其妖妄。<a id="a-H5"></a>无补于国家。<a id="a-H6"></a>有害于百姓。<a id="a-H7"></a>帝恶其言不答。<a id="a-H8"></a>自是终身不齿。</p>
  <p id="aH9">(己丑)　○放宫女三千。</p>
  <p id="aHA">⊙七月蝗害稼。<a id="a-HB"></a>帝在苑中掇蝗而言曰。<a id="a-HC"></a>民以谷为命。<a id="a-HD"></a>而汝害之。<a id="a-HE"></a>是害吾民也。<a id="a-HF"></a>百姓有过在予一人。<a id="a-HG"></a>汝而有灵。<a id="a-HH"></a>当食朕身无害吾民。<a id="a-HI"></a>将吞之。<a id="a-HJ"></a>左右恐致疾遽求代。<a id="a-HK"></a>帝曰。<a id="a-HL"></a>所贵移灾朕躬。<a id="a-HM"></a>何疾之避。<a id="a-HN"></a>遂吞之。<a id="a-HO"></a>由是终帝世蝗不为害。<a id="a-HP"></a>冬十二月癸酉。<a id="a-HQ"></a>诏曰。<a id="a-HR"></a>有隋失道九服沸腾。<a id="a-HS"></a>朕亲总见戎致兹明罚。<a id="a-HT"></a>其有桀犬婴此汤罗。<a id="a-HU"></a>衔须义愤终乎握节。<a id="a-HV"></a>各徇所奉咸有可嘉。<a id="a-HW"></a>日往月来逝川斯远。<a id="a-HX"></a>切恐九泉之下向沦鼎镬。<a id="a-HY"></a>八难之间永缠冰炭。<a id="a-HZ"></a>愀然疚怀无忘兴寝。<a id="a-Ha"></a>所以树立福田济其营魄。<a id="a-Hb"></a>可于建义以来交兵之处为义士凶徒殒身戎阵者各建寺刹招延胜侣。<a id="a-Hc"></a>望法鼓所振。<a id="a-Hd"></a>变灾火于青莲。<a id="a-He"></a>清梵所闻。<a id="a-Hf"></a>易苦海于甘露。<a id="a-Hg"></a>所司量定处所。<a id="a-Hh"></a>并立寺名支配僧徒。<a id="a-Hi"></a>及修院宇。<a id="a-Hj"></a>具于事条以闻。<a id="a-Hk"></a>称朕矜哀之意。<a id="a-Hl"></a>仍命虞世南李伯乐褚遂良颜师古岑文本许敬宗朱子奢等。<a id="a-Hm"></a>为碑铭以纪功业(已上见旧史)</p>
  <p id="aHn">(庚寅)　○禁笞背法。</p>
  <p id="aHo">十月天下断狱。<a id="a-Hp"></a>死罪二十有九人。<a id="a-Hq"></a>东南薄海。<a id="a-Hr"></a>西极于岭。<a id="a-Hs"></a>北穷玄塞。<a id="a-Ht"></a>户不夜闭。<a id="a-Hu"></a>旅不赍粮。<a id="a-Hv"></a>取给于路。<a id="a-Hw"></a>米斗三钱。<a id="a-Hx"></a>天下大治。<a id="a-Hy"></a>蛮夷君长衣冠带刀宿卫。<a id="a-Hz"></a>帝喜谓群臣曰。<a id="a-I0"></a>此魏征劝朕仁义之效也。<a id="a-I1"></a>惜不令封德彝见之。<a id="a-I2"></a>因追念初平天下时。<a id="a-I3"></a>手诛千余人不及享太平。<a id="a-I4"></a>即以御服施诸寺。<a id="a-I5"></a>命僧礼忏荐擢焉。</p>
  <p id="aI6">(辛卯)　诏僧尼拜父母。</p>
  <p id="aI7">(壬辰)　○纵死囚四百还家。</p>
  <p id="aI8">⊙(癸巳)　七年。<a id="a-I9"></a>三藏法师玄奘。<a id="a-IA"></a>游天竺求法。<a id="a-IB"></a>达于王舍城。<a id="a-IC"></a>奘生洛州偃师陈氏。<a id="a-ID"></a>隋季出家具戒。<a id="a-IE"></a>博贯经籍。<a id="a-IF"></a>每慨前代译经多所讹略。<a id="a-IG"></a>志游西土访求异本以参订焉。<a id="a-IH"></a>以三年冬抗表辞帝。<a id="a-II"></a>制不许。<a id="a-IJ"></a>即私遁自原州出玉关抵高昌。<a id="a-IK"></a>高昌王麴文泰奉奘行资。<a id="a-IL"></a>护送达于罽宾。<a id="a-IM"></a>从僧伽论师决俱舍因明。<a id="a-IN"></a>大毗婆沙等论。<a id="a-IO"></a>至大林国。<a id="a-IP"></a>从婆罗门学中论及异道典籍。<a id="a-IQ"></a>时婆罗门七百余岁。<a id="a-IR"></a>至仆底国。<a id="a-IS"></a>从伏光法师学对法宗显理门等论。<a id="a-IT"></a>至那伽罗国。<a id="a-IU"></a>从月胄论师学众事分毗婆沙。<a id="a-IV"></a>至禄勒那国从阇那屈多三藏学经部毗婆沙及萨婆多部辨真等论。<a id="a-IW"></a>至麴阇国从毗邪犀那三藏学二毗婆沙。<a id="a-IX"></a>王有胜兵十万雄冠西域。<a id="a-IY"></a>奘与胡商八十许人渡殑伽河。<a id="a-IZ"></a>彼俗以人祀天。<a id="a-Ia"></a>奘与诸商被执。<a id="a-Ib"></a>以奘风度特异。<a id="a-Ic"></a>将戮以祭。<a id="a-Id"></a>俄大风作尘沙涨天昼日晦暝。<a id="a-Ie"></a>彼众震惧。<a id="a-If"></a>以奘为圣人。<a id="a-Ig"></a>遂释之。<a id="a-Ih"></a>至中天竺。<a id="a-Ii"></a>遇大乘居士。<a id="a-Ij"></a>为奘开瑜伽师地。<a id="a-Ik"></a>即入王舍城。<a id="a-Il"></a>彼预闻奘至。<a id="a-Im"></a>具礼郊迎之。<a id="a-In"></a>安置那兰陀寺。<a id="a-Io"></a>寺七宝所成。<a id="a-Ip"></a>僧以万数。<a id="a-Iq"></a>奘见上方戒贤论师。<a id="a-Ir"></a>时春秋一百有六。<a id="a-Is"></a>道德为西土宗师。<a id="a-It"></a>号正法藏。<a id="a-Iu"></a>国主以十城租赋奉之。<a id="a-Iv"></a>奘启以求法意。<a id="a-Iw"></a>贤咨嗟流涕曰。<a id="a-Ix"></a>吾顷疾病且死。<a id="a-Iy"></a>忽梦文殊大士谓吾曰。<a id="a-Iz"></a>汝未应厌世。<a id="a-J0"></a>后三年震旦有大沙门。<a id="a-J1"></a>从女受道。<a id="a-J2"></a>自尔已来今三稔矣。<a id="a-J3"></a>于是慰喜交集。<a id="a-J4"></a>有同宿契焉。<a id="a-J5"></a>奘见王。<a id="a-J6"></a>王给象车从者三十辈。<a id="a-J7"></a>日供上馔。<a id="a-J8"></a>馔有龙脑香乳苏蜜及大人米。<a id="a-J9"></a>米香闻百步。<a id="a-JA"></a>然国产不多。<a id="a-JB"></a>唯君长与后。<a id="a-JC"></a>及主法上德与焉。<a id="a-JD"></a>奘寓其国。<a id="a-JE"></a>从正法藏穷探大乘秘奥。<a id="a-JF"></a>日益智证云。</p>
  <p id="aJG">⊙(乙未)　九年十月法师玄琬卒于延兴寺。<a id="a-JH"></a>遗表陈。<a id="a-JI"></a>圣帝明王赏罚三宝不滥痛愍。<a id="a-JJ"></a>沙门犯法不应与民同科。<a id="a-JK"></a>乞付所属以僧律治之。<a id="a-JL"></a>并上安养论三德论各一卷。<a id="a-JM"></a>帝嘉纳。<a id="a-JN"></a>有诏伤悼。<a id="a-JO"></a>遣皇太子临吊。<a id="a-JP"></a>敕有司给葬具。<a id="a-JQ"></a>唐敕葬沙门由琬而始。</p>
  <p id="aJR">⊙十一月。<a id="a-JS"></a>诏曰。<a id="a-JT"></a>三乘结辙济度为先。<a id="a-JU"></a>八正归依慈悲为主。<a id="a-JV"></a>流智慧之海膏泽群生。<a id="a-JW"></a>剪烦恼之林津梁品物。<a id="a-JX"></a>任真体道理协至仁。<a id="a-JY"></a>妙果胜因事符积善。<a id="a-JZ"></a>朕钦若金轮恭膺宝命。<a id="a-Ja"></a>至德之训无远不思。<a id="a-Jb"></a>大圣之规无幽不察。<a id="a-Jc"></a>欲使人免盖缠。<a id="a-Jd"></a>家臻仁寿。<a id="a-Je"></a>比缘丧乱僧徒减少。<a id="a-Jf"></a>华台宝塔窥户无人。<a id="a-Jg"></a>绀发青莲栉风沐雨。<a id="a-Jh"></a>眷言凋毁良用怃然。<a id="a-Ji"></a>其天下诸州有寺之处宜度僧尼。<a id="a-Jj"></a>数以三千为限。<a id="a-Jk"></a>其州有大小地有华夷。<a id="a-Jl"></a>当处所度多少有司详定务取德业精明。<a id="a-Jm"></a>其往因减省还俗。<a id="a-Jn"></a>及私度白衣之徒。<a id="a-Jo"></a>若行业可称通在取限。<a id="a-Jp"></a>必无人可取。<a id="a-Jq"></a>亦任其开数。<a id="a-Jr"></a>比闻多有僧徒溺于流俗。<a id="a-Js"></a>或假托鬼神妄传妖怪。<a id="a-Jt"></a>或谬称医巫左道求利。<a id="a-Ju"></a>或灼钻肤体骇俗惊愚。<a id="a-Jv"></a>或造诣官曹嘱致赃贿。<a id="a-Jw"></a>凡此等类大亏圣教。<a id="a-Jx"></a>朕情在护持。<a id="a-Jy"></a>必无宽贷。<a id="a-Jz"></a>自今宜令所司依附六律。</p>
  <p id="aK0">⊙(丙申)　参以金科明为条制。<a id="a-K1"></a>十年皇太子问张士衡曰。<a id="a-K2"></a>事佛营福其应如何。<a id="a-K3"></a>对曰事佛在清净仁恕。<a id="a-K4"></a>如贪惏骄虐。<a id="a-K5"></a>虽倾财事之无损于祸。<a id="a-K6"></a>且善恶必报若影赴形。<a id="a-K7"></a>圣人之言备矣。<a id="a-K8"></a>为君明。<a id="a-K9"></a>为臣忠。<a id="a-KA"></a>为子孝。<a id="a-KB"></a>则福祚永。<a id="a-KC"></a>反是则祸至矣。<a id="a-KD"></a>时太子有逆志。<a id="a-KE"></a>故士衡因对以箴之。</p>
  <p id="aKF">⊙(丁酉)　帝幸洛京下诏曰。<a id="a-KG"></a>老君垂范义在清虚。<a id="a-KH"></a>释迦贻则理存因果。<a id="a-KI"></a>求其教也。<a id="a-KJ"></a>汲引之迹殊途。<a id="a-KK"></a>论其宗也。<a id="a-KL"></a>弘益之风各致。<a id="a-KM"></a>然大道之兴肇于遂古。<a id="a-KN"></a>源出无名之始。<a id="a-KO"></a>事高有形之外。<a id="a-KP"></a>况是国家先宗。<a id="a-KQ"></a>宜居释氏之右。<a id="a-KR"></a>自今已后斋供行位至于称谓。<a id="a-KS"></a>道士女冠可在僧尼之前。<a id="a-KT"></a>庶敦返本之俗。<a id="a-KU"></a>畅于九有。<a id="a-KV"></a>贻于万叶。<a id="a-KW"></a>京邑沙门各陈极谏。<a id="a-KX"></a>有司不纳。<a id="a-KY"></a>时有沙门智实者。<a id="a-KZ"></a>洛下贤僧也。<a id="a-Ka"></a>丰度隽颖内外兼明。<a id="a-Kb"></a>携诸宿德随驾表奏于关口。<a id="a-Kc"></a>其略曰。<a id="a-Kd"></a>僧某等言。<a id="a-Ke"></a>年迫桑榆。<a id="a-Kf"></a>始逢太平之世。<a id="a-Kg"></a>貌同蒲柳。<a id="a-Kh"></a>方值圣明之君。<a id="a-Ki"></a>窃闻父有诤子。<a id="a-Kj"></a>君有诤臣实等虽在出家。<a id="a-Kk"></a>仍在臣子之列有犯无隐。<a id="a-Kl"></a>敢不陈之。<a id="a-Km"></a>伏见诏书。<a id="a-Kn"></a>国家本系出自柱下。<a id="a-Ko"></a>宗祖之风形于前典。<a id="a-Kp"></a>颁告天下无德而称。<a id="a-Kq"></a>今道士在僧尼之上。<a id="a-Kr"></a>奉以周旋。<a id="a-Ks"></a>岂敢拒诏。<a id="a-Kt"></a>寻其老君垂范治国治家。<a id="a-Ku"></a>所佩服章初无改易。<a id="a-Kv"></a>不立观宇不领门人。<a id="a-Kw"></a>处柱下以全真。<a id="a-Kx"></a>隐龙德而养性。<a id="a-Ky"></a>今道士等不遵其法。<a id="a-Kz"></a>所著冠服并是黄巾之徒。<a id="a-L0"></a>实非老子之裔。<a id="a-L1"></a>行三张之鬼术。<a id="a-L2"></a>弃五千之玄言。<a id="a-L3"></a>反同张陵。<a id="a-L4"></a>谩行章醮。<a id="a-L5"></a>从汉以来常以鬼道化于浮俗。<a id="a-L6"></a>妄托老君之后。<a id="a-L7"></a>即是左道之苗。<a id="a-L8"></a>若在僧尼之上。<a id="a-L9"></a>诚恐国家同流有损国化。<a id="a-LA"></a>遂以道经及汉魏诸史佛先道后之事。<a id="a-LB"></a>具陈如左。<a id="a-LC"></a>帝壮其志于教。<a id="a-LD"></a>遣宰相岑文本谕旨遣之。<a id="a-LE"></a>实固执不奉诏。<a id="a-LF"></a>帝震怒。<a id="a-LG"></a>杖实于朝堂。<a id="a-LH"></a>民其服流之岭表。<a id="a-LI"></a>而卒。<a id="a-LJ"></a>年三十有八。<a id="a-LK"></a>初实得罪。<a id="a-LL"></a>有讥其不量进退者。<a id="a-LM"></a>实曰。<a id="a-LN"></a>吾固知已行之诏不可易。<a id="a-LO"></a>所以争者。<a id="a-LP"></a>欲后世知大唐有僧耳。<a id="a-LQ"></a>闻者莫不叹惜。</p>
 </body>
</html>