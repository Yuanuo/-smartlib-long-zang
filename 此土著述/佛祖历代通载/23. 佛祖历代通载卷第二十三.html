<!doctype html>
<html id="z3IBXNt1jm" data-ver="1309">
 <head>
  <meta charset="utf-8">
  <meta author="华停念">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">佛祖历代通载卷第二十三</h1>
  <p id="a2">(辛酉)　武帝炎改会昌(穆宗第五子。<a id="a-3"></a>母韦太后。<a id="a-4"></a>仇士良临死谓同类曰。<a id="a-5"></a>天子奢泆不道。<a id="a-6"></a>勿令读书亲儒者。<a id="a-7"></a>后服丹药。<a id="a-8"></a>其性躁急喜怒不常。<a id="a-9"></a>年三十四而崩。<a id="a-A"></a>在位六年)帝自幼稚不喜释氏。<a id="a-B"></a>是年正月即位。<a id="a-C"></a>七月桂州马生三足驹。<a id="a-D"></a>至秋九月召道士赵归真等八十一人入禁中。<a id="a-E"></a>于三殿修金箓道场。<a id="a-F"></a>冬十月帝幸三殿。<a id="a-G"></a>升九仙玄坛亲受法箓。<a id="a-H"></a>左拾遗王哲谏云。<a id="a-I"></a>王业之初。<a id="a-J"></a>不宜崇信太过。<a id="a-K"></a>帝不纳。</p>
  <p id="aL">⊙是年十月潭州云岩晟禅师卒钟陵建昌人。<a id="a-M"></a>姓王氏。<a id="a-N"></a>少出家于石门。<a id="a-O"></a>初参百丈未悟玄旨。<a id="a-P"></a>侍左右二十年。<a id="a-Q"></a>丈化。<a id="a-R"></a>乃谒药山。<a id="a-S"></a>服勤已久。<a id="a-T"></a>山问。<a id="a-U"></a>师作什么。<a id="a-V"></a>曰担屎。<a id="a-W"></a>山曰那个[(口*斬)/耳]。<a id="a-X"></a>曰在。<a id="a-Y"></a>山曰。<a id="a-Z"></a>汝来去为谁。<a id="a-a"></a>曰替他东西。<a id="a-b"></a>山曰。<a id="a-c"></a>何不教并行。<a id="a-d"></a>曰和上莫谤他。<a id="a-e"></a>山曰。<a id="a-f"></a>不合与么道。<a id="a-g"></a>曰如何道。<a id="a-h"></a>山曰。<a id="a-i"></a>还曾担么。<a id="a-j"></a>师于言下契会。<a id="a-k"></a>一日药山问。<a id="a-l"></a>闻汝解弄师子是否。<a id="a-m"></a>曰是。<a id="a-n"></a>山曰。<a id="a-o"></a>弄得几出。<a id="a-p"></a>曰弄得六出。<a id="a-q"></a>山曰。<a id="a-r"></a>我亦弄得。<a id="a-s"></a>曰和上弄得几出。<a id="a-t"></a>山曰。<a id="a-u"></a>我弄得一出。<a id="a-v"></a>师曰。<a id="a-w"></a>一即六。<a id="a-x"></a>六即一。<a id="a-y"></a>后到沩山。<a id="a-z"></a>沩问曰。<a id="a-10"></a>承长老在药山弄师子是否。<a id="a-11"></a>曰是。<a id="a-12"></a>沩曰。<a id="a-13"></a>长弄耶。<a id="a-14"></a>还有置时。<a id="a-15"></a>曰要弄即弄。<a id="a-16"></a>要置即置。<a id="a-17"></a>沩曰。<a id="a-18"></a>置时师子在什么处。<a id="a-19"></a>师曰。<a id="a-1A"></a>置也置也。<a id="a-1B"></a>道吾问。<a id="a-1C"></a>大悲千手眼如何。<a id="a-1D"></a>曰如无灯时把得枕子。<a id="a-1E"></a>怎么生道。<a id="a-1F"></a>吾曰。<a id="a-1G"></a>我会也我会也。<a id="a-1H"></a>师曰。<a id="a-1I"></a>怎么生会。<a id="a-1J"></a>吾曰。<a id="a-1K"></a>通身是手眼。<a id="a-1L"></a>洞山问。<a id="a-1M"></a>就师乞眼睛。<a id="a-1N"></a>师曰。<a id="a-1O"></a>汝底与阿谁去也。<a id="a-1P"></a>曰良价无师。<a id="a-1Q"></a>曰有汝向什么处着。<a id="a-1R"></a>洞山无语。<a id="a-1S"></a>曰乞眼睛底是眼否。<a id="a-1T"></a>价曰。<a id="a-1U"></a>非眼。<a id="a-1V"></a>师咄之。<a id="a-1W"></a>师于是月二十六日沐身竟。<a id="a-1X"></a>唤主事僧令备斋。<a id="a-1Y"></a>来日有上座发去。<a id="a-1Z"></a>至二十七日。<a id="a-1a"></a>并无人去。<a id="a-1b"></a>及夜师归寂。<a id="a-1c"></a>寿六十。<a id="a-1d"></a>荼毗得舍利千余粒。<a id="a-1e"></a>塔曰净胜。<a id="a-1f"></a>敕谥无住大师夏六月。<a id="a-1g"></a>以衡山道士刘玄静为光禄大夫。<a id="a-1h"></a>充崇玄馆学士。<a id="a-1i"></a>令与赵归真居禁中修法箓。<a id="a-1j"></a>左辅阙刘玄谟上疏切谏。<a id="a-1k"></a>贬玄谟为河南户曹。</p>
  <p id="a1l">⊙三年正月。<a id="a-1m"></a>制曰。<a id="a-1n"></a>斋月断屠出于释典。<a id="a-1o"></a>国家创业犹近梁隋。<a id="a-1p"></a>卿相大臣或缘兹弊。<a id="a-1q"></a>自今惟正月万物生植之初。<a id="a-1r"></a>宜断屠三日。<a id="a-1s"></a>列圣忌各断一日。<a id="a-1t"></a>余不须禁。<a id="a-1u"></a>三月以道士赵归真为左右街道门教授先生。<a id="a-1v"></a>时帝锐意求仙。<a id="a-1w"></a>师事归真。<a id="a-1x"></a>归真乘宠。<a id="a-1y"></a>每对必排毁释氏。<a id="a-1z"></a>非中国之教。<a id="a-20"></a>蠹害生灵。<a id="a-21"></a>宜尽除去。<a id="a-22"></a>帝深然之。<a id="a-23"></a>归真复请与释氏辨论。<a id="a-24"></a>有旨追僧道于麟德殿谈论。<a id="a-25"></a>法师知玄登论座。<a id="a-26"></a>辨捷精壮。<a id="a-27"></a>道流不能屈。<a id="a-28"></a>玄因奏。<a id="a-29"></a>王者本礼乐一宪度则天下治。<a id="a-2A"></a>吐纳服食盖山林匹夫独擅之事。<a id="a-2B"></a>愿陛下不足留神。<a id="a-2C"></a>帝色不平。<a id="a-2D"></a>侍臣讽玄赋诗以自释。<a id="a-2E"></a>玄立进五篇。<a id="a-2F"></a>有鹤背倾危龙背滑君王且住一千年之句。<a id="a-2G"></a>帝知其刺。<a id="a-2H"></a>特放还桑梓。</p>
  <p id="a2I">论曰。<a id="a-2J"></a>昔周武废教。<a id="a-2K"></a>沙门犯颜抗争。<a id="a-2L"></a>殆数十人。<a id="a-2M"></a>虽不能格武之惑。<a id="a-2N"></a>然足见吾法中之有人也。<a id="a-2O"></a>及唐高祖议沙汰。<a id="a-2P"></a>而惠乘玄琬智实法林等皇皇论争。<a id="a-2Q"></a>引义慷慨。<a id="a-2R"></a>亦不失法王真子之识。<a id="a-2S"></a>凡自大历而后。<a id="a-2T"></a>祖道既兴。<a id="a-2U"></a>吾门雄杰多趍禅林。<a id="a-2V"></a>至是武宗议废教。<a id="a-2W"></a>而主法者才知玄一人而已。<a id="a-2X"></a>虽武宗盛意不可解。<a id="a-2Y"></a>佛运数否莫可逃。<a id="a-2Z"></a>凡释子者处变故之际。<a id="a-2a"></a>无一辞可纪。<a id="a-2b"></a>佛法尊博如天。<a id="a-2c"></a>亦吾徒失学之罪也。</p>
  <p id="a2d">⊙(甲子)　正月作望仙楼于禁中。<a id="a-2e"></a>时集道士于其上。<a id="a-2f"></a>咨质仙事。<a id="a-2g"></a>时赵归真特被殊宠。<a id="a-2h"></a>谏官数上疏论之。<a id="a-2i"></a>帝谓宰相曰。<a id="a-2j"></a>谏官论赵归真。<a id="a-2k"></a>此意要卿等知。<a id="a-2l"></a>朕宫中无事。<a id="a-2m"></a>屏去声色要此人道话耳。<a id="a-2n"></a>李德裕对曰。<a id="a-2o"></a>臣不敢言前代得失。<a id="a-2p"></a>第归真曾在敬宗朝出入掖庭。<a id="a-2q"></a>以此群情不愿陛下复亲近之。<a id="a-2r"></a>帝曰。<a id="a-2s"></a>朕于彼时已识此人。<a id="a-2t"></a>但不知其名。<a id="a-2u"></a>呼为赵练师。<a id="a-2v"></a>在敬宗时亦无甚恶。<a id="a-2w"></a>朕与之言涤烦耳。<a id="a-2x"></a>至于军国政事。<a id="a-2y"></a>唯与卿等论之。<a id="a-2z"></a>岂问道士。<a id="a-30"></a>繇是宰相不复谏。<a id="a-31"></a>而归真遂以涉物论。<a id="a-32"></a>遂举罗浮山道士邓元超有长生术。<a id="a-33"></a>帝遣中使迎之及。<a id="a-34"></a>元超至与刘玄靖及归真等。<a id="a-35"></a>胶固排毁释氏。<a id="a-36"></a>于是拆寺之请行焉。</p>
  <p id="a37">四月敕祠部。<a id="a-38"></a>检括天下僧尼寺。<a id="a-39"></a>凡四万四千六百所。<a id="a-3A"></a>僧尼凡二十六万五千余人。</p>
  <p id="a3B">⊙五月庚子。<a id="a-3C"></a>敕并省天下佛寺。<a id="a-3D"></a>中书门下关奏。<a id="a-3E"></a>据令式诸上州国忌官吏行香于寺。<a id="a-3F"></a>其上州各留一寺。<a id="a-3G"></a>凡有列圣尊容。<a id="a-3H"></a>并令移于寺内。<a id="a-3I"></a>其下州寺并废。<a id="a-3J"></a>两京左右街请留十寺。<a id="a-3K"></a>寺僧十人。<a id="a-3L"></a>敕曰。<a id="a-3M"></a>上州合留寺工作精巧者各一所。<a id="a-3N"></a>如破落悉宜除毁。<a id="a-3O"></a>其行香日。<a id="a-3P"></a>官吏宜赴道观。<a id="a-3Q"></a>上都东都各留四寺。<a id="a-3R"></a>寺僧三十人。<a id="a-3S"></a>中书门下又奏曰。<a id="a-3T"></a>天下废寺钟磬铜像委盐铁使铸钱。<a id="a-3U"></a>其铁像委本州。<a id="a-3V"></a>铸为农具。<a id="a-3W"></a>金银鋀石等像销付度支。<a id="a-3X"></a>衣冠士庶之家所有金银等像。<a id="a-3Y"></a>敕出后限一月纳官。</p>
  <p id="a3Z">八月制曰。<a id="a-3a"></a>朕闻三代以前未有言佛。<a id="a-3b"></a>汉魏之后像教寖兴。<a id="a-3c"></a>由是季时传此异俗。<a id="a-3d"></a>因缘染习蔓衍滋多。<a id="a-3e"></a>以至于蠹耗国家而渐不觉。<a id="a-3f"></a>以至于诱惑人情而众益迷。<a id="a-3g"></a>泊于九有山原两京城阙。<a id="a-3h"></a>僧徒日广佛寺日崇。<a id="a-3i"></a>劳人力于土木之功。<a id="a-3j"></a>夺人利于金宝之饰。<a id="a-3k"></a>移君亲于师资之际。<a id="a-3l"></a>违配偶于戒律之间。<a id="a-3m"></a>坏法害人无逾此道。<a id="a-3n"></a>且一夫不田有受其饥者。<a id="a-3o"></a>今天下僧尼不可胜数。<a id="a-3p"></a>皆待农而食待蚕而衣。<a id="a-3q"></a>寺宇招提莫知纪极。<a id="a-3r"></a>皆云架藻饰僭拟宫居。<a id="a-3s"></a>晋宋齐梁物力凋弊风俗浇诈。<a id="a-3t"></a>莫不由是而致也。<a id="a-3u"></a>况我高祖太宗以武定祸乱以文理天下。<a id="a-3v"></a>执此两端而以经邦。<a id="a-3w"></a>岂以西方区区之教与我抗衡哉。<a id="a-3x"></a>贞观开元亦尝厘革刬除未尽。<a id="a-3y"></a>流衍转滋。<a id="a-3z"></a>朕博览前言旁求心舆议。<a id="a-40"></a>弊之可革断在不疑。<a id="a-41"></a>而中外诚臣协予正意。<a id="a-42"></a>条流至当宜在必行。<a id="a-43"></a>惩千古之蠹源。<a id="a-44"></a>成百王之典法。<a id="a-45"></a>即人利众予何让焉。<a id="a-46"></a>其天下所拆寺还俗僧尼收充税户。<a id="a-47"></a>於戏前古未行似将有待。<a id="a-48"></a>及今尽去岂谓无时。<a id="a-49"></a>驱游惰不业之徒几五十万。<a id="a-4A"></a>废丹雘无用之室凡六万区。<a id="a-4B"></a>自此清净训人。<a id="a-4C"></a>慕无为之理。<a id="a-4D"></a>简易齐政。<a id="a-4E"></a>成一俗之功。<a id="a-4F"></a>将使六合黔黎同归皇化。<a id="a-4G"></a>尚以革弊之始日用不知。<a id="a-4H"></a>下制明廷宜体予意。</p>
  <p id="a4I">⊙(乙丑)　三月帝不豫。<a id="a-4J"></a>自征方士服金丹受法箓。<a id="a-4K"></a>至是发背躁闷失常。<a id="a-4L"></a>遂至大渐。<a id="a-4M"></a>旬日不能言而崩。<a id="a-4N"></a>年三十三。<a id="a-4O"></a>旧史赞曰。<a id="a-4P"></a>昭肃削浮图之法。<a id="a-4Q"></a>惩游惰之民。<a id="a-4R"></a>志欲矫步丹梯求珠赤水。<a id="a-4S"></a>徒见萧衍姚兴之曲学。<a id="a-4T"></a>不悟始皇汉武之妄求。<a id="a-4U"></a>盖受惑左道之言。<a id="a-4V"></a>故偏斥异方之教。<a id="a-4W"></a>况身毒西来之法向欲千年。<a id="a-4X"></a>蚩蚩之民习以成俗。<a id="a-4Y"></a>畏其教甚于国法。<a id="a-4Z"></a>乐其徒不异登仙。<a id="a-4a"></a>如文身断发之乡。<a id="a-4b"></a>似吐火吞舟之戏。<a id="a-4c"></a>讵可正以咸韶而律以章甫。<a id="a-4d"></a>加以笮融何充之佞。<a id="a-4e"></a>代不乏人。<a id="a-4f"></a>虽荀卿孟子之贤。<a id="a-4g"></a>未容抗论。<a id="a-4h"></a>一朝堕残金像燔弃胡书。<a id="a-4i"></a>结怨于膜拜之流。<a id="a-4j"></a>犯怒于匹夫之口。<a id="a-4k"></a>哲王之举不骇物情。<a id="a-4l"></a>前代存而勿论。<a id="a-4m"></a>实为中道。<a id="a-4n"></a>欲革斯弊将俟河清。<a id="a-4o"></a>昭肃颇称明断。<a id="a-4p"></a>然听斯蔽矣(已上并见旧史)</p>
  <p id="a4q">论曰。<a id="a-4r"></a>旧史武宗纪。<a id="a-4s"></a>着除罢释氏始末甚详。<a id="a-4t"></a>当时黄冠乘宠倾害吾教。<a id="a-4u"></a>然亦大臣李德裕辅成其事也。<a id="a-4v"></a>新史曰。<a id="a-4w"></a>武宗毅然除去浮屠之法甚锐。<a id="a-4x"></a>而躬受道家法箓。<a id="a-4y"></a>服药以求长年。<a id="a-4z"></a>以此知其非明智之不惑者。<a id="a-50"></a>特好恶不同耳。<a id="a-51"></a>噫嘻。<a id="a-52"></a>武宗非明智不惑。<a id="a-53"></a>岂特于释老好恶不同哉。<a id="a-54"></a>其偏信李德裕专权用事。<a id="a-55"></a>朋党相倾。<a id="a-56"></a>虽仅有伐叛之劳。<a id="a-57"></a>未见成功而朝野积怨已甚。<a id="a-58"></a>使更久权。<a id="a-59"></a>则与李林甫又何异乎○(古曰。<a id="a-5A"></a>上流之罪天执其罚。<a id="a-5B"></a>下民之罪天似其罚。<a id="a-5C"></a>异矣哉。<a id="a-5D"></a>报应传曰。<a id="a-5E"></a>正月十五日有人夜行至穆宗陵下。<a id="a-5F"></a>忽闻人语。<a id="a-5G"></a>谓是盗焉。<a id="a-5H"></a>遂泊衰丛之内。<a id="a-5I"></a>俄而空有朱衣。<a id="a-5J"></a>执版宣曰。<a id="a-5K"></a>[塚-豖+(一/豖)]尉何在。<a id="a-5L"></a>有二吏出应曰。<a id="a-5M"></a>在矣。<a id="a-5N"></a>朱衣曰。<a id="a-5O"></a>录海西居使者至也未。<a id="a-5P"></a>吏曰。<a id="a-5Q"></a>计程十八日方至。<a id="a-5R"></a>朱衣曰。<a id="a-5S"></a>何稽。<a id="a-5T"></a>吏曰。<a id="a-5U"></a>李炎坐毁圣教减算一纪。<a id="a-5V"></a>当与海西君同录其魂而至矣。<a id="a-5W"></a>时有贾客自东来。<a id="a-5X"></a>俱寻不见。<a id="a-5Y"></a>是年武宗果卒。<a id="a-5Z"></a>并录之)</p>
  <p id="a5a">(廿一　丙寅)　○(三月上崩。<a id="a-5b"></a>子幼。<a id="a-5c"></a>皇太叔即位。<a id="a-5d"></a>四月出李德裕荆南节度使)</p>
  <p id="a5e">(丁卯)　宣宗忱(宪宗第十三子。<a id="a-5f"></a>始封光王。<a id="a-5g"></a>让位与侄文宗武宗后武宗不道捶亡沈于宫厕。<a id="a-5h"></a>宦者仇公武潜收救之。<a id="a-5i"></a>俾髡发为僧。<a id="a-5j"></a>后复受江陵少尹。<a id="a-5k"></a>武宗疾大渐。<a id="a-5l"></a>立光王为皇太叔即位于柩前。<a id="a-5m"></a>帝以流落民间。<a id="a-5n"></a>备知稼穑勤于庶政。<a id="a-5o"></a>视前昏暴。<a id="a-5p"></a>广兴佛寺。<a id="a-5q"></a>后年五十崩咸宁殿。<a id="a-5r"></a>葬贞陵。<a id="a-5s"></a>在位十三年)改元大中。</p>
  <p id="a5t">(廿二)　三月诏曰。<a id="a-5u"></a>会昌季年并省寺宇。<a id="a-5v"></a>虽云异方之教。<a id="a-5w"></a>有资为理之源。<a id="a-5x"></a>中国之人久行其道。<a id="a-5y"></a>厘革过当事体乖谬。<a id="a-5z"></a>其灵山圣境应会昌五年所废寺宇诸宿旧僧。<a id="a-60"></a>可仍旧修葺住持。</p>
  <p id="a61">(廿三)　是年尚书白居易卒。<a id="a-62"></a>年七十有五。<a id="a-63"></a>赠尚书左仆射。<a id="a-64"></a>上以诗吊之。<a id="a-65"></a>居易被遇宪宗。<a id="a-66"></a>时事无不言。<a id="a-67"></a>湔剔抉摩多见听可。<a id="a-68"></a>然为当路所忌。<a id="a-69"></a>遂摈斥所蕴不得施。<a id="a-6A"></a>乃放意文酒。<a id="a-6B"></a>能顺适所遇。<a id="a-6C"></a>托释氏死生之说。<a id="a-6D"></a>若忘形骸者。<a id="a-6E"></a>后复进用。<a id="a-6F"></a>又皆幼君偃蹇益不合。<a id="a-6G"></a>居官辄病去。<a id="a-6H"></a>遂无立功名意。<a id="a-6I"></a>与弟行简及从祖弟敏中友爱。<a id="a-6J"></a>东都所居履道里疏沼种树架石楼。<a id="a-6K"></a>香山凿八节滩。<a id="a-6L"></a>号醉吟先生。<a id="a-6M"></a>自为之传。<a id="a-6N"></a>晚节好佛尤甚。<a id="a-6O"></a>至经月不食荤。<a id="a-6P"></a>称香山居士。<a id="a-6Q"></a>与胡杲等九人宴集。<a id="a-6R"></a>皆高年不仕者。<a id="a-6S"></a>人慕之绘为九老图。<a id="a-6T"></a>居易于文章精切。<a id="a-6U"></a>然最工于诗。<a id="a-6V"></a>当时士人争传诵之。<a id="a-6W"></a>其始生方七月能展书。<a id="a-6X"></a>姆指之无两字虽式之百数不差。<a id="a-6Y"></a>九岁暗识音律。<a id="a-6Z"></a>其笃于才章盖天禀然。<a id="a-6a"></a>既卒以其所居第施为佛寺。<a id="a-6b"></a>宣宗思其贤不已。<a id="a-6c"></a>因擢其弟敏中为相。<a id="a-6d"></a>居易尝(足疾)。<a id="a-6e"></a>肖弥陀佛像而祷之。<a id="a-6f"></a>自为之记曰。<a id="a-6g"></a>我本师释迦如来说言。<a id="a-6h"></a>从是西方过十万亿佛土有世界号极乐。<a id="a-6i"></a>以无八苦四恶道故也。<a id="a-6j"></a>其国号净土。<a id="a-6k"></a>以无三毒五浊业故也。<a id="a-6l"></a>其佛号阿弥陀。<a id="a-6m"></a>以寿无量愿无量功德相好光明无量故也。<a id="a-6n"></a>谛观此娑婆世界众生。<a id="a-6o"></a>无贤愚无贵贱无幼艾。<a id="a-6p"></a>有起心归佛者。<a id="a-6q"></a>举手合掌必向西方。<a id="a-6r"></a>有怖厄苦恼。<a id="a-6s"></a>开口发声。<a id="a-6t"></a>必先念阿弥陀。<a id="a-6u"></a>又范金合土刻石绣纹。<a id="a-6v"></a>乃至印水聚沙童子戏者。<a id="a-6w"></a>莫不率以阿弥陀佛为上首。<a id="a-6x"></a>不知其然而然。<a id="a-6y"></a>由是而观。<a id="a-6z"></a>是彼如来有大誓愿于此众生。<a id="a-70"></a>众生有大因缘于彼国土明矣。<a id="a-71"></a>不然南北东西过去现在未来佛多矣。<a id="a-72"></a>何独如是哉。<a id="a-73"></a>何独如是哉。<a id="a-74"></a>唐中大夫太子少傅白居易。<a id="a-75"></a>当衰莫之岁。<a id="a-76"></a>中风痹之疾。<a id="a-77"></a>乃舍俸钱三十万。<a id="a-78"></a>命工人杜敬宗按阿弥陀无量寿二经。<a id="a-79"></a>画西方世界一部。<a id="a-7A"></a>高九尺广丈有三尺。<a id="a-7B"></a>阿弥陀尊佛坐中央。<a id="a-7C"></a>观音势至二大士侍左右。<a id="a-7D"></a>人天瞻仰眷属围绕。<a id="a-7E"></a>楼台伎乐水树花鸟。<a id="a-7F"></a>七宝严饰五彩张施。<a id="a-7G"></a>烂烂煌煌功德成就。<a id="a-7H"></a>弟子居易焚香稽首跪于佛前。<a id="a-7I"></a>起慈悲心发弘誓愿。<a id="a-7J"></a>愿此功德回施一切众生。<a id="a-7K"></a>一切众生。<a id="a-7L"></a>有如我老者。<a id="a-7M"></a>如我病者。<a id="a-7N"></a>愿离苦得乐断恶修善。<a id="a-7O"></a>不越南部便睹西方。<a id="a-7P"></a>白毫大光应念来感。<a id="a-7Q"></a>青莲上品随愿往生。<a id="a-7R"></a>从现在身尽未来际。<a id="a-7S"></a>常得亲近而供养也。<a id="a-7T"></a>欲重宣此义。<a id="a-7U"></a>而说赞曰。<a id="a-7V"></a>极乐世界清净土。<a id="a-7W"></a>无诸恶道及众苦。<a id="a-7X"></a>愿如我身老病者。<a id="a-7Y"></a>同生无量寿佛所。</p>
  <p id="a7Z">(廿四　戊辰)　九月诏曰。<a id="a-7a"></a>潮州司马李德[示*谷]。<a id="a-7b"></a>早籍门第幼践清华。<a id="a-7c"></a>累居将相之荣。<a id="a-7d"></a>唯以奸倾为业。<a id="a-7e"></a>当会昌之际极公台之崇。<a id="a-7f"></a>骋谀佞以得君。<a id="a-7g"></a>遂恣横而持政。<a id="a-7h"></a>专权生事妒贤害忠。<a id="a-7i"></a>动多诡异之谋。<a id="a-7j"></a>潜怀僭越之志。<a id="a-7k"></a>秉直者必弃。<a id="a-7l"></a>向善者尽排。<a id="a-7m"></a>诬忠良造朋党之名。<a id="a-7n"></a>肆奸伪生加诸之衅。<a id="a-7o"></a>计有逾于指鹿。<a id="a-7p"></a>罪实见于欺天。<a id="a-7q"></a>属者方处钧衡曾无嫌避。<a id="a-7r"></a>委国史于爱婿之手。<a id="a-7s"></a>宠秘文于弱子之身。<a id="a-7t"></a>洎参信书亦见亲昵。<a id="a-7u"></a>恭推元和实录。<a id="a-7v"></a>乃不刊之书。<a id="a-7w"></a>擅敢改张罔有畏忌。<a id="a-7x"></a>夺他人之懿绩。<a id="a-7y"></a>为私门之令猷。<a id="a-7z"></a>附李荣之曲情。<a id="a-80"></a>成吴缃之怨狱。<a id="a-81"></a>擢尔之发数罪未穷。<a id="a-82"></a>载窥罔上之由。<a id="a-83"></a>益见无君之意。<a id="a-84"></a>朕务全本体久为含容。<a id="a-85"></a>虽黜降其官荣。<a id="a-86"></a>尚盖藏其丑状。<a id="a-87"></a>而睥睨未已。<a id="a-88"></a>兢惕无闻。<a id="a-89"></a>积恶既张公议难抑。<a id="a-8A"></a>可崖州司户。<a id="a-8B"></a>未几德裕惭忿而卒。<a id="a-8C"></a>乃见梦哀诉于宰相令狐绹。<a id="a-8D"></a>乞归葬其尸。<a id="a-8E"></a>识者谓之强魂虽死亦不哀云。</p>
  <p id="a8F">论曰。<a id="a-8G"></a>唐李习之曰。<a id="a-8H"></a>史官纪事不得实。<a id="a-8I"></a>乃取行状谥牒。<a id="a-8J"></a>凡为状者。<a id="a-8K"></a>皆门生故吏。<a id="a-8L"></a>苟言虚美。<a id="a-8M"></a>尤不足信。<a id="a-8N"></a>予观李德[示*谷]故吏郑亚所为会昌一品制集序。<a id="a-8O"></a>铺张德[示*谷]勋业。<a id="a-8P"></a>与新史本传无异。<a id="a-8Q"></a>而旧史武宗纪。<a id="a-8R"></a>则着德[示*谷]之恶。<a id="a-8S"></a>与诏词皆合。<a id="a-8T"></a>然则新史取信故吏之说。<a id="a-8U"></a>宁不误后来者乎。</p>
  <p id="a8V">(廿五)　湖南观察使裴休。<a id="a-8W"></a>躬谒华林善觉禅师。<a id="a-8X"></a>休问。<a id="a-8Y"></a>师还有侍者否。<a id="a-8Z"></a>觉云。<a id="a-8a"></a>有一两个。<a id="a-8b"></a>休云。<a id="a-8c"></a>在什么处。<a id="a-8d"></a>觉乃唤大空小空。<a id="a-8e"></a>时二虎自庵后而出。<a id="a-8f"></a>休睹之大惊。<a id="a-8g"></a>觉语虎曰。<a id="a-8h"></a>且去有客在。<a id="a-8i"></a>二虎哮吼而去。<a id="a-8j"></a>休问。<a id="a-8k"></a>师作何行业感得如斯。<a id="a-8l"></a>觉良久云。<a id="a-8m"></a>会么。<a id="a-8n"></a>休云。<a id="a-8o"></a>不会。<a id="a-8p"></a>觉云。<a id="a-8q"></a>山僧常念观音。<a id="a-8r"></a>休叹异而去。<a id="a-8s"></a>觉隐居常持锡夜出林麓间。<a id="a-8t"></a>七步一振锡一称观音名号。<a id="a-8u"></a>尝有僧来参。<a id="a-8v"></a>方展坐具。<a id="a-8w"></a>觉曰。<a id="a-8x"></a>且缓缓。<a id="a-8y"></a>僧曰。<a id="a-8z"></a>和尚见个什么。<a id="a-90"></a>觉云。<a id="a-91"></a>可惜许磕破钟楼。<a id="a-92"></a>其僧有省。</p>
  <p id="a93">(己巳)　○(正月五色云中现佛真身○复河湟瓜沙伊肃等十一州之地于是开元基宇悉如故)</p>
  <p id="a94">(廿六)　黄檗希运禅师示寂。<a id="a-95"></a>师福唐人。<a id="a-96"></a>姿貌丰硕。<a id="a-97"></a>游方晚趍江西参马祖。<a id="a-98"></a>值祖归寂。<a id="a-99"></a>乃见百丈问马祖平日机缘。<a id="a-9A"></a>丈举再参马祖挂拂话。<a id="a-9B"></a>师于言下大。<a id="a-9C"></a>悟曰子他日嗣马祖去。<a id="a-9D"></a>师曰。<a id="a-9E"></a>不然今日因师举得见马祖大机之用。<a id="a-9F"></a>若嗣马祖丧我儿孙。<a id="a-9G"></a>丈曰。<a id="a-9H"></a>如是如是。<a id="a-9I"></a>见与师齐减师半德。<a id="a-9J"></a>见过于师乃堪传受。<a id="a-9K"></a>师自是混迹于众后于豫章遇观察使裴休。<a id="a-9L"></a>道缘契合遂出世说法。<a id="a-9M"></a>尝示众曰。<a id="a-9N"></a>汝等诸人欲何所求。<a id="a-9O"></a>遂以捧趁去。<a id="a-9P"></a>而众不散。<a id="a-9Q"></a>因谓之曰。<a id="a-9R"></a>汝曹尽是噇酒糟汉。<a id="a-9S"></a>恁么行脚取笑于人。<a id="a-9T"></a>但见八百一千便去。<a id="a-9U"></a>不可只图热闹也。<a id="a-9V"></a>老汉行脚时。<a id="a-9W"></a>或遇草根下有一个汉。<a id="a-9X"></a>便从顶上一锥看他。<a id="a-9Y"></a>若知痛痒。<a id="a-9Z"></a>可以布袋盛米供养他。<a id="a-9a"></a>可中总似儞如此容易。<a id="a-9b"></a>何处更有今日事。<a id="a-9c"></a>汝等既称行脚。<a id="a-9d"></a>亦须着些精神还知道大唐国里无禅师。<a id="a-9e"></a>时有僧出云。<a id="a-9f"></a>只如诸方尊宿聚徒阐化。<a id="a-9g"></a>又作么生。<a id="a-9h"></a>师曰。<a id="a-9i"></a>不道无禅。<a id="a-9j"></a>只是无师。<a id="a-9k"></a>岂不见马大师座下出八十四人坐大道场。<a id="a-9l"></a>得大师正眼者。<a id="a-9m"></a>止三两人而已。<a id="a-9n"></a>归宗和上是其一也。<a id="a-9o"></a>出家人须知有从上来事分。<a id="a-9p"></a>且如四祖下牛头融大师。<a id="a-9q"></a>横说竖说犹不知向上关捩子。<a id="a-9r"></a>有此限脑方辨得邪正宗党。<a id="a-9s"></a>且当人事宜不能体会得。<a id="a-9t"></a>但知学语言念向肚皮里安着。<a id="a-9u"></a>到处称我会禅。<a id="a-9v"></a>还替得汝生死么。<a id="a-9w"></a>轻忽老宿入地狱如箭。<a id="a-9x"></a>我才见入门来。<a id="a-9y"></a>便识得儞了也。<a id="a-9z"></a>还知么急须努力莫容易事。<a id="a-A0"></a>持片衣口食空过一生。<a id="a-A1"></a>明眼人笑汝。<a id="a-A2"></a>久后总被俗人算将去在。<a id="a-A3"></a>宜自看远近。<a id="a-A4"></a>是阿谁分上事。<a id="a-A5"></a>若会即便会。<a id="a-A6"></a>不会即散去。<a id="a-A7"></a>大中三年终于黄檗敕谥断际禅师。<a id="a-A8"></a>塔曰广业。</p>
  <p id="aA9">(廿七　庚午)　诏京兆荐福寺弘辨禅师入内。<a id="a-AA"></a>帝问曰。<a id="a-AB"></a>禅宗何有南北之名。<a id="a-AC"></a>对曰。<a id="a-AD"></a>禅门本无南北。<a id="a-AE"></a>昔如来以正法眼付大迦葉。<a id="a-AF"></a>展转相传至三十一世。<a id="a-AG"></a>此土弘忍大师有二弟子。<a id="a-AH"></a>一名惠能。<a id="a-AI"></a>受衣法居岭南。<a id="a-AJ"></a>一名神秀。<a id="a-AK"></a>在北扬化。<a id="a-AL"></a>得法虽一时。<a id="a-AM"></a>开导发悟有顿渐之异。<a id="a-AN"></a>故曰南顿北渐。<a id="a-AO"></a>非禅宗本有南北之号也。<a id="a-AP"></a>帝曰。<a id="a-AQ"></a>何名戒定慧。<a id="a-AR"></a>对曰。<a id="a-AS"></a>防非止恶名戒。<a id="a-AT"></a>六根涉境心不随缘名定。<a id="a-AU"></a>心境俱空照鉴无惑为慧。<a id="a-AV"></a>帝曰。<a id="a-AW"></a>何名方便。<a id="a-AX"></a>对曰。<a id="a-AY"></a>方便者隐实覆相权巧之门也。<a id="a-AZ"></a>被接中下曲施诱迪。<a id="a-Aa"></a>谓之方便。<a id="a-Ab"></a>设为上根言舍方便但说无上道者。<a id="a-Ac"></a>斯亦方便之谈。<a id="a-Ad"></a>以至祖师玄言忘功绝谓。<a id="a-Ae"></a>亦无出方便之迹。<a id="a-Af"></a>帝曰。<a id="a-Ag"></a>何为佛心。<a id="a-Ah"></a>对曰。<a id="a-Ai"></a>佛者觉也。<a id="a-Aj"></a>谓人有智慧觉照为佛心。<a id="a-Ak"></a>心者佛之别名。<a id="a-Al"></a>则有百千异号。<a id="a-Am"></a>体唯其一。<a id="a-An"></a>本无形状。<a id="a-Ao"></a>非青黄赤白男女等相。<a id="a-Ap"></a>在天非天。<a id="a-Aq"></a>在人非人。<a id="a-Ar"></a>而现天现人。<a id="a-As"></a>能男能女。<a id="a-At"></a>非始非终无生无灭。<a id="a-Au"></a>故号灵觉之性。<a id="a-Av"></a>如陛下日应万机。<a id="a-Aw"></a>即是陛下佛心。<a id="a-Ax"></a>假使千佛共传。<a id="a-Ay"></a>应无别有所得也。<a id="a-Az"></a>帝曰。<a id="a-B0"></a>如今有人念佛如何。<a id="a-B1"></a>对曰。<a id="a-B2"></a>如来出世为天人师。<a id="a-B3"></a>随根器而说。<a id="a-B4"></a>为上根者。<a id="a-B5"></a>开最上乘顿悟至理。<a id="a-B6"></a>中下根者。<a id="a-B7"></a>未能顿晓。<a id="a-B8"></a>是以佛为韦提希开十六观门。<a id="a-B9"></a>令念佛生于极乐。<a id="a-BA"></a>故经云。<a id="a-BB"></a>是心是佛。<a id="a-BC"></a>是心作佛。<a id="a-BD"></a>心外无佛。<a id="a-BE"></a>佛外无心。<a id="a-BF"></a>帝曰。<a id="a-BG"></a>复有人持经持咒求佛如何。<a id="a-BH"></a>对曰。<a id="a-BI"></a>如来种种说法。<a id="a-BJ"></a>皆为最上一乘。<a id="a-BK"></a>如百千众流莫不朝宗于海。<a id="a-BL"></a>如是差别诸缘皆归萨婆若海。<a id="a-BM"></a>帝曰。<a id="a-BN"></a>祖师既传心印。<a id="a-BO"></a>金刚经云。<a id="a-BP"></a>无所得法如何。<a id="a-BQ"></a>对曰。<a id="a-BR"></a>佛之一化实无一法与人。<a id="a-BS"></a>但示众生各各自性同一法藏。<a id="a-BT"></a>当时然灯如来但印释迦本法。<a id="a-BU"></a>而无所得方契然灯本意。<a id="a-BV"></a>故经云。<a id="a-BW"></a>无我无人无众生无寿者。<a id="a-BX"></a>是法平等修一切善不着于相。<a id="a-BY"></a>帝曰。<a id="a-BZ"></a>禅师既会祖意。<a id="a-Ba"></a>还礼佛看经否。<a id="a-Bb"></a>对曰沙门礼佛看经。<a id="a-Bc"></a>盖是住持常法。<a id="a-Bd"></a>有四报焉。<a id="a-Be"></a>依佛戒修身。<a id="a-Bf"></a>参寻知识渐修梵行。<a id="a-Bg"></a>履践如来所行之迹。<a id="a-Bh"></a>帝曰。<a id="a-Bi"></a>何为顿见。<a id="a-Bj"></a>何为渐修。<a id="a-Bk"></a>对曰。<a id="a-Bl"></a>顿明自性与佛无二。<a id="a-Bm"></a>然有无始染习。<a id="a-Bn"></a>故假渐修对治令顺性起用。<a id="a-Bo"></a>如人吃饭非一口便饱。<a id="a-Bp"></a>是日辨对七刻方罢。<a id="a-Bq"></a>帝悦赐号圆智禅师。</p>
  <p id="aBr">(廿八　辛未)　江州刺史崔黯。<a id="a-Bs"></a>复庐山东林寺。<a id="a-Bt"></a>黯自为之碑。<a id="a-Bu"></a>其略曰。<a id="a-Bv"></a>佛之心以空化执智化也。<a id="a-Bw"></a>以福利化欲仁化也。<a id="a-Bx"></a>以缘业化妄术化也。<a id="a-By"></a>以地狱化愚劫化也。<a id="a-Bz"></a>故中下之人。<a id="a-C0"></a>闻其说利而畏之。<a id="a-C1"></a>所谓救溺以手救火以水。<a id="a-C2"></a>其于生人恩亦弘矣。<a id="a-C3"></a>然用其法不用其心。<a id="a-C4"></a>以至于甚则失其道蠹于物。<a id="a-C5"></a>失其道者迷其徒。<a id="a-C6"></a>蠹于物者覆其宗。<a id="a-C7"></a>皆非佛之以手以水之意也。<a id="a-C8"></a>为国家者。<a id="a-C9"></a>取其有益于人。<a id="a-CA"></a>去其蠹物之病则通矣。<a id="a-CB"></a>唐有天下一十四帝。<a id="a-CC"></a>视其甚理而汰之。<a id="a-CD"></a>而执事之人。<a id="a-CE"></a>不以归牛返本。<a id="a-CF"></a>以结人心。<a id="a-CG"></a>其道甚桀几为一致。<a id="a-CH"></a>今天子取其益生人稍复其教。<a id="a-CI"></a>通而流之以济中下。<a id="a-CJ"></a>于是江州奉例诏。<a id="a-CK"></a>予时为刺史。<a id="a-CL"></a>前访兹地。<a id="a-CM"></a>松门千树岚光熏天。<a id="a-CN"></a>蜩嘒湍鸣松籁冷然可别爱而不剪。<a id="a-CO"></a>利以时往。<a id="a-CP"></a>至是即善而复之。<a id="a-CQ"></a>又曰。<a id="a-CR"></a>尝观晋史。<a id="a-CS"></a>见远公之事。<a id="a-CT"></a>及得其书。<a id="a-CU"></a>其辨若注。<a id="a-CV"></a>其言若锋。<a id="a-CW"></a>足以见其当时取今之所谓远公者也。<a id="a-CX"></a>吾闻岭南之山峻而不山。<a id="a-CY"></a>岭北之山山而不秀。<a id="a-CZ"></a>而庐山为山。<a id="a-Ca"></a>山与秀两有之。<a id="a-Cb"></a>五老窥湖悬泉坠天。<a id="a-Cc"></a>粳香药灵鸟闲兽善。<a id="a-Cd"></a>烟岚之中恍有绛节白鹤。<a id="a-Ce"></a>使人观之而不能回眸也。<a id="a-Cf"></a>且金陵六代。<a id="a-Cg"></a>代促俗薄。<a id="a-Ch"></a>臣以功危。<a id="a-Ci"></a>主以疑惨。<a id="a-Cj"></a>浔阳为四方之中。<a id="a-Ck"></a>有江山之美。<a id="a-Cl"></a>远公岂非得计于此而视于时风耶。<a id="a-Cm"></a>然鸷者搏膻。<a id="a-Cn"></a>袭者居素。<a id="a-Co"></a>前入不暇。<a id="a-Cp"></a>自叹者多。<a id="a-Cq"></a>则远师固为贤矣。<a id="a-Cr"></a>是山也以远师更清。<a id="a-Cs"></a>远师也以是山更名。<a id="a-Ct"></a>畅佛之法如以曹溪以天台为号者。<a id="a-Cu"></a>不可一二。<a id="a-Cv"></a>故寺以山。<a id="a-Cw"></a>山以远。<a id="a-Cx"></a>三相挟而为天下具美矣。</p>
  <p id="aCy">(廿九　癸酉)　沩山灵祐禅师示寂。<a id="a-Cz"></a>师尝示众曰。<a id="a-D0"></a>夫道人之心。<a id="a-D1"></a>质直无伪。<a id="a-D2"></a>无背无面无诈妄心。<a id="a-D3"></a>行一切时视听寻常。<a id="a-D4"></a>更无委曲亦不闭眼塞耳。<a id="a-D5"></a>但不附物即得。<a id="a-D6"></a>从上诸圣只是说浊边过患。<a id="a-D7"></a>若无如许多恶觉情见想习之事。<a id="a-D8"></a>譬如秋水澄渟清净无为澹泞无碍。<a id="a-D9"></a>唤作道人。<a id="a-DA"></a>亦名无事人。<a id="a-DB"></a>时有僧问。<a id="a-DC"></a>顿悟之人还更有修不。<a id="a-DD"></a>师云。<a id="a-DE"></a>若真悟得本他自知时。<a id="a-DF"></a>修与不修是两头语。<a id="a-DG"></a>如今初心虽从缘得一念顿悟自理。<a id="a-DH"></a>犹有无始旷劫习气。<a id="a-DI"></a>未能顿净。<a id="a-DJ"></a>须教渠净除现业流识。<a id="a-DK"></a>即是修也。<a id="a-DL"></a>不道别有法教渠修行趣向。<a id="a-DM"></a>从闻入理闻理深妙。<a id="a-DN"></a>心自圆明不居惑地。<a id="a-DO"></a>虽有百千妙义抑扬当时。<a id="a-DP"></a>此乃得坐披衣自解作活计。<a id="a-DQ"></a>时相国郑愚为之碑曰。<a id="a-DR"></a>天下之言道术者多矣。<a id="a-DS"></a>各用所宗为是。<a id="a-DT"></a>而五常教化人事之外。<a id="a-DU"></a>于精神性命之际。<a id="a-DV"></a>史氏以为道家之言。<a id="a-DW"></a>故老严之类是也。<a id="a-DX"></a>其书具存。<a id="a-DY"></a>然至于荡情累外生死。<a id="a-DZ"></a>出于有无之间。<a id="a-Da"></a>超然独得。<a id="a-Db"></a>言象不可以拟议。<a id="a-Dc"></a>胜妙不可以意况。<a id="a-Dd"></a>则浮屠氏之言禅者。<a id="a-De"></a>庶几乎尽也。<a id="a-Df"></a>有口无所用其辨。<a id="a-Dg"></a>巧历无所用其数。<a id="a-Dh"></a>愈得者愈失。<a id="a-Di"></a>愈是者愈非。<a id="a-Dj"></a>我则我矣。<a id="a-Dk"></a>不知我者谁氏。<a id="a-Dl"></a>知则知矣。<a id="a-Dm"></a>不知知者何以。<a id="a-Dn"></a>无其无不能尽。<a id="a-Do"></a>空其空不能了。<a id="a-Dp"></a>是者无所不是。<a id="a-Dq"></a>得者无所不得。<a id="a-Dr"></a>山林不必寂。<a id="a-Ds"></a>城郭不必諠。<a id="a-Dt"></a>无春夏秋冬四时之行。<a id="a-Du"></a>无得失是非去来之迹。<a id="a-Dv"></a>非尽无也。<a id="a-Dw"></a>冥于顺也。<a id="a-Dx"></a>遇所即而安。<a id="a-Dy"></a>故不介于时。<a id="a-Dz"></a>当其处无必。<a id="a-E0"></a>故不局于物。<a id="a-E1"></a>其大旨如此。<a id="a-E2"></a>其徒虽千百。<a id="a-E3"></a>得者无一二。<a id="a-E4"></a>近代言之者必有宗。<a id="a-E5"></a>宗必有师。<a id="a-E6"></a>师必有传。<a id="a-E7"></a>然非聪明瑰宏杰达之器。<a id="a-E8"></a>不能得其传。<a id="a-E9"></a>当其传是皆鸿庬伟绝之度也。<a id="a-EA"></a>今长沙郡西北有山。<a id="a-EB"></a>名大沩。<a id="a-EC"></a>蟠木穷谷不知其遍几千百里。<a id="a-ED"></a>为罴豹虎兕之宅。<a id="a-EE"></a>虽夷人射猎虞迹樵夫。<a id="a-EF"></a>不敢田从也。<a id="a-EG"></a>师始僧号灵祐。<a id="a-EH"></a>生福唐。<a id="a-EI"></a>笠首屩足背闽来游。<a id="a-EJ"></a>庵于翳荟非食不出。<a id="a-EK"></a>栖栖风雨默坐而已。<a id="a-EL"></a>恬然昼夜物不能害。<a id="a-EM"></a>非夫外死生忘忧患冥顺大和者。<a id="a-EN"></a>熟能于是哉。<a id="a-EO"></a>昔孔门殆庶之士。<a id="a-EP"></a>以单瓢乐陋巷。<a id="a-EQ"></a>夫子犹称咏之。<a id="a-ER"></a>以其有生之厚也。<a id="a-ES"></a>且生死于人得丧之大者也。<a id="a-ET"></a>既无得于生。<a id="a-EU"></a>必无得于死。<a id="a-EV"></a>既无得于得。<a id="a-EW"></a>必无得于失。<a id="a-EX"></a>故于其间得失是非所不容措。<a id="a-EY"></a>委化而已。<a id="a-EZ"></a>其为道术。<a id="a-Ea"></a>天下之能事毕矣。<a id="a-Eb"></a>凡涉语是非之端。<a id="a-Ec"></a>辨之益惑。<a id="a-Ed"></a>无补于学者。<a id="a-Ee"></a>今不论也。<a id="a-Ef"></a>师既以兹为事。<a id="a-Eg"></a>其徒稍稍从之。<a id="a-Eh"></a>则与之结构庐室。<a id="a-Ei"></a>与之伐去阴黑。<a id="a-Ej"></a>以至于千有余人。<a id="a-Ek"></a>自为饮食纪纲。<a id="a-El"></a>而于师言无所是非。<a id="a-Em"></a>其有问者随语而答。<a id="a-En"></a>不强所不能也。<a id="a-Eo"></a>数十年言佛者。<a id="a-Ep"></a>天下以为称首。<a id="a-Eq"></a>武宗毁寺遂僧。<a id="a-Er"></a>逐空其所。<a id="a-Es"></a>师遽裹首为民。<a id="a-Et"></a>惟恐出蚩蚩之辈。<a id="a-Eu"></a>有识者益贵重之。<a id="a-Ev"></a>后湖南观察使裴公休。<a id="a-Ew"></a>酷好佛事。<a id="a-Ex"></a>值宣宗释武宗之禁。<a id="a-Ey"></a>固请迎而出之。<a id="a-Ez"></a>乘之以已舆。<a id="a-F0"></a>亲为其徒列。<a id="a-F1"></a>又议重削其须发师始不欲。<a id="a-F2"></a>戏其徒曰。<a id="a-F3"></a>尔以须发为佛耶。<a id="a-F4"></a>其徒愈强之。<a id="a-F5"></a>不得已笑而从之。<a id="a-F6"></a>复到其所居。<a id="a-F7"></a>为同庆寺而归。<a id="a-F8"></a>诸徒复来。<a id="a-F9"></a>其事如初。<a id="a-FA"></a>师皆幻视无所为意。<a id="a-FB"></a>忽一日笑报其徒示若有疾。<a id="a-FC"></a>以大中七年正月九日归寂。<a id="a-FD"></a>年八十三。<a id="a-FE"></a>即窆于大沩之南阜。<a id="a-FF"></a>后十有一年。<a id="a-FG"></a>其徒以师之道上闻。<a id="a-FH"></a>始加谥号及坟塔。<a id="a-FI"></a>以厚其终。<a id="a-FJ"></a>噫人生万类之最灵者。<a id="a-FK"></a>而以精神为本。<a id="a-FL"></a>自童孺至老白首。<a id="a-FM"></a>始于饮食。<a id="a-FN"></a>渐于功名利养。<a id="a-FO"></a>是非嫉妒昼夜缠缚。<a id="a-FP"></a>又其念虑未尝时饷历息。<a id="a-FQ"></a>煎熬形器起如冤仇。<a id="a-FR"></a>行坐则思想。<a id="a-FS"></a>偃卧则魂梦。<a id="a-FT"></a>以耽淫之利欲。<a id="a-FU"></a>役老朽之筋骸。<a id="a-FV"></a>餐饭既耗齿发已弊。<a id="a-FW"></a>犹拔白饵药以从其事。<a id="a-FX"></a>外以夸人内以欺己。<a id="a-FY"></a>曾不知息阴休影捐虑安神。<a id="a-FZ"></a>求须臾之暇。<a id="a-Fa"></a>以至溘焉而尽。<a id="a-Fb"></a>亲友不翅如行路。<a id="a-Fc"></a>利养悉委之他人。<a id="a-Fd"></a>愧负积于神明。<a id="a-Fe"></a>辱殆流于后嗣。<a id="a-Ff"></a>淫渝汗漫不能自止。<a id="a-Fg"></a>斯皆自心而发。<a id="a-Fh"></a>不可不制以道术。<a id="a-Fi"></a>道术之妙莫有及此。<a id="a-Fj"></a>佛经之说益以神圣。<a id="a-Fk"></a>然其归趣悉臻无有。<a id="a-Fl"></a>僧事千百不可梗槩。<a id="a-Fm"></a>各言宗教自相矛盾。<a id="a-Fn"></a>故褐衣圆顶未必皆是。<a id="a-Fo"></a>若予者洗心于是逾三十载。<a id="a-Fp"></a>适师之徒有审虔者。<a id="a-Fq"></a>以师之图形。<a id="a-Fr"></a>自大沩来。<a id="a-Fs"></a>知予学佛求为赞说。<a id="a-Ft"></a>观其图状。<a id="a-Fu"></a>果前所谓鸿庬绝特之度者也。<a id="a-Fv"></a>既与其赞。<a id="a-Fw"></a>则又欲碑师之道于精庐之前。<a id="a-Fx"></a>予笑而诺之。<a id="a-Fy"></a>遂因其说以自警触。<a id="a-Fz"></a>故其立言不专以褒大沩之事云。</p>
  <p id="aG0">○(诏修天下祖塔未经赐号谥者所在以闻太常考行颁赐)</p>
  <p id="aG1">⊙(乙亥)　○(敕法师辨章为三教首座)是年潭州道林沙门疏言。<a id="a-G2"></a>诣太原府访求藏经。<a id="a-G3"></a>高士李节饯以序曰。<a id="a-G4"></a>业儒之人喜排释氏。<a id="a-G5"></a>其论必曰。<a id="a-G6"></a>禹汤文武周公孔子之代。<a id="a-G7"></a>皆无有释。<a id="a-G8"></a>释氏之兴。<a id="a-G9"></a>襄乱之所奉也。<a id="a-GA"></a>宜一扫绝刬革之使不得滋。<a id="a-GB"></a>释氏源于汉。<a id="a-GC"></a>流于晋。<a id="a-GD"></a>弥漫于宋魏齐梁陈隋唐。<a id="a-GE"></a>孝和圣真之间。<a id="a-GF"></a>论者之言粗矣。<a id="a-GG"></a>抑能知其然。<a id="a-GH"></a>未知其所然也。<a id="a-GI"></a>吾请言之。<a id="a-GJ"></a>昔有一夫。<a id="a-GK"></a>肤腯而色凝。<a id="a-GL"></a>气烈而神清。<a id="a-GM"></a>未尝谒医。<a id="a-GN"></a>未尝祷鬼。<a id="a-GO"></a>恬然保顺。<a id="a-GP"></a>罔有札瘥之患。<a id="a-GQ"></a>固善也。<a id="a-GR"></a>即一夫不幸而有寒暑风湿之痾。<a id="a-GS"></a>背癃而足躄。<a id="a-GT"></a>耳瞆而目瞑。<a id="a-GU"></a>于是功熨之术用焉。<a id="a-GV"></a>禳禬之事纷焉。<a id="a-GW"></a>是二夫岂特相反耶。<a id="a-GX"></a>盖病与不病势异耳。<a id="a-GY"></a>嗟乎三代之前世康矣。<a id="a-GZ"></a>三代之季世病矣。<a id="a-Ga"></a>三代之前禹汤文武德义播之。<a id="a-Gb"></a>周公孔子典教持之。<a id="a-Gc"></a>道风虽衰渐渍犹存。<a id="a-Gd"></a>诈不胜信恶知避善。<a id="a-Ge"></a>于是有击壤之歌。<a id="a-Gf"></a>由庚之诗人人而乐也。<a id="a-Gg"></a>三代之季道风大衰。<a id="a-Gh"></a>力诈以覆信。<a id="a-Gi"></a>扇浇而散朴。<a id="a-Gj"></a>善以柔退。<a id="a-Gk"></a>恶以强用。<a id="a-Gl"></a>废井田则豪窭相乘矣。<a id="a-Gm"></a>贪封略则攻战亟用矣。<a id="a-Gn"></a>务实帑则聚敛之臣升矣。<a id="a-Go"></a>务胜下则掊克之吏贵矣。<a id="a-Gp"></a>上所以御其下者欺之。<a id="a-Gq"></a>下所以奉其上者苟之。<a id="a-Gr"></a>上下相仇激为怨俗。<a id="a-Gs"></a>于是有汨罗之客。<a id="a-Gt"></a>有负石之夫。<a id="a-Gu"></a>人人愁怨也。<a id="a-Gv"></a>夫释氏之教以清净恬虚为禅定。<a id="a-Gw"></a>以柔谦退让为忍辱。<a id="a-Gx"></a>故怨争可得而息也。<a id="a-Gy"></a>以菲薄勤苦为修行。<a id="a-Gz"></a>以穷达寿夭为因果。<a id="a-H0"></a>故陋贱可得而安也。<a id="a-H1"></a>故其喻云。<a id="a-H2"></a>必烦恼乃见佛性。<a id="a-H3"></a>则本衰代之风激之也。<a id="a-H4"></a>夫衰代之风举无可乐者也。<a id="a-H5"></a>不有释氏以救之。<a id="a-H6"></a>尚安所寄其心乎。<a id="a-H7"></a>论者不责衰代之俗。<a id="a-H8"></a>而尤释氏之兴。<a id="a-H9"></a>则是抱疾之夫。<a id="a-HA"></a>而责其医祷攻疗者也。<a id="a-HB"></a>徒知释因衰代之兴。<a id="a-HC"></a>不知衰代须释氏之救也。<a id="a-HD"></a>何以言之耶。<a id="a-HE"></a>夫俗既病矣。<a id="a-HF"></a>人既愁矣。<a id="a-HG"></a>不有释氏使安其分。<a id="a-HH"></a>勇者将奋而思斗。<a id="a-HI"></a>智者将静而思谋。<a id="a-HJ"></a>则阡陌之人将纷纷而群起矣。<a id="a-HK"></a>今释氏一归之分而不责于人。<a id="a-HL"></a>故贤智俊朗之士皆息心焉。<a id="a-HM"></a>其不达此者愚人也。<a id="a-HN"></a>惟上所役焉。<a id="a-HO"></a>故罹衰乱之俗。<a id="a-HP"></a>可得而安赖此也。<a id="a-HQ"></a>若之何而剪去之哉。<a id="a-HR"></a>论者不思释氏扶世助化之大益。<a id="a-HS"></a>而疾其雕锼彩绘之小费。<a id="a-HT"></a>吾故曰。<a id="a-HU"></a>能知其然。<a id="a-HV"></a>不知其所以然者也。<a id="a-HW"></a>会昌季年武宗大剪释氏巾其徒。<a id="a-HX"></a>且数万之民隶具其居。<a id="a-HY"></a>容貌于土木者沈诸水。<a id="a-HZ"></a>言词于纸素者烈诸火。<a id="a-Ha"></a>分命御史。<a id="a-Hb"></a>乘驿走天下。<a id="a-Hc"></a>察敢隐匿者罪之。<a id="a-Hd"></a>由是天下名祠珍宇。<a id="a-He"></a>毁撤如扫。<a id="a-Hf"></a>天子建号之初。<a id="a-Hg"></a>雪释氏之不可废也。<a id="a-Hh"></a>诏徐复之。<a id="a-Hi"></a>而自湖以南。<a id="a-Hj"></a>远人畏法。<a id="a-Hk"></a>不能酌朝廷之体。<a id="a-Hl"></a>前时焚撤书像殆无遗者。<a id="a-Hm"></a>故虽明命复许制立。<a id="a-Hn"></a>莫能得其书。<a id="a-Ho"></a>道林寺湖西之胜游也。<a id="a-Hp"></a>有释疏言。<a id="a-Hq"></a>警辨有谋。<a id="a-Hr"></a>独曰。<a id="a-Hs"></a>太原府国家旧都多释祠。<a id="a-Ht"></a>我闻其帅司空范阳公天下仁人。<a id="a-Hu"></a>我弟往来购释氏遗文。<a id="a-Hv"></a>以惠湘川之人。<a id="a-Hw"></a>宜其听我而助成之矣。<a id="a-Hx"></a>即辞而北游。<a id="a-Hy"></a>既上谒军门。<a id="a-Hz"></a>范阳公果诺之。<a id="a-I0"></a>因四求散逸不成蕴秩者。<a id="a-I1"></a>至释祠不见毁而副剩者又命讲丐以补缮阙漏者月未几。<a id="a-I2"></a>凡得释经五千四十八卷。<a id="a-I3"></a>以大中十年秋八月。<a id="a-I4"></a>辇自河东而归于湘焉。<a id="a-I5"></a>嘻释氏之助世。<a id="a-I6"></a>既言之矣。<a id="a-I7"></a>向非我君洞鉴理源。<a id="a-I8"></a>其何能复立之耶。<a id="a-I9"></a>既立之。<a id="a-IA"></a>且亡其书。<a id="a-IB"></a>非有疏言远识而诚坚。<a id="a-IC"></a>孰克弘之耶。<a id="a-ID"></a>吾喜疏言奉君之令演释之宗。<a id="a-IE"></a>不惮寒暑之勤。<a id="a-IF"></a>德及远人。<a id="a-IG"></a>为叙其事且赠以诗。<a id="a-IH"></a>诗曰。<a id="a-II"></a>湘水狺狺兮俗犷且很。<a id="a-IJ"></a>利杀业偷兮吏莫之驯。<a id="a-IK"></a>繄释氏兮易暴使仁。<a id="a-IL"></a>释何在兮释在斯文。<a id="a-IM"></a>湘水滔滔兮四望何已。<a id="a-IN"></a>猿狖腾拏兮云树靡靡。<a id="a-IO"></a>月沈浦兮烟冥山。<a id="a-IP"></a>樯席卷兮橹床闲。<a id="a-IQ"></a>偃仰兮啸咏。<a id="a-IR"></a>鼓长波兮何时还。<a id="a-IS"></a>湘川超忽兮落日晼晼。<a id="a-IT"></a>松覆秋庭兮兰被春畹。<a id="a-IU"></a>上人去兮几千里。<a id="a-IV"></a>何日同游兮湘川水。</p>
  <p id="aIW">(卅一　戊寅)　诏罗浮轩辕先生。<a id="a-IX"></a>左拾遗王谱等上疏谏之。<a id="a-IY"></a>诏答曰。<a id="a-IZ"></a>朕以躬亲庶务万机事繁。<a id="a-Ia"></a>访闻罗浮处士轩辕集善能摄生年龄不老。<a id="a-Ib"></a>乃遣使迎之。<a id="a-Ic"></a>冀其有少保理也。<a id="a-Id"></a>朕每观前史。<a id="a-Ie"></a>见秦皇汉武之事。<a id="a-If"></a>常以之为戒。<a id="a-Ig"></a>卿等职在谏司。<a id="a-Ih"></a>阅示来章深纳诚意。<a id="a-Ii"></a>复谓宰相曰。<a id="a-Ij"></a>为吾谕于谏官。<a id="a-Ik"></a>虽少翁栾大复生。<a id="a-Il"></a>亦不能相惑。<a id="a-Im"></a>第闻轩辕生高士。<a id="a-In"></a>欲与一言耳。<a id="a-Io"></a>未几轩辕集至。<a id="a-Ip"></a>帝问曰。<a id="a-Iq"></a>先生遐寿而长年可致否。<a id="a-Ir"></a>对曰。<a id="a-Is"></a>屏声色去滋味。<a id="a-It"></a>一哀乐广惠泽。<a id="a-Iu"></a>则与天地合体日月齐明。<a id="a-Iv"></a>是为长年。<a id="a-Iw"></a>不假外求也。<a id="a-Ix"></a>帝敬重之。</p>
  <p id="aIy">(己卯)　○(韦寅于洪州创观音寺。<a id="a-Iz"></a>躬请仰山惠寂禅师开山住持。<a id="a-J0"></a>今为官讲)</p>
  <p id="aJ1">八月帝崩。<a id="a-J2"></a>年五十矣。<a id="a-J3"></a>帝性明睿。<a id="a-J4"></a>用法无私。<a id="a-J5"></a>恭谨节俭惠爱民物。<a id="a-J6"></a>从谏如流。<a id="a-J7"></a>天下称为小太宗。<a id="a-J8"></a>每宰相奏事毕。<a id="a-J9"></a>忽恬然曰。<a id="a-JA"></a>可以间语。<a id="a-JB"></a>因问闾阎细事。<a id="a-JC"></a>或谭宫中游宴一刻许。<a id="a-JD"></a>复正容曰。<a id="a-JE"></a>卿等善为之。<a id="a-JF"></a>常恐卿辈负朕。<a id="a-JG"></a>后日难相见乃起入宫。<a id="a-JH"></a>令狐绹尝谓人曰。<a id="a-JI"></a>吾十年秉政最承恩遇。<a id="a-JJ"></a>然每于延英奏事。<a id="a-JK"></a>未尝不汗沾衣也。</p>
  <p id="aJL">旧唐史赞曰。<a id="a-JM"></a>臣闻黎老言大中故事。<a id="a-JN"></a>献文皇帝器识深远。<a id="a-JO"></a>久历艰难备知人间疾苦。<a id="a-JP"></a>自宝历已来。<a id="a-JQ"></a>中人擅权事多假借。<a id="a-JR"></a>京师豪右大扰穷民。<a id="a-JS"></a>洎大中临御。<a id="a-JT"></a>一之日权豪敛迹。<a id="a-JU"></a>二之日奸臣畏法。<a id="a-JV"></a>三之日阍寺詟气。<a id="a-JW"></a>由是刑政不滥贤能效用。<a id="a-JX"></a>百揆四岳穆若清风。<a id="a-JY"></a>十余年间颁声载路。<a id="a-JZ"></a>帝宫中衣浣濯之衣。<a id="a-Ja"></a>常膳不过数器。<a id="a-Jb"></a>非母后侑膳。<a id="a-Jc"></a>辄不举乐。<a id="a-Jd"></a>岁或小饥忧形于色。<a id="a-Je"></a>虽左右近习。<a id="a-Jf"></a>未尝见怠堕之容。<a id="a-Jg"></a>与群臣言。<a id="a-Jh"></a>俨然煦接如对宾僚。<a id="a-Ji"></a>或有所陈闻虚襟听纳。<a id="a-Jj"></a>故事人主行幸。<a id="a-Jk"></a>黄门先以龙脑郁金籍地。<a id="a-Jl"></a>献文悉命去之。<a id="a-Jm"></a>宫人有疾医视之。<a id="a-Jn"></a>既瘳即抽金赐之。<a id="a-Jo"></a>诫曰。<a id="a-Jp"></a>勿令敕使知。<a id="a-Jq"></a>谓朕私于侍者。<a id="a-Jr"></a>其恭俭好善类如此。<a id="a-Js"></a>季年风毒。<a id="a-Jt"></a>召罗浮山人轩辕集。<a id="a-Ju"></a>访以治身之要。<a id="a-Jv"></a>集亦有道之士也。<a id="a-Jw"></a>未尝辄语诡异。<a id="a-Jx"></a>帝益重之。<a id="a-Jy"></a>及坚谓还山。<a id="a-Jz"></a>帝曰。<a id="a-K0"></a>先生舍我亟去。<a id="a-K1"></a>国有灾者。<a id="a-K2"></a>朕有天下竟得几年。<a id="a-K3"></a>集索笔横书四十而去。<a id="a-K4"></a>乃十四年也。<a id="a-K5"></a>兴替宜运其若是与。<a id="a-K6"></a>而帝道皇猷始终无阙。<a id="a-K7"></a>虽汉之文景不足过也。<a id="a-K8"></a>惜乎简籍遗落。<a id="a-K9"></a>旧事十无三四。<a id="a-KA"></a>吮墨挥翰有所慊然。</p>
  <p id="aKB">资治通鉴曰。<a id="a-KC"></a>宣宗少历艰难。<a id="a-KD"></a>长年践祚。<a id="a-KE"></a>人之情伪靡不周知。<a id="a-KF"></a>尽心民事精勤治道。<a id="a-KG"></a>赏简而当。<a id="a-KH"></a>罚严而必。<a id="a-KI"></a>故方内乐业。<a id="a-KJ"></a>殊俗顺轨。<a id="a-KK"></a>求之汉世。<a id="a-KL"></a>其孝宣之流亚欤。</p>
  <p id="aKM">论曰。<a id="a-KN"></a>唐新旧史唯宣宗朝事实相反特甚。<a id="a-KO"></a>唯旧史与资治通鉴皆合。<a id="a-KP"></a>新史贬之。<a id="a-KQ"></a>谓宣宗以察为明。<a id="a-KR"></a>无复仁恩之意。<a id="a-KS"></a>呜呼斯言莫知何谓也。<a id="a-KT"></a>大凡人君宽厚长者。<a id="a-KU"></a>必责以优游无断。<a id="a-KV"></a>至于精勤治道。<a id="a-KW"></a>则谓以察为明。<a id="a-KX"></a>然则从而可乎。<a id="a-KY"></a>孟子曰。<a id="a-KZ"></a>尽信书不如无书。<a id="a-Ka"></a>盖诚然也。</p>
  <p id="aKb">(卅二)　补怛洛伽山。<a id="a-Kc"></a>观音示现之地。<a id="a-Kd"></a>有唐大中间。<a id="a-Ke"></a>天竺僧来。<a id="a-Kf"></a>即洞中燔尽十指。<a id="a-Kg"></a>亲睹妙相。<a id="a-Kh"></a>与说妙法。<a id="a-Ki"></a>授以七宝色石。<a id="a-Kj"></a>灵迹始着。<a id="a-Kk"></a>其后日本国僧惠锷。<a id="a-Kl"></a>自五台得菩萨画像。<a id="a-Km"></a>欲还本国。<a id="a-Kn"></a>舟至洞辄不往。<a id="a-Ko"></a>乃以像舍于土人张氏之门。<a id="a-Kp"></a>张氏屡睹神异经捐所居为观音院(昌国志云梁贞明二年始建寺)郡将闻之。<a id="a-Kq"></a>遣慕宾迎其像。<a id="a-Kr"></a>到城与民祈福。<a id="a-Ks"></a>已而有僧名。<a id="a-Kt"></a>即众求嘉木扃户刻之。<a id="a-Ku"></a>弥月像成而僧不见。<a id="a-Kv"></a>今之所设是也(史越王作重修寺记云)宋元丰三年。<a id="a-Kw"></a>王舜封使三韩。<a id="a-Kx"></a>至此黑风骤起巨龟负舟。<a id="a-Ky"></a>向山祷告。<a id="a-Kz"></a>大士现相舟稳。<a id="a-L0"></a>还朝以闻。<a id="a-L1"></a>朝廷颁金帛移寺建于梅岭山之阳。<a id="a-L2"></a>赐额宝陀。<a id="a-L3"></a>祈祷雨旸辄应。<a id="a-L4"></a>迨今元朝。<a id="a-L5"></a>降香赐田重新寺宇。<a id="a-L6"></a>以福邦家永延帝祚。</p>
 </body>
</html>