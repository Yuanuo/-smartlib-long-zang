<!doctype html>
<html id="z3IBWY51MT" data-ver="1622">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第三下</h1>
  <p id="a2">一切法非权非实者。<a id="a-3"></a>文云。<a id="a-4"></a>非如非异。<a id="a-5"></a>又云。<a id="a-6"></a>亦复不行上中下法有为无为实不实法。<a id="a-7"></a>非虚非实如实相也。<a id="a-8"></a>若一切法皆权。<a id="a-9"></a>何所不破。<a id="a-A"></a>纵令百千种师。<a id="a-B"></a>一一师作百千种说。<a id="a-C"></a>无不是权。<a id="a-D"></a>如来有所说尚复是权。<a id="a-E"></a>况复人师宁得非权。<a id="a-F"></a>如前所出悉皆权也。<a id="a-G"></a>若一切法皆实者。<a id="a-H"></a>何所不破。<a id="a-I"></a>唯此一事实。<a id="a-J"></a>余二则非真。<a id="a-K"></a>但一究竟道。<a id="a-L"></a>宁得众多究竟道耶。<a id="a-M"></a>如前所出诸师。<a id="a-N"></a>皆破入实。<a id="a-O"></a>宁复保其樔窟耶。<a id="a-P"></a>若一切法亦权亦实。<a id="a-Q"></a>复何所不破。<a id="a-R"></a>一切悉有权有实。<a id="a-S"></a>那得自是一途非他异解。<a id="a-T"></a>一一法中皆有权实。<a id="a-U"></a>不得一向权一向实也。<a id="a-V"></a>若一切法非权非实。<a id="a-W"></a>复何所不破。<a id="a-X"></a>何复纷纭强生建立。<a id="a-Y"></a>直列名尚自如此。<a id="a-Z"></a>遥观玄览旷荡高明为若此。<a id="a-a"></a>况论旨趣耶。<a id="a-b"></a>今就有权有实句更开十法。<a id="a-c"></a>就十法中。<a id="a-d"></a>为八番解释。<a id="a-e"></a>一列十名。<a id="a-f"></a>二生起。<a id="a-g"></a>三解释。<a id="a-h"></a>四引证。<a id="a-i"></a>五结十为三种权实。<a id="a-j"></a>六分别三种权实照三种二谛。<a id="a-k"></a>七约诸经判权实。<a id="a-l"></a>八约本迹判权实。<a id="a-m"></a>一列名者。<a id="a-n"></a>谓事理。<a id="a-o"></a>理教教行缚脱因果体用渐顿开合通别悉檀。<a id="a-p"></a>即是十种名也。<a id="a-q"></a>二生起者。<a id="a-r"></a>从无住本立一切法。<a id="a-s"></a>无住者理也。<a id="a-t"></a>一切法者事也。<a id="a-u"></a>理事故有教。<a id="a-v"></a>由教故有行。<a id="a-w"></a>由行故有缚脱。<a id="a-x"></a>由脱故成因果。<a id="a-y"></a>由果故体显能用。<a id="a-z"></a>故有渐顿之化。<a id="a-10"></a>由开渐顿故有于开合。<a id="a-11"></a>开合故有通别之益。<a id="a-12"></a>分别两益故有四悉檀。<a id="a-13"></a>是为十章次第(云云)。<a id="a-14"></a>三解释者。<a id="a-15"></a>理是真如。<a id="a-16"></a>真如本净。<a id="a-17"></a>有佛无佛常不变易故。<a id="a-18"></a>名理为实事是心意识等起净不净业改动不定故。<a id="a-19"></a>名事为权。<a id="a-1A"></a>若非理无以立事。<a id="a-1B"></a>非事不能显理。<a id="a-1C"></a>事有显理之功。<a id="a-1D"></a>是故殷勤称叹方便。<a id="a-1E"></a>理教者总前理事皆名为理。<a id="a-1F"></a>例如真俗俱称为谛。<a id="a-1G"></a>诸佛体之而得成圣。<a id="a-1H"></a>圣者正实也。<a id="a-1I"></a>欲以己法下被众生。<a id="a-1J"></a>因理而设教教即权也。<a id="a-1K"></a>非教无以显理。<a id="a-1L"></a>显理由教。<a id="a-1M"></a>是故如来称叹方便(云云)。<a id="a-1N"></a>教行者依教求理则生正行。<a id="a-1O"></a>行有进趣深浅之殊。<a id="a-1P"></a>故行名权也。<a id="a-1Q"></a>教无进趣深浅之异。<a id="a-1R"></a>故教名实也。<a id="a-1S"></a>非教无以立行。<a id="a-1T"></a>非行无以会教。<a id="a-1U"></a>会教由行。<a id="a-1V"></a>是故如来称叹方便(云云)。<a id="a-1W"></a>缚脱者。<a id="a-1X"></a>为行违理则缚。<a id="a-1Y"></a>缚是虚妄故称权。<a id="a-1Z"></a>为行顺理则生解。<a id="a-1a"></a>解冥于理故称实。<a id="a-1b"></a>非缚无由求脱。<a id="a-1c"></a>得脱由缚。<a id="a-1d"></a>如因尸渡海。<a id="a-1e"></a>尸有济岸之力故。<a id="a-1f"></a>称叹方便。<a id="a-1g"></a>因果者。<a id="a-1h"></a>因有进趣暂用故名权。<a id="a-1i"></a>果有克终永证故为实。<a id="a-1j"></a>无果因无所望。<a id="a-1k"></a>无因果不自显。<a id="a-1l"></a>是以二观为方便道。<a id="a-1m"></a>断惑成因得入中道解脱之果。<a id="a-1n"></a>若非二观岂契中道。<a id="a-1o"></a>果由因克故。<a id="a-1p"></a>称叹方便。<a id="a-1q"></a>体用者。<a id="a-1r"></a>前方便为因。<a id="a-1s"></a>正观入住为果。<a id="a-1t"></a>住出为体用。<a id="a-1u"></a>体即实相无有分别。<a id="a-1v"></a>用即立一切法差降不同。<a id="a-1w"></a>如大地一生种种芽。<a id="a-1x"></a>非地无以生。<a id="a-1y"></a>非生无以显。<a id="a-1z"></a>寻流得源推用识体。<a id="a-20"></a>用有显体之功故。<a id="a-21"></a>称叹方便。<a id="a-22"></a>渐顿者。<a id="a-23"></a>修因证果从体起用。<a id="a-24"></a>俱有渐顿今明起用。<a id="a-25"></a>用渐为权用顿为实。<a id="a-26"></a>若非渐引无由入顿。<a id="a-27"></a>从渐得实故称叹方便。<a id="a-28"></a>开合者。<a id="a-29"></a>从顿开渐渐自不合亦不合顿。<a id="a-2A"></a>故名为权。<a id="a-2B"></a>渐令究竟还合于顿故名为实。<a id="a-2C"></a>由开故合。<a id="a-2D"></a>开有合力从开受名。<a id="a-2E"></a>故称叹方便。<a id="a-2F"></a>通别益者。<a id="a-2G"></a>通则半字无常之益。<a id="a-2H"></a>别即满字常住之益。<a id="a-2I"></a>然常益道长。<a id="a-2J"></a>喜生退没故。<a id="a-2K"></a>以化城接引。<a id="a-2L"></a>生安隐想。<a id="a-2M"></a>然后息化引至宝所。<a id="a-2N"></a>若无半益不得会常。<a id="a-2O"></a>半有显满之功故称叹方便。<a id="a-2P"></a>四悉檀者。<a id="a-2Q"></a>三是世间是故为权。<a id="a-2R"></a>第一义是出世是故为实。<a id="a-2S"></a>非世不得出世。<a id="a-2T"></a>由三悉檀得第一义。<a id="a-2U"></a>是故如来称叹方便。<a id="a-2V"></a>当用四句释十番权实。<a id="a-2W"></a>三番是他经意。<a id="a-2X"></a>一番是此品意(云云)。<a id="a-2Y"></a>四引证者。<a id="a-2Z"></a>此十义通大小教。<a id="a-2a"></a>亘一切法。<a id="a-2b"></a>且引今经。<a id="a-2c"></a>不如三界见于三界。<a id="a-2d"></a>三界者是事。<a id="a-2e"></a>不如三界见者理也。<a id="a-2f"></a>诸法寂灭不可言宣是理。<a id="a-2g"></a>方便力为五比丘说是教。<a id="a-2h"></a>若闻此经是善行菩萨道证教行也。<a id="a-2i"></a>又汝等所行是菩萨道。<a id="a-2j"></a>佛子行道已。<a id="a-2k"></a>来世得作佛。<a id="a-2l"></a>又种种因缘而求佛道。<a id="a-2m"></a>但离虚妄名为解脱。<a id="a-2n"></a>未得一切解脱。<a id="a-2o"></a>尽行诸佛所有道法。<a id="a-2p"></a>道场得成果(云云)。<a id="a-2q"></a>我以佛眼观见六道众生。<a id="a-2r"></a>始见我身闻我所说。<a id="a-2s"></a>即皆信受入如来慧。<a id="a-2t"></a>除先修习学小乘者(云云)。<a id="a-2u"></a>穷子初逃中间客粪后则付财。<a id="a-2v"></a>初息化城后引宝所。<a id="a-2w"></a>种种欲种种性相忆念等。<a id="a-2x"></a>此通引一部为证。<a id="a-2y"></a>今别引一品。<a id="a-2z"></a>虽不次第十文具足。<a id="a-30"></a>诸佛智慧甚深无量。<a id="a-31"></a>其智慧门难解难入者。<a id="a-32"></a>一切事理境智等。<a id="a-33"></a>悉名为实。<a id="a-34"></a>施设诠辩阿含言教悉是智慧门。<a id="a-35"></a>此证理教论权实。<a id="a-36"></a>难解难入。<a id="a-37"></a>一切声闻支佛不能知者。<a id="a-38"></a>即是缚脱论权实。<a id="a-39"></a>所以者何。<a id="a-3A"></a>佛曾亲近至名称普闻。<a id="a-3B"></a>即是教行论权实。<a id="a-3C"></a>成就甚深至意趣难解。<a id="a-3D"></a>即是体用论权实。<a id="a-3E"></a>吾从成佛已来者。<a id="a-3F"></a>成佛即是果。<a id="a-3G"></a>果必有因。<a id="a-3H"></a>即是因果论权实。<a id="a-3I"></a>种种因缘譬喻。<a id="a-3J"></a>至令离诸着。<a id="a-3K"></a>即是渐顿论权实。<a id="a-3L"></a>所以者何。<a id="a-3M"></a>如来方便知见皆已具足。<a id="a-3N"></a>即是开合论权实。<a id="a-3O"></a>诸佛为大事因缘故出现于世。<a id="a-3P"></a>为令众生开示悟入佛之知见故者。<a id="a-3Q"></a>是为利益论权实。<a id="a-3R"></a>取要言之佛悉成就。<a id="a-3S"></a>即是三悉檀成就也。<a id="a-3T"></a>止止不须说。<a id="a-3U"></a>即是第一义悉檀。<a id="a-3V"></a>是为四悉檀论权实。<a id="a-3W"></a>所以者何。<a id="a-3X"></a>佛悉成就第一希有。<a id="a-3Y"></a>至诸法实相。<a id="a-3Z"></a>即是理。<a id="a-3a"></a>所谓诸法如是相者。<a id="a-3b"></a>即是事。<a id="a-3c"></a>是为理事论权实。<a id="a-3d"></a>此一段长行明五佛权实。<a id="a-3e"></a>佛佛皆尔。<a id="a-3f"></a>然法华论解诸佛智慧甚深。<a id="a-3g"></a>为证甚深。<a id="a-3h"></a>甚深有五。<a id="a-3i"></a>谓义甚深。<a id="a-3j"></a>实体甚深。<a id="a-3k"></a>内证甚深。<a id="a-3l"></a>依止甚深。<a id="a-3m"></a>无上甚深。<a id="a-3n"></a>无上甚深。<a id="a-3o"></a>谓证大菩提也。<a id="a-3p"></a>名智慧门为说阿含义甚深。<a id="a-3q"></a>此与理教权实意同。<a id="a-3r"></a>论解佛曾亲近百千佛。<a id="a-3s"></a>为修行甚深。<a id="a-3t"></a>勇猛精进名称普闻。<a id="a-3u"></a>为增长功德甚深。<a id="a-3v"></a>此与教行权实意同。<a id="a-3w"></a>论解成就甚深未曾有法。<a id="a-3x"></a>为微妙事甚深。<a id="a-3y"></a>意趣难解等。<a id="a-3z"></a>为无上甚深入甚深此与体用权实意同。<a id="a-40"></a>论解吾从成佛已来。<a id="a-41"></a>为说如来功德成就法。<a id="a-42"></a>此与因果权实意同论解无数方便者即是教化成就说法成就。<a id="a-43"></a>此与渐顿权实意同。<a id="a-44"></a>论解如来方便知见。<a id="a-45"></a>乃至深入无际等。<a id="a-46"></a>是自身成就不可思议境。<a id="a-47"></a>胜余一切菩萨。<a id="a-48"></a>此是明利也。<a id="a-49"></a>论解能种种分别。<a id="a-4A"></a>悦可众心等。<a id="a-4B"></a>是言语成就。<a id="a-4C"></a>此是益也。<a id="a-4D"></a>与利益权实意同。<a id="a-4E"></a>论解取要言之止不须说等。<a id="a-4F"></a>为可化众生成就。<a id="a-4G"></a>此与四悉檀分别可化不可化意同。<a id="a-4H"></a>论解唯佛与佛乃能究尽。<a id="a-4I"></a>为无量福成就诸佛能知。<a id="a-4J"></a>谓如来法身之体不变故觉。<a id="a-4K"></a>能自证成就。<a id="a-4L"></a>能随顺众生。<a id="a-4M"></a>说一切诸法相等。<a id="a-4N"></a>此与理事权实意同。<a id="a-4O"></a>彼论解佛经。<a id="a-4P"></a>今疏冥符二圣。<a id="a-4Q"></a>可谓与修多罗优波提舍皆合也。<a id="a-4R"></a>五结权实者。<a id="a-4S"></a>此十种通四教。<a id="a-4T"></a>合四十权实。<a id="a-4U"></a>若三藏中自证十法。<a id="a-4V"></a>名自行权实。<a id="a-4W"></a>说己十法利益众生。<a id="a-4X"></a>名化他权实。<a id="a-4Y"></a>化他之十皆合为权。<a id="a-4Z"></a>自行之十皆合为实。<a id="a-4a"></a>名为自他权实。<a id="a-4b"></a>余三教十法。<a id="a-4c"></a>束为三种权实亦如是。<a id="a-4d"></a>又当教各以事理教行缚脱因果四种。<a id="a-4e"></a>为自行权实。<a id="a-4f"></a>各以理教开合二种。<a id="a-4g"></a>是化他权实。<a id="a-4h"></a>各以体用渐顿通别悉檀四种。<a id="a-4i"></a>为自他权实。<a id="a-4j"></a>其名虽同其义各异也。<a id="a-4k"></a>别结者。<a id="a-4l"></a>三教若通若别。<a id="a-4m"></a>当分皆是化他权实。<a id="a-4n"></a>随他意语故。<a id="a-4o"></a>圆教若通若别。<a id="a-4p"></a>当分皆是自行权实。<a id="a-4q"></a>随自意语故。<a id="a-4r"></a>化他之三皆名为权。<a id="a-4s"></a>自行皆名为实。<a id="a-4t"></a>次结成四句。<a id="a-4u"></a>随他意语者。<a id="a-4v"></a>即一切法权。<a id="a-4w"></a>随自意语者。<a id="a-4x"></a>即一切法实。<a id="a-4y"></a>双取即一切法亦权亦实。<a id="a-4z"></a>双非即一切法非权非实。<a id="a-50"></a>次结成三番释品者。<a id="a-51"></a>若自行自意者。<a id="a-52"></a>此文称道场所得法。<a id="a-53"></a>大经云修道得故。<a id="a-54"></a>摄大乘称如理如量智。<a id="a-55"></a>皆是圆教自行权实随自意语。<a id="a-56"></a>佛虽能于此不可说法方便能说。<a id="a-57"></a>而众生不堪。<a id="a-58"></a>若发轸单说此法。<a id="a-59"></a>取众生者。<a id="a-5A"></a>即不能得也。<a id="a-5B"></a>故言不可说不可说也。<a id="a-5C"></a>复置此事。<a id="a-5D"></a>以自行权实。<a id="a-5E"></a>共别教权实。<a id="a-5F"></a>共取众生者。<a id="a-5G"></a>大机利者直得。<a id="a-5H"></a>钝者曲得。<a id="a-5I"></a>小机利钝俱不得。<a id="a-5J"></a>盖华严意也。<a id="a-5K"></a>复置此事。<a id="a-5L"></a>单用三藏权实。<a id="a-5M"></a>取众生者。<a id="a-5N"></a>大机利钝者。<a id="a-5O"></a>密得显不得。<a id="a-5P"></a>小机利钝者。<a id="a-5Q"></a>但保于证取亦不得。<a id="a-5R"></a>盖三藏意也。<a id="a-5S"></a>复置是事。<a id="a-5T"></a>合用四种权实。<a id="a-5U"></a>共取众生者。<a id="a-5V"></a>大机利钝者曲直俱得。<a id="a-5W"></a>小机利钝者。<a id="a-5X"></a>保证俱不得。<a id="a-5Y"></a>盖方等意也。<a id="a-5Z"></a>复置是事。<a id="a-5a"></a>舍三藏权实。<a id="a-5b"></a>用三种权实。<a id="a-5c"></a>共取众生者。<a id="a-5d"></a>大机利钝俱得。<a id="a-5e"></a>小机利钝保证俱不得。<a id="a-5f"></a>盖般若意也。<a id="a-5g"></a>复置是事。<a id="a-5h"></a>舍三种权实。<a id="a-5i"></a>单用圆教自行权实取众生者。<a id="a-5j"></a>大小机利钝俱得。<a id="a-5k"></a>盖法华意也。<a id="a-5l"></a>如来智慧靡所不达。<a id="a-5m"></a>明照时宜用与可否。<a id="a-5n"></a>故释品云。<a id="a-5o"></a>方者诸方法也。<a id="a-5p"></a>便者善巧用也。<a id="a-5q"></a>巧用方法取众生得。<a id="a-5r"></a>是故殷勤称叹方便。</p>
  <p id="a5s">复次如来自证权实俱不可说。<a id="a-5t"></a>愍念众生说自证之权为门。<a id="a-5u"></a>于物非宜。<a id="a-5v"></a>众生不能得入。<a id="a-5w"></a>故自证亦不可说。<a id="a-5x"></a>说别权实为门。<a id="a-5y"></a>利者得入钝者不入。<a id="a-5z"></a>于物非宜别权实亦不可说。<a id="a-60"></a>说三藏权实为门。<a id="a-61"></a>利者密入。<a id="a-62"></a>钝者亦不入。<a id="a-63"></a>于物非宜亦不可说。<a id="a-64"></a>说三种化他权实为门。<a id="a-65"></a>利者得入钝亦不入。<a id="a-66"></a>于物非宜亦不可说。<a id="a-67"></a>说二种化他权实为门。<a id="a-68"></a>于利者得入。<a id="a-69"></a>钝亦不入亦不可说。<a id="a-6A"></a>于物非宜。<a id="a-6B"></a>舍三种化他权实。<a id="a-6C"></a>但说自行之权。<a id="a-6D"></a>于利者钝者俱得入。<a id="a-6E"></a>从始至终以方便为门。<a id="a-6F"></a>是故如来称叹方便。<a id="a-6G"></a>释品云。<a id="a-6H"></a>方便为入实之门。<a id="a-6I"></a>即此意也。<a id="a-6J"></a>前一番。<a id="a-6K"></a>明如来能知方便能用方便。<a id="a-6L"></a>此一番明行者能随顺方便(云云)</p>
  <p id="a6M">复次如来自证修道所得于一切方便即是真实。<a id="a-6N"></a>而此真实不可得说。<a id="a-6O"></a>虽能说之众生不能即实。<a id="a-6P"></a>以方便力。<a id="a-6Q"></a>带不即说一即利者能即钝不能即。<a id="a-6R"></a>又纯说一不即。<a id="a-6S"></a>利者密即钝者不即。<a id="a-6T"></a>又带三不即说一即。<a id="a-6U"></a>利者能即钝者不即。<a id="a-6V"></a>又带二不即说一即。<a id="a-6W"></a>利者能即钝者不即。<a id="a-6X"></a>又废三不即。<a id="a-6Y"></a>纯说一切即。<a id="a-6Z"></a>利钝者俱能即。<a id="a-6a"></a>于方便得见真实。<a id="a-6b"></a>上两意用方便从方便。<a id="a-6c"></a>此一意即方便即真实。<a id="a-6d"></a>真实即圆因。<a id="a-6e"></a>圆因即自行之方便。<a id="a-6f"></a>如此自行方便今始证入。<a id="a-6g"></a>上释品云。<a id="a-6h"></a>方便者即是真实。<a id="a-6i"></a>从自行方便得名。<a id="a-6j"></a>故言方便品。<a id="a-6k"></a>六分别照谛者。<a id="a-6l"></a>前既通别当分结束权实。<a id="a-6m"></a>今还约此智照义则易见。<a id="a-6n"></a>若通以十种。<a id="a-6o"></a>明自行二智者。<a id="a-6p"></a>即照随智二谛也。<a id="a-6q"></a>通用十法逗缘者。<a id="a-6r"></a>即照随情二谛也。<a id="a-6s"></a>若束四为二者。<a id="a-6t"></a>即照随情智二谛也。<a id="a-6u"></a>若当分照谛者。<a id="a-6v"></a>事理教行缚脱因果悉是自证。<a id="a-6w"></a>即照随智二谛也。<a id="a-6x"></a>理教开合此两属化他。<a id="a-6y"></a>即照随情二谛也。<a id="a-6z"></a>体用渐顿通别悉檀四通自他。<a id="a-70"></a>即照随情智二谛也。<a id="a-71"></a>三教照谛准此可解。<a id="a-72"></a>又三藏三十种二智。<a id="a-73"></a>是化他二智。<a id="a-74"></a>皆照随情二谛若通别六十种。<a id="a-75"></a>是自他二智。<a id="a-76"></a>即照随情智二谛也。<a id="a-77"></a>通教或时与前三藏。<a id="a-78"></a>共为随情二谛。<a id="a-79"></a>若圆教三十种权实。<a id="a-7A"></a>是自行二智。<a id="a-7B"></a>照随智二谛。<a id="a-7C"></a>又三教若通若别。<a id="a-7D"></a>皆是逗缘。<a id="a-7E"></a>悉是化他二智。<a id="a-7F"></a>照随情二谛。<a id="a-7G"></a>圆教若通若别。<a id="a-7H"></a>皆是自行二智。<a id="a-7I"></a>即照随智二谛。<a id="a-7J"></a>若束三教之实为权。<a id="a-7K"></a>束圆教之权为实。<a id="a-7L"></a>即自他二智。<a id="a-7M"></a>照随情智二谛也。<a id="a-7N"></a>七约诸经者。<a id="a-7O"></a>华严论教但是满字。<a id="a-7P"></a>论时但是乳。<a id="a-7Q"></a>论法是一自行一化他。<a id="a-7R"></a>若对人但是菩萨。<a id="a-7S"></a>二乘聋哑生身菩萨亦未能发自行之权随智之实。<a id="a-7T"></a>若依今经文。<a id="a-7U"></a>未曾向人说如此事。<a id="a-7V"></a>约三藏者。<a id="a-7W"></a>若论教唯是半字。<a id="a-7X"></a>若论法是一种化他。<a id="a-7Y"></a>若论时即是酪。<a id="a-7Z"></a>若依今文。<a id="a-7a"></a>住立门外着弊垢衣。<a id="a-7b"></a>执除粪器。<a id="a-7c"></a>二乘人耳。<a id="a-7d"></a>约方等教。<a id="a-7e"></a>若论教对半论满。<a id="a-7f"></a>若论时并酪明苏。<a id="a-7g"></a>若论法有三种化他一种自行。<a id="a-7h"></a>若依今文。<a id="a-7i"></a>心相体信入出无难。<a id="a-7j"></a>约般若。<a id="a-7k"></a>若论教带半论满。<a id="a-7l"></a>若依时挟生而熟。<a id="a-7m"></a>若依法则有二种化他一种自行。<a id="a-7n"></a>若依今文。<a id="a-7o"></a>出内取与皆使令知。<a id="a-7p"></a>约法华。<a id="a-7q"></a>论教废半论满。<a id="a-7r"></a>若论时纯是醍醐。<a id="a-7s"></a>若论法唯有自行。<a id="a-7t"></a>若依今文开权显实。<a id="a-7u"></a>此实我子我之所生我实是父。<a id="a-7v"></a>付以家业授记作佛。<a id="a-7w"></a>前教不说者。<a id="a-7x"></a>今皆发之。<a id="a-7y"></a>正直舍方便。<a id="a-7z"></a>但说无上道。<a id="a-80"></a>故是自行之权。<a id="a-81"></a>故言方便品。<a id="a-82"></a>自余或是自他二智。<a id="a-83"></a>或化他二智。</p>
  <p id="a84">复次华严对二菩萨。<a id="a-85"></a>说一自一他。<a id="a-86"></a>不拟二乘不闻不解。<a id="a-87"></a>三藏对二乘说一化他。<a id="a-88"></a>不拟菩萨故无自行。<a id="a-89"></a>方等具对小大。<a id="a-8A"></a>对二乘。<a id="a-8B"></a>说两化他。<a id="a-8C"></a>对菩萨说一自一他。<a id="a-8D"></a>般若亦对三。<a id="a-8E"></a>说一自二他。<a id="a-8F"></a>对二乘说一他对菩萨说一自一他。<a id="a-8G"></a>法华普对机熟者。<a id="a-8H"></a>但明一自不复论他。<a id="a-8I"></a>文云菩萨闻是法。<a id="a-8J"></a>疑网皆已除。<a id="a-8K"></a>千二百罗汉。<a id="a-8L"></a>悉亦当作佛。<a id="a-8M"></a>一切众生悉入自行之方便。<a id="a-8N"></a>故言方便品(云云)。<a id="a-8O"></a>八本迹者。<a id="a-8P"></a>如来本地久已证得一切权实。<a id="a-8Q"></a>名为自行。<a id="a-8R"></a>中间垂迹亦作兼带等说。<a id="a-8S"></a>今日垂迹寂灭道场。<a id="a-8T"></a>带别化他说自行。<a id="a-8U"></a>次说一化他。<a id="a-8V"></a>次说三。<a id="a-8W"></a>次说二。<a id="a-8X"></a>次说废三等。<a id="a-8Y"></a>皆名化他权实。<a id="a-8Z"></a>束本权名实。<a id="a-8a"></a>束迹实名权。<a id="a-8b"></a>即是自他权实也。<a id="a-8c"></a>结此则有四句。<a id="a-8d"></a>一切实一切权。<a id="a-8e"></a>一切亦权亦实。<a id="a-8f"></a>一切非权非实(云云)。<a id="a-8g"></a>身子本证一切权实即自行。<a id="a-8h"></a>迹在鹿苑单受化他。<a id="a-8i"></a>在方等受一被三折。<a id="a-8j"></a>在般若带二转一。<a id="a-8k"></a>至法华废三悟一。<a id="a-8l"></a>皆是化他权实。<a id="a-8m"></a>束本权为实。<a id="a-8n"></a>束迹实为权。<a id="a-8o"></a>即自他权实亦具四句(云云)。<a id="a-8p"></a>若从佛迹说。<a id="a-8q"></a>亦是化他之权实。<a id="a-8r"></a>亦称方便品。<a id="a-8s"></a>若从引入圆因。<a id="a-8t"></a>自行亦是方便品。<a id="a-8u"></a>若从身子迹权。<a id="a-8v"></a>亦是方便品。<a id="a-8w"></a>若从身子迹入实。<a id="a-8x"></a>亦是方便品。<a id="a-8y"></a>为此诸义故称方便品也。</p>
  <p id="a8z">○从此品下。<a id="a-90"></a>讫分别功德品十九行偈。<a id="a-91"></a>或至偈后现在四信弟子文尽。<a id="a-92"></a>名为正说分。<a id="a-93"></a>若作两正说。<a id="a-94"></a>从此下讫授学无学人记品。<a id="a-95"></a>是迹门正说。<a id="a-96"></a>今且逐近就迹门正说更为两。<a id="a-97"></a>一纵此下。<a id="a-98"></a>是略开三显一。<a id="a-99"></a>二从告舍利弗汝已殷勤下。<a id="a-9A"></a>是广开三显一。</p>
  <p id="a9B">○略更为二。<a id="a-9C"></a>初从尔时世尊下。<a id="a-9D"></a>是略开三显一。<a id="a-9E"></a>二从尔时大众下。<a id="a-9F"></a>是动执生疑。<a id="a-9G"></a>略开三显一。<a id="a-9H"></a>有长行偈颂。<a id="a-9I"></a>长行为二。<a id="a-9J"></a>一寄言叹二智。<a id="a-9K"></a>二绝言叹二智。<a id="a-9L"></a>若不措言则无能知者。<a id="a-9M"></a>虽复称扬言不能尽。<a id="a-9N"></a>诸佛二智如前说(云云)。<a id="a-9O"></a>寄言为二。<a id="a-9P"></a>一明诸佛权实。<a id="a-9Q"></a>二明释迦权实。<a id="a-9R"></a>诸佛道同是故俱叹。<a id="a-9S"></a>上光照他土。<a id="a-9T"></a>弥勒横问。<a id="a-9U"></a>文殊引古大众竖闻。<a id="a-9V"></a>正表于此故发轸定起。<a id="a-9W"></a>即明诸佛道同也。<a id="a-9X"></a>就叹诸佛文为三。<a id="a-9Y"></a>一双叹二双释三双结。<a id="a-9Z"></a>就双叹中先经家提起次正叹。<a id="a-9a"></a>尔时者。<a id="a-9b"></a>当尔之时也。<a id="a-9c"></a>佛常在定何故言起。<a id="a-9d"></a>此有所示。<a id="a-9e"></a>往古诸佛说此经时。<a id="a-9f"></a>必前入无量义即入法华。<a id="a-9g"></a>今佛亦尔。<a id="a-9h"></a>此示世界悉檀哀从定起。<a id="a-9i"></a>履历法缘二俱审谛。<a id="a-9j"></a>说必不谬增长物信。<a id="a-9k"></a>此示为人悉檀哀从定起。<a id="a-9l"></a>佛寂而常照。<a id="a-9m"></a>尚须入定方乃说法。<a id="a-9n"></a>况复散心妄有所说。<a id="a-9o"></a>此是对治悉檀。<a id="a-9p"></a>哀从定起。<a id="a-9q"></a>入定缘理安心实相。<a id="a-9r"></a>出定令他安心实相。<a id="a-9s"></a>此是第一义悉檀。<a id="a-9t"></a>哀从定起。<a id="a-9u"></a>安此四法故言安详而起也。<a id="a-9v"></a>告舍利弗者。<a id="a-9w"></a>小乘中智慧第一。<a id="a-9x"></a>将欲因其破小智显大智。<a id="a-9y"></a>废会开覆凡十种。<a id="a-9z"></a>如玄义中说。<a id="a-A0"></a>此乃经家提起之文。<a id="a-A1"></a>法华论云。<a id="a-A2"></a>佛入甚深三昧正念不动。<a id="a-A3"></a>如实智观。<a id="a-A4"></a>从三昧而起。<a id="a-A5"></a>现如来得自在力故。<a id="a-A6"></a>如来入定无能惊忤故。<a id="a-A7"></a>论与今义相应。<a id="a-A8"></a>第(一义)悉檀出过世间。<a id="a-A9"></a>故无能惊忤。<a id="a-AA"></a>四悉檀无障碍故得自在(云云)。<a id="a-AB"></a>加趺坐者。<a id="a-AC"></a>古往微尘恒沙诸佛。<a id="a-AD"></a>及弟子尽行此法故。<a id="a-AE"></a>又加趺起恶觉。<a id="a-AF"></a>尚生他敬心。<a id="a-AG"></a>况入深境界。<a id="a-AH"></a>而不适悦天人耶。<a id="a-AI"></a>又非世受用法。<a id="a-AJ"></a>不与外道共。<a id="a-AK"></a>能破魔军烦恼故。<a id="a-AL"></a>又能生三种菩提道故。<a id="a-AM"></a>私谓此是四悉檀意也。</p>
  <p id="aAN">问。<a id="a-AO"></a>余经云系念在前者云何。</p>
  <p id="aAP">答。<a id="a-AQ"></a>背色想生死烦恼境界在后故。<a id="a-AR"></a>观寂灭涅槃所缘。<a id="a-AS"></a>在前故应作四解(云云)</p>
  <p id="aAT">问。<a id="a-AU"></a>云何在面。</p>
  <p id="aAV">答。<a id="a-AW"></a>凡人于面起欲能生猗乐。<a id="a-AX"></a>然后遍身。<a id="a-AY"></a>又九处流秽。<a id="a-AZ"></a>面有七孔以不净治欲。<a id="a-Aa"></a>故系缘在面(其一)又六识在面心多上缘。<a id="a-Ab"></a>表一切贤圣尚空与空相应故。<a id="a-Ac"></a>系缘在面(其二)又若观于面则能分别六识。<a id="a-Ad"></a>为分别故故系缘在面(其三)又身有六分头面为胜。<a id="a-Ae"></a>表诸法中实相第一。<a id="a-Af"></a>第一法故系缘在面(其四)就双叹二智。<a id="a-Ag"></a>先叹实次叹权。<a id="a-Ah"></a>实者诸佛智慧也。<a id="a-Ai"></a>非三种化他权实故言诸佛。<a id="a-Aj"></a>显自行之实故言智慧。<a id="a-Ak"></a>此智慧体即一心三智。<a id="a-Al"></a>甚深无量者。<a id="a-Am"></a>即称叹之辞也。<a id="a-An"></a>明佛实智竖彻如理之底故言甚深。<a id="a-Ao"></a>横穷法界之边故言无量。<a id="a-Ap"></a>无量甚深深高横广。<a id="a-Aq"></a>譬如根深则条茂源远则流长。<a id="a-Ar"></a>实智既然权智例尔(云云)。<a id="a-As"></a>其智慧门即是叹权智也。<a id="a-At"></a>盖是自行道前方便。<a id="a-Au"></a>有进趣之力故名为门。<a id="a-Av"></a>从门入到道中。<a id="a-Aw"></a>道中称实道前谓权也。<a id="a-Ax"></a>难解难入者叹权之辞也。<a id="a-Ay"></a>不谋而了无方大用。<a id="a-Az"></a>七种方便不能测度。<a id="a-B0"></a>十住始解十地为入。<a id="a-B1"></a>举初与后中间难示难悟可知。<a id="a-B2"></a>而别举声闻缘觉所不能知者。<a id="a-B3"></a>执重故别破之耳。<a id="a-B4"></a>法身本意元以自行权实拟之。<a id="a-B5"></a>无机逃走故言不知。<a id="a-B6"></a>华严顿照聋哑瞽聩故言不知。<a id="a-B7"></a>方等弹斥保住草庵故言不知。<a id="a-B8"></a>般若转教无心悕取一飱之意故言不知。<a id="a-B9"></a>今大机启发放光动地。<a id="a-BA"></a>彼此今古诸佛道同。<a id="a-BB"></a>由怀疑惑故言不知。<a id="a-BC"></a>利根菩萨节节能知。<a id="a-BD"></a>钝同二乘是亦不知也。<a id="a-BE"></a>门者光宅取二乘方便。<a id="a-BF"></a>为今经智慧门。<a id="a-BG"></a>此须与夺。<a id="a-BH"></a>若尔即是得门。<a id="a-BI"></a>云何如来破言不知。<a id="a-BJ"></a>不知者则非门也。<a id="a-BK"></a>与者此是最浅之能永不识所(云云)。<a id="a-BL"></a>今解自有方便智慧为门得入佛智慧。<a id="a-BM"></a>如璎珞云。<a id="a-BN"></a>二观为方便道。<a id="a-BO"></a>得入中道第一义谛。<a id="a-BP"></a>亦是三教各各有四门。<a id="a-BQ"></a>为方便得入中道。<a id="a-BR"></a>光宅之解于二观中秖是一观。<a id="a-BS"></a>于十二门秖是一门(云云)。<a id="a-BT"></a>又方便智慧为门得入方便智。<a id="a-BU"></a>即是三教各各四门齐教入证也。<a id="a-BV"></a>自有佛智为门得入佛智慧。<a id="a-BW"></a>如上说圆因称方便品。<a id="a-BX"></a>即是自行观智为门。<a id="a-BY"></a>即是今经所叹其智慧门。<a id="a-BZ"></a>圆教四门即其一也。<a id="a-Ba"></a>自有实为门入方便智双照二谛即其义也。<a id="a-Bb"></a>如此释者丰富开阔。<a id="a-Bc"></a>何如光宅区区一种耶。<a id="a-Bd"></a>若依论以阿含为门。<a id="a-Be"></a>此须开拓诸教准观可知(云云)。<a id="a-Bf"></a>从所以者何下。<a id="a-Bg"></a>光宅云叹释迦章。<a id="a-Bh"></a>今推文意是双释诸佛二智也。<a id="a-Bi"></a>佛曾亲近至尽行道法。<a id="a-Bj"></a>是释诸佛实智。<a id="a-Bk"></a>良由外值佛多禀承至要故。<a id="a-Bl"></a>实智甚深。<a id="a-Bm"></a>良由内行纯厚尽行道法故。<a id="a-Bn"></a>实智无量。<a id="a-Bo"></a>无量则释横广。<a id="a-Bp"></a>甚深则释竖高也。<a id="a-Bq"></a>勇猛精进名称普闻。<a id="a-Br"></a>是释诸佛权智。<a id="a-Bs"></a>其智慧门难解难入。<a id="a-Bt"></a>良由勇猛精进能入难入之门。<a id="a-Bu"></a>既入门已泽被无疆物钦胜德。<a id="a-Bv"></a>故名称普闻。<a id="a-Bw"></a>亦可分句勇猛精进能入法门。<a id="a-Bx"></a>即释权智深。<a id="a-By"></a>名称普闻即释权智广。<a id="a-Bz"></a>观权文无深广之语。<a id="a-C0"></a>例实智此义则成(云云)。<a id="a-C1"></a>从成就甚深下。<a id="a-C2"></a>双结诸佛二智。<a id="a-C3"></a>称理究竟故言成就。<a id="a-C4"></a>到彼岸底故言甚深。<a id="a-C5"></a>此结成实智也。<a id="a-C6"></a>称机适会故言随宜。<a id="a-C7"></a>非七方便所知故言难解。<a id="a-C8"></a>此结成权智也。<a id="a-C9"></a>随情则翳理故言难解。<a id="a-CA"></a>了义故意显故言易知。<a id="a-CB"></a>摄大乘云。<a id="a-CC"></a>了义经依文判义。<a id="a-CD"></a>不了义经依义判文即斯义也。<a id="a-CE"></a>有时解成就甚深未曾有法。<a id="a-CF"></a>结自行权实。<a id="a-CG"></a>随宜所说意趣难解。<a id="a-CH"></a>结化他权实(云云)。<a id="a-CI"></a>从吾从成佛已来者。<a id="a-CJ"></a>是叹释迦权实。<a id="a-CK"></a>旧云释迦权实各各叹。<a id="a-CL"></a>谓吾从成佛下。<a id="a-CM"></a>是叹权。<a id="a-CN"></a>所以者何。<a id="a-CO"></a>是释权如来知见广大下。<a id="a-CP"></a>是叹实。<a id="a-CQ"></a>从无量无碍下。<a id="a-CR"></a>是释实。<a id="a-CS"></a>从如来能种种分别下。<a id="a-CT"></a>是结叹实文。<a id="a-CU"></a>旧料拣前后有三意。<a id="a-CV"></a>一合叹诸佛二智者。<a id="a-CW"></a>明二智体同。<a id="a-CX"></a>开叹释迦二智者。<a id="a-CY"></a>明二智功用有异。<a id="a-CZ"></a>二明垂迹之本。<a id="a-Ca"></a>故诸佛先叹实。<a id="a-Cb"></a>明显本之能。<a id="a-Cc"></a>故释迦先叹权。<a id="a-Cd"></a>三诸佛显自行。<a id="a-Ce"></a>先须得实。<a id="a-Cf"></a>释迦明化他。<a id="a-Cg"></a>先以权引童蒙。<a id="a-Ch"></a>而互现出没者。<a id="a-Ci"></a>将明体圆不可偏存。<a id="a-Cj"></a>存则失旨也。<a id="a-Ck"></a>今谓不尔。<a id="a-Cl"></a>但依文次第于义易解。<a id="a-Cm"></a>不须曲辩。<a id="a-Cn"></a>又汝云诸佛道同。<a id="a-Co"></a>云何异解。<a id="a-Cp"></a>如人善赞孝顺而打掷父母(云云)。<a id="a-Cq"></a>就释迦文亦为三。<a id="a-Cr"></a>初双叹次双释后双结。<a id="a-Cs"></a>吾从成佛已来叹实智。<a id="a-Ct"></a>若实智不圆佛道不成。<a id="a-Cu"></a>既云成佛。<a id="a-Cv"></a>一成一切成。<a id="a-Cw"></a>即是叹实智也。<a id="a-Cx"></a>种种因缘下。<a id="a-Cy"></a>是叹权智。<a id="a-Cz"></a>四十余年以三种化他权实逗会众生。<a id="a-D0"></a>故言种种因缘也。<a id="a-D1"></a>譬喻者。<a id="a-D2"></a>小乘中以芭蕉水沫为譬。<a id="a-D3"></a>大乘中以干城镜幻等譬。<a id="a-D4"></a>依诸论者以小乘譬乳。<a id="a-D5"></a>大乘譬醍醐也。<a id="a-D6"></a>广演者。<a id="a-D7"></a>能于一法出无量义也。<a id="a-D8"></a>无数方便者。<a id="a-D9"></a>即七种方便也。<a id="a-DA"></a>引导众生令离诸著者。<a id="a-DB"></a>说散十善离三途着。<a id="a-DC"></a>说净十善离欲界着。<a id="a-DD"></a>说三藏离见思着。<a id="a-DE"></a>说菩萨法离涅槃着。<a id="a-DF"></a>说佛法离顺道法爱着。<a id="a-DG"></a>从所以者何。<a id="a-DH"></a>是双释二智也。<a id="a-DI"></a>如来半句即是释实智。<a id="a-DJ"></a>从真如实相中来。<a id="a-DK"></a>而得成佛道故名如来。<a id="a-DL"></a>即释成实智也。<a id="a-DM"></a>方便即是释权智。<a id="a-DN"></a>由于方便善巧故能种种因缘。<a id="a-DO"></a>知见波罗蜜者。<a id="a-DP"></a>即是双举权实知见也。<a id="a-DQ"></a>一切种智名实知。<a id="a-DR"></a>佛眼名实见。<a id="a-DS"></a>道种智名权知。<a id="a-DT"></a>法眼名权见。<a id="a-DU"></a>悉到事理边故。<a id="a-DV"></a>悉名波罗蜜。<a id="a-DW"></a>皆已具足者。<a id="a-DX"></a>权实悉究竟也。<a id="a-DY"></a>若不作双释之意。<a id="a-DZ"></a>那忽言皆已。<a id="a-Da"></a>皆已者双释意显也。<a id="a-Db"></a>从如来知见广大深远。<a id="a-Dc"></a>即是双结释迦二智也。<a id="a-Dd"></a>如来知见如前说。<a id="a-De"></a>广大明横深远明竖。<a id="a-Df"></a>如此实智非横非竖。<a id="a-Dg"></a>寄言往叹论其横竖照无限极。<a id="a-Dh"></a>如函大盖大也。<a id="a-Di"></a>无量无碍下。<a id="a-Dj"></a>即是结权智也。<a id="a-Dk"></a>自行之权道前方便约诸法门。<a id="a-Dl"></a>故知是结权智明矣。<a id="a-Dm"></a>实智无若干也。<a id="a-Dn"></a>光宅以此释实智。<a id="a-Do"></a>非但光宅不识实智。<a id="a-Dp"></a>梁代皆不知其无碍慧无若干也(云云)。<a id="a-Dq"></a>无量即佛地四等也。<a id="a-Dr"></a>无碍即佛地四辩也。<a id="a-Ds"></a>能于一辞一义。<a id="a-Dt"></a>旋出无量乐说不穷。<a id="a-Du"></a>比于别通菩萨。<a id="a-Dv"></a>如甲上土方地。<a id="a-Dw"></a>力即十力。<a id="a-Dx"></a>畏即四无所畏。<a id="a-Dy"></a>禅尽禅之实相。<a id="a-Dz"></a>定即首楞严定。<a id="a-E0"></a>三昧即王三昧。<a id="a-E1"></a>深入无际者。<a id="a-E2"></a>结成竖深。<a id="a-E3"></a>成就一切未曾有法结成横广。<a id="a-E4"></a>从舍利弗如来能种种分别下。<a id="a-E5"></a>旧将结成前权实。<a id="a-E6"></a>今用起后将欲绝言。<a id="a-E7"></a>更举权实为绝叹之由。<a id="a-E8"></a>文为二。<a id="a-E9"></a>初举绝叹之由。<a id="a-EA"></a>次指绝言之境。<a id="a-EB"></a>郑重者表殷勤也。<a id="a-EC"></a>如来能善分别。<a id="a-ED"></a>巧说诸法者。<a id="a-EE"></a>即举权也。<a id="a-EF"></a>言辞柔软悦可众心者。<a id="a-EG"></a>举实也。<a id="a-EH"></a>何以得知。<a id="a-EI"></a>上见他土说顿云。<a id="a-EJ"></a>其声清净出柔软音下。<a id="a-EK"></a>身子领解云。<a id="a-EL"></a>闻佛柔软音深远甚微妙。<a id="a-EM"></a>据前后两文。<a id="a-EN"></a>知是举实智也。<a id="a-EO"></a>前叹中前实后权。<a id="a-EP"></a>今何意前权后实。<a id="a-EQ"></a>明前欲寄言故从实而舒权今欲绝言须卷权归实耳。<a id="a-ER"></a>从取要言之是指实境。<a id="a-ES"></a>要者茣过于实也。<a id="a-ET"></a>无量无边未曾有法是指权境。<a id="a-EU"></a>又举要是创指之端。<a id="a-EV"></a>无量无边是指权。<a id="a-EW"></a>未曾有法是指实。<a id="a-EX"></a>言此二法佛悉成就。<a id="a-EY"></a>修道得故此那可说。<a id="a-EZ"></a>若单明一事不应言悉。<a id="a-Ea"></a>既双指权实其意明矣。<a id="a-Eb"></a>止者下。<a id="a-Ec"></a>第二即绝言叹也。<a id="a-Ed"></a>印师云。<a id="a-Ee"></a>欲因止生其疑请之心也。<a id="a-Ef"></a>观师云。<a id="a-Eg"></a>实法难知故先抑止惊其常情。<a id="a-Eh"></a>今明此法深寂言语道断。<a id="a-Ei"></a>体不可说故止而叹之。<a id="a-Ej"></a>设慈悲为说闻不能解。<a id="a-Ek"></a>伤其善根是故止也。<a id="a-El"></a>从所以者何下。<a id="a-Em"></a>是释止叹之意意为两。<a id="a-En"></a>一就佛是最上人成就修得最上法故不可说。<a id="a-Eo"></a>次明甚深境界不可思议故不可说。<a id="a-Ep"></a>就佛成就下。<a id="a-Eq"></a>明上人权实横满不可说。<a id="a-Er"></a>从唯佛与佛下。<a id="a-Es"></a>明上人权实竖深不可说。<a id="a-Et"></a>成就对不成就。<a id="a-Eu"></a>乃至难解对不难解。<a id="a-Ev"></a>即是横明成就。<a id="a-Ew"></a>修道得故故不可说。<a id="a-Ex"></a>唯佛与佛乃能究尽者。<a id="a-Ey"></a>初中分获未尽其源。<a id="a-Ez"></a>如十四日月光用未普。<a id="a-F0"></a>独佛与佛究竟边底。<a id="a-F1"></a>如十五日之月。<a id="a-F2"></a>体无不圆光无不遍。<a id="a-F3"></a>如此竖深修道得故。<a id="a-F4"></a>故不可说。<a id="a-F5"></a>从诸法实相下。<a id="a-F6"></a>即是甚深境界不可思议故不可说。<a id="a-F7"></a>光宅云。<a id="a-F8"></a>初一句标二智章。<a id="a-F9"></a>诸法标权智境。<a id="a-FA"></a>三三非一故言诸法。<a id="a-FB"></a>三法之中其教最显。<a id="a-FC"></a>教必逗机仍有其人。<a id="a-FD"></a>故知三三是权也。<a id="a-FE"></a>实相者是实智境。<a id="a-FF"></a>一理非虚故言实相。<a id="a-FG"></a>四一之中遍举一理。<a id="a-FH"></a>理是本故故是实也。<a id="a-FI"></a>中有九句还释上两章耳。<a id="a-FJ"></a>前五句释权章。<a id="a-FK"></a>如是相者。<a id="a-FL"></a>三乘言教揽而可别也。<a id="a-FM"></a>如是性者。<a id="a-FN"></a>三乘教性分不可移易也。<a id="a-FO"></a>如是体者。<a id="a-FP"></a>三乘之教八音章句各各有体。<a id="a-FQ"></a>菩萨教以六度为体(云云)。<a id="a-FR"></a>如是力者。<a id="a-FS"></a>三乘教用训导之力也。<a id="a-FT"></a>如是作者。<a id="a-FU"></a>三乘教被前人有造作也。<a id="a-FV"></a>广实智境略不牒章。<a id="a-FW"></a>实境有四一。<a id="a-FX"></a>以四广其一理。<a id="a-FY"></a>如是因者。<a id="a-FZ"></a>境生真解为因。<a id="a-Fa"></a>万善望果也。<a id="a-Fb"></a>如是缘者。<a id="a-Fc"></a>境发实智为缘。<a id="a-Fd"></a>以因所望处为果。<a id="a-Fe"></a>果起酬因为报。<a id="a-Ff"></a>后二句双结。<a id="a-Fg"></a>初句结权。<a id="a-Fh"></a>本即举相末即举作。<a id="a-Fi"></a>次句结实。<a id="a-Fj"></a>究竟即结因。<a id="a-Fk"></a>等即结报也。<a id="a-Fl"></a>北地师云。<a id="a-Fm"></a>三乘法皆有相性果报本末也。<a id="a-Fn"></a>瑶师云。<a id="a-Fo"></a>如是相性此释智慧照用。<a id="a-Fp"></a>三乘萌异为相。<a id="a-Fq"></a>必尔成三为性。<a id="a-Fr"></a>发心为体随心。<a id="a-Fs"></a>所堪为力。<a id="a-Ft"></a>力有所造为作。<a id="a-Fu"></a>作行招果为因。<a id="a-Fv"></a>因者语其已分。<a id="a-Fw"></a>所由为缘。<a id="a-Fx"></a>缘者语其外力。<a id="a-Fy"></a>遂克为果。<a id="a-Fz"></a>酬因为报。<a id="a-G0"></a>相为本报为末。<a id="a-G1"></a>终同一致为究竟等也。<a id="a-G2"></a>如是者。<a id="a-G3"></a>其事不差也。<a id="a-G4"></a>畅师但约佛上作。<a id="a-G5"></a>相者十力各有相貌也。<a id="a-G6"></a>性者。<a id="a-G7"></a>从根各有所习。<a id="a-G8"></a>所习不改谓之为性。<a id="a-G9"></a>是性力境也。<a id="a-GA"></a>体者。<a id="a-GB"></a>根性不同所欲亦异。<a id="a-GC"></a>言其心用缚着故以体为名。<a id="a-GD"></a>此欲力境也。<a id="a-GE"></a>力者。<a id="a-GF"></a>定别名也。<a id="a-GG"></a>神通变动非定不运。<a id="a-GH"></a>镇心静乱非定不寂。<a id="a-GI"></a>故力为禅定境也。<a id="a-GJ"></a>作者。<a id="a-GK"></a>是业。<a id="a-GL"></a>即业力境也。<a id="a-GM"></a>因者。<a id="a-GN"></a>道为因能至涅槃。<a id="a-GO"></a>即至处道力境也。<a id="a-GP"></a>缘者。<a id="a-GQ"></a>缘宿命力境也。<a id="a-GR"></a>果者。<a id="a-GS"></a>据今因所召果在未来。<a id="a-GT"></a>是天眼力境也。<a id="a-GU"></a>报者。<a id="a-GV"></a>今报以望往因据即漏尽力境也。<a id="a-GW"></a>故语报是漏尽也。<a id="a-GX"></a>本者是相末是报。<a id="a-GY"></a>总而望之都是处非处力境也。<a id="a-GZ"></a>上来诸释非不一途。<a id="a-Ga"></a>然于理不通于文不允。<a id="a-Gb"></a>文不允者经云诸法。<a id="a-Gc"></a>何法不收岂止三乘耶。<a id="a-Gd"></a>理不通者。<a id="a-Ge"></a>经云实相何所不在。<a id="a-Gf"></a>而但在因果体。<a id="a-Gg"></a>若实独在于佛佛则不权。<a id="a-Gh"></a>权独在三乘。<a id="a-Gi"></a>三乘则永无实。<a id="a-Gj"></a>若三乘但为五。<a id="a-Gk"></a>则权法不足复全无实。<a id="a-Gl"></a>若四句但在佛佛全无权。<a id="a-Gm"></a>实亦不足。<a id="a-Gn"></a>义不涉于凡夫。<a id="a-Go"></a>则诸法之文。<a id="a-Gp"></a>便是无用。<a id="a-Gq"></a>实相不遍实相外别更有法。<a id="a-Gr"></a>如此等过故皆不用也。<a id="a-Gs"></a>释论三十一。<a id="a-Gt"></a>明一一法各有九种。<a id="a-Gu"></a>一各有体。<a id="a-Gv"></a>二各有法如眼耳虽同四大造而眼有见用耳无见功。<a id="a-Gw"></a>如火以热为法而不能润也。<a id="a-Gx"></a>三各有力。<a id="a-Gy"></a>如火以烧为力水以润为力。<a id="a-Gz"></a>四各有因五各有缘。<a id="a-H0"></a>六各有果七各有性。<a id="a-H1"></a>八各有限碍。<a id="a-H2"></a>九各有开通方便。<a id="a-H3"></a>达磨郁多。<a id="a-H4"></a>将此九种会法华中十如。<a id="a-H5"></a>各有法者。<a id="a-H6"></a>即是法华中如是作。<a id="a-H7"></a>各有限碍者。<a id="a-H8"></a>即是法华中如是相。<a id="a-H9"></a>各有果者。<a id="a-HA"></a>即是法华中如是果如是报也。<a id="a-HB"></a>各有开通方便者。<a id="a-HC"></a>即是法华中如是本末究竟等。<a id="a-HD"></a>余者名同可解。<a id="a-HE"></a>今明此境为二。<a id="a-HF"></a>初一句略标权实章如文。<a id="a-HG"></a>次十句广释权实相。<a id="a-HH"></a>今作四番释。<a id="a-HI"></a>一约十法界。<a id="a-HJ"></a>二约佛法界。<a id="a-HK"></a>三约离合。<a id="a-HL"></a>四约位。<a id="a-HM"></a>经云诸法。<a id="a-HN"></a>故用十法界释也。<a id="a-HO"></a>经云佛所成就第一希有之法。<a id="a-HP"></a>故用佛法界释也。<a id="a-HQ"></a>经云止止不须说。<a id="a-HR"></a>我法妙难思。<a id="a-HS"></a>故用离合释也。<a id="a-HT"></a>经云唯佛与佛乃能究尽。<a id="a-HU"></a>故用位释也。<a id="a-HV"></a>约十法界者。<a id="a-HW"></a>谓六道四圣是为十法也。<a id="a-HX"></a>法虽无量数不出十。<a id="a-HY"></a>一一界中虽复多派。<a id="a-HZ"></a>不出十如。<a id="a-Ha"></a>如地狱界。<a id="a-Hb"></a>当地自具相性本末。<a id="a-Hc"></a>亦具畜生界相性本末。<a id="a-Hd"></a>乃至具佛法界相性本末无有缺减。<a id="a-He"></a>故毗昙毗婆沙第七云。<a id="a-Hf"></a>地狱道成就他化天法。<a id="a-Hg"></a>即是其例余九法界亦如是。<a id="a-Hh"></a>当知一一界皆有九界十如。<a id="a-Hi"></a>若照自位九界十如皆名为权。<a id="a-Hj"></a>照其自位佛界十如名之为实。<a id="a-Hk"></a>一中具无量。<a id="a-Hl"></a>无量中具一。<a id="a-Hm"></a>所以名不可思议。<a id="a-Hn"></a>若照六道三圣五如为权。<a id="a-Ho"></a>若照佛界四如为实。<a id="a-Hp"></a>当分历历此则可说可示。<a id="a-Hq"></a>何俟止止绝言叹也。<a id="a-Hr"></a>所以一中无量。<a id="a-Hs"></a>凡夫虽具绝理情迷。<a id="a-Ht"></a>二乘虽具舍离求脱。<a id="a-Hu"></a>菩萨虽具照则不周名不了了。<a id="a-Hv"></a>如来洞览横竖具足。<a id="a-Hw"></a>唯独自明了。<a id="a-Hx"></a>余人所不见不可宣示。<a id="a-Hy"></a>止止绝言其在此耳。<a id="a-Hz"></a>上玄义中已说今不具记(云云)。<a id="a-I0"></a>二约佛法界释者。<a id="a-I1"></a>佛界非相非不相。<a id="a-I2"></a>而名如是相。<a id="a-I3"></a>指万善缘因。<a id="a-I4"></a>故下文云众宝庄校即其义也。<a id="a-I5"></a>佛界非性非不性。<a id="a-I6"></a>而名如是性。<a id="a-I7"></a>指智慧了因。<a id="a-I8"></a>故下文云有大白牛也。<a id="a-I9"></a>佛界非体非不体。<a id="a-IA"></a>而名如是体。<a id="a-IB"></a>指实相正因。<a id="a-IC"></a>故下文云其车高广也。<a id="a-ID"></a>佛界非力非不力。<a id="a-IE"></a>而名为力。<a id="a-IF"></a>指菩提道心慈善根力等。<a id="a-IG"></a>故下文云又于其上张设幰盖也。<a id="a-IH"></a>佛界非作非不作。<a id="a-II"></a>而名如是作。<a id="a-IJ"></a>指任运无功用道。<a id="a-IK"></a>故下文云其疾如风也。<a id="a-IL"></a>佛界非因非不因。<a id="a-IM"></a>而名如是因。<a id="a-IN"></a>指四十一位。<a id="a-IO"></a>故下文乘是宝乘游于四方也。<a id="a-IP"></a>佛界非缘非不缘。<a id="a-IQ"></a>而名如是缘。<a id="a-IR"></a>指一切助菩提道。<a id="a-IS"></a>故下文又多仆从而侍卫之。<a id="a-IT"></a>佛界非果非不果。<a id="a-IU"></a>而名如是果。<a id="a-IV"></a>指妙觉朗然圆因所克。<a id="a-IW"></a>故下文直至道场也。<a id="a-IX"></a>佛界非报非不报。<a id="a-IY"></a>而名如是报。<a id="a-IZ"></a>指大般涅槃。<a id="a-Ia"></a>故下文得无量无漏清净之果报也。<a id="a-Ib"></a>佛果非本非末。<a id="a-Ic"></a>而言本末。<a id="a-Id"></a>本即佛相末即佛报。<a id="a-Ie"></a>是自行权也。<a id="a-If"></a>佛界非等非不等。<a id="a-Ig"></a>而言究竟等。<a id="a-Ih"></a>指于实相。<a id="a-Ii"></a>故标章云实相也。<a id="a-Ij"></a>是自行之实也。<a id="a-Ik"></a>即实而权故言本末。<a id="a-Il"></a>即权而实故言为等。<a id="a-Im"></a>此是如来自行权实最为无上。<a id="a-In"></a>无上相乃至无上果报。<a id="a-Io"></a>横广竖深而无有上。<a id="a-Ip"></a>故标章云诸法实相也。<a id="a-Iq"></a>例亦应言诸法实性实体实力。<a id="a-Ir"></a>乃至应言实究竟等。<a id="a-Is"></a>但略举一而蔽诸耳。<a id="a-It"></a>如来遍照横竖悉周如观掌果。<a id="a-Iu"></a>秖为凡夫如双盲二乘如眇目菩萨夜视蒙胧不晓。<a id="a-Iv"></a>不可得说。<a id="a-Iw"></a>止止绝言其意在此耳。<a id="a-Ix"></a>三约离合者。<a id="a-Iy"></a>若佛心中所观。<a id="a-Iz"></a>十界十如皆无上相。<a id="a-J0"></a>乃至无上果报。<a id="a-J1"></a>唯是一佛法界。<a id="a-J2"></a>如海总万流。<a id="a-J3"></a>若千车共一辙。<a id="a-J4"></a>此即自行权实。<a id="a-J5"></a>若随他意则有九法界十如相性等。<a id="a-J6"></a>即是化他权实。<a id="a-J7"></a>化他虽复有实皆束为权。<a id="a-J8"></a>自行虽复有权皆束为实。<a id="a-J9"></a>此即自行化他权实。<a id="a-JA"></a>随他则开。<a id="a-JB"></a>随自则合。<a id="a-JC"></a>横竖周照开合自在。<a id="a-JD"></a>虽开无量无量而一。<a id="a-JE"></a>虽合为一一而无量。<a id="a-JF"></a>虽无量一。<a id="a-JG"></a>而非一非无量。<a id="a-JH"></a>虽非一非无量而一而无量。<a id="a-JI"></a>唯佛与佛乃能究尽。<a id="a-JJ"></a>凡夫则诽谤不信。<a id="a-JK"></a>二乘则迷闷不受。<a id="a-JL"></a>菩萨则尘杌未明。<a id="a-JM"></a>为此义故止止绝言(云云)。<a id="a-JN"></a>四约位者。<a id="a-JO"></a>如是相者一切众生皆有实相。<a id="a-JP"></a>本自有之。<a id="a-JQ"></a>乃是如来藏之相貌也。<a id="a-JR"></a>如是性。<a id="a-JS"></a>即是性德智慧第一义空也。<a id="a-JT"></a>如是体。<a id="a-JU"></a>即是中道法性之理也。<a id="a-JV"></a>是为三德通十法界位位皆有。<a id="a-JW"></a>若研此三德入于十信位。<a id="a-JX"></a>则名如是力如是作。<a id="a-JY"></a>入四十一地。<a id="a-JZ"></a>名如是因如是缘。<a id="a-Ja"></a>若至佛地名如是果如是报。<a id="a-Jb"></a>初三名本。<a id="a-Jc"></a>后三名末。<a id="a-Jd"></a>初后同是三德。<a id="a-Je"></a>故言究竟等。<a id="a-Jf"></a>初位三德通恶通善通贤通圣通小通大通始通极。<a id="a-Jg"></a>虽在恶而不沈。<a id="a-Jh"></a>虽在善而不升。<a id="a-Ji"></a>虽在贤而不下。<a id="a-Jj"></a>虽在圣而不高。<a id="a-Jk"></a>虽在小而不窄。<a id="a-Jl"></a>虽在大而不宽。<a id="a-Jm"></a>虽在始而非新。<a id="a-Jn"></a>虽在极而非故。<a id="a-Jo"></a>故是不可思议。<a id="a-Jp"></a>不可得说止止绝言耳。</p>
  <p id="aJq">复次三德究竟等者。<a id="a-Jr"></a>十界相性权实开合差别若干。<a id="a-Js"></a>以平等大慧如实观之。<a id="a-Jt"></a>究竟皆等。<a id="a-Ju"></a>若迷此境。<a id="a-Jv"></a>即有六界相性。<a id="a-Jw"></a>名为世谛。<a id="a-Jx"></a>若解此境。<a id="a-Jy"></a>即有二乘相性。<a id="a-Jz"></a>名为真谛。<a id="a-K0"></a>达此非迷非解。<a id="a-K1"></a>即有菩萨佛界性相中道第一义谛。<a id="a-K2"></a>若以此慧。<a id="a-K3"></a>等于俗谛。<a id="a-K4"></a>俗谛非迷。<a id="a-K5"></a>等于真谛。<a id="a-K6"></a>真谛非解。<a id="a-K7"></a>非解非迷。<a id="a-K8"></a>双非迷解。<a id="a-K9"></a>但名平等。<a id="a-KA"></a>若双照者。<a id="a-KB"></a>权即是实。<a id="a-KC"></a>实即是权。<a id="a-KD"></a>虽二而不二。<a id="a-KE"></a>亦名究竟等也。<a id="a-KF"></a>又权实不二之境。<a id="a-KG"></a>七种方便。<a id="a-KH"></a>不能以不二智等不二之境。<a id="a-KI"></a>唯有诸佛以不二智等不二境。<a id="a-KJ"></a>故言究竟等。<a id="a-KK"></a>又今大乘机动。<a id="a-KL"></a>不明九界性相。<a id="a-KM"></a>直说一切性相悉入佛界性相。<a id="a-KN"></a>昔教不说。<a id="a-KO"></a>谓昔不与今等今教说之。<a id="a-KP"></a>知昔与今等。<a id="a-KQ"></a>故言究竟等。<a id="a-KR"></a>初约惑解等。<a id="a-KS"></a>次约人等。<a id="a-KT"></a>后约教等。<a id="a-KU"></a>说此甚广。<a id="a-KV"></a>记者不能委悉耳。<a id="a-KW"></a>若就绝言绝思。<a id="a-KX"></a>明不可思议。<a id="a-KY"></a>释论七十九云。<a id="a-KZ"></a>不可思议名不决定。<a id="a-Ka"></a>出一切心心数法。<a id="a-Kb"></a>出一切言语道。<a id="a-Kc"></a>不能行不能到。<a id="a-Kd"></a>故名不可思议。<a id="a-Ke"></a>若就譬喻明不可思议。<a id="a-Kf"></a>如释论十四。<a id="a-Kg"></a>不以败坏色得趣平等道。<a id="a-Kh"></a>观色不异乃能等于大乘。<a id="a-Ki"></a>如明与暗共合。<a id="a-Kj"></a>而汝不见谓明暗异。<a id="a-Kk"></a>欲知其义如彼月光。<a id="a-Kl"></a>又日出时暗不向十方。<a id="a-Km"></a>暗常在无所归趣。<a id="a-Kn"></a>明亦如是与暗共合。<a id="a-Ko"></a>生死与道合。<a id="a-Kp"></a>道即是生死。<a id="a-Kq"></a>佛之所尽已尽所度已度。<a id="a-Kr"></a>皆不可思议。<a id="a-Ks"></a>诸经诸论此例甚多。<a id="a-Kt"></a>若就事中不可思议者。<a id="a-Ku"></a>如阿含经明四不可思议。<a id="a-Kv"></a>谓众生世界龙佛。<a id="a-Kw"></a>众生从何处来向何处去。<a id="a-Kx"></a>为底而生为底而死。<a id="a-Ky"></a>世界为有边无边。<a id="a-Kz"></a>为可断不可断。<a id="a-L0"></a>为天龙人鬼谁所造耶。<a id="a-L1"></a>阿含云。<a id="a-L2"></a>一士夫于王舍城拘絺罗池侧。<a id="a-L3"></a>思惟世间边无边。<a id="a-L4"></a>见四兵入藕丝孔。<a id="a-L5"></a>自惊我狂耶。<a id="a-L6"></a>世无此狂。<a id="a-L7"></a>问佛。<a id="a-L8"></a>佛言非狂是修罗。<a id="a-L9"></a>为诸天所逐退入藕丝孔藏。<a id="a-LA"></a>此乃世间思惟非涅槃道。<a id="a-LB"></a>无义饶益无法饶益无梵行饶益(云云)。<a id="a-LC"></a>龙雨为从龙口耳眼鼻舌出耶。<a id="a-LD"></a>实不从尔许出。<a id="a-LE"></a>但从其念出。<a id="a-LF"></a>念善念恶皆能出雨。<a id="a-LG"></a>由前本行今得是力。<a id="a-LH"></a>须弥腹有天名大力亦能作雨。<a id="a-LI"></a>又经出五道各一不可思议。<a id="a-LJ"></a>地狱有断续。<a id="a-LK"></a>畜生能飞。<a id="a-LL"></a>鬼能变少为多。<a id="a-LM"></a>人能令火烧薪。<a id="a-LN"></a>天能自然致果报。<a id="a-LO"></a>皆是果报法事不可思议(云云)。<a id="a-LP"></a>此是约因缘事。<a id="a-LQ"></a>释不可思议。<a id="a-LR"></a>况甚深境界。<a id="a-LS"></a>宁非不可思议耶。<a id="a-LT"></a>偈有二十一行为两。<a id="a-LU"></a>初十七行半颂长行。<a id="a-LV"></a>后三行半略开三显一动执生疑。<a id="a-LW"></a>前又二。<a id="a-LX"></a>初四行颂寄言叹。<a id="a-LY"></a>后十三行半颂绝言叹。<a id="a-LZ"></a>夫偈颂长行互有广略者。<a id="a-La"></a>令义易显耳。<a id="a-Lb"></a>长行二佛权实各叹表化缘异。<a id="a-Lc"></a>故颂中二佛合叹。<a id="a-Ld"></a>示二智理同故。<a id="a-Le"></a>初寄言中又二。<a id="a-Lf"></a>初两行合颂二佛二智。<a id="a-Lg"></a>后二行合颂二佛释叹结叹等也。<a id="a-Lh"></a>初又二。<a id="a-Li"></a>今初一句世雄者。<a id="a-Lj"></a>颂上诸佛智慧也。<a id="a-Lk"></a>不可量者。<a id="a-Ll"></a>颂上甚深无量。<a id="a-Lm"></a>此颂诸佛实智也。<a id="a-Ln"></a>次三句颂上诸佛权智。<a id="a-Lo"></a>此有三异。<a id="a-Lp"></a>一上举人又标法。<a id="a-Lq"></a>故云诸佛智慧。<a id="a-Lr"></a>今颂但颂人。<a id="a-Ls"></a>将人以美法。<a id="a-Lt"></a>故云世雄。<a id="a-Lu"></a>二者上开叹今合叹。<a id="a-Lv"></a>以法别故须开。<a id="a-Lw"></a>以人总故须合。<a id="a-Lx"></a>三者上云一切二乘不知。<a id="a-Ly"></a>今言一切众生类不知。<a id="a-Lz"></a>佛力下。<a id="a-M0"></a>后一行颂叹释迦二智也。<a id="a-M1"></a>佛者颂吾从成佛也。<a id="a-M2"></a>正颂实智。<a id="a-M3"></a>力无畏等颂诸功德。<a id="a-M4"></a>是颂权智。<a id="a-M5"></a>余法者即指化他之权。<a id="a-M6"></a>是实智之余助耳。<a id="a-M7"></a>正颂上种种因缘(云云)。<a id="a-M8"></a>本从下后二行合颂二佛释叹结叹之意也。<a id="a-M9"></a>本从无数佛具足行诸道。<a id="a-MA"></a>颂上诸佛释叹。<a id="a-MB"></a>佛曾亲近百千诸佛尽行道法之文也。<a id="a-MC"></a>甚深微妙法。<a id="a-MD"></a>颂上结叹实成就甚深未曾有法也。<a id="a-ME"></a>难见难可了颂上结叹权意趣难解也。<a id="a-MF"></a>于无量亿劫行此诸道已。<a id="a-MG"></a>颂上释释迦知见波罗蜜皆已得具足。<a id="a-MH"></a>上二句举因具足。<a id="a-MI"></a>次下一句举果具足。<a id="a-MJ"></a>我已悉知见一句。<a id="a-MK"></a>颂上结释迦二智如来知见广大之文也。<a id="a-ML"></a>或时用四偈。<a id="a-MM"></a>合颂上二佛权实。<a id="a-MN"></a>文为六。<a id="a-MO"></a>初世雄一句。<a id="a-MP"></a>总颂二佛二智。<a id="a-MQ"></a>二诸天及世人三句颂拣人。<a id="a-MR"></a>三佛力下一行颂释迦中释权实。<a id="a-MS"></a>四本从下一行。<a id="a-MT"></a>颂诸佛释权实。<a id="a-MU"></a>五于无量下半行。<a id="a-MV"></a>颂上行因。<a id="a-MW"></a>六道场得成下二句。<a id="a-MX"></a>颂上得果。<a id="a-MY"></a>从如是大果报去。<a id="a-MZ"></a>第二有十三行半颂上绝言也。<a id="a-Ma"></a>文为五。<a id="a-Mb"></a>初半行如是大果报。<a id="a-Mc"></a>即颂不思议境。<a id="a-Md"></a>但举初后中间略可知。<a id="a-Me"></a>义字兼颂究竟等也。<a id="a-Mf"></a>大与种种如玄义中说。<a id="a-Mg"></a>我及十方佛下第二半行。<a id="a-Mh"></a>追颂取要言之佛悉成就也。<a id="a-Mi"></a>不可示下第三半行。<a id="a-Mj"></a>追颂上止不须说也。<a id="a-Mk"></a>实相非方所故不可示。<a id="a-Ml"></a>非言语道故言辞相寂灭。<a id="a-Mm"></a>从诸余众生类下。<a id="a-Mn"></a>第四颂举不知之人。<a id="a-Mo"></a>故上长行明无有知者故止而不说。<a id="a-Mp"></a>颂中十行半颂出不知之人。<a id="a-Mq"></a>文为八。<a id="a-Mr"></a>初半偈总拣不入者。<a id="a-Ms"></a>即七方便也。<a id="a-Mt"></a>除诸下。<a id="a-Mu"></a>第二二句拣能入者。<a id="a-Mv"></a>即圆教十信。<a id="a-Mw"></a>故言信力坚固者也。<a id="a-Mx"></a>长行明究竟佛知。<a id="a-My"></a>颂中明初信知。<a id="a-Mz"></a>互举耳。<a id="a-N0"></a>诸佛子下。<a id="a-N1"></a>第三有一行半。<a id="a-N2"></a>拣二乘不知。<a id="a-N3"></a>假使满下。<a id="a-N4"></a>第四有一行。<a id="a-N5"></a>举身子不知。<a id="a-N6"></a>正使满下。<a id="a-N7"></a>第五一行半。<a id="a-N8"></a>举诸大弟子。<a id="a-N9"></a>辟支佛下。<a id="a-NA"></a>第六二行举支佛。<a id="a-NB"></a>新发意下。<a id="a-NC"></a>第七二行半。<a id="a-ND"></a>举发心菩萨不入。<a id="a-NE"></a>发心语通。<a id="a-NF"></a>或可六度菩萨三僧祇未断惑名为发心。<a id="a-NG"></a>或可指上人天中自摄得六度而发心之语别拟通别等发心也。<a id="a-NH"></a>不退菩萨下。<a id="a-NI"></a>第八有一行。<a id="a-NJ"></a>拣不退菩萨亦不知也。<a id="a-NK"></a>通教不退断界内惑。<a id="a-NL"></a>是故不知别理。<a id="a-NM"></a>别教地前亦有证位不退行不退等。<a id="a-NN"></a>亦所不知也。<a id="a-NO"></a>次又告舍利弗无漏下。<a id="a-NP"></a>第五一行半。<a id="a-NQ"></a>颂上难解法佛能知实相境。<a id="a-NR"></a>无漏不思议者。<a id="a-NS"></a>颂上结要举权实所止之境也。<a id="a-NT"></a>甚深微妙法一句。<a id="a-NU"></a>颂上第一希有难解之法。<a id="a-NV"></a>我今已具得三句。<a id="a-NW"></a>颂上唯佛与佛乃能究尽也。<a id="a-NX"></a>明诸佛道同同皆究竟。<a id="a-NY"></a>故云唯我知是相十方佛亦然。<a id="a-NZ"></a>释不思议者。<a id="a-Na"></a>如如意珠无毫厘之有能雨众宝。<a id="a-Nb"></a>实相不生能生般若也。<a id="a-Nc"></a>无漏不思议一行半为本。<a id="a-Nd"></a>生出四种解释。<a id="a-Ne"></a>已如上说。<a id="a-Nf"></a>从无漏半句。<a id="a-Ng"></a>为十法界释作本。<a id="a-Nh"></a>十法界十如。<a id="a-Ni"></a>收诸凡圣理性无漏失也。<a id="a-Nj"></a>收三谛无漏失。<a id="a-Nk"></a>权实智无漏失。<a id="a-Nl"></a>约不思议为开合释作本。<a id="a-Nm"></a>即权而实即实而权。<a id="a-Nn"></a>故不可思议也。<a id="a-No"></a>约甚深微妙法。<a id="a-Np"></a>为佛法界释作本。<a id="a-Nq"></a>此可知。<a id="a-Nr"></a>约唯我知是相。<a id="a-Ns"></a>为约位释作本。<a id="a-Nt"></a>此亦可知(云云)。<a id="a-Nu"></a>从舍利弗当知诸佛语无异下。<a id="a-Nv"></a>略开三显一动执生疑。<a id="a-Nw"></a>就开显为二。<a id="a-Nx"></a>初明诸佛显实。<a id="a-Ny"></a>次明释迦开三。<a id="a-Nz"></a>互明一边耳。<a id="a-O0"></a>诸佛语无异者。<a id="a-O1"></a>此论诸佛化道是同。<a id="a-O2"></a>次两句劝信。<a id="a-O3"></a>后两句正显实。<a id="a-O4"></a>世尊法久后。<a id="a-O5"></a>要当说真实。<a id="a-O6"></a>即显真。<a id="a-O7"></a>动昔之执。<a id="a-O8"></a>生今之疑。<a id="a-O9"></a>将非魔作佛。<a id="a-OA"></a>正由闻此语也。<a id="a-OB"></a>佛既如实语劝信。<a id="a-OC"></a>何事翻疑。<a id="a-OD"></a>为防因疑起谤者。<a id="a-OE"></a>故须劝信耳。<a id="a-OF"></a>从告诸声闻众下。<a id="a-OG"></a>明释迦开三。<a id="a-OH"></a>文为三。<a id="a-OI"></a>初一行正明开三。<a id="a-OJ"></a>将明二乘之非。<a id="a-OK"></a>故言逮得涅槃者。<a id="a-OL"></a>又解我令脱苦缚逮得涅槃。<a id="a-OM"></a>即拟六度菩萨乘。<a id="a-ON"></a>何以知之。<a id="a-OO"></a>修六度行即免四趣缚。<a id="a-OP"></a>未能入灭度。<a id="a-OQ"></a>三僧祇百劫乃得涅槃。<a id="a-OR"></a>逮之言远乃及耳。<a id="a-OS"></a>又六度行前度他。<a id="a-OT"></a>故言我令脱苦缚。<a id="a-OU"></a>后取无漏故言逮得涅槃。<a id="a-OV"></a>此义推之知是六度乘也。<a id="a-OW"></a>又以数推之下句。<a id="a-OX"></a>云佛以方便力示以三乘教。<a id="a-OY"></a>若不指此将何为三。<a id="a-OZ"></a>不应重数二乘为三乘也。<a id="a-Oa"></a>次半行正斥三乘皆是虚伪。<a id="a-Ob"></a>次两句出立三之意。<a id="a-Oc"></a>意是权引离诸苦故。<a id="a-Od"></a>非为真实。<a id="a-Oe"></a>但是方便门耳。</p>
  <p id="aOf">○从尔时大众下。<a id="a-Og"></a>是腾疑致请。<a id="a-Oh"></a>由闻三伪一真故。<a id="a-Oi"></a>执动疑生。<a id="a-Oj"></a>文为二。<a id="a-Ok"></a>一叙疑。<a id="a-Ol"></a>二正请决。<a id="a-Om"></a>叙疑又二。<a id="a-On"></a>一经家叙。<a id="a-Oo"></a>二正生疑。<a id="a-Op"></a>先叙千二百疑。<a id="a-Oq"></a>次叙四众。<a id="a-Or"></a>上斥三乘皆是方便。<a id="a-Os"></a>叙疑但在二乘者。<a id="a-Ot"></a>以其执重疑深偏举若至下陈疑中。<a id="a-Ou"></a>即云求佛诸菩萨大数有八万。<a id="a-Ov"></a>亦皆有疑。<a id="a-Ow"></a>故知三乘佥疑。<a id="a-Ox"></a>偏举二乘耳。<a id="a-Oy"></a>从各作是念下。<a id="a-Oz"></a>是正疑。<a id="a-P0"></a>又为二。<a id="a-P1"></a>一疑佛二智。<a id="a-P2"></a>二疑己所得。<a id="a-P3"></a>从何故殷勤称叹方便。<a id="a-P4"></a>即是总疑权实二智。<a id="a-P5"></a>从而作是言佛所得法甚深者。<a id="a-P6"></a>是疑实智。<a id="a-P7"></a>有所言说意趣难知下。<a id="a-P8"></a>是疑权智。<a id="a-P9"></a>以闻诸佛语无异要当说真实。<a id="a-PA"></a>从此生疑。<a id="a-PB"></a>何者佛昔说三乘智慧同证不差。<a id="a-PC"></a>但余习有尽不尽耳。<a id="a-PD"></a>今忽称叹如来二智非我所及。<a id="a-PE"></a>是故疑佛二智也。<a id="a-PF"></a>从佛说一解脱义我等亦得此法下。<a id="a-PG"></a>此是自疑所得。<a id="a-PH"></a>三乘圣道是真出要我修此理亦到涅槃。<a id="a-PI"></a>而今忽言皆是方便。<a id="a-PJ"></a>未知何者真实。<a id="a-PK"></a>故言不知是义所趣。<a id="a-PL"></a>此从上斥三为伪而生是疑。<a id="a-PM"></a>尔时舍利下。<a id="a-PN"></a>第二正请。<a id="a-PO"></a>文有三请二止。<a id="a-PP"></a>就前为三止。<a id="a-PQ"></a>瑶师龙师云。<a id="a-PR"></a>初止为理深难解。<a id="a-PS"></a>初请为自他求决。<a id="a-PT"></a>次止为惊疑不信。<a id="a-PU"></a>次请为久殖必解。<a id="a-PV"></a>后止为必谤堕恶。<a id="a-PW"></a>后请为利根得益。<a id="a-PX"></a>今师或时云。<a id="a-PY"></a>佛豫知三周得益前后不俱。<a id="a-PZ"></a>故三抑俟其三请也。<a id="a-Pa"></a>就初请为二。<a id="a-Pb"></a>一长行二偈颂。<a id="a-Pc"></a>长行为二。<a id="a-Pd"></a>一陈疑二陈请。<a id="a-Pe"></a>陈疑疑二智。<a id="a-Pf"></a>陈请已请众请。<a id="a-Pg"></a>颂中有十一行偈文为六。<a id="a-Ph"></a>初二句颂疑实智。<a id="a-Pi"></a>自说得下。<a id="a-Pj"></a>第二三行颂疑权智。<a id="a-Pk"></a>无漏诸下。<a id="a-Pl"></a>第三有三行明三乘四众有疑。<a id="a-Pm"></a>上句明罗汉。<a id="a-Pn"></a>后二行明缘觉。<a id="a-Po"></a>中间称及求涅槃者。<a id="a-Pp"></a>即是明六度菩萨。<a id="a-Pq"></a>何以得知。<a id="a-Pr"></a>上云逮得涅槃者。<a id="a-Ps"></a>此中称及。<a id="a-Pt"></a>及者此菩萨自求涅槃。<a id="a-Pu"></a>又以及他。<a id="a-Pv"></a>故异二乘知是菩萨也。<a id="a-Pw"></a>于诸下。<a id="a-Px"></a>第四有一行半明身子疑。<a id="a-Py"></a>佛口所生下。<a id="a-Pz"></a>第五有一行明佛子疑。<a id="a-Q0"></a>诸天龙下。<a id="a-Q1"></a>第六二行总明同疑请也。<a id="a-Q2"></a>夫偈颂长行。<a id="a-Q3"></a>可以意推。<a id="a-Q4"></a>如其非颂即是长出。<a id="a-Q5"></a>于义非急者。<a id="a-Q6"></a>不能烦文分擘故略耳。<a id="a-Q7"></a>从尔时佛告下。<a id="a-Q8"></a>是二止。<a id="a-Q9"></a>更牒疑为请悉如文(云云)</p>
 </body>
</html>