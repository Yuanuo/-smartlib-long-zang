<!doctype html>
<html id="z3IBWYI1Ma" data-ver="1452">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第七上</h1>
  <h2 id="a2">释药草喻品</h2>
  <p id="a3">此中具山川云雨。<a id="a-4"></a>独以药草标名者。<a id="a-5"></a>土地是能生。<a id="a-6"></a>云雨是能润。<a id="a-7"></a>草木是所生所润。<a id="a-8"></a>所生所润通皆有用。<a id="a-9"></a>而药草用强。<a id="a-A"></a>有漏诸善悉能除恶无漏为最。<a id="a-B"></a>无漏众中四大弟子。<a id="a-C"></a>以譬领佛譬深会圣心。<a id="a-D"></a>佛赞善哉甚为希有。<a id="a-E"></a>述其得解以喻其人。<a id="a-F"></a>故称药草喻品。<a id="a-G"></a>夫药草丛育日久。<a id="a-H"></a>一蒙云雨扶疏暐晔。<a id="a-I"></a>芽茎丰蔚于外。<a id="a-J"></a>力用充润于内。<a id="a-K"></a>譬诸无漏住最后身有余涅槃。<a id="a-L"></a>更不愿求无上佛道。<a id="a-M"></a>今得闻经自乘佛乘兼以运人。<a id="a-N"></a>文云。<a id="a-O"></a>我等今日真是声闻。<a id="a-P"></a>以佛道声令一切闻。<a id="a-Q"></a>内外自他具胜力用。<a id="a-R"></a>故称药草喻品。<a id="a-S"></a>夫药草者。<a id="a-T"></a>能除四大风冷。<a id="a-U"></a>补养五脏还年驻色。<a id="a-V"></a>今蒙云雨忽成药王。<a id="a-W"></a>饵之遍治众病变体成仙。<a id="a-X"></a>譬诸无漏闻经破无明惑开佛知见。<a id="a-Y"></a>文云。<a id="a-Z"></a>我等今日真是佛子。<a id="a-a"></a>无上宝聚不求自得。<a id="a-b"></a>佛子所应得者皆已得之。<a id="a-c"></a>面于佛前得受记莂。<a id="a-d"></a>嘉着而称微。<a id="a-e"></a>故言药草喻品。<a id="a-f"></a>前一番是师弟领述。<a id="a-g"></a>世界悉檀意也。<a id="a-h"></a>次一番生善为人意也。<a id="a-i"></a>次一番。<a id="a-j"></a>是对治第一义。<a id="a-k"></a>两悉檀意也。<a id="a-l"></a>是名因缘释品。<a id="a-m"></a>余约教本迹观心准例可知。<a id="a-n"></a>不复记(云云)。<a id="a-o"></a>此品是譬说中第三述成段。<a id="a-p"></a>旧云。<a id="a-q"></a>述其十三偈叹佛恩深。<a id="a-r"></a>又述其教作人譬文言曲巧。<a id="a-s"></a>师云。<a id="a-t"></a>不应偏尔。<a id="a-u"></a>经称善说如来真实功德。<a id="a-v"></a>备述其领权领实。<a id="a-w"></a>明文在此。<a id="a-x"></a>十三偈止是二乘齐教荷恩。<a id="a-y"></a>教作人譬是佛权功德耳。<a id="a-z"></a>今言都述其周遍领解。<a id="a-10"></a>始天性结缘。<a id="a-11"></a>中间追诱。<a id="a-12"></a>终于付财。<a id="a-13"></a>自微自着无量无边诸恩德也。<a id="a-14"></a>其文为二。<a id="a-15"></a>一略述成。<a id="a-16"></a>二广述成。<a id="a-17"></a>略述又二。<a id="a-18"></a>一双述善哉。<a id="a-19"></a>二领所不及。<a id="a-1A"></a>双述者。<a id="a-1B"></a>一善哉述其两处领实。<a id="a-1C"></a>一善哉述其两处领权。<a id="a-1D"></a>善说如来真实功德者。<a id="a-1E"></a>真实是述实。<a id="a-1F"></a>功德是述权。<a id="a-1G"></a>又华严之拟宜领实也。<a id="a-1H"></a>三藏之诱引领权也。<a id="a-1I"></a>方等之体信。<a id="a-1J"></a>般若之领教。<a id="a-1K"></a>俱领权实也。<a id="a-1L"></a>法华之付财专论实也。<a id="a-1M"></a>辞致曲巧故言善说。<a id="a-1N"></a>皆是佛法故言真实。<a id="a-1O"></a>诚如所言者印定之旨也。<a id="a-1P"></a>又从如来复有下。<a id="a-1Q"></a>述其领所不及。<a id="a-1R"></a>云何不及。<a id="a-1S"></a>谓退进横竖亦横亦竖非横非竖皆不及也。<a id="a-1T"></a>所以者何。<a id="a-1U"></a>大云普覆遍荷清凉。<a id="a-1V"></a>大雨俱沾无不蒙泽。<a id="a-1W"></a>咸令世间皆得知见未曾有法。<a id="a-1X"></a>那忽齐教止领二乘得益。<a id="a-1Y"></a>不道人天小草。<a id="a-1Z"></a>是为退所不及。<a id="a-1a"></a>菩萨名上草。<a id="a-1b"></a>亦名小树大树。<a id="a-1c"></a>敷荣郁茂自他饶益而复不领。<a id="a-1d"></a>是为进所不及。<a id="a-1e"></a>又十法界同成佛法界。<a id="a-1f"></a>那忽止领二乘。<a id="a-1g"></a>余八法界都不涉言。<a id="a-1h"></a>是为横所不及。<a id="a-1i"></a>又七方便从浅至深皆入真实。<a id="a-1j"></a>余五方便都不在言。<a id="a-1k"></a>是为竖所不及。<a id="a-1l"></a>又三世利益未曾暂废。<a id="a-1m"></a>是为亦横亦竖所不及。<a id="a-1n"></a>夫山川溪谷(云云)。<a id="a-1o"></a>总言一地。<a id="a-1p"></a>一地能生未尝拣择攘彼受此。<a id="a-1q"></a>草木种子皆依于地更无余依。<a id="a-1r"></a>一云叆叇无处不密。<a id="a-1s"></a>一雨一味不隔枯荣。<a id="a-1t"></a>普润既同普得增长。<a id="a-1u"></a>如来平等不可思议。<a id="a-1v"></a>实不先顿后渐初三末一。<a id="a-1w"></a>如龙兴庆云普雨于一切身心不降雨除热得清凉。<a id="a-1x"></a>是为五乘七方便十方三世平等广大甚深博远不可思议无有差别。<a id="a-1y"></a>是为非横非竖领所不及。<a id="a-1z"></a>不及之旨非都顿夺。<a id="a-20"></a>特以初心望后心。<a id="a-21"></a>未穷极地故云不尽耳。<a id="a-22"></a>又初悟初阿。<a id="a-23"></a>亦具后茶功德。<a id="a-24"></a>但齐教之领未暇进领横竖周遍耳。<a id="a-25"></a>又权行大士宜应如此也。<a id="a-26"></a>广述成又二。<a id="a-27"></a>长行偈颂。<a id="a-28"></a>长行又二。<a id="a-29"></a>初述成开三显一。<a id="a-2A"></a>次从汝等迦葉下结叹。<a id="a-2B"></a>初有法譬合。<a id="a-2C"></a>法中又二。<a id="a-2D"></a>初先举法王者。<a id="a-2E"></a>不虚劝信也。<a id="a-2F"></a>次于一切法下。<a id="a-2G"></a>正述开三显一。<a id="a-2H"></a>夫人王外无所畏内不二言。<a id="a-2I"></a>法王亦尔。<a id="a-2J"></a>众恶已尽发言诚谛。<a id="a-2K"></a>旧云。<a id="a-2L"></a>述中根不虚。<a id="a-2M"></a>奖下根信受。<a id="a-2N"></a>今言佛法虽多不出权实。<a id="a-2O"></a>权实之外更无别法。<a id="a-2P"></a>而言无量者此意难信。<a id="a-2Q"></a>故举法王劝信。<a id="a-2R"></a>又为下大云譬作本。<a id="a-2S"></a>从于一切法下。<a id="a-2T"></a>约教明开权显实。<a id="a-2U"></a>从如来观知下。<a id="a-2V"></a>约智明开权显实。<a id="a-2W"></a>由二教显二智。<a id="a-2X"></a>由二智。<a id="a-2Y"></a>说二教。<a id="a-2Z"></a>智教相成也。<a id="a-2a"></a>一切法者。<a id="a-2b"></a>谓七方便横也。<a id="a-2c"></a>对一实为竖也。<a id="a-2d"></a>若言不尔。<a id="a-2e"></a>何故二万亿佛所初发大心。<a id="a-2f"></a>中间取小。<a id="a-2g"></a>又流转五趣。<a id="a-2h"></a>又十法界一人尚具。<a id="a-2i"></a>况七方便耶。<a id="a-2j"></a>此法虽多方便波罗蜜照之。<a id="a-2k"></a>罄无不尽。<a id="a-2l"></a>以随其类音。<a id="a-2m"></a>说之无不逗会。<a id="a-2n"></a>为人天说戒善。<a id="a-2o"></a>为二乘说谛缘。<a id="a-2p"></a>为三藏说事度。<a id="a-2q"></a>为通教说无生。<a id="a-2r"></a>为别教说次第开如来藏。<a id="a-2s"></a>是名述其领开三也。<a id="a-2t"></a>从其所说法下。<a id="a-2u"></a>约教述其显实也。<a id="a-2v"></a>地者实相也。<a id="a-2w"></a>究竟非二故名一。<a id="a-2x"></a>其性广博故名为切。<a id="a-2y"></a>寂而常照故名为智。<a id="a-2z"></a>无住之本立一切法故名为地。<a id="a-30"></a>此圆教实说也。<a id="a-31"></a>凡有所说皆令众生到此智地。<a id="a-32"></a>显实之文灼然如日。<a id="a-33"></a>云何闇寱作余解耶。<a id="a-34"></a>例大品广历诸法皆摩诃衍。<a id="a-35"></a>衍即大乘乘即实相。<a id="a-36"></a>实相即一切智地。<a id="a-37"></a>上文云唯此一事实指此地也。<a id="a-38"></a>余二则非真。<a id="a-39"></a>指七方便也。<a id="a-3A"></a>此约渐顿二教。<a id="a-3B"></a>述其开权显实也。<a id="a-3C"></a>从如来观知一切诸法下。<a id="a-3D"></a>约智述开权显实。<a id="a-3E"></a>观一切归趣。<a id="a-3F"></a>是能照权也。<a id="a-3G"></a>究竟明了者能照实也。<a id="a-3H"></a>二智所照偏圆两境通达无碍。<a id="a-3I"></a>故能说权实二教。<a id="a-3J"></a>此举智释教也。<a id="a-3K"></a>知所归趣是识药。<a id="a-3L"></a>深心所行是知病。<a id="a-3M"></a>病药俱是权法。<a id="a-3N"></a>权法各有归趣。<a id="a-3O"></a>戒善等近趣人天。<a id="a-3P"></a>若作缘义低头举手远趣佛果。<a id="a-3Q"></a>念处道品等近趣涅槃。<a id="a-3R"></a>若作福德庄严。<a id="a-3S"></a>汝等所行是菩萨道远趣宝所。<a id="a-3T"></a>乃至六度通别等法。<a id="a-3U"></a>近远归趣途辙不同可解。<a id="a-3V"></a>又戒善是人天药。<a id="a-3W"></a>谛缘度是三乘人药。<a id="a-3X"></a>乃至通别等亦可解。<a id="a-3Y"></a>深心所行有二种。<a id="a-3Z"></a>深心着于依正。<a id="a-3a"></a>又深心着所执之法。<a id="a-3b"></a>着依正者。<a id="a-3c"></a>起深重十恶障人天乘。<a id="a-3d"></a>着所执法。<a id="a-3e"></a>起四倒三道六蔽四住五住等。<a id="a-3f"></a>障诸圣乘。<a id="a-3g"></a>当知深心病相不同。<a id="a-3h"></a>权智照之通达无碍。<a id="a-3i"></a>又于诸法究尽明了者。<a id="a-3j"></a>实智所照也。<a id="a-3k"></a>一切权法无不入实故言究竟。<a id="a-3l"></a>实智所知故言了。<a id="a-3m"></a>佛眼所见故言明。<a id="a-3n"></a>若此智照此药此病。<a id="a-3o"></a>不照彼药彼病。<a id="a-3p"></a>彼智照彼不能照此。<a id="a-3q"></a>种别不同者。<a id="a-3r"></a>权智照也。<a id="a-3s"></a>一智遍照一切药一切病。<a id="a-3t"></a>实智照也。<a id="a-3u"></a>能示众生如此圆境智。<a id="a-3v"></a>故言一切智慧也。<a id="a-3w"></a>又一切法者。<a id="a-3x"></a>谓十法界也。<a id="a-3y"></a>十法各各相欲不同。<a id="a-3z"></a>各获果报归趣亦异。<a id="a-40"></a>知诸法尽者名知病。<a id="a-41"></a>知一切深心所著。<a id="a-42"></a>名知药。<a id="a-43"></a>药有深浅。<a id="a-44"></a>大品云。<a id="a-45"></a>如实智知贪欲心嗔痴心。<a id="a-46"></a>以如实智知名知深心。<a id="a-47"></a>如理通达无有障碍。<a id="a-48"></a>若戒善谛缘度等一切法药。<a id="a-49"></a>悉用如实智知者。<a id="a-4A"></a>名通达无碍。<a id="a-4B"></a>又权智文中。<a id="a-4C"></a>通达无碍者。<a id="a-4D"></a>约权论实。<a id="a-4E"></a>实智文中。<a id="a-4F"></a>又于诸法诸法者。<a id="a-4G"></a>约实论权。<a id="a-4H"></a>二文亘现者。<a id="a-4I"></a>此明实是权实权是实权。<a id="a-4J"></a>当知究竟非权非实。<a id="a-4K"></a>非差别非不差别以智方便权有差别。<a id="a-4L"></a>悉到智地则无差别。<a id="a-4M"></a>如地无差别草木若干若干无若干无若干若干。<a id="a-4N"></a>又如约心论法约法论心。<a id="a-4O"></a>心有诸数法无诸数。<a id="a-4P"></a>心不离法法不离心。<a id="a-4Q"></a>无数而数数而无数耳。<a id="a-4R"></a>权实亦尔(云云)。<a id="a-4S"></a>从譬如下。<a id="a-4T"></a>第二譬说。<a id="a-4U"></a>文为二。<a id="a-4V"></a>初譬说。<a id="a-4W"></a>后复宗称叹。<a id="a-4X"></a>譬有开合。<a id="a-4Y"></a>开为二。<a id="a-4Z"></a>一差别譬。<a id="a-4a"></a>譬上述权教权智。<a id="a-4b"></a>二无差别譬。<a id="a-4c"></a>譬上述实教实智也。<a id="a-4d"></a>三草二木纤浓不等故言差别。<a id="a-4e"></a>一地一雨普载普润故无差别。<a id="a-4f"></a>若观其末派。<a id="a-4g"></a>谓各各不同。<a id="a-4h"></a>若究其根荣莫非地雨。<a id="a-4i"></a>内合方便智照七五各异实智往照终归一实。<a id="a-4j"></a>一实七五七五一实。<a id="a-4k"></a>差别无差别。<a id="a-4l"></a>无差别差别(云云)。<a id="a-4m"></a>差别譬有六。<a id="a-4n"></a>一土地二卉木三密云四注雨五受润六增长。<a id="a-4o"></a>初土地譬。<a id="a-4p"></a>旧总举三千土地。<a id="a-4q"></a>别出山川溪谷。<a id="a-4r"></a>为五乘习因。<a id="a-4s"></a>谷受水多譬菩萨。<a id="a-4t"></a>溪譬支佛川譬声闻。<a id="a-4u"></a>山高受润少譬人天乘。<a id="a-4v"></a>今谓习因应譬种子受润增长。<a id="a-4w"></a>而土地山川虽有受润。<a id="a-4x"></a>阙于种子增长二义。<a id="a-4y"></a>又下文合譬云。<a id="a-4z"></a>普遍世界天人修罗。<a id="a-50"></a>颂偈云。<a id="a-51"></a>于诸天人一切众中。<a id="a-52"></a>皆不以土地等譬习因。<a id="a-53"></a>今所不用。<a id="a-54"></a>今以大千世界。<a id="a-55"></a>譬众生世间。<a id="a-56"></a>山川溪谷土地。<a id="a-57"></a>譬五阴世间。<a id="a-58"></a>世界无别法。<a id="a-59"></a>为山川溪谷土地所成。<a id="a-5A"></a>众生无别法。<a id="a-5B"></a>为五阴所成。<a id="a-5C"></a>土地既通譬识阴。<a id="a-5D"></a>山川溪谷譬四阴。<a id="a-5E"></a>能依草木虽依土地等。<a id="a-5F"></a>土地等非即草木。<a id="a-5G"></a>草木质干但名草木。<a id="a-5H"></a>草木种子更无别名。<a id="a-5I"></a>但取能生之功名种子。<a id="a-5J"></a>所生质干名草木。<a id="a-5K"></a>皆植根于地。<a id="a-5L"></a>地则本也。<a id="a-5M"></a>内合习因习果。<a id="a-5N"></a>虽依五阴。<a id="a-5O"></a>五阴非即因果。<a id="a-5P"></a>要依于阴得有习因。<a id="a-5Q"></a>增长成办名习果。<a id="a-5R"></a>果因依阴而起。<a id="a-5S"></a>则山川土地譬成。<a id="a-5T"></a>草木种子受润增长譬悉成也。<a id="a-5U"></a>又更显别譬者。<a id="a-5V"></a>山虽高峻亦有洿隆等五相。<a id="a-5W"></a>乃至土地虽平。<a id="a-5X"></a>亦有丘池等五相。<a id="a-5Y"></a>即譬五乘五阴。<a id="a-5Z"></a>山高譬菩萨五阴。<a id="a-5a"></a>川譬支佛溪譬声闻。<a id="a-5b"></a>土地譬天。<a id="a-5c"></a>谷下譬人。<a id="a-5d"></a>一一五阴皆有习因习果所依。<a id="a-5e"></a>犹如山川溪谷土地皆为种子质干等所依也。<a id="a-5f"></a>又用三千大千世界。<a id="a-5g"></a>譬正因之理通为一切所依也。<a id="a-5h"></a>山川溪谷土地。<a id="a-5i"></a>譬众生阴界入果报色心也。<a id="a-5j"></a>草木丛林譬众生习因。<a id="a-5k"></a>此三法不相离。<a id="a-5l"></a>习依阴入阴入不出法性。<a id="a-5m"></a>如草木依山川。<a id="a-5n"></a>山川依世界(云云)。<a id="a-5o"></a>六文宛然云何作义。<a id="a-5p"></a>又次第如此。<a id="a-5q"></a>云何间糅经文。<a id="a-5r"></a>抄着前后耶。<a id="a-5s"></a>所生卉木下。<a id="a-5t"></a>第二所生卉木譬。<a id="a-5u"></a>卉是草之都名。<a id="a-5v"></a>木是树之总称众草成丛众树成林。<a id="a-5w"></a>治病力用胜者称为药。<a id="a-5x"></a>如善法中皆能治恶。<a id="a-5y"></a>而无漏善治惑义胜。<a id="a-5z"></a>下卉木中。<a id="a-60"></a>树林枝干覆荫广器用大。<a id="a-61"></a>故喻二菩萨。<a id="a-62"></a>种类若干者。<a id="a-63"></a>五乘七善因果种子故言若干。<a id="a-64"></a>即是种类各有称谓即是名也。<a id="a-65"></a>各有体相即是色也。<a id="a-66"></a>密云下。<a id="a-67"></a>第三密云譬。<a id="a-68"></a>云有形色覆荫。<a id="a-69"></a>下文有雷声远震。<a id="a-6A"></a>覆荫譬佛慈悲。<a id="a-6B"></a>形色譬佛应世。<a id="a-6C"></a>雷声譬佛言教。<a id="a-6D"></a>密云即三密也。<a id="a-6E"></a>慈悲即意密。<a id="a-6F"></a>形色即身密。<a id="a-6G"></a>雷声即口密。<a id="a-6H"></a>弥布者遍也。<a id="a-6I"></a>既密又遍故言弥布也。<a id="a-6J"></a>以慈悲熏应身说法遍十法界。<a id="a-6K"></a>故言弥布也。<a id="a-6L"></a>经律异相云。<a id="a-6M"></a>云有五色。<a id="a-6N"></a>青者风多赤火多。<a id="a-6O"></a>黄白地多黑水多。<a id="a-6P"></a>有四电师。<a id="a-6Q"></a>东身味南百主西阿竭罗北阿祝蓝。<a id="a-6R"></a>四电斗诤是故有雷。<a id="a-6S"></a>又水火风地斗故有雷。<a id="a-6T"></a>五事无雨。<a id="a-6U"></a>一风起吹。<a id="a-6V"></a>二火起焦。<a id="a-6W"></a>三阿修罗手接入海。<a id="a-6X"></a>四雨师淫乱。<a id="a-6Y"></a>五国王不理治。<a id="a-6Z"></a>雨师嗔故不雨(云云)。<a id="a-6a"></a>一时等注下。<a id="a-6b"></a>第四注雨譬。<a id="a-6c"></a>譬用口密八音四辩。<a id="a-6d"></a>宣注法雨利润众生。<a id="a-6e"></a>其泽普洽下。<a id="a-6f"></a>第五沾润譬。<a id="a-6g"></a>法宝普雨七种众生。<a id="a-6h"></a>心地所有。<a id="a-6i"></a>习因种子。<a id="a-6j"></a>即生闻慧名为沾洽。<a id="a-6k"></a>枝叶根茎者。<a id="a-6l"></a>信为根戒为茎。<a id="a-6m"></a>定为枝慧为叶。<a id="a-6n"></a>次第相资故譬此四也。<a id="a-6o"></a>小根茎等即人天信戒。<a id="a-6p"></a>中根茎等即二乘信戒。<a id="a-6q"></a>大根茎等即菩萨信戒。<a id="a-6r"></a>诸树大小下。<a id="a-6s"></a>第六增长譬。<a id="a-6t"></a>更复略牒明其草木随分受润。<a id="a-6u"></a>习报两因善法既蒙法雨。<a id="a-6v"></a>习报两果各得增长。<a id="a-6w"></a>称其种性者。<a id="a-6x"></a>明施权称机。<a id="a-6y"></a>小者不过分。<a id="a-6z"></a>大者不减少。<a id="a-70"></a>即是七种习报两因也。<a id="a-71"></a>花果敷实者。<a id="a-72"></a>习报二果也。<a id="a-73"></a>又云增长即三义。<a id="a-74"></a>称其种性即是增长之由。<a id="a-75"></a>由设教称机也。<a id="a-76"></a>各得增长正明增长。<a id="a-77"></a>花果敷荣即增长之相也。<a id="a-78"></a>虽一地所生下。<a id="a-79"></a>大段第二一地一雨无差别譬。<a id="a-7A"></a>显于一实也。<a id="a-7B"></a>此有三。<a id="a-7C"></a>一一地所生。<a id="a-7D"></a>道前心地所生。<a id="a-7E"></a>终因道后智地。<a id="a-7F"></a>二一云所雨。<a id="a-7G"></a>一音所宣一乘法门。<a id="a-7H"></a>开发道中五种善根。<a id="a-7I"></a>终是一音平等之教。<a id="a-7J"></a>三三草二木禀益不自觉知。<a id="a-7K"></a>五种善根蒙佛法雨随分增长。<a id="a-7L"></a>而不自知五种之因皆依一佛性。<a id="a-7M"></a>亦不自知五乘之教皆是大乘。<a id="a-7N"></a>亦不自知同归佛慧。<a id="a-7O"></a>唯有如来能知也。<a id="a-7P"></a>迦葉当知如来下合譬也。<a id="a-7Q"></a>合差别譬为二。<a id="a-7R"></a>先正合。<a id="a-7S"></a>次提譬帖合。<a id="a-7T"></a>差别譬有六。<a id="a-7U"></a>今合不次第。<a id="a-7V"></a>开譬明机前论众生。<a id="a-7W"></a>合譬明应前合如来。<a id="a-7X"></a>如来是化主也。<a id="a-7Y"></a>此中第一正合上第三密云。<a id="a-7Z"></a>亦兼合第一世界。<a id="a-7a"></a>此中第二合上第四注雨譬。<a id="a-7b"></a>此中第三合上第一世界山川溪谷譬。<a id="a-7c"></a>此中第四合上第二草木。<a id="a-7d"></a>此中第五合上第五沾润此中第六合上第六增长譬也。<a id="a-7e"></a>合譬次第者。<a id="a-7f"></a>明如来应世则有八音说法。<a id="a-7g"></a>说法即有受化众生。<a id="a-7h"></a>众生闻法各沾道润。<a id="a-7i"></a>得润是同不无差别增长(云云)。<a id="a-7j"></a>第一合密云。<a id="a-7k"></a>先举佛身密合云有形。<a id="a-7l"></a>后举佛口密合云有声。<a id="a-7m"></a>如来亦复如是出现于世即是正合应身出世也。<a id="a-7n"></a>如大云起即举譬帖合。<a id="a-7o"></a>明如来大慈现身覆育一切也。<a id="a-7p"></a>以大音声者。<a id="a-7q"></a>即是举佛口密。<a id="a-7r"></a>合云有声也。<a id="a-7s"></a>天人阿修罗者。<a id="a-7t"></a>别举三善道。<a id="a-7u"></a>禀口密之益也。<a id="a-7v"></a>即是三乘根性三十子。<a id="a-7w"></a>别禀声益也。<a id="a-7x"></a>如彼大云。<a id="a-7y"></a>即是举譬帖合云有声也。<a id="a-7z"></a>遍覆大千者。<a id="a-80"></a>通举一切皆是佛子俱蒙口密益也。<a id="a-81"></a>或时但合五譬。<a id="a-82"></a>将普遍世界下。<a id="a-83"></a>兼合世界土地也。<a id="a-84"></a>世界即是国土世间。<a id="a-85"></a>天人修罗即是假名五阴世间。<a id="a-86"></a>假名合上世界。<a id="a-87"></a>五阴合上山川溪谷也。<a id="a-88"></a>于大众中而唱下。<a id="a-89"></a>即是第二合上第四注雨譬。<a id="a-8A"></a>先标章门。<a id="a-8B"></a>次劝听受。<a id="a-8C"></a>章门有六。<a id="a-8D"></a>一十号。<a id="a-8E"></a>谓如来应供等。<a id="a-8F"></a>二四弘。<a id="a-8G"></a>谓未度令度等。<a id="a-8H"></a>三三达。<a id="a-8I"></a>谓今世后世等。<a id="a-8J"></a>四一心三智。<a id="a-8K"></a>谓知者具足。<a id="a-8L"></a>五五眼。<a id="a-8M"></a>谓见者。<a id="a-8N"></a>六三业共智慧行。<a id="a-8O"></a>知道谓意不护。<a id="a-8P"></a>开道谓身不护。<a id="a-8Q"></a>说道谓口不护。<a id="a-8R"></a>亦称为导师。<a id="a-8S"></a>谓知道者等也。<a id="a-8T"></a>汝等天人下。<a id="a-8U"></a>劝物听受。<a id="a-8V"></a>佛八音诠吐六种法门。<a id="a-8W"></a>从多为论劝三善道。<a id="a-8X"></a>宜应往听法也。<a id="a-8Y"></a>尔时无数亿种乃至而听法。<a id="a-8Z"></a>此中第三合上第一山川譬。<a id="a-8a"></a>揽果报而有众生。<a id="a-8b"></a>如依山川得有世界等。<a id="a-8c"></a>百千万亿者。<a id="a-8d"></a>即是十法界众生也。<a id="a-8e"></a>今正语七方便众生差别。<a id="a-8f"></a>配如上说。<a id="a-8g"></a>或从汝等天人者。<a id="a-8h"></a>皆合山川譬也。<a id="a-8i"></a>如来于时乃至精进懈怠。<a id="a-8j"></a>即是第四合上第二卉木譬。<a id="a-8k"></a>旧云。<a id="a-8l"></a>此文长出不合上。<a id="a-8m"></a>今明上譬中。<a id="a-8n"></a>有卉木差别大小不同。<a id="a-8o"></a>此中明根有利钝行有进怠。<a id="a-8p"></a>正是习因深浅。<a id="a-8q"></a>与卉木义同。<a id="a-8r"></a>岂非合譬而言长出。<a id="a-8s"></a>于时者。<a id="a-8t"></a>若论渐初。<a id="a-8u"></a>即是鹿苑初说三乘时。<a id="a-8v"></a>若论中间处处得论于时。<a id="a-8w"></a>利钝者。<a id="a-8x"></a>总判三途因恶果苦。<a id="a-8y"></a>不能受道名为钝。<a id="a-8z"></a>七种方便闻教得益。<a id="a-90"></a>名为利。<a id="a-91"></a>别判人天但受果报不肯受道。<a id="a-92"></a>名为钝。<a id="a-93"></a>三乘根性断惑出界。<a id="a-94"></a>名为利。<a id="a-95"></a>又声闻观生灭。<a id="a-96"></a>名为钝。<a id="a-97"></a>菩萨观不生灭。<a id="a-98"></a>名为利。<a id="a-99"></a>通别圆(云云)。<a id="a-9A"></a>三途放逸名怠。<a id="a-9B"></a>人天持五戒十善为精。<a id="a-9C"></a>人天不厌苦为怠。<a id="a-9D"></a>二乘怖畏无常为精。<a id="a-9E"></a>二乘贪证不求作佛为怠。<a id="a-9F"></a>菩萨志求佛道为进(云云)。<a id="a-9G"></a>从随其所堪至快得善利。<a id="a-9H"></a>即第五合上第五受润譬。<a id="a-9I"></a>随其所堪。<a id="a-9J"></a>即是称会机宜。<a id="a-9K"></a>无增减之失。<a id="a-9L"></a>欢喜得善利。<a id="a-9M"></a>即是各蒙法润受益也。<a id="a-9N"></a>是诸众生闻是法已。<a id="a-9O"></a>第六合上第六增长譬。<a id="a-9P"></a>现世安隐后生善处者。<a id="a-9Q"></a>即是报因感报果。<a id="a-9R"></a>合花敷增长。<a id="a-9S"></a>亦得闻法乃至入道者。<a id="a-9T"></a>即是习因牵习果。<a id="a-9U"></a>合上果实增长。<a id="a-9V"></a>闻是法已合上增长之由。<a id="a-9W"></a>现世安隐正合增长。<a id="a-9X"></a>后生善处者。<a id="a-9Y"></a>是合增长之相也。<a id="a-9Z"></a>佛如大云普覆一切。<a id="a-9a"></a>三途亦得沾润增长。<a id="a-9b"></a>如说般若方等明地狱得益也。<a id="a-9c"></a>又诸经中。<a id="a-9d"></a>亦说龙鸟鬼神等闻法得道。<a id="a-9e"></a>若火灭汤冷。<a id="a-9f"></a>即是现世安隐。<a id="a-9g"></a>或生天上人中。<a id="a-9h"></a>即是后生善处。<a id="a-9i"></a>于天人中修道。<a id="a-9j"></a>即是以道受乐。<a id="a-9k"></a>若人天闻法持戒福德扶身。<a id="a-9l"></a>鬼龙不犯。<a id="a-9m"></a>即是现世安隐。<a id="a-9n"></a>或天还生天人还生人。<a id="a-9o"></a>或天人互生。<a id="a-9p"></a>即是后生善处。<a id="a-9q"></a>生能悟解即是以道受乐。<a id="a-9r"></a>二乘闻法得有余涅槃。<a id="a-9s"></a>是现世安隐。<a id="a-9t"></a>如下文云是人于所得功德生灭度想。<a id="a-9u"></a>我于余国作佛。<a id="a-9v"></a>更有异名。<a id="a-9w"></a>此人于彼国得闻是经。<a id="a-9x"></a>指方便有余之土是善处。<a id="a-9y"></a>于彼闻经是得道受乐。<a id="a-9z"></a>若生身菩萨。<a id="a-A0"></a>闻卢舍那佛说法得无生忍。<a id="a-A1"></a>即现世安隐。<a id="a-A2"></a>后生净满世界。<a id="a-A3"></a>为法身眷属。<a id="a-A4"></a>即是善处以道受乐。<a id="a-A5"></a>离诸障碍者。<a id="a-A6"></a>即是现世安隐。<a id="a-A7"></a>任力所堪渐得入道。<a id="a-A8"></a>即后世以道受乐。<a id="a-A9"></a>五乘者。<a id="a-AA"></a>五戒乘出三途苦。<a id="a-AB"></a>十善乘出人道八苦。<a id="a-AC"></a>声闻乘出三界无常苦。<a id="a-AD"></a>缘觉乘出从他闻法苦。<a id="a-AE"></a>菩萨乘出内无利智外无相好苦。<a id="a-AF"></a>是为五乘。<a id="a-AG"></a>问但应以人天为世间乘余是出世间乘。<a id="a-AH"></a>又佛为实乘余是权乘。<a id="a-AI"></a>又佛为果乘余是因乘。<a id="a-AJ"></a>又应为三乘。<a id="a-AK"></a>人天为下二乘为中佛为上。<a id="a-AL"></a>又人天名不断烦恼乘。<a id="a-AM"></a>二乘名断烦恼乘。<a id="a-AN"></a>佛名非断非不断乘。<a id="a-AO"></a>又人天名不断。<a id="a-AP"></a>佛名断。<a id="a-AQ"></a>二乘名亦断亦不断。<a id="a-AR"></a>又凡夫贤圣。<a id="a-AS"></a>非凡非圣。<a id="a-AT"></a>有空非有非空等乘(云云)。<a id="a-AU"></a>大论明五善根。<a id="a-AV"></a>胜鬘辨四藏。<a id="a-AW"></a>与三草二木云何。<a id="a-AX"></a>人天为二善。<a id="a-AY"></a>二乘为一。<a id="a-AZ"></a>佛菩萨为五。<a id="a-Aa"></a>开大合小。<a id="a-Ab"></a>五乘开小合大。<a id="a-Ac"></a>四藏合凡开圣。<a id="a-Ad"></a>五乘则凡圣俱开。<a id="a-Ae"></a>随缘不同耳。<a id="a-Af"></a>如彼大云下。<a id="a-Ag"></a>第二提譬帖合六意者。<a id="a-Ah"></a>大云帖合第一形声两益。<a id="a-Ai"></a>雨于一切帖合第二六章法门。<a id="a-Aj"></a>卉木丛林帖合第四受化众生利钝怠进习因深浅。<a id="a-Ak"></a>如其种性具足蒙润。<a id="a-Al"></a>帖合第五受润得法利。<a id="a-Am"></a>各得生长帖合第六现世安隐增长也。<a id="a-An"></a>如来说法一相下。<a id="a-Ao"></a>第二合无差别譬。<a id="a-Ap"></a>上开三今合亦三。<a id="a-Aq"></a>但不次第。<a id="a-Ar"></a>一相一味下。<a id="a-As"></a>双合一地一雨。<a id="a-At"></a>所谓下。<a id="a-Au"></a>双释一地一雨。<a id="a-Av"></a>其有众生下。<a id="a-Aw"></a>合上而诸草木各有差别。<a id="a-Ax"></a>所以者何下。<a id="a-Ay"></a>释于差别如来能知差别无差别。<a id="a-Az"></a>一相者。<a id="a-B0"></a>众生之心同一真如相。<a id="a-B1"></a>是一地也。<a id="a-B2"></a>一味者。<a id="a-B3"></a>一乘之法同诠一理。<a id="a-B4"></a>是一雨也。<a id="a-B5"></a>昔于一实相。<a id="a-B6"></a>方便开为七相。<a id="a-B7"></a>于一乘法分别说有七教。<a id="a-B8"></a>佛知究竟终归一相一味也。<a id="a-B9"></a>所谓下。<a id="a-BA"></a>双释一相一味。<a id="a-BB"></a>众生心性即是性德。<a id="a-BC"></a>解脱远离寂灭三种之相。<a id="a-BD"></a>如来一音说此三法即是三味。<a id="a-BE"></a>此三相则以为境界。<a id="a-BF"></a>缘生中道之行。<a id="a-BG"></a>终则得为一切智果。<a id="a-BH"></a>故言究竟至于一切种智也。<a id="a-BI"></a>合草木差别譬。<a id="a-BJ"></a>如后解不重记。<a id="a-BK"></a>有时作三意合。<a id="a-BL"></a>一无差别意。<a id="a-BM"></a>合上一地一雨。<a id="a-BN"></a>二差别意合上草木差别。<a id="a-BO"></a>三如来能知释成两意。<a id="a-BP"></a>无差别者。<a id="a-BQ"></a>谓一相一味。<a id="a-BR"></a>一相合上一地也。<a id="a-BS"></a>解脱相者无生死相。<a id="a-BT"></a>离相者无涅槃相。<a id="a-BU"></a>灭相者无相亦无相。<a id="a-BV"></a>唯有实相故名一相。<a id="a-BW"></a>一相即无住本立一切法。<a id="a-BX"></a>无住无相即无差别也。<a id="a-BY"></a>立一切法即有差别。<a id="a-BZ"></a>差别如卉木。<a id="a-Ba"></a>无差别如一地。<a id="a-Bb"></a>地虽无差别。<a id="a-Bc"></a>而能生桃梅卉木差别等异。<a id="a-Bd"></a>桃李卉木虽差。<a id="a-Be"></a>而同是一坚相。<a id="a-Bf"></a>若知地具桃李。<a id="a-Bg"></a>即识实中有权。<a id="a-Bh"></a>解无差别即是差别。<a id="a-Bi"></a>若知桃李坚相。<a id="a-Bj"></a>即识权中有实。<a id="a-Bk"></a>解差别即是无差别。<a id="a-Bl"></a>以是义故。<a id="a-Bm"></a>以一相合上一地譬也。<a id="a-Bn"></a>一味即是实教纯一无杂。<a id="a-Bo"></a>例一相可解。<a id="a-Bp"></a>解脱者。<a id="a-Bq"></a>无分段变易二边业缚。<a id="a-Br"></a>故名解脱相。<a id="a-Bs"></a>离相者。<a id="a-Bt"></a>得中道智慧。<a id="a-Bu"></a>此慧能远离二边无所著。<a id="a-Bv"></a>故名离相。<a id="a-Bw"></a>灭。<a id="a-Bx"></a>相者二边因灭得有余涅槃。<a id="a-By"></a>二边果灭得无余涅槃。<a id="a-Bz"></a>故名灭相。<a id="a-C0"></a>句句例作差无差别义。<a id="a-C1"></a>准一相可解。<a id="a-C2"></a>究竟至于一切种智者。<a id="a-C3"></a>若得二边灭相。<a id="a-C4"></a>即是通别二惑尽。<a id="a-C5"></a>入佛知见。<a id="a-C6"></a>以一切种智心中行般若。<a id="a-C7"></a>初发毕竟二不别故言究竟。<a id="a-C8"></a>此即佛之智慧。<a id="a-C9"></a>故言一切种智也。<a id="a-CA"></a>从其有众生闻如来法不自觉知者。<a id="a-CB"></a>即是明差别义。<a id="a-CC"></a>从此下明差别者。<a id="a-CD"></a>众生是山川假实之差别。<a id="a-CE"></a>亦是种子之差别。<a id="a-CF"></a>如来即是云闻法即是雨。<a id="a-CG"></a>读诵修行即是润。<a id="a-CH"></a>功德即增长。<a id="a-CI"></a>如此等差别皆不能知也。<a id="a-CJ"></a>就文为五。<a id="a-CK"></a>一众生不知。<a id="a-CL"></a>二如来能知。<a id="a-CM"></a>三举譬帖合众生不知。<a id="a-CN"></a>四牒前结释如来能知。<a id="a-CO"></a>五释疑。<a id="a-CP"></a>其有众生者。<a id="a-CQ"></a>举不知之人。<a id="a-CR"></a>法谓闻一音之法。<a id="a-CS"></a>持说者是正明不知。<a id="a-CT"></a>持说不同修行各异。<a id="a-CU"></a>人天作戒善之解。<a id="a-CV"></a>三乘作谛缘度解。<a id="a-CW"></a>解既不同即是差别。<a id="a-CX"></a>所得功德不自觉知者。<a id="a-CY"></a>明五人虽各禀教。<a id="a-CZ"></a>不知佛是一味无差别教。<a id="a-Ca"></a>亦不知七种方便各各作解。<a id="a-Cb"></a>而各执己解为实。<a id="a-Cc"></a>此则不知于权。<a id="a-Cd"></a>亦不识实。<a id="a-Ce"></a>即是差别不自觉知也。<a id="a-Cf"></a>第二如来能知。<a id="a-Cg"></a>略减数举十境合为四意。<a id="a-Ch"></a>一约四法知。<a id="a-Ci"></a>二约三法知。<a id="a-Cj"></a>三约二法知。<a id="a-Ck"></a>四约一法能知。<a id="a-Cl"></a>约四法者。<a id="a-Cm"></a>谓种相体性。<a id="a-Cn"></a>种者三道是三德种。<a id="a-Co"></a>净名云。<a id="a-Cp"></a>一切烦恼之俦为如来种。<a id="a-Cq"></a>此明由烦恼道即有般若也。<a id="a-Cr"></a>又云。<a id="a-Cs"></a>五无间皆生解脱相。<a id="a-Ct"></a>此由不善即有善法解脱也。<a id="a-Cu"></a>一切众生即涅槃相不可复灭。<a id="a-Cv"></a>此即生死为法身也。<a id="a-Cw"></a>此就相对论种。<a id="a-Cx"></a>若就类论种。<a id="a-Cy"></a>一切低头举手悉是解脱种。<a id="a-Cz"></a>一切世智三乘解心即般若种。<a id="a-D0"></a>夫有心者皆当作佛即法身种。<a id="a-D1"></a>诸种差别如来能知。<a id="a-D2"></a>一切种秖是一种。<a id="a-D3"></a>即是无差别。<a id="a-D4"></a>如来亦能知。<a id="a-D5"></a>差别即无差别。<a id="a-D6"></a>无差别即差别。<a id="a-D7"></a>如来亦能知。<a id="a-D8"></a>相体性。<a id="a-D9"></a>约十法界十如中释。<a id="a-DA"></a>若论差别即十法界相。<a id="a-DB"></a>若论无差别即一佛界相。<a id="a-DC"></a>差别无差别如来能知。<a id="a-DD"></a>差即无差无差即差。<a id="a-DE"></a>如来亦能知。<a id="a-DF"></a>体性例然可解。<a id="a-DG"></a>从念何事下。<a id="a-DH"></a>约三法明如来能知。<a id="a-DI"></a>三法者即是三慧。<a id="a-DJ"></a>仍有三重。<a id="a-DK"></a>一三慧境。<a id="a-DL"></a>二三慧体。<a id="a-DM"></a>三三慧因缘。<a id="a-DN"></a>念何事是明三慧用。<a id="a-DO"></a>念取于所念之事。<a id="a-DP"></a>即是三慧境。<a id="a-DQ"></a>从云何念者。<a id="a-DR"></a>念是记录所闻之法。<a id="a-DS"></a>正是念慧之体也。<a id="a-DT"></a>从以何法念下。<a id="a-DU"></a>即是三慧取境闻法是其因缘。<a id="a-DV"></a>又三慧境境智因缘合故。<a id="a-DW"></a>得有三慧法。<a id="a-DX"></a>复名因缘也。<a id="a-DY"></a>如此三乘三慧。<a id="a-DZ"></a>昔谓境体因缘有异。<a id="a-Da"></a>即是差别。<a id="a-Db"></a>若入圆妙三慧。<a id="a-Dc"></a>即无差别。<a id="a-Dd"></a>此有差别无差别如来能知。<a id="a-De"></a>又差即无差。<a id="a-Df"></a>无差即差。<a id="a-Dg"></a>如来亦能知。<a id="a-Dh"></a>从以何法下。<a id="a-Di"></a>约二法明如来能知。<a id="a-Dj"></a>以何法即是因。<a id="a-Dk"></a>得何法即是果。<a id="a-Dl"></a>五乘之因各得其果。<a id="a-Dm"></a>即是差别。<a id="a-Dn"></a>众生如佛如。<a id="a-Do"></a>一如无二如。<a id="a-Dp"></a>唯是一因一果。<a id="a-Dq"></a>即无差别差别无差别。<a id="a-Dr"></a>如来亦能知。<a id="a-Ds"></a>差即无差无差即差。<a id="a-Dt"></a>如来亦能知。<a id="a-Du"></a>从众生住于种种之地。<a id="a-Dv"></a>是约一法如来能知。<a id="a-Dw"></a>七方便住于七位。<a id="a-Dx"></a>故言种种之地。<a id="a-Dy"></a>此即差别。<a id="a-Dz"></a>如来用如实佛眼见之。<a id="a-E0"></a>如众流入海失于本味。<a id="a-E1"></a>则无差别。<a id="a-E2"></a>随他意语以智方便而演说之。<a id="a-E3"></a>则如来能知差别。<a id="a-E4"></a>其所说法皆悉到于一切智地。<a id="a-E5"></a>则如来能知无差别(云云)。<a id="a-E6"></a>从如彼卉木下。<a id="a-E7"></a>第三举譬。<a id="a-E8"></a>帖合众生不知也。<a id="a-E9"></a>从如来知是下。<a id="a-EA"></a>第四牒前总结能知也。<a id="a-EB"></a>一相一味等。<a id="a-EC"></a>如前释。<a id="a-ED"></a>一相一味解脱离灭等。<a id="a-EE"></a>为缘分别。<a id="a-EF"></a>即是一中无量。<a id="a-EG"></a>究竟涅槃终归于空。<a id="a-EH"></a>即是无量中一。<a id="a-EI"></a>此是牒前重释无差别也。<a id="a-EJ"></a>何者。<a id="a-EK"></a>一相一味解脱离灭。<a id="a-EL"></a>若是二乘法体。<a id="a-EM"></a>犹是差别言宣。<a id="a-EN"></a>今作大乘究竟涅槃终归于空。<a id="a-EO"></a>即通无差别。<a id="a-EP"></a>究竟涅槃结前诸句皆非二乘有余无余。<a id="a-EQ"></a>乃是究竟涅槃也。<a id="a-ER"></a>常寂灭相者。<a id="a-ES"></a>结诸句非是小乘寂灭。<a id="a-ET"></a>乃是常住寂灭。<a id="a-EU"></a>上文云。<a id="a-EV"></a>诸法从本来常自寂灭相。<a id="a-EW"></a>即此义也。<a id="a-EX"></a>终归于空者。<a id="a-EY"></a>非是灰断之空。<a id="a-EZ"></a>乃是中道第一义空。<a id="a-Ea"></a>郑重抵掌简实异权。<a id="a-Eb"></a>旧云终归于空者。<a id="a-Ec"></a>虽复神通延寿无量示现复倍上数。<a id="a-Ed"></a>寿尽终归灰断。<a id="a-Ee"></a>故言终归空。<a id="a-Ef"></a>此苦佛苦经那可言。<a id="a-Eg"></a>光宅云。<a id="a-Eh"></a>终归入有余。<a id="a-Ei"></a>舍无常身智也。<a id="a-Ej"></a>有人难此解。<a id="a-Ek"></a>若尔与二乘何异。<a id="a-El"></a>经文举两究竟。<a id="a-Em"></a>初究竟至于一切种智。<a id="a-En"></a>此举智果对二乘智非究竟。<a id="a-Eo"></a>二举究竟涅槃常寂灭相终归于空。<a id="a-Ep"></a>此举断对二乘断非究竟。<a id="a-Eq"></a>究竟之文。<a id="a-Er"></a>知非小乘空也。<a id="a-Es"></a>龙印云。<a id="a-Et"></a>大涅槃空无法相无烦恼故名空。<a id="a-Eu"></a>终归常住第一义空。<a id="a-Ev"></a>忠师云。<a id="a-Ew"></a>终归第一义空智慧。<a id="a-Ex"></a>有人云。<a id="a-Ey"></a>佛果无累故言空。<a id="a-Ez"></a>注者云。<a id="a-F0"></a>空有洞遣乃名空。<a id="a-F1"></a>古诸师皆不作小解。<a id="a-F2"></a>光宅何意独然。<a id="a-F3"></a>佛知是已观众生下。<a id="a-F4"></a>第五断物疑。<a id="a-F5"></a>佛昔既知始末皆一。<a id="a-F6"></a>何不鹿苑即为说实。<a id="a-F7"></a>释云。<a id="a-F8"></a>观众生心欲。<a id="a-F9"></a>随三悉檀而将护之。<a id="a-FA"></a>恐其诽谤故不即说也。<a id="a-FB"></a>汝等迦葉下。<a id="a-FC"></a>第二复宗称述欲释疑。<a id="a-FD"></a>疑者。<a id="a-FE"></a>闻佛无量功德。<a id="a-FF"></a>谓四弟子齐教领解何必是实。<a id="a-FG"></a>故佛称述虽未及佛地齐教不虚也。<a id="a-FH"></a>亦是引发下根。<a id="a-FI"></a>令同得悟。<a id="a-FJ"></a>文为二。<a id="a-FK"></a>初述二释。<a id="a-FL"></a>先叹希有者。<a id="a-FM"></a>凡夫有反复闻能得益。<a id="a-FN"></a>菩萨是已事解不多奇。<a id="a-FO"></a>无为正位能舍证入实甚为希有。<a id="a-FP"></a>能知随宜说法述能领开三。<a id="a-FQ"></a>次言能信受。<a id="a-FR"></a>即述其领显一。<a id="a-FS"></a>所以者何释述意。<a id="a-FT"></a>明佛于一道说三深玄难解而汝能信也。<a id="a-FU"></a>私谓。<a id="a-FV"></a>前文云如来复有无量功德汝等说不能尽。<a id="a-FW"></a>后文云汝等甚为希有者。<a id="a-FX"></a>佛恩普被犹如云雨靡不覆润。<a id="a-FY"></a>佛恩普载犹如大地靡不生成。<a id="a-FZ"></a>岂有为一机一方。<a id="a-Fa"></a>而已。<a id="a-Fb"></a>故言汝等说不能尽。<a id="a-Fc"></a>佛恩虽普众生日用不自觉知。<a id="a-Fd"></a>如三草二木植根乎地禀润乎雨而不能知。<a id="a-Fe"></a>汝等能知始终十恩甚为希有。<a id="a-Ff"></a>未度令度等。<a id="a-Fg"></a>述其知佛四弘誓恩甚为希有。<a id="a-Fh"></a>众生现世安隐后生善处以道受乐。<a id="a-Fi"></a>述其知大慈与乐恩甚为希有。<a id="a-Fj"></a>既闻法已离诸障碍任力所能渐得入道。<a id="a-Fk"></a>述其知大悲拔苦恩甚为希有。<a id="a-Fl"></a>轮王释梵是小药草。<a id="a-Fm"></a>述其知劝善除热恼恩甚为希有。<a id="a-Fn"></a>知无漏法能得涅槃及缘觉证是中药草。<a id="a-Fo"></a>述其知除诸热见爱恩甚为希有。<a id="a-Fp"></a>上草小树是为耻小慕大。<a id="a-Fq"></a>述其知遮丑之恩甚为希有。<a id="a-Fr"></a>大树是述其庄严之恩甚为希有最实事一地一雨。<a id="a-Fs"></a>述其知付财坐座身心财法自在安乐之恩甚为希有。<a id="a-Ft"></a>佛述其差别叹者。<a id="a-Fu"></a>叹十恩文尽。<a id="a-Fv"></a>若述其无差别叹者。<a id="a-Fw"></a>即是一大恩也。<a id="a-Fx"></a>偈有五十四行半。<a id="a-Fy"></a>颂上开显。<a id="a-Fz"></a>开显有法譬。<a id="a-G0"></a>今皆颂。<a id="a-G1"></a>初四行颂法说。<a id="a-G2"></a>次五十行半颂譬说。<a id="a-G3"></a>法说复二。<a id="a-G4"></a>先举法王二则开显。<a id="a-G5"></a>今初半偈颂法王不虚。<a id="a-G6"></a>下三行半颂开显。<a id="a-G7"></a>上文二教二智今亦具颂。<a id="a-G8"></a>初一行半颂二教。<a id="a-G9"></a>后二行颂二智。<a id="a-GA"></a>初随众生下半行颂权教。<a id="a-GB"></a>次如来尊重下。<a id="a-GC"></a>第二一行颂实教。<a id="a-GD"></a>次有智若闻下一行。<a id="a-GE"></a>颂释权智。<a id="a-GF"></a>后是故迦葉下一行。<a id="a-GG"></a>颂释实智。<a id="a-GH"></a>随种种缘说种种教。<a id="a-GI"></a>悉为令得大乘正见。<a id="a-GJ"></a>自此之前皆名邪见也。<a id="a-GK"></a>此颂是如来四悉檀意。<a id="a-GL"></a>破有法王即对治意。<a id="a-GM"></a>随众生欲即世界意。<a id="a-GN"></a>智闻信解疑悔永失是为人意。<a id="a-GO"></a>令得正见第一义意。<a id="a-GP"></a>三悉檀即颂上以智方便而为演说。<a id="a-GQ"></a>令得正见颂上到一切智地(云云)。<a id="a-GR"></a>迦葉当知譬如下五十行半。<a id="a-GS"></a>颂上譬说。<a id="a-GT"></a>初十行半颂开譬。<a id="a-GU"></a>次四十行颂合譬。<a id="a-GV"></a>上开二譬。<a id="a-GW"></a>今初九偈半颂差别譬。<a id="a-GX"></a>次一行颂无差别譬。<a id="a-GY"></a>上差别有六。<a id="a-GZ"></a>今亦颂六。<a id="a-Ga"></a>而不如长行开譬。<a id="a-Gb"></a>如合次第也。<a id="a-Gc"></a>初三行颂第三云譬。<a id="a-Gd"></a>其雨普等下。<a id="a-Ge"></a>第二一行颂第四注雨譬。<a id="a-Gf"></a>次山川险谷下。<a id="a-Gg"></a>第三一句。<a id="a-Gh"></a>颂第一土地山川譬。<a id="a-Gi"></a>次幽邃下。<a id="a-Gj"></a>第四二句。<a id="a-Gk"></a>颂第二卉木譬。<a id="a-Gl"></a>次大小诸树下。<a id="a-Gm"></a>第五两行三句。<a id="a-Gn"></a>颂第五受润譬。<a id="a-Go"></a>一切诸树下。<a id="a-Gp"></a>第六二行。<a id="a-Gq"></a>颂第六增长譬。<a id="a-Gr"></a>云譬应身。<a id="a-Gs"></a>应身随智慧行故言慧云。<a id="a-Gt"></a>能具十二部法故言含润也。<a id="a-Gu"></a>若应身不说法。<a id="a-Gv"></a>如须扇多多宝者。<a id="a-Gw"></a>此云不含润也。<a id="a-Gx"></a>身放大光如电耀。<a id="a-Gy"></a>口震四辩如雷声也。<a id="a-Gz"></a>九十五种邪光不现故言掩蔽。<a id="a-H0"></a>除九十八种恼热。<a id="a-H1"></a>如地上清凉也。<a id="a-H2"></a>如可承揽者。<a id="a-H3"></a>应身降世似同三有。<a id="a-H4"></a>有心往取实不可得也。<a id="a-H5"></a>八音四辩宣注法雨。<a id="a-H6"></a>四方俱下一时俱闻。<a id="a-H7"></a>亦云四等也。<a id="a-H8"></a>凡有心者皆蒙利润。<a id="a-H9"></a>故言率土充洽也。<a id="a-HA"></a>此则成上。<a id="a-HB"></a>又成下山川譬也。<a id="a-HC"></a>山川险谷一句。<a id="a-HD"></a>颂第一土地。<a id="a-HE"></a>即是七方便众生五阴。<a id="a-HF"></a>今蒙法雨身口柔软。<a id="a-HG"></a>如土地得泽也。<a id="a-HH"></a>幽邃所生者。<a id="a-HI"></a>是颂上第二众生习因差别。<a id="a-HJ"></a>譬众生久远所植习因隐在阴界入内故言幽邃。<a id="a-HK"></a>今蒙法雨悉得开发故言所生。<a id="a-HL"></a>百谷语通取五谷。<a id="a-HM"></a>譬五乘能生百善也。<a id="a-HN"></a>甘蔗蒲萄譬定慧。<a id="a-HO"></a>干地普洽譬未信者令信也。<a id="a-HP"></a>余譬如文。<a id="a-HQ"></a>如其体相性分大小下一行。<a id="a-HR"></a>颂第二无差别譬。<a id="a-HS"></a>上文有三。<a id="a-HT"></a>此中略不颂一地。<a id="a-HU"></a>而所生兼之。<a id="a-HV"></a>初二句颂所生所润。<a id="a-HW"></a>次一句颂能润。<a id="a-HX"></a>则是颂无差别也。<a id="a-HY"></a>而各滋茂颂差别不自知也。<a id="a-HZ"></a>佛亦如是出下四十行。<a id="a-Ha"></a>颂第二合譬。<a id="a-Hb"></a>初三十五偈颂合差别。<a id="a-Hc"></a>次如是迦葉下五行。<a id="a-Hd"></a>颂合无差别。<a id="a-He"></a>上合差别譬。<a id="a-Hf"></a>前正合后譬帖。<a id="a-Hg"></a>今颂亦先合。<a id="a-Hh"></a>次便举譬帖。<a id="a-Hi"></a>初一行颂合云譬。<a id="a-Hj"></a>上两句以身合云。<a id="a-Hk"></a>下两句举譬帖合。<a id="a-Hl"></a>次既出下。<a id="a-Hm"></a>第二有八行半。<a id="a-Hn"></a>颂第二合雨譬。<a id="a-Ho"></a>上先标章门。<a id="a-Hp"></a>次劝听受。<a id="a-Hq"></a>既出下三行略颂十号。<a id="a-Hr"></a>次一行半颂四弘。<a id="a-Hs"></a>六章门中。<a id="a-Ht"></a>但颂二章也。<a id="a-Hu"></a>充润一切下一行半。<a id="a-Hv"></a>是颂四弘誓。<a id="a-Hw"></a>诸天人下第二四行颂劝听受。<a id="a-Hx"></a>我观一切下。<a id="a-Hy"></a>第三四行。<a id="a-Hz"></a>颂第三合上山川譬。<a id="a-I0"></a>山川譬七种五阴众生。<a id="a-I1"></a>如雨注不择溪谷。<a id="a-I2"></a>佛平等说故无彼此。<a id="a-I3"></a>有机为此无机为彼。<a id="a-I4"></a>植善为爱憎逆为憎。<a id="a-I5"></a>佛事为自魔事为他。<a id="a-I6"></a>应初为来应后为去。<a id="a-I7"></a>入实为坐出权为立。<a id="a-I8"></a>佛观众生为若此。<a id="a-I9"></a>即是等雨山川之意。<a id="a-IA"></a>颂上无数亿种众生来至佛所而听法也。<a id="a-IB"></a>贵贱上下下。<a id="a-IC"></a>第四二行。<a id="a-ID"></a>颂上第四如来于时观是众生合第二所生草木丛林。<a id="a-IE"></a>贵贱乃至利钝。<a id="a-IF"></a>约七方便传传作之也。<a id="a-IG"></a>一切众生闻我法者下。<a id="a-IH"></a>第五十一行。<a id="a-II"></a>颂上种种无量皆令欢喜合受润譬。<a id="a-IJ"></a>文为三。<a id="a-IK"></a>初一行总明受润。<a id="a-IL"></a>次或处人天下。<a id="a-IM"></a>第二七行别明受润。<a id="a-IN"></a>次三行结所润能润。<a id="a-IO"></a>有人解。<a id="a-IP"></a>人天为小草。<a id="a-IQ"></a>二乘为中草。<a id="a-IR"></a>外凡为大草。<a id="a-IS"></a>内凡为小树。<a id="a-IT"></a>初地至七地为大树。<a id="a-IU"></a>有人以内凡为大草。<a id="a-IV"></a>初地至七地为小树。<a id="a-IW"></a>八地为大树。<a id="a-IX"></a>有人以三十心为大草。<a id="a-IY"></a>初地至六地为小树。<a id="a-IZ"></a>七地去为大树。<a id="a-Ia"></a>然三草二木佛自合喻明文朗然。<a id="a-Ib"></a>云何师心反佛违经耶。<a id="a-Ic"></a>就别受润中文为五。<a id="a-Id"></a>初一行人天俱未断惑合为小草。<a id="a-Ie"></a>次知无漏法下。<a id="a-If"></a>第二二行明二乘。<a id="a-Ig"></a>俱有断证合为中草。<a id="a-Ih"></a>次求世尊处下。<a id="a-Ii"></a>第三一行明六度。<a id="a-Ij"></a>志求作佛化他。<a id="a-Ik"></a>胜二乘独为上草。<a id="a-Il"></a>次又诸佛子下。<a id="a-Im"></a>第四一行半明通教。<a id="a-In"></a>已断通惑誓扶余习涉有化他。<a id="a-Io"></a>望下为优比上为劣。<a id="a-Ip"></a>故名小树。<a id="a-Iq"></a>次安住神通下。<a id="a-Ir"></a>第五一行半明别教。<a id="a-Is"></a>自行化他高广为胜。<a id="a-It"></a>故名大树。<a id="a-Iu"></a>约三菩萨各作三树。<a id="a-Iv"></a>六度约三僧祇。<a id="a-Iw"></a>通教约七八九地。<a id="a-Ix"></a>别教约三十心。<a id="a-Iy"></a>佛平等说下。<a id="a-Iz"></a>第三三行。<a id="a-J0"></a>结所润能润又二。<a id="a-J1"></a>初一行半。<a id="a-J2"></a>举譬帖释所受润。<a id="a-J3"></a>虽明七种七种为少如海一滴。<a id="a-J4"></a>佛以此喻一行半。<a id="a-J5"></a>明能润佛智多如海也。<a id="a-J6"></a>我雨法雨下八行半。<a id="a-J7"></a>颂第六诸众生闻此法已合欢喜增长譬又二。<a id="a-J8"></a>前两行总颂增长又二。<a id="a-J9"></a>初一行总颂增长。<a id="a-JA"></a>次一行举譬帖释。<a id="a-JB"></a>次诸佛之法下六行半。<a id="a-JC"></a>别明增长为四。<a id="a-JD"></a>初一行半。<a id="a-JE"></a>明人天增长。<a id="a-JF"></a>普得具足。<a id="a-JG"></a>是颂现世安隐。<a id="a-JH"></a>渐次修行。<a id="a-JI"></a>是颂后世以道受乐。<a id="a-JJ"></a>次声闻下。<a id="a-JK"></a>第二一行半颂二乘增长。<a id="a-JL"></a>住最后身有二解。<a id="a-JM"></a>一云。<a id="a-JN"></a>二乘此身若不值佛。<a id="a-JO"></a>身未必无后。<a id="a-JP"></a>由见佛故成最后身。<a id="a-JQ"></a>即是增长义。<a id="a-JR"></a>二云。<a id="a-JS"></a>二乘得有余涅槃住最后身。<a id="a-JT"></a>得佛五味调熟得入法华。<a id="a-JU"></a>闻大乘得解即是增长。<a id="a-JV"></a>若诸菩萨智慧坚固下。<a id="a-JW"></a>第三一行半。<a id="a-JX"></a>是通教增长。<a id="a-JY"></a>坚固是体法慧。<a id="a-JZ"></a>了达三界是断惑尽。<a id="a-Ja"></a>复有住禅下第四二行。<a id="a-Jb"></a>是别教增长(云云)</p>
  <p id="aJc">问。<a id="a-Jd"></a>一云一雨。<a id="a-Je"></a>与一音同异。</p>
  <p id="aJf">答。<a id="a-Jg"></a>下地以一音。<a id="a-Jh"></a>令他闻一法。<a id="a-Ji"></a>佛以一音随类各解。<a id="a-Jj"></a>今一云一雨。<a id="a-Jk"></a>正是随类之一音也。<a id="a-Jl"></a>有人解。<a id="a-Jm"></a>法身不二名一。<a id="a-Jn"></a>从法身出音故言一音。<a id="a-Jo"></a>有人言。<a id="a-Jp"></a>一时并出众声故言一音。<a id="a-Jq"></a>有人言。<a id="a-Jr"></a>五音之中随用一音。<a id="a-Js"></a>大论明一音报众声。<a id="a-Jt"></a>不言并出。<a id="a-Ju"></a>亦不言是法身出音。<a id="a-Jv"></a>毗婆沙言。<a id="a-Jw"></a>佛以一音说四谛。<a id="a-Jx"></a>五人闻人语。<a id="a-Jy"></a>八万诸天闻天语。<a id="a-Jz"></a>地狱夜叉各闻同其语。<a id="a-K0"></a>唱告至梵天是为梵音。<a id="a-K1"></a>亦是佛报得清净音声最妙号为梵音。<a id="a-K2"></a>若报得梵音。<a id="a-K3"></a>则人所不闻闻亦不解。<a id="a-K4"></a>如是迦葉下第二五行。<a id="a-K5"></a>颂上无差别譬。<a id="a-K6"></a>又为二。<a id="a-K7"></a>前一行半。<a id="a-K8"></a>颂无差别之差别。<a id="a-K9"></a>后三行半。<a id="a-KA"></a>颂差别无差别。<a id="a-KB"></a>譬如大云如一味雨。<a id="a-KC"></a>即颂合上一味雨无差别也。<a id="a-KD"></a>润于人华各得成实。<a id="a-KE"></a>即是颂上差别也。<a id="a-KF"></a>次迦葉当知以诸因缘下。<a id="a-KG"></a>即是明权权即差别。<a id="a-KH"></a>合上所生也。<a id="a-KI"></a>今当为汝者即是显实。<a id="a-KJ"></a>实即无差别。<a id="a-KK"></a>合上一地也。<a id="a-KL"></a>非灭度者未度变易也。<a id="a-KM"></a>独言二乘者。<a id="a-KN"></a>为其保证强也。<a id="a-KO"></a>人天不计果为涅槃。<a id="a-KP"></a>菩萨不中间取证也。<a id="a-KQ"></a>是菩萨道者。<a id="a-KR"></a>菩萨行道亦须断通惑。<a id="a-KS"></a>汝已断尽即是菩萨道。<a id="a-KT"></a>法华论谓。<a id="a-KU"></a>发心退已还发。<a id="a-KV"></a>前所修善不灭同后得果。<a id="a-KW"></a>二乘智断是菩萨道者。<a id="a-KX"></a>二乘执其果故。<a id="a-KY"></a>斥言是菩萨道。<a id="a-KZ"></a>道即因也。</p>
  <p id="aKa">问。<a id="a-Kb"></a>菩萨亦有果。<a id="a-Kc"></a>信解云。<a id="a-Kd"></a>得道得果。<a id="a-Ke"></a>大品云。<a id="a-Kf"></a>有法是菩萨道。<a id="a-Kg"></a>无法是菩萨果。<a id="a-Kh"></a>何故不言是菩萨果。</p>
  <p id="aKi">答。<a id="a-Kj"></a>此义亦应得。<a id="a-Kk"></a>今言若道若果皆是佛因。<a id="a-Kl"></a>因即是道也。</p>
  <p data-pb></p>
  <h2 id="aKm">释授记品</h2>
  <p id="aKn">梵音和伽罗此云授记。<a id="a-Ko"></a>诸经破受记。<a id="a-Kp"></a>净名云。<a id="a-Kq"></a>从如生得记。<a id="a-Kr"></a>从如灭得记。<a id="a-Ks"></a>如无生灭则知无记。<a id="a-Kt"></a>思益云。<a id="a-Ku"></a>愿不闻记名。<a id="a-Kv"></a>大品云。<a id="a-Kw"></a>受记是戏论。<a id="a-Kx"></a>今经云何。<a id="a-Ky"></a>答若见有记记人此见须破。<a id="a-Kz"></a>菩萨誓记此记须与。<a id="a-L0"></a>世谛故记第一义故无。<a id="a-L1"></a>四悉适时如下说。<a id="a-L2"></a>若通途记如法师品初。<a id="a-L3"></a>若别与记如三周后说。<a id="a-L4"></a>若正因记如常不轻。<a id="a-L5"></a>若缘因记如法师品十种供养。<a id="a-L6"></a>若了因记如授三根人。<a id="a-L7"></a>若正因记则广。<a id="a-L8"></a>若缘了记则狭。<a id="a-L9"></a>或迟记或速记。<a id="a-LA"></a>或佛记如此文。<a id="a-LB"></a>或菩萨记如不轻。<a id="a-LC"></a>虽无劫国之定亦得是记。<a id="a-LD"></a>复悬记如化城品未来弟子是也。<a id="a-LE"></a>他经但记菩萨不记二乘。<a id="a-LF"></a>但记善不记恶。<a id="a-LG"></a>但记男不记女。<a id="a-LH"></a>但记人天不记畜。<a id="a-LI"></a>今经皆记。<a id="a-LJ"></a>若首楞严有四种记。<a id="a-LK"></a>今经具之。<a id="a-LL"></a>未发心与记。<a id="a-LM"></a>如常不轻品。<a id="a-LN"></a>发心现前无生。<a id="a-LO"></a>三周记是也。<a id="a-LP"></a>璎珞第九八种授记。<a id="a-LQ"></a>己知他不知。<a id="a-LR"></a>众人尽知己不知。<a id="a-LS"></a>己众俱知己众俱不知。<a id="a-LT"></a>近觉远不觉。<a id="a-LU"></a>远觉近不觉。<a id="a-LV"></a>俱觉俱不觉。<a id="a-LW"></a>己知他不知者。<a id="a-LX"></a>发心自誓未广及人。<a id="a-LY"></a>未得四无所畏。<a id="a-LZ"></a>未得善权故。<a id="a-La"></a>众人尽知己不知者。<a id="a-Lb"></a>发心广大得无畏善权故。<a id="a-Lc"></a>皆知者。<a id="a-Ld"></a>位在七地无畏善权得空观故。<a id="a-Le"></a>皆不知者。<a id="a-Lf"></a>未入七地未得无著行(云云)。<a id="a-Lg"></a>远者不觉者弥勒是也。<a id="a-Lh"></a>诸根具足不舍如来无著之行故。<a id="a-Li"></a>近者不觉。<a id="a-Lj"></a>此人未能演说贤圣之行。<a id="a-Lk"></a>师子膺是也。<a id="a-Ll"></a>近远俱觉者。<a id="a-Lm"></a>诸根具足不舍无著之行。<a id="a-Ln"></a>柔顺菩萨是也。<a id="a-Lo"></a>近远俱不觉者。<a id="a-Lp"></a>未得善权不能悉知如来藏。<a id="a-Lq"></a>等行菩萨是也。<a id="a-Lr"></a>余经又云。<a id="a-Ls"></a>近知者从现佛得记也。<a id="a-Lt"></a>如弥勒等。<a id="a-Lu"></a>远知者。<a id="a-Lv"></a>不从今佛从当佛得记。<a id="a-Lw"></a>如佛语弊魔弥勒当与汝记。<a id="a-Lx"></a>近远俱知者。<a id="a-Ly"></a>今当佛俱与记也。<a id="a-Lz"></a>近远俱不知者。<a id="a-M0"></a>今当佛俱不记也。<a id="a-M1"></a>元诸佛本为大事因缘出世。<a id="a-M2"></a>令众生开示悟入佛之知见。<a id="a-M3"></a>今大事已显。<a id="a-M4"></a>佛已说竟众生已入。<a id="a-M5"></a>畅佛本怀众生愿满法应与记。<a id="a-M6"></a>如父遇子岂不付财。<a id="a-M7"></a>又行人无量世行愿愿在今佛。<a id="a-M8"></a>文云。<a id="a-M9"></a>其本愿如此故获斯记。<a id="a-MA"></a>此两缘是世界悉檀故记。<a id="a-MB"></a>又二乘闻经改小入大圆因已足。<a id="a-MC"></a>因必招果故如来与记。<a id="a-MD"></a>时众咸知发愿。<a id="a-ME"></a>愿为生身法身内外眷属。<a id="a-MF"></a>或愿但生彼土饶益众生。<a id="a-MG"></a>此两是为人悉檀与记。<a id="a-MH"></a>又授二乘记。<a id="a-MI"></a>破欲退大入小菩萨。<a id="a-MJ"></a>何者。<a id="a-MK"></a>若定有二乘可退为小。<a id="a-ML"></a>今无二乘何所可退。<a id="a-MM"></a>又破欲发二乘心者。<a id="a-MN"></a>彼证自舍我何为取。<a id="a-MO"></a>又破未改小者则便改小。<a id="a-MP"></a>将证小者即不取证。<a id="a-MQ"></a>此四对治悉檀与记。<a id="a-MR"></a>又无生现前。<a id="a-MS"></a>必由实解开佛知见不谬。<a id="a-MT"></a>又明了佛性故与受记。<a id="a-MU"></a>小乘入实决定作佛。<a id="a-MV"></a>若尔一切众生亦有佛性。<a id="a-MW"></a>何不与记。<a id="a-MX"></a>然众生但正无缘。<a id="a-MY"></a>今闻经信解缘正具足。<a id="a-MZ"></a>开佛知见知佛性。<a id="a-Ma"></a>见佛法见佛性。<a id="a-Mb"></a>此两第一义悉檀与记。<a id="a-Mc"></a>此四记摄上诸受记尽(云云)。<a id="a-Md"></a>授记亦云受记受决受莂。<a id="a-Me"></a>授是与义受是得义记是记事。<a id="a-Mf"></a>决是决定莂是了莂。<a id="a-Mg"></a>中根人闻法譬二周开三显一。<a id="a-Mh"></a>具足领解如来述成。<a id="a-Mi"></a>虽自知作佛。<a id="a-Mj"></a>而时事未审。<a id="a-Mk"></a>若蒙佛诚言授其当果劫国决定近远了莂则大欢喜。<a id="a-Ml"></a>今从佛授与得名。<a id="a-Mm"></a>故言授记品。<a id="a-Mn"></a>此文是譬说第四段。<a id="a-Mo"></a>上三段皆以譬喻说之。<a id="a-Mp"></a>此中授记亦用譬喻。<a id="a-Mq"></a>论记何意无第五段。<a id="a-Mr"></a>一解云。<a id="a-Ms"></a>指上指下略不论耳。<a id="a-Mt"></a>又云。<a id="a-Mu"></a>草喻中明一切受润各得增长。<a id="a-Mv"></a>审知四众皆获利益。<a id="a-Mw"></a>经家略不出耳。<a id="a-Mx"></a>文为二。<a id="a-My"></a>一正与中根授记。<a id="a-Mz"></a>二许为下根宿世之说。<a id="a-N0"></a>初又二。<a id="a-N1"></a>先授迦葉次授三人。<a id="a-N2"></a>并有长行偈颂。<a id="a-N3"></a>迦葉长行中有六。<a id="a-N4"></a>一行因。<a id="a-N5"></a>二得果。<a id="a-N6"></a>三劫国名字庄严。<a id="a-N7"></a>四寿命。<a id="a-N8"></a>五正像久近如文。<a id="a-N9"></a>六国净。<a id="a-NA"></a>三弟子中复二。<a id="a-NB"></a>一请记二与记。<a id="a-NC"></a>请记中七偈。<a id="a-ND"></a>初一行正请。<a id="a-NE"></a>次二行半开譬。<a id="a-NF"></a>次二行半合譬。<a id="a-NG"></a>次一行结三人记。<a id="a-NH"></a>各有行因得果劫国寿命法住数量。<a id="a-NI"></a>悉如文。<a id="a-NJ"></a>从我诸弟子下二行半。<a id="a-NK"></a>许为下根更说宿世。<a id="a-NL"></a>此人已闻法譬。<a id="a-NM"></a>复见上中受记。<a id="a-NN"></a>而犹疑不了深生愧耻。<a id="a-NO"></a>欲增进其道。<a id="a-NP"></a>先许总记更说宿缘(云云)</p>
 </body>
</html>