<!doctype html>
<html id="z3IBWYG1MZ" data-ver="1675">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第六下</h1>
  <p id="a2">尔时穷子佣赁下。<a id="a-3"></a>第二父子相见譬。<a id="a-4"></a>近领火宅中见火。<a id="a-5"></a>远领方便中五浊意为三。<a id="a-6"></a>一明穷子佣赁领火宅所见之火法说所见五浊。<a id="a-7"></a>二父见子领火宅长者见法说中佛眼见也。<a id="a-8"></a>三欢喜适愿领火宅中惊怖法说中起大悲心。<a id="a-9"></a>法譬并明父前见子。<a id="a-A"></a>此中明子前见父。<a id="a-B"></a>就佛则灵智。<a id="a-C"></a>先知机后起应。<a id="a-D"></a>故言父先见子。<a id="a-E"></a>若约众生必先机而后应。<a id="a-F"></a>故言子先见父。<a id="a-G"></a>机应不可思议。<a id="a-H"></a>不后不前故前后互举也。<a id="a-I"></a>今取文便但为二段。<a id="a-J"></a>一子见父二父见子。<a id="a-K"></a>此两段中各复为四。<a id="a-L"></a>初子见父四者。<a id="a-M"></a>一见父之由。<a id="a-N"></a>由求衣食。<a id="a-O"></a>二见父之处。<a id="a-P"></a>处在门侧。<a id="a-Q"></a>三见父之相踞师子床。<a id="a-R"></a>四生畏避悔来至此。<a id="a-S"></a>见父之由。<a id="a-T"></a>由厌苦欣乐推求理味渐渐积习遂成出世善根。<a id="a-U"></a>故言佣赁展转。<a id="a-V"></a>以此善根能扣佛慈悲。<a id="a-W"></a>故言遇到父舍。<a id="a-X"></a>父喻道后法身。<a id="a-Y"></a>舍喻无缘慈悲。<a id="a-Z"></a>大小二机双扣此舍。<a id="a-a"></a>有大机故。<a id="a-b"></a>故言遥见其父。<a id="a-c"></a>有小机故住在门侧。<a id="a-d"></a>若唯小无大则应不见尊特之身。<a id="a-e"></a>父不应言我财物库藏今有所付。<a id="a-f"></a>若唯大无小。<a id="a-g"></a>不应住立门侧。<a id="a-h"></a>子不应言非我佣力得物之处也。<a id="a-i"></a>见父之处者即是门侧。<a id="a-j"></a>二观为方便即门二边。<a id="a-k"></a>圆中之机当门正见。<a id="a-l"></a>二乘偏真故言门侧。<a id="a-m"></a>但空三昧偏真慧眼。<a id="a-n"></a>傍窥法身耳。<a id="a-o"></a>遥见其父。<a id="a-p"></a>正见有二种。<a id="a-q"></a>一近见。<a id="a-r"></a>二远见。<a id="a-s"></a>今言大机始发扣召事远。<a id="a-t"></a>是故言遥。<a id="a-u"></a>又机微非应赴。<a id="a-v"></a>名之为遥也。<a id="a-w"></a>踞师子床者。<a id="a-x"></a>圆报法身安处空理。<a id="a-y"></a>无复通别二惑八魔等畏。<a id="a-z"></a>故云踞师子床也。<a id="a-10"></a>华严说。<a id="a-11"></a>第一义空四无所畏为床也。<a id="a-12"></a>宝几承足者。<a id="a-13"></a>定慧为足实谛为几。<a id="a-14"></a>无生定慧依真如境也。<a id="a-15"></a>婆罗门。<a id="a-16"></a>旧云。<a id="a-17"></a>高良大姓八地已上也。<a id="a-18"></a>刹利者七地已还也。<a id="a-19"></a>居士内凡夫等。<a id="a-1A"></a>旧云。<a id="a-1B"></a>此经中明法身。<a id="a-1C"></a>非常住法身也。<a id="a-1D"></a>乃是他方应身将应此土。<a id="a-1E"></a>即为此间之法身。<a id="a-1F"></a>故有内凡诸人围绕。<a id="a-1G"></a>今谓不尔。<a id="a-1H"></a>若作他方佛者。<a id="a-1I"></a>子父机应体用着脱。<a id="a-1J"></a>皆不成如前说。<a id="a-1K"></a>又不容小机扣此大机扣彼。<a id="a-1L"></a>亦不应结大缘于彼结小缘于此。<a id="a-1M"></a>亦不应双结在此双应在彼。<a id="a-1N"></a>如是大惑乱。<a id="a-1O"></a>今明胜应应菩萨。<a id="a-1P"></a>即卢舍那尊特身。<a id="a-1Q"></a>大机所扣者也。<a id="a-1R"></a>劣应应小乘。<a id="a-1S"></a>丈六弊衣小机所扣者也。<a id="a-1T"></a>今经明常住醍醐与涅槃等。<a id="a-1U"></a>法身圆顿与华严等。<a id="a-1V"></a>所譬长者威德侍卫刹利婆罗门恭敬围绕。<a id="a-1W"></a>悉指华严中眷属皆无异也。<a id="a-1X"></a>所说法相如彼所明亦复无别。<a id="a-1Y"></a>婆罗门名净行。<a id="a-1Z"></a>贵族高洁即等觉离垢菩萨也。<a id="a-1a"></a>刹利即是王种。<a id="a-1b"></a>九地已下初地已上也。<a id="a-1c"></a>居士富而不贵。<a id="a-1d"></a>即三十心也。<a id="a-1e"></a>真珠璎珞者。<a id="a-1f"></a>即戒定慧。<a id="a-1g"></a>陀罗尼三昧四璎珞也。<a id="a-1h"></a>价直千万者即四十地功德。<a id="a-1i"></a>以严法身也。<a id="a-1j"></a>吏民僮仆者。<a id="a-1k"></a>异门明义。<a id="a-1l"></a>即是禀方便教。<a id="a-1m"></a>断通惑者。<a id="a-1n"></a>名为民。<a id="a-1o"></a>禀别教断通惑者。<a id="a-1p"></a>名为吏。<a id="a-1q"></a>若同门明义者。<a id="a-1r"></a>还是方便波罗蜜也。<a id="a-1s"></a>内与实智同。<a id="a-1t"></a>外与机缘同。<a id="a-1u"></a>喻如吏民有内奉外役之义也。<a id="a-1v"></a>白拂者。<a id="a-1w"></a>即是权智之用也。<a id="a-1x"></a>左右者。<a id="a-1y"></a>右即入空智用。<a id="a-1z"></a>拂四住尘。<a id="a-20"></a>左即入假智用。<a id="a-21"></a>拂无知尘。<a id="a-22"></a>此二为中道方便故言侍立(云云)。<a id="a-23"></a>覆以宝帐者。<a id="a-24"></a>真实慈悲也。<a id="a-25"></a>垂诸花幡者。<a id="a-26"></a>花即四摄。<a id="a-27"></a>幡即神通。<a id="a-28"></a>香水洒地。<a id="a-29"></a>降注法水洒诸菩萨心地以淹惑尘。<a id="a-2A"></a>亦是定水洒散心也。<a id="a-2B"></a>散众名花者。<a id="a-2C"></a>布以七净花。<a id="a-2D"></a>谓戒定慧断疑道非道知见净断知净也。<a id="a-2E"></a>戒者。<a id="a-2F"></a>摄律仪等三种戒也。<a id="a-2G"></a>定者首楞严等也。<a id="a-2H"></a>慧者实智慧也。<a id="a-2I"></a>断疑者。<a id="a-2J"></a>已度二谛之疑也。<a id="a-2K"></a>道非道净者。<a id="a-2L"></a>行于非道通达佛道也。<a id="a-2M"></a>知见净者。<a id="a-2N"></a>智德圆满了了见佛性也。<a id="a-2O"></a>断知者。<a id="a-2P"></a>断德成就无明永尽也。<a id="a-2Q"></a>罗列宝物者。<a id="a-2R"></a>罗列诸地真实功德也。<a id="a-2S"></a>出内如前释(云云)。<a id="a-2T"></a>威德特尊者。<a id="a-2U"></a>光明无边色像无边相海巍巍堂堂。<a id="a-2V"></a>此义须作舍那之佛。<a id="a-2W"></a>岂得作余释耶。<a id="a-2X"></a>穷子见父有大力势下。<a id="a-2Y"></a>是第四见父畏避。<a id="a-2Z"></a>大力势者。<a id="a-2a"></a>智大故名大力。<a id="a-2b"></a>神通大故名大势。<a id="a-2c"></a>如上身手有力义也。<a id="a-2d"></a>恐怖者。<a id="a-2e"></a>小机劣弱怯惧大道也。<a id="a-2f"></a>悔来至此者。<a id="a-2g"></a>佛本欲以大法拟之。<a id="a-2h"></a>应不称机但有退大之意。<a id="a-2i"></a>故言悔来至此也。<a id="a-2j"></a>窃作是念者。<a id="a-2k"></a>机中潜密冥有此事。<a id="a-2l"></a>非是显对见胜应身也。<a id="a-2m"></a>或是王王等者。<a id="a-2n"></a>波旬是王徒辈为等。<a id="a-2o"></a>小机灰断无言说道绝于色像。<a id="a-2p"></a>既见胜应之像。<a id="a-2q"></a>非天人所及。<a id="a-2r"></a>所说法相迥异二乘。<a id="a-2s"></a>小智薄德未曾见闻。<a id="a-2t"></a>便谓是魔是魔所说。<a id="a-2u"></a>略开三显一。<a id="a-2v"></a>身子狐疑将非魔作佛恼乱我心耶。<a id="a-2w"></a>若初用大逗小疑佛为魔。<a id="a-2x"></a>有过今日也。</p>
  <p id="a2y">复次胜应譬长者。<a id="a-2z"></a>长者即表报身佛故是王等。<a id="a-30"></a>法身是报师。<a id="a-31"></a>师即如王。<a id="a-32"></a>诸经多名是经王。<a id="a-33"></a>智契于法即是智与法等。<a id="a-34"></a>故名报佛为等。<a id="a-35"></a>此乃大乘法报。<a id="a-36"></a>非是小乘得益之处故。<a id="a-37"></a>或是王王等也。<a id="a-38"></a>非我佣力得物之处者。<a id="a-39"></a>小机不能受大化也。<a id="a-3A"></a>不如往至贫里乃至衣食易得者。<a id="a-3B"></a>净名云。<a id="a-3C"></a>能以贫所得法。<a id="a-3D"></a>度斯下劣也。<a id="a-3E"></a>但空之理不含万德非如来藏。<a id="a-3F"></a>故言贫里。<a id="a-3G"></a>偏空称于小智。<a id="a-3H"></a>故言肆力有地也。<a id="a-3I"></a>衣食易得者。<a id="a-3J"></a>能得有余涅槃无漏衣食。<a id="a-3K"></a>行行衣惠行食也。<a id="a-3L"></a>若久住此或见逼迫强使我作者。<a id="a-3M"></a>行大乘道经无量劫。<a id="a-3N"></a>故言久住。<a id="a-3O"></a>我本厌怖生死。<a id="a-3P"></a>若修大乘必入生死。<a id="a-3Q"></a>广学万行。<a id="a-3R"></a>故言逼迫。<a id="a-3S"></a>我本乐小。<a id="a-3T"></a>而今令我发大乘菩提心。<a id="a-3U"></a>是为强使。<a id="a-3V"></a>舍大取小故言疾走也。<a id="a-3W"></a>时富长者下。<a id="a-3X"></a>第二父见子譬。<a id="a-3Y"></a>亦有四。<a id="a-3Z"></a>一父见子处。<a id="a-3a"></a>二见子便识。<a id="a-3b"></a>三见子欢喜。<a id="a-3c"></a>四见子适愿。<a id="a-3d"></a>见子处者。<a id="a-3e"></a>即师子床也。<a id="a-3f"></a>如来法身。<a id="a-3g"></a>居第一义空无畏之境。<a id="a-3h"></a>明照机也。<a id="a-3i"></a>见子便识者。<a id="a-3j"></a>知是往日结缘众生也。<a id="a-3k"></a>心大欢喜者。<a id="a-3l"></a>佛恒伺子机。<a id="a-3m"></a>今机来称慈。<a id="a-3n"></a>是故欢喜。<a id="a-3o"></a>即是领法说而起大悲。<a id="a-3p"></a>火宅即大惊怖。<a id="a-3q"></a>彼明拔苦故言惊怖。<a id="a-3r"></a>此明与乐故言欢喜。<a id="a-3s"></a>即作是念库藏今有所付者。<a id="a-3t"></a>是见子适愿。<a id="a-3u"></a>昔见众生退大取小贫里求食资生艰难。<a id="a-3v"></a>常欲与财无机不得。<a id="a-3w"></a>今日机来称大慈心。<a id="a-3x"></a>故言库藏今有所付。<a id="a-3y"></a>我常思念者。<a id="a-3z"></a>明其非但贫无大财。<a id="a-40"></a>又流转生死众苦所逼。<a id="a-41"></a>为大悲所痛。<a id="a-42"></a>故言常思念之。<a id="a-43"></a>虽欲救拔无机叵济。<a id="a-44"></a>故云无由见之。<a id="a-45"></a>今有可度机生。<a id="a-46"></a>故云而忽自来。<a id="a-47"></a>称大悲心故云甚适我愿。<a id="a-48"></a>我虽年朽犹故贪惜者。<a id="a-49"></a>释于适愿之由。<a id="a-4A"></a>由一期化讫故言年朽。<a id="a-4B"></a>未见大机法无委付。<a id="a-4C"></a>将来之徒从谁得脱。<a id="a-4D"></a>为可度者故言贪惜。<a id="a-4E"></a>今机自来无此忧念。<a id="a-4F"></a>故我愿得适也。<a id="a-4G"></a>即遣傍人急追将还下。<a id="a-4H"></a>第三明追诱譬。<a id="a-4I"></a>近领火宅舍几用车。<a id="a-4J"></a>远领法说寝大施小。<a id="a-4K"></a>此文为二。<a id="a-4L"></a>初遣傍人追。<a id="a-4M"></a>次遣二人诱。<a id="a-4N"></a>前追领上身手有力。<a id="a-4O"></a>而不用之。<a id="a-4P"></a>但方便品总诫劝为一。<a id="a-4Q"></a>释文为三。<a id="a-4R"></a>火宅开劝出诫。<a id="a-4S"></a>释各为三。<a id="a-4T"></a>而放舍文略。<a id="a-4U"></a>长行合劝不合诫。<a id="a-4V"></a>而息化文广。<a id="a-4W"></a>偈中但颂诫不颂劝。<a id="a-4X"></a>又不颂息化。<a id="a-4Y"></a>皆有出没。<a id="a-4Z"></a>火宅长行诫劝释各有三。<a id="a-4a"></a>今则并领。<a id="a-4b"></a>即遣傍人疾走往捉。<a id="a-4c"></a>领上劝门之拟宜。<a id="a-4d"></a>穷子惊愕领上劝门之无机。<a id="a-4e"></a>强牵将还领上诫门之拟宜。<a id="a-4f"></a>穷子自念无罪。<a id="a-4g"></a>至闷绝躃地。<a id="a-4h"></a>领上诫门之无机。<a id="a-4i"></a>从父遥见下。<a id="a-4j"></a>并领劝诫之息化。<a id="a-4k"></a>此探取佛意。<a id="a-4l"></a>佛虽劝门拟宜无机。<a id="a-4m"></a>意犹未息。<a id="a-4n"></a>更作诫门拟宜。<a id="a-4o"></a>事不获已。<a id="a-4p"></a>然后息化也。<a id="a-4q"></a>遣傍人者。<a id="a-4r"></a>初劝门拟宜也。<a id="a-4s"></a>智是能遣。<a id="a-4t"></a>教是所遣。<a id="a-4u"></a>理义为正教义为傍。<a id="a-4v"></a>从佛出大乘十二部拟宜众生。<a id="a-4w"></a>无机不受于其如乳。<a id="a-4x"></a>故言遣傍人也。<a id="a-4y"></a>又傍人者。<a id="a-4z"></a>傍臣佐等也。<a id="a-50"></a>即是遣法身菩萨为说大乘。<a id="a-51"></a>如华严中令四菩萨说四十地。<a id="a-52"></a>即是遣傍人也。<a id="a-53"></a>疾走往捉者。<a id="a-54"></a>大乘明义显露正直。<a id="a-55"></a>用此赴机疾趣菩提。<a id="a-56"></a>故大车中云。<a id="a-57"></a>其疾如风。<a id="a-58"></a>若以菩萨为傍人者。<a id="a-59"></a>菩萨自有神力。<a id="a-5A"></a>又被佛加亦能令彼疾入菩提。<a id="a-5B"></a>穷子惊愕即劝门无机。<a id="a-5C"></a>既现无机纵昔曾发废久不忆卒闻大教。<a id="a-5D"></a>乖心故。<a id="a-5E"></a>惊不识故愕。<a id="a-5F"></a>称怨大唤者。<a id="a-5G"></a>小乘以烦恼为怨。<a id="a-5H"></a>生死为苦。<a id="a-5I"></a>若劝烦恼即菩提。<a id="a-5J"></a>即大唤称怨枉。<a id="a-5K"></a>若闻生死即涅槃。<a id="a-5L"></a>即大唤称苦痛。<a id="a-5M"></a>无机不受劝门也。<a id="a-5N"></a>我不相犯者。<a id="a-5O"></a>我不干求何意用大化我。<a id="a-5P"></a>此领劝门二意未领息化。<a id="a-5Q"></a>次再唤不来执之逾急者。<a id="a-5R"></a>领拟宜诫门也。<a id="a-5S"></a>前明劝善犹是容与。<a id="a-5T"></a>我当为说怖畏之事。<a id="a-5U"></a>即是急切。<a id="a-5V"></a>虽强牵将还者。<a id="a-5W"></a>诫以苦言令其远恶。<a id="a-5X"></a>内既无机外逼大化。<a id="a-5Y"></a>即是强牵将还也。<a id="a-5Z"></a>自念无罪者。<a id="a-5a"></a>领不受诫门也。<a id="a-5b"></a>罪者慈悲也。<a id="a-5c"></a>众生罪故入生死狱。<a id="a-5d"></a>菩萨亦同罪入狱。<a id="a-5e"></a>二乘人无大悲。<a id="a-5f"></a>名为无罪令入生死。<a id="a-5g"></a>即是而被囚执也。<a id="a-5h"></a>无大方便而入生死。<a id="a-5i"></a>必当永失三乘慧命。<a id="a-5j"></a>故言必死。<a id="a-5k"></a>思此等事故。<a id="a-5l"></a>言转更惶怖也。<a id="a-5m"></a>强以大教。<a id="a-5n"></a>小智不解故言闷绝。<a id="a-5o"></a>即起诽谤必堕三途。<a id="a-5p"></a>故言躃地。<a id="a-5q"></a>亦是迷闷溺无明地。<a id="a-5r"></a>从父遥见之。<a id="a-5s"></a>即是第三放舍劝诫息大乘化。<a id="a-5t"></a>就此为四。<a id="a-5u"></a>一思惟息化。<a id="a-5v"></a>二释息化。<a id="a-5w"></a>三正息化。<a id="a-5x"></a>四息化得宜。<a id="a-5y"></a>初有两意。<a id="a-5z"></a>一知大志弱。<a id="a-60"></a>二知小志强。<a id="a-61"></a>父遥见者。<a id="a-62"></a>小去大远故名为遥。<a id="a-63"></a>是结缘子故言为见。<a id="a-64"></a>而语使言者。<a id="a-65"></a>约教为使者。<a id="a-66"></a>智本说教智知无机。<a id="a-67"></a>智息故教息。<a id="a-68"></a>约人为使者。<a id="a-69"></a>语诸菩萨不须现汝尊妙之身令二乘见。<a id="a-6A"></a>净名中摄汝身香。<a id="a-6B"></a>无令彼诸众生而起惑着。<a id="a-6C"></a>普贤入此娑婆。<a id="a-6D"></a>促身令小。<a id="a-6E"></a>皆是其义也。<a id="a-6F"></a>勿强将来者。<a id="a-6G"></a>既无大机恐伤其善根。<a id="a-6H"></a>故言勿强也。<a id="a-6I"></a>私谓不须此人者。<a id="a-6J"></a>思惟息劝门拟宜。<a id="a-6K"></a>勿强将来者。<a id="a-6L"></a>思惟息诫门拟宜也。<a id="a-6M"></a>冷水洒面者。<a id="a-6N"></a>第二知有小志。<a id="a-6O"></a>宜以灰断理水除见思之热。<a id="a-6P"></a>面者。<a id="a-6Q"></a>厌生死名背。<a id="a-6R"></a>向涅槃如面也。<a id="a-6S"></a>醒悟者。<a id="a-6T"></a>开小逗机得离烦闷悟四真谛也。<a id="a-6U"></a>莫复与语者。<a id="a-6V"></a>决定应息大乘教也。<a id="a-6W"></a>所以者何下。<a id="a-6X"></a>第二释息化之意。<a id="a-6Y"></a>正厌苦欣空。<a id="a-6Z"></a>亲狎下劣无慈悲心。<a id="a-6a"></a>即畏难大法。<a id="a-6b"></a>且任其小志抑佛本怀。<a id="a-6c"></a>所以息化也。<a id="a-6d"></a>审知二万亿佛所曾发道心非都无大机也。<a id="a-6e"></a>且息大化佛意未已。<a id="a-6f"></a>更俟后期。<a id="a-6g"></a>不语他人者。<a id="a-6h"></a>于昔小乘教中。<a id="a-6i"></a>随他意语方便覆护称是声闻。<a id="a-6j"></a>不说随自意语云是菩萨也。<a id="a-6k"></a>使者语之下。<a id="a-6l"></a>第三正明息化。<a id="a-6m"></a>我今放汝。<a id="a-6n"></a>即是知大机弱。<a id="a-6o"></a>随意所趣。<a id="a-6p"></a>即是知小善强。<a id="a-6q"></a>以此二缘故息大化也。<a id="a-6r"></a>穷子欢喜下。<a id="a-6s"></a>第四即是息化称机。<a id="a-6t"></a>不为大教所逼。<a id="a-6u"></a>是故欢喜。<a id="a-6v"></a>无谤大罪得免三途故言从地。<a id="a-6w"></a>有小善生故言而起。<a id="a-6x"></a>又前拟宜大法迷闷不解卧无明地。<a id="a-6y"></a>今逗以小可得醒悟。<a id="a-6z"></a>故言从地而起。<a id="a-70"></a>于四谛中欲求道法。<a id="a-71"></a>故言往至贫里以求衣食。<a id="a-72"></a>或于四见之中求道。<a id="a-73"></a>故言贫里。<a id="a-74"></a>将欲诱引下是密遣二人诱引。<a id="a-75"></a>此为二。<a id="a-76"></a>一齐教近领三车救子。<a id="a-77"></a>远领波罗柰施权。<a id="a-78"></a>次从又以他日下。<a id="a-79"></a>取意领法身地久照方便非道树始知用小。<a id="a-7A"></a>早鉴众生致难尊特亲狎垢衣。<a id="a-7B"></a>故追领往前以成今解。</p>
  <p id="a7C">问。<a id="a-7D"></a>四大弟子。<a id="a-7E"></a>何因能知法身久照。</p>
  <p id="a7F">答。<a id="a-7G"></a>推近知远。<a id="a-7H"></a>若始道树知无大机。<a id="a-7I"></a>不应兜率降神正慧托胎乃至现有烦恼纳妃生子三十四心后身断结。<a id="a-7J"></a>验知脱大小相海微妙璎珞。<a id="a-7K"></a>更着粗弊丈六垢衣。<a id="a-7L"></a>其已久矣。<a id="a-7M"></a>今初且释齐教领者。<a id="a-7N"></a>譬喻品文有四。<a id="a-7O"></a>一用方便拟宜。<a id="a-7P"></a>二知先心三叹三车。<a id="a-7Q"></a>四适其所愿。<a id="a-7R"></a>方便品亦四。<a id="a-7S"></a>今领亦四。<a id="a-7T"></a>从将欲诱引下。<a id="a-7U"></a>是领上拟宜。<a id="a-7V"></a>时二使人即求穷子既已得之。<a id="a-7W"></a>领上知子先心有机也。<a id="a-7X"></a>具陈上事领上叹三车希有。<a id="a-7Y"></a>穷子先取其价下。<a id="a-7Z"></a>领上适愿争出火宅也。<a id="a-7a"></a>初将欲诱引者。<a id="a-7b"></a>既息大化不容孤弃。<a id="a-7c"></a>欲设方便。<a id="a-7d"></a>故言将欲。<a id="a-7e"></a>密遣二人者。<a id="a-7f"></a>四弟子齐己分领。<a id="a-7g"></a>不涉菩萨。<a id="a-7h"></a>故言二人。<a id="a-7i"></a>约法是因缘四谛。<a id="a-7j"></a>约理是有作真俗。<a id="a-7k"></a>约人是声闻缘觉。<a id="a-7l"></a>初拟大乘云密遣傍人。<a id="a-7m"></a>表一实谛一大乘教一菩萨人。<a id="a-7n"></a>今明方便隐实为密。<a id="a-7o"></a>指偏真为遣。<a id="a-7p"></a>约教隐满字为密。<a id="a-7q"></a>指半字言遣。<a id="a-7r"></a>约人内秘菩萨行故言密。<a id="a-7s"></a>外现是声闻故言遣。<a id="a-7t"></a>形者。<a id="a-7u"></a>二乘教中不修相好。<a id="a-7v"></a>但说苦无常不净。<a id="a-7w"></a>即是形色憔悴也。<a id="a-7x"></a>约人。<a id="a-7y"></a>则诸菩萨隐其本色示以迹形。<a id="a-7z"></a>非了义说。<a id="a-80"></a>无有十力无畏。<a id="a-81"></a>名无威德也。<a id="a-82"></a>汝可诣彼者。<a id="a-83"></a>即以小教拟小机也。<a id="a-84"></a>大教明理直实。<a id="a-85"></a>故言疾走往捉。<a id="a-86"></a>小教明理迂隐。<a id="a-87"></a>故云徐语。<a id="a-88"></a>此有作处者。<a id="a-89"></a>见修两道是断惑作处也。<a id="a-8A"></a>倍与汝直者。<a id="a-8B"></a>五戒十善止出三途。<a id="a-8C"></a>今四谛十二因缘能出生死。<a id="a-8D"></a>是为一倍。<a id="a-8E"></a>又外道六行但能伏惑。<a id="a-8F"></a>今修四谛则能断惑得至涅槃。<a id="a-8G"></a>是为二倍也。<a id="a-8H"></a>穷子若许者。<a id="a-8I"></a>有机是许即设教。<a id="a-8J"></a>无机是不许不设教。<a id="a-8K"></a>欲何所作者。<a id="a-8L"></a>二乘唯欲除惑取证。<a id="a-8M"></a>不论净佛国土成就众生。<a id="a-8N"></a>所以言雇汝除粪。<a id="a-8O"></a>我等二人亦共作者。<a id="a-8P"></a>二乘钝根凭教行行方能修业。<a id="a-8Q"></a>约理者即是智谛相资也。<a id="a-8R"></a>约人即权人共实人修行也。<a id="a-8S"></a>时二使人即求穷子者。<a id="a-8T"></a>第二审知有机。<a id="a-8U"></a>故言已得。<a id="a-8V"></a>领上知先心也。<a id="a-8W"></a>具陈上事下。<a id="a-8X"></a>第三陈说雇作。<a id="a-8Y"></a>领上叹三车也。<a id="a-8Z"></a>除苦集之粪。<a id="a-8a"></a>取道灭之价。<a id="a-8b"></a>穷子先取其价寻与除粪下。<a id="a-8c"></a>第四寻即为作。<a id="a-8d"></a>领上适愿争出火宅也。<a id="a-8e"></a>二乘慕果行因。<a id="a-8f"></a>所以先取也。<a id="a-8g"></a>其父见子愍而怪之者。<a id="a-8h"></a>怪不求佛道。<a id="a-8i"></a>愍其取阿罗汉。<a id="a-8j"></a>所失者大所得者寡。<a id="a-8k"></a>故言怪也。<a id="a-8l"></a>齐此领法譬中意其文竟。<a id="a-8m"></a>从又以他日下。<a id="a-8n"></a>第二是取意领。<a id="a-8o"></a>灵智先照久设权谋崎岖随逐。<a id="a-8p"></a>非止树下始见因缘。<a id="a-8q"></a>已如上说。<a id="a-8r"></a>此文为四。<a id="a-8s"></a>一又以他日取意领先以权智久欲拟宜。<a id="a-8t"></a>二见子憔悴。<a id="a-8u"></a>是久知方便是其玩好。<a id="a-8v"></a>三脱妙着粗。<a id="a-8w"></a>领久知须叹三车。<a id="a-8x"></a>四亲教子作。<a id="a-8y"></a>久知适愿受行今初。<a id="a-8z"></a>又者郑重辞也。<a id="a-90"></a>将欲取意领法身之地久知大小之机(一三)施化。<a id="a-91"></a>重述佛意故标章称又也。<a id="a-92"></a>他日者。<a id="a-93"></a>二乘自谓方便为己。<a id="a-94"></a>非二乘法为他。<a id="a-95"></a>即拟法身也。<a id="a-96"></a>日者时也亦智也。<a id="a-97"></a>依法身之时。<a id="a-98"></a>用智照机。<a id="a-99"></a>故言他日。<a id="a-9A"></a>若从此义实智照实为自。<a id="a-9B"></a>权智照方便为他。<a id="a-9C"></a>齐教领。<a id="a-9D"></a>领化身用事为己日。<a id="a-9E"></a>非化身用事为他日。<a id="a-9F"></a>若就如来。<a id="a-9G"></a>自行权实之智皆名为己。<a id="a-9H"></a>如来化他权实之照。<a id="a-9I"></a>皆名为他。<a id="a-9J"></a>如来自他权实之照。<a id="a-9K"></a>照实为己照权为他。<a id="a-9L"></a>此之探领法身之时。<a id="a-9M"></a>用化他之权智。<a id="a-9N"></a>照于权机若有若无。<a id="a-9O"></a>照用权事若可若否。<a id="a-9P"></a>皆是权智所照。<a id="a-9Q"></a>故言他日。<a id="a-9R"></a>若从此义。<a id="a-9S"></a>齐教领领化他之权事。<a id="a-9T"></a>故二乘称己事。<a id="a-9U"></a>探领领自他之权。<a id="a-9V"></a>此权非二乘事。<a id="a-9W"></a>故称为他。<a id="a-9X"></a>虽有两意他日俱成。<a id="a-9Y"></a>今依二乘所领。<a id="a-9Z"></a>又逐他日之文。<a id="a-9a"></a>以探领领法身中照机也。<a id="a-9b"></a>牖窗者。<a id="a-9c"></a>偏见则小。<a id="a-9d"></a>表权智照彼偏机也。<a id="a-9e"></a>遥者小去大悬。<a id="a-9f"></a>故名为遥。<a id="a-9g"></a>见子者。<a id="a-9h"></a>昔曾种大称之为子。<a id="a-9i"></a>以大拟之故言为见。<a id="a-9j"></a>窗牖偏狭未宜大化。<a id="a-9k"></a>故息大而施小也。<a id="a-9l"></a>羸瘦下。<a id="a-9m"></a>第二是领先知有小玩好也。<a id="a-9n"></a>修因智力少为羸。<a id="a-9o"></a>修因福力少为瘦。<a id="a-9p"></a>内怖无常为憔。<a id="a-9q"></a>外遭八苦为悴。<a id="a-9r"></a>四住为粪土。<a id="a-9s"></a>无知为尘坌也。<a id="a-9t"></a>即脱璎珞下。<a id="a-9u"></a>第三是领先知须叹三车希有也。<a id="a-9v"></a>脱妙服。<a id="a-9w"></a>譬隐报身无量功德。<a id="a-9x"></a>四十二地戒定慧陀罗尼等璎珞。<a id="a-9y"></a>寂灭忍细软上服。<a id="a-9z"></a>大小相海严饰之具。<a id="a-A0"></a>容服若盛子则惊畏。<a id="a-A1"></a>二乘不宜见此相好。<a id="a-A2"></a>是故脱之。<a id="a-A3"></a>更着粗弊者。<a id="a-A4"></a>现丈六形是粗。<a id="a-A5"></a>生忍法忍是弊也。<a id="a-A6"></a>尘土坌身者。<a id="a-A7"></a>现有烦恼有为有漏也。<a id="a-A8"></a>执除粪下。<a id="a-A9"></a>但治见思有漏之法。<a id="a-AA"></a>不论诸地清净智慧也。<a id="a-AB"></a>左手喻实右手喻权。<a id="a-AC"></a>权用便易自以此法断结成佛。<a id="a-AD"></a>又用此化人。<a id="a-AE"></a>状有所畏者。<a id="a-AF"></a>示同怖生死。<a id="a-AG"></a>又有寒风马麦之报也。<a id="a-AH"></a>语诸作人下。<a id="a-AI"></a>第四亲教子作譬也。<a id="a-AJ"></a>即是道品中七科法门。<a id="a-AK"></a>以显除粪之相。<a id="a-AL"></a>领上诸子心各勇锐互相推排竞共驰走争出火宅也。<a id="a-AM"></a>一者语作人譬。<a id="a-AN"></a>譬四念处是外凡位。<a id="a-AO"></a>二令勤作勿得懈息譬。<a id="a-AP"></a>譬四正勤。<a id="a-AQ"></a>三咄男子勿复余去譬。<a id="a-AR"></a>譬四如意足。<a id="a-AS"></a>四好自安意下。<a id="a-AT"></a>名安慰譬。<a id="a-AU"></a>譬五根。<a id="a-AV"></a>五所以者何下。<a id="a-AW"></a>名无五过譬。<a id="a-AX"></a>譬五力。<a id="a-AY"></a>此前四句是第二内凡位。<a id="a-AZ"></a>六即时长者字以为子譬。<a id="a-Aa"></a>譬八正。<a id="a-Ab"></a>七虽欣此遇下。<a id="a-Ac"></a>名教常令除粪譬。<a id="a-Ad"></a>譬七觉。<a id="a-Ae"></a>此二句是第三圣位也。<a id="a-Af"></a>今初语诸作人者。<a id="a-Ag"></a>即是说三藏示四念处。<a id="a-Ah"></a>是除粪之器。<a id="a-Ai"></a>断结之境故。<a id="a-Aj"></a>遗教云。<a id="a-Ak"></a>常依念处行道能破四倒。<a id="a-Al"></a>领火宅中适愿勇锐。<a id="a-Am"></a>即是闻慧也。<a id="a-An"></a>第二勿得懈息者。<a id="a-Ao"></a>即是令勤修四念处也。<a id="a-Ap"></a>若起懈息不能灭二恶。<a id="a-Aq"></a>不能生二善。<a id="a-Ar"></a>以二勤故能发暖火。<a id="a-As"></a>对火宅互相推排。<a id="a-At"></a>入修慧暖位也。<a id="a-Au"></a>以方便故。<a id="a-Av"></a>得近其子者。<a id="a-Aw"></a>念处未得理火温心。<a id="a-Ax"></a>犹为疏外不可附近。<a id="a-Ay"></a>以初得暖方便。<a id="a-Az"></a>则可附近也。<a id="a-B0"></a>第三咄男子者。<a id="a-B1"></a>咄是惊觉亦是责数。<a id="a-B2"></a>上正勤中纷动即是智法。<a id="a-B3"></a>如男子是阳性。<a id="a-B4"></a>如意足是定法。<a id="a-B5"></a>如女人是阴性。<a id="a-B6"></a>良以正勤策动不得与真相应故咄惊责数。<a id="a-B7"></a>令舍散入静。<a id="a-B8"></a>故咄男子也汝常此作勿复余去者。<a id="a-B9"></a>念处正勤动不专一不名为常。<a id="a-BA"></a>四如意中定不异缘。<a id="a-BB"></a>思惟则定思惟则断。<a id="a-BC"></a>定断专一故常。<a id="a-BD"></a>不纷动故勿复余去。<a id="a-BE"></a>此犹在互相推排中。<a id="a-BF"></a>即是顶法之位也。<a id="a-BG"></a>当加汝价者。<a id="a-BH"></a>暖法意观中不能发真。<a id="a-BI"></a>如意观中能发无漏故言加价。<a id="a-BJ"></a>若有所须者。<a id="a-BK"></a>漏无漏善助道正道。<a id="a-BL"></a>皆从如意观求。<a id="a-BM"></a>欲须即得。<a id="a-BN"></a>四禅体含支林如盆器。<a id="a-BO"></a>生空粗如米。<a id="a-BP"></a>法空细如面。<a id="a-BQ"></a>此即正道。<a id="a-BR"></a>四谛下十六谛观。<a id="a-BS"></a>无常如盐苦如醋。<a id="a-BT"></a>此即助道。<a id="a-BU"></a>如米面难食须盐醋和之。<a id="a-BV"></a>正道难显须助道助之。<a id="a-BW"></a>莫自疑难者。<a id="a-BX"></a>结上正助。<a id="a-BY"></a>审在如意观中故令勿疑。<a id="a-BZ"></a>决定可办如己物想故言勿难。<a id="a-Ba"></a>亦有老弊使人者。<a id="a-Bb"></a>若欲直取通以代手足如使人驱役者。<a id="a-Bc"></a>如意观中亦有此通。<a id="a-Bd"></a>但通劣弱事同老弊。<a id="a-Be"></a>虽不丁壮亦堪运役。<a id="a-Bf"></a>又以正道求理。<a id="a-Bg"></a>正道弱未能发真。<a id="a-Bh"></a>欲须助道。<a id="a-Bi"></a>九想十想八背舍等。<a id="a-Bj"></a>助道使人者。<a id="a-Bk"></a>如意观中亦有此法。<a id="a-Bl"></a>若得助助正。<a id="a-Bm"></a>即成共解脱人也。<a id="a-Bn"></a>第四好自安意者。<a id="a-Bo"></a>得五根安固难坏也。<a id="a-Bp"></a>我如汝父者。<a id="a-Bq"></a>忍解邻真似像未实。<a id="a-Br"></a>故言如父。<a id="a-Bs"></a>亦是如子。<a id="a-Bt"></a>勿复忧虑者。<a id="a-Bu"></a>令其安意破坏见思也。<a id="a-Bv"></a>第五我老汝少者。<a id="a-Bw"></a>佛居道终已具智断。<a id="a-Bx"></a>故言老大。<a id="a-By"></a>汝居道始未有智断。<a id="a-Bz"></a>故名为少壮。<a id="a-C0"></a>此即忍法位也。<a id="a-C1"></a>无五过者。<a id="a-C2"></a>得五力离五恶法也。<a id="a-C3"></a>得信力故不欺。<a id="a-C4"></a>精进力故不怠。<a id="a-C5"></a>念力故不嗔。<a id="a-C6"></a>定力故不恨。<a id="a-C7"></a>慧力故不怨言。<a id="a-C8"></a>余作人者。<a id="a-C9"></a>远指外道。<a id="a-CA"></a>诸见求理名余作人。<a id="a-CB"></a>近指暖等四位未免五过。<a id="a-CC"></a>亦名余作人。<a id="a-CD"></a>此文无五过即五力也。<a id="a-CE"></a>自今已后如所生子者。<a id="a-CF"></a>下忍十六刹那时节犹长。<a id="a-CG"></a>中忍虽复缩观。<a id="a-CH"></a>亦未是一刹那。<a id="a-CI"></a>若上忍世间最后一刹那心。<a id="a-CJ"></a>邻真逼圣故名此位为如所生子。<a id="a-CK"></a>即世第一法位也。<a id="a-CL"></a>第六即时长者更与作字名之为儿者。<a id="a-CM"></a>得八正入见道中竞共驰走。<a id="a-CN"></a>故言名之为儿。<a id="a-CO"></a>世第一法与真不久故言即时。<a id="a-CP"></a>阿含说五种佛子。<a id="a-CQ"></a>四果及辟支佛名佛真子。<a id="a-CR"></a>菩萨不断结子义未成。<a id="a-CS"></a>尔时穷子虽欣此遇下。<a id="a-CT"></a>第七常令佣作譬。<a id="a-CU"></a>譬虽为子思惟未尽犹居学位未得无难故二十年常令除粪。<a id="a-CV"></a>亦复自知不任绍大。<a id="a-CW"></a>正是依教修行尽苦耳。<a id="a-CX"></a>故云犹故自谓客作贱人。<a id="a-CY"></a>若得初果厌小乐大。<a id="a-CZ"></a>大乘机发者。<a id="a-Ca"></a>即应授以大乘。<a id="a-Cb"></a>又不须进断其余残结。<a id="a-Cc"></a>正由不舍小志大机不发。<a id="a-Cd"></a>以是且令依教尽漏。<a id="a-Ce"></a>故言由是之故二十年中常令除粪。<a id="a-Cf"></a>二十年者。<a id="a-Cg"></a>见谛一解脱一无碍。<a id="a-Ch"></a>思惟九无碍九解脱。<a id="a-Ci"></a>故言二十年。<a id="a-Cj"></a>又云见思二道中断结。<a id="a-Ck"></a>名二十年。<a id="a-Cl"></a>又云五下分五上分。<a id="a-Cm"></a>为二十年也。<a id="a-Cn"></a>又云犹于二乘法中断思惑故。<a id="a-Co"></a>名二十年。<a id="a-Cp"></a>又云依二使人。<a id="a-Cq"></a>共断余结故。<a id="a-Cr"></a>名二十年也。<a id="a-Cs"></a>从有二乘之机而来感佛。<a id="a-Ct"></a>故云自见子来已二十年。<a id="a-Cu"></a>若住二乘位转大乘教。<a id="a-Cv"></a>名为于二十年中执作家事也。<a id="a-Cw"></a>二十语同各有所以。<a id="a-Cx"></a>指此一句。<a id="a-Cy"></a>即是争出三界火宅位也。<a id="a-Cz"></a>过是已后下。<a id="a-D0"></a>是第四领付家业譬。<a id="a-D1"></a>近领火宅等赐大车。<a id="a-D2"></a>远领法说中无上道。<a id="a-D3"></a>就此为二。<a id="a-D4"></a>初领后付。<a id="a-D5"></a>又各为二。<a id="a-D6"></a>共领火宅等赐车中四意。<a id="a-D7"></a>亦是方便品显实四意。<a id="a-D8"></a>初章二者。<a id="a-D9"></a>一心相体信。<a id="a-DA"></a>即领上免难。<a id="a-DB"></a>二委以家业。<a id="a-DC"></a>渐以通泰成就大志。<a id="a-DD"></a>即领上索车。<a id="a-DE"></a>后章二者。<a id="a-DF"></a>一付家业。<a id="a-DG"></a>即领等赐大车。<a id="a-DH"></a>二得付欣悦。<a id="a-DI"></a>即领上得车欢喜也。<a id="a-DJ"></a>由心相体信。<a id="a-DK"></a>故得委以家业。<a id="a-DL"></a>家业既谙悉备知见则成就大志。<a id="a-DM"></a>由意志通泰故。<a id="a-DN"></a>得付与家业。<a id="a-DO"></a>与家业故是则欢喜。<a id="a-DP"></a>由有远近。<a id="a-DQ"></a>若不先教佣作与一日之价。<a id="a-DR"></a>岂得相体委业付财。<a id="a-DS"></a>内合由三藏断结堪并闻大集受折净名转教般若而致付财耳。<a id="a-DT"></a>当知佣作取价即是远由。<a id="a-DU"></a>体信委业即是近由。<a id="a-DV"></a>又前诱引譬中。<a id="a-DW"></a>有齐教领。<a id="a-DX"></a>始自道树终讫出宅。<a id="a-DY"></a>又有探领。<a id="a-DZ"></a>始自法身终讫思尽。<a id="a-Da"></a>今领亦二。<a id="a-Db"></a>始探领慈悲四位调熟。<a id="a-Dc"></a>终领付财究竟一味。<a id="a-Dd"></a>远近始终合论五味。<a id="a-De"></a>何者。<a id="a-Df"></a>即遣傍人。<a id="a-Dg"></a>傍人所说乃譬华严圆顿。<a id="a-Dh"></a>此教最初。<a id="a-Di"></a>傍人譬牛。<a id="a-Dj"></a>所说譬乳。<a id="a-Dk"></a>内合从佛出十二部经。<a id="a-Dl"></a>即初味也。<a id="a-Dm"></a>以此拟二乘人。<a id="a-Dn"></a>无机不受迷闷躃地。<a id="a-Do"></a>于其全生如乳味也。<a id="a-Dp"></a>次明密遣二人说除粪法。<a id="a-Dq"></a>此譬息大之后鹿苑说三。<a id="a-Dr"></a>于小即信革凡成圣。<a id="a-Ds"></a>如转乳为酪。<a id="a-Dt"></a>内合从十二部出修多罗。<a id="a-Du"></a>即第二味也。<a id="a-Dv"></a>次明心相体信入出无难。<a id="a-Dw"></a>譬三藏之后说方等净名扬大折小二乘闻大不谤折小不退。<a id="a-Dx"></a>良以三藏断结取一日价故。<a id="a-Dy"></a>得恣其褒贬。<a id="a-Dz"></a>若未断结不堪闻扬大。<a id="a-E0"></a>如前不受劝门。<a id="a-E1"></a>亦不堪闻折小。<a id="a-E2"></a>如前不受诫门。<a id="a-E3"></a>而今不谤不退者。<a id="a-E4"></a>心相体信故也。<a id="a-E5"></a>亲既证小则信大不虚。<a id="a-E6"></a>得涅槃价故体折不嗔。<a id="a-E7"></a>虽非己事而不疑谤。<a id="a-E8"></a>此心淳熟如从酪出生苏。<a id="a-E9"></a>内合从修多罗出方等经。<a id="a-EA"></a>第三味也。<a id="a-EB"></a>次明长者自知将死不久下。<a id="a-EC"></a>譬方等心相体信入出无难已后委以家业。<a id="a-ED"></a>使其领教为大菩萨说摩诃般若。<a id="a-EE"></a>既领知众物贯统法门。<a id="a-EF"></a>心明口辩弥益慕乐。<a id="a-EG"></a>但恨住小非是己分。<a id="a-EH"></a>脱更开许岂不乐哉。<a id="a-EI"></a>于是心渐通泰成就大志。<a id="a-EJ"></a>如似生苏出于熟苏。<a id="a-EK"></a>是从方等出摩诃般若。<a id="a-EL"></a>第四味也。<a id="a-EM"></a>次临欲终时而命其子者。<a id="a-EN"></a>此譬般若之后判天性定父子会三归一付财与记说法华之教。<a id="a-EO"></a>开佛知见示真实相菩萨疑除声闻作佛悉以如来灭度而灭度之。<a id="a-EP"></a>如从熟苏出于醍醐。<a id="a-EQ"></a>是从摩诃般若出大涅槃。<a id="a-ER"></a>即第五味也。<a id="a-ES"></a>四大弟子深得佛意。<a id="a-ET"></a>探领一化五味之教。<a id="a-EU"></a>始终次第其文出此也。<a id="a-EV"></a>领家业文为二。<a id="a-EW"></a>一相体信。<a id="a-EX"></a>二命领业。<a id="a-EY"></a>就体信复二。<a id="a-EZ"></a>先明体信。<a id="a-Ea"></a>二犹居本位。<a id="a-Eb"></a>今初相者是互相信也。<a id="a-Ec"></a>谓于三藏中得涅槃价此既不虚。<a id="a-Ed"></a>今为菩萨说此大乘亦复非虚。<a id="a-Ee"></a>此即子信父也。<a id="a-Ef"></a>佛知此等见思已断闻必不谤无漏根利闻微生信。<a id="a-Eg"></a>此即父信子也。<a id="a-Eh"></a>由此见尊特身。<a id="a-Ei"></a>闻大乘教。<a id="a-Ej"></a>名此为入。<a id="a-Ek"></a>复被诃折。<a id="a-El"></a>犹见丈六说小乘法。<a id="a-Em"></a>名此为出。<a id="a-En"></a>大小出入而无疑难也。<a id="a-Eo"></a>第二然其所止犹在本处者。<a id="a-Ep"></a>虽复入出无难得闻大乘。<a id="a-Eq"></a>而谓是菩萨之事非己智分。<a id="a-Er"></a>不肯回小向大。<a id="a-Es"></a>犹居罗汉不言未来当得作佛。<a id="a-Et"></a>此领大集净名生苏之教也。<a id="a-Eu"></a>从世尊尔时长者有疾下。<a id="a-Ev"></a>第二委以家业。<a id="a-Ew"></a>此领大品佛命转教般若熟苏之教也。<a id="a-Ex"></a>就此为二。<a id="a-Ey"></a>一命知家事。<a id="a-Ez"></a>二受命领知。<a id="a-F0"></a>二章各为四。<a id="a-F1"></a>初四者。<a id="a-F2"></a>一明时节。<a id="a-F3"></a>二正命知家事。<a id="a-F4"></a>三诫令体我心。<a id="a-F5"></a>四敕无令漏失。<a id="a-F6"></a>初将死不久者。<a id="a-F7"></a>有机则应为生。<a id="a-F8"></a>机尽应谢为死。<a id="a-F9"></a>今化机将毕。<a id="a-FA"></a>应谢非久也。<a id="a-FB"></a>语穷子言我今多有下。<a id="a-FC"></a>第二命知家事。<a id="a-FD"></a>金即别教理。<a id="a-FE"></a>银即通教理。<a id="a-FF"></a>大品所明真谛不出此二。<a id="a-FG"></a>而云多有者。<a id="a-FH"></a>理则非多约种种门亦得言多。<a id="a-FI"></a>例如空非十八。<a id="a-FJ"></a>约破十八法名十八空也。<a id="a-FK"></a>劝学中明一切法门。<a id="a-FL"></a>皆是珍宝也。<a id="a-FM"></a>仓是定门。<a id="a-FN"></a>即百八三昧。<a id="a-FO"></a>库是慧门。<a id="a-FP"></a>十八空境也。<a id="a-FQ"></a>通别两种定慧仓库。<a id="a-FR"></a>包藏一切禅定智慧无所阙少。<a id="a-FS"></a>内充外溢故云盈溢。<a id="a-FT"></a>其中多少者。<a id="a-FU"></a>说于般若。<a id="a-FV"></a>则有广略二门。<a id="a-FW"></a>菩萨行般若。<a id="a-FX"></a>应知略广相。<a id="a-FY"></a>略则为少广则为多。<a id="a-FZ"></a>自行为取化他为与。<a id="a-Fa"></a>大品中云汝当为菩萨说。<a id="a-Fb"></a>故云汝悉知之。<a id="a-Fc"></a>我心如是下。<a id="a-Fd"></a>第三诫体我心者。<a id="a-Fe"></a>佛以般若为心。<a id="a-Ff"></a>汝今传灯当随佛意说也。<a id="a-Fg"></a>又二乘人本解是析法空。<a id="a-Fh"></a>命当体此意者。<a id="a-Fi"></a>命转教用诫令同我体法空也。<a id="a-Fj"></a>昔时被命谓传灯与他。<a id="a-Fk"></a>今乃知佛令我识体之门。<a id="a-Fl"></a>故言当体此意。<a id="a-Fm"></a>今我与汝便为不异者。<a id="a-Fn"></a>释此有三。<a id="a-Fo"></a>一被加令说与佛不异。<a id="a-Fp"></a>二就理以诸法皆如故得不异。<a id="a-Fq"></a>善吉如。<a id="a-Fr"></a>如来如。<a id="a-Fs"></a>一如无二如。<a id="a-Ft"></a>故言便为不异。<a id="a-Fu"></a>三就今时。<a id="a-Fv"></a>始悟父子天性本来不异。<a id="a-Fw"></a>而二乘人自谓被加异耳。<a id="a-Fx"></a>宜加用心下。<a id="a-Fy"></a>第四敕无令漏失也。<a id="a-Fz"></a>汝为菩萨说般若教无令漏失。<a id="a-G0"></a>二者就理此即汝法后时当用。<a id="a-G1"></a>是故无令漏失也。<a id="a-G2"></a>即受教敕下。<a id="a-G3"></a>第二受命又为四。<a id="a-G4"></a>一正受命领知。<a id="a-G5"></a>二无悕取。<a id="a-G6"></a>善吉虽说般若。<a id="a-G7"></a>自谓我无其分也。<a id="a-G8"></a>三未舍劣心犹居本处者。<a id="a-G9"></a>住罗汉位。<a id="a-GA"></a>虽复慕大亦未定言欲作菩萨也。<a id="a-GB"></a>未舍下劣心者。<a id="a-GC"></a>虽复耻小。<a id="a-GD"></a>亦未定言舍于小证也。<a id="a-GE"></a>四复经少时父知子意下。<a id="a-GF"></a>即是领上索车譬。<a id="a-GG"></a>鄙弃先心欲求大道大机发也。</p>
  <p id="aGH">问。<a id="a-GI"></a>何时名少时。</p>
  <p id="aGJ">答。<a id="a-GK"></a>一云说般若竟。<a id="a-GL"></a>于异处游观。<a id="a-GM"></a>寻思所领大乘法门生心贪乐。<a id="a-GN"></a>为失为不失。<a id="a-GO"></a>如此等寻思。<a id="a-GP"></a>即是大乘机发时也。<a id="a-GQ"></a>此时去法华未远故言少时。<a id="a-GR"></a>又当说无量义时大乘机发。<a id="a-GS"></a>何以知然。<a id="a-GT"></a>无量义中明七种方便无量渐顿从一法生。<a id="a-GU"></a>既闻此说思惟昔之三藏三乘悉从一法生。<a id="a-GV"></a>如是三乘亦应入一。<a id="a-GW"></a>如是思时渐已通泰大心即发。<a id="a-GX"></a>故言成就大志也。<a id="a-GY"></a>临欲终时下。<a id="a-GZ"></a>第二正付家业。<a id="a-Ga"></a>又为二。<a id="a-Gb"></a>谓一付业。<a id="a-Gc"></a>二欢喜。<a id="a-Gd"></a>初有四。<a id="a-Ge"></a>一付业时。<a id="a-Gf"></a>二命子聚众为证。<a id="a-Gg"></a>三结会父子。<a id="a-Gh"></a>四正付家业。<a id="a-Gi"></a>初付时。<a id="a-Gj"></a>临欲终者是明时节。<a id="a-Gk"></a>化缘将讫。<a id="a-Gl"></a>灵山八载说法华经。<a id="a-Gm"></a>唱入涅槃时也。<a id="a-Gn"></a>而命其子下。<a id="a-Go"></a>第二聚众。<a id="a-Gp"></a>即是二万亿佛所受化之徒。<a id="a-Gq"></a>名之为子。<a id="a-Gr"></a>大机熟人十方云集也。<a id="a-Gs"></a>上四众围绕者是也。<a id="a-Gt"></a>并会亲族者。<a id="a-Gu"></a>旧云分身如亲族。<a id="a-Gv"></a>十地如国王。<a id="a-Gw"></a>九地如大臣。<a id="a-Gx"></a>八地如刹利。<a id="a-Gy"></a>七地如居士。<a id="a-Gz"></a>北人用分身为亲族。<a id="a-H0"></a>多宝为国王也。<a id="a-H1"></a>十地为大臣。<a id="a-H2"></a>八地为刹利。<a id="a-H3"></a>三十心为居士。<a id="a-H4"></a>若尔迹门说法。<a id="a-H5"></a>分身多宝并未现前。<a id="a-H6"></a>何得指此耶。<a id="a-H7"></a>彼解云。<a id="a-H8"></a>正是身子怀疑之时。<a id="a-H9"></a>于法华中未能生信。<a id="a-HA"></a>是故多宝分身一时来证。<a id="a-HB"></a>若疑除信解受记已竟。<a id="a-HC"></a>复用多宝何所证耶。<a id="a-HD"></a>故知法说之时多宝已出。<a id="a-HE"></a>但出经者言不叠安。<a id="a-HF"></a>为作次第置因门后耳。<a id="a-HG"></a>今谓此是人情无以取据。<a id="a-HH"></a>说迹门近事未用古证。<a id="a-HI"></a>若说本门远事。<a id="a-HJ"></a>必须先证昔。<a id="a-HK"></a>今不用彼解依萨云经(云云)。<a id="a-HL"></a>今明十方法身菩萨影响者为亲族。<a id="a-HM"></a>影响之众多是释迦昔日同业。<a id="a-HN"></a>并共如来于二万亿佛所共开化之。<a id="a-HO"></a>于其悉是伯叔之行。<a id="a-HP"></a>故用此为亲族。<a id="a-HQ"></a>国王者。<a id="a-HR"></a>一切渐顿诸经。<a id="a-HS"></a>无不称所诠之处为经王。<a id="a-HT"></a>当机益物兴废有时。<a id="a-HU"></a>部部不同名之为国。<a id="a-HV"></a>皆言第一即是王。<a id="a-HW"></a>又此经会通诸教。<a id="a-HX"></a>岂非聚集国王。<a id="a-HY"></a>故无量义中先已收集。<a id="a-HZ"></a>彼云。<a id="a-Ha"></a>初说四谛十二缘生。<a id="a-Hb"></a>次说方等十二部经。<a id="a-Hc"></a>次说摩诃般若华严海空。<a id="a-Hd"></a>此则普集诸经。<a id="a-He"></a>融通渐顿会入此典。<a id="a-Hf"></a>故名会国王也。<a id="a-Hg"></a>弥勒等诸大菩萨。<a id="a-Hh"></a>皆是等觉为大臣。<a id="a-Hi"></a>初地至九地为刹利。<a id="a-Hj"></a>法王种性中生。<a id="a-Hk"></a>三十心为居士。<a id="a-Hl"></a>此等皆从释迦受化。<a id="a-Hm"></a>诸君当知下。<a id="a-Hn"></a>第三结会父子。<a id="a-Ho"></a>实从我受学实是我子。<a id="a-Hp"></a>从我起解是我所生。<a id="a-Hq"></a>我实曾于二万亿佛所尝教大法。<a id="a-Hr"></a>故我实是父。<a id="a-Hs"></a>于某城中者。<a id="a-Ht"></a>此经西国文多度此甚少。<a id="a-Hu"></a>或可说昔名字国土如大通智胜因缘。<a id="a-Hv"></a>今简略名字直言某甲。<a id="a-Hw"></a>是诸众生背此大乘。<a id="a-Hx"></a>起无明闇遁入生死。<a id="a-Hy"></a>故言舍吾逃走。<a id="a-Hz"></a>备经六趣。<a id="a-I0"></a>故云五十余年。<a id="a-I1"></a>昔在本城怀忧推觅。<a id="a-I2"></a>自昔法身地中。<a id="a-I3"></a>常以二智观觅可化之机也。<a id="a-I4"></a>始于今日感应道交。<a id="a-I5"></a>故云忽于是间会遇见之。<a id="a-I6"></a>今我所有下。<a id="a-I7"></a>第四正付家业。<a id="a-I8"></a>一切大乘万行万德。<a id="a-I9"></a>故云一切所有也。<a id="a-IA"></a>先所出内是子所知者。<a id="a-IB"></a>追指昔日大品领教所委有广略般若共不共法。<a id="a-IC"></a>是汝所知即是汝有。<a id="a-ID"></a>故法华但明佛之知见。<a id="a-IE"></a>不更广说一切行相也。<a id="a-IF"></a>穷子闻父此言下。<a id="a-IG"></a>第二即是得付欢喜。<a id="a-IH"></a>领上各乘大车得未曾有。<a id="a-II"></a>自顾无心希望佛道。<a id="a-IJ"></a>而今忽闻得记作佛。<a id="a-IK"></a>故云不求自得也。<a id="a-IL"></a>三藏中本心不求。<a id="a-IM"></a>方等中耻小望绝故不求。<a id="a-IN"></a>般若中虽领非己分故不求。<a id="a-IO"></a>如此不求而今自得也。<a id="a-IP"></a>世尊大富长者下。<a id="a-IQ"></a>第二合譬光宅合之。<a id="a-IR"></a>或前或后释之甚略。<a id="a-IS"></a>今但依文点意不复子派。<a id="a-IT"></a>合譬略者。<a id="a-IU"></a>贵在得意不俟费辞。<a id="a-IV"></a>大富长者。<a id="a-IW"></a>合父子相失譬。<a id="a-IX"></a>譬文有四。<a id="a-IY"></a>但合父子总得余意。<a id="a-IZ"></a>如来合父似则合子。<a id="a-Ia"></a>似有二义。<a id="a-Ib"></a>一取大机为子。<a id="a-Ic"></a>昔未逃逝既非真位。<a id="a-Id"></a>犹居外凡故云似也。<a id="a-Ie"></a>取小机为子者。<a id="a-If"></a>小机似像大乘根性耳。<a id="a-Ig"></a>子既逃父贬之言似(云云)</p>
  <p id="aIh">问。<a id="a-Ii"></a>初释品云已得入真。<a id="a-Ij"></a>此那言似。</p>
  <p id="aIk">答。<a id="a-Il"></a>此合子逃父时是故言似。<a id="a-Im"></a>品初明子开悟时。<a id="a-In"></a>汝问非也。<a id="a-Io"></a>从如来常说我等为子下合父子相见譬。<a id="a-Ip"></a>但合长者见子便识。<a id="a-Iq"></a>从我等以三苦故下。<a id="a-Ir"></a>合追诱譬。<a id="a-Is"></a>上有傍追二诱。<a id="a-It"></a>今合亦二。<a id="a-Iu"></a>上初遣傍追。<a id="a-Iv"></a>次再追。<a id="a-Iw"></a>次放舍。<a id="a-Ix"></a>今合两门之无机。<a id="a-Iy"></a>何为见捉自念无罪。<a id="a-Iz"></a>合无大机也。<a id="a-J0"></a>乐着小法者。<a id="a-J1"></a>合有小志不合放舍。<a id="a-J2"></a>今日世尊令我等下。<a id="a-J3"></a>合二诱譬。<a id="a-J4"></a>上有齐教探领。<a id="a-J5"></a>今合二意。<a id="a-J6"></a>从蠲除下。<a id="a-J7"></a>合齐教具陈上事。<a id="a-J8"></a>从我等于中勤加精进下。<a id="a-J9"></a>合上寻与除粪。<a id="a-JA"></a>得至涅槃下。<a id="a-JB"></a>合上先取其价也。<a id="a-JC"></a>从然世尊先知我等下。<a id="a-JD"></a>合上探领。<a id="a-JE"></a>上譬有四今合三。<a id="a-JF"></a>不合正教作。<a id="a-JG"></a>指上勤加除粪即兼之。<a id="a-JH"></a>不更合也。<a id="a-JI"></a>上言遥见。<a id="a-JJ"></a>今言先知。<a id="a-JK"></a>上言羸瘦憔悴。<a id="a-JL"></a>今言心着弊欲。<a id="a-JM"></a>上言即脱璎珞更着粗弊。<a id="a-JN"></a>今言便见弃舍不为分别宝藏之分。<a id="a-JO"></a>从以方便力说如来智慧下。<a id="a-JP"></a>合付家业譬。<a id="a-JQ"></a>上有由有付。<a id="a-JR"></a>今合亦二。<a id="a-JS"></a>由为两。<a id="a-JT"></a>一相信。<a id="a-JU"></a>二委业。<a id="a-JV"></a>今合亦二。<a id="a-JW"></a>一相信有二。<a id="a-JX"></a>先合体信。<a id="a-JY"></a>以方便力说如来智慧者。<a id="a-JZ"></a>旧云。<a id="a-Ja"></a>如来智慧之因。<a id="a-Jb"></a>持作二乘之果。<a id="a-Jc"></a>今明带三乘方便。<a id="a-Jd"></a>说大乘实相。<a id="a-Je"></a>故言以方便力。<a id="a-Jf"></a>于我等前说大乘法。<a id="a-Jg"></a>亦是合出入无难。<a id="a-Jh"></a>以方便力出辩二乘。<a id="a-Ji"></a>以佛智力入明实相。<a id="a-Jj"></a>若不体信岂于我前明佛慧耶。<a id="a-Jk"></a>从我等从佛得涅槃一日之价下。<a id="a-Jl"></a>合犹在本处也。<a id="a-Jm"></a>从我等又因如来智慧下。<a id="a-Jn"></a>合领家业。<a id="a-Jo"></a>上有命有受今但合受。<a id="a-Jp"></a>受有四。<a id="a-Jq"></a>一受命。<a id="a-Jr"></a>二无希取。<a id="a-Js"></a>三不舍下劣。<a id="a-Jt"></a>四渐通泰。<a id="a-Ju"></a>今但合二。<a id="a-Jv"></a>初合受命领业。<a id="a-Jw"></a>而自于此下。<a id="a-Jx"></a>合无希取兼得诸也。<a id="a-Jy"></a>无志愿者。<a id="a-Jz"></a>明佛加威力令如佛心而说也。<a id="a-K0"></a>故我不志愿。<a id="a-K1"></a>所以者何下。<a id="a-K2"></a>释无希取意。<a id="a-K3"></a>以方便力随小乘心说言无分。<a id="a-K4"></a>由此不知真是佛子。<a id="a-K5"></a>所以不取。<a id="a-K6"></a>佛以方便力随我等说者。<a id="a-K7"></a>佛带方便力。<a id="a-K8"></a>以实相法共二乘说。<a id="a-K9"></a>我等不识不共之意。<a id="a-KA"></a>故非佛子。<a id="a-KB"></a>今我等方知下。<a id="a-KC"></a>合付家业。<a id="a-KD"></a>上有二有付有喜。<a id="a-KE"></a>今合亦二。<a id="a-KF"></a>上付业有四。<a id="a-KG"></a>今则总合付与。<a id="a-KH"></a>付有二。<a id="a-KI"></a>一明佛本于大无吝。<a id="a-KJ"></a>二释无吝。<a id="a-KK"></a>正由乐小不早付大耳。<a id="a-KL"></a>此经中下举今证昔。<a id="a-KM"></a>今理唯一故知昔三非实。<a id="a-KN"></a>但为未堪。<a id="a-KO"></a>故于大前毁呰小心。<a id="a-KP"></a>欲令舍伪取真。<a id="a-KQ"></a>定知非吝。<a id="a-KR"></a>然佛实以大乘而教化也。<a id="a-KS"></a>我等说本无心下。<a id="a-KT"></a>合欢喜。<a id="a-KU"></a>亦是于三不求之意也。<a id="a-KV"></a>八十六行半偈。<a id="a-KW"></a>初七十三行半颂上。<a id="a-KX"></a>次十三行叹佛恩深。<a id="a-KY"></a>初又二。<a id="a-KZ"></a>初二行颂法说。<a id="a-Ka"></a>后七十一行半颂譬说。<a id="a-Kb"></a>法说中不颂不求。<a id="a-Kc"></a>但颂自得。<a id="a-Kd"></a>颂譬说又二。<a id="a-Ke"></a>初四十一偈颂开譬。<a id="a-Kf"></a>次三十偈半颂合譬。<a id="a-Kg"></a>上开有四。<a id="a-Kh"></a>父子相失相见委业付财今皆颂。<a id="a-Ki"></a>初十三行颂父子相失。<a id="a-Kj"></a>上相失譬有四。<a id="a-Kk"></a>一子背父。<a id="a-Kl"></a>二父求子。<a id="a-Km"></a>三子渐还。<a id="a-Kn"></a>四父念子。<a id="a-Ko"></a>今颂亦四。<a id="a-Kp"></a>但不次第。<a id="a-Kq"></a>初一行半。<a id="a-Kr"></a>颂第一子背父去。<a id="a-Ks"></a>次第二七行。<a id="a-Kt"></a>颂弟二父求子不得。<a id="a-Ku"></a>次第三二行。<a id="a-Kv"></a>超颂第四忧念转深。<a id="a-Kw"></a>次第四二行半。<a id="a-Kx"></a>追颂第三渐还近父。<a id="a-Ky"></a>上四文各二。<a id="a-Kz"></a>今初。<a id="a-L0"></a>譬如下一行半。<a id="a-L1"></a>但颂子背父而去。<a id="a-L2"></a>不颂向国而还也。<a id="a-L3"></a>火宅中明长者所王国邑聚落语宽。<a id="a-L4"></a>此中明穷子轮回三界名诸国。<a id="a-L5"></a>六道名五十余年也。<a id="a-L6"></a>其父忧念下。<a id="a-L7"></a>第二七行是颂父求子不得。<a id="a-L8"></a>上亦有二。<a id="a-L9"></a>今颂亦二。<a id="a-LA"></a>初半行颂觅子不得。<a id="a-LB"></a>求之既疲下六偈半。<a id="a-LC"></a>颂不以失一子废家业事。<a id="a-LD"></a>四方推求者不同于上。<a id="a-LE"></a>上四方是约四谛推理。<a id="a-LF"></a>今四方是观四生中。<a id="a-LG"></a>觅可度之机也。<a id="a-LH"></a>造立舍宅者。<a id="a-LI"></a>有余国中有余涅槃也。<a id="a-LJ"></a>起慈悲舍。<a id="a-LK"></a>依性空宅也。<a id="a-LL"></a>往来者众者。<a id="a-LM"></a>诸土菩萨来往听法也。<a id="a-LN"></a>而年朽迈下。<a id="a-LO"></a>第三二行。<a id="a-LP"></a>超颂第四忧念转深。<a id="a-LQ"></a>上文有二。<a id="a-LR"></a>此但颂先失子今苦。<a id="a-LS"></a>无所委付。<a id="a-LT"></a>是故忧耳。<a id="a-LU"></a>尔时穷子求索衣食下。<a id="a-LV"></a>第四二行半。<a id="a-LW"></a>追颂上第三渐还向父。<a id="a-LX"></a>上文有二。<a id="a-LY"></a>今颂亦二。<a id="a-LZ"></a>初二行颂近父之由。<a id="a-La"></a>由求衣食也。<a id="a-Lb"></a>渐次经历下半行。<a id="a-Lc"></a>颂正近父城也。<a id="a-Ld"></a>初近父由中。<a id="a-Le"></a>从邑至邑者。<a id="a-Lf"></a>根尘相涉如邑。<a id="a-Lg"></a>十八界如国。<a id="a-Lh"></a>修有漏善如有所得。<a id="a-Li"></a>修二乘善如无所得。<a id="a-Lj"></a>不得大乘法食为饥饿。<a id="a-Lk"></a>无大力用为羸。<a id="a-Ll"></a>无大功德为瘦。<a id="a-Lm"></a>有无善上起见思如疮癣。<a id="a-Ln"></a>从佣赁下七行半偈。<a id="a-Lo"></a>颂第二父子相见。<a id="a-Lp"></a>上文有二。<a id="a-Lq"></a>今颂亦二。<a id="a-Lr"></a>初六行半颂子见父。<a id="a-Ls"></a>次一行颂父见子。<a id="a-Lt"></a>上子见父文有四。<a id="a-Lu"></a>今颂三。<a id="a-Lv"></a>初半行颂见父之由。<a id="a-Lw"></a>由佣赁遂至父舍也。<a id="a-Lx"></a>次尔时长者下。<a id="a-Ly"></a>第二二行半。<a id="a-Lz"></a>颂第三见父之相也。<a id="a-M0"></a>上明见父之处。<a id="a-M1"></a>处是门侧。<a id="a-M2"></a>今言长者于其门内者。<a id="a-M3"></a>兼得处也。<a id="a-M4"></a>施大宝帐等。<a id="a-M5"></a>正见父相处踞师子座也。<a id="a-M6"></a>法身是师是王。<a id="a-M7"></a>报应是长者。<a id="a-M8"></a>注记券疏即是授记明修行也。<a id="a-M9"></a>私谓以广显略为注。<a id="a-MA"></a>授决为记。<a id="a-MB"></a>四弘誓为券。<a id="a-MC"></a>修行为疏。<a id="a-MD"></a>穷子见父下三行半。<a id="a-ME"></a>颂第四生畏避之心。<a id="a-MF"></a>长者是时下一行。<a id="a-MG"></a>颂第二父见子。<a id="a-MH"></a>上文有四。<a id="a-MI"></a>一见处。<a id="a-MJ"></a>二见即识。<a id="a-MK"></a>三见欢喜。<a id="a-ML"></a>四者适愿。<a id="a-MM"></a>今但颂二。<a id="a-MN"></a>上半颂见子之处。<a id="a-MO"></a>遥见下第二半行。<a id="a-MP"></a>颂见子即识也。<a id="a-MQ"></a>即敕使者追捉将来下。<a id="a-MR"></a>第三十行半。<a id="a-MS"></a>颂上追诱譬。<a id="a-MT"></a>今初。<a id="a-MU"></a>三行颂傍追。<a id="a-MV"></a>上傍人追文有三。<a id="a-MW"></a>一唤子不来。<a id="a-MX"></a>二再唤不来。<a id="a-MY"></a>三放舍。<a id="a-MZ"></a>今初三句颂初唤无机不来。<a id="a-Ma"></a>次迷闷下第二一句。<a id="a-Mb"></a>颂再唤不来。<a id="a-Mc"></a>次是人下第三二行。<a id="a-Md"></a>颂无机。<a id="a-Me"></a>即是上释放舍意也。<a id="a-Mf"></a>即以方便下。<a id="a-Mg"></a>第二七行半。<a id="a-Mh"></a>颂密遣二人诱引。<a id="a-Mi"></a>上文有二。<a id="a-Mj"></a>今颂亦二。<a id="a-Mk"></a>初三行颂雇作譬。<a id="a-Ml"></a>次四行半颂教作譬。<a id="a-Mm"></a>上雇作文有四。<a id="a-Mn"></a>一设方便。<a id="a-Mo"></a>二求之即得。<a id="a-Mp"></a>三陈雇作。<a id="a-Mq"></a>四取价除粪。<a id="a-Mr"></a>今但颂二。<a id="a-Ms"></a>初二行颂第一设方便。<a id="a-Mt"></a>穷子闻之下一行。<a id="a-Mu"></a>颂第四取价除粪也。<a id="a-Mv"></a>今初设方便。<a id="a-Mw"></a>眇目是偏空。<a id="a-Mx"></a>矬者竖短不穷实相之源。<a id="a-My"></a>陋者横狭无摩诃衍众善庄严也。<a id="a-Mz"></a>非四无畏名无威。<a id="a-N0"></a>异常乐我净名无德。<a id="a-N1"></a>次穷子闻之下。<a id="a-N2"></a>第二取价。<a id="a-N3"></a>净六根房五阴舍也。<a id="a-N4"></a>长者于牖下。<a id="a-N5"></a>第二四行半。<a id="a-N6"></a>颂上教作。<a id="a-N7"></a>上文有四。<a id="a-N8"></a>今颂亦四。<a id="a-N9"></a>初半行颂牖中。<a id="a-NA"></a>念子愚劣下。<a id="a-NB"></a>第二半行颂羸瘦。<a id="a-NC"></a>于是长者着下。<a id="a-ND"></a>第三一行颂脱妙着粗。<a id="a-NE"></a>方便附近下。<a id="a-NF"></a>第四二行半。<a id="a-NG"></a>颂正教作。<a id="a-NH"></a>上有七科法门。<a id="a-NI"></a>语者。<a id="a-NJ"></a>即合四念处也。<a id="a-NK"></a>令勤作者。<a id="a-NL"></a>即四正勤也。<a id="a-NM"></a>既益汝价下一行。<a id="a-NN"></a>颂四如意足也。<a id="a-NO"></a>油涂足能履深水如神通。<a id="a-NP"></a>又油能除风。<a id="a-NQ"></a>定是无乱也。<a id="a-NR"></a>饮食充足。<a id="a-NS"></a>即上米面也。<a id="a-NT"></a>荐席厚暖。<a id="a-NU"></a>即是观练熏修定。<a id="a-NV"></a>能除散动也。<a id="a-NW"></a>如是苦言汝当勤作半行。<a id="a-NX"></a>总颂上第四安慰第五无五过。<a id="a-NY"></a>根力既成乃堪苦言。<a id="a-NZ"></a>又以软语半行。<a id="a-Na"></a>总颂第六作字第七令常作。<a id="a-Nb"></a>并是子位也。<a id="a-Nc"></a>长者有智下。<a id="a-Nd"></a>第四十行。<a id="a-Ne"></a>颂上第四领付家业。<a id="a-Nf"></a>上文有二。<a id="a-Ng"></a>今颂亦二。<a id="a-Nh"></a>今初三行半。<a id="a-Ni"></a>颂付业之由。<a id="a-Nj"></a>次六行半。<a id="a-Nk"></a>颂正付业。<a id="a-Nl"></a>初由中有二。<a id="a-Nm"></a>今颂亦二。<a id="a-Nn"></a>初长者有智下半行。<a id="a-No"></a>总颂心相体信。<a id="a-Np"></a>即入出也。<a id="a-Nq"></a>经二十年下。<a id="a-Nr"></a>第二三行。<a id="a-Ns"></a>颂委领家业。<a id="a-Nt"></a>上委业有命有受。<a id="a-Nu"></a>今但颂受命。<a id="a-Nv"></a>上受命有四。<a id="a-Nw"></a>今但颂三。<a id="a-Nx"></a>初一行半颂受命。<a id="a-Ny"></a>次犹处门下。<a id="a-Nz"></a>第二一行。<a id="a-O0"></a>颂犹居本位未舍劣心。<a id="a-O1"></a>次父知子心下。<a id="a-O2"></a>第三半行。<a id="a-O3"></a>颂通泰大志大乘机动也。<a id="a-O4"></a>初二十年者。<a id="a-O5"></a>不得同上。<a id="a-O6"></a>上除见思名二十。<a id="a-O7"></a>此明执作家事。<a id="a-O8"></a>或言转大乘教教诸菩萨。<a id="a-O9"></a>断大乘别惑见思。<a id="a-OA"></a>名二十年。<a id="a-OB"></a>或言说般若时长。<a id="a-OC"></a>凡二十年。<a id="a-OD"></a>或言住二乘位。<a id="a-OE"></a>转大乘教为二十年。<a id="a-OF"></a>仁王般若云。<a id="a-OG"></a>二十八年说摩诃般若。<a id="a-OH"></a>从欲与财物下。<a id="a-OI"></a>第二六行半。<a id="a-OJ"></a>颂第二正付家业。<a id="a-OK"></a>上文有二。<a id="a-OL"></a>今颂亦二。<a id="a-OM"></a>初四行半颂正付业。<a id="a-ON"></a>次二行颂得付欢喜。<a id="a-OO"></a>上正付业有四。<a id="a-OP"></a>今但颂三无时节。<a id="a-OQ"></a>初欲与下一行。<a id="a-OR"></a>颂上第二集亲族。<a id="a-OS"></a>于此大众下。<a id="a-OT"></a>第二有二行半。<a id="a-OU"></a>颂上第三定父子天性。<a id="a-OV"></a>凡我所有下。<a id="a-OW"></a>第三一行。<a id="a-OX"></a>颂上第四正付与也。<a id="a-OY"></a>子念昔贫下。<a id="a-OZ"></a>第二二行。<a id="a-Oa"></a>颂得付欢喜也。<a id="a-Ob"></a>佛亦如是下。<a id="a-Oc"></a>三十偈半。<a id="a-Od"></a>颂合譬。<a id="a-Oe"></a>佛亦如是合第一父子相失也。<a id="a-Of"></a>知我乐小一句。<a id="a-Og"></a>合父子相见譬也。<a id="a-Oh"></a>未曾说言二句。<a id="a-Oi"></a>颂合第三追唤譬。<a id="a-Oj"></a>上合有二。<a id="a-Ok"></a>一合再唤不来。<a id="a-Ol"></a>二合放舍。<a id="a-Om"></a>今总颂其意耳。<a id="a-On"></a>而说我等下一行。<a id="a-Oo"></a>颂上合密遣二人诱引譬。<a id="a-Op"></a>上合齐教探教二章。<a id="a-Oq"></a>今此一行但总颂其意耳。<a id="a-Or"></a>佛敕我等下二十八行半。<a id="a-Os"></a>颂合第四领家业。<a id="a-Ot"></a>上合有二相信委业。<a id="a-Ou"></a>今初十八行半。<a id="a-Ov"></a>但颂合委业。<a id="a-Ow"></a>次十行颂合正付。<a id="a-Ox"></a>上受命中唯有二。<a id="a-Oy"></a>一受命。<a id="a-Oz"></a>二无希取。<a id="a-P0"></a>今初一行长颂命领知。<a id="a-P1"></a>上领所无也。<a id="a-P2"></a>最上道即是空般若。<a id="a-P3"></a>更无过其上也。<a id="a-P4"></a>次下十七行半。<a id="a-P5"></a>正领受命及无希取等。<a id="a-P6"></a>无不舍及通泰。<a id="a-P7"></a>我承佛教有五行。<a id="a-P8"></a>颂正受命。<a id="a-P9"></a>佛子闻法得记者。<a id="a-PA"></a>明转教益他也。<a id="a-PB"></a>尔时谓转教教化菩萨不言为我。<a id="a-PC"></a>如彼穷子下十二行半。<a id="a-PD"></a>颂第二无希取。<a id="a-PE"></a>此文广上也。<a id="a-PF"></a>于中又二。<a id="a-PG"></a>初一行牒前譬帖合。<a id="a-PH"></a>次我等虽说下。<a id="a-PI"></a>第二十一行半。<a id="a-PJ"></a>正合无希取。<a id="a-PK"></a>又为三。<a id="a-PL"></a>初一行正颂无希取。<a id="a-PM"></a>次我等内灭下九行半。<a id="a-PN"></a>具智断故无希取。<a id="a-PO"></a>又为三谓标释结。<a id="a-PP"></a>初为二。<a id="a-PQ"></a>初一行标断德具故无希取。<a id="a-PR"></a>次我等若闻下。<a id="a-PS"></a>第二一行。<a id="a-PT"></a>标智德具故无希取。<a id="a-PU"></a>所以者何下六行。<a id="a-PV"></a>双释智断二章。<a id="a-PW"></a>次我等虽为下。<a id="a-PX"></a>第三一行半。<a id="a-PY"></a>结释自无希取。<a id="a-PZ"></a>次导师见下。<a id="a-Pa"></a>第三一行。<a id="a-Pb"></a>明佛见舍我。<a id="a-Pc"></a>合无希取也。<a id="a-Pd"></a>如富长者下十行。<a id="a-Pe"></a>颂正付业。<a id="a-Pf"></a>上合有二。<a id="a-Pg"></a>一正付业。<a id="a-Ph"></a>二得付欢喜。<a id="a-Pi"></a>今颂亦二。<a id="a-Pj"></a>初三行颂正付。<a id="a-Pk"></a>次七行颂得欢喜。<a id="a-Pl"></a>初三行中。<a id="a-Pm"></a>上总合正付业。<a id="a-Pn"></a>今亦总颂。<a id="a-Po"></a>但初一行半牒譬帖合。<a id="a-Pp"></a>次一行半正颂合也。<a id="a-Pq"></a>我等今日下七行。<a id="a-Pr"></a>颂第二得付欢喜也。<a id="a-Ps"></a>得道者。<a id="a-Pt"></a>得实相道也。<a id="a-Pu"></a>得果者。<a id="a-Pv"></a>分得大乘习果也。<a id="a-Pw"></a>此二句明开佛知也。<a id="a-Px"></a>于无漏法得清净眼者。<a id="a-Py"></a>此二句明开佛见见实相理也。<a id="a-Pz"></a>昔日见无漏不落凡夫。<a id="a-Q0"></a>今日见无漏。<a id="a-Q1"></a>不落二乘也昔日慧眼见空。<a id="a-Q2"></a>今净眼见中。<a id="a-Q3"></a>持戒报者。<a id="a-Q4"></a>昔持戒梵行共显无漏。<a id="a-Q5"></a>灰身灭智无人受此果报者。<a id="a-Q6"></a>今日梵行能得无漏。<a id="a-Q7"></a>即了因取果义。<a id="a-Q8"></a>持戒即缘因义。<a id="a-Q9"></a>清净眼所见理。<a id="a-QA"></a>即正因义。<a id="a-QB"></a>我等真是声闻者。<a id="a-QC"></a>即大乘真位也。<a id="a-QD"></a>十信以一音。<a id="a-QE"></a>遍满三千界似道非真。<a id="a-QF"></a>入十住即是真也。<a id="a-QG"></a>真阿罗汉有三义。<a id="a-QH"></a>此中但举应供一义也。<a id="a-QI"></a>若不生变易杀通别惑。<a id="a-QJ"></a>是不生杀贼义。<a id="a-QK"></a>堪为十法界福田。<a id="a-QL"></a>即应供义。<a id="a-QM"></a>应供杀贼互相显也。<a id="a-QN"></a>下十三行。<a id="a-QO"></a>叹佛恩深难报如文。<a id="a-QP"></a>私谓世尊大恩者一佛始建慈悲。<a id="a-QQ"></a>拔六道苦与四圣乐。<a id="a-QR"></a>普十法界入四弘中。<a id="a-QS"></a>此如来室恩二如来行菩萨道示教利喜。<a id="a-QT"></a>曾教我大乘虽复中忘智愿不失。<a id="a-QU"></a>盖如来室清凉温暖。<a id="a-QV"></a>大慈与乐恩。<a id="a-QW"></a>三众生遭苦视父而已。<a id="a-QX"></a>佛伺其宜如犊逐母。<a id="a-QY"></a>备行六度以利众生。<a id="a-QZ"></a>盖如来室遮寒障热。<a id="a-Qa"></a>大悲拔苦恩。<a id="a-Qb"></a>四佛成道已。<a id="a-Qc"></a>应受无为寂灭之乐。<a id="a-Qd"></a>而隐其神德。<a id="a-Qe"></a>用贫所乐法五戒十善。<a id="a-Qf"></a>冷水洒面令得醒悟。<a id="a-Qg"></a>盖是佛衣遮贪欲热恩。<a id="a-Qh"></a>五示老比丘像。<a id="a-Qi"></a>方便附近与一日价。<a id="a-Qj"></a>盖是佛衣除见寒爱热恩。<a id="a-Qk"></a>六过是已后。<a id="a-Ql"></a>心相体信弹诃贬斥。<a id="a-Qm"></a>令耻小慕大。<a id="a-Qn"></a>盖佛衣遮丑陋恩。<a id="a-Qo"></a>七命领家业。<a id="a-Qp"></a>金银库藏皆悉令知。<a id="a-Qq"></a>盖是佛衣与我庄严恩。<a id="a-Qr"></a>八会亲族定父子付以家业无上宝聚不求自得。<a id="a-Qs"></a>盖如来座恩。<a id="a-Qt"></a>九十既坐座已。<a id="a-Qu"></a>身意泰然快得安隐。<a id="a-Qv"></a>以佛道声令一切闻。<a id="a-Qw"></a>一切天人普于其中应受供养。<a id="a-Qx"></a>盖如来座令我具足。<a id="a-Qy"></a>自行化他恩。<a id="a-Qz"></a>世尊大恩两肩荷负所不能报。<a id="a-R0"></a>此之谓也。</p>
 </body>
</html>