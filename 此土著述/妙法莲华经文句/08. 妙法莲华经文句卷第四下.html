<!doctype html>
<html id="z3IBWY81MV" data-ver="1638">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第四下</h1>
  <p id="a2">第二广释迦章。<a id="a-3"></a>于六义中。<a id="a-4"></a>无叹法希有。<a id="a-5"></a>初开权次显实。<a id="a-6"></a>三举五浊释方便。<a id="a-7"></a>四拣伪敦信一实。<a id="a-8"></a>五无虚妄。<a id="a-9"></a>我今亦如是。<a id="a-A"></a>我即释迦。<a id="a-B"></a>现在先三后一。<a id="a-C"></a>如四佛不异故。<a id="a-D"></a>言亦复如是。<a id="a-E"></a>知诸众生有种种欲者。<a id="a-F"></a>即是五乘根性欲也。<a id="a-G"></a>过去名根。<a id="a-H"></a>现在名欲。<a id="a-I"></a>未来名性。<a id="a-J"></a>深心所著者。<a id="a-K"></a>即是根也。<a id="a-L"></a>方便者。<a id="a-M"></a>即是随宜开三乘权法也。<a id="a-N"></a>如此皆为得一佛乘者。<a id="a-O"></a>即是显实也。<a id="a-P"></a>佛乘是教一。<a id="a-Q"></a>一切是行一。<a id="a-R"></a>种智所知是理一。<a id="a-S"></a>从十方尚无二乘何况有三者。<a id="a-T"></a>是第三举五浊释开权也。<a id="a-U"></a>将举五浊先标其意。<a id="a-V"></a>上已说诸佛开权显实。<a id="a-W"></a>未明隐实施权。<a id="a-X"></a>其法清净湛一如空。<a id="a-Y"></a>尚无带二带三之权。<a id="a-Z"></a>况有单三单五之权。<a id="a-a"></a>秖为五浊障重实不得宣。<a id="a-b"></a>须施单五单三之权亦施带二带三之权。<a id="a-c"></a>故言于一佛乘分别说三。<a id="a-d"></a>分别说于若带二带三之三若单五单三之三也。<a id="a-e"></a>五浊者自有四别。<a id="a-f"></a>初唱数。<a id="a-g"></a>二列名。<a id="a-h"></a>三体相。<a id="a-i"></a>四释结。<a id="a-j"></a>唱数列名如文。<a id="a-k"></a>如是者明体相也。<a id="a-l"></a>劫浊无别体。<a id="a-m"></a>劫是长时。<a id="a-n"></a>刹那是短时。<a id="a-o"></a>但约四浊立此假名。<a id="a-p"></a>文云劫浊乱时。<a id="a-q"></a>即此义也。<a id="a-r"></a>众生浊亦无别体。<a id="a-s"></a>揽见慢。<a id="a-t"></a>果报上立此假名。<a id="a-u"></a>文云众生垢重即此义也。<a id="a-v"></a>烦恼浊指五钝使为体。<a id="a-w"></a>见浊指五利使为体。<a id="a-x"></a>命浊指连持色心为体(云云)。<a id="a-y"></a>相者四浊增剧聚在此时。<a id="a-z"></a>嗔恚增剧刀兵起。<a id="a-10"></a>贪欲增剧饥饿起。<a id="a-11"></a>愚痴增剧疾疫起。<a id="a-12"></a>三灾起故烦恼倍隆诸见转炽。<a id="a-13"></a>粗弊色心恶名秽称。<a id="a-14"></a>摧年减寿众浊交凑。<a id="a-15"></a>如水奔昏风波鼓努鱼龙搅挠无一憀赖时使之然。<a id="a-16"></a>如劫初光音天堕地地使有欲。<a id="a-17"></a>如忉利天入粗涩园园生斗心。<a id="a-18"></a>是名劫浊相。<a id="a-19"></a>烦恼浊者。<a id="a-1A"></a>贪海纳流未曾饱足。<a id="a-1B"></a>嗔虺吸毒挠诸世间。<a id="a-1C"></a>痴闇顽嚚过于漆墨。<a id="a-1D"></a>慢高下视陵忽无度。<a id="a-1E"></a>疑网无信不可告实。<a id="a-1F"></a>是为烦恼浊相。<a id="a-1G"></a>见浊者。<a id="a-1H"></a>无人谓有人。<a id="a-1I"></a>有道谓无道。<a id="a-1J"></a>十六知见六十二等。<a id="a-1K"></a>犹如罗网又似稠林。<a id="a-1L"></a>缠缚屈曲不能得出。<a id="a-1M"></a>是见浊相。<a id="a-1N"></a>众生浊者。<a id="a-1O"></a>揽于色心立一主宰。<a id="a-1P"></a>譬如黐胶无物不着。<a id="a-1Q"></a>流宕六道处处受生。<a id="a-1R"></a>如贫如短名长名富。<a id="a-1S"></a>是为众生浊相。<a id="a-1T"></a>命浊者。<a id="a-1U"></a>朝生暮殒昼出夕没。<a id="a-1V"></a>波转烟回瞬息不住。<a id="a-1W"></a>是命浊相。<a id="a-1X"></a>浊相众多不能具说。<a id="a-1Y"></a>次第者烦恼见为根本。<a id="a-1Z"></a>从此二浊成于众生。<a id="a-1a"></a>从众生有连持命。<a id="a-1b"></a>此四经时谓为劫浊也。<a id="a-1c"></a>料拣者。</p>
  <p id="a1d">问。<a id="a-1e"></a>五浊若障大。<a id="a-1f"></a>华严中未除浊。<a id="a-1g"></a>而闻法者何也。</p>
  <p id="a1h">答。<a id="a-1i"></a>此应四句分别。<a id="a-1j"></a>一大乘根利障重。<a id="a-1k"></a>以根利故重障不能障。<a id="a-1l"></a>此土华严初闻大乘者是也。<a id="a-1m"></a>二根利障轻。<a id="a-1n"></a>三根钝障轻他方净土闻大乘者是也。<a id="a-1o"></a>四根钝障重。<a id="a-1p"></a>如此土身子流辈除浊方闻大乘者是也。</p>
  <p id="a1q">问。<a id="a-1r"></a>五浊障小不。</p>
  <p id="a1s">答。<a id="a-1t"></a>此就小乘。<a id="a-1u"></a>应四句分别。<a id="a-1v"></a>小乘根利遮轻障不能障。<a id="a-1w"></a>身子是也。<a id="a-1x"></a>根利遮重障亦不能障。<a id="a-1y"></a>央掘是也。<a id="a-1z"></a>根钝遮轻亦不为障。<a id="a-20"></a>槃特是也。<a id="a-21"></a>根钝遮重。<a id="a-22"></a>此则成障不闻小乘。<a id="a-23"></a>不得度者是。</p>
  <p id="a24">问。<a id="a-25"></a>自有不在华严不在三藏而得闻大闻小乘者何也。</p>
  <p id="a26">答。<a id="a-27"></a>此就四教教教中作四门分别。<a id="a-28"></a>根利遮轻者。<a id="a-29"></a>闻非空非有门入也。<a id="a-2A"></a>根利遮重者。<a id="a-2B"></a>闻亦空亦有门入也。<a id="a-2C"></a>根钝遮轻者。<a id="a-2D"></a>闻空门入也。<a id="a-2E"></a>根钝遮重者。<a id="a-2F"></a>闻有门入也。<a id="a-2G"></a>两教四门。<a id="a-2H"></a>约小乘分别。<a id="a-2I"></a>两教四门。<a id="a-2J"></a>约大乘分别。<a id="a-2K"></a>细推可解(云云)</p>
  <p id="a2L">问。<a id="a-2M"></a>五浊一往。<a id="a-2N"></a>何故障大而不障小。</p>
  <p id="a2O">答。<a id="a-2P"></a>众生浊重。<a id="a-2Q"></a>妄计五阴为四德。<a id="a-2R"></a>若闻常我即执非为是。<a id="a-2S"></a>旧医顽騃不知乳之好恶。<a id="a-2T"></a>不知病起根源。<a id="a-2U"></a>不知药饵开遮。<a id="a-2V"></a>无所知晓故浊障大也。<a id="a-2W"></a>文云。<a id="a-2X"></a>我若赞佛乘众生没在苦即此义也。<a id="a-2Y"></a>若闻无常苦空。<a id="a-2Z"></a>即厌生死欣涅槃。<a id="a-2a"></a>破其邪计执故。<a id="a-2b"></a>五浊不障小。<a id="a-2c"></a>文云作是思惟时。<a id="a-2d"></a>十方佛皆现梵音慰喻我。<a id="a-2e"></a>即此义也。<a id="a-2f"></a>约五浊论四悉檀者。<a id="a-2g"></a>劫命是世界。<a id="a-2h"></a>众生见是为人。<a id="a-2i"></a>烦恼是对治。<a id="a-2j"></a>用三悉檀除其五浊。<a id="a-2k"></a>后为说大第一义悉檀也。<a id="a-2l"></a>若论因果则二因三果。<a id="a-2m"></a>一人四法。<a id="a-2n"></a>四法一时。<a id="a-2o"></a>二报障二烦恼障。<a id="a-2p"></a>业在其间。<a id="a-2q"></a>众生是因成假。<a id="a-2r"></a>命是相续假。<a id="a-2s"></a>相待假可知。<a id="a-2t"></a>众生是受假。<a id="a-2u"></a>四是法假。<a id="a-2v"></a>名假通两处。<a id="a-2w"></a>烦恼见在凡夫。<a id="a-2x"></a>余三通凡圣。<a id="a-2y"></a>命短劫长。<a id="a-2z"></a>余三通长短。<a id="a-30"></a>劫但是时。<a id="a-31"></a>命带法论时。<a id="a-32"></a>劫通内外命但在内。<a id="a-33"></a>三小害人不害物。<a id="a-34"></a>三大害物不害人。<a id="a-35"></a>小劫但在人。<a id="a-36"></a>大劫通色界。<a id="a-37"></a>命通五道三界。<a id="a-38"></a>劫是共浊四各各浊。<a id="a-39"></a>小劫是劫浊。<a id="a-3A"></a>大劫通浊不浊。<a id="a-3B"></a>从八万至十岁为小劫。<a id="a-3C"></a>八十反为大劫也。</p>
  <p id="a3D">问。<a id="a-3E"></a>既言五浊。<a id="a-3F"></a>何者是五清。</p>
  <p id="a3G">答。<a id="a-3H"></a>准例邪正三毒。<a id="a-3I"></a>邪是五浊正是五清。<a id="a-3J"></a>他方净土无邪三毒。<a id="a-3K"></a>则五浊障轻此义可知(云云)。<a id="a-3L"></a>从若我弟子自谓下。<a id="a-3M"></a>是第四拣伪敦真。<a id="a-3N"></a>若佛弟子自能信解。<a id="a-3O"></a>若不信解非真弟子。<a id="a-3P"></a>亦非罗汉。<a id="a-3Q"></a>敦逼时众令信受解。<a id="a-3R"></a>就文为二。<a id="a-3S"></a>初拣真伪。<a id="a-3T"></a>二开除释疑。<a id="a-3U"></a>拣又为二。<a id="a-3V"></a>初若不闻不知非真弟子。<a id="a-3W"></a>次闻不信受成增上慢。<a id="a-3X"></a>如世弟子随顺师法继嗣传灯。<a id="a-3Y"></a>若不闻不知。<a id="a-3Z"></a>则无法可顺。<a id="a-3a"></a>何谓弟子。<a id="a-3b"></a>如来昔说五浊开三。<a id="a-3c"></a>汝随顺得涅槃。<a id="a-3d"></a>得闻得知名为弟子。<a id="a-3e"></a>今五浊既除。<a id="a-3f"></a>为汝说一。<a id="a-3g"></a>何意不闻不知。<a id="a-3h"></a>不闻者即不闻教一。<a id="a-3i"></a>不知者即不知行一。<a id="a-3j"></a>非真即非理一。<a id="a-3k"></a>非弟子即非人一也。<a id="a-3l"></a>次又舍利下。<a id="a-3m"></a>第二明不信成增上慢者。<a id="a-3n"></a>此敦其使信。<a id="a-3o"></a>何者汝自谓是后身。<a id="a-3p"></a>身尚无量实非后身。<a id="a-3q"></a>汝自谓究竟。<a id="a-3r"></a>犹余二百由旬实非究竟。<a id="a-3s"></a>未得谓得。<a id="a-3t"></a>岂非增上慢耶。<a id="a-3u"></a>真罗汉者。<a id="a-3v"></a>浊除根利知非究竟。<a id="a-3w"></a>信真是法未是后身不起上慢。<a id="a-3x"></a>知非究竟信于究竟。<a id="a-3y"></a>即信理一。<a id="a-3z"></a>无增上慢即成行一。<a id="a-40"></a>信则信教是为教一。<a id="a-41"></a>是佛弟子则人一也。<a id="a-42"></a>除佛灭下。<a id="a-43"></a>第二开除释疑者。<a id="a-44"></a>先开除。<a id="a-45"></a>除佛灭后不成增上慢。<a id="a-46"></a>次所以者何佛灭下。<a id="a-47"></a>明好人难得深经难解亦不成上慢。<a id="a-48"></a>若佛在世正说此经。<a id="a-49"></a>不信不受非真罗汉成增上慢。<a id="a-4A"></a>若佛灭后方得罗汉者。<a id="a-4B"></a>偏执权经不信圆法。<a id="a-4C"></a>听许非增上慢。<a id="a-4D"></a>又佛虽入灭此经尚在不信不受。<a id="a-4E"></a>应是上慢耶。<a id="a-4F"></a>即得开除。<a id="a-4G"></a>佛灭度后虽有此经。<a id="a-4H"></a>解其文义者。<a id="a-4I"></a>此人难遇。<a id="a-4J"></a>致令罗汉不信不解。<a id="a-4K"></a>亦听许非增上慢。<a id="a-4L"></a>次释疑。<a id="a-4M"></a>若佛灭后解经人难遇。<a id="a-4N"></a>得罗汉者。<a id="a-4O"></a>即永入涅槃耶。<a id="a-4P"></a>即释云。<a id="a-4Q"></a>是人虽生灭度之想。<a id="a-4R"></a>舍命已后便生界外有余之国。<a id="a-4S"></a>值遇余佛得闻此经。<a id="a-4T"></a>即便决了。<a id="a-4U"></a>释论第九十三释毕定品云。<a id="a-4V"></a>罗汉受先世身身必应灭。<a id="a-4W"></a>住在何处而具足佛道。<a id="a-4X"></a>答罗汉三界漏因缘尽。<a id="a-4Y"></a>更不复生三界。<a id="a-4Z"></a>出三界外有净佛土无烦恼名。<a id="a-4a"></a>于是国土佛所。<a id="a-4b"></a>闻法华经具足佛道。<a id="a-4c"></a>即引法华云。<a id="a-4d"></a>有罗汉若不闻法华。<a id="a-4e"></a>自谓得灭度。<a id="a-4f"></a>我于余国为说是事。<a id="a-4g"></a>汝皆作佛。<a id="a-4h"></a>论既引经为证。<a id="a-4i"></a>今释经还将论解。<a id="a-4j"></a>南岳师云。<a id="a-4k"></a>余佛者四依也。<a id="a-4l"></a>罗汉遇之闻经决了。<a id="a-4m"></a>又罗汉修念佛定见十方佛。<a id="a-4n"></a>为说此经便得决了。<a id="a-4o"></a>又凡夫行人。<a id="a-4p"></a>苦到忏悔见十方佛。<a id="a-4q"></a>为说亦得决了。<a id="a-4r"></a>瑶师云。<a id="a-4s"></a>实罗汉必自知法华志求于大。<a id="a-4t"></a>利根则自知。<a id="a-4u"></a>中下根须闻而知。<a id="a-4v"></a>故言闻知。<a id="a-4w"></a>何容于佛灭后不闻法华或闻而不信遇余佛方解耶。<a id="a-4x"></a>末法凡夫犹尚能信况圣人乎。<a id="a-4y"></a>除佛灭后者指凡夫也。<a id="a-4z"></a>有人言。<a id="a-50"></a>凡夫未证法相。<a id="a-51"></a>所见不明执心不固所以易信。<a id="a-52"></a>罗汉证法相。<a id="a-53"></a>所见分明执心牢固。<a id="a-54"></a>忽闻异说未便信受。<a id="a-55"></a>故云不信其义必然。<a id="a-56"></a>故身子云。<a id="a-57"></a>将非魔作佛恼乱我心耶。<a id="a-58"></a>若从此义指罗汉不指凡夫(云云)。<a id="a-59"></a>此直异解不用此义也。<a id="a-5A"></a>舍利弗下。<a id="a-5B"></a>第五明无虚妄者。<a id="a-5C"></a>止物谤心此为三。<a id="a-5D"></a>初劝信释迦实说。<a id="a-5E"></a>故云汝等当一心信解受持佛语。<a id="a-5F"></a>次劝信诸佛。<a id="a-5G"></a>故云诸佛言无虚妄。<a id="a-5H"></a>诸佛道同弥加信受。<a id="a-5I"></a>后结成不虚。<a id="a-5J"></a>故云无有余乘唯一佛乘也。<a id="a-5K"></a>第二偈颂有一百二十一行分为二。<a id="a-5L"></a>初有四行一句颂上许答。<a id="a-5M"></a>后有一百十六行三句。<a id="a-5N"></a>颂上正答。<a id="a-5O"></a>上许答有三。<a id="a-5P"></a>谓顺诫拣。<a id="a-5Q"></a>今不颂顺但颂拣诫。<a id="a-5R"></a>拣众为两。<a id="a-5S"></a>初三行半。<a id="a-5T"></a>颂上五千退。<a id="a-5U"></a>次二句颂上众已清净。<a id="a-5V"></a>次一句颂诫听。<a id="a-5W"></a>上慢我慢不信四众通有。<a id="a-5X"></a>但出家二众。<a id="a-5Y"></a>多修道得禅谬谓圣果。<a id="a-5Z"></a>偏起上慢在俗矜高多起我慢。<a id="a-5a"></a>女人智浅多生邪僻。<a id="a-5b"></a>不自见其过者。<a id="a-5c"></a>三失覆心藏玼扬德不能自省。<a id="a-5d"></a>是无惭人也。<a id="a-5e"></a>若自见过是有羞僧也。<a id="a-5f"></a>于戒有缺漏者。<a id="a-5g"></a>律仪有失名缺。<a id="a-5h"></a>定共道共有失名漏。<a id="a-5i"></a>无道定等故内起恶觉。<a id="a-5j"></a>如玉含瑕。<a id="a-5k"></a>无律仪故。<a id="a-5l"></a>外动身口如玉露瑕。<a id="a-5m"></a>覆罪自得故名护惜。<a id="a-5n"></a>小智者不得学无学智。<a id="a-5o"></a>而有世间小智。<a id="a-5p"></a>妄谓有漏以为无漏。<a id="a-5q"></a>小中之小故言小智也。<a id="a-5r"></a>糟糠者。<a id="a-5s"></a>无无漏禅定润故如糟。<a id="a-5t"></a>无理慧故如糠。<a id="a-5u"></a>是五千等有世间禅如糟。<a id="a-5v"></a>有文字解如糠。<a id="a-5w"></a>封文失诠如糠无米。<a id="a-5x"></a>又糟糠譬其无大机。<a id="a-5y"></a>枝叶譬其非好器。<a id="a-5z"></a>悉不任用故须遣之。<a id="a-60"></a>舍利弗善听者。<a id="a-61"></a>即颂上诫许诫令善听也。<a id="a-62"></a>从诸佛所得法下。<a id="a-63"></a>有一百十六行三句。<a id="a-64"></a>颂上正答也。<a id="a-65"></a>又为二。<a id="a-66"></a>初从诸佛所得法下。<a id="a-67"></a>有七十三行一句。<a id="a-68"></a>颂四佛章门。<a id="a-69"></a>从今我亦如是下。<a id="a-6A"></a>有四十三行半。<a id="a-6B"></a>颂上释迦章门。<a id="a-6C"></a>就初又为四。<a id="a-6D"></a>初诸佛所得下。<a id="a-6E"></a>三十四行三句。<a id="a-6F"></a>颂上诸佛门。<a id="a-6G"></a>从过去无数劫下。<a id="a-6H"></a>第二有二十七行半。<a id="a-6I"></a>颂过去佛门。<a id="a-6J"></a>从未来诸世尊下。<a id="a-6K"></a>第三有六行半。<a id="a-6L"></a>颂未来佛门。<a id="a-6M"></a>从天人所供养下。<a id="a-6N"></a>第四有四行半。<a id="a-6O"></a>颂现在佛门。<a id="a-6P"></a>今就初颂诸佛门中。<a id="a-6Q"></a>与长行凡有三异。<a id="a-6R"></a>一彼此互无。<a id="a-6S"></a>二前后间出。<a id="a-6T"></a>三开合不同。<a id="a-6U"></a>上有叹法希有而无五浊。<a id="a-6V"></a>颂有五浊而无叹法。<a id="a-6W"></a>上先叹法次明不虚。<a id="a-6X"></a>开权显实。<a id="a-6Y"></a>今先开权显实后明不虚。<a id="a-6Z"></a>上劝信与不虚合说。<a id="a-6a"></a>今分劝信隔于不虚也。<a id="a-6b"></a>私谓上以释迦方便。<a id="a-6c"></a>释成诸佛之权。<a id="a-6d"></a>偈中以释迦之实。<a id="a-6e"></a>释成诸佛显一。<a id="a-6f"></a>是四异也。<a id="a-6g"></a>此初颂文为五。<a id="a-6h"></a>初从诸佛所得法下五行三句。<a id="a-6i"></a>颂诸佛施权。<a id="a-6j"></a>二从我设是方便下十三行。<a id="a-6k"></a>颂诸佛显实。<a id="a-6l"></a>三从若人信归佛下四行半。<a id="a-6m"></a>颂诸佛章劝信。<a id="a-6n"></a>四从若我过众生下九行半长颂五浊。<a id="a-6o"></a>五我有方便下两行。<a id="a-6p"></a>颂上不虚。<a id="a-6q"></a>今初释开权文为二。<a id="a-6r"></a>初四行一句颂正施权。<a id="a-6s"></a>次一行半。<a id="a-6t"></a>颂结施权意。<a id="a-6u"></a>今初。<a id="a-6v"></a>诸佛所得法者。<a id="a-6w"></a>修道得于诸权法也。<a id="a-6x"></a>无量方便力下。<a id="a-6y"></a>颂上无数方便种种因缘演说诸法也。<a id="a-6z"></a>众生心念者。<a id="a-70"></a>颂上随宜说法也。<a id="a-71"></a>颂中广出随宜之相。<a id="a-72"></a>即是照九法界机说七方便。<a id="a-73"></a>总言九七不可定判故言若干。<a id="a-74"></a>随欲之宜。<a id="a-75"></a>应用世界悉檀。<a id="a-76"></a>随性之宜。<a id="a-77"></a>应用为人悉檀。<a id="a-78"></a>随恶业宜。<a id="a-79"></a>应用对治悉檀。<a id="a-7A"></a>现起希望名念。<a id="a-7B"></a>法门不同名种种。<a id="a-7C"></a>过去所习名性。<a id="a-7D"></a>现在欣乐名欲。<a id="a-7E"></a>或可习欲成性成性生习欲(云云)。<a id="a-7F"></a>善恶业者。<a id="a-7G"></a>七方便传传为善恶(云云)。<a id="a-7H"></a>佛以权智照诸方便性欲。<a id="a-7I"></a>然后以诸因缘譬喻。<a id="a-7J"></a>随其所宜说九部经。<a id="a-7K"></a>十二部如玄义中说。<a id="a-7L"></a>钝根乐小法者。<a id="a-7M"></a>一行半结施权之意。<a id="a-7N"></a>前世根钝今世无机。<a id="a-7O"></a>不堪闻大。<a id="a-7P"></a>故言不行深妙道。<a id="a-7Q"></a>前世贪着障重。<a id="a-7R"></a>今世众苦所恼唯可闻小。<a id="a-7S"></a>故言为是说涅槃也。<a id="a-7T"></a>从我说是方便下。<a id="a-7U"></a>第二十三行。<a id="a-7V"></a>颂诸佛显实文为四。<a id="a-7W"></a>初三行颂理一。<a id="a-7X"></a>令得入佛慧。<a id="a-7Y"></a>颂上一大事因缘也。<a id="a-7Z"></a>决定说大乘。<a id="a-7a"></a>总颂开示悟佛知见也。<a id="a-7b"></a>入大乘为本。<a id="a-7c"></a>颂上入佛知见也。<a id="a-7d"></a>从佛子心净下。<a id="a-7e"></a>第二四行半。<a id="a-7f"></a>颂上诸佛如来但教化菩萨。<a id="a-7g"></a>以明人一。<a id="a-7h"></a>上直云教化菩萨颂中。<a id="a-7i"></a>广出诸方便人皆成实人。<a id="a-7j"></a>有佛子心净。<a id="a-7k"></a>即别教之人。<a id="a-7l"></a>为此佛子说大乘经。<a id="a-7m"></a>得记心喜即成圆教真实之人。<a id="a-7n"></a>声闻若菩萨者。<a id="a-7o"></a>声闻兼得缘觉。<a id="a-7p"></a>若菩萨兼得六度。<a id="a-7q"></a>通教等诸菩萨皆成佛无疑者。<a id="a-7r"></a>即是七种方便无非佛子。<a id="a-7s"></a>即是颂人一也。<a id="a-7t"></a>从十方佛土中下。<a id="a-7u"></a>第三一行三句。<a id="a-7v"></a>颂上如来但以一佛乘为众生说法无有余乘若二若三。<a id="a-7w"></a>若十方佛唯说一法即是教一。<a id="a-7x"></a>假名引导即方便教也。<a id="a-7y"></a>牒假名三教。<a id="a-7z"></a>显佛慧一教其文分明。<a id="a-80"></a>无有余乘者。<a id="a-81"></a>无别教中圆入别之余也。<a id="a-82"></a>无二者。<a id="a-83"></a>无通教中半满相对之二也。<a id="a-84"></a>无三者。<a id="a-85"></a>无三藏中之三。<a id="a-86"></a>如此等二三。<a id="a-87"></a>皆是假名字。<a id="a-88"></a>引导诸众生。<a id="a-89"></a>今但一佛圆教乘也。<a id="a-8A"></a>从诸佛出于世唯此一事实下。<a id="a-8B"></a>第四有三行三句。<a id="a-8C"></a>颂上诸有所作常为一事行一文也。<a id="a-8D"></a>事即是行。<a id="a-8E"></a>终不以小乘济度于众生。<a id="a-8F"></a>即是颂上常为一大事之意也。<a id="a-8G"></a>佛自住大乘。<a id="a-8H"></a>以此度众生。<a id="a-8I"></a>颂上唯以佛之知见示悟众生。<a id="a-8J"></a>后一行释不以小度之意。<a id="a-8K"></a>从若人信归佛下。<a id="a-8L"></a>第三四行半。<a id="a-8M"></a>颂上劝信。<a id="a-8N"></a>上云汝等当信佛之所说。<a id="a-8O"></a>颂中有二。<a id="a-8P"></a>初有二行半举果劝信。<a id="a-8Q"></a>二舍利弗下二行。<a id="a-8R"></a>举因劝信。<a id="a-8S"></a>举果中。<a id="a-8T"></a>初一行半举内心。<a id="a-8U"></a>若人信归佛如来不欺诳者。<a id="a-8V"></a>明佛心清净。<a id="a-8W"></a>无明悭垢众恶已断净心中说。<a id="a-8X"></a>故是可信。<a id="a-8Y"></a>我以相严身下一行。<a id="a-8Z"></a>明外色。<a id="a-8a"></a>身相炳着光色端严。<a id="a-8b"></a>内无闇惑外有光明。<a id="a-8c"></a>则口无欺诳为众所尊。<a id="a-8d"></a>说大乘印则可信受。<a id="a-8e"></a>我本立誓愿下二行。<a id="a-8f"></a>是举因劝信。<a id="a-8g"></a>此亦为二。<a id="a-8h"></a>初我本立誓下一行。<a id="a-8i"></a>举昔誓。<a id="a-8j"></a>二如我昔下一行。<a id="a-8k"></a>明愿满。<a id="a-8l"></a>我昔誓愿非但自誓菩提。<a id="a-8m"></a>亦誓众生同入佛慧。<a id="a-8n"></a>今酬誓故说。<a id="a-8o"></a>是亦可信。<a id="a-8p"></a>今菩提既满。<a id="a-8q"></a>众生亦入。<a id="a-8r"></a>汝既自证佛慧。<a id="a-8s"></a>亦验我誓不虚。<a id="a-8t"></a>结成举因劝信也。</p>
  <p id="a8u">问。<a id="a-8v"></a>本誓既普今众生尚多。<a id="a-8w"></a>愿云何满。</p>
  <p id="a8x">答。<a id="a-8y"></a>佛三世益物。<a id="a-8z"></a>今明现在论愿满也。<a id="a-90"></a>若我遇众生下。<a id="a-91"></a>第四九行半。<a id="a-92"></a>举五浊。<a id="a-93"></a>上明五浊在释迦章后。<a id="a-94"></a>今颂文在总佛门末。<a id="a-95"></a>释迦门中又更重出。<a id="a-96"></a>此明诸佛同出五浊皆先三后一也。<a id="a-97"></a>此文为四。<a id="a-98"></a>初一行总明五浊障大。<a id="a-99"></a>次六行别明五浊障三。<a id="a-9A"></a>三一行。<a id="a-9B"></a>明为五浊故方便说小。<a id="a-9C"></a>四一行半。<a id="a-9D"></a>明为大说小。<a id="a-9E"></a>小治五浊大愿得兴。<a id="a-9F"></a>若我遇众生者。<a id="a-9G"></a>中阿含十二云。<a id="a-9H"></a>劫初光音天下生世间。<a id="a-9I"></a>无男女尊卑众共生世。<a id="a-9J"></a>故言众生。<a id="a-9K"></a>此据最初也。<a id="a-9L"></a>若揽众阴而有假名众生。<a id="a-9M"></a>此据一期受报也。<a id="a-9N"></a>若言处处受生故名众生者。<a id="a-9O"></a>此据业力五道流转也。<a id="a-9P"></a>正法念云十种众生。<a id="a-9Q"></a>谓长短方圆三角青黄赤白紫。<a id="a-9R"></a>云何众生生死长。<a id="a-9S"></a>在地狱时身受不可思议苦。<a id="a-9T"></a>心念无量无边恶。<a id="a-9U"></a>在畜生时。<a id="a-9V"></a>身迭相吞啖。<a id="a-9W"></a>心迭相逼恼。<a id="a-9X"></a>在于鬼时。<a id="a-9Y"></a>身若烧山心如沸镬。<a id="a-9Z"></a>邪见炽盛抵突痴凶。<a id="a-9a"></a>在人时。<a id="a-9b"></a>身口意常作不饶益事以自劳苦。<a id="a-9c"></a>身口意常念不饶益事以自牵缠。<a id="a-9d"></a>在天时。<a id="a-9e"></a>耽染六尘纵逸嬉戏。<a id="a-9f"></a>不闻正法杜塞福源。<a id="a-9g"></a>是名众生生死长。<a id="a-9h"></a>云何众生生死短。<a id="a-9i"></a>在地狱时。<a id="a-9j"></a>能一念寂静心取戒。<a id="a-9k"></a>在畜生时。<a id="a-9l"></a>能一念静心依三宝。<a id="a-9m"></a>在饿鬼时。<a id="a-9n"></a>能一念静心静诸根。<a id="a-9o"></a>在人时。<a id="a-9p"></a>能修六度养父母敬三宝。<a id="a-9q"></a>以善严身口意。<a id="a-9r"></a>在天时。<a id="a-9s"></a>舍天乐持戒乐禅。<a id="a-9t"></a>教化读诵梵行少语。<a id="a-9u"></a>是为众生生死短。<a id="a-9v"></a>云何众生方生死。<a id="a-9w"></a>如郁单越。<a id="a-9x"></a>于一切物无我所。<a id="a-9y"></a>舍身必上天。<a id="a-9z"></a>从天上又上天。<a id="a-A0"></a>唯向升善处。<a id="a-A1"></a>是名生死方楞。<a id="a-A2"></a>云何众生圆生死。<a id="a-A3"></a>唯在三途四趣中。<a id="a-A4"></a>团栾圆转如旋火烟回是也。<a id="a-A5"></a>云何三角生死。<a id="a-A6"></a>谓善业不善业无记等是也。<a id="a-A7"></a>云何众生青生死。<a id="a-A8"></a>恒入闇地狱常怖怕是也。<a id="a-A9"></a>云何众生黄生死。<a id="a-AA"></a>饿鬼饥羸萎黄是也。<a id="a-AB"></a>云何众生赤生死。<a id="a-AC"></a>畜生迭相食啖流血赫然是也。<a id="a-AD"></a>云何众生白生死。<a id="a-AE"></a>谓人中天中白业善道。<a id="a-AF"></a>如诸天临死时。<a id="a-AG"></a>余天语言。<a id="a-AH"></a>汝生人道去。<a id="a-AI"></a>若人临死。<a id="a-AJ"></a>知识语言。<a id="a-AK"></a>汝向天中去。<a id="a-AL"></a>当知两处是白生死。<a id="a-AM"></a>又第五云。<a id="a-AN"></a>心画地狱黑色鬼鸽色畜生黄人赤天白。<a id="a-AO"></a>此义云何。<a id="a-AP"></a>答上说五道果报。<a id="a-AQ"></a>今说五道造业。<a id="a-AR"></a>故其不同耳(云云)。<a id="a-AS"></a>如是等众生若为与佛相遇。<a id="a-AT"></a>众生以苦恼自煎。<a id="a-AU"></a>诸佛以大悲济物。<a id="a-AV"></a>悲与苦相对故言相遇。<a id="a-AW"></a>又佛如众生如。<a id="a-AX"></a>一如无二如。<a id="a-AY"></a>天性相关故言相遇。<a id="a-AZ"></a>夫大悲恒愍众生。<a id="a-Aa"></a>若以人天教我则堕闇惑。<a id="a-Ab"></a>止免青黄赤紫方圆楞角等生死。<a id="a-Ac"></a>非教佛道。<a id="a-Ad"></a>若遇众生令修小乘。<a id="a-Ae"></a>我则堕悭贪。<a id="a-Af"></a>此事为不可。<a id="a-Ag"></a>秖出二十五有。<a id="a-Ah"></a>若遇众生教令通别。<a id="a-Ai"></a>我则堕偏僻失佛知见。<a id="a-Aj"></a>今皆令众生得实相妙慧体达一切皆是佛法无非正道。<a id="a-Ak"></a>此则尽教以佛道。<a id="a-Al"></a>生死苦永尽。<a id="a-Am"></a>我常如是说。<a id="a-An"></a>但众生根钝罪重不可如愿。<a id="a-Ao"></a>过去有佛。<a id="a-Ap"></a>号住无住。<a id="a-Aq"></a>发愿使己国众生同日同时成佛即日灭度。<a id="a-Ar"></a>又贤劫前有佛号平等。<a id="a-As"></a>亦愿己国及十方众生亦同一日成佛即日灭度。<a id="a-At"></a>今日有佛。<a id="a-Au"></a>复有众生云何耶。<a id="a-Av"></a>佛言止止。<a id="a-Aw"></a>我前所言。<a id="a-Ax"></a>得人身者耳。<a id="a-Ay"></a>颇有发愿令五道同日成佛不。<a id="a-Az"></a>佛言。<a id="a-B0"></a>不可以非器之身成无上道。<a id="a-B1"></a>要先化三趣令得人天。<a id="a-B2"></a>然后乃可如愿。<a id="a-B3"></a>三趣非善道何能成佛。<a id="a-B4"></a>如人求宝聚不于空中求。<a id="a-B5"></a>我知此众生下。<a id="a-B6"></a>第二六行别明五浊为五。<a id="a-B7"></a>初二行明众生浊。<a id="a-B8"></a>善本者真如实相也。<a id="a-B9"></a>不依此种善根故不感大也。<a id="a-BA"></a>坚着五欲者。<a id="a-BB"></a>即诸恶之本。<a id="a-BC"></a>从痴有爱则我病生。<a id="a-BD"></a>从受胎之微形下。<a id="a-BE"></a>第二一行别明命浊。<a id="a-BF"></a>观心释者。<a id="a-BG"></a>一念心起即为未来作业。<a id="a-BH"></a>业即胎胎业无穷世世不断。<a id="a-BI"></a>不断即是增长也。<a id="a-BJ"></a>受胎之微形。<a id="a-BK"></a>形即五阴。<a id="a-BL"></a>阴名世。<a id="a-BM"></a>寿命连持诸阴入世。<a id="a-BN"></a>初从薄酪已至老死故。<a id="a-BO"></a>名世世增长。<a id="a-BP"></a>是命浊。<a id="a-BQ"></a>受阴身经说。<a id="a-BR"></a>凡夫受身初七未转异。<a id="a-BS"></a>二七有生相如薄酪。<a id="a-BT"></a>三七如厚酪。<a id="a-BU"></a>四七如凝酥。<a id="a-BV"></a>五七如坏。<a id="a-BW"></a>六七如肉抟。<a id="a-BX"></a>七七于肉抟生五疱。<a id="a-BY"></a>头手脚等。<a id="a-BZ"></a>八七又五疱。<a id="a-Ba"></a>一头两膊两腕。<a id="a-Bb"></a>九七续生二十四疱。<a id="a-Bc"></a>四疱作眼耳鼻舌。<a id="a-Bd"></a>二十疱为二十指。<a id="a-Be"></a>十七转现腹相。<a id="a-Bf"></a>渐渐皮骨分解作诸异相。<a id="a-Bg"></a>生七百筋七千脉。<a id="a-Bh"></a>随所须相用一风染之。<a id="a-Bi"></a>须白相白风染。<a id="a-Bj"></a>乃至余风亦如是。<a id="a-Bk"></a>香风故安隐端正。<a id="a-Bl"></a>臭风故不安隐则丑陋邪戾。<a id="a-Bm"></a>后出胎食五谷。<a id="a-Bn"></a>则生八万户虫也。<a id="a-Bo"></a>入邪见稠林下。<a id="a-Bp"></a>第三一行是见浊。<a id="a-Bq"></a>五见交加如稠林密茂。<a id="a-Br"></a>若有是常见。<a id="a-Bs"></a>若无是断见。<a id="a-Bt"></a>因此二见生六十二。<a id="a-Bu"></a>或云外道计我有四句。<a id="a-Bv"></a>色即是我。<a id="a-Bw"></a>离色是我。<a id="a-Bx"></a>色大我小我住色中。<a id="a-By"></a>我大色小色住我中。<a id="a-Bz"></a>四阴亦尔是为二十。<a id="a-C0"></a>三世为六十。<a id="a-C1"></a>并根本为六十二。<a id="a-C2"></a>或如大品中所说。<a id="a-C3"></a>次深着虚妄下。<a id="a-C4"></a>第四一行颂烦恼浊如文。<a id="a-C5"></a>于千万亿下。<a id="a-C6"></a>第五一行颂劫浊。<a id="a-C7"></a>长时无佛法即是劫浊。<a id="a-C8"></a>又上来四浊。<a id="a-C9"></a>集在时中故名劫浊。<a id="a-CA"></a>如是人难度者。<a id="a-CB"></a>五浊障故不信一乘。<a id="a-CC"></a>则不可度也。<a id="a-CD"></a>观解者。<a id="a-CE"></a>念念恶觉永无正观自觉。<a id="a-CF"></a>即不见佛。<a id="a-CG"></a>心无八正即不闻法。<a id="a-CH"></a>此心难度。<a id="a-CI"></a>是故舍利弗下。<a id="a-CJ"></a>第三一行即权为说小如文。<a id="a-CK"></a>我虽说涅槃下。<a id="a-CL"></a>第四一行半。<a id="a-CM"></a>即是终令入大。<a id="a-CN"></a>析三界妄尽。<a id="a-CO"></a>灭色取空则非真灭。<a id="a-CP"></a>若体达无明本无常寂。<a id="a-CQ"></a>即是真灭。<a id="a-CR"></a>本无虽寂。<a id="a-CS"></a>若不修道。<a id="a-CT"></a>无由契会故。<a id="a-CU"></a>言佛子行道已来世得作佛也。<a id="a-CV"></a>我有方便力下。<a id="a-CW"></a>第五两行颂上不虚。<a id="a-CX"></a>上云汝等当信佛之所说言不虚妄。<a id="a-CY"></a>劝信前已颂讫。<a id="a-CZ"></a>不虚今更颂。<a id="a-Ca"></a>初二句先明释迦先开三。<a id="a-Cb"></a>次两句明诸佛后显实互现耳。<a id="a-Cc"></a>后一行正明不虚。<a id="a-Cd"></a>前权后实诚言不虚。<a id="a-Ce"></a>勿生疑也。<a id="a-Cf"></a>从过去无数劫下。<a id="a-Cg"></a>第二二十七行半。<a id="a-Ch"></a>颂上过去佛章文为二。<a id="a-Ci"></a>初二行颂开三如文。<a id="a-Cj"></a>是诸世尊下。<a id="a-Ck"></a>第一有二十五行半。<a id="a-Cl"></a>颂显一。<a id="a-Cm"></a>上文显实兼有四一。<a id="a-Cn"></a>今偈具颂于中又二。<a id="a-Co"></a>初一行略颂上三一。<a id="a-Cp"></a>皆说一乘法。<a id="a-Cq"></a>即是颂教一。<a id="a-Cr"></a>化无量众生。<a id="a-Cs"></a>颂人一。<a id="a-Ct"></a>令入于佛道即颂理一。<a id="a-Cu"></a>兼得行一。<a id="a-Cv"></a>次又诸大圣主下。<a id="a-Cw"></a>第二有二十四行半。<a id="a-Cx"></a>约五乘广颂显一。<a id="a-Cy"></a>就文为二。<a id="a-Cz"></a>初一行半。<a id="a-D0"></a>总约五乘以显一。<a id="a-D1"></a>天人群生类。<a id="a-D2"></a>是举诸乘以明人一。<a id="a-D3"></a>更以异方便。<a id="a-D4"></a>举诸行以显行一。<a id="a-D5"></a>兼得教一。<a id="a-D6"></a>第一义即是理一。<a id="a-D7"></a>异方便下。<a id="a-D8"></a>正因佛性即第一义理。<a id="a-D9"></a>若用圆妙正观。<a id="a-DA"></a>此即实相方便。<a id="a-DB"></a>不名为异。<a id="a-DC"></a>若用七方便观。<a id="a-DD"></a>助显第一义者。<a id="a-DE"></a>名异方便。<a id="a-DF"></a>次若有众生下。<a id="a-DG"></a>第二有二十三行。<a id="a-DH"></a>别约五乘以显真实者。<a id="a-DI"></a>即为三。<a id="a-DJ"></a>初二行开菩萨乘。<a id="a-DK"></a>次第二一行开二乘。<a id="a-DL"></a>第三二十行开天人乘。<a id="a-DM"></a>今初若有众生类下二行。<a id="a-DN"></a>开菩萨乘。<a id="a-DO"></a>若作五乘释者。<a id="a-DP"></a>但是六度菩萨乘。<a id="a-DQ"></a>若作七方便释者。<a id="a-DR"></a>兼得通别菩萨乘。<a id="a-DS"></a>何者三教大乘皆行六度。<a id="a-DT"></a>而运心有异。<a id="a-DU"></a>相心行六度。<a id="a-DV"></a>即三藏菩萨。<a id="a-DW"></a>无相即通教。<a id="a-DX"></a>非相无相次第行六度即别教。<a id="a-DY"></a>今但列六度。<a id="a-DZ"></a>未知定判属谁。<a id="a-Da"></a>寻上文云更以异方便者。<a id="a-Db"></a>非独六度菩萨。<a id="a-Dc"></a>即三教菩萨方便。<a id="a-Dd"></a>昔闻法皆已成教一。<a id="a-De"></a>昔六度行皆已成行一。<a id="a-Df"></a>如是诸人等皆已成人一。<a id="a-Dg"></a>皆已成佛道。<a id="a-Dh"></a>皆已成理一也。<a id="a-Di"></a>从诸佛灭度已若人善软心一行。<a id="a-Dj"></a>开声闻缘觉皆入一乘。<a id="a-Dk"></a>何以得知。<a id="a-Dl"></a>大品叹阿罗汉心调柔软。<a id="a-Dm"></a>又净名云。<a id="a-Dn"></a>住调伏心是贤圣行。<a id="a-Do"></a>是以知之。<a id="a-Dp"></a>昔善软心皆成行一。<a id="a-Dq"></a>诸人等是人一。<a id="a-Dr"></a>成佛道是理一。<a id="a-Ds"></a>供养舍利下。<a id="a-Dt"></a>第三二十行开人天乘。<a id="a-Du"></a>不彰是人天乘。<a id="a-Dv"></a>但明造像起塔专至散乱。<a id="a-Dw"></a>故知是天人业。<a id="a-Dx"></a>地师解云。<a id="a-Dy"></a>童子是童真地。<a id="a-Dz"></a>无二乘凡夫二边欲心。<a id="a-E0"></a>聚砂为塔。<a id="a-E1"></a>砂是无著。<a id="a-E2"></a>塔是众行积集。<a id="a-E3"></a>含藏正觉之心。<a id="a-E4"></a>彼谓义会无生以为深诣。<a id="a-E5"></a>今谓乖文竖狭。<a id="a-E6"></a>何者登地自应成佛。<a id="a-E7"></a>如修罗度海何足为奇。<a id="a-E8"></a>今以童稚戏砂乱心歌咏指微即着。<a id="a-E9"></a>如凡夫度海不可思议。<a id="a-EA"></a>佛分明广会五乘毫善不漏。<a id="a-EB"></a>而弃收罗之广意径取无生。<a id="a-EC"></a>若如向释。<a id="a-ED"></a>殆不摄二乘。<a id="a-EE"></a>况凡夫乎。<a id="a-EF"></a>论深但是一致。<a id="a-EG"></a>定广则乖经文。</p>
  <p id="aEH">问。<a id="a-EI"></a>人天小善应住果报。<a id="a-EJ"></a>云何皆言已成佛道。</p>
  <p id="aEK">答。<a id="a-EL"></a>此应明三佛性义。<a id="a-EM"></a>大经言。<a id="a-EN"></a>复有佛性善根人有阐提人无者。<a id="a-EO"></a>即是人天小善低头举手。<a id="a-EP"></a>为山始篑合抱初毫。<a id="a-EQ"></a>昔方便未开谓住果报。<a id="a-ER"></a>今开方便行。<a id="a-ES"></a>即是缘因佛性能趣菩提成显实之义也。<a id="a-ET"></a>就此为二。<a id="a-EU"></a>前十九行。<a id="a-EV"></a>约天人小善成缘因种子。<a id="a-EW"></a>以明显实。<a id="a-EX"></a>后一行约了因种子。<a id="a-EY"></a>以明显实。<a id="a-EZ"></a>寻文可解。<a id="a-Ea"></a>前十九行为十。<a id="a-Eb"></a>初三行半。<a id="a-Ec"></a>约造塔明天乘。<a id="a-Ed"></a>因时至心倾财舍宝。<a id="a-Ee"></a>果时任运自然受乐。<a id="a-Ef"></a>故是天乘也。<a id="a-Eg"></a>木櫁者。<a id="a-Eh"></a>长安有木名櫁。<a id="a-Ei"></a>亦任造像。<a id="a-Ej"></a>金光明云。<a id="a-Ek"></a>以佛舍利如芥粟许。<a id="a-El"></a>置小塔中。<a id="a-Em"></a>三十三天已有自然果报。<a id="a-En"></a>即其义也。<a id="a-Eo"></a>次乃至童子下。<a id="a-Ep"></a>第二一行童子戏砂作塔即是人业。<a id="a-Eq"></a>因时泛泛悠然作善。<a id="a-Er"></a>果时作意勤求得乐。<a id="a-Es"></a>故是人业。<a id="a-Et"></a>次若人为佛故下。<a id="a-Eu"></a>第三四行约志心造像明天业。<a id="a-Ev"></a>优婆塞戒经。<a id="a-Ew"></a>不许用胶得失意罪。<a id="a-Ex"></a>而此经用者。<a id="a-Ey"></a>古师云外国用树胶耳。<a id="a-Ez"></a>光宅言。<a id="a-F0"></a>或有处必须于像听许用牛皮胶。<a id="a-F1"></a>若有他物即不得用也。<a id="a-F2"></a>有言。<a id="a-F3"></a>大豆汁可代胶清。<a id="a-F4"></a>然牛皮终是不净物。<a id="a-F5"></a>后得不净果报。<a id="a-F6"></a>不净钱不任造像。<a id="a-F7"></a>可换取如法净钱造像。<a id="a-F8"></a>地持不用雌黄臭物。<a id="a-F9"></a>戒经不许造半身像得失意罪。<a id="a-FA"></a>善相不起堕落生死中。<a id="a-FB"></a>然造像各有所拟。<a id="a-FC"></a>若当堂佛必须坐。<a id="a-FD"></a>消息佛或坐或卧。<a id="a-FE"></a>行动佛必应立。<a id="a-FF"></a>而弟子于塔殿立像前不得坐。<a id="a-FG"></a>此处定属佛故。<a id="a-FH"></a>若白衣舍余处坐像前不能久立。<a id="a-FI"></a>乞坐者得。<a id="a-FJ"></a>立像前即不得坐也(云云)。<a id="a-FK"></a>次乃至童子下。<a id="a-FL"></a>第四一行明人业。<a id="a-FM"></a>次如是诸人下。<a id="a-FN"></a>第五一行半结成显实。<a id="a-FO"></a>诸人皆成人一。<a id="a-FP"></a>渐渐积功德具足大悲心。<a id="a-FQ"></a>即成行一。<a id="a-FR"></a>佛道即成理一。<a id="a-FS"></a>既已成佛复能四一。<a id="a-FT"></a>但化菩萨。<a id="a-FU"></a>即是教一(云云)。<a id="a-FV"></a>次若人于塔庙下。<a id="a-FW"></a>第六三行半。<a id="a-FX"></a>约诸尘供养明天业。<a id="a-FY"></a>铜钹者。<a id="a-FZ"></a>长安人呼露盘为铜钹。<a id="a-Fa"></a>在彼翻经故用彼名之耳。<a id="a-Fb"></a>次若人散乱下。<a id="a-Fc"></a>第七一行约散心用尘供养明人业。<a id="a-Fd"></a>次或有人礼下。<a id="a-Fe"></a>第八一行约身业供养明天人业。<a id="a-Ff"></a>礼拜一句。<a id="a-Fg"></a>五体着地是上礼即天业。<a id="a-Fh"></a>合掌低头是中礼是人业。<a id="a-Fi"></a>次以此供养下。<a id="a-Fj"></a>第九一行半结成。<a id="a-Fk"></a>非但显实自成佛道。<a id="a-Fl"></a>亦能开权薪尽涅槃也(云云)。<a id="a-Fm"></a>次若人散下。<a id="a-Fn"></a>第十有一行约口业。<a id="a-Fo"></a>例上应具天人业。<a id="a-Fp"></a>今但出人业(云云)。<a id="a-Fq"></a>南无大有义。<a id="a-Fr"></a>或言度我度我可施众生。<a id="a-Fs"></a>若佛答诸佛度我义不便。<a id="a-Ft"></a>五戒经称惊怖。<a id="a-Fu"></a>惊怖者正可施佛也。<a id="a-Fv"></a>生死险难实可惊怖。<a id="a-Fw"></a>以大救之不得。<a id="a-Fx"></a>今同诸佛以小济之。<a id="a-Fy"></a>惊怖施佛可也。<a id="a-Fz"></a>故文云喜称南无佛。<a id="a-G0"></a>喜者喜得救物仪也。<a id="a-G1"></a>五戒经又云归命。<a id="a-G2"></a>悉施众生耳。<a id="a-G3"></a>调达临终称南无。<a id="a-G4"></a>未得称佛便堕地狱。<a id="a-G5"></a>佛记其从地狱出。<a id="a-G6"></a>当作辟支佛字曰南无。<a id="a-G7"></a>外国事天像者。<a id="a-G8"></a>以金为像头。<a id="a-G9"></a>贼来盗之取不能得。<a id="a-GA"></a>即称南无佛便得头。<a id="a-GB"></a>明日众聚云。<a id="a-GC"></a>天像失头便是无天来着耳。<a id="a-GD"></a>著者云何失头天即降一人云。<a id="a-GE"></a>贼来取头即称南无佛。<a id="a-GF"></a>诸天皆惊动。<a id="a-GG"></a>是故得我便是故失头。<a id="a-GH"></a>众人云天不如佛耶。<a id="a-GI"></a>既不如者今何不事佛。<a id="a-GJ"></a>贼称南无佛尚得天头。<a id="a-GK"></a>况贤者称南无佛。<a id="a-GL"></a>十方尊神不敢当。<a id="a-GM"></a>但精进勿懈怠。<a id="a-GN"></a>那先经云。<a id="a-GO"></a>人临死称南无佛。<a id="a-GP"></a>得免泥梨者。<a id="a-GQ"></a>云何如人持一石置水。<a id="a-GR"></a>石必没无疑。<a id="a-GS"></a>若能持百石子置船上者必不没。<a id="a-GT"></a>若直尔死必入泥梨。<a id="a-GU"></a>如石置水。<a id="a-GV"></a>若临死称南无佛。<a id="a-GW"></a>佛力故令不入泥梨。<a id="a-GX"></a>船力故使石不没也(云云)。<a id="a-GY"></a>胎经报恩经云。<a id="a-GZ"></a>华林园第三大会。<a id="a-Ga"></a>九十二亿人者。<a id="a-Gb"></a>是释尊遗法中。<a id="a-Gc"></a>一称南无佛人得见弥勒也。<a id="a-Gd"></a>次于诸过去佛下。<a id="a-Ge"></a>第二有一行。<a id="a-Gf"></a>明了因种子。<a id="a-Gg"></a>若例上皆有相无相非有相非无相至心散心等五乘种子。<a id="a-Gh"></a>今皆开入一实(云云)。<a id="a-Gi"></a>至心闻一句。<a id="a-Gj"></a>是天业。<a id="a-Gk"></a>散心闻一句。<a id="a-Gl"></a>是人业(云云)</p>
  <p id="aGm">问。<a id="a-Gn"></a>何意约过去佛门。<a id="a-Go"></a>广明五乘耶。</p>
  <p id="aGp">答。<a id="a-Gq"></a>三世佛皆有开权。<a id="a-Gr"></a>但未来未起。<a id="a-Gs"></a>现在始行。<a id="a-Gt"></a>于证义弱。<a id="a-Gu"></a>过去开权已久。<a id="a-Gv"></a>受化之人皆成四一。<a id="a-Gw"></a>并于十方施权显实证义事强。<a id="a-Gx"></a>构之虚言不如验之以实。<a id="a-Gy"></a>故于过去佛广说五乘也。<a id="a-Gz"></a>从未来诸世尊下。<a id="a-H0"></a>第三有六行半。<a id="a-H1"></a>颂上未来佛章文为二。<a id="a-H2"></a>初一行半颂开三。<a id="a-H3"></a>后五行颂显一。<a id="a-H4"></a>度脱诸众生者一行。<a id="a-H5"></a>颂人一。<a id="a-H6"></a>诸佛本誓愿一行。<a id="a-H7"></a>颂行一。<a id="a-H8"></a>佛所行道誓令得此道。<a id="a-H9"></a>岂非行一。<a id="a-HA"></a>未来世诸佛两行。<a id="a-HB"></a>颂教一。<a id="a-HC"></a>知法常无性者。<a id="a-HD"></a>实相常住无自性。<a id="a-HE"></a>乃至无无因性。<a id="a-HF"></a>无性亦无性。<a id="a-HG"></a>是名无性。<a id="a-HH"></a>佛种从缘起者。<a id="a-HI"></a>中道无。<a id="a-HJ"></a>性即是佛种。<a id="a-HK"></a>迷此理者。<a id="a-HL"></a>由无明为缘。<a id="a-HM"></a>则有众生起。<a id="a-HN"></a>解此理者。<a id="a-HO"></a>由教行为缘。<a id="a-HP"></a>则有正觉起。<a id="a-HQ"></a>欲起佛种须一乘教。<a id="a-HR"></a>此即颂教一也。<a id="a-HS"></a>又无性者即正因佛性也。<a id="a-HT"></a>佛种从缘起者。<a id="a-HU"></a>即是缘了。<a id="a-HV"></a>以缘资了正种得起。<a id="a-HW"></a>一起一切起。<a id="a-HX"></a>如此三性名为一乘也。<a id="a-HY"></a>是法住法位一行。<a id="a-HZ"></a>颂理一也。<a id="a-Ha"></a>众生正觉一如无二悉不出如。<a id="a-Hb"></a>皆如法为位也。<a id="a-Hc"></a>世间相常住者。<a id="a-Hd"></a>出世正觉以如为位。<a id="a-He"></a>亦以如为相。<a id="a-Hf"></a>位相常住。<a id="a-Hg"></a>世间众生亦以如为位。<a id="a-Hh"></a>亦以如为相。<a id="a-Hi"></a>岂不常住。<a id="a-Hj"></a>世间相既常住。<a id="a-Hk"></a>岂非理一。<a id="a-Hl"></a>又释世间者。<a id="a-Hm"></a>即是阴界入也。<a id="a-Hn"></a>常住者即正因也。<a id="a-Ho"></a>然此正因不即六法。<a id="a-Hp"></a>缘了不离六法。<a id="a-Hq"></a>正因常故缘了亦常。<a id="a-Hr"></a>故言世间相常住也。<a id="a-Hs"></a>于道场知已。<a id="a-Ht"></a>此举果释成开权显实。<a id="a-Hu"></a>道场朗然斯理久畅。<a id="a-Hv"></a>物情障重方便施三(云云)。<a id="a-Hw"></a>从天人所供养下。<a id="a-Hx"></a>第四有四行半。<a id="a-Hy"></a>颂现在佛章。<a id="a-Hz"></a>上文有四今颂三。<a id="a-I0"></a>不颂后结。<a id="a-I1"></a>初一行半。<a id="a-I2"></a>颂为化之意。<a id="a-I3"></a>正为安隐众生。<a id="a-I4"></a>次知第一寂灭下一行。<a id="a-I5"></a>颂上显实。<a id="a-I6"></a>知第一寂灭。<a id="a-I7"></a>即颂理一。<a id="a-I8"></a>其实为佛乘。<a id="a-I9"></a>或颂教一。<a id="a-IA"></a>或颂行一。<a id="a-IB"></a>后知众生诸行下二行。<a id="a-IC"></a>颂开权如文。<a id="a-ID"></a>从今我亦如是下。<a id="a-IE"></a>第二有四十三行半。<a id="a-IF"></a>颂释迦章。<a id="a-IG"></a>上文无叹法希有。<a id="a-IH"></a>颂中具六。<a id="a-II"></a>但旧解释迦章点出譬本。<a id="a-IJ"></a>指上本下文义交加。<a id="a-IK"></a>寻疏则目眩。<a id="a-IL"></a>听说则心乱。<a id="a-IM"></a>钝者致惑。<a id="a-IN"></a>私记者。<a id="a-IO"></a>先撰置前至文更帖。<a id="a-IP"></a>庶以自镜耳。<a id="a-IQ"></a>然释迦章偈凡两意。<a id="a-IR"></a>一颂上二本下。<a id="a-IS"></a>上根已悟中根未了。<a id="a-IT"></a>故须作谕还譬上法。<a id="a-IU"></a>譬不孤起承蹑有由。<a id="a-IV"></a>故言譬本也。<a id="a-IW"></a>口旧为五譬。<a id="a-IX"></a>一长者譬。<a id="a-IY"></a>二思济譬。<a id="a-IZ"></a>三权诱譬。<a id="a-Ia"></a>四平等譬。<a id="a-Ib"></a>五不虚譬。<a id="a-Ic"></a>然初是总譬非独长者。<a id="a-Id"></a>思济是救子不得义耳。<a id="a-Ie"></a>犹少见火譬故不用。<a id="a-If"></a>瑶师云。<a id="a-Ig"></a>方便品中从诸佛随宜所说。<a id="a-Ih"></a>竟长行。<a id="a-Ii"></a>正显一乘真实。<a id="a-Ij"></a>凡有四章。<a id="a-Ik"></a>一者开昔四三。<a id="a-Il"></a>成今四一。<a id="a-Im"></a>二以五浊故。<a id="a-In"></a>不得说一乘。<a id="a-Io"></a>三从若我弟子自谓下。<a id="a-Ip"></a>明不得者。<a id="a-Iq"></a>四从汝当一心信解下。<a id="a-Ir"></a>明不虚妄。<a id="a-Is"></a>始末言异以意求之皆实也。<a id="a-It"></a>下火宅中。<a id="a-Iu"></a>但譬方便品内三章。<a id="a-Iv"></a>从譬如下。<a id="a-Iw"></a>竟愿时赐与。<a id="a-Ix"></a>是第一譬五浊章。<a id="a-Iy"></a>从各赐诸子等一大车。<a id="a-Iz"></a>竟得未曾有。<a id="a-J0"></a>是第二譬真实章。<a id="a-J1"></a>从是长者等赐诸子。<a id="a-J2"></a>竟宁有虚妄不。<a id="a-J3"></a>是第三譬不虚妄章。<a id="a-J4"></a>玄畅师云六譬。<a id="a-J5"></a>一宅中众灾之相。<a id="a-J6"></a>二觉者唯佛起一乘念。<a id="a-J7"></a>三众生不受。<a id="a-J8"></a>为说怖畏之事。<a id="a-J9"></a>四说三乘乐。<a id="a-JA"></a>五还说一乘教。<a id="a-JB"></a>六结不虚妄也。<a id="a-JC"></a>龙师云六譬。<a id="a-JD"></a>一舍宅父子譬佛王三界化众生也。<a id="a-JE"></a>二长者见火。<a id="a-JF"></a>譬我以佛眼观见六道众生也。<a id="a-JG"></a>三长者救火。<a id="a-JH"></a>譬佛三七欲度众生不得用大也。<a id="a-JI"></a>四长者方便诱以三车。<a id="a-JJ"></a>譬佛设三乘教也。<a id="a-JK"></a>五长者赐一大车。<a id="a-JL"></a>譬说妙法华。<a id="a-JM"></a>六不虚妄譬也。<a id="a-JN"></a>火宅十譬。<a id="a-JO"></a>一今我亦如是二行。<a id="a-JP"></a>总颂上权实。<a id="a-JQ"></a>为下总譬作本。<a id="a-JR"></a>二舍利弗当知四行。<a id="a-JS"></a>颂上五浊。<a id="a-JT"></a>为下见火譬本。<a id="a-JU"></a>三我始坐道场六行半。<a id="a-JV"></a>明大乘化不得。<a id="a-JW"></a>为下救子不得譬本。<a id="a-JX"></a>四寻念过去佛十一行。<a id="a-JY"></a>明三乘化得。<a id="a-JZ"></a>为下救子得譬本。<a id="a-Ja"></a>五我见佛子等一行。<a id="a-Jb"></a>明大机发。<a id="a-Jc"></a>为下见子免难譬本。<a id="a-Jd"></a>六咸以恭敬心一行。<a id="a-Je"></a>明三乘索果。<a id="a-Jf"></a>为下诸子索车譬本。<a id="a-Jg"></a>七我即作是念二行一句。<a id="a-Jh"></a>明如来欢喜。<a id="a-Ji"></a>为下长者欢喜譬本。<a id="a-Jj"></a>八于诸菩萨前三句。<a id="a-Jk"></a>明为说大乘。<a id="a-Jl"></a>为下等赐大车譬本。<a id="a-Jm"></a>九菩萨闻是法一行。<a id="a-Jn"></a>明众生欢喜。<a id="a-Jo"></a>为下诸子得车欢喜譬本。<a id="a-Jp"></a>十汝等勿有疑一行半。<a id="a-Jq"></a>明佛无虚妄。<a id="a-Jr"></a>为下长者不虚譬本也。<a id="a-Js"></a>有人评之。<a id="a-Jt"></a>若以句判应有十九句。<a id="a-Ju"></a>若以义判则有六义。<a id="a-Jv"></a>一总。<a id="a-Jw"></a>二见火。<a id="a-Jx"></a>三一乘化不得。<a id="a-Jy"></a>四三乘化得。<a id="a-Jz"></a>五还说一乘。<a id="a-K0"></a>六不虚。<a id="a-K1"></a>自余摄入六义之内。<a id="a-K2"></a>又十譬则法譬参差。<a id="a-K3"></a>法说中索车在前父喜在后。<a id="a-K4"></a>譬说中父喜在前索车在后。<a id="a-K5"></a>虽欲会通终成迂回。<a id="a-K6"></a>又大小相违。<a id="a-K7"></a>法说见大机动故喜。<a id="a-K8"></a>譬说见小缘免难故喜。<a id="a-K9"></a>法说明大因。<a id="a-KA"></a>譬说叙小果。<a id="a-KB"></a>法说大障将倾。<a id="a-KC"></a>譬说小难已离。<a id="a-KD"></a>义势乖各。<a id="a-KE"></a>又有无异故。<a id="a-KF"></a>法说中叙上根易悟。<a id="a-KG"></a>故无索车。<a id="a-KH"></a>譬说明中根犹惑。<a id="a-KI"></a>故有索车。<a id="a-KJ"></a>若引恭敬为索车者。<a id="a-KK"></a>殊不体文意。<a id="a-KL"></a>今无此四失。<a id="a-KM"></a>然有无者长行有五。<a id="a-KN"></a>一开三。<a id="a-KO"></a>二显一。<a id="a-KP"></a>三五浊。<a id="a-KQ"></a>四真伪。<a id="a-KR"></a>五不虚。<a id="a-KS"></a>偈亦五。<a id="a-KT"></a>但长行有真伪。<a id="a-KU"></a>偈则无。<a id="a-KV"></a>偈有叹法。<a id="a-KW"></a>长行则无。<a id="a-KX"></a>互现耳。<a id="a-KY"></a>次第者长行。<a id="a-KZ"></a>先开三后显一。<a id="a-Ka"></a>偈先显一后开三。<a id="a-Kb"></a>开合者开三显一。<a id="a-Kc"></a>为总譬本。<a id="a-Kd"></a>二偈合而不开。<a id="a-Ke"></a>次离五浊文。<a id="a-Kf"></a>为四譬之本。<a id="a-Kg"></a>开而不合。<a id="a-Kh"></a>不虚为不虚譬本不合不开。<a id="a-Ki"></a>明取舍。<a id="a-Kj"></a>四段经文为六譬之本。<a id="a-Kk"></a>取而不舍。<a id="a-Kl"></a>叹法一章非六譬故舍而不取。<a id="a-Km"></a>论总别。<a id="a-Kn"></a>初开三显一。<a id="a-Ko"></a>总叙释迦一化教门。<a id="a-Kp"></a>从五浊去皆属别譬也。<a id="a-Kq"></a>次本迹者。<a id="a-Kr"></a>总叙佛教总含本迹。<a id="a-Ks"></a>从五浊去别明本迹。<a id="a-Kt"></a>五浊一章正明居法身本见众生苦起大悲。<a id="a-Ku"></a>从一乘化不得者垂迹(云云)。<a id="a-Kv"></a>今谓迹门大意。<a id="a-Kw"></a>正是开三显一。<a id="a-Kx"></a>前直法说上根即悟解。<a id="a-Ky"></a>中下未悟更为作譬。<a id="a-Kz"></a>譬于三一令得晓了。<a id="a-L0"></a>前法说中既略广开三显一。<a id="a-L1"></a>后譬说中亦应略广许三赐一。<a id="a-L2"></a>因缘中亦应引三入一。<a id="a-L3"></a>若作三譬六譬十譬。<a id="a-L4"></a>于三周之文不合。<a id="a-L5"></a>于四人信解乖离。<a id="a-L6"></a>是所不用。<a id="a-L7"></a>今明颂释迦章中。<a id="a-L8"></a>大分为两。<a id="a-L9"></a>初从今我亦如是下两行偈。<a id="a-LA"></a>略颂上权实。<a id="a-LB"></a>为下总譬作本。<a id="a-LC"></a>第二从我以佛眼观见下。<a id="a-LD"></a>有四十一行半偈。<a id="a-LE"></a>广颂上六义。<a id="a-LF"></a>为下别譬作本。<a id="a-LG"></a>今约总颂中即有六意。<a id="a-LH"></a>得为总譬六义作本。<a id="a-LI"></a>偈云今我亦如是。<a id="a-LJ"></a>我即释迦是一化之主。<a id="a-LK"></a>为下有大长者譬作本。<a id="a-LL"></a>安隐者。<a id="a-LM"></a>即大涅槃常乐住处。<a id="a-LN"></a>此处寂静无五浊障故名安隐。<a id="a-LO"></a>安隐即对不安隐。<a id="a-LP"></a>不安隐即三界生死行化之所。<a id="a-LQ"></a>有五浊障名不安隐。<a id="a-LR"></a>即为下火宅譬作本。<a id="a-LS"></a>众生即是五道受化之徒。<a id="a-LT"></a>为下五百人譬作本。<a id="a-LU"></a>又安隐者。<a id="a-LV"></a>即是安隐法。<a id="a-LW"></a>还对不安隐法。<a id="a-LX"></a>不安隐法即五浊法也。<a id="a-LY"></a>为下火起譬作本。<a id="a-LZ"></a>种种法门即对不种种。<a id="a-La"></a>为下唯有一门譬作本。<a id="a-Lb"></a>知众生性欲者。<a id="a-Lc"></a>即是五道根性有三乘差别。<a id="a-Ld"></a>为下三十子譬作本。<a id="a-Le"></a>向上即是略颂。<a id="a-Lf"></a>向下即是总譬本。<a id="a-Lg"></a>本末相承文义整足。<a id="a-Lh"></a>譬中当更引上证下(云云)。<a id="a-Li"></a>从广颂上六义中。<a id="a-Lj"></a>分文为四。<a id="a-Lk"></a>作下别譬本。<a id="a-Ll"></a>初从我以佛眼观下四行。<a id="a-Lm"></a>广颂上五浊。<a id="a-Ln"></a>为下见火譬本。<a id="a-Lo"></a>二从我始坐道场下十七行半。<a id="a-Lp"></a>广颂上于一开三。<a id="a-Lq"></a>为下寝大施小譬作本。<a id="a-Lr"></a>三从我见佛子等六行。<a id="a-Ls"></a>广颂上显实。<a id="a-Lt"></a>为下等赐大车譬作本。<a id="a-Lu"></a>四从如三世诸佛下有五行半。<a id="a-Lv"></a>广颂上叹法希有。<a id="a-Lw"></a>次有二行半。<a id="a-Lx"></a>正颂上不虚。<a id="a-Ly"></a>次有六行颂上敦信。<a id="a-Lz"></a>此三意合为下不虚譬作本。<a id="a-M0"></a>而正用二行半颂不虚。<a id="a-M1"></a>为下不虚譬作本。<a id="a-M2"></a>大概如此细泒更开。<a id="a-M3"></a>初颂五浊中有三意。<a id="a-M4"></a>初有半行一字。<a id="a-M5"></a>明佛眼观见。<a id="a-M6"></a>为后长者能见譬作本。<a id="a-M7"></a>次六道众生下。<a id="a-M8"></a>有二行三句四字。<a id="a-M9"></a>明所见五浊。<a id="a-MA"></a>为后所见火譬作本。<a id="a-MB"></a>次为是众生下。<a id="a-MC"></a>第三有半行。<a id="a-MD"></a>明起大悲。<a id="a-ME"></a>为后长者惊入火宅譬作本。<a id="a-MF"></a>二我始坐下。<a id="a-MG"></a>若颂开三者更开二意。<a id="a-MH"></a>初有六行半。<a id="a-MI"></a>念用大乘化不得。<a id="a-MJ"></a>为下身手有力而不用之寝大譬作本。<a id="a-MK"></a>次寻念过去下有十一行。<a id="a-ML"></a>念同诸佛三乘化。<a id="a-MM"></a>为后设三车施小譬作本。<a id="a-MN"></a>三颂上显实中。<a id="a-MO"></a>更开四意。<a id="a-MP"></a>初舍利弗当知我见佛子下二行。<a id="a-MQ"></a>明大乘机动。<a id="a-MR"></a>为后索车譬作本。<a id="a-MS"></a>次我即作下。<a id="a-MT"></a>第二有两行一句。<a id="a-MU"></a>明佛欢喜。<a id="a-MV"></a>为后见子免难譬作本。<a id="a-MW"></a>次于诸菩萨下。<a id="a-MX"></a>第三三句正显实。<a id="a-MY"></a>为后等赐一大车譬作本。<a id="a-MZ"></a>次菩萨闻是下第四一行。<a id="a-Ma"></a>明受行悟入。<a id="a-Mb"></a>为后诸子得一大车欢喜譬作本。<a id="a-Mc"></a>颂上不虚直为下不虚譬作本不论开也。<a id="a-Md"></a>又一时大开为三譬。<a id="a-Me"></a>初今我亦如是两行。<a id="a-Mf"></a>合而不离。<a id="a-Mg"></a>为下总譬作本。<a id="a-Mh"></a>二从我以佛眼观下。<a id="a-Mi"></a>离而不合。<a id="a-Mj"></a>为下别譬作本。<a id="a-Mk"></a>三不虚譬不离不合。<a id="a-Ml"></a>为不虚譬作本。<a id="a-Mm"></a>若承上本下略广二颂。<a id="a-Mn"></a>则通三周及信解中。<a id="a-Mo"></a>文之与义悉皆不阙。<a id="a-Mp"></a>若约广颂。<a id="a-Mq"></a>更开四意颂上四义。<a id="a-Mr"></a>为下四譬作本。<a id="a-Ms"></a>此亦通三周及信解中文义不阙。<a id="a-Mt"></a>若更子派开颂五浊中为三。<a id="a-Mu"></a>开颂方便中为二。<a id="a-Mv"></a>开颂显实中为四。<a id="a-Mw"></a>不虚中但一。<a id="a-Mx"></a>合成十意。<a id="a-My"></a>作下十譬之本。<a id="a-Mz"></a>此之十意但在法譬两周。<a id="a-N0"></a>信解及因缘中其文则阙。<a id="a-N1"></a>故作三节开章承上本下。<a id="a-N2"></a>非是无趣漫作。<a id="a-N3"></a>颂略中初一行。<a id="a-N4"></a>颂上显实。<a id="a-N5"></a>后一行颂上开权。<a id="a-N6"></a>此文虽窄具颂四一。<a id="a-N7"></a>今我亦如是。<a id="a-N8"></a>如于诸佛之是。<a id="a-N9"></a>同以一实教化众生。<a id="a-NA"></a>此是总颂显实也。<a id="a-NB"></a>安隐者。<a id="a-NC"></a>涅槃秘藏是安隐处。<a id="a-ND"></a>佛自住其中。<a id="a-NE"></a>亦安置众生入秘密藏。<a id="a-NF"></a>安隐处即颂理一。<a id="a-NG"></a>众生即颂人一。<a id="a-NH"></a>种种法门入于佛道即颂行一。<a id="a-NI"></a>宣示即教一。<a id="a-NJ"></a>智慧力者即权智力也。<a id="a-NK"></a>知众生性欲者。<a id="a-NL"></a>鉴小机也。<a id="a-NM"></a>方便说诸法者。<a id="a-NN"></a>正施权也。<a id="a-NO"></a>皆令得欢喜者。<a id="a-NP"></a>随宜称机也。<a id="a-NQ"></a>二偈虽略收佛一化。<a id="a-NR"></a>开权显实原始要终罄无不尽。<a id="a-NS"></a>故称略颂为下总譬本也。<a id="a-NT"></a>二从我以佛眼观下。<a id="a-NU"></a>四十一行半。<a id="a-NV"></a>广颂上六义。<a id="a-NW"></a>旧以最后七行。<a id="a-NX"></a>是法说流通。<a id="a-NY"></a>今不用。<a id="a-NZ"></a>用颂叹法敦信耳。<a id="a-Na"></a>初四行颂上五浊开三。<a id="a-Nb"></a>次第二十七行半。<a id="a-Nc"></a>颂施方便化。<a id="a-Nd"></a>次第三六行颂上显实。<a id="a-Ne"></a>次第四五行半。<a id="a-Nf"></a>颂上叹法希有。<a id="a-Ng"></a>释迦章虽无。<a id="a-Nh"></a>指诸佛章中也。<a id="a-Ni"></a>次第五二行半。<a id="a-Nj"></a>颂上不虚。<a id="a-Nk"></a>次第六六行颂上敦信。<a id="a-Nl"></a>初四行颂五浊。<a id="a-Nm"></a>上文有四。<a id="a-Nn"></a>唱数列名出体结释。<a id="a-No"></a>今但颂数名体三也。<a id="a-Np"></a>上云为五浊故说三。<a id="a-Nq"></a>今云为五浊故出世。<a id="a-Nr"></a>出世本应说大。<a id="a-Ns"></a>障不获已故前说小。<a id="a-Nt"></a>此又为三。<a id="a-Nu"></a>初十一字。<a id="a-Nv"></a>明佛有能见之眼。<a id="a-Nw"></a>次第二六道下二行三句四字。<a id="a-Nx"></a>明所见五浊。<a id="a-Ny"></a>次第三为是众生下有半行。<a id="a-Nz"></a>明起大悲应赴。<a id="a-O0"></a>初十一字我以佛眼观见者。<a id="a-O1"></a>下文云。<a id="a-O2"></a>长者在门外立。<a id="a-O3"></a>举下证上。<a id="a-O4"></a>知佛在法身之地。<a id="a-O5"></a>以常寂佛眼圆照群机。<a id="a-O6"></a>若根利浊轻。<a id="a-O7"></a>则以卢舍那像说一乘法。<a id="a-O8"></a>若根钝浊重。<a id="a-O9"></a>则脱璎珞以老比丘像惊入火宅方便开三。<a id="a-OA"></a>秖是于时鉴机。<a id="a-OB"></a>故言我以佛眼观见也。<a id="a-OC"></a>若观色法应用天眼。<a id="a-OD"></a>若分别根机应用法眼。<a id="a-OE"></a>云何言以佛眼见耶。<a id="a-OF"></a>佛眼圆通举胜兼劣。<a id="a-OG"></a>又四眼入佛眼皆名佛眼(云云)。<a id="a-OH"></a>六道众生下。<a id="a-OI"></a>第二有二行三句四字。<a id="a-OJ"></a>明所见五浊。<a id="a-OK"></a>贫穷无福慧半行。<a id="a-OL"></a>颂众生浊。<a id="a-OM"></a>入生死险道相续苦不断。<a id="a-ON"></a>此颂命浊。<a id="a-OO"></a>深着于五欲一行。<a id="a-OP"></a>颂烦恼浊。<a id="a-OQ"></a>不求大势佛及与断苦法。<a id="a-OR"></a>此颂劫浊。<a id="a-OS"></a>深入诸邪见以苦欲舍苦。<a id="a-OT"></a>此颂见浊。<a id="a-OU"></a>或云五热炙身。<a id="a-OV"></a>欲望舍苦反得苦报。<a id="a-OW"></a>或云诸见即是受受即是苦。<a id="a-OX"></a>行此苦因望欲舍苦。<a id="a-OY"></a>岂可得耶。<a id="a-OZ"></a>普曜曰。<a id="a-Oa"></a>五道源来。<a id="a-Ob"></a>五戒为人十善生天。<a id="a-Oc"></a>悭贪堕饿鬼。<a id="a-Od"></a>抵突堕畜生。<a id="a-Oe"></a>十恶堕地狱。<a id="a-Of"></a>无五趣五阴六衰。<a id="a-Og"></a>则是泥洹。<a id="a-Oh"></a>不处生死不住泥洹。<a id="a-Oi"></a>便受菩提决。<a id="a-Oj"></a>毗昙毗婆沙第七云。<a id="a-Ok"></a>地狱中人初生时念云。<a id="a-Ol"></a>昔闻沙门说。<a id="a-Om"></a>贪欲是地狱过恶大可畏处。<a id="a-On"></a>我昔不断贪欲。<a id="a-Oo"></a>今受此剧恼。<a id="a-Op"></a>此举贪欲是地狱因也。<a id="a-Oq"></a>又云五道各有自尔法。<a id="a-Or"></a>地狱色断还续。<a id="a-Os"></a>畜生能飞虚空。<a id="a-Ot"></a>饿鬼施抟食时。<a id="a-Ou"></a>能来到人中。<a id="a-Ov"></a>人中有勇健念力梵行。<a id="a-Ow"></a>勇健者。<a id="a-Ox"></a>不见果而广能修因。<a id="a-Oy"></a>念力者。<a id="a-Oz"></a>久远所作而能忆。<a id="a-P0"></a>梵行者。<a id="a-P1"></a>能得解脱达分得正决定。<a id="a-P2"></a>天中有自然随意所须即得(云云)。<a id="a-P3"></a>地狱中。<a id="a-P4"></a>成就他化自在天烦恼业及善。<a id="a-P5"></a>而不现前行。<a id="a-P6"></a>他化自在成就地狱烦恼业及不善。<a id="a-P7"></a>而不现前行。<a id="a-P8"></a>举上举下中间可知。<a id="a-P9"></a>地狱此方名。<a id="a-PA"></a>胡称泥犁者。<a id="a-PB"></a>秦言无有。<a id="a-PC"></a>无有喜乐。<a id="a-PD"></a>无气味无欢无利故云无有。<a id="a-PE"></a>或言卑下或言堕落。<a id="a-PF"></a>中阴倒悬诸根皆毁坏故。<a id="a-PG"></a>或言无者更无赦处。<a id="a-PH"></a>狱卒是变化令见非众生数。<a id="a-PI"></a>初将罪人缚至阎王所者。<a id="a-PJ"></a>是众生数。<a id="a-PK"></a>若受苦时非众生数。<a id="a-PL"></a>如此解者初皆正语。<a id="a-PM"></a>若受苦痛声不复可分别。<a id="a-PN"></a>畜生者形傍行傍故名畜生。<a id="a-PO"></a>又畜生者名遍有。<a id="a-PP"></a>遍有五道中。<a id="a-PQ"></a>四天三十三天悉有。<a id="a-PR"></a>而上天所乘象马等。<a id="a-PS"></a>是福业化作。<a id="a-PT"></a>非众生数也。<a id="a-PU"></a>又畜生者名盲冥。<a id="a-PV"></a>盲冥者。<a id="a-PW"></a>无明多故名畜生。<a id="a-PX"></a>劫初时皆解圣语。<a id="a-PY"></a>后饮食异。<a id="a-PZ"></a>谄心而语皆变。<a id="a-Pa"></a>或不复能语。<a id="a-Pb"></a>鬼者胡言阇梨多。<a id="a-Pc"></a>秦言祖父。<a id="a-Pd"></a>众生最初生彼道名祖父。<a id="a-Pe"></a>后生者亦名祖父。<a id="a-Pf"></a>又悭贪堕此趣。<a id="a-Pg"></a>此趣多饥渴。<a id="a-Ph"></a>故名饿鬼。<a id="a-Pi"></a>亦被诸天驱使。<a id="a-Pj"></a>亦希望饮食故名饿鬼。<a id="a-Pk"></a>人者胡言摩[少/兔]奢。<a id="a-Pl"></a>此云意。<a id="a-Pm"></a>昔顶生王初化诸有所作。<a id="a-Pn"></a>当善思惟善筹量善忆念。<a id="a-Po"></a>即如王教诸有所作。<a id="a-Pp"></a>先思量忆念。<a id="a-Pq"></a>故名人为意。<a id="a-Pr"></a>又人能息意能修道得达分。<a id="a-Ps"></a>又云人名慢。<a id="a-Pt"></a>五道中多慢者称人趣也。<a id="a-Pu"></a>阿修罗者。<a id="a-Pv"></a>修罗名天。<a id="a-Pw"></a>阿言非。<a id="a-Px"></a>非天故称阿修罗。<a id="a-Py"></a>又修罗名端正。<a id="a-Pz"></a>彼不端正故言阿修罗。<a id="a-Q0"></a>修罗名酒。<a id="a-Q1"></a>阿之言无。<a id="a-Q2"></a>彼无酒故言阿修罗也。<a id="a-Q3"></a>天者天然自然胜。<a id="a-Q4"></a>乐胜身胜故天名胜。<a id="a-Q5"></a>众事悉胜余趣。<a id="a-Q6"></a>常以光自照故名为天。<a id="a-Q7"></a>又天者天然自然。<a id="a-Q8"></a>阿含云。<a id="a-Q9"></a>众生是假名。<a id="a-QA"></a>界是法。<a id="a-QB"></a>五趣众生与法界和合。<a id="a-QC"></a>若众生行不善心时。<a id="a-QD"></a>与不善界俱。<a id="a-QE"></a>行善心时与善界俱。<a id="a-QF"></a>行胜心时与胜界俱。<a id="a-QG"></a>行鄙心时与鄙界俱。<a id="a-QH"></a>是故比丘当作是学善种种界。<a id="a-QI"></a>前是因缘释六趣。<a id="a-QJ"></a>后似观心释六趣也。<a id="a-QK"></a>为是众生故下。<a id="a-QL"></a>第三有半行。<a id="a-QM"></a>明起大悲。<a id="a-QN"></a>而起大悲心者。<a id="a-QO"></a>上举能见次明所见。<a id="a-QP"></a>今明大悲熏心应入三界施设方便引趣佛慧也。</p>
 </body>
</html>