<!doctype html>
<html id="z3IBWYV1Mg" data-ver="1219">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第十上</h1>
  <p id="a2">从余失心者下。<a id="a-3"></a>譬上非灭现灭。<a id="a-4"></a>上有二。<a id="a-5"></a>一不久应死。<a id="a-6"></a>譬上非灭现灭。<a id="a-7"></a>二诸子醒悟。<a id="a-8"></a>譬上唱灭利益。<a id="a-9"></a>又唱死之由。<a id="a-A"></a>由子不服。<a id="a-B"></a>譬上薄德见佛常在但增憍恣。<a id="a-C"></a>上现灭中有二。<a id="a-D"></a>一本实不灭。<a id="a-E"></a>二非灭唱灭。<a id="a-F"></a>不出现灭之由由。<a id="a-G"></a>亦是唱灭利益中。<a id="a-H"></a>今譬不譬第一。<a id="a-I"></a>而明现灭之由。<a id="a-J"></a>正由众生薄德见佛不修行。<a id="a-K"></a>即是不肯服药也。<a id="a-L"></a>我今当设下。<a id="a-M"></a>正唱应死。<a id="a-N"></a>譬非灭唱灭。<a id="a-O"></a>此中明衰老为二。<a id="a-P"></a>一拟宜去住譬上住有损灭有益。<a id="a-Q"></a>二即作是言下唱应死。<a id="a-R"></a>正譬现灭化期将竟也。<a id="a-S"></a>死时已至者。<a id="a-T"></a>当入涅槃也。<a id="a-U"></a>留经教在故云是好良药今留在此。<a id="a-V"></a>复至他国者。<a id="a-W"></a>即是此方现灭他方现生。<a id="a-X"></a>上文云愿在他方遥见守护。<a id="a-Y"></a>即其义也。<a id="a-Z"></a>遣使者。<a id="a-a"></a>或取涅槃中大声普告为使人。<a id="a-b"></a>或用神通。<a id="a-c"></a>或用舍利。<a id="a-d"></a>或用经教等为使人。<a id="a-e"></a>今用四依菩萨语众生云佛已灭度。<a id="a-f"></a>但留此法我今宣弘。<a id="a-g"></a>汝当受行也。<a id="a-h"></a>后时众生若无四依传述经法。<a id="a-i"></a>岂能自知佛已灭度。<a id="a-j"></a>故用四依是使人也。<a id="a-k"></a>二是时诸子下。<a id="a-l"></a>诸子醒悟譬现灭利益。<a id="a-m"></a>上文有二。<a id="a-n"></a>一明损益。<a id="a-o"></a>二释损益。<a id="a-p"></a>今但譬得益。<a id="a-q"></a>此中自惟孤露下。<a id="a-r"></a>明灭后得益。<a id="a-s"></a>如优波笈多所化之流也。<a id="a-t"></a>又为二。<a id="a-u"></a>一现灭利益。<a id="a-v"></a>二是未来机感。<a id="a-w"></a>良由灭后众生醒悟服药修行以作因缘。<a id="a-x"></a>能感未来应化。<a id="a-y"></a>如遗教云。<a id="a-z"></a>其未度者作得度因缘。<a id="a-10"></a>亦有现得感见。<a id="a-11"></a>普贤观云。<a id="a-12"></a>精进苦到得见释迦分身多宝东力善德等及七佛世尊。<a id="a-13"></a>第三其父闻子悉已得差下。<a id="a-14"></a>即是未来益物威猛之力。<a id="a-15"></a>父闻子差即机咸使见之。<a id="a-16"></a>即是起未来之应化。<a id="a-17"></a>方将形声两益也如文。<a id="a-18"></a>从诸善男子于意云何下。<a id="a-19"></a>牒不虚譬明三世利益不虚也。<a id="a-1A"></a>从佛言我亦如是去明合譬也。<a id="a-1B"></a>成佛已来无量劫者。<a id="a-1C"></a>合过去世也。<a id="a-1D"></a>方便力言当灭度。<a id="a-1E"></a>合现在世也。<a id="a-1F"></a>文略不合未来。<a id="a-1G"></a>亦无能说我虚妄。<a id="a-1H"></a>合益物不虚也。<a id="a-1I"></a>偈二十五行半。<a id="a-1J"></a>颂上法譬。<a id="a-1K"></a>初二十行半。<a id="a-1L"></a>颂法说。<a id="a-1M"></a>次五行颂譬说。<a id="a-1N"></a>上法说有二。<a id="a-1O"></a>今颂亦二。<a id="a-1P"></a>初十九行半。<a id="a-1Q"></a>颂三世益物。<a id="a-1R"></a>次一行。<a id="a-1S"></a>颂皆实不虚。<a id="a-1T"></a>初四行。<a id="a-1U"></a>颂过去世益物为三。<a id="a-1V"></a>初一行颂上成道已久。<a id="a-1W"></a>次常说法下。<a id="a-1X"></a>第二一行。<a id="a-1Y"></a>颂上中间益物。<a id="a-1Z"></a>次为度众生下。<a id="a-1a"></a>第三二行。<a id="a-1b"></a>颂上住处。<a id="a-1c"></a>次众见我下。<a id="a-1d"></a>第二五行颂现在。<a id="a-1e"></a>上文有二。<a id="a-1f"></a>初二行半。<a id="a-1g"></a>颂非生现生。<a id="a-1h"></a>次我时语下。<a id="a-1i"></a>第二二行半。<a id="a-1j"></a>颂非灭现灭。<a id="a-1k"></a>次我见诸下。<a id="a-1l"></a>第三十行半。<a id="a-1m"></a>颂上未来。<a id="a-1n"></a>上但寄常住不灭四字。<a id="a-1o"></a>今颂则广。<a id="a-1p"></a>文为四。<a id="a-1q"></a>初我见下一行半。<a id="a-1r"></a>明未来机应。<a id="a-1s"></a>次神通力如是下。<a id="a-1t"></a>第二四行。<a id="a-1u"></a>颂上常住不灭。<a id="a-1v"></a>常在灵鹫山。<a id="a-1w"></a>此谓实报土也。<a id="a-1x"></a>及余诸住处者。<a id="a-1y"></a>谓方便有余土也。<a id="a-1z"></a>即上余国义也。<a id="a-20"></a>天人充满者。<a id="a-21"></a>三十心是人。<a id="a-22"></a>十地是天。<a id="a-23"></a>击天鼓者。<a id="a-24"></a>无问自说也。<a id="a-25"></a>曼陀罗华者。<a id="a-26"></a>说贤圣位也。<a id="a-27"></a>次我净土下。<a id="a-28"></a>第三二行。<a id="a-29"></a>明不见因缘。<a id="a-2A"></a>次诸有修功德下。<a id="a-2B"></a>第四三行。<a id="a-2C"></a>明得见因缘。<a id="a-2D"></a>次汝等有智下。<a id="a-2E"></a>第二一行。<a id="a-2F"></a>颂上利益不虚也。<a id="a-2G"></a>次五行颂譬为二。<a id="a-2H"></a>一行颂开譬为三。<a id="a-2I"></a>初一句颂过去。<a id="a-2J"></a>为治下二句颂现在。<a id="a-2K"></a>不颂未来也。<a id="a-2L"></a>无能说下。<a id="a-2M"></a>第三一句颂不虚。<a id="a-2N"></a>后我亦为下。<a id="a-2O"></a>第二四行颂合譬。<a id="a-2P"></a>上合中本不合未来。<a id="a-2Q"></a>今初半行颂合过去。<a id="a-2R"></a>次凡夫下。<a id="a-2S"></a>第二二行半。<a id="a-2T"></a>颂合现在。<a id="a-2U"></a>后每自作下。<a id="a-2V"></a>第三一行颂合不虚。<a id="a-2W"></a>开三显一开近显远。<a id="a-2X"></a>欲令众生速入佛道。<a id="a-2Y"></a>此事必得不虚也。</p>
  <p data-pb></p>
  <h2 id="a2Z">释分别功德品</h2>
  <p id="a2a">佛说寿量。<a id="a-2b"></a>二世弟子得种种益故言功德。<a id="a-2c"></a>浅深不同故。<a id="a-2d"></a>言分别品也。<a id="a-2e"></a>此文是本门第二授记段。<a id="a-2f"></a>论分此文。<a id="a-2g"></a>有法力修行力。<a id="a-2h"></a>法力者有五。<a id="a-2i"></a>一证二信三供养皆如今品。<a id="a-2j"></a>四闻法如随喜品。<a id="a-2k"></a>五读诵持说。<a id="a-2l"></a>读诵如法师功德品。<a id="a-2m"></a>持者追指法师安乐行劝持三品。<a id="a-2n"></a>说者如神力嘱累品也。<a id="a-2o"></a>修行力者。<a id="a-2p"></a>苦行力如药王。<a id="a-2q"></a>教化如妙音。<a id="a-2r"></a>护难如观音陀罗尼。<a id="a-2s"></a>示功德如妙庄严王。<a id="a-2t"></a>护法如普贤品也。<a id="a-2u"></a>光宅云。<a id="a-2v"></a>一约功德门。<a id="a-2w"></a>记其行进现在修因。<a id="a-2x"></a>二约智慧门。<a id="a-2y"></a>记其损生未来得果。<a id="a-2z"></a>三明外凡发心。<a id="a-30"></a>夫授记通因果。<a id="a-31"></a>此三通是授记耳。<a id="a-32"></a>下八世界发心。<a id="a-33"></a>应在初列。<a id="a-34"></a>以外凡闻经发心住三十心。<a id="a-35"></a>三十心闻经始出内凡登于初地得无生忍。<a id="a-36"></a>初地闻经进入二地得闻持。<a id="a-37"></a>二地闻经得入三地。<a id="a-38"></a>名乐说辩。<a id="a-39"></a>三地闻经入四地。<a id="a-3A"></a>得无量旋。<a id="a-3B"></a>四地闻经入五地。<a id="a-3C"></a>名不退。<a id="a-3D"></a>五地入六地。<a id="a-3E"></a>名清净轮。<a id="a-3F"></a>小千已去约损生门授记。<a id="a-3G"></a>七地已断无明惑。<a id="a-3H"></a>惑有九品。<a id="a-3I"></a>能为九生作因。<a id="a-3J"></a>从七地已上。<a id="a-3K"></a>果报无有期限。<a id="a-3L"></a>难可得判。<a id="a-3M"></a>但断九品烦恼为言。<a id="a-3N"></a>烦恼品数百千万种。<a id="a-3O"></a>今约一种九品作义。<a id="a-3P"></a>七地所断作下上二品。<a id="a-3Q"></a>乃至十地所断。<a id="a-3R"></a>亦作上下二品。<a id="a-3S"></a>金刚心所断作一品。<a id="a-3T"></a>六地闻经登七地下忍断一品。<a id="a-3U"></a>所余八品在为八生作因。<a id="a-3V"></a>故云八生当得菩提。<a id="a-3W"></a>七地上忍复断一品。<a id="a-3X"></a>即损二品生。<a id="a-3Y"></a>余七品为七生作因。<a id="a-3Z"></a>七生当得菩提。<a id="a-3a"></a>诸品例有上下。<a id="a-3b"></a>一品尽损一生。<a id="a-3c"></a>文略。<a id="a-3d"></a>故从八地乃至四生。<a id="a-3e"></a>余有一生。<a id="a-3f"></a>即金刚心断之法也。<a id="a-3g"></a>法华论云。<a id="a-3h"></a>得无生忍者。<a id="a-3i"></a>谓入初地证智。<a id="a-3j"></a>应知从八生乃至一生得菩提者。<a id="a-3k"></a>谓诸凡夫决定能证初地随分生及一生则证菩提。<a id="a-3l"></a>菩提者。<a id="a-3m"></a>离三界分段生死。<a id="a-3n"></a>随分能见真如佛性。<a id="a-3o"></a>名得菩提。<a id="a-3p"></a>非谓究竟满足菩提。<a id="a-3q"></a>今谓论前深后浅。<a id="a-3r"></a>光宅前浅后深。<a id="a-3s"></a>二彼相拒世孰判之。<a id="a-3t"></a>夫无生法忍经论不同。<a id="a-3u"></a>迦旃延子明五法成就获不退转。<a id="a-3v"></a>六度菩萨位也。<a id="a-3w"></a>须陀洹。<a id="a-3x"></a>若智若断是菩萨无生法忍者。<a id="a-3y"></a>三乘共位也。<a id="a-3z"></a>登初地得无生忍者。<a id="a-40"></a>别菩萨位也。<a id="a-41"></a>登初住得无生法忍者。<a id="a-42"></a>圆菩萨位也。<a id="a-43"></a>皆圣教明文不可参滥。<a id="a-44"></a>又净名近无等等得无生忍。<a id="a-45"></a>仁王云。<a id="a-46"></a>至金刚顶皆名伏忍。<a id="a-47"></a>亦名寂灭忍。<a id="a-48"></a>盖是别圆地地。<a id="a-49"></a>通途之意不可定用。<a id="a-4A"></a>即光宅以发心为内凡三十心位为无生忍。<a id="a-4B"></a>是初地。<a id="a-4C"></a>皆别家名教非通家门户。<a id="a-4D"></a>从初地至六地。<a id="a-4E"></a>呼为福德门。<a id="a-4F"></a>大经称有为有漏。<a id="a-4G"></a>名声闻僧。<a id="a-4H"></a>则通教意耳。<a id="a-4I"></a>七地已上断九品生因者。<a id="a-4J"></a>小乘大乘得入位人。<a id="a-4K"></a>谁不断惑未足定判。<a id="a-4L"></a>若言七地断无明者。<a id="a-4M"></a>非通又非别。<a id="a-4N"></a>乃是别接通意耳。<a id="a-4O"></a>光宅游漾不会今经。<a id="a-4P"></a>天亲以发心为无生忍。<a id="a-4Q"></a>从八生至一生。<a id="a-4R"></a>凡夫决定断果报生尽得入初地。<a id="a-4S"></a>获无生忍者。<a id="a-4T"></a>专据别义亦不会经。<a id="a-4U"></a>今分文为三。<a id="a-4V"></a>一经家总序。<a id="a-4W"></a>二如来分别。<a id="a-4X"></a>三时众供养。<a id="a-4Y"></a>总序如文。<a id="a-4Z"></a>分别者。<a id="a-4a"></a>佛语圆妙不可用权位释经。<a id="a-4b"></a>故上文开示悟入佛之知见。<a id="a-4c"></a>今本门增道损生皆约圆位解释。<a id="a-4d"></a>下八世界发心者。<a id="a-4e"></a>六根清净人。<a id="a-4f"></a>初入十信位也。<a id="a-4g"></a>故仁王云。<a id="a-4h"></a>十善菩萨发大心。<a id="a-4i"></a>长别三界苦轮海。<a id="a-4j"></a>即此义也。<a id="a-4k"></a>得无生忍入十住位也。<a id="a-4l"></a>故华严云。<a id="a-4m"></a>初发心住一发一切发。<a id="a-4n"></a>得如来一身无量身。<a id="a-4o"></a>清净妙法身湛然应一切。<a id="a-4p"></a>即此义也。<a id="a-4q"></a>得闻持陀罗尼。<a id="a-4r"></a>入十行位也。<a id="a-4s"></a>得乐说辩才。<a id="a-4t"></a>入十回向位也。<a id="a-4u"></a>得无量旋陀罗尼。<a id="a-4v"></a>入初地也。<a id="a-4w"></a>得不退入二地也。<a id="a-4x"></a>得清净入三地也。<a id="a-4y"></a>八生入四地也。<a id="a-4z"></a>七生入五地也。<a id="a-50"></a>六生入六地也。<a id="a-51"></a>五生入七地也。<a id="a-52"></a>四生入八地也。<a id="a-53"></a>三生入九地也。<a id="a-54"></a>二生入十地也。<a id="a-55"></a>一生入等觉金刚心。<a id="a-56"></a>若论增道损生。<a id="a-57"></a>不如光宅断因生之生。<a id="a-58"></a>不如天亲断果报之生。<a id="a-59"></a>但约智德论增。<a id="a-5A"></a>约断德论损。<a id="a-5B"></a>约法身论生。<a id="a-5C"></a>约无明论灭。<a id="a-5D"></a>例如大经月喻。<a id="a-5E"></a>从初一日至十五日光色渐增。<a id="a-5F"></a>从十六日至三十日光色渐减。<a id="a-5G"></a>约一月体而论增减。<a id="a-5H"></a>喻约法身而论智断。<a id="a-5I"></a>或可一人一时有八番增。<a id="a-5J"></a>或可一世。<a id="a-5K"></a>或八世。<a id="a-5L"></a>或无量世。<a id="a-5M"></a>或可一念。<a id="a-5N"></a>或可八念。<a id="a-5O"></a>或无量念。<a id="a-5P"></a>或可众微尘数人亦如是。<a id="a-5Q"></a>是故不可以因生果生局之。<a id="a-5R"></a>不可离张智断释之。<a id="a-5S"></a>然本门得道数倍众经。<a id="a-5T"></a>非但数多又熏修日久。<a id="a-5U"></a>元本垂迹处处开引。<a id="a-5V"></a>中间相值数数成熟。<a id="a-5W"></a>今世五味节节调伏。<a id="a-5X"></a>收罗结撮归会法华。<a id="a-5Y"></a>譬如田家春生夏长耕种耘治秋收冬藏一时获刈。<a id="a-5Z"></a>自法华已后有得道者。<a id="a-5a"></a>如捃拾耳。<a id="a-5b"></a>三时众供养者。<a id="a-5c"></a>闻深远法得大饶益。<a id="a-5d"></a>欲报佛恩而设供养。<a id="a-5e"></a>亦是寄事以表领解。<a id="a-5f"></a>上迹门菩萨亦悟。<a id="a-5g"></a>而大事未毕所以不陈。<a id="a-5h"></a>本门既竟弥勒总申领解。<a id="a-5i"></a>明诸菩萨执持幡盖次第而上至于梵天。<a id="a-5j"></a>幡者转义。<a id="a-5k"></a>盖者覆义。<a id="a-5l"></a>地者始义。<a id="a-5m"></a>梵者净义。<a id="a-5n"></a>智断番番转。<a id="a-5o"></a>慈悲番番覆。<a id="a-5p"></a>高下深浅不失次第际于梵天。<a id="a-5q"></a>表诸菩萨增道损生邻于妙觉极于极净。<a id="a-5r"></a>若作天亲解者。<a id="a-5s"></a>只得初地一番。<a id="a-5t"></a>岂得与此文会耶。<a id="a-5u"></a>偈有十九行分为三。<a id="a-5v"></a>初二行颂时众得解。<a id="a-5w"></a>次九行颂如来分别。<a id="a-5x"></a>后八行颂时众供养。<a id="a-5y"></a>得无量无漏清净之果报者。<a id="a-5z"></a>拣异二乘有量故言无量。<a id="a-60"></a>妙因所感故言清净。<a id="a-61"></a>无障碍土故言果报。<a id="a-62"></a>异二乘无报也。<a id="a-63"></a>闻佛寿无量。<a id="a-64"></a>此文定判为无量。<a id="a-65"></a>何得用旧解有量。</p>
  <p id="a66">南师从偈后长行下。<a id="a-67"></a>属流通段。<a id="a-68"></a>引上迹门文殊现在亦是流通。<a id="a-69"></a>北师以四信弟子现在闻经。<a id="a-6A"></a>判属正说。<a id="a-6B"></a>从又如来灭后下。<a id="a-6C"></a>乃是流通。<a id="a-6D"></a>二家尽可用。<a id="a-6E"></a>今且依南方。<a id="a-6F"></a>从偈后凡十一品半。<a id="a-6G"></a>分为二。<a id="a-6H"></a>一从此下至不轻品。<a id="a-6I"></a>明弘经功德深。<a id="a-6J"></a>劝流通。<a id="a-6K"></a>二从神力品下八品。<a id="a-6L"></a>付嘱流通各复有三。<a id="a-6M"></a>此半品及随喜品。<a id="a-6N"></a>明初品因功德。<a id="a-6O"></a>劝流通。<a id="a-6P"></a>二从法师功德。<a id="a-6Q"></a>明初品果功德。<a id="a-6R"></a>劝流通。<a id="a-6S"></a>不轻品引信毁罪福。<a id="a-6T"></a>证劝流通。<a id="a-6U"></a>后三者神力嘱累。<a id="a-6V"></a>嘱累流通。<a id="a-6W"></a>药王下五品。<a id="a-6X"></a>约化他劝流通。<a id="a-6Y"></a>普贤约自行劝流通。<a id="a-6Z"></a>生起者。<a id="a-6a"></a>现在闻经得真似两解益如上说。<a id="a-6b"></a>若直闻一句而生随喜。<a id="a-6c"></a>如现在四信格其功德。<a id="a-6d"></a>未来无佛恐人疑福少故。<a id="a-6e"></a>说灭后五品功德也。<a id="a-6f"></a>因功德微密。<a id="a-6g"></a>未若果功德彰灼。<a id="a-6h"></a>故说法师功德品。<a id="a-6i"></a>因果双举未若引证分明故说不轻。<a id="a-6j"></a>虽举往人未若现变故说神力。<a id="a-6k"></a>虽示神力未若摩顶付嘱故说嘱累。<a id="a-6l"></a>虽通途嘱累。<a id="a-6m"></a>未若示其要术弃身存道故说药王。<a id="a-6n"></a>虽诫能化未若诫其所化。<a id="a-6o"></a>随闻法处应生佛想。<a id="a-6p"></a>故说妙音观音。<a id="a-6q"></a>若初心弘经既无神力。<a id="a-6r"></a>当依内禁故说陀罗尼。<a id="a-6s"></a>复须外护故说严王普贤。<a id="a-6t"></a>联翩重叠使大法弘通耳。<a id="a-6u"></a>就偈后长行为二。<a id="a-6v"></a>一现在四信。<a id="a-6w"></a>二灭后五品。<a id="a-6x"></a>云何四信。<a id="a-6y"></a>略解三人广说二人观成一人。<a id="a-6z"></a>信通四人故言四信也。<a id="a-70"></a>四信者。<a id="a-71"></a>一一念信解未能演说二略解言趣。<a id="a-72"></a>三广为他说。<a id="a-73"></a>四深信观成。<a id="a-74"></a>初一念信解。<a id="a-75"></a>有长行偈颂。<a id="a-76"></a>长行有三。<a id="a-77"></a>一举示其人。<a id="a-78"></a>二明功德。<a id="a-79"></a>三位行不退。<a id="a-7A"></a>今释一念信解者。<a id="a-7B"></a>谓随所闻处豁尔开明。<a id="a-7C"></a>随语而入无有挂碍。<a id="a-7D"></a>信一切法皆是佛法。<a id="a-7E"></a>又信佛法不隔一切法。<a id="a-7F"></a>不得佛法不得一切法。<a id="a-7G"></a>而见一切法。<a id="a-7H"></a>亦见佛法即一而三。<a id="a-7I"></a>即三而一。<a id="a-7J"></a>亦是行于非道通达佛道。<a id="a-7K"></a>行于佛道通达一切道。<a id="a-7L"></a>不得佛道一切道。<a id="a-7M"></a>而通达佛道一切道。<a id="a-7N"></a>无所有而有。<a id="a-7O"></a>而有无所有。<a id="a-7P"></a>非所有非无所有。<a id="a-7Q"></a>如门前路通达一切东西南北[巾*畫]无壅碍。<a id="a-7R"></a>眼耳鼻舌身意。<a id="a-7S"></a>凡有所对悉亦如是。<a id="a-7T"></a>无疑曰信。<a id="a-7U"></a>明了曰解。<a id="a-7V"></a>是为一念信解心也。<a id="a-7W"></a>若坐思惟。<a id="a-7X"></a>随所思惟豁然开悟。<a id="a-7Y"></a>通达三谛亦复如是。<a id="a-7Z"></a>如是信解名铁轮位。<a id="a-7a"></a>又一解。<a id="a-7b"></a>未是具足铁轮。<a id="a-7c"></a>乃是十信之初心。<a id="a-7d"></a>其人未得六根清净。<a id="a-7e"></a>故非铁轮正位也。<a id="a-7f"></a>次格量者。<a id="a-7g"></a>先总论无量。<a id="a-7h"></a>次格量多少为二。<a id="a-7i"></a>初举五度为格量本。<a id="a-7j"></a>般若即是今之正慧。<a id="a-7k"></a>故言除般若也。</p>
  <p id="a7l">问。<a id="a-7m"></a>既离般若则五不名度。</p>
  <p id="a7n">答。<a id="a-7o"></a>皆为求佛慧尽施戒边。<a id="a-7p"></a>亦得名度。<a id="a-7q"></a>盖次第意也。<a id="a-7r"></a>以是功德下。<a id="a-7s"></a>第二正格多少也。<a id="a-7t"></a>若善男子下。<a id="a-7u"></a>第三明位行不退。<a id="a-7v"></a>别六心犹退七心不退。<a id="a-7w"></a>圆初住心即不退。<a id="a-7x"></a>闻寿量功德自外而资。<a id="a-7y"></a>圆顺信解自内而熏所以不退。<a id="a-7z"></a>大品云。<a id="a-80"></a>有菩萨退有不退。<a id="a-81"></a>有魔无魔皆此义也。<a id="a-82"></a>偈十九行半。<a id="a-83"></a>初十二行。<a id="a-84"></a>先颂格量多少。<a id="a-85"></a>次二行追颂人相。<a id="a-86"></a>后五行半。<a id="a-87"></a>颂行位不退。<a id="a-88"></a>无量劫行道者。<a id="a-89"></a>久修诸度也。<a id="a-8A"></a>愿我于未来者。<a id="a-8B"></a>起慈悲愿也。<a id="a-8C"></a>藉久行愿闻经信解。<a id="a-8D"></a>今之初品始闻此经一念信解。<a id="a-8E"></a>功等久行亦乃过之也。<a id="a-8F"></a>又阿逸多闻佛寿长远。<a id="a-8G"></a>是第二品。<a id="a-8H"></a>前但信解未能敷说。<a id="a-8I"></a>说涉名数须善方言。<a id="a-8J"></a>今品具足故言为他解说。<a id="a-8K"></a>从胜受名。<a id="a-8L"></a>名第二品。<a id="a-8M"></a>以说力故。<a id="a-8N"></a>能起自他无上之慧。<a id="a-8O"></a>此文先标人相。<a id="a-8P"></a>次格量也。<a id="a-8Q"></a>何况广闻此经下。<a id="a-8R"></a>第三品广闻广解。<a id="a-8S"></a>广为他说。<a id="a-8T"></a>广修供养。<a id="a-8U"></a>供养外资令内智疾入能生一切种智。<a id="a-8V"></a>先出人相。<a id="a-8W"></a>次格量也。<a id="a-8X"></a>阿逸多下。<a id="a-8Y"></a>第四人备上三品加修观行。<a id="a-8Z"></a>入禅用慧想成相起。<a id="a-8a"></a>能见有余实报两土相貌。<a id="a-8b"></a>见佛共比丘僧常在耆山者。<a id="a-8c"></a>方便有余土相也。<a id="a-8d"></a>又见娑婆纯诸菩萨者。<a id="a-8e"></a>实报相也。<a id="a-8f"></a>初二品是闻慧位。<a id="a-8g"></a>广闻广说是思慧位。<a id="a-8h"></a>观行想成是修慧位。<a id="a-8i"></a>自浅之深成六根清净十信位也。<a id="a-8j"></a>又如来灭后下明五品。<a id="a-8k"></a>文为二。<a id="a-8l"></a>先列五品格量四品功德。<a id="a-8m"></a>后随喜品格量初品功德。</p>
  <p id="a8n">问。<a id="a-8o"></a>何故尔。</p>
  <p id="a8p">答。<a id="a-8q"></a>四品粗格量。<a id="a-8r"></a>初品广格量。<a id="a-8s"></a>广格量已况出胜者可以意得。<a id="a-8t"></a>佛不烦文巧说若此也。<a id="a-8u"></a>五品者。<a id="a-8v"></a>一直起随喜心。<a id="a-8w"></a>二加自受持读诵。<a id="a-8x"></a>三加劝他受持读诵。<a id="a-8y"></a>四加兼行六度。<a id="a-8z"></a>五加正行六度。<a id="a-90"></a>此五人者。<a id="a-91"></a>通论皆自行化他。<a id="a-92"></a>下文云。<a id="a-93"></a>五十人展转相教也。<a id="a-94"></a>既皆有自行通称弟子。<a id="a-95"></a>皆有化他通称法师也。<a id="a-96"></a>别论二人但自行。<a id="a-97"></a>三人具化他。<a id="a-98"></a>作法师往名。<a id="a-99"></a>在三不在五。<a id="a-9A"></a>自行既通所以皆称弟子也。<a id="a-9B"></a>初品标人而已。<a id="a-9C"></a>格量在后说。<a id="a-9D"></a>何况下第二品。<a id="a-9E"></a>况出能受持读诵者是也。<a id="a-9F"></a>标人可解。<a id="a-9G"></a>从斯人顶戴不是格量也。<a id="a-9H"></a>初心畏缘所纷动妨修正业。<a id="a-9I"></a>直专持此经。<a id="a-9J"></a>即上供养。<a id="a-9K"></a>废事存理所益弘多。<a id="a-9L"></a>后心理观若熟。<a id="a-9M"></a>涉外不妨内。<a id="a-9N"></a>事资于道。<a id="a-9O"></a>如油多火猛。<a id="a-9P"></a>若顺流而扬帆。<a id="a-9Q"></a>又加功力其势转疾也。<a id="a-9R"></a>指经文。<a id="a-9S"></a>是法身舍利不须安生身舍利。<a id="a-9T"></a>文诠所诠能诠是塔不须事塔。<a id="a-9U"></a>经文能容第一义僧。<a id="a-9V"></a>不俟相从僧也。</p>
  <p id="a9W">问。<a id="a-9X"></a>若尔持经即是第一义戒。<a id="a-9Y"></a>何故复言能持戒者。</p>
  <p id="a9Z">答。<a id="a-9a"></a>此明初品意。<a id="a-9b"></a>不应以后品作难。<a id="a-9c"></a>若欲释者。<a id="a-9d"></a>持经即顺理戒。<a id="a-9e"></a>亦是任运持得初篇二篇。<a id="a-9f"></a>今言能持戒者。<a id="a-9g"></a>第三篇去事中无亏耳。<a id="a-9h"></a>第三品复能教他者是也。<a id="a-9i"></a>先标人从起立下格量也。<a id="a-9j"></a>况复有人下。<a id="a-9k"></a>第四品复能兼行六度者是也。<a id="a-9l"></a>先标人。<a id="a-9m"></a>从其德最胜下格量也。<a id="a-9n"></a>若人读诵下。<a id="a-9o"></a>第五品复能正行六度是也。<a id="a-9p"></a>先标人。<a id="a-9q"></a>从若我灭后下格量也。<a id="a-9r"></a>结此五品。<a id="a-9s"></a>前三人是闻慧位。<a id="a-9t"></a>兼行六度思慧位。<a id="a-9u"></a>正行六度是修慧位。<a id="a-9v"></a>都是十信前耳。<a id="a-9w"></a>或云初随喜品。<a id="a-9x"></a>是入信心位。<a id="a-9y"></a>分一品为两心。<a id="a-9z"></a>五品即十信心。<a id="a-A0"></a>即是铁轮六根清净位也。<a id="a-A1"></a>偈十九行半。<a id="a-A2"></a>初五行半颂第二品。<a id="a-A3"></a>次若能持下三行。<a id="a-A4"></a>颂第三品。<a id="a-A5"></a>若有信解下四行。<a id="a-A6"></a>颂第四品。<a id="a-A7"></a>次恭敬下七行。<a id="a-A8"></a>颂第五品。<a id="a-A9"></a>生心如佛想者初依人号如来也。<a id="a-AA"></a>不久诣道树者。<a id="a-AB"></a>其位在铁轮。<a id="a-AC"></a>不久得入铜轮。<a id="a-AD"></a>能八相作佛也。<a id="a-AE"></a>已趣道场者行处也。<a id="a-AF"></a>三菩提者近处也。<a id="a-AG"></a>此第五品与第四信齐同是修慧位。<a id="a-AH"></a>若论入位同是六根清净位也。<a id="a-AI"></a>而有现未佛世灭后之异耳(云云)</p>
  <p data-pb></p>
  <h2 id="aAJ">释随喜功德品</h2>
  <p id="aAK">随者随顺事理无二无别。<a id="a-AL"></a>喜是庆己庆人。<a id="a-AM"></a>闻深奥法顺理有实功德。<a id="a-AN"></a>顺事有权功德。<a id="a-AO"></a>庆己有智慧。<a id="a-AP"></a>庆人有慈悲。<a id="a-AQ"></a>权实智断合而说之。<a id="a-AR"></a>故言随喜功德品。<a id="a-AS"></a>又顺理者。<a id="a-AT"></a>闻佛本地深远深远信顺不逆。<a id="a-AU"></a>无一毫之疑滞。<a id="a-AV"></a>顺事者。<a id="a-AW"></a>闻佛三世益物横竖该亘遍一切处。<a id="a-AX"></a>亦无一毫疑滞。<a id="a-AY"></a>即广事而达深理。<a id="a-AZ"></a>即深理而达广事。<a id="a-Aa"></a>不二而二不别而别。<a id="a-Ab"></a>虽二虽别无二无别。<a id="a-Ac"></a>如此信解名之为随。<a id="a-Ad"></a>如来出世四十余年不显真实。<a id="a-Ae"></a>七方便人不语诚谛。<a id="a-Af"></a>庆我及人。<a id="a-Ag"></a>以凡夫心等佛所知。<a id="a-Ah"></a>用所生眼同如来见。<a id="a-Ai"></a>如此知见究竟法界广无涯底。<a id="a-Aj"></a>无等无等等更无过上。<a id="a-Ak"></a>佛今说此我得闻此故名随喜功德品。<a id="a-Al"></a>第五十人是初品之初。<a id="a-Am"></a>初但有一念理解。<a id="a-An"></a>但有一念庆己庆他。<a id="a-Ao"></a>未有事行恩不及人。<a id="a-Ap"></a>所获功德如来巧喻功盖无学。<a id="a-Aq"></a>况复最初于会闻者。<a id="a-Ar"></a>况复二三四五品者。<a id="a-As"></a>况复入位十住十行乃至后心者。<a id="a-At"></a>谁闻如是深妙功德而不景慕。<a id="a-Au"></a>如来说此令物尚之。<a id="a-Av"></a>故言随喜功德品。<a id="a-Aw"></a>上来称美持经功德。<a id="a-Ax"></a>时众咸谓入真因位乃致斯德。<a id="a-Ay"></a>于初心之初起轻弱想。<a id="a-Az"></a>忽闻好坚处地芽已百围频伽在[穀-禾+卵]声胜众鸟希有奇特轻疑释然。<a id="a-B0"></a>故名随喜功德品。<a id="a-B1"></a>外道得五通者。<a id="a-B2"></a>能移山竭海而不伏见爱。<a id="a-B3"></a>不及暖法人。<a id="a-B4"></a>二乘无学子果俱脱。<a id="a-B5"></a>犹被涅槃缚。<a id="a-B6"></a>不知其因果俱权。<a id="a-B7"></a>通教人修因虽巧。<a id="a-B8"></a>发心不识五百由旬。<a id="a-B9"></a>得果止除四住。<a id="a-BA"></a>别人虽胜二乘。<a id="a-BB"></a>修因则偏其门又拙非佛所赞。<a id="a-BC"></a>皆不及初随喜人。<a id="a-BD"></a>佛今举阿以况后茶都胜诸教。<a id="a-BE"></a>故言随喜功德品。</p>
  <p id="aBF">问。<a id="a-BG"></a>此与大品随喜云何。</p>
  <p id="aBH">答。<a id="a-BI"></a>此法彼人人法互举。<a id="a-BJ"></a>文有问答各长行偈颂。<a id="a-BK"></a>前品已格四人不说初者。<a id="a-BL"></a>弥勒承机问出此义如文。<a id="a-BM"></a>佛答。<a id="a-BN"></a>为二。<a id="a-BO"></a>初答内心随喜人。<a id="a-BP"></a>二直明外听法人。<a id="a-BQ"></a>初为五。<a id="a-BR"></a>一展转相教。<a id="a-BS"></a>二格量本。<a id="a-BT"></a>三问。<a id="a-BU"></a>四答。<a id="a-BV"></a>五正格量。<a id="a-BW"></a>南方解五十人为三。<a id="a-BX"></a>一展转胜。<a id="a-BY"></a>二展转平。<a id="a-BZ"></a>三展转劣。<a id="a-Ba"></a>胜者难得平者亦希劣者比是。<a id="a-Bb"></a>格劣况出平胜。<a id="a-Bc"></a>北方人解。<a id="a-Bd"></a>最初妙觉为第十地人说。<a id="a-Be"></a>十地人为第九地人说。<a id="a-Bf"></a>如是展转至于十信。<a id="a-Bg"></a>格后况初。<a id="a-Bh"></a>今谓不尔。<a id="a-Bi"></a>佛明言初品于会中闻传传相教。<a id="a-Bj"></a>展转五十格后况初。<a id="a-Bk"></a>后非十信之始。<a id="a-Bl"></a>初非妙觉之终。<a id="a-Bm"></a>何用此解。<a id="a-Bn"></a>此解穷深不会经旨。<a id="a-Bo"></a>今为二。<a id="a-Bp"></a>一横约诸教四众。<a id="a-Bq"></a>二直约圆教数之。<a id="a-Br"></a>三藏有四门。<a id="a-Bs"></a>一一门有四众。<a id="a-Bt"></a>更开沙弥沙弥尼合六人。<a id="a-Bu"></a>四门则二十四人。<a id="a-Bv"></a>约信行法行。<a id="a-Bw"></a>则四十八人。<a id="a-Bx"></a>最初最后合五十人。<a id="a-By"></a>通别四门亦如是。<a id="a-Bz"></a>直就圆门数者。<a id="a-C0"></a>数法有小七大七。<a id="a-C1"></a>大七有七七四十九。<a id="a-C2"></a>皆是师弟具自行化他之德。<a id="a-C3"></a>最后一人但是自解无教他德。<a id="a-C4"></a>故格下以显上耳。<a id="a-C5"></a>格量中先与世乐拔果苦。<a id="a-C6"></a>后与涅槃乐拔生死苦。<a id="a-C7"></a>此是略举梵福。<a id="a-C8"></a>今更广之。<a id="a-C9"></a>满阎浮人福。<a id="a-CA"></a>不及西瞿耶尼一人福。<a id="a-CB"></a>满西瞿人福。<a id="a-CC"></a>不及东弗婆提一人福。<a id="a-CD"></a>满三天下人福。<a id="a-CE"></a>不及北郁单越一人福。<a id="a-CF"></a>满四天下人福。<a id="a-CG"></a>不及一四天王。<a id="a-CH"></a>四天王不及一释。<a id="a-CI"></a>乃至第六天。<a id="a-CJ"></a>不及一梵福。<a id="a-CK"></a>梵福有定散。<a id="a-CL"></a>散者无塔处作塔。<a id="a-CM"></a>塔坏者治之。<a id="a-CN"></a>和合僧众请转法轮。<a id="a-CO"></a>众散者还合之是为四福。<a id="a-CP"></a>与梵天等。<a id="a-CQ"></a>故言梵福也。<a id="a-CR"></a>圣福者。<a id="a-CS"></a>谓阿罗汉住最后身得有余涅槃者是也。<a id="a-CT"></a>又有体法三乘人。<a id="a-CU"></a>同学无生断烦恼尽。<a id="a-CV"></a>如烧木成炭。<a id="a-CW"></a>又萨埵圣福自行化他。<a id="a-CX"></a>俱以无言说道。<a id="a-CY"></a>断烦恼入无余。<a id="a-CZ"></a>又萨埵福谓从初发心次第化人入大涅槃。<a id="a-Ca"></a>如是格量梵福不及圣福。<a id="a-Cb"></a>圣福不及体圣福。<a id="a-Cc"></a>体圣福不及小萨埵福。<a id="a-Cd"></a>小萨埵福不及大萨埵福。<a id="a-Ce"></a>大萨埵福不及闻法华经初随喜福。<a id="a-Cf"></a>何以故。<a id="a-Cg"></a>彼非佛法故非实故非圆故。<a id="a-Ch"></a>虽住后果不及我初心。<a id="a-Ci"></a>其义如是。<a id="a-Cj"></a>私谓劝人听法。<a id="a-Ck"></a>从与陀罗尼菩萨共生一处。<a id="a-Cl"></a>至人相具足。<a id="a-Cm"></a>合有五十功德。<a id="a-Cn"></a>将功德目人亦成五十。<a id="a-Co"></a>但上五十论内解随喜。<a id="a-Cp"></a>今唯论外事为异也。<a id="a-Cq"></a>又此文亦有六根功德。<a id="a-Cr"></a>利根智慧是意功德。<a id="a-Cs"></a>不喑哑舌功德。<a id="a-Ct"></a>鼻修高直鼻功德。<a id="a-Cu"></a>见佛眼功德。<a id="a-Cv"></a>闻法耳功德。<a id="a-Cw"></a>余是身功德。<a id="a-Cx"></a>前是相似位功德。<a id="a-Cy"></a>今是相似位前功德耳。<a id="a-Cz"></a>听经文为四。<a id="a-D0"></a>一自往。<a id="a-D1"></a>二分座。<a id="a-D2"></a>三劝他。<a id="a-D3"></a>四具听修行(云云)。<a id="a-D4"></a>偈十八行为二。<a id="a-D5"></a>初九行颂随喜。<a id="a-D6"></a>次若有劝下。<a id="a-D7"></a>第二九行颂听经随喜中三。<a id="a-D8"></a>前一行半颂五十人。<a id="a-D9"></a>次最后人下。<a id="a-DA"></a>第二五行半颂格量本。<a id="a-DB"></a>次最后下。<a id="a-DC"></a>第三二行颂格量略不颂福甚多。<a id="a-DD"></a>后九行颂听经。<a id="a-DE"></a>小不次第为四。<a id="a-DF"></a>初五行超颂劝听经。<a id="a-DG"></a>次若故诣下第二二行追颂自往。<a id="a-DH"></a>次若于讲法下第三一行颂分座。<a id="a-DI"></a>次何况下。<a id="a-DJ"></a>第四一行颂修行(云云)</p>
  <p data-pb></p>
  <h2 id="aDK">释法师功德品</h2>
  <p id="aDL">法师义如上说。<a id="a-DM"></a>功德者。<a id="a-DN"></a>前谓初品之初功德。<a id="a-DO"></a>今五品之上。<a id="a-DP"></a>谓六根清净。<a id="a-DQ"></a>内外庄严五根清净名外庄严。<a id="a-DR"></a>意根清净名内庄严。<a id="a-DS"></a>又从地狱已上至佛而还。<a id="a-DT"></a>一切色像悉身中现者。<a id="a-DU"></a>名内庄严。<a id="a-DV"></a>从地狱已上佛已还。<a id="a-DW"></a>一切色像以普现三昧而外化者。<a id="a-DX"></a>名外庄严。<a id="a-DY"></a>身根既尔余五根亦然。<a id="a-DZ"></a>读诵既尔四种亦然。<a id="a-Da"></a>初品既尔四品加然。<a id="a-Db"></a>相似既尔分真倍然。<a id="a-Dc"></a>行者闻说此功德利喜不自胜。<a id="a-Dd"></a>勤求无厌信进倍增明识大乘有大势力决无疑网。<a id="a-De"></a>似解之初初。<a id="a-Df"></a>过二乘之极极百千万倍。<a id="a-Dg"></a>指始显终悬解究竟第一义谛不可思议。<a id="a-Dh"></a>此品所明备斯四意。<a id="a-Di"></a>故言法师功德品也。<a id="a-Dj"></a>六根功德者。<a id="a-Dk"></a>光宅云。<a id="a-Dl"></a>三业合十善。<a id="a-Dm"></a>一善具十为百。<a id="a-Dn"></a>自行化他随喜赞叹合四百。<a id="a-Do"></a>约五种法师为二千。<a id="a-Dp"></a>三品分之即六千功德。<a id="a-Dq"></a>此土三根用弱夺言八百。<a id="a-Dr"></a>三根用强与言千二。<a id="a-Ds"></a>与夺合论还是六千也。<a id="a-Dt"></a>有人明数与光宅同。<a id="a-Du"></a>下品八百中品一千上品千二百。<a id="a-Dv"></a>诸师偏释未会今经。<a id="a-Dw"></a>亦不合诸教。<a id="a-Dx"></a>大品云。<a id="a-Dy"></a>色净故般若净。<a id="a-Dz"></a>般若净故色净。<a id="a-E0"></a>色净五根净。<a id="a-E1"></a>般若净意根净。<a id="a-E2"></a>若六根等云何判上中下强弱用耶。<a id="a-E3"></a>若一强一不强。<a id="a-E4"></a>一净一不净。<a id="a-E5"></a>一上品余非上品(云云)。<a id="a-E6"></a>正法华整足具六千功德。<a id="a-E7"></a>不论上中下(云云)。<a id="a-E8"></a>法华论云。<a id="a-E9"></a>凡人以经力故得胜根用。<a id="a-EA"></a>虽未入初地。<a id="a-EB"></a>以父母所生肉眼。<a id="a-EC"></a>见大千内外也。<a id="a-ED"></a>大经云。<a id="a-EE"></a>如来一根则能见色闻声嗅香别味觉触知法。<a id="a-EF"></a>今经六根清净与大品同。<a id="a-EG"></a>以是功德庄严六根。<a id="a-EH"></a>与正法华同。<a id="a-EI"></a>鼻见色闻声觉知与涅槃同。<a id="a-EJ"></a>肉眼有天眼慧法佛眼等用与论同。<a id="a-EK"></a>文义如此不可以偏见抑正经。<a id="a-EL"></a>今当说之。<a id="a-EM"></a>光宅数整足根不依文。<a id="a-EN"></a>今按三业安乐行即有十善。<a id="a-EO"></a>一善有十即百善。<a id="a-EP"></a>一善中有十如即千善。<a id="a-EQ"></a>就化他为二千。<a id="a-ER"></a>约如来室如来衣如来座。<a id="a-ES"></a>即成六千。<a id="a-ET"></a>五种法师悉具六根清净。<a id="a-EU"></a>一一根皆有一千功德也。</p>
  <p id="aEV">复次一心中具十法界。<a id="a-EW"></a>一一界皆有十如。<a id="a-EX"></a>即成一百。<a id="a-EY"></a>一根通取六尘。<a id="a-EZ"></a>即有六百。<a id="a-Ea"></a>约定慧二庄严。<a id="a-Eb"></a>即是一千二百。<a id="a-Ec"></a>根根悉用定慧庄严等千二百也。<a id="a-Ed"></a>若论六根清净。<a id="a-Ee"></a>清净则不言功德若少若多。<a id="a-Ef"></a>若言庄严能盈能缩能等等庄严者根根六千。<a id="a-Eg"></a>若言千二显其能盈。<a id="a-Eh"></a>若言八百显其能缩。<a id="a-Ei"></a>若言清净无盈无缩无等。<a id="a-Ej"></a>六根互用根自在故。<a id="a-Ek"></a>不可思议故。<a id="a-El"></a>若偏判者则失旨也。<a id="a-Em"></a>相似之位。<a id="a-En"></a>若依四轮即铁轮位也。<a id="a-Eo"></a>若依五十二位。<a id="a-Ep"></a>即十信心也。<a id="a-Eq"></a>若依仁王即十善大心也。<a id="a-Er"></a>今对常精进者。<a id="a-Es"></a>即十信之第三心也。<a id="a-Et"></a>诸经名目虽异。<a id="a-Eu"></a>同是圆教相似位耳。<a id="a-Ev"></a>文为二。<a id="a-Ew"></a>初总列六根盈缩功德数。<a id="a-Ex"></a>次别作六章解释。<a id="a-Ey"></a>各有长行偈颂。<a id="a-Ez"></a>眼根章明父母所生名肉眼而所见过于天眼。<a id="a-F0"></a>梵王报得天眼。<a id="a-F1"></a>在己界遍见大千。<a id="a-F2"></a>大千外有风轮与眼作障不能见外。<a id="a-F3"></a>若在他界则不遍见大千。<a id="a-F4"></a>非所统故。<a id="a-F5"></a>小罗汉见小千。<a id="a-F6"></a>大罗汉见大千。<a id="a-F7"></a>辟支佛见百佛世界。<a id="a-F8"></a>不以风轮为碍。<a id="a-F9"></a>亦无己他界隔。<a id="a-FA"></a>今经论眼。<a id="a-FB"></a>能见大千内外应是天眼。<a id="a-FC"></a>那名肉眼。<a id="a-FD"></a>此是圆教似位。<a id="a-FE"></a>因经之力有胜根用。<a id="a-FF"></a>既未发真不得称天眼。<a id="a-FG"></a>犹名肉眼。<a id="a-FH"></a>例如小乘方便未得神通则不称天眼耳。<a id="a-FI"></a>犹是分段之身。<a id="a-FJ"></a>故称父母所生。<a id="a-FK"></a>虽称肉眼具五眼用。<a id="a-FL"></a>见大千内外天眼用。<a id="a-FM"></a>见一切众生及业因缘法眼用。<a id="a-FN"></a>其目甚清净慧眼用。<a id="a-FO"></a>一时悉见大千内外见业见净。<a id="a-FP"></a>又圆伏法界上惑佛眼用。<a id="a-FQ"></a>大经云。<a id="a-FR"></a>虽有肉眼名为佛眼。<a id="a-FS"></a>佛眼故名清净。<a id="a-FT"></a>具五眼故故言庄严。<a id="a-FU"></a>能盈能缩名胜根用。<a id="a-FV"></a>名根自在。<a id="a-FW"></a>岂可只作八百千二百解耶。<a id="a-FX"></a>耳根章遍闻大千内外十法界音声。<a id="a-FY"></a>闻六道即肉天二耳。<a id="a-FZ"></a>闻二乘即慧耳。<a id="a-Fa"></a>闻菩萨即法耳。<a id="a-Fb"></a>闻佛即佛耳。<a id="a-Fc"></a>又父母所生肉耳。<a id="a-Fd"></a>能闻内外即天耳。<a id="a-Fe"></a>听之不着即慧耳。<a id="a-Ff"></a>不谬即法耳。<a id="a-Fg"></a>一时互闻即佛耳以耳例眼眼亦如是。<a id="a-Fh"></a>见人天是二眼。<a id="a-Fi"></a>见二乘是慧眼。<a id="a-Fj"></a>见菩萨是法眼。<a id="a-Fk"></a>见佛即佛眼(云云)。<a id="a-Fl"></a>鼻根章亦如是。<a id="a-Fm"></a>父母所生即肉鼻。<a id="a-Fn"></a>大千内外即天鼻。<a id="a-Fo"></a>不染不着即慧鼻。<a id="a-Fp"></a>分别不谬即法鼻。<a id="a-Fq"></a>一时互用即佛鼻。<a id="a-Fr"></a>此章明互用者。<a id="a-Fs"></a>鼻知好恶别贵贱。<a id="a-Ft"></a>睹天宫庄严等。<a id="a-Fu"></a>则鼻有眼用。<a id="a-Fv"></a>读经说法闻香能知。<a id="a-Fw"></a>鼻有耳用。<a id="a-Fx"></a>诸树花果实及苏油香气。<a id="a-Fy"></a>鼻有舌用。<a id="a-Fz"></a>入禅出禅禅有八触故。<a id="a-G0"></a>五欲嬉戏亦是触法。<a id="a-G1"></a>鼻有身用。<a id="a-G2"></a>染欲痴恚心亦知修善者。<a id="a-G3"></a>鼻有意用。<a id="a-G4"></a>鼻根自在胜用若兹。<a id="a-G5"></a>例五根亦如是。<a id="a-G6"></a>舌根章亦如是。<a id="a-G7"></a>父母所生即是肉舌。<a id="a-G8"></a>能作十法界语。<a id="a-G9"></a>约此即是五舌义明矣。<a id="a-GA"></a>能作十法界语即天舌。<a id="a-GB"></a>不坏即慧舌。<a id="a-GC"></a>不谬即法舌。<a id="a-GD"></a>一时互用即佛舌(云云)。<a id="a-GE"></a>问苦涩恶味至舌皆变成上味。<a id="a-GF"></a>众色到眼何不变成妙色。<a id="a-GG"></a>旧不例。<a id="a-GH"></a>味有损益。<a id="a-GI"></a>损者变。<a id="a-GJ"></a>不损者不变。<a id="a-GK"></a>诸色不坏眼故不例。<a id="a-GL"></a>今解不尔。<a id="a-GM"></a>一切色同佛色。<a id="a-GN"></a>一切声同佛声。<a id="a-GO"></a>等皆清净例则无妨。<a id="a-GP"></a>遍知一切色法声法。<a id="a-GQ"></a>无乱无谬分别亦无妨。<a id="a-GR"></a>自在之根那作顽碍之解耶。<a id="a-GS"></a>身根章亦如是。<a id="a-GT"></a>世间所有。<a id="a-GU"></a>皆于身中现肉身用也。<a id="a-GV"></a>上至有顶于身中现天身用也。<a id="a-GW"></a>二乘身中现慧身用也。<a id="a-GX"></a>菩萨于身中现法身用也。<a id="a-GY"></a>佛于身中现佛身用也。<a id="a-GZ"></a>一时圆现一时互用。<a id="a-Ga"></a>一时无谬一时无著(云云)。<a id="a-Gb"></a>意根章亦如是。<a id="a-Gc"></a>世间资生产业。<a id="a-Gd"></a>皆顺正法人意净天心所行天所动作悉知天意净。<a id="a-Ge"></a>四月即四谛。<a id="a-Gf"></a>一岁即十二月。<a id="a-Gg"></a>是十二因缘。<a id="a-Gh"></a>与实相不相违背。<a id="a-Gi"></a>即慧意净。<a id="a-Gj"></a>一月即一乘菩萨意净。<a id="a-Gk"></a>有所思量皆是先佛经中所说即佛意净。<a id="a-Gl"></a>一时圆明一时圆互。<a id="a-Gm"></a>一时无染一时无谬。<a id="a-Gn"></a>根用自在能盈能缩能等能净(云云)</p>
  <p data-pb></p>
  <h2 id="aGo">释常不轻菩萨品</h2>
  <p id="aGp">内怀不轻之解。<a id="a-Gq"></a>外敬不轻之境。<a id="a-Gr"></a>身立不轻之行。<a id="a-Gs"></a>口宣不轻之教。<a id="a-Gt"></a>人作不轻之目。<a id="a-Gu"></a>不轻之解者法华论云。<a id="a-Gv"></a>此菩萨知众生有佛性不敢轻之。<a id="a-Gw"></a>佛性有五。<a id="a-Gx"></a>正因佛性通亘本当。<a id="a-Gy"></a>缘了佛性种子本有非适今也。<a id="a-Gz"></a>果性果果性定当得之。<a id="a-H0"></a>决不虚也。<a id="a-H1"></a>是名不轻之解。<a id="a-H2"></a>将解以历人彼亦如此。<a id="a-H3"></a>是名敬不轻之境。<a id="a-H4"></a>敬此境故名不轻之行。<a id="a-H5"></a>宣此语故名不轻之教。<a id="a-H6"></a>昔毁者以此目人。<a id="a-H7"></a>今经家以此目品。<a id="a-H8"></a>见实三昧云。<a id="a-H9"></a>佛为父王说一切皆是佛。<a id="a-HA"></a>王问一切众生即是佛不。<a id="a-HB"></a>佛答。<a id="a-HC"></a>若如实见众生。<a id="a-HD"></a>于其即是佛。<a id="a-HE"></a>私类此语若不如实见佛。<a id="a-HF"></a>于其则非圣。<a id="a-HG"></a>譬初学射的多乖少当。<a id="a-HH"></a>以地为的无往不着。<a id="a-HI"></a>若分别贤圣孰是孰非。<a id="a-HJ"></a>如实观之即是佛也。<a id="a-HK"></a>初是因缘解。<a id="a-HL"></a>后是圆教解(云云)。<a id="a-HM"></a>此品引人为证。<a id="a-HN"></a>证五品功德深六根报重。<a id="a-HO"></a>我昔随喜获现生后报。<a id="a-HP"></a>以募流通也。<a id="a-HQ"></a>文有长行偈颂。<a id="a-HR"></a>长行为三。<a id="a-HS"></a>一双指前品罪福。<a id="a-HT"></a>二双开今品信毁。<a id="a-HU"></a>三双劝后二逆顺。<a id="a-HV"></a>双指者。<a id="a-HW"></a>先指罪如法师品说。<a id="a-HX"></a>次指福。<a id="a-HY"></a>如功德品说如文。<a id="a-HZ"></a>第二双开信毁者。<a id="a-Ha"></a>有事本本事。<a id="a-Hb"></a>事本有时节名号劫国说法等。<a id="a-Hc"></a>悉如文。<a id="a-Hd"></a>第二从最初威音王下是明本事又三。<a id="a-He"></a>初明时节。<a id="a-Hf"></a>二于像法中下。<a id="a-Hg"></a>双标两人名。<a id="a-Hh"></a>毁者因时名增上慢。<a id="a-Hi"></a>信者因时名常不轻。<a id="a-Hj"></a>次第三得大势下双明得失。<a id="a-Hk"></a>得失又二。<a id="a-Hl"></a>初就信者论得。<a id="a-Hm"></a>得正说之宏宗。<a id="a-Hn"></a>得流通之妙益。<a id="a-Ho"></a>名常不轻是人一。<a id="a-Hp"></a>凡有所见是理一。<a id="a-Hq"></a>皆悉礼拜是行一。<a id="a-Hr"></a>而作是言是教一。<a id="a-Hs"></a>此是开权显实之四一也。<a id="a-Ht"></a>从乃至远见下是本理一。<a id="a-Hu"></a>故往礼拜是本行一。<a id="a-Hv"></a>而作是言是本教一少人一其义可解。<a id="a-Hw"></a>此是开近显远之四一也。<a id="a-Hx"></a>文云。<a id="a-Hy"></a>不专读诵经典但行礼拜者。<a id="a-Hz"></a>此是初随喜人之位也。<a id="a-I0"></a>随喜一切法悉有安乐性皆一实相。<a id="a-I1"></a>随喜一切人皆有三佛性。<a id="a-I2"></a>读诵经典即了因性。<a id="a-I3"></a>皆行菩萨道即缘因性。<a id="a-I4"></a>不敢轻慢而复深敬者。<a id="a-I5"></a>即正因性。<a id="a-I6"></a>敬人敬法不起诤竞。<a id="a-I7"></a>即随喜意也。<a id="a-I8"></a>不轻深敬是如来座也。<a id="a-I9"></a>忍于打骂是着如来衣也。<a id="a-IA"></a>以慈悲心常行不替。<a id="a-IB"></a>即如来室也。<a id="a-IC"></a>又深敬是意业。<a id="a-ID"></a>不轻之说是口业。<a id="a-IE"></a>故往礼拜是身业。<a id="a-IF"></a>此三与慈悲俱。<a id="a-IG"></a>即誓愿安乐行也。<a id="a-IH"></a>如此三四。<a id="a-II"></a>岂非流通之妙益而谓何耶。<a id="a-IJ"></a>从四众之中下。<a id="a-IK"></a>第二明毁者之失。<a id="a-IL"></a>生嗔恚心不净者。<a id="a-IM"></a>不受四一也。<a id="a-IN"></a>骂言无智智知于理。<a id="a-IO"></a>既言无智不受理一也。<a id="a-IP"></a>比丘即不受人一也。<a id="a-IQ"></a>从何所来不受行一也。<a id="a-IR"></a>虚妄授记不受教一也。<a id="a-IS"></a>经历多年常被骂者。<a id="a-IT"></a>结不受开权显实之四一也。<a id="a-IU"></a>避走远住高声唱言亦复不受。<a id="a-IV"></a>此不受开近显远本地之四一也。<a id="a-IW"></a>常作是语故。<a id="a-IX"></a>结信者深信不休也。<a id="a-IY"></a>四众为作不轻名者。<a id="a-IZ"></a>此结毁者呰毁不止也。</p>
  <p id="aIa">问。<a id="a-Ib"></a>释迦出世踟蹰不说。<a id="a-Ic"></a>常不轻一见。<a id="a-Id"></a>造次而言何也。</p>
  <p id="aIe">答。<a id="a-If"></a>本已有善释迦以小而将护之。<a id="a-Ig"></a>本未有善不轻以大而强毒之(云云)。<a id="a-Ih"></a>从临欲终时下。<a id="a-Ii"></a>双明信毁果报。<a id="a-Ij"></a>初文为二。<a id="a-Ik"></a>一明果报。<a id="a-Il"></a>二结会古今。<a id="a-Im"></a>信者论三报。<a id="a-In"></a>现得六根清净。<a id="a-Io"></a>生值灯明佛。<a id="a-Ip"></a>后值二千亿佛。<a id="a-Iq"></a>神通力是身业净。<a id="a-Ir"></a>乐说辩力是口业净。<a id="a-Is"></a>善寂力是意业净(云云)。<a id="a-It"></a>结会又二。<a id="a-Iu"></a>初结会如文。<a id="a-Iv"></a>从若我宿世下。<a id="a-Iw"></a>第二是举信者而劝顺也如文。<a id="a-Ix"></a>从彼时四众下。<a id="a-Iy"></a>明毁者果报。<a id="a-Iz"></a>又二。<a id="a-J0"></a>先明得果。<a id="a-J1"></a>后结古今。<a id="a-J2"></a>毁者得善恶两果。<a id="a-J3"></a>谤故堕恶。<a id="a-J4"></a>闻佛性名毒鼓之力获善果报。<a id="a-J5"></a>结古今又二。<a id="a-J6"></a>初结古今。<a id="a-J7"></a>次从当知下。<a id="a-J8"></a>举逆以显顺。<a id="a-J9"></a>劝持以遮毁。<a id="a-JA"></a>经有大力终感大果。<a id="a-JB"></a>务当勤习五种之行。<a id="a-JC"></a>偈有十九行半。<a id="a-JD"></a>初十五行半。<a id="a-JE"></a>但颂信毁因果。<a id="a-JF"></a>后四行颂劝持。<a id="a-JG"></a>在文可见不细出也。<a id="a-JH"></a>着法者。<a id="a-JI"></a>是法不可示。<a id="a-JJ"></a>若定谓是有即是着法。<a id="a-JK"></a>乃至定谓是非有非无。<a id="a-JL"></a>亦名著法者。<a id="a-JM"></a>佛藏云。<a id="a-JN"></a>刀轮害阎浮人其失犹少。<a id="a-JO"></a>有所得心说大乘者。<a id="a-JP"></a>其罪过彼也(云云)。<a id="a-JQ"></a>大论云。<a id="a-JR"></a>执有与无诤。<a id="a-JS"></a>乃至执非有非无。<a id="a-JT"></a>与有无诤。<a id="a-JU"></a>如牛皮龙绳俱不免患。<a id="a-JV"></a>中论云。<a id="a-JW"></a>诸佛说空法。<a id="a-JX"></a>本为化于有。<a id="a-JY"></a>若有着空者。<a id="a-JZ"></a>诸佛所不化。<a id="a-Ja"></a>若定言诸法非有非无者。<a id="a-Jb"></a>是名愚痴论。<a id="a-Jc"></a>若失四悉檀意。<a id="a-Jd"></a>自行化他皆名著法若得四悉檀意。<a id="a-Je"></a>自他俱无著也。</p>
 </body>
</html>