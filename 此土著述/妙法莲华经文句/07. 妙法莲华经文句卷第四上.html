<!doctype html>
<html id="z3IBWY71MU" data-ver="1379">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第四上</h1>
  <p id="a2">○从尔时世尊告舍利弗汝已殷勤三请岂得不说下。<a id="a-3"></a>广明开三显一。<a id="a-4"></a>凡七品半文为三。<a id="a-5"></a>一为上根人法说。<a id="a-6"></a>二为中根人譬说。<a id="a-7"></a>三为下根人宿世因缘说。<a id="a-8"></a>亦名理事行。<a id="a-9"></a>例如大品亦为三根(云云)。<a id="a-A"></a>今以十义料拣。<a id="a-B"></a>一有通有别。<a id="a-C"></a>二有声闻无声闻。<a id="a-D"></a>三惑有厚薄。<a id="a-E"></a>四根转不转。<a id="a-F"></a>五根有悟不悟。<a id="a-G"></a>六领解无领解。<a id="a-H"></a>七得记不得记。<a id="a-I"></a>八悟有浅深。<a id="a-J"></a>九益有权实。<a id="a-K"></a>十待时不待时。<a id="a-L"></a>一明通别者。<a id="a-M"></a>初周别名法说。<a id="a-N"></a>通则具三。<a id="a-O"></a>如优昙花时一现耳。<a id="a-P"></a>即譬说。<a id="a-Q"></a>若我遇众生。<a id="a-R"></a>尽教以佛道。<a id="a-S"></a>即因缘说也。<a id="a-T"></a>中周别名譬说。<a id="a-U"></a>通则亦三。<a id="a-V"></a>我先不言皆为化菩萨故。<a id="a-W"></a>又合譬于一佛乘分别说三。<a id="a-X"></a>即是法说。<a id="a-Y"></a>于二万亿佛所常教化汝。<a id="a-Z"></a>即因缘说。<a id="a-a"></a>若谓此文属法说者。<a id="a-b"></a>可取长者闻已惊入火宅方宜救济。<a id="a-c"></a>即因缘说。<a id="a-d"></a>下周别名宿世因缘。<a id="a-e"></a>通亦具三。<a id="a-f"></a>涅槃时到众又清净令入佛慧。<a id="a-g"></a>是法说。<a id="a-h"></a>有一导师是譬说。<a id="a-i"></a>而作三周者。<a id="a-j"></a>从多从正从略从傍。<a id="a-k"></a>欲令名字不滥。<a id="a-l"></a>各据一意耳。</p>
  <p id="am">问。<a id="a-n"></a>三周为三根人。<a id="a-o"></a>一周通有三说者。<a id="a-p"></a>一说应具三根。</p>
  <p id="aq">答。<a id="a-r"></a>法说非止逗上中之上。<a id="a-s"></a>又有中下。<a id="a-t"></a>从正略傍故言逗上根人耳。<a id="a-u"></a>余二周亦如是。<a id="a-v"></a>二明有声闻无声闻者。<a id="a-w"></a>光宅定有实行声闻。<a id="a-x"></a>若言无实权何所应。<a id="a-y"></a>开善解无实行声闻。<a id="a-z"></a>引胜鬘三乘初业不愚于法。<a id="a-10"></a>外凡已知一乘。<a id="a-11"></a>宁有二乘犹执小果。<a id="a-12"></a>经明有者权也。<a id="a-13"></a>此二家偏执乖经失义。<a id="a-14"></a>若定有者。<a id="a-15"></a>经那言无声闻弟子但化诸菩萨。<a id="a-16"></a>若定无者谁入化城。<a id="a-17"></a>亦无三可会权何所引。<a id="a-18"></a>若言实有为权所引者。<a id="a-19"></a>亦应实有三藏佛。<a id="a-1A"></a>复为权三藏佛所引。<a id="a-1B"></a>若实无此佛。<a id="a-1C"></a>但有权佛者。<a id="a-1D"></a>何意不许但有权声闻无实声闻耶。<a id="a-1E"></a>此义不例。<a id="a-1F"></a>实有断界内惑者。<a id="a-1G"></a>呼此为实而权者应之。<a id="a-1H"></a>何处有断界内惑佛。<a id="a-1I"></a>而有权佛应此佛。<a id="a-1J"></a>今明有无不可偏执。<a id="a-1K"></a>若从长者实智往观则无客作人。<a id="a-1L"></a>若就穷子根性。<a id="a-1M"></a>则便自谓作人。<a id="a-1N"></a>法华论有四种声闻。<a id="a-1O"></a>一决定。<a id="a-1P"></a>二上慢。<a id="a-1Q"></a>三退大。<a id="a-1R"></a>四应化。<a id="a-1S"></a>前二未熟不与授记。<a id="a-1T"></a>后二与记。<a id="a-1U"></a>若依今经应有五一久习小今世道熟。<a id="a-1V"></a>闻小教证果。<a id="a-1W"></a>如论是决定声闻。<a id="a-1X"></a>二本是菩萨积劫修道。<a id="a-1Y"></a>中间疲厌生死退大取小。<a id="a-1Z"></a>大品称为别异善根。<a id="a-1a"></a>佛且成其小道为说小教。<a id="a-1b"></a>齐教断结取果。<a id="a-1c"></a>是退大未久习小来近理应易悟。<a id="a-1d"></a>如论是退菩提声闻。<a id="a-1e"></a>三以此二故。<a id="a-1f"></a>诸佛菩萨内秘外现。<a id="a-1g"></a>成就引接令入大道。<a id="a-1h"></a>如论是应化声闻。<a id="a-1i"></a>四若见权实两种能出生死。<a id="a-1j"></a>欣乐涅槃修戒定慧。<a id="a-1k"></a>微有观慧未入似位薄有所得。<a id="a-1l"></a>谓是证果。<a id="a-1m"></a>此名未得谓得未证谓证。<a id="a-1n"></a>如论即是增上慢声闻。<a id="a-1o"></a>五者大乘声闻。<a id="a-1p"></a>以佛道声令一切闻。<a id="a-1q"></a>若从决定退菩提两种。<a id="a-1r"></a>即有声闻。<a id="a-1s"></a>若从大乘理无灰断永住化城。<a id="a-1t"></a>终归宝所。<a id="a-1u"></a>实者既尔则无有权故无声闻。<a id="a-1v"></a>若增上慢者。<a id="a-1w"></a>既未入位则非实。<a id="a-1x"></a>又非应化则非权。<a id="a-1y"></a>若得此意有无冷然何须苦诤。</p>
  <p id="a1z">复次秪就大乘声闻。<a id="a-20"></a>复论有无。<a id="a-21"></a>若权作应化。<a id="a-22"></a>外现小迹内隐大德。<a id="a-23"></a>则谓无大乘声闻。<a id="a-24"></a>若从自行发迹显本。<a id="a-25"></a>则言有大乘声闻。<a id="a-26"></a>今开三显一正意。<a id="a-27"></a>为决定退大声闻令成大乘声闻。<a id="a-28"></a>自行既立即能化应声闻。<a id="a-29"></a>若得此意则达有无也。<a id="a-2A"></a>第三惑有厚薄者。<a id="a-2B"></a>瑶师云。<a id="a-2C"></a>三根得果已后游观无生。<a id="a-2D"></a>无生之理是一。<a id="a-2E"></a>及其出观缘三教则异。<a id="a-2F"></a>将必异之三教。<a id="a-2G"></a>惑于无生之一理。<a id="a-2H"></a>谓教既三理岂容一。<a id="a-2I"></a>又将一理惑于三教。<a id="a-2J"></a>理既是一教宁得三。<a id="a-2K"></a>踟蹰理教之间回遑得失。<a id="a-2L"></a>以理惑教此有得义。<a id="a-2M"></a>以教惑理此有失义。<a id="a-2N"></a>上根以理惑教情多。<a id="a-2O"></a>初闻法说顺情即悟。<a id="a-2P"></a>下根以教惑理情多。<a id="a-2Q"></a>闻法说无三。<a id="a-2R"></a>逆其计谓故三闻乃解。<a id="a-2S"></a>中根处二楹之际。<a id="a-2T"></a>法说不悟譬说便了。<a id="a-2U"></a>今谓此释三根未必应尔。<a id="a-2V"></a>三人踟蹰何等理教。<a id="a-2W"></a>若回遑小乘理教则疑惑未尽。<a id="a-2X"></a>尚非初果断结之人。<a id="a-2Y"></a>若回遑大乘理教。<a id="a-2Z"></a>大乘条然永异。<a id="a-2a"></a>何曾与小乘相滥。<a id="a-2b"></a>而言踟蹰耶。<a id="a-2c"></a>若以小惑大。<a id="a-2d"></a>以大惑小。<a id="a-2e"></a>尔前未斥方便。<a id="a-2f"></a>那忽游观出入。<a id="a-2g"></a>预有踟蹰。<a id="a-2h"></a>既预踟蹰即已疑生执动。<a id="a-2i"></a>非始今日。<a id="a-2j"></a>若先动执生疑。<a id="a-2k"></a>闻开三显一即应领解。<a id="a-2l"></a>那忽犹有惊疑。<a id="a-2m"></a>进退无据故不用此解。<a id="a-2n"></a>今明根有利钝者。<a id="a-2o"></a>皆论大乘根性。<a id="a-2p"></a>惑有厚薄者。<a id="a-2q"></a>约别惑为言耳。<a id="a-2r"></a>即为四句。<a id="a-2s"></a>一惑轻根利。<a id="a-2t"></a>二惑重根利。<a id="a-2u"></a>三惑轻根钝。<a id="a-2v"></a>四惑重根钝。<a id="a-2w"></a>若别惑轻大根利初闻即悟。<a id="a-2x"></a>若惑重根利再闻方晓。<a id="a-2y"></a>若惑轻根钝三闻乃决。<a id="a-2z"></a>第四句虽复三闻不能得悟。<a id="a-30"></a>止为结缘众耳。<a id="a-31"></a>或可初两句根利同为上根。<a id="a-32"></a>或可中间两句为中下根(云云)</p>
  <p id="a33">复次约初品无明三重。<a id="a-34"></a>覆初住中道。<a id="a-35"></a>若初法说上根之人。<a id="a-36"></a>三重无明一时俱尽。<a id="a-37"></a>开佛知见入菩萨位得菩提记。<a id="a-38"></a>中根断二重无明。<a id="a-39"></a>下根断一重。<a id="a-3A"></a>次譬说时。<a id="a-3B"></a>中根断第三重尽。<a id="a-3C"></a>开佛知见入菩萨位得授记莂。<a id="a-3D"></a>下根进断二重。<a id="a-3E"></a>次闻因缘说。<a id="a-3F"></a>下根断三重尽。<a id="a-3G"></a>开佛知见入菩萨位也。<a id="a-3H"></a>例如小乘十六心未满不得名初果。<a id="a-3I"></a>十六心满名须陀洹也。<a id="a-3J"></a>四明转根不转根者。<a id="a-3K"></a>旧云上根初闻法说即悟。<a id="a-3L"></a>而中根转同上根。<a id="a-3M"></a>下根进同中根。<a id="a-3N"></a>若譬说时中根前已成上。<a id="a-3O"></a>即能得悟。<a id="a-3P"></a>下根成上。<a id="a-3Q"></a>次因缘说时。<a id="a-3R"></a>下根已同于上故即得悟。<a id="a-3S"></a>若尔转下成上。<a id="a-3T"></a>因缘说时皆悉是上为利则均那得犹称钝者待因缘说耶。<a id="a-3U"></a>若转成上即同上悟。<a id="a-3V"></a>若其未悟犹受钝名。<a id="a-3W"></a>则无转根之义。<a id="a-3X"></a>例如身子一闻目连再听同得初果。<a id="a-3Y"></a>若二皆利则无复优劣。<a id="a-3Z"></a>若犹称利钝转根义不成。<a id="a-3a"></a>夫众生心神不定。<a id="a-3b"></a>遇恶缘转利为钝。<a id="a-3c"></a>遇善缘转钝为利。<a id="a-3d"></a>先世值佛闻法自有转下中为上。<a id="a-3e"></a>俱于法说得悟。<a id="a-3f"></a>自有转下为中。<a id="a-3g"></a>闻譬说得解。<a id="a-3h"></a>下者不转三周乃了。<a id="a-3i"></a>如此转根不同旧释。<a id="a-3j"></a>譬三刀斫木利一中二钝者三下。<a id="a-3k"></a>利钝之名。<a id="a-3l"></a>不失木断之处是同。</p>
  <p id="a3m">问。<a id="a-3n"></a>三根入初住位犹有利钝不。</p>
  <p id="a3o">答。<a id="a-3p"></a>真修体显则无差降。</p>
  <p id="a3q">问。<a id="a-3r"></a>若尔初住已上。<a id="a-3s"></a>更起缘修有优劣不。</p>
  <p id="a3t">答。<a id="a-3u"></a>此同位人无复胜负。<a id="a-3v"></a>真修体融宁得有异耶。<a id="a-3w"></a>五明有悟不悟者。<a id="a-3x"></a>经中多明菩萨为上根缘觉中根声闻下根。<a id="a-3y"></a>若言菩萨上根。<a id="a-3z"></a>应并在法说中得悟缘觉并在譬说中得解声闻并在于因缘中得悟耶。<a id="a-40"></a>然经中一往判出三根。<a id="a-41"></a>至于悟解义未必然。<a id="a-42"></a>今经但见声闻得解。<a id="a-43"></a>不见支佛者。<a id="a-44"></a>支佛是中根。<a id="a-45"></a>既值佛出世入声闻数。<a id="a-46"></a>随根得悟故。<a id="a-47"></a>不别标缘觉耳。<a id="a-48"></a>故身子请偈云。<a id="a-49"></a>其求缘觉者。<a id="a-4A"></a>比丘比丘尼。<a id="a-4B"></a>依此文即知缘觉入四众中摄也。<a id="a-4C"></a>又法师品云。<a id="a-4D"></a>比丘比丘尼优婆塞优婆夷。<a id="a-4E"></a>求声闻者。<a id="a-4F"></a>求支佛者。<a id="a-4G"></a>岂无缘觉得解耶。<a id="a-4H"></a>旧云菩萨是上根。<a id="a-4I"></a>不必皆利从多为上。<a id="a-4J"></a>而执心易转。<a id="a-4K"></a>原其域怀求佛。<a id="a-4L"></a>但执过三百已即求近果。<a id="a-4M"></a>此疑易悟。<a id="a-4N"></a>三根菩萨同在法说得解。<a id="a-4O"></a>上者或在略说。<a id="a-4P"></a>中者或在广说之初。<a id="a-4Q"></a>下者与身子齐。<a id="a-4R"></a>今明菩萨语通。<a id="a-4S"></a>但使发大心悉是菩萨。<a id="a-4T"></a>何必并是利根。<a id="a-4U"></a>及身子尚少。<a id="a-4V"></a>岂得初周之前已并得悟。<a id="a-4W"></a>若尔流通寿量。<a id="a-4X"></a>何意有诸菩萨节节得悟无生忍者发菩提心者。<a id="a-4Y"></a>旧云寿量中悟。<a id="a-4Z"></a>皆是法身增道损生。<a id="a-4a"></a>今言不尔。<a id="a-4b"></a>有六百八十万亿那由他恒河沙人。<a id="a-4c"></a>得无生法忍。<a id="a-4d"></a>此人始得此忍。<a id="a-4e"></a>当知寿量之前未是法身。<a id="a-4f"></a>故知菩萨得悟不可局在初周之初也。</p>
  <p id="a4g">问。<a id="a-4h"></a>菩萨得悟通于始终。<a id="a-4i"></a>二乘得悟亦应至后。</p>
  <p id="a4j">答。<a id="a-4k"></a>三周定父子天性已竟。<a id="a-4l"></a>则皆名菩萨。<a id="a-4m"></a>设在后悟同名菩萨悟也。<a id="a-4n"></a>六明有领解无领解者。<a id="a-4o"></a>若三乘同悟。<a id="a-4p"></a>何意但见声闻领解其二则无。<a id="a-4q"></a>今明无佛出世名独觉。<a id="a-4r"></a>闻佛说十二因缘法名缘觉。<a id="a-4s"></a>既入声闻数中得悟领解。<a id="a-4t"></a>皆不别出大意可见。<a id="a-4u"></a>身子迦葉等。<a id="a-4v"></a>悉是中乘根性。<a id="a-4w"></a>故声闻领解兼得缘觉无劳别出也。<a id="a-4x"></a>又四众中。<a id="a-4y"></a>有发缘觉心者。<a id="a-4z"></a>其人得悟即不一也。<a id="a-50"></a>信解品云。<a id="a-51"></a>密遣二人追捉将还即是其义。<a id="a-52"></a>菩萨不领解者。<a id="a-53"></a>声闻之教不明得佛。<a id="a-54"></a>今经开其归大之路。<a id="a-55"></a>自恐解谬故对佛述解。<a id="a-56"></a>菩萨不尔故无领解。<a id="a-57"></a>又其意有三。<a id="a-58"></a>一菩萨本意求佛。<a id="a-59"></a>设有异执而执轻终归取佛。<a id="a-5A"></a>无有不得之虑。<a id="a-5B"></a>今闻三周之说。<a id="a-5C"></a>但是正其观慧故不须领解。<a id="a-5D"></a>二菩萨悟大处处有文。<a id="a-5E"></a>二乘作佛始自今教。<a id="a-5F"></a>逐要流传。<a id="a-5G"></a>故略菩萨领解。<a id="a-5H"></a>胡文或有汉略不书耳。<a id="a-5I"></a>三菩萨位行深绝。<a id="a-5J"></a>诸新小菩萨不敢领解。<a id="a-5K"></a>说寿量竟弥勒总都领解。<a id="a-5L"></a>初从无生法忍。<a id="a-5M"></a>终讫余有一生在。<a id="a-5N"></a>则是具足领解更求何物(云云)。<a id="a-5O"></a>七得记不得记者。<a id="a-5P"></a>若同皆领解。<a id="a-5Q"></a>何故声闻得记。<a id="a-5R"></a>不见缘觉菩萨受记。<a id="a-5S"></a>此亦三意。<a id="a-5T"></a>一者昔明二乘入正位不能发心。<a id="a-5U"></a>何由得记今既悟大。<a id="a-5V"></a>欣斯别决故为记劫国也。<a id="a-5W"></a>菩萨发心求佛行成自满。<a id="a-5X"></a>故不欣急求佛亦不促授。<a id="a-5Y"></a>又前教处处授菩萨记。<a id="a-5Z"></a>此是恒说逐要传译如前(云云)。<a id="a-5a"></a>二菩萨亦有别记。<a id="a-5b"></a>调达龙女岂非记耶。<a id="a-5c"></a>又法师品云。<a id="a-5d"></a>求声闻者。<a id="a-5e"></a>求辟支佛者。<a id="a-5f"></a>求佛道者。<a id="a-5g"></a>如是等类。<a id="a-5h"></a>咸于佛前闻法华经。<a id="a-5i"></a>我皆与授记。<a id="a-5j"></a>当得三菩提。<a id="a-5k"></a>此岂非皆记耶。<a id="a-5l"></a>三二乘昔来未曾得八相记。<a id="a-5m"></a>故记其劫国。<a id="a-5n"></a>菩萨先已曾记。<a id="a-5o"></a>故不重明耳。<a id="a-5p"></a>浅近之记初住已得。<a id="a-5q"></a>非菩萨所欣。<a id="a-5r"></a>菩萨所欣乃是圆极妙觉远记耳。<a id="a-5s"></a>故寿量品中。<a id="a-5t"></a>始从发心讫一生得。<a id="a-5u"></a>妙因斯满极果顿圆。<a id="a-5v"></a>此乃授法身记莂何谓无记耶。</p>
  <p id="a5w">问。<a id="a-5x"></a>若小悟大。<a id="a-5y"></a>应同授法身记。<a id="a-5z"></a>那得授八相记耶。</p>
  <p id="a60">答。<a id="a-61"></a>八相是应记。<a id="a-62"></a>既得应记知必有本。<a id="a-63"></a>欲使物知闻共结来缘。<a id="a-64"></a>故与应记耳。<a id="a-65"></a>又此二乘若闻寿量。<a id="a-66"></a>即同损生得法身记也。<a id="a-67"></a>八明悟有浅深者。<a id="a-68"></a>一往同破无明入证初住。<a id="a-69"></a>细寻必应明晦。<a id="a-6A"></a>初闻法说尚入佛慧。<a id="a-6B"></a>更闻譬说岂不重明。<a id="a-6C"></a>又闻因缘理自增进。<a id="a-6D"></a>更闻寿量弥复优深。<a id="a-6E"></a>如听法人重闻胜前。<a id="a-6F"></a>单复厚薄方之可知也。<a id="a-6G"></a>九明权实得益不同者。<a id="a-6H"></a>一云实行得益。<a id="a-6I"></a>权行正为接引影响不论其益。<a id="a-6J"></a>今明不尔。<a id="a-6K"></a>若至寿量权实悉得益。<a id="a-6L"></a>增道弥高损生弥尽。<a id="a-6M"></a>邻圆际极唯一生在。<a id="a-6N"></a>岂非权者益耶。<a id="a-6O"></a>所以初为影响共熟实行。<a id="a-6P"></a>后说极果则自道明。<a id="a-6Q"></a>文云出入息利乃遍他国。<a id="a-6R"></a>息利在他即是己利实行得益由于权引。<a id="a-6S"></a>化功归己权亦得益。<a id="a-6T"></a>故一音演说法众生随类各得解。<a id="a-6U"></a>何必须待寿量耶(云云)。<a id="a-6V"></a>又我自欲得此真净大法即是自益也。<a id="a-6W"></a>十明待时不待时。<a id="a-6X"></a>尔前不悟必待法华悟者。<a id="a-6Y"></a>名为待时。<a id="a-6Z"></a>法华前教已解者。<a id="a-6a"></a>名不待时。<a id="a-6b"></a>何故尔。<a id="a-6c"></a>佛有显密二说。<a id="a-6d"></a>若显说为论。<a id="a-6e"></a>法华之前二乘未悟大道。<a id="a-6f"></a>要须五味调熟会在法华。<a id="a-6g"></a>故云。<a id="a-6h"></a>说时未至故。<a id="a-6i"></a>今正是其时决定说大乘。<a id="a-6j"></a>此即待时也。<a id="a-6k"></a>若密教为论。<a id="a-6l"></a>未必具待五味在法华方会。<a id="a-6m"></a>尔前密有入者故名不待时。<a id="a-6n"></a>此乃大判时不时。<a id="a-6o"></a>若就三周。<a id="a-6p"></a>亦是待时不待时。<a id="a-6q"></a>迹本二门。<a id="a-6r"></a>亦是待时不待时。<a id="a-6s"></a>致有前后悟入即此意也。</p>
  <p id="a6t">问。<a id="a-6u"></a>有一种根性非密非显二时不摄者。<a id="a-6v"></a>应是失时永不得悟耶。</p>
  <p id="a6w">答。<a id="a-6x"></a>余经或谓此为失时。<a id="a-6y"></a>今经不尔。<a id="a-6z"></a>此人虽于密显两时不悟。<a id="a-70"></a>虽生灭度之想。<a id="a-71"></a>而于彼土得闻是经。<a id="a-72"></a>故无失时。<a id="a-73"></a>乃是待彼土之时耳。</p>
  <p id="a74">问。<a id="a-75"></a>五千起去应是失时。</p>
  <p id="a76">答。<a id="a-77"></a>此等应以如来灭度后弘经人受益也。</p>
  <p id="a78">问。<a id="a-79"></a>身子初周为四众三根请。<a id="a-7A"></a>譬周为中下请。<a id="a-7B"></a>云何言佛各为三根人三周说法耶。</p>
  <p id="a7C">答。<a id="a-7D"></a>此语不便请则普请说亦普说。<a id="a-7E"></a>但上根智利闻法得悟。<a id="a-7F"></a>中根处中闻譬得悟。<a id="a-7G"></a>下根居下闻三得悟。<a id="a-7H"></a>汝当随义云何随语(云云)</p>
  <p id="a7I">问。<a id="a-7J"></a>宿世是过去事法。<a id="a-7K"></a>譬是当现事不。</p>
  <p id="a7L">答。<a id="a-7M"></a>经无文义推应尔。<a id="a-7N"></a>引三归一。<a id="a-7O"></a>三望一。<a id="a-7P"></a>一则是当。<a id="a-7Q"></a>举事为譬。<a id="a-7R"></a>譬即是现。<a id="a-7S"></a>准后望前应如所问。</p>
  <p id="a7T">问。<a id="a-7U"></a>旧以五浊障大。<a id="a-7V"></a>四句料拣如前说。<a id="a-7W"></a>有人断见与无明合共为障。<a id="a-7X"></a>指法华论云无烦恼人有染慢不知一乘法身常住者是也。<a id="a-7Y"></a>若博地不执涅槃。<a id="a-7Z"></a>而不闻法者。<a id="a-7a"></a>即是无明独为障。<a id="a-7b"></a>若尔为当三周闻法已破无明。<a id="a-7c"></a>为当未闻法破无明。<a id="a-7d"></a>若闻法已破。<a id="a-7e"></a>则无明非是障。<a id="a-7f"></a>若未闻法而能破无明者。<a id="a-7g"></a>都虑无有障。<a id="a-7h"></a>是义云何。</p>
  <p id="a7i">答。<a id="a-7j"></a>是他人立义今为其通。<a id="a-7k"></a>譬如灯生闇灭不可定其前后。<a id="a-7l"></a>虽不前后闇定是障(云云)</p>
  <p id="a7m">问。<a id="a-7n"></a>胜鬘云。<a id="a-7o"></a>三乘初业不愚于法自知当觉。<a id="a-7p"></a>优婆塞戒经第十四云。<a id="a-7q"></a>二乘自知得菩提。<a id="a-7r"></a>且取小乘果。<a id="a-7s"></a>又十三云。<a id="a-7t"></a>知之者易行之者难。<a id="a-7u"></a>虽知一乘而取罗汉。<a id="a-7v"></a>彼两经皆言知。<a id="a-7w"></a>今经云何三根之后犹自不知。<a id="a-7x"></a>初疑后悟此义云何。</p>
  <p id="a7y">答。<a id="a-7z"></a>此经亦云知。<a id="a-80"></a>文云若实得罗汉不信此法无有是处。<a id="a-81"></a>除佛灭后现前无佛。<a id="a-82"></a>此人虽生灭度之想。<a id="a-83"></a>若遇余佛便得决了。<a id="a-84"></a>凡有三意。<a id="a-85"></a>前明知。<a id="a-86"></a>次明不知。<a id="a-87"></a>后会归知。<a id="a-88"></a>非永不知。<a id="a-89"></a>又身子云。<a id="a-8A"></a>今于佛前皆堕疑惑。<a id="a-8B"></a>我今不知是义所趣。<a id="a-8C"></a>又大通佛时。<a id="a-8D"></a>声闻多生疑惑。<a id="a-8E"></a>彼见佛闻法尚疑不知。<a id="a-8F"></a>况不见闻那忽得知。<a id="a-8G"></a>若执二文更相矛盾。<a id="a-8H"></a>秖增诤竞于道何益。<a id="a-8I"></a>论者止可论余事。<a id="a-8J"></a>声闻成圣能知不能知。<a id="a-8K"></a>唯佛境界非尔所谙。<a id="a-8L"></a>今试融之三乘初业初业为二。<a id="a-8M"></a>若久远为初业。<a id="a-8N"></a>曾闻于大则不愚于法。<a id="a-8O"></a>若取中忘今日学小始修念处。<a id="a-8P"></a>为初业者。<a id="a-8Q"></a>是则不知其义如此。<a id="a-8R"></a>若得此意。<a id="a-8S"></a>权为初业是则能知。<a id="a-8T"></a>实是初业则不能知。<a id="a-8U"></a>有人言。<a id="a-8V"></a>利者能知钝者不能知。<a id="a-8W"></a>此应四句。<a id="a-8X"></a>权为利钝示俱不能知。<a id="a-8Y"></a>权为利钝。<a id="a-8Z"></a>示俱能知。<a id="a-8a"></a>权为利钝。<a id="a-8b"></a>闻则能知不闻不知。<a id="a-8c"></a>权为利钝。<a id="a-8d"></a>俱示非知非不知。<a id="a-8e"></a>今不取此判。<a id="a-8f"></a>但取权者内心了了久知实行者未得入大是故不知。<a id="a-8g"></a>于义自显(云云)</p>
  <p id="a8h">问。<a id="a-8i"></a>缘觉出无佛世。<a id="a-8j"></a>云何三周得有缘觉。</p>
  <p id="a8k">答。<a id="a-8l"></a>释论云缘觉独觉。<a id="a-8m"></a>独觉出无佛世。<a id="a-8n"></a>缘觉愿生佛世。<a id="a-8o"></a>华严云。<a id="a-8p"></a>菩萨下兜率放光照之。<a id="a-8q"></a>觉即舍身不觉徙之。<a id="a-8r"></a>大经云彗星。<a id="a-8s"></a>中论云。<a id="a-8t"></a>支佛出世佛法已灭。<a id="a-8u"></a>此是独觉人也。<a id="a-8v"></a>愿生佛世者先得初果十四生未满值佛即成罗汉。<a id="a-8w"></a>不值佛即成独觉。<a id="a-8x"></a>其既值佛亦不舍寿亦不被移。<a id="a-8y"></a>愿见佛故二果三果例然。<a id="a-8z"></a>又有部行缘觉。<a id="a-90"></a>在无佛世师徒训化也。<a id="a-91"></a>此应有二种。<a id="a-92"></a>佛去世后无文字。<a id="a-93"></a>众生根钝故。<a id="a-94"></a>支佛不说法。<a id="a-95"></a>此非部行也。<a id="a-96"></a>部行者能说法也。<a id="a-97"></a>又有变化缘觉。<a id="a-98"></a>宜应见者现缘觉身。<a id="a-99"></a>今三周之座。<a id="a-9A"></a>有缘觉者其义可解。</p>
  <p id="a9B">○初周法说文为五。<a id="a-9C"></a>一从殷勤三请岂得不说下讫卷。<a id="a-9D"></a>正是法说。<a id="a-9E"></a>二从第二卷初讫偈颂。<a id="a-9F"></a>是身子领解。<a id="a-9G"></a>三从吾今于天人下。<a id="a-9H"></a>讫佛所护念。<a id="a-9I"></a>是佛述成。<a id="a-9J"></a>四从汝于来世。<a id="a-9K"></a>讫宜应自欣庆。<a id="a-9L"></a>是与授记。<a id="a-9M"></a>五从四众讫尽回向佛道。<a id="a-9N"></a>是四众欢喜。<a id="a-9O"></a>初有长行偈颂。<a id="a-9P"></a>长行为三。<a id="a-9Q"></a>一许。<a id="a-9R"></a>二受旨。<a id="a-9S"></a>三正说。<a id="a-9T"></a>许文为三。<a id="a-9U"></a>一顺许。<a id="a-9V"></a>二诫许。<a id="a-9W"></a>三拣许。<a id="a-9X"></a>汝已三请是顺许。<a id="a-9Y"></a>汝今谛听是诫许。<a id="a-9Z"></a>谛听是闻慧。<a id="a-9a"></a>善思是思慧。<a id="a-9b"></a>念之是修慧。<a id="a-9c"></a>大经明四善法。<a id="a-9d"></a>为大涅槃因。<a id="a-9e"></a>一善知识如来也。<a id="a-9f"></a>余者可解。<a id="a-9g"></a>说是语时是拣众许。<a id="a-9h"></a>五千在座故如来三止今将许说。<a id="a-9i"></a>威神遣去故名拣众。<a id="a-9j"></a>五浊障多名罪重。<a id="a-9k"></a>执小翳大名根深。<a id="a-9l"></a>未得谓得名上慢。<a id="a-9m"></a>未得三果未证无学。<a id="a-9n"></a>有如此失者。<a id="a-9o"></a>谓障执慢三种之失也。<a id="a-9p"></a>而不制止者。<a id="a-9q"></a>上闻开三显一。<a id="a-9r"></a>言略义隐犹未生谤。<a id="a-9s"></a>足作系珠因缘。<a id="a-9t"></a>去则有益。<a id="a-9u"></a>若闻广开三显一。<a id="a-9v"></a>乖情起谤住则有损。<a id="a-9w"></a>是故不制止也。<a id="a-9x"></a>此众无复枝叶者。<a id="a-9y"></a>枝叶细末不任器用。<a id="a-9z"></a>此等执方便之方便。<a id="a-A0"></a>于大非器。<a id="a-A1"></a>大品云。<a id="a-A2"></a>攀附枝叶弃于根本。<a id="a-A3"></a>是人为不黠。<a id="a-A4"></a>即是此义也。<a id="a-A5"></a>退亦佳矣者。<a id="a-A6"></a>既以小自翳。<a id="a-A7"></a>复妨他大光。<a id="a-A8"></a>今退无谤法之愆。<a id="a-A9"></a>复无障他之过。<a id="a-AA"></a>故云佳矣。<a id="a-AB"></a>上枝叶未去如来三止。<a id="a-AC"></a>贞实愿闻故身子四请。<a id="a-AD"></a>师弟鉴机非徒靳固也。</p>
  <p id="aAE">问。<a id="a-AF"></a>佛大慈悲。<a id="a-AG"></a>何不神力使其住而不闻如华严中聋哑。<a id="a-AH"></a>何不增状毒鼓如喜根胜意。</p>
  <p id="aAI">答。<a id="a-AJ"></a>各有所以。<a id="a-AK"></a>华严末席始开于渐。<a id="a-AL"></a>未破小执故在座而隔。<a id="a-AM"></a>今诸佛法久后。<a id="a-AN"></a>要当说真实。<a id="a-AO"></a>正欲灭化破庵。<a id="a-AP"></a>宜须拣遣。<a id="a-AQ"></a>若去住俱谤。<a id="a-AR"></a>宜如喜根强说。<a id="a-AS"></a>今去则有益那忽令住。<a id="a-AT"></a>住则有损那忽不遣。<a id="a-AU"></a>喜根以慈故强说。<a id="a-AV"></a>如来以悲故发遣。</p>
  <p id="aAW">问。<a id="a-AX"></a>五千在座即不蒙益去有何益。</p>
  <p id="aAY">答。<a id="a-AZ"></a>此非当机。<a id="a-Aa"></a>是结缘人耳。<a id="a-Ab"></a>已如上说。<a id="a-Ac"></a>昔大通佛时。<a id="a-Ad"></a>亦有无量众生心生疑惑。<a id="a-Ae"></a>世世与师俱生。<a id="a-Af"></a>今皆得度此人亦尔。<a id="a-Ag"></a>说大经时万五千亿人。<a id="a-Ah"></a>于是经中不生信心。<a id="a-Ai"></a>是人于未来亦当得信。<a id="a-Aj"></a>例此益在不久。<a id="a-Ak"></a>金光明中。<a id="a-Al"></a>时阎浮提有二种人。<a id="a-Am"></a>亦是斯例意。<a id="a-An"></a>汝今善听即结许也。<a id="a-Ao"></a>受旨如文。<a id="a-Ap"></a>从如是妙法下。<a id="a-Aq"></a>是正广说文为二。<a id="a-Ar"></a>一明四佛章。<a id="a-As"></a>广上诸佛权实。<a id="a-At"></a>二明释迦章。<a id="a-Au"></a>广上释迦权实。<a id="a-Av"></a>上句逗少。<a id="a-Aw"></a>是文略。<a id="a-Ax"></a>总云诸佛。<a id="a-Ay"></a>是人略。<a id="a-Az"></a>但开三显一。<a id="a-B0"></a>是义略。<a id="a-B1"></a>此中章句多。<a id="a-B2"></a>是文广。<a id="a-B3"></a>明五佛是人广。<a id="a-B4"></a>明六番是义广。<a id="a-B5"></a>六者一叹法希有。<a id="a-B6"></a>二说无虚妄。<a id="a-B7"></a>三开方便。<a id="a-B8"></a>四示真实。<a id="a-B9"></a>五举五浊释权。<a id="a-BA"></a>六拣伪敦实。<a id="a-BB"></a>叹法令生尊重。<a id="a-BC"></a>说无虚谬止其诽谤。<a id="a-BD"></a>开方便使莫执小。<a id="a-BE"></a>示真实使其悟大。<a id="a-BF"></a>举五浊示必施三。<a id="a-BG"></a>拣伪要必真实。<a id="a-BH"></a>于五章中。<a id="a-BI"></a>一一应备六义。<a id="a-BJ"></a>而前后互出不具足者。<a id="a-BK"></a>盖如来巧说。<a id="a-BL"></a>使略而无阙诣而不烦文耳。<a id="a-BM"></a>又六义前后亦复无在(云云)。<a id="a-BN"></a>四佛章为两。<a id="a-BO"></a>初总明诸佛。<a id="a-BP"></a>次列三世。<a id="a-BQ"></a>总章应具六。<a id="a-BR"></a>今但四。<a id="a-BS"></a>一叹法。<a id="a-BT"></a>二无虚妄。<a id="a-BU"></a>三开方便。<a id="a-BV"></a>四示真实。<a id="a-BW"></a>阙二义者指后文也。<a id="a-BX"></a>叹法中法譬双叹。<a id="a-BY"></a>时乃说之者。<a id="a-BZ"></a>诸佛同出五浊。<a id="a-Ba"></a>必前开三如今世尊。<a id="a-Bb"></a>四十余年始显真实。<a id="a-Bc"></a>久久稀疏故言时乃说之。<a id="a-Bd"></a>久不说者。<a id="a-Be"></a>为人不堪故。<a id="a-Bf"></a>时未至故。<a id="a-Bg"></a>五千未遣故。<a id="a-Bh"></a>今人已堪时已至。<a id="a-Bi"></a>五千已去决定说大乘。<a id="a-Bj"></a>故言时乃说之。<a id="a-Bk"></a>优昙花者。<a id="a-Bl"></a>此言灵瑞。<a id="a-Bm"></a>三千年一现。<a id="a-Bn"></a>现则金轮王出。<a id="a-Bo"></a>表三乘调熟已后方说妙法授法王记。<a id="a-Bp"></a>又隔跨酪生苏熟苏三味已后。<a id="a-Bq"></a>乃说醍醐(云云)。<a id="a-Br"></a>观心观心即中。<a id="a-Bs"></a>名为瑞。<a id="a-Bt"></a>此观通一切法至实相。<a id="a-Bu"></a>名为灵(云云)。<a id="a-Bv"></a>汝等当信者。<a id="a-Bw"></a>劝信无虚妄法也。<a id="a-Bx"></a>此理至深。<a id="a-By"></a>理与昔异。<a id="a-Bz"></a>此言至妙。<a id="a-C0"></a>言与昔反。<a id="a-C1"></a>此行至普。<a id="a-C2"></a>行与昔乖。<a id="a-C3"></a>此人至胜。<a id="a-C4"></a>胜于昔劣。<a id="a-C5"></a>还指客作四种之粗而今皆妙。<a id="a-C6"></a>恐物生谤故劝信也。<a id="a-C7"></a>信无虚妄人说无虚妄法也。<a id="a-C8"></a>从随宜所说下。<a id="a-C9"></a>是开方便也。<a id="a-CA"></a>文为三。<a id="a-CB"></a>谓开释结。<a id="a-CC"></a>初明佛道随三种机宜说方便。<a id="a-CD"></a>故言随宜。<a id="a-CE"></a>而佛意在实物莫能解。<a id="a-CF"></a>故言意趣难解也。<a id="a-CG"></a>所以者何释也。<a id="a-CH"></a>举今佛之权能。<a id="a-CI"></a>释诸佛之方便。<a id="a-CJ"></a>巧慧同故借此释彼。<a id="a-CK"></a>如我以无数方便者。<a id="a-CL"></a>诸佛开权亦如我也。<a id="a-CM"></a>是法非思量者。<a id="a-CN"></a>此有两义。<a id="a-CO"></a>或作结开权。<a id="a-CP"></a>或正作显实。<a id="a-CQ"></a>结开权者佛意难知。<a id="a-CR"></a>唯佛与佛能了。<a id="a-CS"></a>禀教者谓三。<a id="a-CT"></a>诸佛知一耳。<a id="a-CU"></a>作显实者。<a id="a-CV"></a>即属后文。<a id="a-CW"></a>文为五。<a id="a-CX"></a>一标胜人法。<a id="a-CY"></a>二标出世意。<a id="a-CZ"></a>三重示。<a id="a-Ca"></a>四正释。<a id="a-Cb"></a>五结成标人法者。<a id="a-Cc"></a>举无分别法唯是佛所知。<a id="a-Cd"></a>佛以无分别智。<a id="a-Ce"></a>解知无分别法。<a id="a-Cf"></a>即是显实法也。<a id="a-Cg"></a>所以者何下。<a id="a-Ch"></a>二标出世意者。<a id="a-Ci"></a>为两。<a id="a-Cj"></a>初总次分字。<a id="a-Ck"></a>总者诸佛觉如实之相。<a id="a-Cl"></a>乘此实道出应于世。<a id="a-Cm"></a>秖令众生得此实相。<a id="a-Cn"></a>唯为此事出现于世。<a id="a-Co"></a>曾无他事。<a id="a-Cp"></a>除诸法实相。<a id="a-Cq"></a>余皆名魔事。<a id="a-Cr"></a>分字释者。<a id="a-Cs"></a>一则一实相也。<a id="a-Ct"></a>非五非三非七非九。<a id="a-Cu"></a>故言一也。<a id="a-Cv"></a>其性广博。<a id="a-Cw"></a>博五三七九。<a id="a-Cx"></a>故名为大。<a id="a-Cy"></a>诸佛出世之仪式故名为事。<a id="a-Cz"></a>众生有此机感佛。<a id="a-D0"></a>故名为因。<a id="a-D1"></a>佛乘机而应故名为缘。<a id="a-D2"></a>是为出世之本意。<a id="a-D3"></a>而今开三者。<a id="a-D4"></a>为一弄引耳。<a id="a-D5"></a>如人欲取先当与之。<a id="a-D6"></a>虽说种种道。<a id="a-D7"></a>其实为一乘。<a id="a-D8"></a>即此义也。<a id="a-D9"></a>舍利弗云何下。<a id="a-DA"></a>三重标者。<a id="a-DB"></a>将欲分别。<a id="a-DC"></a>更重提起为解释之端。<a id="a-DD"></a>又此大事佛所尊重。<a id="a-DE"></a>如释论中明。<a id="a-DF"></a>父王欲多闻太子名。<a id="a-DG"></a>数数说之无有厌足(云云)。<a id="a-DH"></a>诸佛世尊下。<a id="a-DI"></a>第四正释者。<a id="a-DJ"></a>先出诸解。<a id="a-DK"></a>旧云。<a id="a-DL"></a>四一。<a id="a-DM"></a>谓果一。<a id="a-DN"></a>人一教一。<a id="a-DO"></a>因一。<a id="a-DP"></a>果一者。<a id="a-DQ"></a>初两句据说者。<a id="a-DR"></a>后两句据受者。<a id="a-DS"></a>就说者。<a id="a-DT"></a>一往于前因门。<a id="a-DU"></a>略说果理。<a id="a-DV"></a>先开佛知见。<a id="a-DW"></a>卒终于后果门广显果理。<a id="a-DX"></a>示佛知见。<a id="a-DY"></a>约受者。<a id="a-DZ"></a>先因门略开。<a id="a-Da"></a>始得悟解。<a id="a-Db"></a>后果门广得深入理趣。<a id="a-Dc"></a>今不用此解。<a id="a-Dd"></a>何者经明四句。<a id="a-De"></a>皆云为令众生。<a id="a-Df"></a>语意悉主前机得益。<a id="a-Dg"></a>非关化主。<a id="a-Dh"></a>应作所化人开悟。<a id="a-Di"></a>那即分两句。<a id="a-Dj"></a>作能化者开示耶。<a id="a-Dk"></a>又正是因门说法。<a id="a-Dl"></a>开三显一之时。<a id="a-Dm"></a>那得分出两句为果门中说耶。<a id="a-Dn"></a>果门因缘未会。<a id="a-Do"></a>那得预说。<a id="a-Dp"></a>若尔六瑞初兴。<a id="a-Dq"></a>佛未起定。<a id="a-Dr"></a>应是略说。<a id="a-Ds"></a>五千未去。<a id="a-Dt"></a>应是广说。<a id="a-Du"></a>二处既其不然。<a id="a-Dv"></a>果门安得如此。<a id="a-Dw"></a>下方未出分身未集那得以因门二句为果门耶。<a id="a-Dx"></a>次光宅云。<a id="a-Dy"></a>初一句是开除开出。<a id="a-Dz"></a>昔方便说三令除五浊。<a id="a-E0"></a>开出大乘觉悟知见道理。<a id="a-E1"></a>先虽为人开说此理。<a id="a-E2"></a>不说所以。<a id="a-E3"></a>更示况此理令生闻慧。<a id="a-E4"></a>虽闻未悟所以。<a id="a-E5"></a>更广分别开悟思慧。<a id="a-E6"></a>既信悟得意。<a id="a-E7"></a>即令发心学佛知见。<a id="a-E8"></a>令得修慧入佛知见道理。<a id="a-E9"></a>今亦不用。<a id="a-EA"></a>何者汝同旧命章云是果一。<a id="a-EB"></a>四句皆应作果义。<a id="a-EC"></a>云何用三慧消文。<a id="a-ED"></a>因果矛盾前后相违。<a id="a-EE"></a>又三慧多种。<a id="a-EF"></a>此经正破二乘。<a id="a-EG"></a>决定不用三藏中三慧。<a id="a-EH"></a>菩萨方便与二乘同者。<a id="a-EI"></a>盖是通意。<a id="a-EJ"></a>又不可用。<a id="a-EK"></a>若作别三慧。<a id="a-EL"></a>是菩萨法都非佛法。<a id="a-EM"></a>若作圆三慧。<a id="a-EN"></a>圆三慧来开佛知见。<a id="a-EO"></a>消经不可。<a id="a-EP"></a>若作余三慧去经逾远。<a id="a-EQ"></a>若作圆三慧。<a id="a-ER"></a>果一义不成。<a id="a-ES"></a>都不可用(云云)。<a id="a-ET"></a>次地论师云。<a id="a-EU"></a>第五恒沙得八分解。<a id="a-EV"></a>即三十心位为开。<a id="a-EW"></a>从初地至六地。<a id="a-EX"></a>见思尽解转分明如示。<a id="a-EY"></a>七地至八地。<a id="a-EZ"></a>空有并观无碍如悟。<a id="a-Ea"></a>十地为入。<a id="a-Eb"></a>引经十地名为眼见。<a id="a-Ec"></a>今亦不用。<a id="a-Ed"></a>何者此经明开佛知见。<a id="a-Ee"></a>佛以一切种智知。<a id="a-Ef"></a>佛以佛眼见。<a id="a-Eg"></a>开此智眼乃名佛知见。<a id="a-Eh"></a>云何取第五恒沙生八分解犹未入地。<a id="a-Ei"></a>称之为开。<a id="a-Ej"></a>如此论开非开佛眼。<a id="a-Ek"></a>如此之知非一切种智知。<a id="a-El"></a>不与经会故不用(云云)。<a id="a-Em"></a>有人解。<a id="a-En"></a>初句是理后三句是略解。<a id="a-Eo"></a>谓八苦五浊障当果是闭。<a id="a-Ep"></a>今教除五浊。<a id="a-Eq"></a>佛果知见显故名开。<a id="a-Er"></a>秽累除而理显名清净。<a id="a-Es"></a>后三句是闻思修。<a id="a-Et"></a>难此同前。<a id="a-Eu"></a>有人言三乘别教为开。<a id="a-Ev"></a>三乘通教为示。<a id="a-Ew"></a>抑扬为悟。<a id="a-Ex"></a>法华为入。<a id="a-Ey"></a>又人解。<a id="a-Ez"></a>三乘通为开。<a id="a-F0"></a>抑扬为示。<a id="a-F1"></a>无量义为悟。<a id="a-F2"></a>法华为入。<a id="a-F3"></a>此二解擘三句向他经。<a id="a-F4"></a>裂一句置法华。<a id="a-F5"></a>擘裂穿凿伤害诬誷其过大矣。<a id="a-F6"></a>有人言。<a id="a-F7"></a>三十心是开。<a id="a-F8"></a>初地至六地为示。<a id="a-F9"></a>七地至九地为悟。<a id="a-FA"></a>十地为入。<a id="a-FB"></a>此人傍通挟别。<a id="a-FC"></a>作如此语。<a id="a-FD"></a>未见法华奇异何俟称叹耶。<a id="a-FE"></a>有人引华严缨珞仁王摄大乘十七地论五凡夫等皆有五十二位。<a id="a-FF"></a>地前有四十心。<a id="a-FG"></a>何不用之。<a id="a-FH"></a>此人谬引华严。<a id="a-FI"></a>华严不明十信。<a id="a-FJ"></a>纵使诸部明地前四十心位者。<a id="a-FK"></a>皆非断道。<a id="a-FL"></a>何因用此解开佛知见。<a id="a-FM"></a>皆漫语耳。<a id="a-FN"></a>有人引释论四智总别一时而得。<a id="a-FO"></a>不应用此解开示悟入。<a id="a-FP"></a>开示悟入似有浅深。<a id="a-FQ"></a>又四智位高。<a id="a-FR"></a>开示通浅深。<a id="a-FS"></a>此应非例。<a id="a-FT"></a>此人但见释论四智之一时。<a id="a-FU"></a>不见开示之一时。<a id="a-FV"></a>有人言。<a id="a-FW"></a>非空非有是开。<a id="a-FX"></a>能空能有是示。<a id="a-FY"></a>空有不二是悟。<a id="a-FZ"></a>了空有不二而二是入。<a id="a-Fa"></a>此人约二谛作解。<a id="a-Fb"></a>尚不能拔出二乘。<a id="a-Fc"></a>宁是法华一意。<a id="a-Fd"></a>有人言。<a id="a-Fe"></a>达三谛理为开。<a id="a-Ff"></a>三谛分明为示。<a id="a-Fg"></a>不见三谛一异为悟。<a id="a-Fh"></a>任运顺流为入也。<a id="a-Fi"></a>此人约逦迤三谛作义。<a id="a-Fj"></a>尚不出菩萨法。<a id="a-Fk"></a>宁是佛法。<a id="a-Fl"></a>有人解。<a id="a-Fm"></a>佛知见者。<a id="a-Fn"></a>一切智总相为知。<a id="a-Fo"></a>一切种智别相为见。<a id="a-Fp"></a>此亦不然。<a id="a-Fq"></a>释论明一切智是声闻智。<a id="a-Fr"></a>道种智是菩萨智。<a id="a-Fs"></a>一切种智是佛智。<a id="a-Ft"></a>此是历别一切种智。<a id="a-Fu"></a>非三智在一心中。<a id="a-Fv"></a>何以二乘之知别佛之见。<a id="a-Fw"></a>释圆佛知见耶。<a id="a-Fx"></a>有人解。<a id="a-Fy"></a>尽智烦恼清净名知。<a id="a-Fz"></a>无生智因果。<a id="a-G0"></a>患累毕竟无生名见。<a id="a-G1"></a>此人取通家佛名教。<a id="a-G2"></a>解究竟佛。<a id="a-G3"></a>都不相应。<a id="a-G4"></a>如上诸师漫取诸经中语。<a id="a-G5"></a>都不见法华大意。<a id="a-G6"></a>法华论云。<a id="a-G7"></a>一无上义。<a id="a-G8"></a>除一切智更无余事。<a id="a-G9"></a>如经开佛知见。<a id="a-GA"></a>为令众生得清净故出现于世。<a id="a-GB"></a>二同义。<a id="a-GC"></a>声闻辟支佛。<a id="a-GD"></a>佛性法身平等故。<a id="a-GE"></a>如经欲示众生佛知见故出现于世。<a id="a-GF"></a>佛性法身更无差别。<a id="a-GG"></a>故三不知义。<a id="a-GH"></a>谓二乘人不知究竟唯一佛乘故。<a id="a-GI"></a>如经欲悟佛知见出现于世。<a id="a-GJ"></a>四为令证不退转地现与无量智业故。<a id="a-GK"></a>如经欲令众生入佛知见故。<a id="a-GL"></a>论言次第。<a id="a-GM"></a>初开佛知见为无上。<a id="a-GN"></a>次示三乘同有佛性法身。<a id="a-GO"></a>虽明佛智无上。<a id="a-GP"></a>但恐佛独有。<a id="a-GQ"></a>故第二明三乘同有。<a id="a-GR"></a>虽三乘同有。<a id="a-GS"></a>而二乘不悟。<a id="a-GT"></a>示其令知。<a id="a-GU"></a>虽知而不得不退。<a id="a-GV"></a>故第四令得不退。<a id="a-GW"></a>又一番约菩萨。<a id="a-GX"></a>开如前。<a id="a-GY"></a>示者诸菩萨有疑者。<a id="a-GZ"></a>令知如实修行故。<a id="a-Ga"></a>悟者未发菩提心令发心故。<a id="a-Gb"></a>入者已发菩提心令入法故。<a id="a-Gc"></a>第三番约凡夫。<a id="a-Gd"></a>开如前。<a id="a-Ge"></a>示者示其有法身佛性故。<a id="a-Gf"></a>悟者令外道众生觉悟故。<a id="a-Gg"></a>入者令入大菩提故。<a id="a-Gh"></a>今师作四解不乖论。<a id="a-Gi"></a>论句句释。<a id="a-Gj"></a>今一句作四释。<a id="a-Gk"></a>论明证不退转地。<a id="a-Gl"></a>今作四位释。<a id="a-Gm"></a>论知如来能证实。<a id="a-Gn"></a>今作四智释。<a id="a-Go"></a>论明同义。<a id="a-Gp"></a>今作观心释。<a id="a-Gq"></a>论明不知究竟处。<a id="a-Gr"></a>今作四门释(云云)。<a id="a-Gs"></a>今释显实无量法皆一也。<a id="a-Gt"></a>如玄义中十妙。<a id="a-Gu"></a>则是十种一也。<a id="a-Gv"></a>若和旧解且作四一。<a id="a-Gw"></a>若无量一者。<a id="a-Gx"></a>一色一香无非中道。<a id="a-Gy"></a>此义可知。<a id="a-Gz"></a>若作十一者。<a id="a-H0"></a>帖文整足虽不次第十义无减。<a id="a-H1"></a>所以者何。<a id="a-H2"></a>我以无数方便种种因缘演说诸法。<a id="a-H3"></a>此自是开权之文耳。<a id="a-H4"></a>从是法非思量分别之所能解显理一。<a id="a-H5"></a>唯有诸佛乃能知之显智一。<a id="a-H6"></a>唯以一大事者。<a id="a-H7"></a>小须分别。<a id="a-H8"></a>一则是理。<a id="a-H9"></a>大则是智。<a id="a-HA"></a>事则是行。<a id="a-HB"></a>理发智智导行。<a id="a-HC"></a>逐此义便是显行一。<a id="a-HD"></a>知见者。<a id="a-HE"></a>智知于理眼见谛法。<a id="a-HF"></a>谛法无为则无分别。<a id="a-HG"></a>以无为故而有差别。<a id="a-HH"></a>约此知见论开示悟入。<a id="a-HI"></a>以略拟广则有四十位。<a id="a-HJ"></a>是显位一。<a id="a-HK"></a>又取结四句文明一。<a id="a-HL"></a>一即法身。<a id="a-HM"></a>大即般若。<a id="a-HN"></a>事即解脱。<a id="a-HO"></a>是秘密藏即显三法一。<a id="a-HP"></a>出现于世显感应一。<a id="a-HQ"></a>但教化菩萨显眷属一。<a id="a-HR"></a>诸有所作显神通一。<a id="a-HS"></a>唯以佛之知见示悟众生。<a id="a-HT"></a>显利益一。<a id="a-HU"></a>但以一佛乘故。<a id="a-HV"></a>为众生说法。<a id="a-HW"></a>显说法一。<a id="a-HX"></a>经文印义信如符契。<a id="a-HY"></a>若略和旧作四一者。<a id="a-HZ"></a>数同义异。<a id="a-Ha"></a>旧云果一今言理一。<a id="a-Hb"></a>依义依文。<a id="a-Hc"></a>依义者。<a id="a-Hd"></a>若无理一。<a id="a-He"></a>众事颠倒悉是魔说。<a id="a-Hf"></a>非复佛经。<a id="a-Hg"></a>故须理一。<a id="a-Hh"></a>依文者。<a id="a-Hi"></a>文称佛知见。<a id="a-Hj"></a>今取所知见。<a id="a-Hk"></a>所见即谛所知即境。<a id="a-Hl"></a>境谛即实相之理。<a id="a-Hm"></a>故名理一。<a id="a-Hn"></a>旧云因一今云行一。<a id="a-Ho"></a>因语单义别。<a id="a-Hp"></a>行一语通收得因果。<a id="a-Hq"></a>故言行一。<a id="a-Hr"></a>人一教一与彼同。<a id="a-Hs"></a>今且从略说以四一消文。<a id="a-Ht"></a>先释理一复为四意。<a id="a-Hu"></a>一约四位。<a id="a-Hv"></a>二约四智。<a id="a-Hw"></a>三约四门。<a id="a-Hx"></a>四约观心。<a id="a-Hy"></a>一约四位者。<a id="a-Hz"></a>谛境不可知见。<a id="a-I0"></a>约于智眼乃能知见。<a id="a-I1"></a>二智四眼不能知见。<a id="a-I2"></a>唯一切种智佛眼则能知见。<a id="a-I3"></a>经云为令众生开佛知见。<a id="a-I4"></a>不论佛果自知自见。<a id="a-I5"></a>若偏语佛果即失众生。<a id="a-I6"></a>若语众生则无佛知见。<a id="a-I7"></a>故不可偏取。<a id="a-I8"></a>三教行人。<a id="a-I9"></a>虽是众生。<a id="a-IA"></a>未有佛眼佛智故。<a id="a-IB"></a>不能知见实相。<a id="a-IC"></a>圆教四位亦是众生。<a id="a-ID"></a>又分得佛眼佛智。<a id="a-IE"></a>则众生义成。<a id="a-IF"></a>知见义亦成。<a id="a-IG"></a>故寄此四位以释理一。<a id="a-IH"></a>如瑞相中天雨四花。<a id="a-II"></a>表万善同归得入四位乘四位华以趣佛果。<a id="a-IJ"></a>故约位显理也。<a id="a-IK"></a>开者即是十住。<a id="a-IL"></a>初破无明开如来藏见实相理。<a id="a-IM"></a>何者性德之理。<a id="a-IN"></a>而为通别两惑之所染着。<a id="a-IO"></a>难可了知。<a id="a-IP"></a>初心能圆信圆受圆伏。<a id="a-IQ"></a>而未能断不名为开。<a id="a-IR"></a>内加观行。<a id="a-IS"></a>外藉法雨助。<a id="a-IT"></a>破通别惑藏。<a id="a-IU"></a>显出真修性。<a id="a-IV"></a>知见朗然开发。<a id="a-IW"></a>如日出闇灭眼目有用。<a id="a-IX"></a>故名为开。<a id="a-IY"></a>缘修破惑故名使得清净。<a id="a-IZ"></a>仁王云入理般若名为住。<a id="a-Ia"></a>住于十住小白花位也。<a id="a-Ib"></a>示者惑障既除知见体显。<a id="a-Ic"></a>体备万德。<a id="a-Id"></a>法界众德显示分明故名为示。<a id="a-Ie"></a>即是十行大白位也。<a id="a-If"></a>悟者障除体显法界行明。<a id="a-Ig"></a>事理融通更无二趣。<a id="a-Ih"></a>摄大乘师云。<a id="a-Ii"></a>如理智如量智。<a id="a-Ij"></a>今理量不二故名为悟。<a id="a-Ik"></a>即十回向小赤位也。<a id="a-Il"></a>入者事理既融自在无碍。<a id="a-Im"></a>自在流注任运从阿到茶。<a id="a-In"></a>入萨婆若海。<a id="a-Io"></a>如摄大乘师云如理如量通达自在。<a id="a-Ip"></a>如量知见能持众德。<a id="a-Iq"></a>如理知见能遮诸惑。<a id="a-Ir"></a>即是十地大赤位也。<a id="a-Is"></a>然圆道妙位一位之中。<a id="a-It"></a>即具四十一地功德。<a id="a-Iu"></a>秖开即具示悟入等更非异心。<a id="a-Iv"></a>但如理知见。<a id="a-Iw"></a>无有分别浅深之相。<a id="a-Ix"></a>欲显如量知见故。<a id="a-Iy"></a>分别四位耳。<a id="a-Iz"></a>发心毕竟二不别。<a id="a-J0"></a>如是二心前心难。<a id="a-J1"></a>既云难易。<a id="a-J2"></a>即知初心与毕竟心。<a id="a-J3"></a>应有明晦浅深之别。<a id="a-J4"></a>犹如月体初后俱圆而有朔望之殊。<a id="a-J5"></a>四位知见皆明照实相。<a id="a-J6"></a>而说开入之异耳(云云)。<a id="a-J7"></a>二约四智者。<a id="a-J8"></a>今欲以圆教四智对于四位。<a id="a-J9"></a>不如般若中通教释也。<a id="a-JA"></a>一道慧见道实性。<a id="a-JB"></a>实性中得开佛知见也。<a id="a-JC"></a>二道种慧。<a id="a-JD"></a>知十法界诸道种别解惑之相。<a id="a-JE"></a>一一皆示佛知见也。<a id="a-JF"></a>三一切智。<a id="a-JG"></a>知一切法一相寂灭。<a id="a-JH"></a>寂灭即悟佛知见也。<a id="a-JI"></a>四一切种智。<a id="a-JJ"></a>知一切法一相寂灭相。<a id="a-JK"></a>种种行类相貌皆识。<a id="a-JL"></a>即入佛知见也。<a id="a-JM"></a>又道慧如理名开。<a id="a-JN"></a>道种慧如量名示。<a id="a-JO"></a>一切智理量不二称悟。<a id="a-JP"></a>一切种智理量双照为入。<a id="a-JQ"></a>此亦约实理无浅深中。<a id="a-JR"></a>而浅深分别也。<a id="a-JS"></a>三约圆教四门。<a id="a-JT"></a>横释四句者。<a id="a-JU"></a>空门一空一切空。<a id="a-JV"></a>即开。<a id="a-JW"></a>佛知见。<a id="a-JX"></a>有门一有一切有。<a id="a-JY"></a>即示佛知见也。<a id="a-JZ"></a>亦空亦有门。<a id="a-Ja"></a>一切亦空亦有。<a id="a-Jb"></a>即悟佛知见也。<a id="a-Jc"></a>非空非有门。<a id="a-Jd"></a>一切非空非有。<a id="a-Je"></a>即入佛知见。<a id="a-Jf"></a>能通则四。<a id="a-Jg"></a>所通则一。<a id="a-Jh"></a>开示悟入是能通之门。<a id="a-Ji"></a>所知所见是所通之理也。<a id="a-Jj"></a>四约观心释者。<a id="a-Jk"></a>观于心性三谛之理不可思议。<a id="a-Jl"></a>此观明净名为开。<a id="a-Jm"></a>虽不可思议。<a id="a-Jn"></a>而能分别空假中心。<a id="a-Jo"></a>宛然无滥名为示。<a id="a-Jp"></a>空假中心。<a id="a-Jq"></a>即三而一即一而三。<a id="a-Jr"></a>名为悟。<a id="a-Js"></a>空假中心。<a id="a-Jt"></a>非空假中。<a id="a-Ju"></a>而齐照空假中。<a id="a-Jv"></a>名为入。<a id="a-Jw"></a>是为一心三观而分开示悟入之殊也。<a id="a-Jx"></a>所以四种释者。<a id="a-Jy"></a>见理由位位立由智。<a id="a-Jz"></a>智发由门门通由观。<a id="a-K0"></a>观故则门通。<a id="a-K1"></a>门通故智成。<a id="a-K2"></a>智成故位立。<a id="a-K3"></a>位立故见理见理故名为理一也。<a id="a-K4"></a>从舍利弗是为诸佛以一大事下。<a id="a-K5"></a>即是结成理一义也。<a id="a-K6"></a>昔方便教。<a id="a-K7"></a>亦得义论开示悟入而非佛知见故是权。<a id="a-K8"></a>今明佛知见故是实。<a id="a-K9"></a>实即理一也。<a id="a-KA"></a>从告舍利弗如来但教化菩萨是明人一。<a id="a-KB"></a>就昔方便。<a id="a-KC"></a>谓教化三乘。<a id="a-KD"></a>理实而言但化菩萨。<a id="a-KE"></a>如彼穷子自谓客作贱人。<a id="a-KF"></a>长者所观实为己子。<a id="a-KG"></a>即是人一也。<a id="a-KH"></a>从诸有所作常为一事。<a id="a-KI"></a>光宅称教一。<a id="a-KJ"></a>今言行一。<a id="a-KK"></a>诸三乘众行名之为诸。<a id="a-KL"></a>为圆故诸。<a id="a-KM"></a>即是一事。<a id="a-KN"></a>此行何所至到。<a id="a-KO"></a>唯趣佛之知见。<a id="a-KP"></a>即是行一意也。<a id="a-KQ"></a>亦可持此为教一。<a id="a-KR"></a>若就教主为言。<a id="a-KS"></a>诸有所作唯以教化为事。<a id="a-KT"></a>此教一为便。<a id="a-KU"></a>若就行人为语。<a id="a-KV"></a>所作之事事作即是行。<a id="a-KW"></a>今取此便呼为行一也。<a id="a-KX"></a>然四句皆二义。<a id="a-KY"></a>至如理一中。<a id="a-KZ"></a>若取能知见。<a id="a-Ka"></a>即位一为便。<a id="a-Kb"></a>所知见理一为便。<a id="a-Kc"></a>人一句中若取教化教一为便。<a id="a-Kd"></a>若取菩萨人一为便。<a id="a-Ke"></a>教一句中。<a id="a-Kf"></a>若取以一佛乘而为众生说法。<a id="a-Kg"></a>此教一为便。<a id="a-Kh"></a>若取乘运之义行一为便。<a id="a-Ki"></a>四句通然逐便释耳。<a id="a-Kj"></a>从但以一佛乘者。<a id="a-Kk"></a>光宅为因一。<a id="a-Kl"></a>今言教一。<a id="a-Km"></a>圆顿之教。<a id="a-Kn"></a>名一佛乘。<a id="a-Ko"></a>故序品云。<a id="a-Kp"></a>说大乘经即是教义也。<a id="a-Kq"></a>自别教已去。<a id="a-Kr"></a>皆名有余之说。<a id="a-Ks"></a>即不了义非佛一乘。<a id="a-Kt"></a>光宅云。<a id="a-Ku"></a>无缘觉声闻之二。<a id="a-Kv"></a>无偏行菩萨之三。<a id="a-Kw"></a>又有人云。<a id="a-Kx"></a>无菩萨缘觉为无二。<a id="a-Ky"></a>无声闻为无三。<a id="a-Kz"></a>若作此解。<a id="a-L0"></a>秖是无三藏诸乘存于通乘。<a id="a-L1"></a>何关一佛乘耶。<a id="a-L2"></a>有人言。<a id="a-L3"></a>无缘觉为无二。<a id="a-L4"></a>无声闻为无三。<a id="a-L5"></a>存于菩萨大乘。<a id="a-L6"></a>若尔秖无三藏中二乘。<a id="a-L7"></a>不无三藏中菩萨。<a id="a-L8"></a>此存有余何关佛乘。<a id="a-L9"></a>何处经论以声闻为第三。<a id="a-LA"></a>既无此次第都是妄说。<a id="a-LB"></a>若依汝解。<a id="a-LC"></a>无二是无缘觉。<a id="a-LD"></a>无三是无菩萨。<a id="a-LE"></a>第一是声闻应不被无。<a id="a-LF"></a>若如此者则大倒乱。<a id="a-LG"></a>今言但以一佛乘者。<a id="a-LH"></a>纯说佛法之圆教乘也。<a id="a-LI"></a>无余乘者。<a id="a-LJ"></a>无别教带方便有余之说。<a id="a-LK"></a>无二者。<a id="a-LL"></a>无般若中之带二。<a id="a-LM"></a>无三者。<a id="a-LN"></a>无方等中所对之三也。<a id="a-LO"></a>如此二三皆无。<a id="a-LP"></a>况三藏中三耶。<a id="a-LQ"></a>从舍利弗一切十方诸佛法亦如是。<a id="a-LR"></a>即是第五总结。<a id="a-LS"></a>三世佛章各明教一行一。<a id="a-LT"></a>后总论人一理一。<a id="a-LU"></a>在文可见。<a id="a-LV"></a>若当章自作四一者亦得。<a id="a-LW"></a>而不及总文显也。<a id="a-LX"></a>菩萨缨珞经第十三。<a id="a-LY"></a>明九世佛。<a id="a-LZ"></a>过去三世佛。<a id="a-La"></a>现未亦尔。<a id="a-Lb"></a>未来三世佛者。<a id="a-Lc"></a>古佛慈悲入未来。<a id="a-Ld"></a>作种种形度众生者是。<a id="a-Le"></a>未来现在佛者。<a id="a-Lf"></a>当受未来记者是。<a id="a-Lg"></a>未来未来佛者。<a id="a-Lh"></a>当佛转次受记者是。<a id="a-Li"></a>过去准此可知(云云)。<a id="a-Lj"></a>现在现在佛者。<a id="a-Lk"></a>当化主者是。<a id="a-Ll"></a>现在未来佛。<a id="a-Lm"></a>次补者是。<a id="a-Ln"></a>现在过去佛。<a id="a-Lo"></a>古佛垂迹者是。<a id="a-Lp"></a>从过去诸佛章。<a id="a-Lq"></a>此中应具六义。<a id="a-Lr"></a>但出二种。<a id="a-Ls"></a>一开方便。<a id="a-Lt"></a>二显真实。<a id="a-Lu"></a>两则指上。<a id="a-Lv"></a>两则指下。<a id="a-Lw"></a>以无量无数方便者。<a id="a-Lx"></a>明开权也。<a id="a-Ly"></a>是法皆为一佛乘故明显实也。<a id="a-Lz"></a>例上一佛乘即是教一。<a id="a-M0"></a>从诸佛闻法。<a id="a-M1"></a>是虽闻于法。<a id="a-M2"></a>法被众生兼得人一。<a id="a-M3"></a>究竟皆得一切种智。<a id="a-M4"></a>种智所知即是理一。<a id="a-M5"></a>能知即是行一。<a id="a-M6"></a>虽不次第四一兼足也。<a id="a-M7"></a>从未来佛章亦有二义。<a id="a-M8"></a>指上指下兼即具六(云云)。<a id="a-M9"></a>从现在佛门正是化主。<a id="a-MA"></a>初标佛出之意。<a id="a-MB"></a>如诸佛章中唯以大事因缘出现于世。<a id="a-MC"></a>此亦如是唯为饶益安乐众生而出于世也。<a id="a-MD"></a>次开权次显实。<a id="a-ME"></a>又具四一也。</p>
 </body>
</html>