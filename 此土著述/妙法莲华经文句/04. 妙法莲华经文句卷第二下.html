<!doctype html>
<html id="z3IBWXw1MR" data-ver="1462">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第二下</h1>
  <p id="a2">观心释者。<a id="a-3"></a>三智名观。<a id="a-4"></a>三谛名世。<a id="a-5"></a>三观是语本故名音。<a id="a-6"></a>得大势者。<a id="a-7"></a>思益云。<a id="a-8"></a>我投足之处。<a id="a-9"></a>震动三千大千世界及魔宫殿。<a id="a-A"></a>故名大势至。<a id="a-B"></a>悲花云。<a id="a-C"></a>愿我世界如观世音等无有异。<a id="a-D"></a>宝藏佛言。<a id="a-E"></a>由汝愿取大千世界故。<a id="a-F"></a>今当字汝为大势至。<a id="a-G"></a>观心释者。<a id="a-H"></a>三止为足。<a id="a-I"></a>投三谛地动十法界。<a id="a-J"></a>一切见爱所住之处皆悉倾动(云云)。<a id="a-K"></a>不休息者。<a id="a-L"></a>思益云。<a id="a-M"></a>恒河沙劫为一日夜。<a id="a-N"></a>是三十日为月。<a id="a-O"></a>十二月为岁。<a id="a-P"></a>过百千亿亿劫得值一佛。<a id="a-Q"></a>如是值恒河沙佛。<a id="a-R"></a>行诸梵行修习功德。<a id="a-S"></a>然后受记。<a id="a-T"></a>心不休息故名不休息。<a id="a-U"></a>观心者。<a id="a-V"></a>观空不住空。<a id="a-W"></a>出假不住假。<a id="a-X"></a>而入中不住中双照二谛名不休息。<a id="a-Y"></a>宝掌者。<a id="a-Z"></a>普超云。<a id="a-a"></a>被上德铠乃至佛无能沮败令释大乘。<a id="a-b"></a>若于梦中不志二乘。<a id="a-c"></a>常以实心诸通慧心。<a id="a-d"></a>为人讲宣。<a id="a-e"></a>于珍宝心无所贪惜。<a id="a-f"></a>故名宝掌。<a id="a-g"></a>观心者。<a id="a-h"></a>不思议三谛名之为宝。<a id="a-i"></a>一心三观名之为掌。<a id="a-j"></a>以此观掌执此谛宝。<a id="a-k"></a>自利利他故云宝掌。<a id="a-l"></a>药王者。<a id="a-m"></a>悲花云。<a id="a-n"></a>愿贤劫一千四佛初成道。<a id="a-o"></a>我皆供养。<a id="a-p"></a>诸佛入灭我皆起塔。<a id="a-q"></a>劫尽苦恼我皆救护。<a id="a-r"></a>刀兵疾疫作大医王然后作佛。<a id="a-s"></a>宝藏佛言。<a id="a-t"></a>今当字汝为火净药王。<a id="a-u"></a>在后作佛即楼至如来。<a id="a-v"></a>观心释(云云)。<a id="a-w"></a>此下欠释七菩萨。<a id="a-x"></a>跋陀婆罗者此言善守。<a id="a-y"></a>亦云贤守。<a id="a-z"></a>思益云。<a id="a-10"></a>若众生闻名者。<a id="a-11"></a>毕定得三菩提。<a id="a-12"></a>故名善守。<a id="a-13"></a>观解者。<a id="a-14"></a>中道正观。<a id="a-15"></a>于诸善中最为上首。<a id="a-16"></a>故言善守。<a id="a-17"></a>弥勒者此云慈氏。<a id="a-18"></a>思益云。<a id="a-19"></a>若众生见者。<a id="a-1A"></a>即得慈心三昧故名慈氏。<a id="a-1B"></a>贤愚云。<a id="a-1C"></a>国王见象师调象。<a id="a-1D"></a>即慈心生。<a id="a-1E"></a>从是得名慈氏。<a id="a-1F"></a>悲花云。<a id="a-1G"></a>发愿于刀火劫中拥护众生。<a id="a-1H"></a>今观解者。<a id="a-1I"></a>中道正观即是无缘大慈。<a id="a-1J"></a>慈善根力令诸心数皆入同体大慈法中离诸不善。<a id="a-1K"></a>故称慈氏。<a id="a-1L"></a>又云慈乃姓也。<a id="a-1M"></a>名阿逸多。<a id="a-1N"></a>此翻无胜。<a id="a-1O"></a>下文(云云)。<a id="a-1P"></a>此下欠释宝积。<a id="a-1Q"></a>导师者。<a id="a-1R"></a>思益云。<a id="a-1S"></a>于堕邪道众生。<a id="a-1T"></a>生大悲心令入正道不求恩报。<a id="a-1U"></a>故名导师。<a id="a-1V"></a>观解者。<a id="a-1W"></a>三观妙智导一切行不坠二边。<a id="a-1X"></a>皆入正观。<a id="a-1Y"></a>故名导师。<a id="a-1Z"></a>未释者俟后追注(云云)。<a id="a-1a"></a>六如是下是结句也。<a id="a-1b"></a>第三列杂众者。<a id="a-1c"></a>旧云凡夫众。<a id="a-1d"></a>此中有圣旧云俗众。<a id="a-1e"></a>此中有道。<a id="a-1f"></a>旧云天人众。<a id="a-1g"></a>此中有龙鬼皆不便。<a id="a-1h"></a>今呼为杂众。<a id="a-1i"></a>意则兼矣。<a id="a-1j"></a>所谓五道二界八番。<a id="a-1k"></a>是故言杂。<a id="a-1l"></a>方等经亦列地狱。<a id="a-1m"></a>中阴经亦化无色。<a id="a-1n"></a>此皆随机适现。<a id="a-1o"></a>不可一例作并。<a id="a-1p"></a>复不可定其次第。<a id="a-1q"></a>旧云人是土主。<a id="a-1r"></a>让诸客在前。<a id="a-1s"></a>无量义经。<a id="a-1t"></a>秖与此经同席。<a id="a-1u"></a>明国王国臣国士国女。<a id="a-1v"></a>不论宾主相让。<a id="a-1w"></a>出经家趣列在文。<a id="a-1x"></a>或有别意未详。<a id="a-1y"></a>今观此文有八番。<a id="a-1z"></a>先标帝释。<a id="a-20"></a>次列四王。<a id="a-21"></a>前龙后鸟鬼神重出。<a id="a-22"></a>为此义故呼为杂众。<a id="a-23"></a>不可言其次第。<a id="a-24"></a>又杂众者。<a id="a-25"></a>此中有得道未得道者。<a id="a-26"></a>杂果报与形服杂故言杂。<a id="a-27"></a>其中得二乘道者。<a id="a-28"></a>无漏智与无明烦恼杂故言杂。<a id="a-29"></a>其中得菩萨道者。<a id="a-2A"></a>沤和与众机杂故言杂其中得佛道者。<a id="a-2B"></a>一法具一切法故言杂。<a id="a-2C"></a>杂义如是。<a id="a-2D"></a>岂可以凡夫形俗判之。<a id="a-2E"></a>复不可以五道人天等判之。<a id="a-2F"></a>故言杂也。<a id="a-2G"></a>此是约教释(云云)。<a id="a-2H"></a>释提桓因因陀罗。<a id="a-2I"></a>或云旃提罗。<a id="a-2J"></a>此翻能作。<a id="a-2K"></a>作忉利天主。<a id="a-2L"></a>忉利此翻三十三。<a id="a-2M"></a>四面各八城就喜见城合三十三。<a id="a-2N"></a>共居须弥顶。<a id="a-2O"></a>须弥此翻安明。<a id="a-2P"></a>四宝所成。<a id="a-2Q"></a>高广三百三十六万里。<a id="a-2R"></a>此是欲天之主故前列。<a id="a-2S"></a>杂阿含四十云。<a id="a-2T"></a>有一比丘问佛。<a id="a-2U"></a>何故名释提桓因。<a id="a-2V"></a>答本为人时行于顿施。<a id="a-2W"></a>堪能作主故名释提桓因。<a id="a-2X"></a>何故名富兰陀罗。<a id="a-2Y"></a>为人时数数行施故。<a id="a-2Z"></a>何故名摩伽婆。<a id="a-2a"></a>本为人时名故。<a id="a-2b"></a>何故名娑婆罗。<a id="a-2c"></a>本为人时此衣布施故。<a id="a-2d"></a>何故名憍尸迦。<a id="a-2e"></a>本为人时姓故。<a id="a-2f"></a>何故名舍脂钵低。<a id="a-2g"></a>舍脂是妇钵低是夫。<a id="a-2h"></a>何故名千眼。<a id="a-2i"></a>本为人时聪明。<a id="a-2j"></a>于一时坐思千种义。<a id="a-2k"></a>观察称量故名千眼。<a id="a-2l"></a>何故名因提利。<a id="a-2m"></a>为三十二天主。<a id="a-2n"></a>璎珞第三云。<a id="a-2o"></a>天帝名拘翼。<a id="a-2p"></a>教门者。<a id="a-2q"></a>阿含中帝释是阿那含。<a id="a-2r"></a>般若明十方难问般若者。<a id="a-2s"></a>皆名释提桓因。<a id="a-2t"></a>别圆中明释提桓因得首楞严三昧。<a id="a-2u"></a>内证不同。<a id="a-2v"></a>过贤劫二千二十四劫作佛。<a id="a-2w"></a>号无著世尊(云云)。<a id="a-2x"></a>本迹者。<a id="a-2y"></a>十住行向即三十。<a id="a-2z"></a>十地为一。<a id="a-30"></a>等觉为二。<a id="a-31"></a>妙觉为主。<a id="a-32"></a>同栖第一义天。<a id="a-33"></a>共服实相甘露即本也。<a id="a-34"></a>居须弥顶迹也。<a id="a-35"></a>观心解者。<a id="a-36"></a>自行十善劝他随喜。<a id="a-37"></a>此三十善皆空皆假皆中。<a id="a-38"></a>即是三十三观门也。<a id="a-39"></a>名月等三天子。<a id="a-3A"></a>是内臣如卿相。<a id="a-3B"></a>或云是三光天子耳。<a id="a-3C"></a>名月是宝吉祥月天子。<a id="a-3D"></a>大势至应作。<a id="a-3E"></a>普香是明星天子。<a id="a-3F"></a>虚空藏应作。<a id="a-3G"></a>宝光是宝意日天子。<a id="a-3H"></a>观世音应作。<a id="a-3I"></a>此即本迹释也。<a id="a-3J"></a>观解者。<a id="a-3K"></a>三观即二智。<a id="a-3L"></a>三智即三光。<a id="a-3M"></a>从三谛生三智。<a id="a-3N"></a>谛即天智即子(云云)。<a id="a-3O"></a>四大天王者。<a id="a-3P"></a>帝释外臣如武将也。<a id="a-3Q"></a>居四宝山。<a id="a-3R"></a>高半须弥。<a id="a-3S"></a>广二十四万里。<a id="a-3T"></a>东提头赖吒。<a id="a-3U"></a>此云持国。<a id="a-3V"></a>亦言安民。<a id="a-3W"></a>居黄金山领二鬼。<a id="a-3X"></a>揵闼婆富单那。<a id="a-3Y"></a>南毗留勒叉。<a id="a-3Z"></a>此云增长。<a id="a-3a"></a>亦云免离。<a id="a-3b"></a>居琉璃山领二鬼。<a id="a-3c"></a>薜荔多鸠槃茶。<a id="a-3d"></a>西毗留博叉。<a id="a-3e"></a>此云非好报。<a id="a-3f"></a>亦云恶眼。<a id="a-3g"></a>亦云杂语。<a id="a-3h"></a>居白银山领二鬼。<a id="a-3i"></a>毒龙毗舍阇。<a id="a-3j"></a>北毗沙门。<a id="a-3k"></a>此云种种闻。<a id="a-3l"></a>亦云多闻。<a id="a-3m"></a>居水精山领二鬼。<a id="a-3n"></a>罗刹夜叉。<a id="a-3o"></a>各领二鬼不令恼人故称护世。<a id="a-3p"></a>本迹者。<a id="a-3q"></a>本为常乐我净四王护持佛法。<a id="a-3r"></a>不令外人取其枝叶斫截破坏。<a id="a-3s"></a>常王护东方常无常双树。<a id="a-3t"></a>乐王护南方乐无乐双树。<a id="a-3u"></a>我王护西方我无我双树。<a id="a-3v"></a>净王护北方净不净双树。<a id="a-3w"></a>枝干喻常。<a id="a-3x"></a>华喻于我。<a id="a-3y"></a>果喻于乐。<a id="a-3z"></a>茂叶喻净。<a id="a-40"></a>护此华果。<a id="a-41"></a>常能利益一切众生故。<a id="a-42"></a>迹为四王而护世也。<a id="a-43"></a>观解者。<a id="a-44"></a>观四谛智即是四王。<a id="a-45"></a>一谛下除爱见二惑。<a id="a-46"></a>即是护八爱见也。<a id="a-47"></a>次忉利上有焰摩。<a id="a-48"></a>此翻善时。<a id="a-49"></a>大论云妙善。<a id="a-4A"></a>去忉利三百三十六万里。<a id="a-4B"></a>善时上有兜率陀。<a id="a-4C"></a>此翻妙足。<a id="a-4D"></a>去焰摩如地远。<a id="a-4E"></a>而不列者略耳。<a id="a-4F"></a>何者。<a id="a-4G"></a>下天钝上天着乐。<a id="a-4H"></a>尚知来集。<a id="a-4I"></a>况不着不钝而不来耶。<a id="a-4J"></a>自在即第五。<a id="a-4K"></a>大自在即第六。<a id="a-4L"></a>自化五欲他化五欲(云云)。<a id="a-4M"></a>有人言。<a id="a-4N"></a>是色界顶大自在。<a id="a-4O"></a>此不应超至彼也。<a id="a-4P"></a>本迹者。<a id="a-4Q"></a>此两天本住自在自在王等定。<a id="a-4R"></a>迹为两天耳。<a id="a-4S"></a>观心者。<a id="a-4T"></a>入空是自在观。<a id="a-4U"></a>入中是大自在观(云云)。<a id="a-4V"></a>次列色界天。<a id="a-4W"></a>娑婆此翻忍。<a id="a-4X"></a>其土众生安于十恶不肯出离。<a id="a-4Y"></a>从人名土故称为忍。<a id="a-4Z"></a>悲花经云。<a id="a-4a"></a>云何名娑婆。<a id="a-4b"></a>是诸众生忍受三毒及诸烦恼故名忍土。<a id="a-4c"></a>亦名杂杂九道共居(云云)。<a id="a-4d"></a>梵者此翻离欲。<a id="a-4e"></a>除下地系上升色界故名离欲。<a id="a-4f"></a>亦称高净。<a id="a-4g"></a>尸弃者此翻为顶髻。<a id="a-4h"></a>又外国唤火为树提尸弃。<a id="a-4i"></a>此王本修火光定。<a id="a-4j"></a>破欲界惑。<a id="a-4k"></a>从德立名。<a id="a-4l"></a>然经标梵王。<a id="a-4m"></a>复举尸弃。<a id="a-4n"></a>似如两人。<a id="a-4o"></a>依释论正以尸弃为王。<a id="a-4p"></a>今经举位显名。<a id="a-4q"></a>恐目一人耳。<a id="a-4r"></a>住禅中间内有觉观外有言说。<a id="a-4s"></a>得主领为王。<a id="a-4t"></a>单修禅为梵民。<a id="a-4u"></a>加四无量心为王也。<a id="a-4v"></a>初禅有梵众梵辅大梵。<a id="a-4w"></a>今举王摄诸也。<a id="a-4x"></a>光明者二禅也。<a id="a-4y"></a>此有少光无量光光音。<a id="a-4z"></a>三禅有少净无量净遍净。<a id="a-50"></a>四禅有密身亦无挂碍无量密亦受福密果亦广果无想密亦无想。<a id="a-51"></a>又有五那含。<a id="a-52"></a>不烦不热善见善现色究竟亦大自在即摩醯首罗。<a id="a-53"></a>经文存略不具出。<a id="a-54"></a>但等等此诸天也。<a id="a-55"></a>例有教门本迹观心自思之。<a id="a-56"></a>次列八龙者。<a id="a-57"></a>难陀名欢喜。<a id="a-58"></a>跋名善。<a id="a-59"></a>兄弟常护摩竭提。<a id="a-5A"></a>雨泽以时国无饥年瓶沙王年为一会。<a id="a-5B"></a>百姓闻皆欢喜。<a id="a-5C"></a>从此得名。<a id="a-5D"></a>即目连所降者也。<a id="a-5E"></a>居海中。<a id="a-5F"></a>本迹解者。<a id="a-5G"></a>本住欢喜地。<a id="a-5H"></a>迹居海间。<a id="a-5I"></a>观解者。<a id="a-5J"></a>三观即中道生法喜也。<a id="a-5K"></a>娑伽罗从居海受名。<a id="a-5L"></a>华严所称。<a id="a-5M"></a>旧云因国得名。<a id="a-5N"></a>本住智度大海。<a id="a-5O"></a>迹处沧溟。<a id="a-5P"></a>和修吉此云多头。<a id="a-5Q"></a>亦云宝称。<a id="a-5R"></a>居于水中。<a id="a-5S"></a>本住普现色身三昧。<a id="a-5T"></a>迹示多头也。<a id="a-5U"></a>观者。<a id="a-5V"></a>入假之观。<a id="a-5W"></a>分别无量法门也(云云)。<a id="a-5X"></a>德叉迦此云现毒。<a id="a-5Y"></a>亦云多舌。<a id="a-5Z"></a>或云两舌。<a id="a-5a"></a>本住乐说无碍辩法门。<a id="a-5b"></a>迹示多舌。<a id="a-5c"></a>阿那婆达多。<a id="a-5d"></a>从池得名。<a id="a-5e"></a>此云无热。<a id="a-5f"></a>无热池。<a id="a-5g"></a>长阿含十八云。<a id="a-5h"></a>雪山顶有池。<a id="a-5i"></a>名阿耨达池。<a id="a-5j"></a>中有五柱堂。<a id="a-5k"></a>从池为名。<a id="a-5l"></a>龙王常处其中。<a id="a-5m"></a>阎浮提诸龙有三患。<a id="a-5n"></a>一热风热沙着身。<a id="a-5o"></a>烧皮肉及骨髓以为苦恼。<a id="a-5p"></a>二恶风暴起吹其宫殿失宝饰衣等。<a id="a-5q"></a>龙身自现以为苦恼。<a id="a-5r"></a>三诸龙娱乐时。<a id="a-5s"></a>金翅鸟入宫。<a id="a-5t"></a>搏撮始生龙子食之。<a id="a-5u"></a>怖惧热恼。<a id="a-5v"></a>此池无三患。<a id="a-5w"></a>若鸟起心欲往即便命终。<a id="a-5x"></a>故名无热恼池也。<a id="a-5y"></a>本住清凉常乐我净。<a id="a-5z"></a>迹处凉池。<a id="a-60"></a>观者三观妙慧。<a id="a-61"></a>净五住之烦唼。<a id="a-62"></a>免二死之热沙(云云)。<a id="a-63"></a>摩那斯此云大身。<a id="a-64"></a>或大意大力等。<a id="a-65"></a>修罗排海淹喜见城。<a id="a-66"></a>此龙萦身以遏海水。<a id="a-67"></a>本住无边身法门。<a id="a-68"></a>迹为大体。<a id="a-69"></a>观者中道正观其性广博(云云)。<a id="a-6A"></a>沤钵罗此云黛色莲华池。<a id="a-6B"></a>龙依住从池得名。<a id="a-6C"></a>本住法华三昧。<a id="a-6D"></a>迹居此池。<a id="a-6E"></a>观者三观即是修因。<a id="a-6F"></a>因即莲华也。<a id="a-6G"></a>正法念经云。<a id="a-6H"></a>龙为诸天保境。<a id="a-6I"></a>修罗兴兵前与龙斗。<a id="a-6J"></a>故知为天所管也。<a id="a-6K"></a>次列四紧那罗。<a id="a-6L"></a>亦云真陀罗。<a id="a-6M"></a>此云疑神。<a id="a-6N"></a>似人而有一角故号人非人。<a id="a-6O"></a>天帝法乐神。<a id="a-6P"></a>居十宝山。<a id="a-6Q"></a>身有异相即上奏乐。<a id="a-6R"></a>佛时说法。<a id="a-6S"></a>诸天弦歌般遮于瑟而颂法门。<a id="a-6T"></a>旧云。<a id="a-6U"></a>法紧奏四谛。<a id="a-6V"></a>妙紧奏十二因缘。<a id="a-6W"></a>大紧奏六度。<a id="a-6X"></a>持紧总奏前三。<a id="a-6Y"></a>今言奏四教法门也。<a id="a-6Z"></a>本住不可思议。<a id="a-6a"></a>不起灭定安禅合掌。<a id="a-6b"></a>以千万偈赞诸法王。<a id="a-6c"></a>迹寄弦管歌咏十力。<a id="a-6d"></a>观者。<a id="a-6e"></a>观音声即空即假即中。<a id="a-6f"></a>随顺三谛即是赞佛也。<a id="a-6g"></a>四乾闼婆此云嗅香。<a id="a-6h"></a>以香为食。<a id="a-6i"></a>亦云香阴。<a id="a-6j"></a>其身出香。<a id="a-6k"></a>此是天帝俗乐之神也。<a id="a-6l"></a>乐者幢倒伎也。<a id="a-6m"></a>乐音者。<a id="a-6n"></a>鼓节弦管也。<a id="a-6o"></a>美者幢倒中胜品者。<a id="a-6p"></a>美音者弦管中胜者也。<a id="a-6q"></a>阿修罗者此云无酒。<a id="a-6r"></a>四天下采花酝于大海。<a id="a-6s"></a>鱼龙业力其味不变。<a id="a-6t"></a>嗔妒誓断故言无酒神。<a id="a-6u"></a>亦云不端。<a id="a-6v"></a>弥天安师云。<a id="a-6w"></a>质谅质谅直信也。<a id="a-6x"></a>此神谄曲不与名相称。<a id="a-6y"></a>有二种鬼道摄者。<a id="a-6z"></a>居大海边。<a id="a-70"></a>畜生道摄者。<a id="a-71"></a>居大海底。<a id="a-72"></a>婆稚者此云被缚。<a id="a-73"></a>或云五处被缚。<a id="a-74"></a>或云五恶。<a id="a-75"></a>物系颈不得脱故云被缚。<a id="a-76"></a>亦云有缚。<a id="a-77"></a>为帝释所缚。<a id="a-78"></a>本能五系系魔外道。<a id="a-79"></a>迹为此像耳。<a id="a-7A"></a>正法华云最胜观者。<a id="a-7B"></a>以三观智。<a id="a-7C"></a>缚五住惑入实际中。<a id="a-7D"></a>佉罗骞驮此云广肩胛。<a id="a-7E"></a>亦云恶阴。<a id="a-7F"></a>涌海水者。<a id="a-7G"></a>正本云宝锦。<a id="a-7H"></a>本住权实二智。<a id="a-7I"></a>慈荷众生故。<a id="a-7J"></a>迹为广肩胛。<a id="a-7K"></a>观者。<a id="a-7L"></a>三观能鼓覆五住生死大海也。<a id="a-7M"></a>毗摩质多此云净心。<a id="a-7N"></a>亦云种种疑。<a id="a-7O"></a>波海水出声。<a id="a-7P"></a>名毗摩质多。<a id="a-7Q"></a>即舍脂父也。<a id="a-7R"></a>观佛三昧云。<a id="a-7S"></a>光音天生此地。<a id="a-7T"></a>地使有欲入海洗不净。<a id="a-7U"></a>堕泥变为卵。<a id="a-7V"></a>八千岁生一女。<a id="a-7W"></a>千头少一。<a id="a-7X"></a>二十四手。<a id="a-7Y"></a>此女戏于水水精入身。<a id="a-7Z"></a>八千岁生一男。<a id="a-7a"></a>二十四头千手少一。<a id="a-7b"></a>海水波音名为毗摩质多。<a id="a-7c"></a>索乾闼婆女生舍脂。<a id="a-7d"></a>帝释业力令其父居七宝殿。<a id="a-7e"></a>纳为妻。<a id="a-7f"></a>后谗其父遂交兵。<a id="a-7g"></a>脚波海水手攻喜见。<a id="a-7h"></a>帝释以般若咒力不能为害。<a id="a-7i"></a>正本云燕居。<a id="a-7j"></a>本者色心本净。<a id="a-7k"></a>迹为此名。<a id="a-7l"></a>观者正观中道即是净心。<a id="a-7m"></a>罗睺罗此云障持。<a id="a-7n"></a>障持日月者也。<a id="a-7o"></a>是畜生种身长八万四千由旬。<a id="a-7p"></a>口广千由旬。<a id="a-7q"></a>宝珠严身。<a id="a-7r"></a>观天女天园林。<a id="a-7s"></a>若四天下人孝养父母。<a id="a-7t"></a>供养沙门者。<a id="a-7u"></a>诸天有威力。<a id="a-7v"></a>上空雨刀。<a id="a-7w"></a>若不尔诸天入宫不出。<a id="a-7x"></a>又日放光照其眼不能得见。<a id="a-7y"></a>举手掌障。<a id="a-7z"></a>日世人咸言日蚀怪险种种邪说。<a id="a-80"></a>掩月亦如是。<a id="a-81"></a>或作大声。<a id="a-82"></a>世人言天兽吼险乱王衰。<a id="a-83"></a>种种邪说。<a id="a-84"></a>怖日月时倍大其身气呵日月。<a id="a-85"></a>日月失光来诉佛。<a id="a-86"></a>佛告罗睺莫吞日月。<a id="a-87"></a>罗睺支节战动身流白汗即放日月。<a id="a-88"></a>日月力众生力佛力。<a id="a-89"></a>众因缘故不能为害。<a id="a-8A"></a>昔有婆罗门聪明广施。<a id="a-8B"></a>四千车载食。<a id="a-8C"></a>于旷野施。<a id="a-8D"></a>有一佛塔恶人所烧。<a id="a-8E"></a>即以四千车载水灭火救塔。<a id="a-8F"></a>欢喜发愿愿得大身欲界第一。<a id="a-8G"></a>既无正信好斗爱战喜施故生光明城。<a id="a-8H"></a>作罗睺罗。<a id="a-8I"></a>修罗主也。<a id="a-8J"></a>正本云吸气。<a id="a-8K"></a>本观(云云)。<a id="a-8L"></a>次列四迦楼罗。<a id="a-8M"></a>此云金翅。<a id="a-8N"></a>翅翮金色居四天下大树上。<a id="a-8O"></a>两翅相去三百三十六万里。<a id="a-8P"></a>有人言庄子呼为鹏。<a id="a-8Q"></a>鹏行众鸟翼之。<a id="a-8R"></a>亦称为凤皇。<a id="a-8S"></a>私谓凤不践生草啖竹实栖乳桐。<a id="a-8T"></a>金翅啖龙云何是类。<a id="a-8U"></a>大威德者。<a id="a-8V"></a>威胜群辈。<a id="a-8W"></a>又威摄诸龙也。<a id="a-8X"></a>正本云具足。<a id="a-8Y"></a>大身者大群辈也。<a id="a-8Z"></a>大满者。<a id="a-8a"></a>龙恒充满己意也。<a id="a-8b"></a>如意者颈有此珠也。<a id="a-8c"></a>正本云不可动。<a id="a-8d"></a>迦楼鸟有神力。<a id="a-8e"></a>雄化为天子。<a id="a-8f"></a>雌变为天女。<a id="a-8g"></a>化己住处有宝宫。<a id="a-8h"></a>亦有百味。<a id="a-8i"></a>而报须食龙。<a id="a-8j"></a>胎能啖胎。<a id="a-8k"></a>不能啖三。<a id="a-8l"></a>卵能啖二。<a id="a-8m"></a>湿能啖三。<a id="a-8n"></a>化能啖四。<a id="a-8o"></a>观佛三昧经云。<a id="a-8p"></a>正音迦楼。<a id="a-8q"></a>一日山东啖一龙王五百小龙。<a id="a-8r"></a>三方亦尔。<a id="a-8s"></a>周而复始寿八千年。<a id="a-8t"></a>临终失势欲啖龙子。<a id="a-8u"></a>龙母[口*熬]嘇之不得食。<a id="a-8v"></a>即嗔从金刚山透海。<a id="a-8w"></a>穿地轮过。<a id="a-8x"></a>不能过风轮。<a id="a-8y"></a>风弹之从故孔涌到金刚山如是七返还山顶命终。<a id="a-8z"></a>肉裂火起将烧宝山。<a id="a-90"></a>难陀雨雨灭之。<a id="a-91"></a>肉烂心冲风轮亦七返。<a id="a-92"></a>堕山上成如意珠。<a id="a-93"></a>龙得之即为王。<a id="a-94"></a>人王亦感此珠者也。<a id="a-95"></a>次列人者。<a id="a-96"></a>韦提希母也。<a id="a-97"></a>翻思惟。<a id="a-98"></a>频婆娑罗。<a id="a-99"></a>此翻模实父也。<a id="a-9A"></a>阿阇世者未生怨。<a id="a-9B"></a>或呼为婆留支。<a id="a-9C"></a>此云无指。<a id="a-9D"></a>内人将护呼为善见。<a id="a-9E"></a>善见之名本也。<a id="a-9F"></a>无指之称表迹。<a id="a-9G"></a>大经云阿阇名不生。<a id="a-9H"></a>世者名怨。<a id="a-9I"></a>以不生佛性故。<a id="a-9J"></a>则烦恼怨生。<a id="a-9K"></a>烦恼怨生故不见佛性。<a id="a-9L"></a>不生烦恼即见佛性。<a id="a-9M"></a>又阿阇者名不生。<a id="a-9N"></a>世名世法。<a id="a-9O"></a>以世八法所不污故。<a id="a-9P"></a>故名阿阇世。<a id="a-9Q"></a>此是本义也。<a id="a-9R"></a>普超经云。<a id="a-9S"></a>阿阇世从文殊忏悔。<a id="a-9T"></a>得柔顺忍。<a id="a-9U"></a>命终入宾吒罗地狱。<a id="a-9V"></a>即入即出生上方佛土得无生忍。<a id="a-9W"></a>弥勒出时复来此界。<a id="a-9X"></a>名不动菩萨。<a id="a-9Y"></a>后当作佛号净界如来。<a id="a-9Z"></a>其迹既尔本岂可量。<a id="a-9a"></a>说法华时预清净众。<a id="a-9b"></a>至涅槃时引逆罪者。<a id="a-9c"></a>何异迦葉于法华受记于涅槃不堪付嘱。<a id="a-9d"></a>不可迷迹而惑其本也。<a id="a-9e"></a>观解者。<a id="a-9f"></a>贪爱母无明父。<a id="a-9g"></a>害此故称逆。<a id="a-9h"></a>逆即顺也。<a id="a-9i"></a>行于非道通达佛道。<a id="a-9j"></a>问佛在人中说法。<a id="a-9k"></a>列人众何少。<a id="a-9l"></a>答文略不载人实不少。<a id="a-9m"></a>文云及诸小王转轮圣王等。<a id="a-9n"></a>无量义中列四轮王国王国臣国民士女其众则广。<a id="a-9o"></a>问天人龙鬼皆见佛闻法。<a id="a-9p"></a>地狱一道无色一界何意不列。<a id="a-9q"></a>答此义今当辩。<a id="a-9r"></a>夫诸道升沈由戒有持毁。<a id="a-9s"></a>见佛不见佛。<a id="a-9t"></a>由乘有缓急。<a id="a-9u"></a>然持戒有粗细。<a id="a-9v"></a>故报有优劣。<a id="a-9w"></a>持乘有小大。<a id="a-9x"></a>见佛有权实。<a id="a-9y"></a>且略判戒乘各为三品。<a id="a-9z"></a>依涅槃一句开为四句。<a id="a-A0"></a>释之其义则显。<a id="a-A1"></a>一戒乘俱急。<a id="a-A2"></a>二戒缓乘急。<a id="a-A3"></a>三戒急乘缓。<a id="a-A4"></a>四戒乘俱缓。<a id="a-A5"></a>若通论戒乘。<a id="a-A6"></a>一切善法。<a id="a-A7"></a>一切观慧。<a id="a-A8"></a>皆得称戒。<a id="a-A9"></a>亦皆是乘人天五乘即是其义。<a id="a-AA"></a>道共等戒悉是通意也。<a id="a-AB"></a>今就别判。<a id="a-AC"></a>三归五戒十善八斋出家律仪。<a id="a-AD"></a>乃至定共能防身口。<a id="a-AE"></a>遮恶道果得人天报者。<a id="a-AF"></a>名之为戒。<a id="a-AG"></a>若闻经生解。<a id="a-AH"></a>观智推寻四谛十二缘六度生灭无生灭等。<a id="a-AI"></a>智能破烦恼。<a id="a-AJ"></a>运出三界者。<a id="a-AK"></a>名之为乘。<a id="a-AL"></a>故大品云。<a id="a-AM"></a>有相之善不动不出。<a id="a-AN"></a>无相之善能动能出。<a id="a-AO"></a>即此义也。<a id="a-AP"></a>若戒乘俱急者。<a id="a-AQ"></a>持下品戒。<a id="a-AR"></a>戒急报在人中。<a id="a-AS"></a>持小乘乘急。<a id="a-AT"></a>以人中身。<a id="a-AU"></a>于三藏教时见佛闻法。<a id="a-AV"></a>持中乘乘急。<a id="a-AW"></a>以人报身。<a id="a-AX"></a>于通教大乘乃至带方便诸大乘经时。<a id="a-AY"></a>见佛闻法。<a id="a-AZ"></a>持上乘乘急。<a id="a-Aa"></a>以人报身于华严法华等教及诸教中圆。<a id="a-Ab"></a>见佛闻法。<a id="a-Ac"></a>预列为同闻众者是也。<a id="a-Ad"></a>若持中品戒急。<a id="a-Ae"></a>报在欲界天。<a id="a-Af"></a>持小乘乘急。<a id="a-Ag"></a>以欲界天身。<a id="a-Ah"></a>于三藏时见佛闻法。<a id="a-Ai"></a>余如上说。<a id="a-Aj"></a>若持上品戒急。<a id="a-Ak"></a>加修禅定报在色无色天等。<a id="a-Al"></a>持小乘乘急。<a id="a-Am"></a>以色无色天身。<a id="a-An"></a>于三藏中见佛闻法。<a id="a-Ao"></a>余如上说。<a id="a-Ap"></a>释第一句竟。<a id="a-Aq"></a>若戒缓乘急者。<a id="a-Ar"></a>三品戒皆缓报堕三途。<a id="a-As"></a>持小乘乘急。<a id="a-At"></a>以三途身。<a id="a-Au"></a>于三藏中见佛闻法。<a id="a-Av"></a>余如上说。<a id="a-Aw"></a>释第二句竟。<a id="a-Ax"></a>若戒急乘缓者。<a id="a-Ay"></a>三戒急故。<a id="a-Az"></a>受欲界人天及色无色天身。<a id="a-B0"></a>三乘缓故。<a id="a-B1"></a>佛虽出世说三乘法。<a id="a-B2"></a>爱着乐报耽荒五欲。<a id="a-B3"></a>不见佛不闻法。<a id="a-B4"></a>舍卫三亿家。<a id="a-B5"></a>及诸不见闻者。<a id="a-B6"></a>三界着乐诸天等是也。<a id="a-B7"></a>释第三句竟。<a id="a-B8"></a>若戒乘俱缓者。<a id="a-B9"></a>受三途报不见佛不闻法也。<a id="a-BA"></a>释第四句竟。<a id="a-BB"></a>此文不列地狱者。<a id="a-BC"></a>以其戒缓苦重报隔上乘又缓不能于法华见佛闻法。<a id="a-BD"></a>余经有列者余乘急耳。<a id="a-BE"></a>又不列无色天者。<a id="a-BF"></a>上戒急故受天身着定味。<a id="a-BG"></a>上乘缓故。<a id="a-BH"></a>不能于法华见佛闻法。<a id="a-BI"></a>余经有列者。<a id="a-BJ"></a>有余乘急耳。<a id="a-BK"></a>若得此意。<a id="a-BL"></a>一一勘天龙八部。<a id="a-BM"></a>皆识本缘缓急。<a id="a-BN"></a>来不来义悉可解。<a id="a-BO"></a>广释如净名疏。<a id="a-BP"></a>又识权者引实。<a id="a-BQ"></a>本迹义转明。<a id="a-BR"></a>将此勘已观行。<a id="a-BS"></a>三世因果朗然可识。<a id="a-BT"></a>各礼佛足者。<a id="a-BU"></a>总结众集也。</p>
  <p id="aBV">尔时世尊下。<a id="a-BW"></a>讫品名别序。<a id="a-BX"></a>文为五。<a id="a-BY"></a>一众集。<a id="a-BZ"></a>二现瑞。<a id="a-Ba"></a>三疑念。<a id="a-Bb"></a>四发问。<a id="a-Bc"></a>五答问。<a id="a-Bd"></a>光宅逆顺生起。<a id="a-Be"></a>由众集故现瑞。<a id="a-Bf"></a>乃至由问故答。<a id="a-Bg"></a>答由于问。<a id="a-Bh"></a>乃至瑞由众集。<a id="a-Bi"></a>此乃翻覆缘起。<a id="a-Bj"></a>钩锁相连。<a id="a-Bk"></a>序于正意竟自未显。<a id="a-Bl"></a>直是因缘一释尚自不明。<a id="a-Bm"></a>况二三四缘了无趣向。<a id="a-Bn"></a>今明五序序正中四一。<a id="a-Bo"></a>集众叙人一。<a id="a-Bp"></a>现瑞叙理一。<a id="a-Bq"></a>疑念叙行一。<a id="a-Br"></a>问答叙教一。<a id="a-Bs"></a>此则因缘释也。<a id="a-Bt"></a>约教者。<a id="a-Bu"></a>此序序正。<a id="a-Bv"></a>非三藏非通非别。<a id="a-Bw"></a>乃是序于圆正耳。<a id="a-Bx"></a>约本迹者。<a id="a-By"></a>若以序序寿量中本地四一者。<a id="a-Bz"></a>此义自可知不复记。<a id="a-C0"></a>观心可解(云云)。<a id="a-C1"></a>就众集又二。<a id="a-C2"></a>初众集威仪。<a id="a-C3"></a>次众集供养。<a id="a-C4"></a>法华论目此。<a id="a-C5"></a>为威仪如法住。<a id="a-C6"></a>四众者。<a id="a-C7"></a>旧云。<a id="a-C8"></a>出家在家各二合为四众。<a id="a-C9"></a>此名局意不周。<a id="a-CA"></a>今约一众。<a id="a-CB"></a>更开为四。<a id="a-CC"></a>谓发起众当机众影响众结缘众。<a id="a-CD"></a>发起者。<a id="a-CE"></a>权谋智鉴知机知时。<a id="a-CF"></a>击扬发动成办利益。<a id="a-CG"></a>如大象躄树使象子得饱。<a id="a-CH"></a>所谓发起令集发起瑞相。<a id="a-CI"></a>乃至发起问答等。<a id="a-CJ"></a>皆名发起众。<a id="a-CK"></a>当机者。<a id="a-CL"></a>宿植德本缘合时熟。<a id="a-CM"></a>如痈欲溃不起于座闻即得道。<a id="a-CN"></a>此名当机众。<a id="a-CO"></a>影向者。<a id="a-CP"></a>古往诸佛法身菩萨。<a id="a-CQ"></a>隐其圆极匡辅法王。<a id="a-CR"></a>如众星绕月。<a id="a-CS"></a>虽无为作而有巨益。<a id="a-CT"></a>此名影向众。<a id="a-CU"></a>结缘者。<a id="a-CV"></a>力无引导击动之能。<a id="a-CW"></a>德非伏物镇严之用。<a id="a-CX"></a>而过去根浅覆漏污杂三慧不生。<a id="a-CY"></a>现世虽见佛闻法。<a id="a-CZ"></a>无四悉檀益。<a id="a-Ca"></a>但作未来得度因缘。<a id="a-Cb"></a>此名结缘众。<a id="a-Cc"></a>比丘众既尔。<a id="a-Cd"></a>余三众亦然。<a id="a-Ce"></a>合十六众。<a id="a-Cf"></a>类如大通智胜佛时。<a id="a-Cg"></a>王子覆讲即彼时发起众。<a id="a-Ch"></a>闻法得道即彼时当机众。<a id="a-Ci"></a>闻法未度而世世相值。<a id="a-Cj"></a>于今有住声闻地者。<a id="a-Ck"></a>即彼时结缘众。<a id="a-Cl"></a>彼佛世时尚有四四十六众。<a id="a-Cm"></a>今佛道同宁得无耶。<a id="a-Cn"></a>此是圆教十六众。<a id="a-Co"></a>约三教亦例可知。<a id="a-Cp"></a>本迹可解。<a id="a-Cq"></a>观心者研境作观。<a id="a-Cr"></a>在名字观行位中。<a id="a-Cs"></a>即成结缘众。<a id="a-Ct"></a>入相似位即成当机众。<a id="a-Cu"></a>入分真位即成发起影向众(云云)。<a id="a-Cv"></a>围绕者。<a id="a-Cw"></a>佛初出世人未知法。<a id="a-Cx"></a>净居天下化为人像。<a id="a-Cy"></a>到已右旋旋已敬礼。<a id="a-Cz"></a>礼已却坐听法。<a id="a-D0"></a>因于天敬人以为楷。<a id="a-D1"></a>此因缘解也。<a id="a-D2"></a>围绕者。<a id="a-D3"></a>行旋威仪也。<a id="a-D4"></a>表四门机动俱见圆理。<a id="a-D5"></a>以圆对偏例有四义。<a id="a-D6"></a>即教门解也。<a id="a-D7"></a>又佛身周匝相好庄严。<a id="a-D8"></a>四旋瞻仰增念佛定。<a id="a-D9"></a>即观心解也。<a id="a-DA"></a>若观佛色身。<a id="a-DB"></a>得见法身即本迹解。<a id="a-DC"></a>供养者通三业皆是供养。<a id="a-DD"></a>别论卑谨虔礼名恭敬。<a id="a-DE"></a>至念专注名尊重。<a id="a-DF"></a>发言称美名赞叹。<a id="a-DG"></a>施其依报名供养。<a id="a-DH"></a>此中文略。<a id="a-DI"></a>具辩应如无量义经广说。<a id="a-DJ"></a>天厨天香天钵器等即是供养。<a id="a-DK"></a>大庄严菩萨。<a id="a-DL"></a>及八万大士。<a id="a-DM"></a>合掌叉手即是恭敬。<a id="a-DN"></a>一心瞻仰即是尊重。<a id="a-DO"></a>说七言偈即是赞叹。<a id="a-DP"></a>今论众集指彼文者。<a id="a-DQ"></a>彼经众集说法竟俨然不散。<a id="a-DR"></a>即彼座席仍说法华。<a id="a-DS"></a>故知三业供养不得有异。<a id="a-DT"></a>用彼广释此略于义无咎。<a id="a-DU"></a>从为诸菩萨说大乘经。<a id="a-DV"></a>下讫以佛舍利起七宝塔。<a id="a-DW"></a>是现相序。<a id="a-DX"></a>瑶师明七瑞。<a id="a-DY"></a>此土开六他土总一。<a id="a-DZ"></a>光宅此彼各六瑞。<a id="a-Da"></a>此六者动则说法度人。<a id="a-Db"></a>静则入定观理。<a id="a-Dc"></a>动静为一双。<a id="a-Dd"></a>上天雨四花。<a id="a-De"></a>下地六种动。<a id="a-Df"></a>上下为一双。<a id="a-Dg"></a>大众内怀欢喜。<a id="a-Dh"></a>如来外放光明。<a id="a-Di"></a>内外为一双。<a id="a-Dj"></a>今谓寻文起尽如光宅。<a id="a-Dk"></a>若取名义便易。<a id="a-Dl"></a>表报之意并自未彰。<a id="a-Dm"></a>今明智定因果感应为三双。<a id="a-Dn"></a>智则指一说多。<a id="a-Do"></a>定则谛缘义处。<a id="a-Dp"></a>因则四位天花。<a id="a-Dq"></a>果则六处地动。<a id="a-Dr"></a>感则大乘机发。<a id="a-Ds"></a>应则圆毫照之。<a id="a-Dt"></a>此六皆称瑞相者。<a id="a-Du"></a>文云今相如本瑞。<a id="a-Dv"></a>瑞秖是相耳。<a id="a-Dw"></a>人情分别。<a id="a-Dx"></a>以密报为瑞奇异为相。<a id="a-Dy"></a>相何所报。<a id="a-Dz"></a>妙理玄赜说之至难。<a id="a-E0"></a>人情悠悠不能尊重。<a id="a-E1"></a>先以异相骇变常情。<a id="a-E2"></a>常情既变而生钦渴。<a id="a-E3"></a>故以异释相。<a id="a-E4"></a>以报释瑞。<a id="a-E5"></a>略明六瑞表报十妙。<a id="a-E6"></a>感应妙中已说今更道。<a id="a-E7"></a>说法瑞。<a id="a-E8"></a>表报说法妙智妙。<a id="a-E9"></a>入定瑞。<a id="a-EA"></a>表报行妙。<a id="a-EB"></a>雨花瑞。<a id="a-EC"></a>表报位妙。<a id="a-ED"></a>地动瑞。<a id="a-EE"></a>表报境妙乘妙。<a id="a-EF"></a>众喜瑞。<a id="a-EG"></a>表报眷属妙利益妙。<a id="a-EH"></a>放光瑞。<a id="a-EI"></a>表报感应妙神通妙。<a id="a-EJ"></a>是故六种俱名现相序。<a id="a-EK"></a>说大乘经者。<a id="a-EL"></a>善戒经有七大。<a id="a-EM"></a>一法大。<a id="a-EN"></a>谓十二部毗佛略也。<a id="a-EO"></a>二心大。<a id="a-EP"></a>谓求于菩提也。<a id="a-EQ"></a>三解大。<a id="a-ER"></a>谓解菩萨藏也。<a id="a-ES"></a>四净大。<a id="a-ET"></a>谓见道净心(云云)。<a id="a-EU"></a>五庄严大。<a id="a-EV"></a>谓福德智慧也。<a id="a-EW"></a>六时大。<a id="a-EX"></a>谓三僧祇行行也。<a id="a-EY"></a>七具足大。<a id="a-EZ"></a>谓以相好自严得菩提也。<a id="a-Ea"></a>六是因大。<a id="a-Eb"></a>七是果大。<a id="a-Ec"></a>大因大果合为大乘经也。<a id="a-Ed"></a>今将十妙义捒经应可解。<a id="a-Ee"></a>生师云。<a id="a-Ef"></a>无相空理大乘之本。<a id="a-Eg"></a>封三来久顿说无三不能取信。<a id="a-Eh"></a>故说无相为法华序。<a id="a-Ei"></a>观师意同。<a id="a-Ej"></a>若尔般若净名皆应是序。<a id="a-Ek"></a>何独无量义耶。<a id="a-El"></a>彼释云。<a id="a-Em"></a>如此由五时故后教得起。<a id="a-En"></a>更问。<a id="a-Eo"></a>若尔无量义与诸经皆通途相生。<a id="a-Ep"></a>非关别序。<a id="a-Eq"></a>基师云。<a id="a-Er"></a>空理无形故云无量。<a id="a-Es"></a>序意同前难亦如是。<a id="a-Et"></a>印师云。<a id="a-Eu"></a>无相善有成佛义故言无量。<a id="a-Ev"></a>又云彼经不说有三无三有异。<a id="a-Ew"></a>大品非法华所指。<a id="a-Ex"></a>指者不来秦地。<a id="a-Ey"></a>今谓此经是宋元嘉三年慧表比丘。<a id="a-Ez"></a>于南海郡朝廷寺。<a id="a-F0"></a>遇昙摩耶舍受此本。<a id="a-F1"></a>还武当山。<a id="a-F2"></a>永明三年始传于世。<a id="a-F3"></a>经既已来岂可送还天竺。<a id="a-F4"></a>光宅云。<a id="a-F5"></a>无量义以万善同归能成佛道。<a id="a-F6"></a>法华正明无二无三破三与一为异。<a id="a-F7"></a>故即为序。<a id="a-F8"></a>若言万善同归。<a id="a-F9"></a>二三何不同归。<a id="a-FA"></a>二三若归序正不异。<a id="a-FB"></a>若言破二破三何不破万。<a id="a-FC"></a>破二破三则无二无三。<a id="a-FD"></a>既其破万是则无序。<a id="a-FE"></a>取经互举意为异者不成异也。<a id="a-FF"></a>异意不显序义亦不成也。<a id="a-FG"></a>刘虬注云。<a id="a-FH"></a>无相为本无相一法含义不赀。<a id="a-FI"></a>若含义不赀。<a id="a-FJ"></a>即是有相何谓无相。<a id="a-FK"></a>寻诸师各偏一种。<a id="a-FL"></a>若言有相之善有成佛义。<a id="a-FM"></a>此三藏意耳。<a id="a-FN"></a>若言无相之善有成佛义。<a id="a-FO"></a>此通教意耳。<a id="a-FP"></a>若言含法不赀。<a id="a-FQ"></a>此别教意耳。<a id="a-FR"></a>并他经所明皆非序法华意耳。<a id="a-FS"></a>若法华论列十七种。<a id="a-FT"></a>皆法华之异名。<a id="a-FU"></a>无量义者。<a id="a-FV"></a>即法华之一名也。<a id="a-FW"></a>今申论意佛直说此名而入此定。<a id="a-FX"></a>故得为序。<a id="a-FY"></a>大品金光明涅槃。<a id="a-FZ"></a>皆先唱名于序无妨。<a id="a-Fa"></a>今经文殊引古佛。<a id="a-Fb"></a>亦名无量义。<a id="a-Fc"></a>又云当说大乘经名妙法莲华。<a id="a-Fd"></a>此亦序中唱名。<a id="a-Fe"></a>与论意同也。<a id="a-Ff"></a>今按彼经释。<a id="a-Fg"></a>无量义者从一法生。<a id="a-Fh"></a>其一法者所谓无相。<a id="a-Fi"></a>无相不相名为实相。<a id="a-Fj"></a>从此实相生无量法。<a id="a-Fk"></a>所谓二法三道四果。<a id="a-Fl"></a>今释此文。<a id="a-Fm"></a>无相者。<a id="a-Fn"></a>无生死相也。<a id="a-Fo"></a>不相者。<a id="a-Fp"></a>不涅槃相也。<a id="a-Fq"></a>涅槃亦无。<a id="a-Fr"></a>故言不相无相。<a id="a-Fs"></a>指中道为实相也。<a id="a-Ft"></a>二法即顿渐。<a id="a-Fu"></a>顿谓华严顿中一切法也。<a id="a-Fv"></a>渐谓三藏方等般若一切法也。<a id="a-Fw"></a>三道即三乘。<a id="a-Fx"></a>四果即罗汉支佛菩萨佛。<a id="a-Fy"></a>此等诸法名为无量。<a id="a-Fz"></a>实相为义处从一义处出无量法。<a id="a-G0"></a>得为无量法入一义处作序。<a id="a-G1"></a>譬如算师从一算下诸算除诸算归一算由下故除下为除序。<a id="a-G2"></a>从一派诸收诸归一。<a id="a-G3"></a>开为合序亦复如是。<a id="a-G4"></a>如此消释不违彼经论。<a id="a-G5"></a>亦与此经合(云云)</p>
  <p id="aG6">复次无量义赞偈明法身百非洞遣应为丈六紫金辉。<a id="a-G7"></a>普贤观。<a id="a-G8"></a>明常乐我净四波罗蜜住处。<a id="a-G9"></a>前后两文皆明常。<a id="a-GA"></a>岂有中间寿量而是无常耶。<a id="a-GB"></a>他难云序已说常正何所道。<a id="a-GC"></a>今反难之。<a id="a-GD"></a>涅槃以纯陀是序。<a id="a-GE"></a>已开常宗正何所道。<a id="a-GF"></a>他又例净名序金刚无为无数而正说不明常。<a id="a-GG"></a>法华亦应尔。<a id="a-GH"></a>今还反难之。<a id="a-GI"></a>纯陀序常涅槃正应无常今论序常。<a id="a-GJ"></a>正常何疑也。<a id="a-GK"></a>教菩萨法者。<a id="a-GL"></a>无量义处用教菩萨也。<a id="a-GM"></a>义处即谛理也。<a id="a-GN"></a>下文普令一切众亦同得此道。<a id="a-GO"></a>又云。<a id="a-GP"></a>若我遇众生。<a id="a-GQ"></a>尽教以佛道。<a id="a-GR"></a>即此意焉。<a id="a-GS"></a>佛所护念者。<a id="a-GT"></a>无量义处是佛自所证得。<a id="a-GU"></a>是故如来之所护念。<a id="a-GV"></a>下文云佛自在大乘也。<a id="a-GW"></a>虽欲开示。<a id="a-GX"></a>众生根钝。<a id="a-GY"></a>久默斯要。<a id="a-GZ"></a>不务速说。<a id="a-Ga"></a>故言护念。<a id="a-Gb"></a>佛说经已入无量义处三昧者。<a id="a-Gc"></a>慧定相成。<a id="a-Gd"></a>非禅不智须先入定。<a id="a-Ge"></a>非智不禅故先说法。<a id="a-Gf"></a>即智而定即定而智。<a id="a-Gg"></a>先后入出无有隔碍。<a id="a-Gh"></a>疑者云。<a id="a-Gi"></a>若未说无量义可入斯定。<a id="a-Gj"></a>说此经已何故入定。<a id="a-Gk"></a>释言。<a id="a-Gl"></a>先入此定后说此经可解。<a id="a-Gm"></a>说此经竟而更入者。<a id="a-Gn"></a>是为法华作序耳。<a id="a-Go"></a>何者。<a id="a-Gp"></a>若不先开则后无所合。<a id="a-Gq"></a>先入开定为合定作序。<a id="a-Gr"></a>称为瑞相即此义焉。<a id="a-Gs"></a>若作次第者。<a id="a-Gt"></a>先入无量义三昧已。<a id="a-Gu"></a>应入法华三昧。<a id="a-Gv"></a>若明文彰显时众则知。<a id="a-Gw"></a>何俟弥勒殷勤文殊靳固。<a id="a-Gx"></a>故知作序其义转明。<a id="a-Gy"></a>身心不动者。<a id="a-Gz"></a>与所缘之处相应也。<a id="a-H0"></a>身之本源湛若虚空。<a id="a-H1"></a>心之理性毕竟常寂。<a id="a-H2"></a>大通智胜身体及手足。<a id="a-H3"></a>寂然安不动。<a id="a-H4"></a>其心常憺怕。<a id="a-H5"></a>未曾有散乱。<a id="a-H6"></a>身若金刚不可动转。<a id="a-H7"></a>心若虚空无有分别。<a id="a-H8"></a>无量义处三昧法。<a id="a-H9"></a>持于身心故不动也。<a id="a-HA"></a>称为无量者。<a id="a-HB"></a>此定寂而常照能知世间。<a id="a-HC"></a>从此一法出无量法也。<a id="a-HD"></a>若作序义。<a id="a-HE"></a>身法体动运。<a id="a-HF"></a>今令不动运。<a id="a-HG"></a>心法体分别。<a id="a-HH"></a>今令不分别。<a id="a-HI"></a>序义明矣。<a id="a-HJ"></a>问瑞相本论奇异。<a id="a-HK"></a>说法入定佛之恒仪何得为瑞。<a id="a-HL"></a>答说法虽竟时众不散。<a id="a-HM"></a>肃有所待。<a id="a-HN"></a>故知前之说法。<a id="a-HO"></a>举众来集待于后闻。<a id="a-HP"></a>此事奇特与常说异何意非瑞。<a id="a-HQ"></a>虽入开定意在合定。<a id="a-HR"></a>与常入定有异。<a id="a-HS"></a>何意非瑞相耶。<a id="a-HT"></a>又文殊引古佛六瑞皆有此事。<a id="a-HU"></a>若昔非瑞相。<a id="a-HV"></a>何以证今今古同然。<a id="a-HW"></a>岂可以凡情而非之耶。<a id="a-HX"></a>天雨四花者。<a id="a-HY"></a>旧云小大白小大赤。<a id="a-HZ"></a>正法华云。<a id="a-Ha"></a>意花大意花。<a id="a-Hb"></a>浦向花大浦向花。<a id="a-Hc"></a>释论九十九云。<a id="a-Hd"></a>天花妙者名曼陀罗。<a id="a-He"></a>又七十九云。<a id="a-Hf"></a>八百比丘成佛国土。<a id="a-Hg"></a>常雨五色曼陀罗花。<a id="a-Hh"></a>旧雨小大白。<a id="a-Hi"></a>表在家二众。<a id="a-Hj"></a>小大赤表出家二众。<a id="a-Hk"></a>表其昔来因而未果。<a id="a-Hl"></a>今谓此解狭而不当。<a id="a-Hm"></a>直论四众。<a id="a-Hn"></a>收三藏中十六众尚不尽况复四十八众。<a id="a-Ho"></a>是故为狭。<a id="a-Hp"></a>夫花相密报其因。<a id="a-Hq"></a>四众昔来已是因何俟花报。<a id="a-Hr"></a>若报其果天应雨实。<a id="a-Hs"></a>何故雨花故云不当。<a id="a-Ht"></a>今言雨花明其昔因非佛因。<a id="a-Hu"></a>三藏中因是二乘因。<a id="a-Hv"></a>通中因是共因。<a id="a-Hw"></a>别中是菩萨因皆非佛因。<a id="a-Hx"></a>今天雨花报其当获佛因。<a id="a-Hy"></a>佛因者即四轮因也。<a id="a-Hz"></a>小白表铜轮习种性开佛知见也。<a id="a-I0"></a>大白表银轮性种性十行示佛知见也。<a id="a-I1"></a>小赤表迦轮道种性十回向悟佛知见也。<a id="a-I2"></a>大赤表琉璃轮圣种性十地入佛知见也。<a id="a-I3"></a>四轮皆同是因。<a id="a-I4"></a>是因由中而生。<a id="a-I5"></a>故从天而雨。<a id="a-I6"></a>由是因位故以花表之。<a id="a-I7"></a>但因有趣果之义故而散佛上。<a id="a-I8"></a>如此因果谁当感克。<a id="a-I9"></a>秖是此会时众。<a id="a-IA"></a>故言及诸大众也。<a id="a-IB"></a>下文殊释疑。<a id="a-IC"></a>吹大法蠡等四句。<a id="a-ID"></a>又正说中开示悟入。<a id="a-IE"></a>又与大车中游于四方。<a id="a-IF"></a>节节相承皆是位义。<a id="a-IG"></a>故知花表因位也。</p>
  <p id="aIH">问。<a id="a-II"></a>四轮是别位义。<a id="a-IJ"></a>那得释圆位耶。</p>
  <p id="aIK">答。<a id="a-IL"></a>名通义圆尚无所失。<a id="a-IM"></a>况名别义圆而不得用耶。</p>
  <p id="aIN">问。<a id="a-IO"></a>别义贤圣圆亦有耶。</p>
  <p id="aIP">答。<a id="a-IQ"></a>已如玄义。<a id="a-IR"></a>若言四花俱从天雨表四众当同成一因。<a id="a-IS"></a>如此释者。<a id="a-IT"></a>出三藏义未出通义。<a id="a-IU"></a>若言四众同是菩萨因者。<a id="a-IV"></a>此释出通义未出别义并非佛因。<a id="a-IW"></a>皆非法华意也。<a id="a-IX"></a>法华意如前说。<a id="a-IY"></a>普佛世界地六种动者。<a id="a-IZ"></a>旧云。<a id="a-Ia"></a>动三乘人因果决定六执者。<a id="a-Ib"></a>此破三藏家三乘六执。<a id="a-Ic"></a>未破通教三乘六执。<a id="a-Id"></a>通教约法三人因果同。<a id="a-Ie"></a>若约人三人因果异。<a id="a-If"></a>此之同异俱被破。<a id="a-Ig"></a>而旧家破意不破此也。<a id="a-Ih"></a>别教无三乘名则无六执。<a id="a-Ii"></a>旧所不破。<a id="a-Ij"></a>今明别家因时三法纵横。<a id="a-Ik"></a>果时三法亦纵横此则须破。<a id="a-Il"></a>今释地六种动。<a id="a-Im"></a>表圆家六番破无明。<a id="a-In"></a>无明磬礴未曾侵毁方将破坏。<a id="a-Io"></a>故动地以表之。<a id="a-Ip"></a>无明若转即变为明。<a id="a-Iq"></a>故普佛世界六种震动也。<a id="a-Ir"></a>六种表住行向地等妙六番也。<a id="a-Is"></a>优婆塞清净行经云。<a id="a-It"></a>菩萨生时动地。<a id="a-Iu"></a>示此生已尽无复烦恼。<a id="a-Iv"></a>一切众生应得道者。<a id="a-Iw"></a>烦恼将灭故动。<a id="a-Ix"></a>即此义也。<a id="a-Iy"></a>本迹解者。<a id="a-Iz"></a>如文殊释疑引古佛为答。<a id="a-J0"></a>密得此意即是识本。<a id="a-J1"></a>非谓他佛昔现斯瑞。<a id="a-J2"></a>而我世尊本亦斯瑞。<a id="a-J3"></a>非今一反也(云云)。<a id="a-J4"></a>观行者动六根也。<a id="a-J5"></a>地相坚固如六根水执未曾入大乘之道动难动之地。<a id="a-J6"></a>表净未净之根。<a id="a-J7"></a>东涌西没者。<a id="a-J8"></a>东方青主肝。<a id="a-J9"></a>肝主眼。<a id="a-JA"></a>西方白主肺。<a id="a-JB"></a>肺主鼻。<a id="a-JC"></a>此表眼根功德生鼻根烦恼互灭。<a id="a-JD"></a>鼻根功德生眼中烦恼互灭。<a id="a-JE"></a>余方涌没表余根生灭亦复如是。<a id="a-JF"></a>六动者。<a id="a-JG"></a>动起涌震吼觉。<a id="a-JH"></a>一一中又有三。<a id="a-JI"></a>谓动遍动等遍动直动为动。<a id="a-JJ"></a>四天下动为遍动。<a id="a-JK"></a>大千动为等遍动。<a id="a-JL"></a>余五亦如是。<a id="a-JM"></a>合十八种动。<a id="a-JN"></a>此即表净十八界也(云云)。<a id="a-JO"></a>次明大众心喜瑞者。<a id="a-JP"></a>众见雨花地动。<a id="a-JQ"></a>知甘露将降欣跃内充。<a id="a-JR"></a>表大机当发感于胜应。</p>
  <p id="aJS">问。<a id="a-JT"></a>喜怒人之常情何得为瑞。</p>
  <p id="aJU">答。<a id="a-JV"></a>天花悦眼地动震心。<a id="a-JW"></a>大经云。<a id="a-JX"></a>动时能令众生心动。<a id="a-JY"></a>花地是外瑞。<a id="a-JZ"></a>心喜是内瑞。<a id="a-Ja"></a>非常之喜。<a id="a-Jb"></a>昔虽曾有。<a id="a-Jc"></a>而不为喜所动。<a id="a-Jd"></a>而能一心观佛。<a id="a-Je"></a>何得非瑞。<a id="a-Jf"></a>若言欢喜动阴心者。<a id="a-Jg"></a>人天义也。<a id="a-Jh"></a>若喜动真谛无漏心者。<a id="a-Ji"></a>藏通义也。<a id="a-Jj"></a>若喜动即假心者。<a id="a-Jk"></a>别义也。<a id="a-Jl"></a>喜动实相心者。<a id="a-Jm"></a>圆义也。<a id="a-Jn"></a>次明佛放光瑞。<a id="a-Jo"></a>即表应机设教破惑除疑。<a id="a-Jp"></a>白毫具种种功德。<a id="a-Jq"></a>观佛海三昧经云。<a id="a-Jr"></a>佛初生时。<a id="a-Js"></a>牵长五尺。<a id="a-Jt"></a>苦行时长一丈四尺。<a id="a-Ju"></a>得佛时长一丈五尺。<a id="a-Jv"></a>其毫中表俱空如白琉璃筒。<a id="a-Jw"></a>内外清净从初发心。<a id="a-Jx"></a>中间行行种种相貌。<a id="a-Jy"></a>乃至入涅槃。<a id="a-Jz"></a>一切功德皆现毫中。<a id="a-K0"></a>毫在二眉之间。<a id="a-K1"></a>即表中道常也。<a id="a-K2"></a>其相柔软表乐。<a id="a-K3"></a>卷舒自在表我。<a id="a-K4"></a>白即表净。<a id="a-K5"></a>放光破闇表中道生智慧。<a id="a-K6"></a>光照此土他土。<a id="a-K7"></a>表自觉觉他。</p>
  <p id="aK8">复次二乘虽达二谛不知中道。<a id="a-K9"></a>如有二眉而无白毫。<a id="a-KA"></a>别教虽知三谛。<a id="a-KB"></a>不能毫中具一切法。<a id="a-KC"></a>当知从初至后。<a id="a-KD"></a>法界中事悉现毫内者。<a id="a-KE"></a>即表圆教之意。</p>
  <p id="aKF">复次众经明放光不同。<a id="a-KG"></a>大品从足下千辐轮相。<a id="a-KH"></a>乃至顶髻。<a id="a-KI"></a>一一各放六万亿光明。<a id="a-KJ"></a>如彼广说。<a id="a-KK"></a>大经面门放光。<a id="a-KL"></a>此经白毫放光。<a id="a-KM"></a>缘宜不同耳。<a id="a-KN"></a>又收光不同。<a id="a-KO"></a>育王经云。<a id="a-KP"></a>收从背入欲记过去事。<a id="a-KQ"></a>收从前入欲记未来事。<a id="a-KR"></a>而不见记现在事。<a id="a-KS"></a>私谓胁入应记现在事也。<a id="a-KT"></a>足入记地狱。<a id="a-KU"></a>踝入记畜生。<a id="a-KV"></a>脚指入记鬼。<a id="a-KW"></a>膝入记人。<a id="a-KX"></a>左掌入记铁轮王。<a id="a-KY"></a>右掌入记金轮王。<a id="a-KZ"></a>及记诸天。<a id="a-Ka"></a>脐入记声闻。<a id="a-Kb"></a>口入记缘觉。<a id="a-Kc"></a>白毫入记菩萨。<a id="a-Kd"></a>肉髻入记佛。<a id="a-Ke"></a>而今经放白毫光。<a id="a-Kf"></a>而未见收光之文者略耳。<a id="a-Kg"></a>又解云。<a id="a-Kh"></a>放光照现在事。<a id="a-Ki"></a>收光明将来事。<a id="a-Kj"></a>此经正论此土他土诸佛道同。<a id="a-Kk"></a>故正论放光。<a id="a-Kl"></a>若解诸佛道同。<a id="a-Km"></a>即开示悟入。<a id="a-Kn"></a>任运获记则放光为正收光是傍。<a id="a-Ko"></a>故略而不说耳。<a id="a-Kp"></a>若丈六佛放光者。<a id="a-Kq"></a>三藏义也。<a id="a-Kr"></a>若尊特佛与丈六佛共放光者。<a id="a-Ks"></a>通义也。<a id="a-Kt"></a>若尊特佛独放光者。<a id="a-Ku"></a>别义也。<a id="a-Kv"></a>若丈六佛即毗卢遮那法身放光者。<a id="a-Kw"></a>圆义也。<a id="a-Kx"></a>旧云此土六瑞讫至腻吒天。<a id="a-Ky"></a>今寻文从照东方万八千土下。<a id="a-Kz"></a>即是他土六瑞之文。<a id="a-L0"></a>盖斟酌由人耳。<a id="a-L1"></a>旧云实照十方。<a id="a-L2"></a>照东方者。<a id="a-L3"></a>表一乘因果是诸因果之上。<a id="a-L4"></a>万是数圆表果位满。<a id="a-L5"></a>八千数缺表因果未足。<a id="a-L6"></a>若照东方义已足。<a id="a-L7"></a>更照九方复何所表。<a id="a-L8"></a>今明东是方始。<a id="a-L9"></a>表十住是位始迹门说法生身菩萨朗然见理入于十住开佛知见。<a id="a-LA"></a>举初即知中后。<a id="a-LB"></a>故云靡不周遍者。<a id="a-LC"></a>当知诸方亦然。<a id="a-LD"></a>诸位亦然。<a id="a-LE"></a>若就本门说法。<a id="a-LF"></a>四方佛集即表本门说法法身菩萨增道损生四位增长也。<a id="a-LG"></a>观解万八千者。<a id="a-LH"></a>约十八界。<a id="a-LI"></a>论百法界千性相。<a id="a-LJ"></a>即有一万八千。<a id="a-LK"></a>此等境界佛慧未开今应当开。<a id="a-LL"></a>故以数表之耳。<a id="a-LM"></a>文云从阿鼻狱上至有顶。<a id="a-LN"></a>即六法界也。<a id="a-LO"></a>又见诸佛菩萨比丘等。<a id="a-LP"></a>十界具足。<a id="a-LQ"></a>故文云靡不周遍。<a id="a-LR"></a>即此意也。<a id="a-LS"></a>若分文属此土第六相。<a id="a-LT"></a>若属他土即是总相照他土文。<a id="a-LU"></a>次明光照他土六瑞者。<a id="a-LV"></a>一见六趣二见诸佛。<a id="a-LW"></a>即是上圣下凡为一双。<a id="a-LX"></a>三闻佛说法。<a id="a-LY"></a>四见四众得道。<a id="a-LZ"></a>即是人法一双。<a id="a-La"></a>五见菩萨行行。<a id="a-Lb"></a>六见佛涅槃。<a id="a-Lc"></a>即是始终一双。<a id="a-Ld"></a>既有可化众生。<a id="a-Le"></a>即有能化之佛。<a id="a-Lf"></a>有佛即有说法。<a id="a-Lg"></a>说法即有弟子。<a id="a-Lh"></a>弟子即是行始。<a id="a-Li"></a>行始必致终也。<a id="a-Lj"></a>若此土六瑞。<a id="a-Lk"></a>总报众生当获自觉。<a id="a-Ll"></a>彼土六瑞总报众生当获觉他。<a id="a-Lm"></a>又此彼六瑞。<a id="a-Ln"></a>表此彼诸佛道同。<a id="a-Lo"></a>从尽见彼土六趣众生下。<a id="a-Lp"></a>至行菩萨道者。<a id="a-Lq"></a>是现彼土已与此同。<a id="a-Lr"></a>从复见诸佛下至七宝塔者。<a id="a-Ls"></a>是现此土当与彼同。<a id="a-Lt"></a>略说竟。<a id="a-Lu"></a>更广说者。<a id="a-Lv"></a>从又见六趣众生。<a id="a-Lw"></a>是现彼佛为五浊故出现于世。<a id="a-Lx"></a>此佛亦然。<a id="a-Ly"></a>二土出世意同也。<a id="a-Lz"></a>及闻诸佛所说经者。<a id="a-M0"></a>是现彼佛初从无相一法非顿而顿与此土初说华严意同也。<a id="a-M1"></a>从并见诸比丘下。<a id="a-M2"></a>是现彼佛非渐而渐与此土佛次说三藏意同也。<a id="a-M3"></a>从复见诸菩萨下。<a id="a-M4"></a>是彼佛三藏之后。<a id="a-M5"></a>说方等般若众经。<a id="a-M6"></a>与此土佛三藏之后意同也。<a id="a-M7"></a>从复见诸佛下。<a id="a-M8"></a>至起七宝塔。<a id="a-M9"></a>是现彼佛般若之后开权显实收无量法还入一法唱入涅槃息化起塔。<a id="a-MA"></a>光照彼土始终究竟炳然在目。<a id="a-MB"></a>当知此土从一出无量。<a id="a-MC"></a>非顿而顿非渐而渐其事已竟。<a id="a-MD"></a>必当收无量法还入一法开权显实息化归真与彼土同也。</p>
  <p id="aME">复次种种因缘者。<a id="a-MF"></a>昔善为因今教为缘。<a id="a-MG"></a>又别说者。<a id="a-MH"></a>正是三藏之后。<a id="a-MI"></a>明共不共般若为因。<a id="a-MJ"></a>助道戒定慧等为缘。<a id="a-MK"></a>约三人即有种种因缘。<a id="a-ML"></a>又就共不共人种种因缘。<a id="a-MM"></a>种种相貌者。<a id="a-MN"></a>共不共各四门。<a id="a-MO"></a>一一门复有无量相貌。<a id="a-MP"></a>五百比丘各说身因。<a id="a-MQ"></a>即其义也。<a id="a-MR"></a>不共四门亦如是。<a id="a-MS"></a>故知因缘相貌种别无量。<a id="a-MT"></a>皆是彼与此同。<a id="a-MU"></a>彼明此相因缘相貌还入一因一缘一相一貌。<a id="a-MV"></a>当知此土亦与彼同。<a id="a-MW"></a>尔时弥勒作是念。<a id="a-MX"></a>讫今当问谁。<a id="a-MY"></a>是疑念序。<a id="a-MZ"></a>文为两。<a id="a-Ma"></a>一弥勒疑念。<a id="a-Mb"></a>二大众疑念。<a id="a-Mc"></a>弥勒有三念。<a id="a-Md"></a>一正念六瑞。<a id="a-Me"></a>二念问谁。<a id="a-Mf"></a>三念文殊。<a id="a-Mg"></a>文殊念起第二念除。<a id="a-Mh"></a>唯初念在。<a id="a-Mi"></a>但成一疑也。<a id="a-Mj"></a>神变者。<a id="a-Mk"></a>神内也变外也。<a id="a-Ml"></a>神名天心。<a id="a-Mm"></a>即是天然内慧。<a id="a-Mn"></a>变名变动。<a id="a-Mo"></a>即是六瑞外彰。<a id="a-Mp"></a>首楞严云。<a id="a-Mq"></a>佛住不二法能作神通。<a id="a-Mr"></a>法王法力超盖一切。<a id="a-Ms"></a>弥勒不测外变。<a id="a-Mt"></a>亦不知内慧。<a id="a-Mu"></a>故兴念至此。<a id="a-Mv"></a>若夫庸人不知术者。<a id="a-Mw"></a>散人不知定者。<a id="a-Mx"></a>凡人不知圣者。<a id="a-My"></a>小圣不知身子。<a id="a-Mz"></a>身子不知菩萨。<a id="a-N0"></a>菩萨不知补处。<a id="a-N1"></a>补处不知尊极。<a id="a-N2"></a>此就极处亦不知也。<a id="a-N3"></a>又弥勒值佛植善既多。<a id="a-N4"></a>何容不仿佛知。<a id="a-N5"></a>应须隐明示闇权言不知也。<a id="a-N6"></a>大众有两念。<a id="a-N7"></a>一正念六瑞。<a id="a-N8"></a>二念问谁。<a id="a-N9"></a>若将下偈望此。<a id="a-NA"></a>亦得有三念。<a id="a-NB"></a>偈云四众欣仰瞻仁及我。<a id="a-NC"></a>无第三念何事瞻仁。<a id="a-ND"></a>而此中无者。<a id="a-NE"></a>欲推补处居先也。<a id="a-NF"></a>旧解先有三意。<a id="a-NG"></a>一是补处。<a id="a-NH"></a>二有三念。<a id="a-NI"></a>三能发问。<a id="a-NJ"></a>为此义故大众阙一念也。</p>
  <p id="aNK">问。<a id="a-NL"></a>文殊弥勒德位相亚。<a id="a-NM"></a>何故一问一答。</p>
  <p id="aNN">答。<a id="a-NO"></a>夫机有在无。<a id="a-NP"></a>位虽齐等宾主异宜。<a id="a-NQ"></a>圣人承机非问者不能答也。<a id="a-NR"></a>又法门有权实。<a id="a-NS"></a>权补处须问实者须答。<a id="a-NT"></a>又迹有久近近问久答。<a id="a-NU"></a>又名有便易。<a id="a-NV"></a>弥勒名慈。<a id="a-NW"></a>慈为众生应须问。<a id="a-NX"></a>文殊名妙德。<a id="a-NY"></a>德应须答。<a id="a-NZ"></a>此即四种消文意。</p>
 </body>
</html>