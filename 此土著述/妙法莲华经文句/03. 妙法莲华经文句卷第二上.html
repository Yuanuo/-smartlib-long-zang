<!doctype html>
<html id="z3IBWXt1MQ" data-ver="1404">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第二上</h1>
  <p id="a2">憍梵波提。<a id="a-3"></a>此翻牛齝。<a id="a-4"></a>无量寿称牛王。<a id="a-5"></a>增一云牛迹。<a id="a-6"></a>昔五百世曾为牛王。<a id="a-7"></a>牛若食后恒事虚哨。<a id="a-8"></a>余报未夷唼唼常嚼。<a id="a-9"></a>时人称为牛齝。<a id="a-A"></a>昔五百雁。<a id="a-B"></a>一雁常得花果供于雁王。<a id="a-C"></a>佛一夏受阿耆达王请。<a id="a-D"></a>五百比丘皆啖马麦。<a id="a-E"></a>而憍梵独在天上尸利沙园。<a id="a-F"></a>受天王供养。<a id="a-G"></a>增一云。<a id="a-H"></a>乐在天上不乐人间者。<a id="a-I"></a>牛迹比丘第一。<a id="a-J"></a>乐在天上者。<a id="a-K"></a>是随乐欲。<a id="a-L"></a>世界悉檀也。<a id="a-M"></a>供雁王福所致者。<a id="a-N"></a>为人也。<a id="a-O"></a>避人笑者。<a id="a-P"></a>对治也。<a id="a-Q"></a>天不笑者。<a id="a-R"></a>第一义也(云云)。<a id="a-S"></a>又云。<a id="a-T"></a>人但观形不知有德。<a id="a-U"></a>若笑罗汉即得罪。<a id="a-V"></a>避人笑故常居天上。<a id="a-W"></a>天知有德不笑其形故居天也。<a id="a-X"></a>佛灭度后。<a id="a-Y"></a>迦葉集千大罗汉。<a id="a-Z"></a>遣下座僧使追憍梵。<a id="a-a"></a>憍梵问佛及和尚。<a id="a-b"></a>答言皆灭。<a id="a-c"></a>即言佛出我出。<a id="a-d"></a>佛住我住。<a id="a-e"></a>佛灭我灭。<a id="a-f"></a>四道流注大迦葉所。<a id="a-g"></a>水说偈(云云)。<a id="a-h"></a>大象既去象子随。<a id="a-i"></a>世尊和尚既灭度。<a id="a-j"></a>我今在此复何为。<a id="a-k"></a>斯亦第一义也。<a id="a-l"></a>约教者。<a id="a-m"></a>住天园是示善。<a id="a-n"></a>有牛嚼是示恶。<a id="a-o"></a>三藏意也。<a id="a-p"></a>以牛嚼身得道。<a id="a-q"></a>此示恶非恶也。<a id="a-r"></a>居天园而嚼示善非善。<a id="a-s"></a>通教意。<a id="a-t"></a>示界内外善恶者。<a id="a-u"></a>别教意。<a id="a-v"></a>示善恶实相者。<a id="a-w"></a>圆教意。<a id="a-x"></a>本迹者。<a id="a-y"></a>本住四无所畏。<a id="a-z"></a>安住圣主如牛王第一义天迹。<a id="a-10"></a>示牛齝乐居天上也。<a id="a-11"></a>观心者。<a id="a-12"></a>观于心性中道之理。<a id="a-13"></a>安步平正其疾如风。<a id="a-14"></a>即牛王观也。<a id="a-15"></a>离婆多。<a id="a-16"></a>亦云离越。<a id="a-17"></a>此翻星宿。<a id="a-18"></a>或室宿或假和合。<a id="a-19"></a>文殊问经称常作声。<a id="a-1A"></a>父母从星辰乞子。<a id="a-1B"></a>既其感获因星作名。<a id="a-1C"></a>虽得出家犹随本字。<a id="a-1D"></a>假和合者。<a id="a-1E"></a>有人引释论。<a id="a-1F"></a>空亭中宿。<a id="a-1G"></a>见二鬼争尸。<a id="a-1H"></a>告其分判设依理枉理俱不免害。<a id="a-1I"></a>故随实而答。<a id="a-1J"></a>大鬼拔其手足。<a id="a-1K"></a>小鬼取尸补之。<a id="a-1L"></a>食竟拭口而去。<a id="a-1M"></a>其因烦恼不测谁身故。<a id="a-1N"></a>言假和合。<a id="a-1O"></a>常作声者其疑此事。<a id="a-1P"></a>若我本身眼见拔去。<a id="a-1Q"></a>若是他身复随我行住。<a id="a-1R"></a>疑惑犹豫逢人即问。<a id="a-1S"></a>汝见我身不。<a id="a-1T"></a>故言常作声。<a id="a-1U"></a>众僧云。<a id="a-1V"></a>此人易度。<a id="a-1W"></a>语云。<a id="a-1X"></a>汝身本是他遗体非已有也。<a id="a-1Y"></a>即得道也(云云)。<a id="a-1Z"></a>增一云。<a id="a-1a"></a>坐禅入定心不倒乱者。<a id="a-1b"></a>离越比丘第一。<a id="a-1c"></a>约教言析破五阴非我所有。<a id="a-1d"></a>三藏意。<a id="a-1e"></a>体达五阴本非我有。<a id="a-1f"></a>通意。<a id="a-1g"></a>分别十法界五阴皆非己有。<a id="a-1h"></a>别意。<a id="a-1i"></a>达五阴非我有非他有。<a id="a-1j"></a>见阴实相。<a id="a-1k"></a>即圆意。<a id="a-1l"></a>本迹者。<a id="a-1m"></a>本住日星宿三昧。<a id="a-1n"></a>迹示此名。<a id="a-1o"></a>观心者。<a id="a-1p"></a>观心念佛见十方佛多。<a id="a-1q"></a>如夜观星(云云)。<a id="a-1r"></a>毕陵伽婆蹉。<a id="a-1s"></a>此翻余习。<a id="a-1t"></a>五百世为婆罗门余气犹高。<a id="a-1u"></a>过恒水咄小婢驻流。<a id="a-1v"></a>恒神为之两派神往诉佛佛令忏谢。<a id="a-1w"></a>即合手小婢莫嗔。<a id="a-1x"></a>大众笑之忏而更骂。<a id="a-1y"></a>佛言。<a id="a-1z"></a>本习如此实无高心。<a id="a-20"></a>增一云。<a id="a-21"></a>树下苦坐不避风雨者。<a id="a-22"></a>婆蹉比丘第一。<a id="a-23"></a>约教者。<a id="a-24"></a>灭慢无慢。<a id="a-25"></a>三藏意也。<a id="a-26"></a>即慢。<a id="a-27"></a>无慢。<a id="a-28"></a>通意也。<a id="a-29"></a>分别十法界高下。<a id="a-2A"></a>别意也。<a id="a-2B"></a>八自在我具足佛法。<a id="a-2C"></a>圆意也。<a id="a-2D"></a>本迹者。<a id="a-2E"></a>本住常乐我净八自在我。<a id="a-2F"></a>微妙梵声。<a id="a-2G"></a>迹示慢心恶口耳。<a id="a-2H"></a>观心者。<a id="a-2I"></a>观粗言软语皆归第一义(云云)。<a id="a-2J"></a>薄拘罗者。<a id="a-2K"></a>此翻善容。<a id="a-2L"></a>或伟形。<a id="a-2M"></a>或大肥盛。<a id="a-2N"></a>或腬囊。<a id="a-2O"></a>或楞邓。<a id="a-2P"></a>或卖性。<a id="a-2Q"></a>然而色貌端正故言善容也。<a id="a-2R"></a>年一百六十岁无病无夭。<a id="a-2S"></a>有五不死报。<a id="a-2T"></a>后母置熬槃釜中水中。<a id="a-2U"></a>鱼食刀破皆不死。<a id="a-2V"></a>昔持不杀戒故。<a id="a-2W"></a>九十一劫命不中夭。<a id="a-2X"></a>昔施僧一诃梨勒果故身常无病。<a id="a-2Y"></a>能持一戒四戒庄严。<a id="a-2Z"></a>坚持不犯不避火水。<a id="a-2a"></a>余人虽持五戒多毁犯也(云云)。<a id="a-2b"></a>身乐寂静常处闲居不乐众中。<a id="a-2c"></a>眼不乐玄黄等色。<a id="a-2d"></a>耳不乐闻世间之声。<a id="a-2e"></a>鼻不嗅世间香臭。<a id="a-2f"></a>舌不曾为人说一两句语。<a id="a-2g"></a>意常在禅定不散乱。<a id="a-2h"></a>乃至舍利塔亦乐闲静。<a id="a-2i"></a>阿育王礼诸罗汉塔。<a id="a-2j"></a>次至其塔而说偈言。<a id="a-2k"></a>虽自练无明于世少利益。<a id="a-2l"></a>供二十贝子。<a id="a-2m"></a>增一云施一钱而贝子从塔飞出。<a id="a-2n"></a>来着王足诸臣惊怪。<a id="a-2o"></a>闲静少欲乃至其塔犹有是力故。<a id="a-2p"></a>增一云。<a id="a-2q"></a>寿命极长终不中夭。<a id="a-2r"></a>常乐闲居不处众中薄拘罗第一。<a id="a-2s"></a>约教者。<a id="a-2t"></a>灭喧入真三藏寂静。<a id="a-2u"></a>即喧而真通寂静。<a id="a-2v"></a>离二边入中别寂静。<a id="a-2w"></a>即边而中圆寂静。<a id="a-2x"></a>本者。<a id="a-2y"></a>本住大寂灭定。<a id="a-2z"></a>长寿是常无病是乐不夭是我寂静是净。<a id="a-30"></a>居此四德之本。<a id="a-31"></a>迹示六根寂静耳。<a id="a-32"></a>观心者。<a id="a-33"></a>心性中道。<a id="a-34"></a>即空即假即中。<a id="a-35"></a>常乐我净观也。<a id="a-36"></a>摩诃拘絺罗此翻大膝。<a id="a-37"></a>舍利弗舅。<a id="a-38"></a>由来论胜姊。<a id="a-39"></a>姊孕论则不胜。<a id="a-3A"></a>知所怀者智寄辩尚尔何况出胎(云云)。<a id="a-3B"></a>即弃家往南天竺。<a id="a-3C"></a>读十八经时人笑之。<a id="a-3D"></a>累世难通一生非冀。<a id="a-3E"></a>喟然叹曰。<a id="a-3F"></a>在家为姊所胜。<a id="a-3G"></a>出路为他所轻。<a id="a-3H"></a>誓读不休无暇剪爪。<a id="a-3I"></a>时人呼为长爪梵志。<a id="a-3J"></a>学讫还家问甥所在。<a id="a-3K"></a>人云为佛弟子。<a id="a-3L"></a>即大憍慢我甥八岁声震五竺。<a id="a-3M"></a>彼沙门者有何道术诱我姊子。<a id="a-3N"></a>径往佛所思惟良久。<a id="a-3O"></a>不得一法入心。<a id="a-3P"></a>语佛言。<a id="a-3Q"></a>一切法不忍。<a id="a-3R"></a>忍即安义。<a id="a-3S"></a>此言一切法我皆能破使不得安故。<a id="a-3T"></a>言一切法不忍。<a id="a-3U"></a>佛问。<a id="a-3V"></a>汝见是忍不。<a id="a-3W"></a>此堕两负处。<a id="a-3X"></a>若我见忍前已云一切不忍。<a id="a-3Y"></a>若我见不忍无以胜佛。<a id="a-3Z"></a>即低头得法眼净。<a id="a-3a"></a>身子扇佛闻舅论。<a id="a-3b"></a>得阿罗汉果。<a id="a-3c"></a>增一云。<a id="a-3d"></a>得四辩才触难能答。<a id="a-3e"></a>拘絺罗第一。<a id="a-3f"></a>南方天王毗留匐叉常来随侍。<a id="a-3g"></a>约教者。<a id="a-3h"></a>外通四韦陀。<a id="a-3i"></a>内通三藏。<a id="a-3j"></a>三藏四辩也。<a id="a-3k"></a>我无所得辩乃如是。<a id="a-3l"></a>通教辩也。<a id="a-3m"></a>若名若义遍十法界。<a id="a-3n"></a>别教辩也。<a id="a-3o"></a>依于实相遍一切辩。<a id="a-3p"></a>圆教辩也。<a id="a-3q"></a>本者本住口密口轮不思议化大定大慧。<a id="a-3r"></a>迹示大膝也。<a id="a-3s"></a>观心者。<a id="a-3t"></a>观心即空即定即假即慧以严其心(云云)。<a id="a-3u"></a>难陀。<a id="a-3v"></a>亦云放牛难陀。<a id="a-3w"></a>此翻善欢喜。<a id="a-3x"></a>亦翻欣乐。<a id="a-3y"></a>净饭王逼十万释出家。<a id="a-3z"></a>即一人也。<a id="a-40"></a>有师言。<a id="a-41"></a>是律中跋难陀。<a id="a-42"></a>约教者。<a id="a-43"></a>事欢喜理无欢喜。<a id="a-44"></a>三藏意也。<a id="a-45"></a>即事欢喜是理欢喜。<a id="a-46"></a>是通教意也。<a id="a-47"></a>欢喜地即别教也。<a id="a-48"></a>欢喜住即圆教意也。<a id="a-49"></a>本者。<a id="a-4A"></a>本住实际非喜非不喜。<a id="a-4B"></a>迹名欢喜。<a id="a-4C"></a>观心者。<a id="a-4D"></a>观心与理相似相应故。<a id="a-4E"></a>名欢喜观也。<a id="a-4F"></a>孙陀罗难陀。<a id="a-4G"></a>孙陀罗。<a id="a-4H"></a>此翻好爱。<a id="a-4I"></a>亦端正。<a id="a-4J"></a>难陀如前。<a id="a-4K"></a>种姓如那律中说。<a id="a-4L"></a>四月九日生。<a id="a-4M"></a>短佛四指容仪挺特与世殊异。<a id="a-4N"></a>若入众中有不识者。<a id="a-4O"></a>谓言佛来。<a id="a-4P"></a>弥沙塞律云。<a id="a-4Q"></a>摩竭有裸形外道大聪明。<a id="a-4R"></a>国人号为智者见者。<a id="a-4S"></a>共身子论议结舌善心生。<a id="a-4T"></a>欲于佛法出家。<a id="a-4U"></a>见难陀色貌姝伟叹云。<a id="a-4V"></a>短小比丘智慧难概况堂堂者乎。<a id="a-4W"></a>难陀即度出家。<a id="a-4X"></a>妇即孙陀利极端正。<a id="a-4Y"></a>食息不相离。<a id="a-4Z"></a>佛与阿难途行乞食到其门。<a id="a-4a"></a>正共妇在高楼食。<a id="a-4b"></a>即起迎佛。<a id="a-4c"></a>妇言。<a id="a-4d"></a>须君还乃共食耳。<a id="a-4e"></a>白佛言。<a id="a-4f"></a>转轮王种云何自辱。<a id="a-4g"></a>持佛钵取饭。<a id="a-4h"></a>佛即还尼俱类园。<a id="a-4i"></a>语阿难令难陀送食来。<a id="a-4j"></a>阿难宣佛旨。<a id="a-4k"></a>令其送饭奉佛。<a id="a-4l"></a>佛令剃头。<a id="a-4m"></a>握拳语剃者。<a id="a-4n"></a>勿持刀临阎浮提王顶。<a id="a-4o"></a>佛逼不得止乃剃头。<a id="a-4p"></a>明日佛与五百比丘应请。<a id="a-4q"></a>求住守寺意欲逃去。<a id="a-4r"></a>佛令关房扫地。<a id="a-4s"></a>关南北开扫此彼污。<a id="a-4t"></a>复惧佛归即逃走归去。<a id="a-4u"></a>于路值佛屏身隐树。<a id="a-4v"></a>树迥升空佛见即唤将还。<a id="a-4w"></a>问何故去。<a id="a-4x"></a>即答昨与妇别待还乃食。<a id="a-4y"></a>忆妇去耳。<a id="a-4z"></a>佛将游天堂地狱(云云)。<a id="a-50"></a>故以妇字标之。<a id="a-51"></a>约教者。<a id="a-52"></a>俗谛有法喜真谛无喜。<a id="a-53"></a>三藏教也。<a id="a-54"></a>即俗喜是真喜。<a id="a-55"></a>通教也。<a id="a-56"></a>从通法喜。<a id="a-57"></a>有俗法喜中法喜。<a id="a-58"></a>别教也。<a id="a-59"></a>即通喜具一切法喜。<a id="a-5A"></a>圆教也。<a id="a-5B"></a>本迹观心如前(云云)。<a id="a-5C"></a>富楼那。<a id="a-5D"></a>翻满愿。<a id="a-5E"></a>弥多罗。<a id="a-5F"></a>翻慈。<a id="a-5G"></a>尼女也。<a id="a-5H"></a>父于满江祷梵天求子。<a id="a-5I"></a>正值江满。<a id="a-5J"></a>又梦七宝器盛满中宝入母怀。<a id="a-5K"></a>母怀子父愿获满。<a id="a-5L"></a>从诸遂愿故言满愿。<a id="a-5M"></a>母名弥多罗尼。<a id="a-5N"></a>此翻慈行。<a id="a-5O"></a>亦云知识。<a id="a-5P"></a>四韦陀。<a id="a-5Q"></a>有此品其母诵之。<a id="a-5R"></a>以此为名。<a id="a-5S"></a>尼者女也。<a id="a-5T"></a>通称女为尼。<a id="a-5U"></a>通称男为那。<a id="a-5V"></a>既是慈之所生故言慈子。<a id="a-5W"></a>增一云。<a id="a-5X"></a>我父名满。<a id="a-5Y"></a>我母名慈。<a id="a-5Z"></a>诸梵行人呼我为满慈子。<a id="a-5a"></a>此从父母两缘得名。<a id="a-5b"></a>故云满慈子。<a id="a-5c"></a>是人善知内外经书靡所不知。<a id="a-5d"></a>就知满故复名满。<a id="a-5e"></a>增一云。<a id="a-5f"></a>善能广说分别义理。<a id="a-5g"></a>满愿子最第一。<a id="a-5h"></a>下文云。<a id="a-5i"></a>于说法人中最为第一。<a id="a-5j"></a>第一者。<a id="a-5k"></a>说满字也。<a id="a-5l"></a>欲还本国利益。<a id="a-5m"></a>佛言。<a id="a-5n"></a>彼国弊恶汝云何。<a id="a-5o"></a>答我当修忍。<a id="a-5p"></a>若毁辱我。<a id="a-5q"></a>我当自幸不得拳欧。<a id="a-5r"></a>拳欧时自幸不得木杖。<a id="a-5s"></a>木杖时自幸不得刀刃。<a id="a-5t"></a>刀刃时自幸离五阴毒器。<a id="a-5u"></a>是为行忍满故名满。<a id="a-5v"></a>七车喻经中说。<a id="a-5w"></a>为大智舍利弗所称叹。<a id="a-5x"></a>一切梵行人。<a id="a-5y"></a>皆当萦衣顶戴于汝。<a id="a-5z"></a>若见汝者得大利益。<a id="a-60"></a>是为叹满故名满。<a id="a-61"></a>约教者。<a id="a-62"></a>殷勤析法。<a id="a-63"></a>所作已办三藏愿满。<a id="a-64"></a>体达即空。<a id="a-65"></a>于空法得证通教愿满。<a id="a-66"></a>法眼具足别教愿满。<a id="a-67"></a>住秘密藏圆教愿满。<a id="a-68"></a>本迹者。<a id="a-69"></a>本愿久满。<a id="a-6A"></a>迹为说法第一。<a id="a-6B"></a>示众生知识也。<a id="a-6C"></a>观心者。<a id="a-6D"></a>如止观中人行理等善知识观也。<a id="a-6E"></a>须菩提。<a id="a-6F"></a>此翻空生。<a id="a-6G"></a>生时家中仓库筐箧器皿一切皆空。<a id="a-6H"></a>问占者。<a id="a-6I"></a>占者言吉。<a id="a-6J"></a>因空而生。<a id="a-6K"></a>字曰空生。<a id="a-6L"></a>从依报器皿瑞空以名正报。<a id="a-6M"></a>依正俱吉故言空生也。<a id="a-6N"></a>常修空行故言善业。<a id="a-6O"></a>若供养者得现报故。<a id="a-6P"></a>故言善吉。<a id="a-6Q"></a>常乐游止闲林石窟寂静之处。<a id="a-6R"></a>所修行业以空为本。<a id="a-6S"></a>常入空定住无诤三昧。<a id="a-6T"></a>喜说空法有所宣辩皆分别空。<a id="a-6U"></a>将护众生不令起碍。<a id="a-6V"></a>嫌行即住嫌住即行。<a id="a-6W"></a>佛忉利下率土辐凑争前顶礼。<a id="a-6X"></a>端坐石室念诸法空。<a id="a-6Y"></a>色非佛乃至识非佛眼非佛。<a id="a-6Z"></a>乃至意非佛豁然悟道。<a id="a-6a"></a>佛告莲华比丘尼。<a id="a-6b"></a>非汝前礼。<a id="a-6c"></a>汝礼色身。<a id="a-6d"></a>须菩提。<a id="a-6e"></a>前见法身。<a id="a-6f"></a>约教者。<a id="a-6g"></a>自有灭色空智生。<a id="a-6h"></a>体色空智生。<a id="a-6i"></a>从有智生空智。<a id="a-6j"></a>从空智生俗智。<a id="a-6k"></a>从俗智生中智。<a id="a-6l"></a>空生即有智。<a id="a-6m"></a>是圆空智生。<a id="a-6n"></a>而今是圆空智生也。<a id="a-6o"></a>本者。<a id="a-6p"></a>本住实相法身。<a id="a-6q"></a>迹示见空而生也。<a id="a-6r"></a>观心者。<a id="a-6s"></a>不在内外中间。<a id="a-6t"></a>非自有。<a id="a-6u"></a>是为观心法身也。<a id="a-6v"></a>阿难。<a id="a-6w"></a>此云欢喜。<a id="a-6x"></a>或无染。<a id="a-6y"></a>净饭王冀太子为金轮霸其宗社。<a id="a-6z"></a>忽弃国捐王忧恼殆绝。<a id="a-70"></a>魔来诳之汝子已死。<a id="a-71"></a>王哭云。<a id="a-72"></a>阿夷语既虚瑞相亦无验。<a id="a-73"></a>复有天来云。<a id="a-74"></a>汝子成佛王疑未决。<a id="a-75"></a>须臾信报。<a id="a-76"></a>昨夜天地大动太子成佛。<a id="a-77"></a>王大欢喜。<a id="a-78"></a>白饭王奏云。<a id="a-79"></a>生儿举国欣欣。<a id="a-7A"></a>因名欢喜。<a id="a-7B"></a>是为父母作字。<a id="a-7C"></a>阿难端正人见皆悦。<a id="a-7D"></a>佛使着覆肩衣。<a id="a-7E"></a>有一女人将儿诣井。<a id="a-7F"></a>见阿难目视不眴。<a id="a-7G"></a>不觉以绠系其儿颈。<a id="a-7H"></a>中阿含云。<a id="a-7I"></a>四众若闻阿难所说。<a id="a-7J"></a>若多若少无不欢喜。<a id="a-7K"></a>欲发问时先为謦咳。<a id="a-7L"></a>大众皆欢喜。<a id="a-7M"></a>四众若观其默行住坐卧指撝处分进止动转皆欢喜。<a id="a-7N"></a>阿难四月八日佛成道日生。<a id="a-7O"></a>侍佛得二十五年。<a id="a-7P"></a>推此佛年五十五。<a id="a-7Q"></a>阿难年二十五。<a id="a-7R"></a>佛时求侍五百请为如前说。<a id="a-7S"></a>众劝阿难。<a id="a-7T"></a>阿难顺从。<a id="a-7U"></a>五百皆欢喜。<a id="a-7V"></a>目连腾阿难三愿。<a id="a-7W"></a>佛言。<a id="a-7X"></a>预知讥嫌求不受故衣食。<a id="a-7Y"></a>欲自利益求出入无时。<a id="a-7Z"></a>佛印而许。<a id="a-7a"></a>佛言。<a id="a-7b"></a>阿难胜过去侍。<a id="a-7c"></a>过去侍闻说乃解。<a id="a-7d"></a>今佛未发言。<a id="a-7e"></a>阿难已解如来意。<a id="a-7f"></a>须是不须是皆悉能知。<a id="a-7g"></a>故以法付阿难。<a id="a-7h"></a>如来欢喜。<a id="a-7i"></a>四天王各奉佛钵。<a id="a-7j"></a>佛累而按之合成一钵。<a id="a-7k"></a>四缘宛然而此钵大重。<a id="a-7l"></a>阿难欢喜荷持无倦。<a id="a-7m"></a>中阿含第七云。<a id="a-7n"></a>阿难侍佛二十五年。<a id="a-7o"></a>所闻八十千揵度皆诵不遗。<a id="a-7p"></a>不重问一句。<a id="a-7q"></a>念力欢喜。<a id="a-7r"></a>阿难随佛入天人龙宫。<a id="a-7s"></a>见天人龙女。<a id="a-7t"></a>心无染着。<a id="a-7u"></a>虽未尽残思而能不染。<a id="a-7v"></a>一切天人龙神无不欢喜。<a id="a-7w"></a>佛灭度后在师子床。<a id="a-7x"></a>迦葉大众赞曰。<a id="a-7y"></a>面如净满月。<a id="a-7z"></a>眼若青莲华。<a id="a-80"></a>佛法大海水流入阿难心。<a id="a-81"></a>自誓坐入涅槃。<a id="a-82"></a>住恐离车有怨。<a id="a-83"></a>进恐阇王有怨于恒河中。<a id="a-84"></a>入风奋迅三昧。<a id="a-85"></a>分身为四分。<a id="a-86"></a>一与天。<a id="a-87"></a>一与龙。<a id="a-88"></a>一毗舍离。<a id="a-89"></a>一阿阇世。<a id="a-8A"></a>阿育王礼阿难塔。<a id="a-8B"></a>奉千万两金偈叹白。<a id="a-8C"></a>能摄持法身。<a id="a-8D"></a>法灯故法住。<a id="a-8E"></a>念盛佛智海故设上供养。<a id="a-8F"></a>念持多所闻。<a id="a-8G"></a>口出微妙语。<a id="a-8H"></a>世尊所赞叹。<a id="a-8I"></a>天人之所爱。<a id="a-8J"></a>增一云。<a id="a-8K"></a>知时明物所至无疑所忆不忘。<a id="a-8L"></a>多闻广达堪任奉持阿难第一。<a id="a-8M"></a>约教者。<a id="a-8N"></a>欢喜阿难三藏也。<a id="a-8O"></a>贤阿难通也。<a id="a-8P"></a>典藏阿难别也。<a id="a-8Q"></a>海阿难圆也。<a id="a-8R"></a>本迹者。<a id="a-8S"></a>本住非欢喜非不欢喜。<a id="a-8T"></a>法身如虚空。<a id="a-8U"></a>智慧如云雨。<a id="a-8V"></a>能持能受迹为欢喜也。<a id="a-8W"></a>观心与相似即空即假即中相应。<a id="a-8X"></a>是观心欢喜。<a id="a-8Y"></a>乃至真观相应(云云)。<a id="a-8Z"></a>罗睺罗。<a id="a-8a"></a>此言覆障。<a id="a-8b"></a>往昔塞鼠穴。<a id="a-8c"></a>又不看婆罗门六日。<a id="a-8d"></a>由是缘故故言覆障。<a id="a-8e"></a>太子求出家。<a id="a-8f"></a>父王不许殷勤不已。<a id="a-8g"></a>王言。<a id="a-8h"></a>若汝有子听汝出家。<a id="a-8i"></a>菩萨指指妃腹。<a id="a-8j"></a>却后六年汝当生男。<a id="a-8k"></a>在胎六年故言覆障。<a id="a-8l"></a>真谛三藏云。<a id="a-8m"></a>罗睺。<a id="a-8n"></a>本名修罗。<a id="a-8o"></a>能手障日月。<a id="a-8p"></a>翻此应言障月。<a id="a-8q"></a>佛言。<a id="a-8r"></a>我法如月。<a id="a-8s"></a>此儿障我不即出家。<a id="a-8t"></a>世世障我。<a id="a-8u"></a>我世世能舍故言覆障。<a id="a-8v"></a>佛出家后耶输有娠。<a id="a-8w"></a>诸释咸嗔何因有此。<a id="a-8x"></a>欲治欲杀恶声盈路。<a id="a-8y"></a>宝女劬毗罗证之小差。<a id="a-8z"></a>因焚火坑发大誓愿。<a id="a-90"></a>我若为非子母俱灭。<a id="a-91"></a>若真遗体天当为证。<a id="a-92"></a>因抱子投坑。<a id="a-93"></a>坑变为池莲华捧体。<a id="a-94"></a>王及国人始复不疑。<a id="a-95"></a>后佛还国。<a id="a-96"></a>耶输令罗睺奉佛欢喜丸。<a id="a-97"></a>罗云以幼稚之年。<a id="a-98"></a>于大众中径持上佛。<a id="a-99"></a>耶输以此息谤。<a id="a-9A"></a>谤由有子故言覆障。<a id="a-9B"></a>祖王欢喜虽失其父而获其子。<a id="a-9C"></a>孙为金轮吾亦何恨。<a id="a-9D"></a>想其长大冀神宝至。<a id="a-9E"></a>而佛索令出家。<a id="a-9F"></a>父王不许。<a id="a-9G"></a>耶输将上高楼。<a id="a-9H"></a>目连飞空来取。<a id="a-9I"></a>佛度出家。<a id="a-9J"></a>付舍利弗为弟子。<a id="a-9K"></a>既出家已。<a id="a-9L"></a>王位亦失故言覆障。<a id="a-9M"></a>罗睺以沙弥之年喜多妄语。<a id="a-9N"></a>国王大臣婆罗门居士来求见佛。<a id="a-9O"></a>罗云答云不在。<a id="a-9P"></a>令无量人不得见佛。<a id="a-9Q"></a>是为障他由是妄语。<a id="a-9R"></a>佛即诃责行还使罗云洗足。<a id="a-9S"></a>脚挑澡盆三覆三仰。<a id="a-9T"></a>然后覆地命令注水。<a id="a-9U"></a>罗睺云。<a id="a-9V"></a>盆覆注水不立。<a id="a-9W"></a>佛言。<a id="a-9X"></a>汝如覆盆。<a id="a-9Y"></a>于佛法中法水不立。<a id="a-9Z"></a>今当实语勿妄语也。<a id="a-9a"></a>后时修道殷勤不获以问佛。<a id="a-9b"></a>佛言。<a id="a-9c"></a>汝为人说五阴未。<a id="a-9d"></a>答言未。<a id="a-9e"></a>当为他说。<a id="a-9f"></a>说竟又问。<a id="a-9g"></a>汝说十二入未。<a id="a-9h"></a>说十八界未。<a id="a-9i"></a>说法是得道之门。<a id="a-9j"></a>若欲得道当为他说法。<a id="a-9k"></a>因广说法竟然后得道。<a id="a-9l"></a>是为覆障。<a id="a-9m"></a>既已得道见爱皆除。<a id="a-9n"></a>三界生尽故言覆障。<a id="a-9o"></a>三界生尽愿不能牵故言覆障。<a id="a-9p"></a>佛敕四大罗汉不得灭度。<a id="a-9q"></a>待我法灭尽。<a id="a-9r"></a>由是住持于今未得入无余涅槃故言覆障(云云)。<a id="a-9s"></a>约教者。<a id="a-9t"></a>析法道谛障四住。<a id="a-9u"></a>三藏意也。<a id="a-9v"></a>体法道谛障四住。<a id="a-9w"></a>通教也。<a id="a-9x"></a>次第三智障五住。<a id="a-9y"></a>别教也。<a id="a-9z"></a>一心三智障五住。<a id="a-A0"></a>圆教也。<a id="a-A1"></a>本迹者。<a id="a-A2"></a>本住中道障塞二边。<a id="a-A3"></a>八种障障涅槃边。<a id="a-A4"></a>一种障障生死边。<a id="a-A5"></a>一种非障生死。<a id="a-A6"></a>非障涅槃。<a id="a-A7"></a>障无余也。<a id="a-A8"></a>观心例前可解(云云)。<a id="a-A9"></a>六结如是等众所知识。<a id="a-AA"></a>或言知秖是识。<a id="a-AB"></a>或言闻名为知见形为识。<a id="a-AC"></a>见形为知见心为识。<a id="a-AD"></a>本者本为众生作满字知识。<a id="a-AE"></a>迹为半字知识(云云)。<a id="a-AF"></a>观行知识如止观。<a id="a-AG"></a>多知识众竟。<a id="a-AH"></a>次列少知识众者。<a id="a-AI"></a>复有学无学二千人俱。<a id="a-AJ"></a>但举位明数而不叹德。<a id="a-AK"></a>呼此为少知识众耳。<a id="a-AL"></a>圣与凡绝交。<a id="a-AM"></a>亦不分别多识少识。<a id="a-AN"></a>特以希高慕远者以多识引之。<a id="a-AO"></a>藏名隐德退让者以少识引之。<a id="a-AP"></a>随顺众生故有若干不可以多少之迹失其本。<a id="a-AQ"></a>学无学者。<a id="a-AR"></a>三藏中十八种学人。<a id="a-AS"></a>九种无学人。<a id="a-AT"></a>通教五地皆名学。<a id="a-AU"></a>六地名无学。<a id="a-AV"></a>又通教九地名为学。<a id="a-AW"></a>佛地为无学。<a id="a-AX"></a>别圆中。<a id="a-AY"></a>或就功用无功用。<a id="a-AZ"></a>或就具足未具足。<a id="a-Aa"></a>明学无学。<a id="a-Ab"></a>阿含云。<a id="a-Ac"></a>外道问佛罗汉更学不。<a id="a-Ad"></a>佛言。<a id="a-Ae"></a>罗汉不作恶法。<a id="a-Af"></a>住于善法。<a id="a-Ag"></a>学其无学即名为学。<a id="a-Ah"></a>若尔学人亦称无学。<a id="a-Ai"></a>学人齐其所断。<a id="a-Aj"></a>不复更断即是无学。<a id="a-Ak"></a>是为四句。<a id="a-Al"></a>就五方便非学非无学。<a id="a-Am"></a>便是五句。<a id="a-An"></a>约四教中例亦应尔。<a id="a-Ao"></a>四五二十句。<a id="a-Ap"></a>本迹者。<a id="a-Aq"></a>本法身大士。<a id="a-Ar"></a>居满字学无学位。<a id="a-As"></a>众生应以半字学无学人庄严双树也。<a id="a-At"></a>观者正观中道。<a id="a-Au"></a>不缘二边中间即是无学。<a id="a-Av"></a>能如是观是名为学。<a id="a-Aw"></a>若就观门明数者。<a id="a-Ax"></a>观色心具十法界十如。<a id="a-Ay"></a>界如互论即具二千。<a id="a-Az"></a>举迹故标本法。<a id="a-B0"></a>迹即是本迹也。<a id="a-B1"></a>次列尼众者。<a id="a-B2"></a>旧以此例前为二众今不用。<a id="a-B3"></a>若例前为多识少识二众者。<a id="a-B4"></a>又复无文义亦不可。<a id="a-B5"></a>但是举两众主。<a id="a-B6"></a>何须苦名为大小多少耶。<a id="a-B7"></a>先列波阇波提。<a id="a-B8"></a>此翻大爱道。<a id="a-B9"></a>亦云憍昙弥。<a id="a-BA"></a>此翻众主。<a id="a-BB"></a>尼者天竺女人通名也。<a id="a-BC"></a>本住智度法门。<a id="a-BD"></a>迹为千佛之母。<a id="a-BE"></a>生育导师。<a id="a-BF"></a>观释者。<a id="a-BG"></a>中观广博名大。<a id="a-BH"></a>无缘慈名爱。<a id="a-BI"></a>中理虚通名道。<a id="a-BJ"></a>大即自行爱即化他。<a id="a-BK"></a>如以爱故受生。<a id="a-BL"></a>慈故涉有道。<a id="a-BM"></a>即通自行化他也。<a id="a-BN"></a>六千者数也。<a id="a-BO"></a>观门者。<a id="a-BP"></a>观六根清净具千功德虽眼有八百耳千二百。<a id="a-BQ"></a>以多足少数满六千表本法门。<a id="a-BR"></a>亦是观行意也。<a id="a-BS"></a>罗睺罗母。<a id="a-BT"></a>耶输陀罗者。<a id="a-BU"></a>以子标母。<a id="a-BV"></a>此翻花色。<a id="a-BW"></a>亦曰名闻。<a id="a-BX"></a>或云无翻。<a id="a-BY"></a>温良恭俭德齐太子。<a id="a-BZ"></a>然在家为菩萨之妻。<a id="a-Ba"></a>天人知识。<a id="a-Bb"></a>出家为尼众之主位居无学。<a id="a-Bc"></a>岂是无名闻众耶。<a id="a-Bd"></a>十二游经出三夫人。<a id="a-Be"></a>第一瞿夷。<a id="a-Bf"></a>二耶输。<a id="a-Bg"></a>三鹿野。<a id="a-Bh"></a>未曾有及瑞应。<a id="a-Bi"></a>皆云罗睺。<a id="a-Bj"></a>是瞿夷子。<a id="a-Bk"></a>涅槃及法华。<a id="a-Bl"></a>皆云是耶输子。<a id="a-Bm"></a>二义云何通。<a id="a-Bn"></a>或可彼经举大母。<a id="a-Bo"></a>此处举所生。<a id="a-Bp"></a>释论瞿毗陀是宝女不孕即是瞿夷。<a id="a-Bq"></a>此翻明女。<a id="a-Br"></a>故知定是耶输子也。<a id="a-Bs"></a>本迹者。<a id="a-Bt"></a>妻则齐也。<a id="a-Bu"></a>岂有博地为太子妻。<a id="a-Bv"></a>故知本住寂定微妙法喜。<a id="a-Bw"></a>迹为佛妻。<a id="a-Bx"></a>悲花云。<a id="a-By"></a>宝藏佛所誓愿为妻耳。<a id="a-Bz"></a>观空无漏法喜。<a id="a-C0"></a>即以鹿野表妻。<a id="a-C1"></a>观假道种智法喜。<a id="a-C2"></a>即以耶输表妻。<a id="a-C3"></a>观中法喜。<a id="a-C4"></a>即以瞿夷表妻。<a id="a-C5"></a>上当分明本迹观心。<a id="a-C6"></a>今更总论。<a id="a-C7"></a>显善权曲巧。<a id="a-C8"></a>明观行精微。<a id="a-C9"></a>夫首楞严种种示现。<a id="a-CA"></a>称适根性靡所不为。<a id="a-CB"></a>今且近论。<a id="a-CC"></a>托迹王宫降神圣后。<a id="a-CD"></a>法身菩萨。<a id="a-CE"></a>皆辅佛行化散影余家。<a id="a-CF"></a>若三十二瑞金姿诞应。<a id="a-CG"></a>诸大士各各出生。<a id="a-CH"></a>或空室雨宝寄辩通梦。<a id="a-CI"></a>若皇皇太子。<a id="a-CJ"></a>舍国捐王踰城学道。<a id="a-CK"></a>诸大士悉从师请业。<a id="a-CL"></a>才艺兼通为彼宗匠。<a id="a-CM"></a>若法轮初启甘露门开。<a id="a-CN"></a>闻诸大士化缘未熟。<a id="a-CO"></a>示同不受分庭抗礼崇我道真。<a id="a-CP"></a>能化所化全生如乳。<a id="a-CQ"></a>若所化缘熟。<a id="a-CR"></a>则素丝易染。<a id="a-CS"></a>池花早开。<a id="a-CT"></a>革凡成圣转乳成酪。<a id="a-CU"></a>师宗为佛上首弟子。<a id="a-CV"></a>或智慧神通辩才三昧各各第一。<a id="a-CW"></a>共辅法王更度未度重熟已熟。<a id="a-CX"></a>于方等座席。<a id="a-CY"></a>闻菩萨不可思议功德。<a id="a-CZ"></a>耻小慕大。<a id="a-Ca"></a>耻小则呜呼自责。<a id="a-Cb"></a>失于如来无量知见。<a id="a-Cc"></a>慕大则不知。<a id="a-Cd"></a>当云何得佛无上慧。<a id="a-Ce"></a>如转酪为生苏。<a id="a-Cf"></a>次闻般若摩诃衍门。<a id="a-Cg"></a>初历色心终于种智。<a id="a-Ch"></a>含挟小大出内取与。<a id="a-Ci"></a>或共或别或偏或圆。<a id="a-Cj"></a>奉命领知而无希取。<a id="a-Ck"></a>虽未顿舍已渐通泰。<a id="a-Cl"></a>如转生苏为熟苏。<a id="a-Cm"></a>次闻法华会天性。<a id="a-Cn"></a>定父子授记莂。<a id="a-Co"></a>付大乘废三归一。<a id="a-Cp"></a>如余四味同一醍醐。<a id="a-Cq"></a>不令一人独得灭度。<a id="a-Cr"></a>皆以如来灭度而灭度之。<a id="a-Cs"></a>法王法臣大事出世巧用方便。<a id="a-Ct"></a>初用半字法。<a id="a-Cu"></a>破二十五有之繁芿。<a id="a-Cv"></a>成四枯双树利益众生。<a id="a-Cw"></a>次用半满法。<a id="a-Cx"></a>破二乘之独善。<a id="a-Cy"></a>成菩萨之广大。<a id="a-Cz"></a>成四荣双树利益圣人。<a id="a-D0"></a>后用常住满字。<a id="a-D1"></a>破二边之前后。<a id="a-D2"></a>成非枯非荣佛秘密藏究竟利益。<a id="a-D3"></a>主将之功毕。<a id="a-D4"></a>大誓之愿满。<a id="a-D5"></a>故身子目连于法华而息化。<a id="a-D6"></a>圣主赎命斯亦不久。<a id="a-D7"></a>文云。<a id="a-D8"></a>如我本誓愿。<a id="a-D9"></a>今者已满足。<a id="a-DA"></a>如来不久当入涅槃。<a id="a-DB"></a>唱灭之言起自于此。<a id="a-DC"></a>二万灯明迦葉佛等。<a id="a-DD"></a>皆于法华究竟。<a id="a-DE"></a>今以师弟皆于此经发迹。<a id="a-DF"></a>内秘菩萨道。<a id="a-DG"></a>外现作声闻。<a id="a-DH"></a>我实成佛已来无量亿劫。<a id="a-DI"></a>以此推之。<a id="a-DJ"></a>诸大罗汉从法身地。<a id="a-DK"></a>俯影随缘迹临万水。<a id="a-DL"></a>为学无学作男作女示道示俗。<a id="a-DM"></a>首楞严力靡所不现。<a id="a-DN"></a>方便善权为若此(云云)。<a id="a-DO"></a>总明观者。<a id="a-DP"></a>上师弟施化法身所为。<a id="a-DQ"></a>若不作观方便。<a id="a-DR"></a>于行人无益。<a id="a-DS"></a>如贫数宝似盲执烛。<a id="a-DT"></a>然心数甚多且约善数。<a id="a-DU"></a>如弟子者众但举十人耳。<a id="a-DV"></a>十善数者。<a id="a-DW"></a>谓信进念定慧喜猗舍觉戒。<a id="a-DX"></a>此十数辅心王能改恶就善革凡成圣。<a id="a-DY"></a>办一切法门。<a id="a-DZ"></a>但以十心为本。<a id="a-Da"></a>如十弟子。<a id="a-Db"></a>辅佛行化共熟众生立于佛法也。<a id="a-Dc"></a>信数对那律天眼第一。<a id="a-Dd"></a>眼是五根首。<a id="a-De"></a>如诸方以东为上。<a id="a-Df"></a>信于诸数初入佛法也。<a id="a-Dg"></a>进数对迦葉头陀第一。<a id="a-Dh"></a>抖擞勤苦对进数也。<a id="a-Di"></a>念数对波离持律第一。<a id="a-Dj"></a>念力牢强忆持不忘也。<a id="a-Dk"></a>定数对目连神通第一慧数对身子智慧第一。<a id="a-Dl"></a>皆可解。<a id="a-Dm"></a>喜数对阿难多闻第一。<a id="a-Dn"></a>多闻分别乐。<a id="a-Do"></a>乐即喜数也。<a id="a-Dp"></a>猗数对旃延。<a id="a-Dq"></a>论体穷微尽理除邪显正。<a id="a-Dr"></a>如猗离恶得善放苦入乐也。<a id="a-Ds"></a>舍数对善吉解空第一。<a id="a-Dt"></a>若住空平等与舍数相应。<a id="a-Du"></a>觉数对富楼那说法第一。<a id="a-Dv"></a>觉是语本。<a id="a-Dw"></a>本立则辩说无穷戒数对罗云持戒第一。<a id="a-Dx"></a>可解。<a id="a-Dy"></a>十数扶心王能成观行。<a id="a-Dz"></a>于一念中深入善法三宝具足。<a id="a-E0"></a>王即佛宝数即僧宝。<a id="a-E1"></a>所缘实际无王无数即法宝。<a id="a-E2"></a>若入实际王数之功力用足矣。<a id="a-E3"></a>又取通大地十数与心王俱起。<a id="a-E4"></a>入善入恶遍通一切。<a id="a-E5"></a>谓想欲触慧念思解脱忆定受也。<a id="a-E6"></a>想对富楼那。<a id="a-E7"></a>想得假名。<a id="a-E8"></a>其人善达假名辩才无滞。<a id="a-E9"></a>欲对迦葉。<a id="a-EA"></a>迦葉无世间欲而欲于无为。<a id="a-EB"></a>触对旃延。<a id="a-EC"></a>触入二事更相涉入。<a id="a-ED"></a>旃延善论义能穷往复。<a id="a-EE"></a>慧即身子可解。<a id="a-EF"></a>念对波离。<a id="a-EG"></a>念持律之上也。<a id="a-EH"></a>思对罗云。<a id="a-EI"></a>思是行阴。<a id="a-EJ"></a>此人实行持戒也。<a id="a-EK"></a>解脱对善吉。<a id="a-EL"></a>脱名无累。<a id="a-EM"></a>此人解空于有得脱。<a id="a-EN"></a>忆对那律。<a id="a-EO"></a>忆动发取境修天眼易三摩提。<a id="a-EP"></a>定数对目连可解。<a id="a-EQ"></a>受对阿难多闻领持无谬也。<a id="a-ER"></a>十人各备众德。<a id="a-ES"></a>为引专门宣示佛道随众生欲。<a id="a-ET"></a>欲慧者师身子。<a id="a-EU"></a>乃至欲多闻者师阿难。<a id="a-EV"></a>共辅法王各掌一职。<a id="a-EW"></a>今观心亦如是。<a id="a-EX"></a>一一心中皆具王数为成观。<a id="a-EY"></a>故王数相扶而取开悟。<a id="a-EZ"></a>或于想数入道。<a id="a-Ea"></a>或于欲数入道。<a id="a-Eb"></a>随所宜者心王心数而共攻之。<a id="a-Ec"></a>化取尘劳诸心而作佛事。<a id="a-Ed"></a>作此观未悟观行如乳。<a id="a-Ee"></a>若发无漏观行如酪。<a id="a-Ef"></a>若破尘沙如生熟苏。<a id="a-Eg"></a>若破无明观如醍醐。<a id="a-Eh"></a>至醍醐时王数皆毕。<a id="a-Ei"></a>心心法数不行故。<a id="a-Ej"></a>名行般若波罗蜜。<a id="a-Ek"></a>普贤观云。<a id="a-El"></a>观心无心法不住法。<a id="a-Em"></a>我心自空罪福无主。<a id="a-En"></a>即是无心无数名为正观。<a id="a-Eo"></a>是心数尘劳若不尽者观则不讫。<a id="a-Ep"></a>故经言。<a id="a-Eq"></a>众生不度我不成正觉。<a id="a-Er"></a>即此意也(云云)。<a id="a-Es"></a>第二列菩萨众者。<a id="a-Et"></a>释论云。<a id="a-Eu"></a>菩萨为出家在家四众摄。<a id="a-Ev"></a>何故别列。<a id="a-Ew"></a>答有菩萨堕四众中有四众不堕菩萨中为其不发心作佛。<a id="a-Ex"></a>故今别列同发心求作佛者名菩萨众。<a id="a-Ey"></a>文为六。<a id="a-Ez"></a>一气类。<a id="a-F0"></a>二大数。<a id="a-F1"></a>三阶位。<a id="a-F2"></a>四叹德。<a id="a-F3"></a>五列名。<a id="a-F4"></a>六结句。<a id="a-F5"></a>一气类者。<a id="a-F6"></a>即是菩萨摩诃萨也。<a id="a-F7"></a>若具存。<a id="a-F8"></a>应言菩提萨埵摩诃萨埵。<a id="a-F9"></a>什师嫌烦略提埵二字。<a id="a-FA"></a>菩提。<a id="a-FB"></a>此言道。<a id="a-FC"></a>萨埵。<a id="a-FD"></a>此言心。<a id="a-FE"></a>摩诃。<a id="a-FF"></a>此言大。<a id="a-FG"></a>此诸人等皆求广博大道。<a id="a-FH"></a>又成熟众生故。<a id="a-FI"></a>道心大道心之气类也。<a id="a-FJ"></a>菩萨多种。<a id="a-FK"></a>谓偏通别圆。<a id="a-FL"></a>如释论引迦旃延子明六度齐限而满者。<a id="a-FM"></a>此欲调血众生为乳也。<a id="a-FN"></a>若大品明有菩萨发心与萨婆若相应者。<a id="a-FO"></a>此欲调乳入酪也。<a id="a-FP"></a>若大品明有菩萨发心游戏神通净佛国土。<a id="a-FQ"></a>又如净名中得不思议解脱者。<a id="a-FR"></a>皆能变身登座而复受屈被诃者。<a id="a-FS"></a>此欲调酪为生熟苏也。<a id="a-FT"></a>若大品明有菩萨发心即坐道树成正觉转法轮度众生者。<a id="a-FU"></a>此是调苏为醍醐也。<a id="a-FV"></a>故下文云。<a id="a-FW"></a>菩萨闻是法疑网皆已除。<a id="a-FX"></a>又云。<a id="a-FY"></a>若菩萨不闻法华。<a id="a-FZ"></a>非善行菩萨道。<a id="a-Fa"></a>若闻此经即善行菩萨道。<a id="a-Fb"></a>又涅槃云。<a id="a-Fc"></a>菩萨不闻涅槃常有希望若闻涅槃希望都息。<a id="a-Fd"></a>故略有四种也。<a id="a-Fe"></a>本迹者。<a id="a-Ff"></a>本地难测。<a id="a-Fg"></a>或居等觉。<a id="a-Fh"></a>或齐法王。<a id="a-Fi"></a>如善财入法界见文殊色像无边法门深远。<a id="a-Fj"></a>本邻诸佛。<a id="a-Fk"></a>迹辅释迦为菩萨。<a id="a-Fl"></a>普现色身三昧力。<a id="a-Fm"></a>散影垂容。<a id="a-Fn"></a>以口轮不可思议化随宜广说。<a id="a-Fo"></a>可以意知。<a id="a-Fp"></a>不可以言辩也。<a id="a-Fq"></a>所以迹引四味。<a id="a-Fr"></a>归乎一实。<a id="a-Fs"></a>譬如锤砧器诸淳璞。<a id="a-Ft"></a>成醍醐已一期化息。<a id="a-Fu"></a>然其本地究竟成就。<a id="a-Fv"></a>岂是今日始入大乘。<a id="a-Fw"></a>亦非寂灭道场高山先照。<a id="a-Fx"></a>若顿若渐皆迹所为耳。<a id="a-Fy"></a>观解者。<a id="a-Fz"></a>中道观心双照二谛名大。<a id="a-G0"></a>通至菩提果名道。<a id="a-G1"></a>破五住尘劳名成众生(云云)。<a id="a-G2"></a>八万人者数也。<a id="a-G3"></a>余经集众甚多此经何少。<a id="a-G4"></a>或是语其大数。<a id="a-G5"></a>或譬王论密事不可率土同谋(云云)。<a id="a-G6"></a>约观心者。<a id="a-G7"></a>观一善心具十法界。<a id="a-G8"></a>十界交互具百法界千性相等。<a id="a-G9"></a>十善即万法。<a id="a-GA"></a>约八正道即八万法门也(云云)。<a id="a-GB"></a>皆于阿耨三菩提不退转者明位也。<a id="a-GC"></a>阿耨。<a id="a-GD"></a>此云无上道。<a id="a-GE"></a>如境妙中说。<a id="a-GF"></a>位如位妙中说。<a id="a-GG"></a>不退转者。<a id="a-GH"></a>约位行念论不退。<a id="a-GI"></a>应四种分别。<a id="a-GJ"></a>不生三恶道。<a id="a-GK"></a>位不退。<a id="a-GL"></a>不生边地诸根完具不受女身。<a id="a-GM"></a>即行不退。<a id="a-GN"></a>常识宿命。<a id="a-GO"></a>即念不退。<a id="a-GP"></a>具此名阿鞞跋致地。<a id="a-GQ"></a>三藏义也。<a id="a-GR"></a>若六心已前轻毛菩萨信根未立其位犹退。<a id="a-GS"></a>七心已上从初地至六地。<a id="a-GT"></a>不退为凡夫二乘。<a id="a-GU"></a>名位不退。<a id="a-GV"></a>虽正使已尽。<a id="a-GW"></a>而未能遍修万行其行犹退。<a id="a-GX"></a>至七地名行不退。<a id="a-GY"></a>而犹起二乘念故有念退。<a id="a-GZ"></a>至八地道观双流入法流水。<a id="a-Ga"></a>名念不退。<a id="a-Gb"></a>此名阿鞞跋致地。<a id="a-Gc"></a>此乃三乘共十地之义耳。<a id="a-Gd"></a>地师云。<a id="a-Ge"></a>十住是证不退。<a id="a-Gf"></a>十行是位不退。<a id="a-Gg"></a>十回向是行不退。<a id="a-Gh"></a>十地是念不退。<a id="a-Gi"></a>此是别教义。<a id="a-Gj"></a>不会此经。<a id="a-Gk"></a>今所不用。<a id="a-Gl"></a>璎珞云。<a id="a-Gm"></a>初地三观现前。<a id="a-Gn"></a>心心寂灭自然流入。<a id="a-Go"></a>此亦别教不退。<a id="a-Gp"></a>今亦不用。<a id="a-Gq"></a>若华严明初住得如来一身无量身具三不退。<a id="a-Gr"></a>此圆教不退。<a id="a-Gs"></a>此是一实事。<a id="a-Gt"></a>今用此判位也。<a id="a-Gu"></a>本迹者。<a id="a-Gv"></a>本地寂灭尚非十地况是初住。<a id="a-Gw"></a>尚非初住不退。<a id="a-Gx"></a>况复别通。<a id="a-Gy"></a>别通之位宜释余经列众。<a id="a-Gz"></a>圆教之位正在今经。<a id="a-H0"></a>诸经论师。<a id="a-H1"></a>既不识迹安能知本。<a id="a-H2"></a>所叹既谬毁在其中。<a id="a-H3"></a>还成增减两谤何谓叹德。<a id="a-H4"></a>观心者三观。<a id="a-H5"></a>即三不退。<a id="a-H6"></a>又一心三观。<a id="a-H7"></a>即一心三不退(云云)。<a id="a-H8"></a>旧云皆得陀罗尼去。<a id="a-H9"></a>始是叹德。<a id="a-HA"></a>今取不退转即具两意。<a id="a-HB"></a>成上属明位。<a id="a-HC"></a>起后属叹德。<a id="a-HD"></a>旧云叹德作十二句。<a id="a-HE"></a>分为四意。<a id="a-HF"></a>初三句叹现德。<a id="a-HG"></a>次三句叹往行。<a id="a-HH"></a>次四句叹内体。<a id="a-HI"></a>后两句叹外名。<a id="a-HJ"></a>四意不同而德居于初。<a id="a-HK"></a>故称叹德。<a id="a-HL"></a>叹现又两。<a id="a-HM"></a>初一句叹自行。<a id="a-HN"></a>后二句叹化他。<a id="a-HO"></a>叹行为三。<a id="a-HP"></a>初句叹行本。<a id="a-HQ"></a>本从诸佛得般若。<a id="a-HR"></a>次句叹本行。<a id="a-HS"></a>行福德也。<a id="a-HT"></a>既有福德能资于慧。<a id="a-HU"></a>次句为佛所叹。<a id="a-HV"></a>体又三。<a id="a-HW"></a>初慈悲叹应身。<a id="a-HX"></a>中间两句叹心慧报身。<a id="a-HY"></a>后一句叹法身。<a id="a-HZ"></a>叹名为二。<a id="a-Ha"></a>初句叹名普闻。<a id="a-Hb"></a>次句叹能度众生。<a id="a-Hc"></a>此之分文极有眉眼。<a id="a-Hd"></a>核论宗体殊无趣向。<a id="a-He"></a>若叹通教。<a id="a-Hf"></a>通教无三身。<a id="a-Hg"></a>又非入佛慧。<a id="a-Hh"></a>名不普闻种种义不成。<a id="a-Hi"></a>若叹别教。<a id="a-Hj"></a>别教初地已过二乘。<a id="a-Hk"></a>云何七地更起声闻支佛之念。<a id="a-Hl"></a>若叹圆教。<a id="a-Hm"></a>不应言七地已下无不退之德。<a id="a-Hn"></a>进退无当竟知叹谁。<a id="a-Ho"></a>是所不用。<a id="a-Hp"></a>今以十三句作横竖消文。<a id="a-Hq"></a>一竖约十地义便。<a id="a-Hr"></a>二横约初住义便。<a id="a-Hs"></a>不退转者成前。<a id="a-Ht"></a>即是明位。<a id="a-Hu"></a>起后即是叹德。<a id="a-Hv"></a>以对初地。<a id="a-Hw"></a>初地名欢喜。<a id="a-Hx"></a>喜其不退堕二边入中道获三不退。<a id="a-Hy"></a>故知叹初欢喜地也。<a id="a-Hz"></a>皆得陀罗尼叹二地。<a id="a-I0"></a>二地名离垢。<a id="a-I1"></a>亦名离达。<a id="a-I2"></a>离遮诸恶达持众善。<a id="a-I3"></a>即陀罗尼义。<a id="a-I4"></a>故知叹离垢地也。<a id="a-I5"></a>乐说辩才叹三地。<a id="a-I6"></a>三地名明地。<a id="a-I7"></a>内智明外说辩。<a id="a-I8"></a>欲知智在说。<a id="a-I9"></a>说有种种乐说最胜故。<a id="a-IA"></a>故知叹第三明地也。<a id="a-IB"></a>转不退转法轮叹四地。<a id="a-IC"></a>四地名焰。<a id="a-ID"></a>焰能破闇。<a id="a-IE"></a>又能焦炷。<a id="a-IF"></a>转法轮自害己惑如焦炷。<a id="a-IG"></a>破他迷如除闇。<a id="a-IH"></a>故知叹第四焰地也。<a id="a-II"></a>供养百千诸佛叹五地。<a id="a-IJ"></a>五地名难胜地。<a id="a-IK"></a>此地得深禅定。<a id="a-IL"></a>用神通力难胜难及。<a id="a-IM"></a>于一念顷遍至十方。<a id="a-IN"></a>供养诸佛。<a id="a-IO"></a>故知叹第五地也。<a id="a-IP"></a>于诸佛所植众德本叹六地。<a id="a-IQ"></a>六地名现前。<a id="a-IR"></a>由得禅能供养诸佛。<a id="a-IS"></a>福资种智种智现前。<a id="a-IT"></a>智是德本如植种于地。<a id="a-IU"></a>故知叹第六地也。<a id="a-IV"></a>常为诸佛之所称叹。<a id="a-IW"></a>叹第七远行地。<a id="a-IX"></a>此地二智方便出过一切。<a id="a-IY"></a>广修利益称会佛心。<a id="a-IZ"></a>故知叹第七地。<a id="a-Ia"></a>以慈修身叹第八不动地。<a id="a-Ib"></a>正智不动不出三界。<a id="a-Ic"></a>但以慈董身应入五道。<a id="a-Id"></a>董口为说法。<a id="a-Ie"></a>董心为设方便。<a id="a-If"></a>正法华具董三业。<a id="a-Ig"></a>故知叹第八地也。<a id="a-Ih"></a>善入佛慧叹第九地。<a id="a-Ii"></a>九地名善慧。<a id="a-Ij"></a>深入实际妙彻本源。<a id="a-Ik"></a>此名义最合。<a id="a-Il"></a>故知叹第九地。<a id="a-Im"></a>通达大智叹第十地。<a id="a-In"></a>十地名法云。<a id="a-Io"></a>法身如虚空。<a id="a-Ip"></a>禅定如大云。<a id="a-Iq"></a>智慧如大雨。<a id="a-Ir"></a>善入佛法名慧。<a id="a-Is"></a>巧用佛法名智。<a id="a-It"></a>互举耳。<a id="a-Iu"></a>到于彼岸叹十地内德到三谛之彼岸因中说果。<a id="a-Iv"></a>又到在不久也。<a id="a-Iw"></a>名称普闻。<a id="a-Ix"></a>叹十地外德。<a id="a-Iy"></a>由内德深广。<a id="a-Iz"></a>致令声名普闻。<a id="a-J0"></a>内外相称。<a id="a-J1"></a>若开等觉位者。<a id="a-J2"></a>此二句拟之。<a id="a-J3"></a>能度百千众生者。<a id="a-J4"></a>余地度人。<a id="a-J5"></a>或一界至九界不名能度。<a id="a-J6"></a>十地胜前故称能度。<a id="a-J7"></a>诸地悉具众功德。<a id="a-J8"></a>而今出没释者。<a id="a-J9"></a>为人情好异故。<a id="a-JA"></a>依十地名便故。<a id="a-JB"></a>又竖义易解故。<a id="a-JC"></a>作此一途消文耳。<a id="a-JD"></a>次横叹者。<a id="a-JE"></a>直约初住说之。<a id="a-JF"></a>余位位例可解。<a id="a-JG"></a>初发心住一发一切发。<a id="a-JH"></a>出过二边革凡超圣入中道。<a id="a-JI"></a>其心寂灭念念流入萨婆若海故。<a id="a-JJ"></a>言得不退转。<a id="a-JK"></a>初住遮离取相无知无明等障。<a id="a-JL"></a>持达般若解脱法身等德。<a id="a-JM"></a>故言得陀罗尼。<a id="a-JN"></a>十信似解尚能以妙音。<a id="a-JO"></a>遍满三千界。<a id="a-JP"></a>何况初住。<a id="a-JQ"></a>真解口密功德。<a id="a-JR"></a>故言乐说辩才。<a id="a-JS"></a>初住能分身百世界作佛。<a id="a-JT"></a>论其实处无量无边。<a id="a-JU"></a>以能作佛说法教化。<a id="a-JV"></a>故言能转不退法轮。<a id="a-JW"></a>初住得不思议神力。<a id="a-JX"></a>遍能承事法界诸佛。<a id="a-JY"></a>故言供养百千诸佛。<a id="a-JZ"></a>初住得实相本。<a id="a-Ja"></a>能植众德也。<a id="a-Jb"></a>初住开佛知见。<a id="a-Jc"></a>知见已法与诸佛同。<a id="a-Jd"></a>故为佛之所称叹。<a id="a-Je"></a>初住无缘慈普现色身。<a id="a-Jf"></a>遍应法界。<a id="a-Jg"></a>故言以慈修身。<a id="a-Jh"></a>初住入秘密藏。<a id="a-Ji"></a>故言善入佛慧。<a id="a-Jj"></a>初住一心三智无能障碍。<a id="a-Jk"></a>故云通达大智。<a id="a-Jl"></a>初住事理分究竟。<a id="a-Jm"></a>故言到于彼岸。<a id="a-Jn"></a>初住圆德真实与名相称。<a id="a-Jo"></a>故言名称普闻诸佛世界。<a id="a-Jp"></a>初住能为十法界而作依止。<a id="a-Jq"></a>安立救护。<a id="a-Jr"></a>故言能度百千众生。<a id="a-Js"></a>初住更有无量无边不可思议种种功德。<a id="a-Jt"></a>略言十三句耳。<a id="a-Ju"></a>二住去乃至等觉亦复如是。<a id="a-Jv"></a>故大品云。<a id="a-Jw"></a>初阿字门。<a id="a-Jx"></a>具四十一字功德。<a id="a-Jy"></a>后茶亦具诸字功德。<a id="a-Jz"></a>中间亦尔。<a id="a-K0"></a>字等语等功德亦等。<a id="a-K1"></a>问此中叹断惑德。<a id="a-K2"></a>三藏不断惑。<a id="a-K3"></a>可不被叹。<a id="a-K4"></a>声闻尚被叹迹为通别何不叹德。<a id="a-K5"></a>答通叹于迹乃有此义。<a id="a-K6"></a>今经正明圆人。<a id="a-K7"></a>不叹方便耳。<a id="a-K8"></a>问云何诸句功德皆叹初住耶。<a id="a-K9"></a>答曰。<a id="a-KA"></a>余位亦如是。<a id="a-KB"></a>何独初住。<a id="a-KC"></a>旧云八地有诸功德不以为疑。<a id="a-KD"></a>今圆叹初住何德不摄。<a id="a-KE"></a>初住尚尔。<a id="a-KF"></a>何况后位耶。<a id="a-KG"></a>法华论云。<a id="a-KH"></a>上支下支门。<a id="a-KI"></a>总相别相。<a id="a-KJ"></a>应知初得不退转一句是总。<a id="a-KK"></a>此不退有十种示现。<a id="a-KL"></a>闻法不退转。<a id="a-KM"></a>即是陀罗尼。<a id="a-KN"></a>乐说不退转。<a id="a-KO"></a>即是乐说辩才。<a id="a-KP"></a>说不退转。<a id="a-KQ"></a>即是转不退法轮。<a id="a-KR"></a>依善知识不退转。<a id="a-KS"></a>即是供养百千诸佛植众德本。<a id="a-KT"></a>断疑不退转。<a id="a-KU"></a>即是为诸佛称叹。<a id="a-KV"></a>入事不退转。<a id="a-KW"></a>即是以慈修身。<a id="a-KX"></a>入一切智如实境不退转。<a id="a-KY"></a>即是善入佛慧。<a id="a-KZ"></a>依我空法空不退转。<a id="a-Ka"></a>即是通达大智。<a id="a-Kb"></a>入如实境不退转。<a id="a-Kc"></a>即是到于彼岸。<a id="a-Kd"></a>应作所作不退转。<a id="a-Ke"></a>即是度百千众生。<a id="a-Kf"></a>故初总句即是上支。<a id="a-Kg"></a>次诸别句即是下支。<a id="a-Kh"></a>记中横叹初住德。<a id="a-Ki"></a>即与此意同也。<a id="a-Kj"></a>论云二者摄取事门者。<a id="a-Kk"></a>示现诸菩萨住何等清净地中因何等方便何等境界何等应作所作故。<a id="a-Kl"></a>若从此义。<a id="a-Km"></a>作竖叹菩萨德亦无妨。<a id="a-Kn"></a>观心解叹德者。<a id="a-Ko"></a>不退转如前说。<a id="a-Kp"></a>陀罗尼者。<a id="a-Kq"></a>空观是旋陀罗尼。<a id="a-Kr"></a>假观是百千旋陀罗尼。<a id="a-Ks"></a>中观是法音方便陀罗尼。<a id="a-Kt"></a>又空观观心但有名字。<a id="a-Ku"></a>即闻持陀罗尼。<a id="a-Kv"></a>假观观心无量心心心数法皆是法门。<a id="a-Kw"></a>即行持陀罗尼。<a id="a-Kx"></a>中观观心心即实相。<a id="a-Ky"></a>即是义持陀罗尼。<a id="a-Kz"></a>假观观心具十法界法。<a id="a-L0"></a>即法无碍辩。<a id="a-L1"></a>中观观心十法界皆入实相。<a id="a-L2"></a>即义无碍辩。<a id="a-L3"></a>空观观心十法界但有名字语言。<a id="a-L4"></a>即辞无碍辩。<a id="a-L5"></a>观一心即三心。<a id="a-L6"></a>三心即一心。<a id="a-L7"></a>一界一切界。<a id="a-L8"></a>旋转无碍。<a id="a-L9"></a>即乐说无碍辩。<a id="a-LA"></a>空观是转位不退法轮。<a id="a-LB"></a>假观是转行不退法轮。<a id="a-LC"></a>中观是转念不退法轮。<a id="a-LD"></a>供养佛者。<a id="a-LE"></a>秖是随顺佛语。<a id="a-LF"></a>今顺佛教修三观心。<a id="a-LG"></a>即是供养佛。<a id="a-LH"></a>为破五住得解脱故。<a id="a-LI"></a>即供养法。<a id="a-LJ"></a>三谛理和即供养僧。<a id="a-LK"></a>又众行心资观智心。<a id="a-LL"></a>即供养佛。<a id="a-LM"></a>观智心开发境界。<a id="a-LN"></a>即供养法。<a id="a-LO"></a>境智心和即供养僧。<a id="a-LP"></a>实相心是观智心本。<a id="a-LQ"></a>观智心是众行心本。<a id="a-LR"></a>得本种植则立。<a id="a-LS"></a>故言植众德本。<a id="a-LT"></a>观智心冥于境界。<a id="a-LU"></a>境界印于观智。<a id="a-LV"></a>智有所照常与境合。<a id="a-LW"></a>即是为佛所叹。<a id="a-LX"></a>空观为法缘慈所薰。<a id="a-LY"></a>假观为众生缘慈所薰。<a id="a-LZ"></a>中观为无缘慈所薰。<a id="a-La"></a>空观入通佛慧。<a id="a-Lb"></a>假观入别佛慧。<a id="a-Lc"></a>中观入圆佛慧。<a id="a-Ld"></a>空观到一切智彼岸。<a id="a-Le"></a>假观到道种智彼岸。<a id="a-Lf"></a>中观到一切种智彼岸。<a id="a-Lg"></a>空观闻于真谛。<a id="a-Lh"></a>假观闻于俗谛。<a id="a-Li"></a>中观普闻中道第一义谛。<a id="a-Lj"></a>亦普闻三谛。<a id="a-Lk"></a>空观度四住百千众生。<a id="a-Ll"></a>假观度尘沙百千众生。<a id="a-Lm"></a>中观度无明百千众生。<a id="a-Ln"></a>一心三观有无量德。<a id="a-Lo"></a>叹不能尽。<a id="a-Lp"></a>止略说耳。<a id="a-Lq"></a>五列名者。<a id="a-Lr"></a>大士大名或从法门。<a id="a-Ls"></a>或从行德。<a id="a-Lt"></a>或从本愿。<a id="a-Lu"></a>虽是一名备无量义。<a id="a-Lv"></a>今依经依观。<a id="a-Lw"></a>销十八菩萨名。<a id="a-Lx"></a>文殊师利此云妙德。<a id="a-Ly"></a>大经云。<a id="a-Lz"></a>了了见佛性。<a id="a-M0"></a>犹如妙德等。<a id="a-M1"></a>无行经云。<a id="a-M2"></a>满殊尸利普超云濡首。<a id="a-M3"></a>思益云。<a id="a-M4"></a>虽说诸法而不起法相。<a id="a-M5"></a>不起非法相。<a id="a-M6"></a>故名妙德。<a id="a-M7"></a>悲花云。<a id="a-M8"></a>愿我行菩萨道。<a id="a-M9"></a>所化众生皆于十方先成正觉。<a id="a-MA"></a>令我天眼悉皆见之。<a id="a-MB"></a>我之国土皆一生菩萨。<a id="a-MC"></a>悉令从我劝发道心。<a id="a-MD"></a>我行菩萨道无有齐限。<a id="a-ME"></a>宝藏佛言。<a id="a-MF"></a>汝作功德甚深甚深愿取妙土。<a id="a-MG"></a>今故号汝名文殊师利。<a id="a-MH"></a>在北方欢喜世界作佛。<a id="a-MI"></a>号欢喜藏摩尼宝积佛。<a id="a-MJ"></a>今犹现在。<a id="a-MK"></a>闻名灭四重罪。<a id="a-ML"></a>为菩萨像影响释迦耳。<a id="a-MM"></a>观心性理三德秘密。<a id="a-MN"></a>不纵不横故名妙德。<a id="a-MO"></a>观世音者。<a id="a-MP"></a>天竺云婆娄吉底税。<a id="a-MQ"></a>思益云。<a id="a-MR"></a>若众生见者。<a id="a-MS"></a>即时毕定得于菩提。<a id="a-MT"></a>称名者得免众苦。<a id="a-MU"></a>故名观音。<a id="a-MV"></a>悲花云。<a id="a-MW"></a>若有众生受苦。<a id="a-MX"></a>称我名者念我者。<a id="a-MY"></a>为我天耳天眼所见闻。<a id="a-MZ"></a>不得免苦不取正觉。<a id="a-Ma"></a>宝藏佛云。<a id="a-Mb"></a>汝观一切众生生大悲心。<a id="a-Mc"></a>今当字汝为观世音。<a id="a-Md"></a>此下文自释名(云云)</p>
 </body>
</html>