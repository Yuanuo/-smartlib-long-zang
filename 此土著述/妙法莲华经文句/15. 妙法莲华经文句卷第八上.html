<!doctype html>
<html id="z3IBWYN1Mc" data-ver="1337">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第八上</h1>
  <p id="a2">渐渐具足菩萨下。<a id="a-3"></a>第二授记文为七。<a id="a-4"></a>一明因圆。<a id="a-5"></a>二过无量下明果满。<a id="a-6"></a>三明国土广净。<a id="a-7"></a>四明国劫名字。<a id="a-8"></a>五明佛寿量。<a id="a-9"></a>六明法住大久。<a id="a-A"></a>七明佛灭后供养舍利。<a id="a-B"></a>就第三国广净中复五。<a id="a-C"></a>一明国大严净。<a id="a-D"></a>地平如掌者。<a id="a-E"></a>经直言如掌不言手掌。<a id="a-F"></a>手掌不平则非所引。<a id="a-G"></a>海底有石名掌。<a id="a-H"></a>此石无有一微尘许不平。<a id="a-I"></a>当是类如海掌耳。<a id="a-J"></a>又贤劫经正明如佛手掌。<a id="a-K"></a>非引人掌也。<a id="a-L"></a>二明纯是善道。<a id="a-M"></a>三明人天福慧具足。<a id="a-N"></a>月藏第九法食喜食禅食。<a id="a-O"></a>经文总言法喜禅悦。<a id="a-P"></a>别分应有三种差别。<a id="a-Q"></a>四明菩萨声闻众数甚多。<a id="a-R"></a>五总结也。<a id="a-S"></a>月藏第五云。<a id="a-T"></a>不杀得十功德。<a id="a-U"></a>一于一切众生得无所畏。<a id="a-V"></a>乃至第十命终生善道后作佛。<a id="a-W"></a>国无害仗之具国人长寿。<a id="a-X"></a>不盗十功德。<a id="a-Y"></a>一果报具足而大。<a id="a-Z"></a>为事决断无有难碍。<a id="a-a"></a>乃至第十死生善道。<a id="a-b"></a>后作佛国华宝庄严充满。<a id="a-c"></a>不淫十功德。<a id="a-d"></a>一诸根律仪为事决断。<a id="a-e"></a>乃至死生善道。<a id="a-f"></a>后作佛国无女人。<a id="a-g"></a>不妄语十功德。<a id="a-h"></a>一众生信其言。<a id="a-i"></a>乃至死生善道。<a id="a-j"></a>后作佛时国无臭秽常满宝华。<a id="a-k"></a>不两舌十功德。<a id="a-l"></a>一身不可坏。<a id="a-m"></a>乃至死生善道。<a id="a-n"></a>后作佛国魔不能坏眷属。<a id="a-o"></a>不恶口得十功德。<a id="a-p"></a>一柔软语乃至死生善道。<a id="a-q"></a>作佛国法声充满。<a id="a-r"></a>不绮语十功德。<a id="a-s"></a>一天人爱敬。<a id="a-t"></a>乃至死生善道。<a id="a-u"></a>作佛国众生强记不忘。<a id="a-v"></a>不贪十功德。<a id="a-w"></a>一身根不缺。<a id="a-x"></a>乃至死生善道。<a id="a-y"></a>作佛国无魔外道。<a id="a-z"></a>不嗔十功德。<a id="a-10"></a>一离一切嗔。<a id="a-11"></a>乃至死生善道。<a id="a-12"></a>作佛国人得三昧。<a id="a-13"></a>不邪见十功德。<a id="a-14"></a>一心性柔善。<a id="a-15"></a>乃至死生善道作佛国人正信。<a id="a-16"></a>偈有二十一行半。<a id="a-17"></a>颂上发迹授记。<a id="a-18"></a>初有十四行颂发迹。<a id="a-19"></a>次七行半颂授记。<a id="a-1A"></a>初复二。<a id="a-1B"></a>前七行总发诸声闻迹。<a id="a-1C"></a>颂上我等之意也。<a id="a-1D"></a>后七行颂上发满愿迹。<a id="a-1E"></a>总中有五。<a id="a-1F"></a>初一行总标佛子为行难思已得垂迹之法。<a id="a-1G"></a>次知众乐小法下。<a id="a-1H"></a>第二一行明垂迹之由。<a id="a-1I"></a>次以无数方便下。<a id="a-1J"></a>第三二行明垂迹利益。<a id="a-1K"></a>次内秘下。<a id="a-1L"></a>第四二行。<a id="a-1M"></a>明内怀大道外现小失。<a id="a-1N"></a>次若我具足下。<a id="a-1O"></a>第五一行指略抑广。<a id="a-1P"></a>小欲者。<a id="a-1Q"></a>示求小乘也。<a id="a-1R"></a>懈怠示退大乘也。<a id="a-1S"></a>非但示为声闻。<a id="a-1T"></a>亦作外道及三毒凡夫也。<a id="a-1U"></a>身子示嗔难陀示贪调达示痴(云云)。<a id="a-1V"></a>今此富下。<a id="a-1W"></a>第二七行。<a id="a-1X"></a>颂发满愿迹本。<a id="a-1Y"></a>上文有三今略颂二。<a id="a-1Z"></a>初五行颂显过去本。<a id="a-1a"></a>后未来亦供养下。<a id="a-1b"></a>第二二行。<a id="a-1c"></a>颂三世中佛所行因。<a id="a-1d"></a>略不颂七佛及现佛也。<a id="a-1e"></a>供养诸如来下。<a id="a-1f"></a>七行半颂授记。<a id="a-1g"></a>上文有七今颂其四。<a id="a-1h"></a>初半行颂因圆。<a id="a-1i"></a>次半行颂果满。<a id="a-1j"></a>其国名净下三句。<a id="a-1k"></a>超颂国劫名号菩萨众甚多下五行三句。<a id="a-1l"></a>颂国土广净。<a id="a-1m"></a>略不颂寿命法住灭后起塔也。<a id="a-1n"></a>第二授千二百记。<a id="a-1o"></a>一念请二与记三领解。<a id="a-1p"></a>请记如文。<a id="a-1q"></a>授记文有长行偈颂。<a id="a-1r"></a>长行有三。<a id="a-1s"></a>一总许千二百记。<a id="a-1t"></a>二别授陈如。<a id="a-1u"></a>陈如最初悟道。<a id="a-1v"></a>居首上座故别授记。<a id="a-1w"></a>三别授记五百。<a id="a-1x"></a>五百名同须别与记。</p>
  <p id="a1y">问。<a id="a-1z"></a>但见五百得记。<a id="a-20"></a>不见千二百。</p>
  <p id="a21">答。<a id="a-22"></a>此五百即千二百数。<a id="a-23"></a>颂中末后一行半。<a id="a-24"></a>总授七百故是千二百也。<a id="a-25"></a>又持品云。<a id="a-26"></a>我先总记一切声闻皆已授记。<a id="a-27"></a>即指今一行半。<a id="a-28"></a>非是止授七百声闻也。<a id="a-29"></a>偈颂有十一行为二。<a id="a-2A"></a>初九行半。<a id="a-2B"></a>颂记陈如及与五百。<a id="a-2C"></a>后一行半。<a id="a-2D"></a>总授一切声闻记。<a id="a-2E"></a>五百领解文有长行偈颂。<a id="a-2F"></a>长行先经家叙其欢喜。<a id="a-2G"></a>次自陈领解。<a id="a-2H"></a>经家先庆今得解欢喜。<a id="a-2I"></a>次愧昔不解故自责。<a id="a-2J"></a>庆中先明内心庆喜。<a id="a-2K"></a>后明外形恭敬也。<a id="a-2L"></a>悔过自责者。<a id="a-2M"></a>即是明其愧昔不解也。<a id="a-2N"></a>世尊我等下。<a id="a-2O"></a>第二自陈领解有二。<a id="a-2P"></a>一法说二譬说。<a id="a-2Q"></a>法说中初悔得少为足。<a id="a-2R"></a>次责根钝难悟。<a id="a-2S"></a>从世尊乃至灭度。<a id="a-2T"></a>是悔责昔迷得小为足不知求大。<a id="a-2U"></a>从今乃知之。<a id="a-2V"></a>是责根钝始悟不早知之。<a id="a-2W"></a>今知小非究竟大为真实也。<a id="a-2X"></a>譬中二。<a id="a-2Y"></a>初略次正举譬。<a id="a-2Z"></a>如无智者略举譬况。<a id="a-2a"></a>所以者何下。<a id="a-2b"></a>释无智意也。<a id="a-2c"></a>譬说有二。<a id="a-2d"></a>一者醉酒譬。<a id="a-2e"></a>譬法说自悔得少为足不知求大。<a id="a-2f"></a>领前法。<a id="a-2g"></a>譬宿世中施权意。<a id="a-2h"></a>二者亲友觉悟譬。<a id="a-2i"></a>譬法说自责根钝难悟今乃知之。<a id="a-2j"></a>领前法譬宿世中显实。<a id="a-2k"></a>就初复三意。<a id="a-2l"></a>一者系珠譬。<a id="a-2m"></a>领上王子结缘。<a id="a-2n"></a>二者醉卧不觉譬。<a id="a-2o"></a>领上遇其退大。<a id="a-2p"></a>三者起已游行譬。<a id="a-2q"></a>领上接之以小。<a id="a-2r"></a>譬如有人者。<a id="a-2s"></a>即二乘人也。<a id="a-2t"></a>亲友者。<a id="a-2u"></a>昔日第十六王子也。<a id="a-2v"></a>家即大乘教为家也。<a id="a-2w"></a>醉酒而卧者。<a id="a-2x"></a>当于尔时大机暂发无明暂伏。<a id="a-2y"></a>以得闻经内心微解。<a id="a-2z"></a>以无明重故还复迷失。<a id="a-30"></a>醉有二义。<a id="a-31"></a>一重醉都不觉知。<a id="a-32"></a>二轻醉微觉寻忘亦名不觉。<a id="a-33"></a>虽有二义终成系珠如毒鼓耳。<a id="a-34"></a>官事当行者。<a id="a-35"></a>明王子余处机兴逗缘往应故云当行。<a id="a-36"></a>弘法化他此非私务故云官事。<a id="a-37"></a>无价宝珠者。<a id="a-38"></a>一乘实相真如智宝也。<a id="a-39"></a>系其衣里者。<a id="a-3A"></a>惭愧忍辱能遮嗔恚及防外恶。<a id="a-3B"></a>即是外衣。<a id="a-3C"></a>信乐之心内里善根。<a id="a-3D"></a>即是内衣。<a id="a-3E"></a>于时闻法微信乐欲。<a id="a-3F"></a>即了因智愿种子也。<a id="a-3G"></a>第二醉卧不觉知者。<a id="a-3H"></a>无明心重寻复不忆。<a id="a-3I"></a>此领中间懈退不受大法也。<a id="a-3J"></a>第三起已游行他国者。<a id="a-3K"></a>领上中间接之以小受三乘化也。<a id="a-3L"></a>善根欲发厌苦求乐。<a id="a-3M"></a>故云起已游行。<a id="a-3N"></a>无明覆解不知向本求大乘衣食。<a id="a-3O"></a>故言向他国求于小乘衣食。<a id="a-3P"></a>若魔佛相望。<a id="a-3Q"></a>生死魔界为他国。<a id="a-3R"></a>佛法大小皆为本国。<a id="a-3S"></a>就小大相望。<a id="a-3T"></a>小乘未免生死。<a id="a-3U"></a>犹是他国。<a id="a-3V"></a>大乘永免生死。<a id="a-3W"></a>乃为本土。<a id="a-3X"></a>究竟还源也。<a id="a-3Y"></a>明背大乘国往小乘土。<a id="a-3Z"></a>不知从珠取给。<a id="a-3a"></a>而佣作自资获一日价。<a id="a-3b"></a>得少为足也。<a id="a-3c"></a>于后会遇下。<a id="a-3d"></a>第二亲友发觉譬。<a id="a-3e"></a>领上以是本因缘今说法华等赐大车也。<a id="a-3f"></a>此为三。<a id="a-3g"></a>先呵责。<a id="a-3h"></a>二示珠。<a id="a-3i"></a>三劝贸。<a id="a-3j"></a>呵责譬上动执生疑。<a id="a-3k"></a>示珠譬宿世因缘。<a id="a-3l"></a>劝贸譬得记作佛。<a id="a-3m"></a>三周皆有此三意。<a id="a-3n"></a>法说中我令脱苦缚。<a id="a-3o"></a>即是呵责。<a id="a-3p"></a>五佛章即是开示。<a id="a-3q"></a>身子得记即是劝贸。<a id="a-3r"></a>譬说中我先不言皆为菩提。<a id="a-3s"></a>即是呵责。<a id="a-3t"></a>三车一车即是示珠。<a id="a-3u"></a>中根得记即是劝贸。<a id="a-3v"></a>下根宿世因缘汝等善听。<a id="a-3w"></a>即是呵责。<a id="a-3x"></a>覆讲结缘还为说大。<a id="a-3y"></a>即是示珠。<a id="a-3z"></a>下根得记即是劝贸。<a id="a-40"></a>系珠中三意望三周者。<a id="a-41"></a>始在佛树以大拟。<a id="a-42"></a>即是系珠。<a id="a-43"></a>无机息化即是醉卧。<a id="a-44"></a>寻施方便即是起行。<a id="a-45"></a>譬喻中二万亿佛所。<a id="a-46"></a>即是系珠。<a id="a-47"></a>遣傍人追闷绝不受。<a id="a-48"></a>即是醉卧。<a id="a-49"></a>三车引得即是起行。<a id="a-4A"></a>因缘中大通智胜佛所。<a id="a-4B"></a>即是系珠。<a id="a-4C"></a>中路懈退即是醉卧。<a id="a-4D"></a>接之以小即是起行。<a id="a-4E"></a>此等皆名领权也。<a id="a-4F"></a>某年日月者。<a id="a-4G"></a>指大通佛所也。<a id="a-4H"></a>佛亦如是下第二合譬。<a id="a-4I"></a>譬本有二。<a id="a-4J"></a>今各有三意。<a id="a-4K"></a>从教化我等下。<a id="a-4L"></a>合初一系珠。<a id="a-4M"></a>而寻废忘合初二醉不觉知。<a id="a-4N"></a>既得罗汉下。<a id="a-4O"></a>合初三起已游行。<a id="a-4P"></a>一切智愿下。<a id="a-4Q"></a>合后亲友觉示譬。<a id="a-4R"></a>上有三今亦三。<a id="a-4S"></a>从智愿不失者。<a id="a-4T"></a>是合后一呵责。<a id="a-4U"></a>从我久令汝下。<a id="a-4V"></a>合后二示珠从我今乃知下。<a id="a-4W"></a>合后三劝贸所须也。<a id="a-4X"></a>第二偈颂有十二行半为二。<a id="a-4Y"></a>初一行半颂内心得解又二。<a id="a-4Z"></a>初一行颂庆喜。<a id="a-4a"></a>次半行颂悔责也。<a id="a-4b"></a>次于无量佛宝下。<a id="a-4c"></a>第二有十一行。<a id="a-4d"></a>颂自陈领解。<a id="a-4e"></a>上文有二。<a id="a-4f"></a>今初半行颂悔责得少为足。<a id="a-4g"></a>略不颂难悟今乃知之。<a id="a-4h"></a>如无智愚人半行。<a id="a-4i"></a>颂略举譬。<a id="a-4j"></a>便自以为足。<a id="a-4k"></a>颂释无智意。<a id="a-4l"></a>次十行颂譬说开合。<a id="a-4m"></a>初六行颂开。<a id="a-4n"></a>后四行颂合。<a id="a-4o"></a>上开有二。<a id="a-4p"></a>今初四行颂舍宝不知。<a id="a-4q"></a>后二行颂亲友觉悟。<a id="a-4r"></a>余文易见。</p>
  <p data-pb></p>
  <h2 id="a4s">释授学无学人记品</h2>
  <p id="a4t">研真断惑名为学。<a id="a-4u"></a>真穷惑尽名无学。<a id="a-4v"></a>研修真理慕求胜见。<a id="a-4w"></a>名之为学。<a id="a-4x"></a>学位在三果四向真无漏慧也。<a id="a-4y"></a>阿罗汉果。<a id="a-4z"></a>研理已穷胜见已极。<a id="a-50"></a>无所复学故名无学。<a id="a-51"></a>约教释品者。<a id="a-52"></a>析法研真名之为学。<a id="a-53"></a>惑尽真穷名为无学。<a id="a-54"></a>三藏意也。<a id="a-55"></a>体法研真名之为学。<a id="a-56"></a>无真无惑名为无学。<a id="a-57"></a>通意也。<a id="a-58"></a>自浅之深名之为学。<a id="a-59"></a>通别惑尽权实理穷名为无学。<a id="a-5A"></a>此别意也。<a id="a-5B"></a>研如来藏有学无学。<a id="a-5C"></a>法性实相非学非无学。<a id="a-5D"></a>而学而无学(云云)。<a id="a-5E"></a>是二千人。<a id="a-5F"></a>或是学或是无学人。<a id="a-5G"></a>同是一流一时受记同一名号。<a id="a-5H"></a>故别为一品也。<a id="a-5I"></a>此品是授记文中第二段也。<a id="a-5J"></a>就此文为二。<a id="a-5K"></a>一请记。<a id="a-5L"></a>二授记。<a id="a-5M"></a>请中复二。<a id="a-5N"></a>一者二人请。<a id="a-5O"></a>二者二千人请。<a id="a-5P"></a>二人请记复有二。<a id="a-5Q"></a>一默念。<a id="a-5R"></a>二者发言请记。<a id="a-5S"></a>发言请记复二。<a id="a-5T"></a>一者引例亦应有分。<a id="a-5U"></a>二者引望。<a id="a-5V"></a>二人最亲时众所望。<a id="a-5W"></a>罗云是佛子俗中亲重。<a id="a-5X"></a>阿难持佛法藏道中亲胜。<a id="a-5Y"></a>胜重两人不蒙别记。<a id="a-5Z"></a>则众望不足也。</p>
  <p id="a5a">问。<a id="a-5b"></a>若重若胜应同上流。<a id="a-5c"></a>何意在此。<a id="a-5d"></a>若如列众二人在上数中获记。<a id="a-5e"></a>何意居下。</p>
  <p id="a5f">答。<a id="a-5g"></a>总与千二百记。<a id="a-5h"></a>二人已同上流。<a id="a-5i"></a>今更索别记耳。<a id="a-5j"></a>阿难是学人。<a id="a-5k"></a>罗云弟子位。<a id="a-5l"></a>故入学无学章耳。<a id="a-5m"></a>二千请记但有默念引例。<a id="a-5n"></a>二意同故言如阿难愿耳。<a id="a-5o"></a>无发言者。<a id="a-5p"></a>无重无胜等事也。<a id="a-5q"></a>授记复二。<a id="a-5r"></a>一先记二人。<a id="a-5s"></a>后记二千。<a id="a-5t"></a>阿难记中复五。<a id="a-5u"></a>一长行。<a id="a-5v"></a>二偈颂。<a id="a-5w"></a>三八千菩萨生疑。<a id="a-5x"></a>四如来发迹释疑。<a id="a-5y"></a>五阿难显本述叹。<a id="a-5z"></a>疑者。<a id="a-60"></a>通疑声闻今日发心即蒙佛记国净若此。<a id="a-61"></a>昔方等中记诸菩萨。<a id="a-62"></a>无量劫行乃得佛记。<a id="a-63"></a>佛即发迹释疑。<a id="a-64"></a>昔日与我同发大心即是同学。<a id="a-65"></a>由我精进前超得佛。<a id="a-66"></a>由彼多闻犹故持经。<a id="a-67"></a>迹为侍者本地如此。<a id="a-68"></a>今授妙记何足可疑。<a id="a-69"></a>余记悉如文。</p>
  <p data-pb></p>
  <h2 id="a6A">释法师品</h2>
  <p id="a6B">此品五种法师。<a id="a-6C"></a>一受持二读三诵四解说五书写。<a id="a-6D"></a>大论明六种法师。<a id="a-6E"></a>信力故受。<a id="a-6F"></a>念力故持。<a id="a-6G"></a>看文为读。<a id="a-6H"></a>不忘为诵。<a id="a-6I"></a>宣传为说。<a id="a-6J"></a>圣人经书难解须解释。<a id="a-6K"></a>六种法师。<a id="a-6L"></a>今经合受持为一。<a id="a-6M"></a>合解说为一。<a id="a-6N"></a>开读诵为二。<a id="a-6O"></a>足书写为五。<a id="a-6P"></a>别论四人是自行。<a id="a-6Q"></a>一人是化他。<a id="a-6R"></a>大经分九品。<a id="a-6S"></a>前四人无解是弟子位。<a id="a-6T"></a>后五人有解是师位。<a id="a-6U"></a>通论若自轨五法。<a id="a-6V"></a>则自行之法师。<a id="a-6W"></a>若教他五法。<a id="a-6X"></a>则化他之法师。<a id="a-6Y"></a>自轨故通称弟子。<a id="a-6Z"></a>化他故通称法师。<a id="a-6a"></a>今从通义故名法师品。<a id="a-6b"></a>若作减数说者。<a id="a-6c"></a>束五为四。<a id="a-6d"></a>即四安乐行。<a id="a-6e"></a>如后说。<a id="a-6f"></a>若束四为三者。<a id="a-6g"></a>受持是意业。<a id="a-6h"></a>读诵说是口业。<a id="a-6i"></a>书写是身业。<a id="a-6j"></a>别论口业是化他。<a id="a-6k"></a>身意是自行。<a id="a-6l"></a>通论三业自轨。<a id="a-6m"></a>即是自行之法师。<a id="a-6n"></a>三业教诏。<a id="a-6o"></a>即化他之法师。<a id="a-6p"></a>故言法师品。<a id="a-6q"></a>又是三门行此五法以自熏修即福德门。<a id="a-6r"></a>弘宣五法广利益者。<a id="a-6s"></a>即化他门。<a id="a-6t"></a>自修益彼皆顺佛教即报恩门。<a id="a-6u"></a>别论者。<a id="a-6v"></a>自修报恩名自行。<a id="a-6w"></a>益彼即化他。<a id="a-6x"></a>通论自轨轨他皆称法师。<a id="a-6y"></a>故言法师品也。<a id="a-6z"></a>又读诵书写是外行。<a id="a-70"></a>即如来衣。<a id="a-71"></a>受持是内行。<a id="a-72"></a>即如来座。<a id="a-73"></a>解说益他是如来室。<a id="a-74"></a>如来室别论是匠他。<a id="a-75"></a>衣座别论是自匠。<a id="a-76"></a>通论不尔。<a id="a-77"></a>慈悲覆物惠利归己名之如室。<a id="a-78"></a>遮彼恶障己丑名之为衣。<a id="a-79"></a>安心于空方能安他。<a id="a-7A"></a>安他安己名之为座。<a id="a-7B"></a>此则自轨三法亦名法师。<a id="a-7C"></a>利物必以慈悲入室为首。<a id="a-7D"></a>涉有以忍辱为基。<a id="a-7E"></a>济他以亡我为本。<a id="a-7F"></a>能行三法大教宣通。<a id="a-7G"></a>即世间依止故名法师。<a id="a-7H"></a>又束为二。<a id="a-7I"></a>谓自行化他。<a id="a-7J"></a>此易解不复记。<a id="a-7K"></a>又束为一。<a id="a-7L"></a>谓如来行具一切行。<a id="a-7M"></a>悲拔一切苦。<a id="a-7N"></a>谓四趣三界二乘菩萨等苦。<a id="a-7O"></a>慈与一切乐。<a id="a-7P"></a>谓人天涅槃常住等乐。<a id="a-7Q"></a>柔和衣障一切丑。<a id="a-7R"></a>谓四住无知无明等丑。<a id="a-7S"></a>空座亡一切相。<a id="a-7T"></a>谓有相无相非有相非无相。<a id="a-7U"></a>此则通意。<a id="a-7V"></a>别意者。<a id="a-7W"></a>慈悲生一切善。<a id="a-7X"></a>柔和遮一切恶。<a id="a-7Y"></a>空座荡一切相。<a id="a-7Z"></a>又慈忍立一切福德。<a id="a-7a"></a>空座成一切智慧。<a id="a-7b"></a>智慧是目所谓五眼。<a id="a-7c"></a>福德是足所谓六度。<a id="a-7d"></a>又慈悲胜一切声闻缘觉。<a id="a-7e"></a>柔和胜一切凡夫外道。<a id="a-7f"></a>空座胜析体偏等菩萨。<a id="a-7g"></a>故净名云。<a id="a-7h"></a>譬如胜怨乃可为勇。<a id="a-7i"></a>又慈悲破天魔。<a id="a-7j"></a>柔和破阴魔空破烦恼魔死魔。<a id="a-7k"></a>大品云。<a id="a-7l"></a>化一切众生。<a id="a-7m"></a>观一切空魔不得便(云云)。<a id="a-7n"></a>又慈忍故能问。<a id="a-7o"></a>空座故能答。<a id="a-7p"></a>具二庄严。<a id="a-7q"></a>又观空故能问。<a id="a-7r"></a>慈忍故能答。<a id="a-7s"></a>慈忍故能种能立能资。<a id="a-7t"></a>空慧故能耘能破能导。<a id="a-7u"></a>又慈悲故何所隔。<a id="a-7v"></a>柔和故何所碍。<a id="a-7w"></a>空座故何所诤。<a id="a-7x"></a>出三谛故名为胜幢。<a id="a-7y"></a>包含普摄名摩诃衍。<a id="a-7z"></a>是如来行故称三昧王。<a id="a-80"></a>经言。<a id="a-81"></a>一切善法慈为根本。<a id="a-82"></a>忍辱第一道无相最上。<a id="a-83"></a>若论圆行说不可尽(云云)</p>
  <p id="a84">问。<a id="a-85"></a>何故约三法明法师。</p>
  <p id="a86">答。<a id="a-87"></a>事一往论。<a id="a-88"></a>必须登堂整服坐座。<a id="a-89"></a>乃可敷弘故约三耳。<a id="a-8A"></a>又事理合论。<a id="a-8B"></a>夫迷惑不出三种。<a id="a-8C"></a>一约苦果起惑。<a id="a-8D"></a>二约结业起惑。<a id="a-8E"></a>三约谛理起惑故用三门而示导之。<a id="a-8F"></a>又约理。<a id="a-8G"></a>迷真故堕苦。<a id="a-8H"></a>故用慈悲门。<a id="a-8I"></a>迷俗故沈空受乐。<a id="a-8J"></a>故用和忍门。<a id="a-8K"></a>迷中故成智障。<a id="a-8L"></a>故用空门(云云)。<a id="a-8M"></a>法者轨则也。<a id="a-8N"></a>师者训匠也。<a id="a-8O"></a>法虽可轨体不自弘通之在人。<a id="a-8P"></a>五种通经皆得称师。<a id="a-8Q"></a>举法成其自行。<a id="a-8R"></a>皆以妙法为师。<a id="a-8S"></a>师于妙法自行成就。<a id="a-8T"></a>故言法师。<a id="a-8U"></a>又五种人能以妙法训匠于他。<a id="a-8V"></a>故举法目师故。<a id="a-8W"></a>称法师品也。<a id="a-8X"></a>若自轨法若法匠他。<a id="a-8Y"></a>俱名法师者。<a id="a-8Z"></a>则因缘释品也。<a id="a-8a"></a>凡多种解。<a id="a-8b"></a>皆约圆教法门而释品也。<a id="a-8c"></a>前三周是迹门正说领解受记竟。<a id="a-8d"></a>此下五品是迹门流通。<a id="a-8e"></a>非止荫益当时。<a id="a-8f"></a>复欲津洽来世。<a id="a-8g"></a>故有五品流通。<a id="a-8h"></a>法师宝塔两品。<a id="a-8i"></a>明弘经功深福重流通未闻利益巨大。<a id="a-8j"></a>达多一品。<a id="a-8k"></a>引往弘经彼我兼益。<a id="a-8l"></a>以证功德深重。<a id="a-8m"></a>持品八万大士忍力成者。<a id="a-8n"></a>此土弘经。<a id="a-8o"></a>新得记者他土弘经。<a id="a-8p"></a>安乐行一品。<a id="a-8q"></a>旧云。<a id="a-8r"></a>接退流通。<a id="a-8s"></a>或当如此未必全然。<a id="a-8t"></a>外凡初心欣斯胜福。<a id="a-8u"></a>见声闻畏惮。<a id="a-8v"></a>闻菩萨摈辱。<a id="a-8w"></a>顾己力弱。<a id="a-8x"></a>无益自他便生退没。<a id="a-8y"></a>佛为此人说安乐行。<a id="a-8z"></a>依之法弘不虑危苦。<a id="a-90"></a>又法师品。<a id="a-91"></a>释尊自说弘经功福命觅流通。<a id="a-92"></a>宝塔品多宝分身。<a id="a-93"></a>且证且助劝觅流通。<a id="a-94"></a>法师品初长行偈颂。<a id="a-95"></a>叹美五种法师能持法人。<a id="a-96"></a>后长行偈颂。<a id="a-97"></a>叹美所持之法。<a id="a-98"></a>又示通经方轨。<a id="a-99"></a>初复二。<a id="a-9A"></a>一就禀道弟子门功深福重。<a id="a-9B"></a>二授道师门功深福重。<a id="a-9C"></a>弟子门又二。<a id="a-9D"></a>一佛世弟子。<a id="a-9E"></a>二灭后弟子。<a id="a-9F"></a>初因药王告八万者。<a id="a-9G"></a>因者凭寄也。<a id="a-9H"></a>欲以妙法凭寄药王使其领受告语八万。<a id="a-9I"></a>皆流通也。<a id="a-9J"></a>指人问其见不者。<a id="a-9K"></a>的示持经得福之人也。<a id="a-9L"></a>佛世又二。<a id="a-9M"></a>一从告药王下拣出人类。<a id="a-9N"></a>二从咸于佛前下。<a id="a-9O"></a>拣出得记之缘。<a id="a-9P"></a>苦于佛前当机妙悟者。<a id="a-9Q"></a>是多闻深解二千五百者是也。<a id="a-9R"></a>皆已现前与总别记竟。<a id="a-9S"></a>今所拣类或是八部之类。<a id="a-9T"></a>或是四众三乘之类。<a id="a-9U"></a>絓法华座席。<a id="a-9V"></a>咸于佛前者明其时节。<a id="a-9W"></a>值佛在座也。<a id="a-9X"></a>一句一偈者。<a id="a-9Y"></a>闻法极少也。<a id="a-9Z"></a>乃至一念者。<a id="a-9a"></a>时节最促也。<a id="a-9b"></a>皆与记当得菩提者。<a id="a-9c"></a>明其闻极少时极促随喜之功遂得佛果。<a id="a-9d"></a>何况具足得闻尽形受持。<a id="a-9e"></a>五种流通三业供养(云云)。<a id="a-9f"></a>闻一句一偈者。<a id="a-9g"></a>闻少解浅之类今皆与记。<a id="a-9h"></a>少者尚记况复多深。<a id="a-9i"></a>以少况多普广若此。<a id="a-9j"></a>下周既尔中上亦然。<a id="a-9k"></a>可以意知不俟更说。<a id="a-9l"></a>见实三昧经。<a id="a-9m"></a>别与四天王记同名火持。<a id="a-9n"></a>三十三天。<a id="a-9o"></a>同名因陀罗幢王。<a id="a-9p"></a>拘翼同名无著。<a id="a-9q"></a>焰天同名净智。<a id="a-9r"></a>兜率同名释法王。<a id="a-9s"></a>上两天亦通与记不显别名。<a id="a-9t"></a>梵天名大智力。<a id="a-9u"></a>此是闻多解深之类。<a id="a-9v"></a>今与闻少解浅之类耳。<a id="a-9w"></a>旧云。<a id="a-9x"></a>支佛菩萨无受记。<a id="a-9y"></a>此文三乘皆记不须疑也。<a id="a-9z"></a>一偈一句者。<a id="a-A0"></a>增一集云。<a id="a-A1"></a>随取经中要偈。<a id="a-A2"></a>如四谛之流者是也。<a id="a-A3"></a>十住毗婆沙云。<a id="a-A4"></a>恶贱名厌不求名无欲。<a id="a-A5"></a>心无垢名解脱。<a id="a-A6"></a>舍檐名涅槃。<a id="a-A7"></a>恶贱于集不求于苦。<a id="a-A8"></a>无垢是道舍檐是灭。<a id="a-A9"></a>又云。<a id="a-AA"></a>佛语满宿我有四句。<a id="a-AB"></a>所谓四谛四念处等是也。<a id="a-AC"></a>观心者。<a id="a-AD"></a>以一一句以一一偈。<a id="a-AE"></a>无句无偈而不一者(云云)。<a id="a-AF"></a>若取迹门中要句开示悟入。<a id="a-AG"></a>乘是宝乘游于四方。<a id="a-AH"></a>四安乐行劝发四意等是也。<a id="a-AI"></a>一念随喜者。<a id="a-AJ"></a>自未有行但随喜法及人。<a id="a-AK"></a>功报尚多况行到耶。<a id="a-AL"></a>随喜喜心有二。<a id="a-AM"></a>若闻开权显实。<a id="a-AN"></a>即于一念心中。<a id="a-AO"></a>深解非权非实之理信佛知见。<a id="a-AP"></a>又能双解权实事理圆融。<a id="a-AQ"></a>虽具烦恼性。<a id="a-AR"></a>能知如来秘密之藏。<a id="a-AS"></a>此即竖论随喜。<a id="a-AT"></a>又若闻开权显实之意。<a id="a-AU"></a>即于一心广解一切心。<a id="a-AV"></a>及一切法皆是佛法无有障碍。<a id="a-AW"></a>若欲分别辩说无穷。<a id="a-AX"></a>月四月至岁旋转不尽虽未得真随喜心能如此解。<a id="a-AY"></a>法既如此人亦如是。<a id="a-AZ"></a>此约横论随喜。<a id="a-Aa"></a>即横而竖即竖而横。<a id="a-Ab"></a>故大经云。<a id="a-Ac"></a>宁愿少闻多解义味即此意也。<a id="a-Ad"></a>后当更说。<a id="a-Ae"></a>从告药王又如来灭后下。<a id="a-Af"></a>明佛灭后弟子亦二。<a id="a-Ag"></a>先出弟子类略举于人。<a id="a-Ah"></a>例上可知。<a id="a-Ai"></a>次言我亦与记。<a id="a-Aj"></a>功报如前解也。<a id="a-Ak"></a>若复有人下。<a id="a-Al"></a>第二师门有长行偈颂。<a id="a-Am"></a>长行有二。<a id="a-An"></a>先别后总。<a id="a-Ao"></a>别者人谭下上时谭现未。<a id="a-Ap"></a>总者无论下上及以现未。<a id="a-Aq"></a>通明逆之得罪顺之得福也。<a id="a-Ar"></a>就别复二。<a id="a-As"></a>一明现世。<a id="a-At"></a>二明来世。<a id="a-Au"></a>就现世复二。<a id="a-Av"></a>先明下品师。<a id="a-Aw"></a>后明上品师。<a id="a-Ax"></a>下品师为二。<a id="a-Ay"></a>初明师相。<a id="a-Az"></a>次明师功报。<a id="a-B0"></a>师相者。<a id="a-B1"></a>即是五种法师。<a id="a-B2"></a>十种供养也。<a id="a-B3"></a>次药王当知是诸人等已曾供养下。<a id="a-B4"></a>明下品功报也。<a id="a-B5"></a>曾供养者先因深也。<a id="a-B6"></a>愍众生故生此人间。<a id="a-B7"></a>明现功大也若有人问下。<a id="a-B8"></a>明未来报重也。<a id="a-B9"></a>从何况尽能受持者。<a id="a-BA"></a>明上品师亦二。<a id="a-BB"></a>先况出上品师相。<a id="a-BC"></a>次药王当知。<a id="a-BD"></a>是人自舍清净业报。<a id="a-BE"></a>此明上品功报也。<a id="a-BF"></a>若是善男子于我灭后能窃为一人下。<a id="a-BG"></a>明灭后师亦有下上。<a id="a-BH"></a>下品亦二。<a id="a-BI"></a>先出下品人者。<a id="a-BJ"></a>即是但竖得其意。<a id="a-BK"></a>有慧无闻止堪窃说未可处众。<a id="a-BL"></a>故是下品之师。<a id="a-BM"></a>窃为一人说一句者。<a id="a-BN"></a>虽得一句之解。<a id="a-BO"></a>既不广闻多学异义。<a id="a-BP"></a>不可众中而说。<a id="a-BQ"></a>一切问难有所不通。<a id="a-BR"></a>便令正理不得宣弘。<a id="a-BS"></a>如释论明有慧无闻。<a id="a-BT"></a>譬如小雨无雷。<a id="a-BU"></a>若欲申此一句正言。<a id="a-BV"></a>且当窃说耳。<a id="a-BW"></a>当知是人则如来使者。<a id="a-BX"></a>明其功报。<a id="a-BY"></a>经是如智所说说于如理。<a id="a-BZ"></a>今日行人秉此如教宣于如理。<a id="a-Ba"></a>即是如来所使也。<a id="a-Bb"></a>行如来事者。<a id="a-Bc"></a>如智照如理为事。<a id="a-Bd"></a>今日行人依如教行如理。<a id="a-Be"></a>即是行如来事也。<a id="a-Bf"></a>一如智一如理。<a id="a-Bg"></a>化众生为事。<a id="a-Bh"></a>今日行人能有大悲。<a id="a-Bi"></a>以此经中真如之理。<a id="a-Bj"></a>为众生说令得利益。<a id="a-Bk"></a>亦名行如来事也。<a id="a-Bl"></a>观心解如来使者。<a id="a-Bm"></a>智心观境境即真如。<a id="a-Bn"></a>境来发智。<a id="a-Bo"></a>智为如所使也。<a id="a-Bp"></a>如来所遣者。<a id="a-Bq"></a>观智从如中来也。<a id="a-Br"></a>行如来事者。<a id="a-Bs"></a>历一切法无不真如。<a id="a-Bt"></a>真如即佛事也。<a id="a-Bu"></a>何况于大众中下。<a id="a-Bv"></a>明上品人略不格量功报。<a id="a-Bw"></a>此意可知也。<a id="a-Bx"></a>若有恶人下。<a id="a-By"></a>第二总明五种法师。<a id="a-Bz"></a>逆者得罪顺者得福也。<a id="a-C0"></a>此中罪福不论福田浓瘠。<a id="a-C1"></a>但约初后心明其轻重。<a id="a-C2"></a>初心学人既具烦恼。<a id="a-C3"></a>若加障碍则所学事废故获罪多。<a id="a-C4"></a>佛则平等恶不干逼岂能障碍。<a id="a-C5"></a>故言罪轻供养亦尔。<a id="a-C6"></a>此人有待若得供养。<a id="a-C7"></a>所修事成故施其福胜。<a id="a-C8"></a>佛则无待众事满足。<a id="a-C9"></a>虽复献供于佛无益故言报劣。<a id="a-CA"></a>譬如王子在难供奉所须其功甚大。<a id="a-CB"></a>若辱王种获罪不轻。<a id="a-CC"></a>故罪福俱重。<a id="a-CD"></a>若献大王衣食为要事微。<a id="a-CE"></a>汝欲侵陵不能致损故罪福俱薄。<a id="a-CF"></a>药王下。<a id="a-CG"></a>明读诵如佛庄严。<a id="a-CH"></a>即是顺之得福。<a id="a-CI"></a>佛以定慧庄严。<a id="a-CJ"></a>此人能修定慧故也。<a id="a-CK"></a>为如来肩荷者。<a id="a-CL"></a>在背为荷在肩为檐。<a id="a-CM"></a>修非权非实法身之体。<a id="a-CN"></a>即是为如来荷能种能实二智之用。<a id="a-CO"></a>即是为如来檐。<a id="a-CP"></a>随所向方应向礼者。<a id="a-CQ"></a>上明以法为师。<a id="a-CR"></a>今明堪为物师。<a id="a-CS"></a>此人有趣向。<a id="a-CT"></a>悉与实相相应皆可敬顺。<a id="a-CU"></a>顺即是向敬即是礼。<a id="a-CV"></a>敬而顺之及兴供养等(云云)。<a id="a-CW"></a>偈有十六行为三。<a id="a-CX"></a>初二偈不颂长行。<a id="a-CY"></a>别奖劝自行利他。<a id="a-CZ"></a>次十三行。<a id="a-Ca"></a>颂上师门别通。<a id="a-Cb"></a>后一行叹经。<a id="a-Cc"></a>颂别总中又二初七行颂别。<a id="a-Cd"></a>后六行颂总。<a id="a-Ce"></a>上别门有现未。<a id="a-Cf"></a>今初四行颂现。<a id="a-Cg"></a>后三行颂未。<a id="a-Ch"></a>上现未一师各有上下今初若有能下一行颂下品。<a id="a-Ci"></a>上半出法师。<a id="a-Cj"></a>当知佛所下。<a id="a-Ck"></a>半出功报也。<a id="a-Cl"></a>诸有能受持。<a id="a-Cm"></a>此下三行。<a id="a-Cn"></a>颂现在上品师。<a id="a-Co"></a>初半行出上品师。<a id="a-Cp"></a>舍于清净土下。<a id="a-Cq"></a>第二二行半颂功报也。<a id="a-Cr"></a>吾灭后下。<a id="a-Cs"></a>此三行颂未来。<a id="a-Ct"></a>初二行超颂况出上品为二。<a id="a-Cu"></a>今初吾灭后下半行颂法师。<a id="a-Cv"></a>长行中本阙功报。<a id="a-Cw"></a>今偈则有。<a id="a-Cx"></a>当合掌下。<a id="a-Cy"></a>第二一行半明功报也。<a id="a-Cz"></a>若能于后世下。<a id="a-D0"></a>第二一行。<a id="a-D1"></a>追颂下品师。<a id="a-D2"></a>初半颂出人。<a id="a-D3"></a>次我遣在下。<a id="a-D4"></a>第二半颂功报也。<a id="a-D5"></a>若于一劫下。<a id="a-D6"></a>第二六行总颂上总门。<a id="a-D7"></a>上总门亦二。<a id="a-D8"></a>初二行颂逆者得罪。<a id="a-D9"></a>有人求佛道下。<a id="a-DA"></a>第二四行。<a id="a-DB"></a>颂顺之得福也。<a id="a-DC"></a>药王今告汝下。<a id="a-DD"></a>第三一行叹经尊妙。<a id="a-DE"></a>从尔时佛复告下。<a id="a-DF"></a>第二叹所持法及弘经方法。<a id="a-DG"></a>所持法是自轨法。<a id="a-DH"></a>弘经法是轨他法。<a id="a-DI"></a>有长行偈颂。<a id="a-DJ"></a>长行初叹经法。<a id="a-DK"></a>次方轨。<a id="a-DL"></a>叹为五。<a id="a-DM"></a>一约法叹亦格量叹。<a id="a-DN"></a>二约人叹。<a id="a-DO"></a>三约处叹。<a id="a-DP"></a>四约因叹。<a id="a-DQ"></a>五约果叹。<a id="a-DR"></a>法妙故人贵。<a id="a-DS"></a>人贵故处尊。<a id="a-DT"></a>处尊因圆。<a id="a-DU"></a>因圆果极也。<a id="a-DV"></a>初叹法者。<a id="a-DW"></a>已今当说此经为最。<a id="a-DX"></a>有师解。<a id="a-DY"></a>已是般若当是涅槃。<a id="a-DZ"></a>法华之前小大相隔。<a id="a-Da"></a>法华已后已得会同。<a id="a-Db"></a>此经正是会三之始。<a id="a-Dc"></a>归一之初故言第一。<a id="a-Dd"></a>经叹法华在已今当外。<a id="a-De"></a>此师阙一节(云云)。<a id="a-Df"></a>今初言已者。<a id="a-Dg"></a>大品已上渐顿诸说也。<a id="a-Dh"></a>今者同一座席。<a id="a-Di"></a>谓无量义经也。<a id="a-Dj"></a>当者谓涅槃也大品等渐顿皆带方便取信为易。<a id="a-Dk"></a>今无量义一生无量。<a id="a-Dl"></a>无量未还一是亦易信。<a id="a-Dm"></a>今法华论法一切差别融通归一法。<a id="a-Dn"></a>论人则师弟本迹俱皆久远。<a id="a-Do"></a>二门悉与昔反难信难解。<a id="a-Dp"></a>当锋难事法华已说涅槃在后。<a id="a-Dq"></a>则易可信也。<a id="a-Dr"></a>秘要之藏者。<a id="a-Ds"></a>隐而不说为秘总一切为要。<a id="a-Dt"></a>真如实相包蕴为藏。<a id="a-Du"></a>不可分布者。<a id="a-Dv"></a>法妙难信深智可授无智益罪。<a id="a-Dw"></a>故不可妄说也。<a id="a-Dx"></a>从昔已来未曾显说者。<a id="a-Dy"></a>于三藏中不说二乘作佛。<a id="a-Dz"></a>亦不明师弟本迹。<a id="a-E0"></a>方等般若虽说实相之藏。<a id="a-E1"></a>亦未说五乘作佛。<a id="a-E2"></a>亦未发迹显本。<a id="a-E3"></a>顿渐诸经皆未融会故名为秘。<a id="a-E4"></a>此经具说昔所秘法。<a id="a-E5"></a>即是开秘密藏。<a id="a-E6"></a>亦即是秘密藏。<a id="a-E7"></a>如此秘藏未曾显说。<a id="a-E8"></a>如来在世犹多怨嫉者。<a id="a-E9"></a>四十余年不得即说。<a id="a-EA"></a>今虽欲说而五千寻即退座。<a id="a-EB"></a>佛世尚尔何况未来。<a id="a-EC"></a>理在难化也。<a id="a-ED"></a>如来灭后其能书持下。<a id="a-EE"></a>第二约人叹也此法在人则人尊贵如来衣覆者。<a id="a-EF"></a>即是修学大忍为衣也。<a id="a-EG"></a>上文云如来庄严也。<a id="a-EH"></a>佛护念者。<a id="a-EI"></a>实相为佛实智为子。<a id="a-EJ"></a>尊崇实相发生实智。<a id="a-EK"></a>即为诸佛所护念也。<a id="a-EL"></a>四信为信力。<a id="a-EM"></a>四弘为愿力。<a id="a-EN"></a>大智为善根力也。<a id="a-EO"></a>信则信理理即法身。<a id="a-EP"></a>志愿是立行。<a id="a-EQ"></a>行即解脱。<a id="a-ER"></a>善根根固难动。<a id="a-ES"></a>此即般若。<a id="a-ET"></a>当知三力。<a id="a-EU"></a>即是三德。<a id="a-EV"></a>秘密之藏。<a id="a-EW"></a>初心栖此与佛不殊。<a id="a-EX"></a>故名与如来共宿也。<a id="a-EY"></a>又信力修毕竟空如来智。<a id="a-EZ"></a>如来栖毕竟空为舍。<a id="a-Ea"></a>此人信力亦学毕竟空。<a id="a-Eb"></a>故与如来共宿。<a id="a-Ec"></a>手摩头者。<a id="a-Ed"></a>此人以愿力善力自行权实以为机感。<a id="a-Ee"></a>机感名头。<a id="a-Ef"></a>如来以化他权实二智名手。<a id="a-Eg"></a>开发前人自行权实之头。<a id="a-Eh"></a>感应道交故言摩头。<a id="a-Ei"></a>摩头即授记也。<a id="a-Ej"></a>在在处处下。<a id="a-Ek"></a>第三约处叹。<a id="a-El"></a>此法在处即处贵。<a id="a-Em"></a>夫佛生处得道转法轮入涅槃等处。<a id="a-En"></a>法王所游皆应起塔。<a id="a-Eo"></a>此经是法身生处。<a id="a-Ep"></a>得道之场法轮正体大涅槃窟。<a id="a-Eq"></a>此经所在须塔供养。<a id="a-Er"></a>不复安舍利者。<a id="a-Es"></a>释论云。<a id="a-Et"></a>碎骨是生身舍利。<a id="a-Eu"></a>经卷是法身舍利。<a id="a-Ev"></a>此经是法身舍利。<a id="a-Ew"></a>不须更安生身舍利。<a id="a-Ex"></a>生法二身各有全碎皆可解(云云)。<a id="a-Ey"></a>若出家下。<a id="a-Ez"></a>第四举因叹。<a id="a-F0"></a>若未善行菩萨道者。<a id="a-F1"></a>禀前三教即是碎散法身舍利未能巧度。<a id="a-F2"></a>若入圆教即是全身舍利则巧度。<a id="a-F3"></a>巧度为善行也。<a id="a-F4"></a>其有众生下。<a id="a-F5"></a>第五举果叹。<a id="a-F6"></a>文为五。<a id="a-F7"></a>一明近果。<a id="a-F8"></a>二开譬。<a id="a-F9"></a>三合譬。<a id="a-FA"></a>四释近。<a id="a-FB"></a>五拣非。<a id="a-FC"></a>今初明近果当知必得近三菩提果者。<a id="a-FD"></a>安乐行中名为近处。<a id="a-FE"></a>此菩提果。<a id="a-FF"></a>佛眼佛智知见处为体。<a id="a-FG"></a>则有二种。<a id="a-FH"></a>一者初心菩提。<a id="a-FI"></a>二者后心菩提。<a id="a-FJ"></a>今言近者正近初住菩提。<a id="a-FK"></a>又望圆果而修圆因得似解者。<a id="a-FL"></a>名之为近。<a id="a-FM"></a>前约因叹。<a id="a-FN"></a>修通别因即是未善。<a id="a-FO"></a>去圆果远也。<a id="a-FP"></a>若修圆因即是善行。<a id="a-FQ"></a>去圆果近也。<a id="a-FR"></a>今以圆如实智为因还以为果。<a id="a-FS"></a>道前真如即是正因。<a id="a-FT"></a>道中真如即为缘因亦名了因。<a id="a-FU"></a>道后真如即是圆果。<a id="a-FV"></a>故普贤观云。<a id="a-FW"></a>大乘因者即是实相。<a id="a-FX"></a>大乘果者亦是实相。<a id="a-FY"></a>释论云。<a id="a-FZ"></a>初观实相名因观竟名果。<a id="a-Fa"></a>就理而论。<a id="a-Fb"></a>真如实相无当因果亦非前后。<a id="a-Fc"></a>若约众生修行。<a id="a-Fd"></a>则有前后及以因果也。<a id="a-Fe"></a>譬如有人下。<a id="a-Ff"></a>第二开譬为二释。<a id="a-Fg"></a>一约观门。<a id="a-Fh"></a>二约教门。<a id="a-Fi"></a>观门者。<a id="a-Fj"></a>众生之心具诸烦恼名高原修习观智名穿掘方证理味如得清水。<a id="a-Fk"></a>依通观。<a id="a-Fl"></a>干慧地如干土。<a id="a-Fm"></a>性地为湿土泥。<a id="a-Fn"></a>见谛为得清水。<a id="a-Fo"></a>别观从假入空。<a id="a-Fp"></a>但见空不见不空。<a id="a-Fq"></a>断四住如凿干土去水尚远。<a id="a-Fr"></a>从空出假先知非假今知非空。<a id="a-Fs"></a>因是二观得入中道。<a id="a-Ft"></a>能伏无明转见湿土。<a id="a-Fu"></a>去水则近也。<a id="a-Fv"></a>圆观中道非空非假而照空假。<a id="a-Fw"></a>如渐至湿泥。<a id="a-Fx"></a>四住已尽无明已伏。<a id="a-Fy"></a>已得中道相似圆解故言如泥。<a id="a-Fz"></a>若入初住发真中解。<a id="a-G0"></a>即破无明如泥澄清。<a id="a-G1"></a>得见中道如见清水。<a id="a-G2"></a>法华论云佛性水当知次第。<a id="a-G3"></a>次约教门者。<a id="a-G4"></a>土譬经教。<a id="a-G5"></a>水喻中道。<a id="a-G6"></a>教诠中道如土含水。<a id="a-G7"></a>三藏教门未诠中道犹如干土。<a id="a-G8"></a>方等般若带于方便说中道义。<a id="a-G9"></a>如见湿土。<a id="a-GA"></a>法华教正直显露说无上道。<a id="a-GB"></a>如见泥。<a id="a-GC"></a>因法华教生闻思修。<a id="a-GD"></a>即悟中道真见佛性。<a id="a-GE"></a>所发真慧不复依文。<a id="a-GF"></a>如获清水无复土相故华严云。<a id="a-GG"></a>十住菩萨所有慧身。<a id="a-GH"></a>不由他悟也。<a id="a-GI"></a>有人言。<a id="a-GJ"></a>初教如高原干土。<a id="a-GK"></a>大品如湿土。<a id="a-GL"></a>法华如泥佛果如水。<a id="a-GM"></a>有人言。<a id="a-GN"></a>维摩思益如干土。<a id="a-GO"></a>无量义如湿土。<a id="a-GP"></a>法华如泥。<a id="a-GQ"></a>佛果如水。<a id="a-GR"></a>有人言。<a id="a-GS"></a>大品如干土。<a id="a-GT"></a>无量义如湿土。<a id="a-GU"></a>法华如泥。<a id="a-GV"></a>佛果如水三家皆五时之说。<a id="a-GW"></a>生师云。<a id="a-GX"></a>受持法华求佛道欲得如渴。<a id="a-GY"></a>三乘于一乘难信。<a id="a-GZ"></a>于法华求解如高原。<a id="a-Ga"></a>受持读诵为穿。<a id="a-Gb"></a>未能如闻而解。<a id="a-Gc"></a>为未闻如干土。<a id="a-Gd"></a>能解为至泥注家同。<a id="a-Ge"></a>有人云。<a id="a-Gf"></a>此一解去佛远。<a id="a-Gg"></a>一解去佛近。<a id="a-Gh"></a>初三师明诸教去佛远法华去佛近。<a id="a-Gi"></a>后二解但于法华中论远近。<a id="a-Gj"></a>寻经应二义一举余经对法华明远近。<a id="a-Gk"></a>二就法华论远近。<a id="a-Gl"></a>诸师失经旨。</p>
  <p id="aGm">问。<a id="a-Gn"></a>余经何故去佛远。</p>
  <p id="aGo">答。<a id="a-Gp"></a>未开权求佛人未决。<a id="a-Gq"></a>法华唯一无三。<a id="a-Gr"></a>永出退心故去佛近。<a id="a-Gs"></a>文云。<a id="a-Gt"></a>决了声闻法。</p>
  <p id="aGu">问。<a id="a-Gv"></a>般若云何去佛远。</p>
  <p id="aGw">答。<a id="a-Gx"></a>未开权边则远。<a id="a-Gy"></a>始行菩萨不觉般若密化付财。<a id="a-Gz"></a>则于其是远。<a id="a-H0"></a>夫般若实慧方便。<a id="a-H1"></a>是三世佛法身父母。<a id="a-H2"></a>求佛者如老病人。<a id="a-H3"></a>两健扶之遍能远去。<a id="a-H4"></a>当知般若最胜。<a id="a-H5"></a>法华开权不异般若显实。<a id="a-H6"></a>非般若外别有法华。<a id="a-H7"></a>法华般若异名耳。<a id="a-H8"></a>既是诸师异释故录之耳。<a id="a-H9"></a>次菩萨亦如是下。<a id="a-HA"></a>第三合譬。<a id="a-HB"></a>于法华中获闻思修。<a id="a-HC"></a>即是圆观三慧方能近果。<a id="a-HD"></a>非干湿等教中闻思修也。<a id="a-HE"></a>所以者何下。<a id="a-HF"></a>第四释得近意也。<a id="a-HG"></a>一切菩萨者。<a id="a-HH"></a>明诸权因也。<a id="a-HI"></a>三菩提者。<a id="a-HJ"></a>明一切权果也。<a id="a-HK"></a>权因权果皆摄属此经。<a id="a-HL"></a>如干湿等土悉依于水。<a id="a-HM"></a>故言摄属也。<a id="a-HN"></a>开方便门示真实相者。<a id="a-HO"></a>光宅云。<a id="a-HP"></a>昔鹿苑机杂。<a id="a-HQ"></a>盛说三藏未明一理。<a id="a-HR"></a>尔时以权隐实。<a id="a-HS"></a>一理为权教所闭。<a id="a-HT"></a>今王城赴大机显于真实。<a id="a-HU"></a>真实既显则废除昔教。<a id="a-HV"></a>昔教被废故方便门开。<a id="a-HW"></a>一理既彰真实相显也。<a id="a-HX"></a>私谓此解乃是破方便。<a id="a-HY"></a>非开方便也。<a id="a-HZ"></a>河西道朗云。<a id="a-Ha"></a>直詺三为方便。<a id="a-Hb"></a>即是开方便门。<a id="a-Hc"></a>昔不言三是方便。<a id="a-Hd"></a>故方便门闭。<a id="a-He"></a>今詺三为方便。<a id="a-Hf"></a>即示一为真实也。<a id="a-Hg"></a>私谓此释符文。<a id="a-Hh"></a>有人解。<a id="a-Hi"></a>开教身两方便。<a id="a-Hj"></a>示教身两真实。<a id="a-Hk"></a>三世佛唯有形声权实。<a id="a-Hl"></a>约此开示则十二八万焕然了矣。<a id="a-Hm"></a>私谓前二师约教开示。<a id="a-Hn"></a>后人加之以身。<a id="a-Ho"></a>此窃龙印之义而为己释。<a id="a-Hp"></a>还是破方便意非开义也。<a id="a-Hq"></a>问方便当体是门。<a id="a-Hr"></a>为通实相。<a id="a-Hs"></a>故为门。<a id="a-Ht"></a>私答具二义。<a id="a-Hu"></a>为实相门可解。<a id="a-Hv"></a>当体是门如华严寻善知识得种种法门算砂观海等。<a id="a-Hw"></a>此二门各有开闭。<a id="a-Hx"></a>昔不言三是方便故其门掩。<a id="a-Hy"></a>今说三是方便故其门开。<a id="a-Hz"></a>昔不说一是真实实门掩。<a id="a-I0"></a>今说一是真实故实门开。<a id="a-I1"></a>二者此方便复通实相。<a id="a-I2"></a>故三乘方便为一乘门。<a id="a-I3"></a>实相亦二义。<a id="a-I4"></a>一当体虚通故名之为门。<a id="a-I5"></a>如净名不二门华严法界门等。<a id="a-I6"></a>二能通方便作门。<a id="a-I7"></a>刘虬云。<a id="a-I8"></a>通物之功乃由乎一。<a id="a-I9"></a>故一为方便之门。<a id="a-IA"></a>汲引之效颇赖于三。<a id="a-IB"></a>故三为真实之相。<a id="a-IC"></a>言非三则方便之门得开语唯一则真实之相可示。<a id="a-ID"></a>有人云具论有三义。<a id="a-IE"></a>一以三为方便一为真实。<a id="a-IF"></a>二三一皆方便。<a id="a-IG"></a>非三非一为真实。<a id="a-IH"></a>三三一为二。<a id="a-II"></a>非三非一为不二。<a id="a-IJ"></a>二不二皆权。<a id="a-IK"></a>非二非不二为实此三章得为门。<a id="a-IL"></a>如以三为一门。<a id="a-IM"></a>此以权通实。<a id="a-IN"></a>若以一为三门以实起权。<a id="a-IO"></a>乃至二不二亦尔互得为门。<a id="a-IP"></a>亦互得为相。<a id="a-IQ"></a>但不得互为权实耳。<a id="a-IR"></a>私谓以三为一门者。<a id="a-IS"></a>三乘通实相不。<a id="a-IT"></a>若不通则非门。<a id="a-IU"></a>须开三始得是门。<a id="a-IV"></a>若开三者非复三也。<a id="a-IW"></a>云何以三为实相门。<a id="a-IX"></a>又三非佛因。<a id="a-IY"></a>那得是实相门。<a id="a-IZ"></a>破此一义余二例去(云云)。<a id="a-Ia"></a>问方便真实互得为门。<a id="a-Ib"></a>亦得方便为方便门。<a id="a-Ic"></a>实相为实相门不。<a id="a-Id"></a>此有四句。<a id="a-Ie"></a>二如前。<a id="a-If"></a>三实相为实相门。<a id="a-Ig"></a>四方便为方便门。<a id="a-Ih"></a>如名为义门义为名门。<a id="a-Ii"></a>由方便名显方便义。<a id="a-Ij"></a>故名为义门。<a id="a-Ik"></a>由方便义应方便名。<a id="a-Il"></a>故义为名门实相亦尔。<a id="a-Im"></a>中论序云。<a id="a-In"></a>实非名不悟。<a id="a-Io"></a>故寄中以宣之即其事也。<a id="a-Ip"></a>问得以三显三以一显一不。<a id="a-Iq"></a>此亦四句。<a id="a-Ir"></a>二如前。<a id="a-Is"></a>以三显三者。<a id="a-It"></a>言昔三异今一。<a id="a-Iu"></a>此三在一外。<a id="a-Iv"></a>今一异昔三。<a id="a-Iw"></a>此一在三外。<a id="a-Ix"></a>故一非三一。<a id="a-Iy"></a>三非一三悉是执见。<a id="a-Iz"></a>破此病故于一佛乘分别说三。<a id="a-J0"></a>故三是一三。<a id="a-J1"></a>汝等所行是菩萨道。<a id="a-J2"></a>故一是三一。<a id="a-J3"></a>三一既不相异因缘之义。<a id="a-J4"></a>以因缘三一。<a id="a-J5"></a>显自性三一。<a id="a-J6"></a>亦以自性三一。<a id="a-J7"></a>显因缘三一。<a id="a-J8"></a>故云以三显一以一显三。<a id="a-J9"></a>有人引十五处明门。<a id="a-JA"></a>方便品有二。<a id="a-JB"></a>譬喻品有六。<a id="a-JC"></a>信解品有三。<a id="a-JD"></a>化城品有二。<a id="a-JE"></a>法师品有一。<a id="a-JF"></a>观音品有一。<a id="a-JG"></a>方便二者。<a id="a-JH"></a>智慧门。<a id="a-JI"></a>权智为实智门。<a id="a-JJ"></a>生师云。<a id="a-JK"></a>言教为门。<a id="a-JL"></a>言教说实智。<a id="a-JM"></a>故言教是实智门。<a id="a-JN"></a>法华论同也。<a id="a-JO"></a>次云以种种法门宣示佛道。<a id="a-JP"></a>此用大乘教为门譬喻六者。<a id="a-JQ"></a>一其家广大唯有一门。<a id="a-JR"></a>还以大乘教为门。<a id="a-JS"></a>二云所烧之门。<a id="a-JT"></a>此约三界限域为门。<a id="a-JU"></a>如詺家为门。<a id="a-JV"></a>三唯有一门而复狭小。<a id="a-JW"></a>还是大乘教为门。<a id="a-JX"></a>四三车在门外。<a id="a-JY"></a>还以三界为门。<a id="a-JZ"></a>五以佛教门出三界苦。<a id="a-Ja"></a>此用小教为门。<a id="a-Jb"></a>六在门外立。<a id="a-Jc"></a>依大乘用二死限域为门。<a id="a-Jd"></a>小乘亦出一切烦恼外正习已尽。<a id="a-Je"></a>名在门外立也。<a id="a-Jf"></a>信解品住立门侧。<a id="a-Jg"></a>大乘理教为门。<a id="a-Jh"></a>二云犹在门外亦如前。<a id="a-Ji"></a>三云长者门内如前。<a id="a-Jj"></a>化城请开甘露门。<a id="a-Jk"></a>亦大小教门。<a id="a-Jl"></a>重门高楼阁。<a id="a-Jm"></a>亦用小乘三空门。<a id="a-Jn"></a>方便门如前释。<a id="a-Jo"></a>观音亦以大教为门。<a id="a-Jp"></a>今释开方便门者。<a id="a-Jq"></a>昔所不说今皆说之。<a id="a-Jr"></a>昔说一切世间治生产业。<a id="a-Js"></a>何曾是于方便。<a id="a-Jt"></a>今皆开之即是实相不相违背。<a id="a-Ju"></a>昔说小乘方便若小乘果。<a id="a-Jv"></a>小乘果尚非实相门。<a id="a-Jw"></a>况小方便而当是门。<a id="a-Jx"></a>今皆开之即是实相。<a id="a-Jy"></a>汝等所行是菩萨道。<a id="a-Jz"></a>决了声闻法。<a id="a-K0"></a>是诸经之王。<a id="a-K1"></a>昔说二为方便门者。<a id="a-K2"></a>今皆开之即是实相宁复是门。<a id="a-K3"></a>咸令众生开示悟入佛之知见。<a id="a-K4"></a>一色一香无非佛法。<a id="a-K5"></a>若门若非门。<a id="a-K6"></a>悉皆开之示真实相显佛性水。<a id="a-K7"></a>若不开者则深固幽远无人能到。<a id="a-K8"></a>而今开之即得见水无干土也。<a id="a-K9"></a>又作三慧释。<a id="a-KA"></a>一切皆属此经。<a id="a-KB"></a>即圆闻慧也。<a id="a-KC"></a>此经开方便。<a id="a-KD"></a>即圆思慧也。<a id="a-KE"></a>示真实相者。<a id="a-KF"></a>即圆修慧也。<a id="a-KG"></a>此三幽远佛今开示即得睹真。<a id="a-KH"></a>药王若有菩萨闻下。<a id="a-KI"></a>第五拣非。<a id="a-KJ"></a>若菩萨闻此说而惊疑。<a id="a-KK"></a>声闻上慢悉是干土。<a id="a-KL"></a>尚非湿土况见水耶。<a id="a-KM"></a>从若有善男子善女人如来灭后下。<a id="a-KN"></a>第二略示弘经方法。<a id="a-KO"></a>又为二。<a id="a-KP"></a>一示方法。<a id="a-KQ"></a>二明利益。<a id="a-KR"></a>方法为三。<a id="a-KS"></a>一标章门。<a id="a-KT"></a>二解释。<a id="a-KU"></a>三劝修。<a id="a-KV"></a>修如来室是大慈悲。<a id="a-KW"></a>若就同体即法身也。<a id="a-KX"></a>若被众生即是解脱。<a id="a-KY"></a>能令众生会于同体即是般若。<a id="a-KZ"></a>修如来衣者。<a id="a-Ka"></a>若就所覆。<a id="a-Kb"></a>即法身也。<a id="a-Kc"></a>若就能覆严身。<a id="a-Kd"></a>即寂灭忍也。<a id="a-Ke"></a>若就和光利物即解脱也。<a id="a-Kf"></a>若就能坐即般若也。<a id="a-Kg"></a>若就所坐即法身也。<a id="a-Kh"></a>身座冥称即解脱也。<a id="a-Ki"></a>又大慈安乐即资成。<a id="a-Kj"></a>柔和伏嗔断惑即观照。<a id="a-Kk"></a>坐座即法身。<a id="a-Kl"></a>安乐行中还广此三法。<a id="a-Km"></a>上文如来庄严即衣也。<a id="a-Kn"></a>上云如来肩所荷者即此座也。<a id="a-Ko"></a>檐者即檐运是入室也。<a id="a-Kp"></a>我于余国下。<a id="a-Kq"></a>第二举五利益劝奖流通。<a id="a-Kr"></a>一遣化人。<a id="a-Ks"></a>二遣化四众。<a id="a-Kt"></a>三遣八部。<a id="a-Ku"></a>四见佛身。<a id="a-Kv"></a>五与总持也。<a id="a-Kw"></a>若初心未淳。<a id="a-Kx"></a>止可遣化人。<a id="a-Ky"></a>未可遣化四众八部。<a id="a-Kz"></a>若见天龙倚此自高妨损其道。<a id="a-L0"></a>故不可令见也。<a id="a-L1"></a>若心无倚着则堪见佛。<a id="a-L2"></a>况复天龙。<a id="a-L3"></a>况得总持自证利益耶。<a id="a-L4"></a>偈有十八行半为三。<a id="a-L5"></a>初一行总劝不颂长行。<a id="a-L6"></a>次十六行半颂上长行。<a id="a-L7"></a>后一行结劝。<a id="a-L8"></a>上约果叹文有五。<a id="a-L9"></a>今初一行半颂开譬。<a id="a-LA"></a>次药王汝当知。<a id="a-LB"></a>第二二行半颂合譬。<a id="a-LC"></a>略不颂余三。<a id="a-LD"></a>近果释拣非等也。<a id="a-LE"></a>上通经方轨中有二。<a id="a-LF"></a>方轨利益。<a id="a-LG"></a>今十二行半颂。<a id="a-LH"></a>初三行半颂方轨。<a id="a-LI"></a>中有三。<a id="a-LJ"></a>今亦颂三意也。<a id="a-LK"></a>我千万亿下。<a id="a-LL"></a>次九行颂利益。<a id="a-LM"></a>初一行总明如来以五事利益之意。<a id="a-LN"></a>正由应身遍满十方。<a id="a-LO"></a>能为五事守护行人。<a id="a-LP"></a>若我灭后下一行半。<a id="a-LQ"></a>颂第二遣四众。<a id="a-LR"></a>引导下一行半。<a id="a-LS"></a>颂第一遣化人。<a id="a-LT"></a>若说法之人下二行。<a id="a-LU"></a>颂第五令得总持。<a id="a-LV"></a>若人具是德下一行。<a id="a-LW"></a>颂第四令得见佛。<a id="a-LX"></a>若人在空闲下二行。<a id="a-LY"></a>颂第三遣八部(云云)</p>
 </body>
</html>