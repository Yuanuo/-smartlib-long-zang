<!doctype html>
<html id="z3IBWYP1Md" data-ver="1531">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">妙法莲华经文句卷第八下</h1>
  <h2 id="a2">释见宝塔品</h2>
  <p id="a3">梵言塔婆。<a id="a-4"></a>或偷婆。<a id="a-5"></a>此翻方坟。<a id="a-6"></a>亦言灵庙。<a id="a-7"></a>又言支提。<a id="a-8"></a>无骨身者也。<a id="a-9"></a>此塔既有全身不散。<a id="a-A"></a>则不称支提。<a id="a-B"></a>阿含明四支征(知倚切)谓生处得道转法轮入灭四处起塔。<a id="a-C"></a>今之宝塔是先佛入灭支征。<a id="a-D"></a>经云。<a id="a-E"></a>佛三种身从此经生。<a id="a-F"></a>诸佛于此而坐道场诸佛于此而转法轮。<a id="a-G"></a>诸佛于此而般涅槃。<a id="a-H"></a>秖此法华即是三世诸佛之四支征。<a id="a-I"></a>先佛已居。<a id="a-J"></a>今佛并坐当佛亦然。<a id="a-K"></a>此塔出来明显此事四众皆睹。<a id="a-L"></a>故言见宝塔品。<a id="a-M"></a>璎珞经善吉问。<a id="a-N"></a>生身全身碎身功德等耶。<a id="a-O"></a>佛言不等。<a id="a-P"></a>色身言教化训。<a id="a-Q"></a>三业具足清净。<a id="a-R"></a>众生得至道场。<a id="a-S"></a>全碎舍利正可威神光明。<a id="a-T"></a>供养得福是故不等。<a id="a-U"></a>又问顶王如来。<a id="a-V"></a>十二那术劫说法教化。<a id="a-W"></a>舍利亦尔此应是等。<a id="a-X"></a>佛言。<a id="a-Y"></a>皆顶王如来神力所作耳。<a id="a-Z"></a>彼经格全碎舍利皆由生身佛力。<a id="a-a"></a>今经格生身全碎舍利法身偏圆舍利皆从经出。<a id="a-b"></a>显此经功德弘持力大。<a id="a-c"></a>从地涌来证明此事四众皆睹。<a id="a-d"></a>故言见宝塔品。<a id="a-e"></a>北地师云。<a id="a-f"></a>佛为身子说经时。<a id="a-g"></a>宝塔已现为作证明。<a id="a-h"></a>若说经竟来证何等。<a id="a-i"></a>经家作次第。<a id="a-j"></a>安置三周后耳。<a id="a-k"></a>此乃人情则不可信。<a id="a-l"></a>今依萨云分陀利经云。<a id="a-m"></a>佛说法华无央数偈时。<a id="a-n"></a>有七宝塔从地涌出。<a id="a-o"></a>中有金床床上有佛。<a id="a-p"></a>字袍休兰罗。<a id="a-q"></a>汉言大宝。<a id="a-r"></a>叹释尊言我故来供养。<a id="a-s"></a>愿坐我金床。<a id="a-t"></a>更为我说萨云分陀利。<a id="a-u"></a>依此经证即是说三周。<a id="a-v"></a>后更请寿量。<a id="a-w"></a>明文圣说而不肯用。<a id="a-x"></a>人之穿凿那可承耶。<a id="a-y"></a>此塔正为证前请后从地涌出。<a id="a-z"></a>四众皆睹故言见宝塔品。<a id="a-10"></a>地师说多宝是法身佛。<a id="a-11"></a>释论说多宝誓愿化身来证经。<a id="a-12"></a>此文亦尔。<a id="a-13"></a>师言。<a id="a-14"></a>法身无来无出。<a id="a-15"></a>报身巍巍堂堂。<a id="a-16"></a>应身普应一切。<a id="a-17"></a>若即此谓是三佛者。<a id="a-18"></a>未尽其体也。<a id="a-19"></a>秖是表示而已。<a id="a-1A"></a>多宝表法佛。<a id="a-1B"></a>释尊表报佛。<a id="a-1C"></a>分身表应佛。<a id="a-1D"></a>三佛虽三而不一异。<a id="a-1E"></a>应作如此说。<a id="a-1F"></a>如此信解也。<a id="a-1G"></a>此四番即四悉檀解见宝塔云云。<a id="a-1H"></a>塔出为两。<a id="a-1I"></a>一发音声以证前。<a id="a-1J"></a>开塔以起后。<a id="a-1K"></a>证前者。<a id="a-1L"></a>证三周说法皆是真实。<a id="a-1M"></a>若略言真实者。<a id="a-1N"></a>皆与实相相应也。<a id="a-1O"></a>若广言真实者。<a id="a-1P"></a>离四句绝百非也。<a id="a-1Q"></a>若处中说者。<a id="a-1R"></a>八不名真实。<a id="a-1S"></a>塔从地涌示不灭。<a id="a-1T"></a>分座共坐示不生。<a id="a-1U"></a>入塔示不常。<a id="a-1V"></a>现塔示不断。<a id="a-1W"></a>分身示不一。<a id="a-1X"></a>全身示不异。<a id="a-1Y"></a>多宝让座示不来。<a id="a-1Z"></a>释迦坐半座示不出。<a id="a-1a"></a>八不显然故是真实。<a id="a-1b"></a>又证迹门流通持经功深弘宣力大皆真实也。<a id="a-1c"></a>平等大慧者。<a id="a-1d"></a>与般若云何。<a id="a-1e"></a>释论七十九云。<a id="a-1f"></a>般若是三世诸佛妙法。<a id="a-1g"></a>如一城门四方皆入。<a id="a-1h"></a>当知般若亦称妙法。<a id="a-1i"></a>此经称平等大慧。<a id="a-1j"></a>二文相指其意可知。<a id="a-1k"></a>起后者。<a id="a-1l"></a>若欲开塔须集分身明玄付嘱。<a id="a-1m"></a>声彻下方召本弟子论于寿量。<a id="a-1n"></a>久远之塔从地涌出。<a id="a-1o"></a>开自在神通之力。<a id="a-1p"></a>显过去世益物也。<a id="a-1q"></a>发大音声开师子奋迅之力。<a id="a-1r"></a>显现在十方开权显实也。<a id="a-1s"></a>有大誓愿未来诸佛若说此经。<a id="a-1t"></a>我之宝塔皆到其所为作证明。<a id="a-1u"></a>开大势威猛之力。<a id="a-1v"></a>显未来常住不灭也。<a id="a-1w"></a>又塔在空中亦证前起后。<a id="a-1x"></a>七方便人藏理未开无明所隐。<a id="a-1y"></a>如塔在地。<a id="a-1z"></a>闻三周开三显实开佛知见。<a id="a-20"></a>显出法身如塔涌空此即证前。<a id="a-21"></a>修得法身久已明着。<a id="a-22"></a>如塔在空无能开者。<a id="a-23"></a>表本地久成众所不识。<a id="a-24"></a>若发迹显本了达无疑。<a id="a-25"></a>此即起后也。<a id="a-26"></a>若塔从地出。<a id="a-27"></a>表法身显。<a id="a-28"></a>与余经亦同亦异。<a id="a-29"></a>菩萨显法身则同。<a id="a-2A"></a>二乘显法身则异。<a id="a-2B"></a>若塔在空开门见佛。<a id="a-2C"></a>表发迹显本。<a id="a-2D"></a>与余经永异。<a id="a-2E"></a>若塔来证前事已彰灼盖不须疑。<a id="a-2F"></a>塔来起后密有其意众所未知。<a id="a-2G"></a>今取后义预作此释亦复无咎。<a id="a-2H"></a>观心解者。<a id="a-2I"></a>依经修观与法身相应境智必会。<a id="a-2J"></a>如塔来证经。<a id="a-2K"></a>境智既会则大报圆满。<a id="a-2L"></a>如释迦与多宝同坐一座。<a id="a-2M"></a>以大报圆故随机出应。<a id="a-2N"></a>如分身皆集。<a id="a-2O"></a>由多宝出故则三佛得显。<a id="a-2P"></a>由持经故即具三身。<a id="a-2Q"></a>普贤观云。<a id="a-2R"></a>佛三种身从方等生即此义也。<a id="a-2S"></a>有人分此品下十一品。<a id="a-2T"></a>是神通身轮开本迹。<a id="a-2U"></a>从弥勒问下。<a id="a-2V"></a>是说法口轮开本迹。<a id="a-2W"></a>本迹意未彰。<a id="a-2X"></a>从此分文太早(云云)。<a id="a-2Y"></a>此品有长行偈颂。<a id="a-2Z"></a>长行有三。<a id="a-2a"></a>一明多宝涌现。<a id="a-2b"></a>二明分身远集。<a id="a-2c"></a>三明释迦唱募。<a id="a-2d"></a>初文有六。<a id="a-2e"></a>一塔现之相。<a id="a-2f"></a>二诸天供养。<a id="a-2g"></a>三多宝称叹。<a id="a-2h"></a>四时众惊疑。<a id="a-2i"></a>五大乐说问。<a id="a-2j"></a>六如来答。<a id="a-2k"></a>七宝为塔者。<a id="a-2l"></a>明法身之地以性得七觉七圣财宝。<a id="a-2m"></a>塔者实相之境法身所依处也。<a id="a-2n"></a>高五百由旬者是二万里。<a id="a-2o"></a>竖明因中万行果中万德也。<a id="a-2p"></a>广二百五十由旬即是一万里。<a id="a-2q"></a>横用万善庄严也。<a id="a-2r"></a>地者无明心地也。<a id="a-2s"></a>以无所破。<a id="a-2t"></a>破于无明。<a id="a-2u"></a>以无所住。<a id="a-2v"></a>住第一义空。<a id="a-2w"></a>种种宝物者。<a id="a-2x"></a>众多定慧而庄校也。<a id="a-2y"></a>栏楯是总持也。<a id="a-2z"></a>龛室千万者。<a id="a-30"></a>无量慈悲之室。<a id="a-31"></a>亦是无量空舍。<a id="a-32"></a>幢幡是神通胜相也。<a id="a-33"></a>垂宝缨络者。<a id="a-34"></a>四十地功德。<a id="a-35"></a>上庄严法身。<a id="a-36"></a>下被众生也。<a id="a-37"></a>宝铃万亿者。<a id="a-38"></a>八音四辩也。<a id="a-39"></a>四面出香者。<a id="a-3A"></a>四谛道风吹四德香也。<a id="a-3B"></a>高至四天王宫者。<a id="a-3C"></a>穷四谛理也。<a id="a-3D"></a>从三十三天下。<a id="a-3E"></a>第二诸天供养。<a id="a-3F"></a>事解可知。<a id="a-3G"></a>更复约理。<a id="a-3H"></a>三十心为三十。<a id="a-3I"></a>十地为一等觉为一妙觉为一。<a id="a-3J"></a>合为三十三。<a id="a-3K"></a>同依实相境也。<a id="a-3L"></a>雨天曼陀罗者。<a id="a-3M"></a>初心亦具四十二地功德。<a id="a-3N"></a>后心亦尔。<a id="a-3O"></a>皆以四十地所有因花。<a id="a-3P"></a>归向法身也。<a id="a-3Q"></a>余诸天龙下。<a id="a-3R"></a>即是内凡外凡等。<a id="a-3S"></a>亦依实相向果行因也。<a id="a-3T"></a>尔时宝塔中下。<a id="a-3U"></a>第三多宝称叹。<a id="a-3V"></a>正证前开权显实不虚也。<a id="a-3W"></a>平等大慧者。<a id="a-3X"></a>即是诸佛智慧。<a id="a-3Y"></a>如前行步平正义也。<a id="a-3Z"></a>平等有二。<a id="a-3a"></a>一法等即中道理。<a id="a-3b"></a>二众生等一切众生同得佛慧。<a id="a-3c"></a>大者如前高广义也。<a id="a-3d"></a>约观心者。<a id="a-3e"></a>空观竖等假观横等。<a id="a-3f"></a>中观横竖平等。<a id="a-3g"></a>平等双照即是平等大慧也。<a id="a-3h"></a>如是如是者。<a id="a-3i"></a>一如法相是。<a id="a-3j"></a>二如根性是也。<a id="a-3k"></a>皆是真实也。<a id="a-3l"></a>如法相说故言真实也。<a id="a-3m"></a>尔时四众见下。<a id="a-3n"></a>第四时众惊疑。<a id="a-3o"></a>文有二。<a id="a-3p"></a>一得法喜。<a id="a-3q"></a>二者疑怪也。<a id="a-3r"></a>尔时有菩萨下。<a id="a-3s"></a>第五大乐说因疑请问。<a id="a-3t"></a>若望下答意应为三问一问何因有此塔。<a id="a-3u"></a>二问何故塔从地出。<a id="a-3v"></a>三问何故发是音声也。<a id="a-3w"></a>尔时佛告下。<a id="a-3x"></a>第六佛答此三。<a id="a-3y"></a>一先答第二问。<a id="a-3z"></a>此佛有愿为证法华。<a id="a-40"></a>故从地涌出也。<a id="a-41"></a>彼佛成道下。<a id="a-42"></a>追答第一问。<a id="a-43"></a>由彼佛命令造此塔也。<a id="a-44"></a>次其佛以神下。<a id="a-45"></a>第三答第三为作证明。<a id="a-46"></a>故发是音声也。<a id="a-47"></a>释论明多宝佛不得说法而取灭度。<a id="a-48"></a>师解不尔。<a id="a-49"></a>彼佛告诸比丘。<a id="a-4A"></a>比丘即是受化之人何谓不说。<a id="a-4B"></a>当是多宝亦得开三不得显实。<a id="a-4C"></a>故释论云不得说法耳。<a id="a-4D"></a>以是义故。<a id="a-4E"></a>虽复灭度。<a id="a-4F"></a>在在处处有说法华经。<a id="a-4G"></a>便随喜作证也。<a id="a-4H"></a>大乐说以如来神力下。<a id="a-4I"></a>第二明分身远集。<a id="a-4J"></a>就此有七。<a id="a-4K"></a>一乐说请见多宝。<a id="a-4L"></a>二应集分身。<a id="a-4M"></a>三乐说请集。<a id="a-4N"></a>四放光远召。<a id="a-4O"></a>五诸佛同来。<a id="a-4P"></a>六严净国界。<a id="a-4Q"></a>七与欲开塔。<a id="a-4R"></a>释初请云承佛神力者。<a id="a-4S"></a>欲开塔须集佛。<a id="a-4T"></a>集佛即付嘱。<a id="a-4U"></a>付嘱即召下方。<a id="a-4V"></a>下方出即应开近显远。<a id="a-4W"></a>此是大事之由。<a id="a-4X"></a>岂非佛神力令问也。<a id="a-4Y"></a>余段如文。<a id="a-4Z"></a>尔时佛放白毫下。<a id="a-4a"></a>四放光远召。<a id="a-4b"></a>三变土净者。<a id="a-4c"></a>此正由三昧。<a id="a-4d"></a>三昧有三。<a id="a-4e"></a>初变娑婆。<a id="a-4f"></a>是背舍能变秽为净。<a id="a-4g"></a>次变二百那由他。<a id="a-4h"></a>是胜处转变自在。<a id="a-4i"></a>后变二百那由他。<a id="a-4j"></a>是一切处于境无阂。<a id="a-4k"></a>又初一变净表净除四住。<a id="a-4l"></a>次一变净表净除尘沙。<a id="a-4m"></a>后一变净表净除无明。<a id="a-4n"></a>是时诸佛坐师子座。<a id="a-4o"></a>第七与欲开塔复五。<a id="a-4p"></a>一诸佛问讯说欲。<a id="a-4q"></a>二释迦开塔。<a id="a-4r"></a>三四众皆同见闻四二佛分座而坐五四众请加。<a id="a-4s"></a>诸佛同与欲开塔。<a id="a-4t"></a>如僧中作法与欲意也。<a id="a-4u"></a>大集明若干佛与欲。<a id="a-4v"></a>华严亦说十方若干佛同说华严。<a id="a-4w"></a>大品亦云千佛同说般若。<a id="a-4x"></a>皆不云是释迦分身。<a id="a-4y"></a>准今经者应是分身。<a id="a-4z"></a>彼带方便故时中不显说耳。<a id="a-50"></a>今经非但数多。<a id="a-51"></a>亦直说是分身咸来与欲也。<a id="a-52"></a>尔时释迦见下。<a id="a-53"></a>第二开塔者即是开权。<a id="a-54"></a>见佛者即是显实。<a id="a-55"></a>亦是证前。<a id="a-56"></a>复将开后。<a id="a-57"></a>如却关钥者。<a id="a-58"></a>却障机动也。<a id="a-59"></a>以大音声下。<a id="a-5A"></a>第二释迦唱募觅流通人。<a id="a-5B"></a>复为三。<a id="a-5C"></a>一大声唱募如来不久下。<a id="a-5D"></a>第二明付嘱时至。<a id="a-5E"></a>佛欲以下。<a id="a-5F"></a>第三明付嘱有在。<a id="a-5G"></a>有在者。<a id="a-5H"></a>若佛在世随机利物。<a id="a-5I"></a>自说正法无待他人。<a id="a-5J"></a>今佛化缘机尽。<a id="a-5K"></a>欲令此法利益无穷。<a id="a-5L"></a>故须付嘱流通也。<a id="a-5M"></a>付嘱有在者。<a id="a-5N"></a>此有二意。<a id="a-5O"></a>一近令有在。<a id="a-5P"></a>付八万二万旧住菩萨此土弘宣。<a id="a-5Q"></a>二远令有在。<a id="a-5R"></a>付本弟子下方千界微尘。<a id="a-5S"></a>令触处流通。<a id="a-5T"></a>又发起寿量也。<a id="a-5U"></a>偈有四十八行颂上三意。<a id="a-5V"></a>初有三行半。<a id="a-5W"></a>颂多宝灭度。<a id="a-5X"></a>第二有八行半。<a id="a-5Y"></a>颂分身集第三有三十六行。<a id="a-5Z"></a>颂释迦付嘱。<a id="a-5a"></a>前二如文。<a id="a-5b"></a>告诸大众下。<a id="a-5c"></a>第三复二。<a id="a-5d"></a>初八行半举三佛以劝流通。<a id="a-5e"></a>次有二十七行半。<a id="a-5f"></a>举难持之法以劝流通。<a id="a-5g"></a>就初有三。<a id="a-5h"></a>初一行半募觅其人。<a id="a-5i"></a>次其多宝下。<a id="a-5j"></a>第二有三行。<a id="a-5k"></a>正举三佛以劝持经。<a id="a-5l"></a>次其有能护下。<a id="a-5m"></a>第三四行能持此经。<a id="a-5n"></a>即是供养三佛及见三佛。<a id="a-5o"></a>以释劝意。<a id="a-5p"></a>诸善男子下。<a id="a-5q"></a>第二二十七行半。<a id="a-5r"></a>举难持之法以劝流通复二。<a id="a-5s"></a>初二十行正举劝。<a id="a-5t"></a>二七行半释劝意。<a id="a-5u"></a>就初复三。<a id="a-5v"></a>初一行诫劝。<a id="a-5w"></a>次诸余经典下。<a id="a-5x"></a>第二十七行。<a id="a-5y"></a>正举难持以劝流通。<a id="a-5z"></a>后我为佛道下。<a id="a-60"></a>第三二行释难持意。<a id="a-61"></a>若有能持即持佛身。<a id="a-62"></a>此意岂易。<a id="a-63"></a>第二诸善男子我于下七行半。<a id="a-64"></a>明能持难持能成胜德以释劝意。<a id="a-65"></a>就此复三。<a id="a-66"></a>初一行半。<a id="a-67"></a>重募持经人。<a id="a-68"></a>次此经难持下。<a id="a-69"></a>第二一行半。<a id="a-6A"></a>明能持难持则诸佛喜叹。<a id="a-6B"></a>次是则勇猛下。<a id="a-6C"></a>第三四行半。<a id="a-6D"></a>明能持难持即成胜行。<a id="a-6E"></a>胜行有自他也。<a id="a-6F"></a>恐畏世者。<a id="a-6G"></a>天竺名沙悖。<a id="a-6H"></a>此云恐畏。<a id="a-6I"></a>天竺。<a id="a-6J"></a>云颰陀。<a id="a-6K"></a>此云贤劫之异(名耳)</p>
  <p data-pb></p>
  <h2 id="a6L">释提婆达多品</h2>
  <p id="a6M">(生时人天心热。<a id="a-6N"></a>因此立名。<a id="a-6O"></a>即因缘释名也。<a id="a-6P"></a>因行逆而理顺。<a id="a-6Q"></a>即圆教之意。<a id="a-6R"></a>非余教意也。<a id="a-6S"></a>本地清凉迹示天热。<a id="a-6T"></a>同众生病耳)</p>
  <p id="a6U">宝唱经目云。<a id="a-6V"></a>法华凡四译两存两没。<a id="a-6W"></a>昙摩罗刹。<a id="a-6X"></a>此言法护。<a id="a-6Y"></a>西晋长安译名正法华。<a id="a-6Z"></a>法护仍敷演。<a id="a-6a"></a>安汰所承者是也。<a id="a-6b"></a>鸠摩罗什。<a id="a-6c"></a>此翻童寿。<a id="a-6d"></a>是龟兹国人。<a id="a-6e"></a>以伪秦弘始五年四月二十三日。<a id="a-6f"></a>于长安逍遥园译大品竟。<a id="a-6g"></a>至八年夏。<a id="a-6h"></a>于草堂寺译此妙法莲华。<a id="a-6i"></a>命僧睿讲之。<a id="a-6j"></a>睿开为九辙。<a id="a-6k"></a>当时二十八品。<a id="a-6l"></a>长安宫人请此品淹留在内。<a id="a-6m"></a>江东所传止得二十七品。<a id="a-6n"></a>梁有满法师。<a id="a-6o"></a>讲经一百遍。<a id="a-6p"></a>于长沙郡烧身。<a id="a-6q"></a>仍以此品安持品之前。<a id="a-6r"></a>彼自私安未闻天下。<a id="a-6s"></a>陈有南岳禅师。<a id="a-6t"></a>次此品在宝塔之后。<a id="a-6u"></a>晚以正法华。<a id="a-6v"></a>勘之甚相应。<a id="a-6w"></a>今四渎混和。<a id="a-6x"></a>见长安旧本。<a id="a-6y"></a>故知二师深得经意。<a id="a-6z"></a>提婆达多亦言达兜。<a id="a-70"></a>此翻天热其破僧将五百比丘去。<a id="a-71"></a>身子厌之眠熟。<a id="a-72"></a>目连擎众将还。<a id="a-73"></a>眠起发誓誓报此怨。<a id="a-74"></a>捧三十肘石广十五肘掷佛。<a id="a-75"></a>山神手遮。<a id="a-76"></a>小石迸伤佛足血出。<a id="a-77"></a>教阇王放醉象蹋佛。<a id="a-78"></a>拳花色比丘尼死。<a id="a-79"></a>安毒十爪欲礼佛足中伤于佛。<a id="a-7A"></a>是为五逆罪。<a id="a-7B"></a>若作三逆教王毒爪并害佛摄。<a id="a-7C"></a>以其应行逆。<a id="a-7D"></a>生时人天心热。<a id="a-7E"></a>从是得名故言天热。<a id="a-7F"></a>此迹也。<a id="a-7G"></a>若作本解者。<a id="a-7H"></a>众生烦恼故菩萨示热。<a id="a-7I"></a>同其病行而度脱之。<a id="a-7J"></a>此品来意引古弘经传益非谬。<a id="a-7K"></a>明今宣化事验不虚。<a id="a-7L"></a>举往劝今使流通也。<a id="a-7M"></a>文为二。<a id="a-7N"></a>一讫生佛前莲花化生。<a id="a-7O"></a>明昔日达多通经释迦成道。<a id="a-7P"></a>二从于时下方多宝所从菩萨下。<a id="a-7Q"></a>明今日文殊通经龙女作佛。<a id="a-7R"></a>禀教尚然宣通之功益岂不大矣。<a id="a-7S"></a>故提婆达受记。<a id="a-7T"></a>文殊可以意知(云云)。<a id="a-7U"></a>第一有三。<a id="a-7V"></a>一明往昔师弟持经之相。<a id="a-7W"></a>二结会古今。<a id="a-7X"></a>三劝信。<a id="a-7Y"></a>第一有长行偈颂。<a id="a-7Z"></a>长行有四。<a id="a-7a"></a>一明求法时节。<a id="a-7b"></a>二于多劫中下正明求法。<a id="a-7c"></a>三时有仙人下。<a id="a-7d"></a>明求得法师。<a id="a-7e"></a>四王闻下明受法奉行。<a id="a-7f"></a>第一如文。<a id="a-7g"></a>于多劫中下第二复二。<a id="a-7h"></a>一明发愿。<a id="a-7i"></a>为欲满足下。<a id="a-7j"></a>二明修行。<a id="a-7k"></a>行中复二。<a id="a-7l"></a>一明欲满檀那勤行布施如文。<a id="a-7m"></a>二时世人民下。<a id="a-7n"></a>明为满般若推求妙法。<a id="a-7o"></a>偈有七行半颂上长行。<a id="a-7p"></a>初二句颂第一求法时节。<a id="a-7q"></a>次虽作下。<a id="a-7r"></a>第二一行半。<a id="a-7s"></a>颂第二正求法。<a id="a-7t"></a>次时有阿私下。<a id="a-7u"></a>第三一行半。<a id="a-7v"></a>颂第三得说法师。<a id="a-7w"></a>时王闻仙言下。<a id="a-7x"></a>第四二行半。<a id="a-7y"></a>颂受法奉行。<a id="a-7z"></a>后亦不为已下。<a id="a-80"></a>第五一行半。<a id="a-81"></a>结证劝信。<a id="a-82"></a>告诸比丘王者下。<a id="a-83"></a>第二结会古今复二。<a id="a-84"></a>一正结会古今如文。<a id="a-85"></a>由提婆下。<a id="a-86"></a>第二明师弟功报俱满。<a id="a-87"></a>满中复二。<a id="a-88"></a>先明弟子因报已满。<a id="a-89"></a>次佛告四众下。<a id="a-8A"></a>第二明法师妙果当成。<a id="a-8B"></a>弟子中复三。<a id="a-8C"></a>先明因满。<a id="a-8D"></a>次三十二相下明果圆。<a id="a-8E"></a>后皆因提婆下。<a id="a-8F"></a>结证由通经者益。<a id="a-8G"></a>初具足六波罗蜜者。<a id="a-8H"></a>度义甚多。<a id="a-8I"></a>如大论说。<a id="a-8J"></a>舍依正名檀。<a id="a-8K"></a>防止七支名戒。<a id="a-8L"></a>打骂不报名忍。<a id="a-8M"></a>为事始终名精进。<a id="a-8N"></a>四禅八定名禅。<a id="a-8O"></a>分地息诤名般若。<a id="a-8P"></a>又若束十善为六者。<a id="a-8Q"></a>不杀至不妄语是檀。<a id="a-8R"></a>不两舌是尸。<a id="a-8S"></a>不恶口是忍。<a id="a-8T"></a>不绮语是进不贪嗔是禅。<a id="a-8U"></a>不邪见是般若。<a id="a-8V"></a>菩萨善戒第十云。<a id="a-8W"></a>六波罗蜜。<a id="a-8X"></a>有三种。<a id="a-8Y"></a>一对治。<a id="a-8Z"></a>谓悭恶嗔怠乱痴(云云)。<a id="a-8a"></a>二谓相生。<a id="a-8b"></a>谓舍家持戒遇辱须忍。<a id="a-8c"></a>忍已精进进已调五根。<a id="a-8d"></a>根调知法界。<a id="a-8e"></a>三谓果报。<a id="a-8f"></a>富具色力寿安辩。<a id="a-8g"></a>又余经云。<a id="a-8h"></a>施报富戒报善道。<a id="a-8i"></a>忍报端正进报神通。<a id="a-8j"></a>禅报生天智报破烦恼。<a id="a-8k"></a>如是等例皆是三藏明六度相也。<a id="a-8l"></a>若施受财物三事皆空名檀。<a id="a-8m"></a>不见持犯名戒。<a id="a-8n"></a>能忍所忍不可得名忍。<a id="a-8o"></a>身心不动名精进。<a id="a-8p"></a>不乱不味名禅。<a id="a-8q"></a>非智非愚名般若。<a id="a-8r"></a>如此流例即通教中六度相。<a id="a-8s"></a>若言檀有十利。<a id="a-8t"></a>伏悭烦恼舍心相续。<a id="a-8u"></a>与众生同资产。<a id="a-8v"></a>生豪富家生生施心现前。<a id="a-8w"></a>四众爱乐处众不怯畏。<a id="a-8x"></a>胜名遍布手足柔软。<a id="a-8y"></a>乃至诣道场恒值善知识。<a id="a-8z"></a>戒有十利者。<a id="a-90"></a>满一切智如佛所学。<a id="a-91"></a>智者不毁誓愿不退安住于行。<a id="a-92"></a>弃舍生死慕乐涅槃。<a id="a-93"></a>得无缠心得胜三昧不乏信财。<a id="a-94"></a>忍有十利者。<a id="a-95"></a>火刀毒水皆不能害。<a id="a-96"></a>非人所护身相庄严。<a id="a-97"></a>闭恶道生梵天。<a id="a-98"></a>昼夜常安身不离喜乐。<a id="a-99"></a>精进有十利者。<a id="a-9A"></a>他不能折伏。<a id="a-9B"></a>佛所摄非人所护。<a id="a-9C"></a>闻法不忘未闻能闻。<a id="a-9D"></a>增长辩才得三昧性。<a id="a-9E"></a>少病恼随食能销。<a id="a-9F"></a>如优钵花增长。<a id="a-9G"></a>禅有十利者。<a id="a-9H"></a>安住仪式行慈境界无悔热。<a id="a-9I"></a>守护诸根得无食喜。<a id="a-9J"></a>离爱欲修禅不空。<a id="a-9K"></a>解脱魔罥安住佛境解脱成熟。<a id="a-9L"></a>般若有十利者。<a id="a-9M"></a>不取施相不依戒。<a id="a-9N"></a>不住忍力不离身心精进。<a id="a-9O"></a>禅无所住魔不能扰。<a id="a-9P"></a>他言论不能动。<a id="a-9Q"></a>达生死底起增上慈。<a id="a-9R"></a>不乐二乘地。<a id="a-9S"></a>四事应修檀。<a id="a-9T"></a>一修道者破悭贪故。<a id="a-9U"></a>二庄严菩提故。<a id="a-9V"></a>三自他利益。<a id="a-9W"></a>欲施施时施已皆欢喜名自利。<a id="a-9X"></a>饥渴者得除是名利他。<a id="a-9Y"></a>四得后世大善果。<a id="a-9Z"></a>后世获大尊贵饶财。<a id="a-9a"></a>四事应持戒。<a id="a-9b"></a>自修善法灭恶戒。<a id="a-9c"></a>庄严菩提摄众生。<a id="a-9d"></a>卧觉安不悔恨。<a id="a-9e"></a>于众生无害心。<a id="a-9f"></a>后受人天得涅槃等乐。<a id="a-9g"></a>四事应修忍。<a id="a-9h"></a>修忍除不忍。<a id="a-9i"></a>庄严菩提摄众生。<a id="a-9j"></a>彼此离怖畏。<a id="a-9k"></a>后世无嗔眷属不坏不受苦恼。<a id="a-9l"></a>得人天涅槃乐。<a id="a-9m"></a>四事应须修精进。<a id="a-9n"></a>进破懈怠庄严菩提摄众生。<a id="a-9o"></a>增善法是自利。<a id="a-9p"></a>不恼他是利他后得大力致菩提。<a id="a-9q"></a>四事应修禅定。<a id="a-9r"></a>定破乱心庄严菩提摄众生。<a id="a-9s"></a>身心寂静是自利。<a id="a-9t"></a>不恼众生是利他。<a id="a-9u"></a>后受清净身。<a id="a-9v"></a>安隐得涅槃。<a id="a-9w"></a>四事应修般若。<a id="a-9x"></a>智慧破无明庄严菩提摄众生。<a id="a-9y"></a>智慧自乐是自利。<a id="a-9z"></a>能教众生是利他。<a id="a-A0"></a>能坏烦恼及智障等是大果。<a id="a-A1"></a>如此流例。<a id="a-A2"></a>是别教明六度相也。<a id="a-A3"></a>月藏第一云。<a id="a-A4"></a>若众生唯依读诵求菩提。<a id="a-A5"></a>是人为着世俗。<a id="a-A6"></a>尚不调己烦恼何能调他。<a id="a-A7"></a>是人着嫉妒名利富贵。<a id="a-A8"></a>高心自是轻慢毁他。<a id="a-A9"></a>尚不得欲界善根。<a id="a-AA"></a>况色无色善根。<a id="a-AB"></a>况二乘菩提。<a id="a-AC"></a>况无上菩提。<a id="a-AD"></a>如星火不能干海。<a id="a-AE"></a>口气不能动山。<a id="a-AF"></a>藕丝不能称岳。<a id="a-AG"></a>何者世俗不能满菩提。<a id="a-AH"></a>何者是第一义。<a id="a-AI"></a>谓造一切福事。<a id="a-AJ"></a>若修身修心修慧。<a id="a-AK"></a>以第一义熏修。<a id="a-AL"></a>则速满六波罗蜜。<a id="a-AM"></a>若行若坐舍攀缘想是檀。<a id="a-AN"></a>舍攀缘不犯是尸。<a id="a-AO"></a>于境界不生疮疣是羼。<a id="a-AP"></a>不舍于离是精进。<a id="a-AQ"></a>于事中不放逸是禅。<a id="a-AR"></a>于诸法体性无生是般若。</p>
  <p id="aAS">复次于阴舍是檀。<a id="a-AT"></a>不计念阴是尸。<a id="a-AU"></a>于阴无我想是羼。<a id="a-AV"></a>于阴起怨想是进。<a id="a-AW"></a>于阴不炽然是禅。<a id="a-AX"></a>于阴毕竟弃是般若。<a id="a-AY"></a>于界舍是檀。<a id="a-AZ"></a>于界不扰浊是尸。<a id="a-Aa"></a>于界舍因缘是羼。<a id="a-Ab"></a>于界数数舍是进。<a id="a-Ac"></a>于界不起发是禅。<a id="a-Ad"></a>于界如幻想是般若。<a id="a-Ae"></a>如是等是名第一义谛善巧方便甚深法要。<a id="a-Af"></a>能满六波罗蜜。<a id="a-Ag"></a>以此法自为为他。<a id="a-Ah"></a>三世菩萨悉修是法成菩提故非世俗也。<a id="a-Ai"></a>此法能息众生烦恼道苦道。<a id="a-Aj"></a>安置菩提道。<a id="a-Ak"></a>华严七地。<a id="a-Al"></a>方明念念具十波罗蜜修习一切佛法。<a id="a-Am"></a>以求佛道善根。<a id="a-An"></a>与一切众生是檀。<a id="a-Ao"></a>能灭一切烦恼热是尸。<a id="a-Ap"></a>于一切众生无所伤是忍。<a id="a-Aq"></a>求善无厌是进。<a id="a-Ar"></a>修道心不散常向一切智是禅。<a id="a-As"></a>忍诸法不生门是般若。<a id="a-At"></a>能起无量智门是方便。<a id="a-Au"></a>求转胜智是愿。<a id="a-Av"></a>魔邪不能阻是力。<a id="a-Aw"></a>于一切法相。<a id="a-Ax"></a>如实说是智。<a id="a-Ay"></a>是十波罗蜜具故。<a id="a-Az"></a>四摄道品三解脱一切助菩提法。<a id="a-B0"></a>于念念中皆具足。<a id="a-B1"></a>诸地皆念念具足。<a id="a-B2"></a>此地胜故。<a id="a-B3"></a>如此例是圆教六度相也。<a id="a-B4"></a>次三十二相下明果圆。<a id="a-B5"></a>三十二相者。<a id="a-B6"></a>足平如奁底。<a id="a-B7"></a>足趺隆如龟背。<a id="a-B8"></a>两相共一修坚固布施千辐轮但一修。<a id="a-B9"></a>安慰恐怖者。<a id="a-BA"></a>足跟长手足指长圆直身。<a id="a-BB"></a>三相共一修。<a id="a-BC"></a>谓不杀戒。<a id="a-BD"></a>七处满肩颈臂脚一修。<a id="a-BE"></a>谓恒作施主。<a id="a-BF"></a>手足合缦及柔软两相一修。<a id="a-BG"></a>谓四摄。<a id="a-BH"></a>足跟直踝不现毛右旋。<a id="a-BI"></a>三相共一修。<a id="a-BJ"></a>恒以善法饶益众生。<a id="a-BK"></a>鹿膊肠相一修。<a id="a-BL"></a>以经书教人不吝。<a id="a-BM"></a>皮肤不受尘垢相一修。<a id="a-BN"></a>如问而答。<a id="a-BO"></a>黄金色相一修。<a id="a-BP"></a>忍辱好衣施。<a id="a-BQ"></a>阴马藏相一修。<a id="a-BR"></a>和合诤讼梵身圆等相。<a id="a-BS"></a>手摩膝相共一修。<a id="a-BT"></a>慈等心教导。<a id="a-BU"></a>肩圆项光师子臆。<a id="a-BV"></a>三相共一修。<a id="a-BW"></a>恒令施得增长。<a id="a-BX"></a>万字相一修不恼众生。<a id="a-BY"></a>绀眼牛王睫。<a id="a-BZ"></a>二相共一修。<a id="a-Ba"></a>不恚爱视众生。<a id="a-Bb"></a>顶髻青发二相共一修。<a id="a-Bc"></a>诸功德在人前。<a id="a-Bd"></a>一孔一毛白毫。<a id="a-Be"></a>二相共一修不妄语。<a id="a-Bf"></a>四十齿白齐二相共一修不两舌。<a id="a-Bg"></a>广长舌梵音声。<a id="a-Bh"></a>二相共一修不粗恶语。<a id="a-Bi"></a>师子颊一修不绮语。<a id="a-Bj"></a>四牙一修离邪命。<a id="a-Bk"></a>一切众生功德等佛一毛。<a id="a-Bl"></a>佛诸毛功德等一好。<a id="a-Bm"></a>诸好等一相。<a id="a-Bn"></a>诸相等白毫肉髻。<a id="a-Bo"></a>白毫肉髻百千万亿。<a id="a-Bp"></a>乃成梵音声。<a id="a-Bq"></a>三十二相因虽各各。<a id="a-Br"></a>论其真因者。<a id="a-Bs"></a>持戒精进。<a id="a-Bt"></a>精进无戒尚不得人天身。<a id="a-Bu"></a>况余相耶。<a id="a-Bv"></a>此则三藏教相本也。<a id="a-Bw"></a>空无生是通教相本。<a id="a-Bx"></a>道种智是别教相本。<a id="a-By"></a>实相是圆教相本。<a id="a-Bz"></a>八十种好者。<a id="a-C0"></a>二十指手足表里。<a id="a-C1"></a>八处平满踝膝髀六处好。<a id="a-C2"></a>妙肩肘腕六处满。<a id="a-C3"></a>两髂奇中三处好。<a id="a-C4"></a>髋尻二处马藏一。<a id="a-C5"></a>两膊二腰齐二。<a id="a-C6"></a>胁腋乳六腹胸背项四。<a id="a-C7"></a>上下牙上下唇齶。<a id="a-C8"></a>两颊两鬓两目两眉。<a id="a-C9"></a>两鼻孔额两肞两耳头圆。<a id="a-CA"></a>若分别四种好义准相可知。<a id="a-CB"></a>告诸四众下。<a id="a-CC"></a>第二明师妙果当成。<a id="a-CD"></a>师中复三。<a id="a-CE"></a>初明正果成。<a id="a-CF"></a>分陀利经云。<a id="a-CG"></a>调达作佛号提和罗耶。<a id="a-CH"></a>汉言天王。<a id="a-CI"></a>国名提和越。<a id="a-CJ"></a>汉言天地。<a id="a-CK"></a>时天王佛住世二十下。<a id="a-CL"></a>第二明化度。<a id="a-CM"></a>时天王佛般涅槃下。<a id="a-CN"></a>第三明灭后利益。<a id="a-CO"></a>佛告比丘下。<a id="a-CP"></a>第三劝修如文。<a id="a-CQ"></a>莲华化生者。<a id="a-CR"></a>胎经云。<a id="a-CS"></a>莲华生者。<a id="a-CT"></a>非胎卵湿化之化生也。<a id="a-CU"></a>非化而言化耳。<a id="a-CV"></a>实不如四生中之化生也。<a id="a-CW"></a>请观音云。<a id="a-CX"></a>莲华化生为父母。<a id="a-CY"></a>无量寿观云。<a id="a-CZ"></a>处华台久者为胎生。<a id="a-Ca"></a>实非胎也。<a id="a-Cb"></a>例莲华生者亦称湿卵。<a id="a-Cc"></a>而非湿卵(云云)。<a id="a-Cd"></a>于时下方者。<a id="a-Ce"></a>第二明今日文殊通经利益复二。<a id="a-Cf"></a>初明文殊通经。<a id="a-Cg"></a>二从文殊言我于海中下明利益。<a id="a-Ch"></a>第一复五。<a id="a-Ci"></a>一明智积请退。<a id="a-Cj"></a>分陀利经云。<a id="a-Ck"></a>下方佛所从菩萨。<a id="a-Cl"></a>名般若拘罗。<a id="a-Cm"></a>汉言智积。<a id="a-Cn"></a>二释迦下。<a id="a-Co"></a>明释尊止之令待通经利益之证。<a id="a-Cp"></a>智积谓多宝为证经故出。<a id="a-Cq"></a>劝物流通既讫。<a id="a-Cr"></a>是故请还。<a id="a-Cs"></a>释迦止者。<a id="a-Ct"></a>虽迹门事讫本门未彰。<a id="a-Cu"></a>故托在文殊以留多宝。<a id="a-Cv"></a>佛之密意非菩萨所知。<a id="a-Cw"></a>从尔时文殊下。<a id="a-Cx"></a>第三文殊寻来。<a id="a-Cy"></a>四智积菩萨下。<a id="a-Cz"></a>智积问所化几如。<a id="a-D0"></a>五文殊师利言下。<a id="a-D1"></a>文殊答非口所宣也。<a id="a-D2"></a>就第五复七。<a id="a-D3"></a>一答利益甚众。<a id="a-D4"></a>所言未下。<a id="a-D5"></a>第二蒙益者集证。<a id="a-D6"></a>此诸菩萨下。<a id="a-D7"></a>第三皆是文殊所化。<a id="a-D8"></a>本声闻人下。<a id="a-D9"></a>第四本声闻人。<a id="a-DA"></a>先禀权教住二乘道。<a id="a-DB"></a>分陀利经云。<a id="a-DC"></a>莲华从池出者。<a id="a-DD"></a>本发菩萨心。<a id="a-DE"></a>其华在空中。<a id="a-DF"></a>说摩诃衍事。<a id="a-DG"></a>本发声闻心者。<a id="a-DH"></a>华在空中但说断生死事。<a id="a-DI"></a>从今皆修行下。<a id="a-DJ"></a>第五今闻实教。<a id="a-DK"></a>悉住大乘法。<a id="a-DL"></a>文殊谓智积下。<a id="a-DM"></a>第六文殊结益。<a id="a-DN"></a>尔时下。<a id="a-DO"></a>七智积偈叹也。<a id="a-DP"></a>从文殊言我于海中下。<a id="a-DQ"></a>第二明利益文为九。<a id="a-DR"></a>一文殊自叙。<a id="a-DS"></a>二智积问。<a id="a-DT"></a>三答。<a id="a-DU"></a>四智积执别教为疑。<a id="a-DV"></a>五龙女明圆释疑。<a id="a-DW"></a>六身子挟三藏权难。<a id="a-DX"></a>七龙女以一实除疑。<a id="a-DY"></a>八时众闻见得益。<a id="a-DZ"></a>九智积身子默然信伏。<a id="a-Da"></a>第五龙女明圆释疑。<a id="a-Db"></a>初经叙现申敬。<a id="a-Dc"></a>次有三行半偈为三。<a id="a-Dd"></a>初半行明持经得解。<a id="a-De"></a>次二行明成就二身。<a id="a-Df"></a>后一行引佛为证。<a id="a-Dg"></a>罪福者。<a id="a-Dh"></a>约七方便传作。<a id="a-Di"></a>今偈深达无罪无福入一实相。<a id="a-Dj"></a>名为深达也。<a id="a-Dk"></a>十方即十法界。<a id="a-Dl"></a>同以实慧朗之。<a id="a-Dm"></a>故言遍照也。<a id="a-Dn"></a>具三十二相者。<a id="a-Do"></a>深得法身之理即备相好。<a id="a-Dp"></a>如大品明。<a id="a-Dq"></a>欲得一切法当学般若。<a id="a-Dr"></a>如得如意珠也。<a id="a-Ds"></a>二乘但得空。<a id="a-Dt"></a>空无相好也(云云)。<a id="a-Du"></a>第六身子复难。<a id="a-Dv"></a>先总难信。<a id="a-Dw"></a>后释出五碍。<a id="a-Dx"></a>第七龙女现成明证复二。<a id="a-Dy"></a>一者献珠表得圆解。<a id="a-Dz"></a>圆珠表其修得圆因。<a id="a-E0"></a>奉佛是将因克果。<a id="a-E1"></a>佛受疾者获果速也。<a id="a-E2"></a>此即一念坐道场。<a id="a-E3"></a>成佛不虚也。<a id="a-E4"></a>二正示因圆果满。<a id="a-E5"></a>胎经云。<a id="a-E6"></a>魔梵释女皆不舍身不受身。<a id="a-E7"></a>悉于现身得成佛故。<a id="a-E8"></a>偈言。<a id="a-E9"></a>法性如大海。<a id="a-EA"></a>不说有是非。<a id="a-EB"></a>凡夫贤圣人。<a id="a-EC"></a>平等无高下。<a id="a-ED"></a>唯在心垢灭。<a id="a-EE"></a>取证如反掌。<a id="a-EF"></a>第八尔时娑婆下。<a id="a-EG"></a>明时众见闻复二。<a id="a-EH"></a>先明见闻。<a id="a-EI"></a>二人天欢喜。<a id="a-EJ"></a>彼此蒙益。<a id="a-EK"></a>南方缘熟宜以八相成道。<a id="a-EL"></a>此土缘薄秖以龙女教化。<a id="a-EM"></a>此是权巧之力。<a id="a-EN"></a>得一身一切身。<a id="a-EO"></a>普现色身三昧也。</p>
  <p data-pb></p>
  <h2 id="aEP">释持品</h2>
  <p id="aEQ">二万菩萨奉命弘经。<a id="a-ER"></a>故名持品。<a id="a-ES"></a>重劝八十万亿那由他弘经。<a id="a-ET"></a>故名劝持品。</p>
  <p id="aEU">问。<a id="a-EV"></a>何故尔。</p>
  <p id="aEW">答。<a id="a-EX"></a>二万是法师品初别命之数。<a id="a-EY"></a>故奉旨受持。<a id="a-EZ"></a>八十万亿那由他等前无别命。<a id="a-Ea"></a>止是通觅。<a id="a-Eb"></a>今佛眼视令其发誓此土通经。<a id="a-Ec"></a>通经证验深重佛意殷勤。<a id="a-Ed"></a>是故蒙劝而弘。<a id="a-Ee"></a>故有二意也。<a id="a-Ef"></a>就文为二。<a id="a-Eg"></a>先明受持。<a id="a-Eh"></a>后明劝持。<a id="a-Ei"></a>初文复三。<a id="a-Ej"></a>一二万菩萨奉命此土持经。<a id="a-Ek"></a>二五百八千声闻。<a id="a-El"></a>发誓他国流通。<a id="a-Em"></a>三诸尼请记。</p>
  <p id="aEn">问。<a id="a-Eo"></a>此诸声闻已成大士。<a id="a-Ep"></a>何故不能此土弘经。</p>
  <p id="aEq">答。<a id="a-Er"></a>为引初心始行菩萨未能恶世苦行通经。<a id="a-Es"></a>复欲开于安乐行品也。<a id="a-Et"></a>第二劝持有长行偈颂。<a id="a-Eu"></a>长行有五。<a id="a-Ev"></a>一佛眼视。<a id="a-Ew"></a>二菩萨请告。<a id="a-Ex"></a>三佛默然。<a id="a-Ey"></a>四菩萨知意。<a id="a-Ez"></a>五发誓通经。<a id="a-F0"></a>眼视默劝而不告言者。<a id="a-F1"></a>上来虽不别命。<a id="a-F2"></a>而举持经功德深厚引证分明。<a id="a-F3"></a>多宝分身远来劝发。<a id="a-F4"></a>此之殷勤事义已足。<a id="a-F5"></a>有欲应命宜即发誓无烦复言。<a id="a-F6"></a>又将护声闻他方之愿故不称扬也。<a id="a-F7"></a>偈有二十行请护持经。<a id="a-F8"></a>不复细分。<a id="a-F9"></a>寻文可解。<a id="a-FA"></a>前十七行。<a id="a-FB"></a>被忍衣弘经。<a id="a-FC"></a>次第二一行入室弘经。<a id="a-FD"></a>次第三一行坐座弘经。<a id="a-FE"></a>次第四一行总结请加。<a id="a-FF"></a>中阿含第六云。<a id="a-FG"></a>阿兰若此翻无事。<a id="a-FH"></a>头陀此翻抖擞。<a id="a-FI"></a>宝云经第六云。<a id="a-FJ"></a>阿练儿处比丘。<a id="a-FK"></a>见王王子婆罗门。<a id="a-FL"></a>及一切人来。<a id="a-FM"></a>比丘唱善来可就此坐。<a id="a-FN"></a>彼即共坐。<a id="a-FO"></a>彼不坐比丘亦不坐。<a id="a-FP"></a>当为说法令欢喜。<a id="a-FQ"></a>佛灭后末恶世不应式比丘。<a id="a-FR"></a>虽说戒法而得活。<a id="a-FS"></a>而于戒法不乐行。<a id="a-FT"></a>历五分法身。<a id="a-FU"></a>余一切道法亦如是。<a id="a-FV"></a>说如齆鼻人说栴檀自既无香亦不自闻。<a id="a-FW"></a>天人龙神鸠槃茶终不供养无戒人。<a id="a-FX"></a>余四分亦如是说。<a id="a-FY"></a>无有能将妙法来。<a id="a-FZ"></a>必由净戒之所起。<a id="a-Fa"></a>余四亦如是。<a id="a-Fb"></a>若遇垂死最重病。<a id="a-Fc"></a>痛恼逼迫极无瘳。<a id="a-Fd"></a>念佛三昧常不舍一切苦切夺其心。<a id="a-Fe"></a>彼人自解是法故。<a id="a-Ff"></a>则知一切诸法空。<a id="a-Fg"></a>忍辱铠者。<a id="a-Fh"></a>中阿含第五云。<a id="a-Fi"></a>黑齿比丘诉佛云。<a id="a-Fj"></a>舍利弗骂我说我。<a id="a-Fk"></a>佛疾唤舍利弗实骂说不。<a id="a-Fl"></a>舍利弗言。<a id="a-Fm"></a>心不定者或说骂。<a id="a-Fn"></a>我心已定云何说骂。<a id="a-Fo"></a>如折角牛不触娆人。<a id="a-Fp"></a>如残童子耻不恼彼。<a id="a-Fq"></a>我心如地水火风。<a id="a-Fr"></a>净与不净大小便利涕唾受而不骂。<a id="a-Fs"></a>心如扫帚。<a id="a-Ft"></a>净不净俱扫。<a id="a-Fu"></a>又如破器盛脂置之日中。<a id="a-Fv"></a>渧渧恒漏。<a id="a-Fw"></a>自观九孔常漏不净。<a id="a-Fx"></a>云何骂说于他。<a id="a-Fy"></a>又如死蛇狗等系净童子颈。<a id="a-Fz"></a>惭耻自愧不骂说他。<a id="a-G0"></a>佛问如是恶人汝云何观。<a id="a-G1"></a>答人有五。<a id="a-G2"></a>一身善口意不善。<a id="a-G3"></a>但念其善不念不善。<a id="a-G4"></a>如纳衣比丘见粪聚弊帛。<a id="a-G5"></a>左捉右舒。<a id="a-G6"></a>截弃不净而取于净。<a id="a-G7"></a>念用其身净以规我身。<a id="a-G8"></a>弃其口意以诫我口意。<a id="a-G9"></a>又口行净身意不净。<a id="a-GA"></a>亦念其口弃其身意。<a id="a-GB"></a>如热渴者值多草池披草掬水凉身止渴。<a id="a-GC"></a>又意净身口不净。<a id="a-GD"></a>亦念其意不用其身口。<a id="a-GE"></a>如行路热渴唯牛迹少水我若用掬若手水则浑浊。<a id="a-GF"></a>应两膝跪两手凭口就吸之以除热渴。<a id="a-GG"></a>又三业皆不净者。<a id="a-GH"></a>虽无可用当痛念之。<a id="a-GI"></a>如路见病人安置使稳。<a id="a-GJ"></a>念此不净使得值善知识治其三业。<a id="a-GK"></a>勿令堕落三途。<a id="a-GL"></a>又三种皆净。<a id="a-GM"></a>常念是人以自训况念齐愿齐。<a id="a-GN"></a>如清凉池多诸花草。<a id="a-GO"></a>热渴入中以自苏息。<a id="a-GP"></a>常念境界以去我恶。<a id="a-GQ"></a>此是三藏教中。<a id="a-GR"></a>用苦无常不净无我空为铠也。<a id="a-GS"></a>毗婆沙第八云。<a id="a-GT"></a>念骂是一语余皆唤声。<a id="a-GU"></a>终日唤声于我何为。<a id="a-GV"></a>又此方是卑陋语。<a id="a-GW"></a>他方是称赞语。<a id="a-GX"></a>我若念此卑语无处得乐。<a id="a-GY"></a>又观此字骂若颠倒此字即成赞。<a id="a-GZ"></a>又骂是一界少分。<a id="a-Ga"></a>一入少分。<a id="a-Gb"></a>一阴少分。<a id="a-Gc"></a>骂少不骂多。<a id="a-Gd"></a>又谁成就骂。<a id="a-Ge"></a>骂者成就。<a id="a-Gf"></a>成就自彼。<a id="a-Gg"></a>于我何为。<a id="a-Gh"></a>又骂是一字。<a id="a-Gi"></a>一字不成骂。<a id="a-Gj"></a>二字成骂。<a id="a-Gk"></a>无有一时称二字者。<a id="a-Gl"></a>若称后字。<a id="a-Gm"></a>前字已灭。<a id="a-Gn"></a>又能骂所骂一时。<a id="a-Go"></a>同一刹那俱灭于我何为。<a id="a-Gp"></a>如是等用空为铠也。<a id="a-Gq"></a>十七云。<a id="a-Gr"></a>凡圣俱有三受云何差别。<a id="a-Gs"></a>凡夫于苦受有二。<a id="a-Gt"></a>一身受苦。<a id="a-Gu"></a>二心受忧悲。<a id="a-Gv"></a>如三毒箭。<a id="a-Gw"></a>失乐则嗔得乐则喜。<a id="a-Gx"></a>不苦不乐则痴。<a id="a-Gy"></a>圣人但有身受而无心受。<a id="a-Gz"></a>于苦不嗔于乐不爱于不苦不乐不痴。<a id="a-H0"></a>三使不能使。<a id="a-H1"></a>于使得解脱。<a id="a-H2"></a>故有凡圣之异。<a id="a-H3"></a>如此等有无差降者。<a id="a-H4"></a>此用别教为铠也。<a id="a-H5"></a>今经明铠者。<a id="a-H6"></a>以念佛为铠。<a id="a-H7"></a>是念法佛第一义。<a id="a-H8"></a>佛即是法故。<a id="a-H9"></a>文云念佛告敕即法也。<a id="a-HA"></a>佛即是僧僧即事理俱和。<a id="a-HB"></a>毗卢遮那遍一切处也。<a id="a-HC"></a>如此之铠。<a id="a-HD"></a>一铠一切铠。<a id="a-HE"></a>即圆教铠也。</p>
  <p data-pb></p>
  <h2 id="aHF">释安乐行品</h2>
  <p id="aHG">释此品为三。<a id="a-HH"></a>依事附文法门事者身无危险故安。<a id="a-HI"></a>心无忧恼故乐。<a id="a-HJ"></a>身安心乐故能进行。<a id="a-HK"></a>附文者。<a id="a-HL"></a>着如来衣则法身安。<a id="a-HM"></a>入如来室故解脱心乐。<a id="a-HN"></a>坐如来座故。<a id="a-HO"></a>般若导行进。<a id="a-HP"></a>此附上品文释耳。<a id="a-HQ"></a>住忍辱地故身安。<a id="a-HR"></a>而不卒暴故心乐。<a id="a-HS"></a>观诸法实相故行进。<a id="a-HT"></a>又法门者。<a id="a-HU"></a>安名不动。<a id="a-HV"></a>乐名无受。<a id="a-HW"></a>行名无行。<a id="a-HX"></a>不动者六道生死。<a id="a-HY"></a>二圣涅槃所不能动。<a id="a-HZ"></a>既不缘二边则身无动摇。<a id="a-Ha"></a>上文云。<a id="a-Hb"></a>身体及手足。<a id="a-Hc"></a>静然安不动。<a id="a-Hd"></a>其心常憺怕。<a id="a-He"></a>未曾有散乱。<a id="a-Hf"></a>则安住不动如须弥顶。<a id="a-Hg"></a>常住不动法门也。<a id="a-Hh"></a>乐者不受三昧广大之用。<a id="a-Hi"></a>不受凡夫之五受。<a id="a-Hj"></a>乃至圆教中五受生见亦皆不受。<a id="a-Hk"></a>有受则有苦。<a id="a-Hl"></a>无受则无苦。<a id="a-Hm"></a>无苦无乐乃名大乐。<a id="a-Hn"></a>无行者。<a id="a-Ho"></a>若有所受即有所行。<a id="a-Hp"></a>无受则无所行。<a id="a-Hq"></a>不行凡夫行。<a id="a-Hr"></a>不行贤圣行。<a id="a-Hs"></a>故言无行。<a id="a-Ht"></a>而行中道。<a id="a-Hu"></a>是故名行。<a id="a-Hv"></a>即法门也。<a id="a-Hw"></a>今更广事解。<a id="a-Hx"></a>夫安乐者即大涅槃。<a id="a-Hy"></a>从果立名也。<a id="a-Hz"></a>行者即涅槃道。<a id="a-I0"></a>从因得名也。<a id="a-I1"></a>诸余因果俱苦。<a id="a-I2"></a>如常见外道行于苦行还得苦果。<a id="a-I3"></a>若因乐果苦。<a id="a-I4"></a>如断见外道恣情取乐后得苦报。<a id="a-I5"></a>若因苦果乐。<a id="a-I6"></a>如析法二乘无常拙度加功苦至方入涅槃。<a id="a-I7"></a>今言安乐行者。<a id="a-I8"></a>因果俱乐。<a id="a-I9"></a>即是大品如实巧度。<a id="a-IA"></a>大经云。<a id="a-IB"></a>定苦行者谓诸凡夫。<a id="a-IC"></a>苦乐行者声闻缘觉。<a id="a-ID"></a>定乐行者谓诸菩萨也。<a id="a-IE"></a>絓七方便粗因粗果。<a id="a-IF"></a>皆非安乐行。<a id="a-IG"></a>独此妙因妙果。<a id="a-IH"></a>称安乐行也。<a id="a-II"></a>更广依文释者。<a id="a-IJ"></a>安乐行是涅槃道。<a id="a-IK"></a>涅槃有三义。<a id="a-IL"></a>谓三德秘藏。<a id="a-IM"></a>行有三义。<a id="a-IN"></a>谓止行观行慈悲行。<a id="a-IO"></a>止行者。<a id="a-IP"></a>三业柔和违从俱寂。<a id="a-IQ"></a>即是体法身行。<a id="a-IR"></a>即上文如来衣也。<a id="a-IS"></a>观行者。<a id="a-IT"></a>一实相慧无分别光。<a id="a-IU"></a>即体般若行。<a id="a-IV"></a>即上如来座也。<a id="a-IW"></a>慈悲行者。<a id="a-IX"></a>四弘誓愿广度一切。<a id="a-IY"></a>即体解脱行。<a id="a-IZ"></a>即上文如来室也。<a id="a-Ia"></a>总此三行为涅槃道。<a id="a-Ib"></a>总于三德为行之境。<a id="a-Ic"></a>境称安乐道称为行。<a id="a-Id"></a>大论云。<a id="a-Ie"></a>菩萨从初发心。<a id="a-If"></a>常观涅槃行道因时用此三行法。<a id="a-Ig"></a>导三业为行。<a id="a-Ih"></a>三业净故即是净于六根。<a id="a-Ii"></a>六根若净发相似解而得入真。<a id="a-Ij"></a>果时名佛眼耳等。<a id="a-Ik"></a>因名止行。<a id="a-Il"></a>果名断德。<a id="a-Im"></a>因名观行果名智德。<a id="a-In"></a>因名慈悲行果名恩德。<a id="a-Io"></a>又因名三业果名三密。<a id="a-Ip"></a>因时慈悲导三业利他。<a id="a-Iq"></a>果时名三轮不思议化。<a id="a-Ir"></a>如此观时无复分别。<a id="a-Is"></a>一切诸法中。<a id="a-It"></a>悉有安乐性。<a id="a-Iu"></a>一切众生即大涅槃不可复灭。<a id="a-Iv"></a>行于非道通达佛道。<a id="a-Iw"></a>此即绝待明安乐行。<a id="a-Ix"></a>此行与涅槃义合。<a id="a-Iy"></a>彼云。<a id="a-Iz"></a>复有一行是如来行。<a id="a-J0"></a>如来是人安乐是法。<a id="a-J1"></a>如来是安乐人。<a id="a-J2"></a>安乐是如来法。<a id="a-J3"></a>总而言之。<a id="a-J4"></a>其义不异。<a id="a-J5"></a>别亦不异。<a id="a-J6"></a>此明寂灭忍法空座如来室。<a id="a-J7"></a>彼明金银宝树。<a id="a-J8"></a>宝树即无漏宝林。<a id="a-J9"></a>无漏与空寂灭忍合。<a id="a-JA"></a>金沙大河直入西海。<a id="a-JB"></a>即一实慧与诸法空合。<a id="a-JC"></a>得道女人则无谄曲此无缘大慈与如来室合。<a id="a-JD"></a>彼呼为无余义。<a id="a-JE"></a>此呼为无上道。<a id="a-JF"></a>又五行义亦与衣座室意同也。</p>
  <p id="aJG">问。<a id="a-JH"></a>大经明亲附国王持弓带箭摧伏恶人。<a id="a-JI"></a>此经远离豪势谦下慈善。<a id="a-JJ"></a>刚柔硕乖云何不异。</p>
  <p id="aJK">答。<a id="a-JL"></a>大经偏论折伏住一子地。<a id="a-JM"></a>何曾无摄受。<a id="a-JN"></a>此经偏明摄受。<a id="a-JO"></a>头破七分非无折伏。<a id="a-JP"></a>各举一端适时而已。<a id="a-JQ"></a>理必具四。<a id="a-JR"></a>何者适时称宜即世界意摄受即为人意。<a id="a-JS"></a>折伏即对治意。<a id="a-JT"></a>悟道即第一义意也。<a id="a-JU"></a>广法门释者。<a id="a-JV"></a>应明不动门不受门不行门。<a id="a-JW"></a>略不记也此品是迹门流通第四意。<a id="a-JX"></a>若二万八十亿那由他受命弘经。<a id="a-JY"></a>深识权实广知渐顿又达机缘。<a id="a-JZ"></a>神力自在浊世恼乱不障通经。<a id="a-Ja"></a>不俟更示方法。<a id="a-Jb"></a>若初依始心。<a id="a-Jc"></a>欲修圆行入浊弘经。<a id="a-Jd"></a>为浊所恼自行不立亦无化功。<a id="a-Je"></a>为是人故须示方法明安乐行。<a id="a-Jf"></a>故有此品来也。<a id="a-Jg"></a>此安乐行有何次第。<a id="a-Jh"></a>然法华圆行。<a id="a-Ji"></a>一行无量行。<a id="a-Jj"></a>不可思议何定前后。<a id="a-Jk"></a>今且一绪。<a id="a-Jl"></a>法师品略示弘经。<a id="a-Jm"></a>则以益他为本。<a id="a-Jn"></a>先明入室。<a id="a-Jo"></a>此中辨恶世弘经安诸逼恼。<a id="a-Jp"></a>先着如来衣。<a id="a-Jq"></a>前后互现耳。<a id="a-Jr"></a>若约行次者。<a id="a-Js"></a>诸法从本已来。<a id="a-Jt"></a>常自寂灭相。<a id="a-Ju"></a>若乖寂起相应先以般若荡累。<a id="a-Jv"></a>则初坐座诸法不生而般若生同体慈悲愍众故行道。<a id="a-Jw"></a>次入如来室。<a id="a-Jx"></a>既以慈悲化世必涉违从。<a id="a-Jy"></a>决须安忍。<a id="a-Jz"></a>次着如来衣。<a id="a-K0"></a>虽作此次说非行时。<a id="a-K1"></a>行时入空即具一切法况慈忍耶。<a id="a-K2"></a>四安乐行者。<a id="a-K3"></a>旧云一假实二空为体。<a id="a-K4"></a>二说法为体。<a id="a-K5"></a>三离过为体。<a id="a-K6"></a>四慈悲为体基师云。<a id="a-K7"></a>一空二离憍慢。<a id="a-K8"></a>三除嫉妒。<a id="a-K9"></a>四大慈悲。<a id="a-KA"></a>龙师云。<a id="a-KB"></a>一身远诸恶渐近空理。<a id="a-KC"></a>二除口过。<a id="a-KD"></a>三除意嫉。<a id="a-KE"></a>四起慈悲。<a id="a-KF"></a>南岳师云。<a id="a-KG"></a>一无著正慧。<a id="a-KH"></a>二口不说过。<a id="a-KI"></a>三敬上接下。<a id="a-KJ"></a>四大慈悲。<a id="a-KK"></a>天台师云。<a id="a-KL"></a>止观慈悲。<a id="a-KM"></a>导三业及誓愿。<a id="a-KN"></a>身业有止故离身粗业。<a id="a-KO"></a>有观故不得身。<a id="a-KP"></a>不得身业不得能离。<a id="a-KQ"></a>无所得故不堕凡夫。<a id="a-KR"></a>有慈悲故勤修身业广利一切。<a id="a-KS"></a>不堕二乘地。<a id="a-KT"></a>有止行故着忍辱衣。<a id="a-KU"></a>有观行故坐如来座。<a id="a-KV"></a>有慈悲故入如来室。<a id="a-KW"></a>止行离过即成断德。<a id="a-KX"></a>观行无著即成智德。<a id="a-KY"></a>慈悲利他即成恩德。<a id="a-KZ"></a>恩德资成智德。<a id="a-Ka"></a>智德能通达断德。<a id="a-Kb"></a>是名身业安乐行。<a id="a-Kc"></a>余口意誓愿亦如是。<a id="a-Kd"></a>品文有问有答。<a id="a-Ke"></a>问中先叹前品深行菩萨能如此弘经。<a id="a-Kf"></a>后问浅行菩萨云何恶世宣说是经。<a id="a-Kg"></a>佛告下。<a id="a-Kh"></a>第二答中有三。<a id="a-Ki"></a>一标四行章行。<a id="a-Kj"></a>二解释修行方法。<a id="a-Kk"></a>三总明行成之相。<a id="a-Kl"></a>初标章如文一者安住下。<a id="a-Km"></a>第二解释方法即为四别。<a id="a-Kn"></a>初文又二一释方法。<a id="a-Ko"></a>二结行成。<a id="a-Kp"></a>修行有长行偈颂。<a id="a-Kq"></a>长行又二。<a id="a-Kr"></a>初一者下标行近。<a id="a-Ks"></a>次文殊下释行近。<a id="a-Kt"></a>初双标如文。<a id="a-Ku"></a>次释中又二。<a id="a-Kv"></a>谓行处近处。<a id="a-Kw"></a>或云内凡初行名行处。<a id="a-Kx"></a>若久习纯熟。<a id="a-Ky"></a>渐能近理名近处。<a id="a-Kz"></a>引前品近果之行为例也。<a id="a-L0"></a>或云行处约因近处约果。<a id="a-L1"></a>行处明智近处明境。<a id="a-L2"></a>瑶师云。<a id="a-L3"></a>七住已上心体于理为行处。<a id="a-L4"></a>已过分段也。<a id="a-L5"></a>自此已还无生未能现前。<a id="a-L6"></a>渐近于理为近处。<a id="a-L7"></a>同是分段。<a id="a-L8"></a>此二是行始。<a id="a-L9"></a>通为一安乐行也。<a id="a-LA"></a>私谓初家以行为浅。<a id="a-LB"></a>若大经云。<a id="a-LC"></a>十地菩萨以行故见不了了。<a id="a-LD"></a>当知行则不浅。<a id="a-LE"></a>后家以近为浅。<a id="a-LF"></a>若净名云。<a id="a-LG"></a>近无等等佛自在慧。<a id="a-LH"></a>此则近更成深。<a id="a-LI"></a>若两行俱深。<a id="a-LJ"></a>则成前品菩萨弘经之行。<a id="a-LK"></a>不关初心方法。<a id="a-LL"></a>若两行俱浅。<a id="a-LM"></a>即七方便人所行。<a id="a-LN"></a>何关圆行方法。<a id="a-LO"></a>故不可偏据深浅。<a id="a-LP"></a>然行名进趣。<a id="a-LQ"></a>近名亲习。<a id="a-LR"></a>亲习故进趣。<a id="a-LS"></a>进趣故亲习。<a id="a-LT"></a>复何浅深。<a id="a-LU"></a>又行近是上方法。<a id="a-LV"></a>行处是如来衣。<a id="a-LW"></a>近处是如来座。<a id="a-LX"></a>座衣既不浅深。<a id="a-LY"></a>行近何得优劣。<a id="a-LZ"></a>又忍辱必内怀至理历缘耐事。<a id="a-La"></a>目之为行。<a id="a-Lb"></a>空座必体达外缘栖息真境。<a id="a-Lc"></a>目之为近。<a id="a-Ld"></a>盖事理互现。<a id="a-Le"></a>复何浅深。<a id="a-Lf"></a>若尔何故分行近。<a id="a-Lg"></a>诣理略说名行处。<a id="a-Lh"></a>附事广说名近处。<a id="a-Li"></a>说有广略理无浅深。<a id="a-Lj"></a>今约三法明行处。<a id="a-Lk"></a>一直缘一谛。<a id="a-Ll"></a>一谛为一切所归。<a id="a-Lm"></a>为一切作本。<a id="a-Ln"></a>而遍无分别。<a id="a-Lo"></a>一切所归者。<a id="a-Lp"></a>即忍辱地也。<a id="a-Lq"></a>地即中道诸法归之。<a id="a-Lr"></a>故名为地。<a id="a-Ls"></a>众行休息故名忍辱。<a id="a-Lt"></a>此即行不行之行也。<a id="a-Lu"></a>为一切作本者。<a id="a-Lv"></a>如万物得地而生。<a id="a-Lw"></a>众行得理而成。<a id="a-Lx"></a>若得理本。<a id="a-Ly"></a>在刚能柔。<a id="a-Lz"></a>在逆能顺。<a id="a-M0"></a>在暴能治在惊能安。<a id="a-M1"></a>无量功德从中道地生。<a id="a-M2"></a>地无所生而生功德。<a id="a-M3"></a>即不行行之行。<a id="a-M4"></a>遍无分别者。<a id="a-M5"></a>则不分别不行与行差别之相。<a id="a-M6"></a>故云又复不行不分别等也。<a id="a-M7"></a>即是非行非不行。<a id="a-M8"></a>无三行而三行故名为行。<a id="a-M9"></a>同一实谛故名为处。<a id="a-MA"></a>如此行处合上经文。<a id="a-MB"></a>休息众行合如来衣。<a id="a-MC"></a>随生功德合如来室。<a id="a-MD"></a>遍无分别合如来座。<a id="a-ME"></a>是名一法释行处。<a id="a-MF"></a>是弘经方轨也。<a id="a-MG"></a>二约二法。<a id="a-MH"></a>即生法二忍二忍即生法二空。<a id="a-MI"></a>二空异二乘。<a id="a-MJ"></a>何者。<a id="a-MK"></a>人法二空约真俗假实。<a id="a-ML"></a>明二空二忍。<a id="a-MM"></a>悉见中道故不同二乘。<a id="a-MN"></a>若更开者即四忍。<a id="a-MO"></a>若作五忍指善字为信忍。<a id="a-MP"></a>若作六忍指和字为和从忍。<a id="a-MQ"></a>若对地即开四十二忍。<a id="a-MR"></a>一地尚有四十一地功德。<a id="a-MS"></a>一忍宁无四十一忍法耶。<a id="a-MT"></a>今且约四忍消文。<a id="a-MU"></a>谓伏顺无生寂灭忍也。<a id="a-MV"></a>此四忍与别教异。<a id="a-MW"></a>彼前二忍是生忍位则浅。<a id="a-MX"></a>后二忍是法忍位则深。<a id="a-MY"></a>今圆生法悉通四忍亦通。<a id="a-MZ"></a>何者二空理即是中道。<a id="a-Ma"></a>初住修四忍入中见二空理。<a id="a-Mb"></a>乃至后心亦穷二空理。<a id="a-Mc"></a>大经云。<a id="a-Md"></a>发心毕竟二不别。<a id="a-Me"></a>若约无浅深判四忍者。<a id="a-Mf"></a>从初发心圆伏五住。<a id="a-Mg"></a>至金刚顶皆名伏忍。<a id="a-Mh"></a>初后悉不违实相。<a id="a-Mi"></a>名顺忍。<a id="a-Mj"></a>初后悉不起二边心。<a id="a-Mk"></a>名无生忍。<a id="a-Ml"></a>初后悉休息众行。<a id="a-Mm"></a>名寂灭忍。<a id="a-Mn"></a>闻生死不匆卒畏苦。<a id="a-Mo"></a>闻涅槃不匆卒证乐。<a id="a-Mp"></a>闻佛常与无常二乘作佛不作佛。<a id="a-Mq"></a>闻生死涅槃异与不异。<a id="a-Mr"></a>闻佛道长短难易非长非短非难非易等皆不惊怖。<a id="a-Ms"></a>行此行者。<a id="a-Mt"></a>从始至终以二空理忍诸法。<a id="a-Mu"></a>即着如来衣。<a id="a-Mv"></a>安住二空理。<a id="a-Mw"></a>即坐如来座。<a id="a-Mx"></a>愍诸众生。<a id="a-My"></a>即入如来室。<a id="a-Mz"></a>二空四忍名为行。<a id="a-N0"></a>理即是处。<a id="a-N1"></a>是名约二法明行处为弘经方轨也。<a id="a-N2"></a>三约三法。<a id="a-N3"></a>三法即不思议三谛也。<a id="a-N4"></a>住忍辱地总论三谛。<a id="a-N5"></a>如有地可据。<a id="a-N6"></a>方能忍辱也。<a id="a-N7"></a>柔和善顺者。<a id="a-N8"></a>善顺真谛能忍虚妄见爱寒热等。<a id="a-N9"></a>故言善顺也。<a id="a-NA"></a>而不卒暴心不惊者。<a id="a-NB"></a>安于俗谛忍众根缘称适机宜。<a id="a-NC"></a>故云不卒暴。<a id="a-ND"></a>体忍违从故心不惊也。<a id="a-NE"></a>于法无所行等者。<a id="a-NF"></a>即安中谛能忍二边。<a id="a-NG"></a>故云无所行。<a id="a-NH"></a>正住中道故云观实相。<a id="a-NI"></a>亦不得中实故云不分别。<a id="a-NJ"></a>此则据三谛之地名处。<a id="a-NK"></a>忍五住之辱名行。<a id="a-NL"></a>行亦为三。<a id="a-NM"></a>谓止行即行不行。<a id="a-NN"></a>观行即非行非不行。<a id="a-NO"></a>慈悲行即不行行。<a id="a-NP"></a>合上衣座舍等。<a id="a-NQ"></a>是为约三法明行处。<a id="a-NR"></a>辩弘经方轨也。<a id="a-NS"></a>龙师云。<a id="a-NT"></a>住忍辱地总举生法二忍。<a id="a-NU"></a>下别明二忍。<a id="a-NV"></a>柔和善顺明身业也。<a id="a-NW"></a>而不卒暴是口业。<a id="a-NX"></a>心亦不惊是意业。<a id="a-NY"></a>此就三业明修生忍。<a id="a-NZ"></a>于诸法无所行。<a id="a-Na"></a>不行有相也。<a id="a-Nb"></a>而观如实相。<a id="a-Nc"></a>行空平等也。<a id="a-Nd"></a>亦不行不分别。<a id="a-Ne"></a>不行无相也。<a id="a-Nf"></a>有无两亡会于中道。<a id="a-Ng"></a>此三句明修法忍。<a id="a-Nh"></a>得是二忍结为行处。<a id="a-Ni"></a>彼明二忍未知约何。<a id="a-Nj"></a>若三教二忍。<a id="a-Nk"></a>全非法华之义。<a id="a-Nl"></a>若约圆教不应隔别不融(云云)。<a id="a-Nm"></a>云何名近下。<a id="a-Nn"></a>第二近处文为三。<a id="a-No"></a>远十恼乱。<a id="a-Np"></a>即远故论近。<a id="a-Nq"></a>亦是附戒门助观。<a id="a-Nr"></a>修摄其心即近故论近。<a id="a-Ns"></a>亦是附定门助观也观一切法空。<a id="a-Nt"></a>即非远非近论近。<a id="a-Nu"></a>亦是附慧门助观。<a id="a-Nv"></a>上直缘理住忍辱地。<a id="a-Nw"></a>今戒门广出众辱之缘应修远离。<a id="a-Nx"></a>非持刀仗亦不弃舍。<a id="a-Ny"></a>但以正慧而远离之。<a id="a-Nz"></a>当知远近广上行所不行也。<a id="a-O0"></a>上直明不暴惊。<a id="a-O1"></a>今定门广出修定心。<a id="a-O2"></a>修定处。<a id="a-O3"></a>修定要门。<a id="a-O4"></a>以定力故。<a id="a-O5"></a>在暴而治。<a id="a-O6"></a>在惊而安。<a id="a-O7"></a>当知即近论近。<a id="a-O8"></a>广上不行行也。<a id="a-O9"></a>上直明无所行。<a id="a-OA"></a>今广观一切空具历诸境。<a id="a-OB"></a>无量无边无碍无障。<a id="a-OC"></a>当知非远非近。<a id="a-OD"></a>广上非行非不行。<a id="a-OE"></a>就初有十种应远者。<a id="a-OF"></a>一豪势。<a id="a-OG"></a>二邪人法。<a id="a-OH"></a>三凶险戏。<a id="a-OI"></a>四旃陀罗。<a id="a-OJ"></a>五二乘众。<a id="a-OK"></a>六远欲想。<a id="a-OL"></a>七远不男。<a id="a-OM"></a>八远危害。<a id="a-ON"></a>九远讥嫌。<a id="a-OO"></a>十远畜养等。<a id="a-OP"></a>路伽耶此云恶论。<a id="a-OQ"></a>亦云破论。<a id="a-OR"></a>逆路者逆君父之论。<a id="a-OS"></a>又路名为善论。<a id="a-OT"></a>亦名师破弟子。<a id="a-OU"></a>逆路名恶论。<a id="a-OV"></a>亦名弟子破师。<a id="a-OW"></a>那罗延者上伎戏。<a id="a-OX"></a>亦云彩画。<a id="a-OY"></a>其身作变异。<a id="a-OZ"></a>又云缘幢掷倒之属也。<a id="a-Oa"></a>分十种为二边。<a id="a-Ob"></a>九是生死。<a id="a-Oc"></a>一是涅槃。<a id="a-Od"></a>二俱远离。<a id="a-Oe"></a>即寂灭之异名耳。<a id="a-Of"></a>观心释十种云云。<a id="a-Og"></a>近近处有三意(云云)</p>
 </body>
</html>