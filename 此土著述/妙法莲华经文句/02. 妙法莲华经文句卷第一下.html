<!doctype html>
<html id="z3IBWXs1MP" data-ver="1425">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">上妙法莲华经文句卷第一下</h1>
  <p id="a2">别观无生智者。<a id="a-3"></a>镜譬法界。<a id="a-4"></a>眼譬观智。<a id="a-5"></a>青黄赤白小大长短譬十法界。<a id="a-6"></a>青譬地狱因果。<a id="a-7"></a>黄譬饿鬼因果。<a id="a-8"></a>赤譬畜生因果。<a id="a-9"></a>白譬人天因果。<a id="a-A"></a>小色像譬二乘因果。<a id="a-B"></a>大色像譬通菩萨因果。<a id="a-C"></a>短色像譬别菩萨因果。<a id="a-D"></a>长色像譬佛因果。<a id="a-E"></a>皆于镜中分别无谬。<a id="a-F"></a>若欲自正。<a id="a-G"></a>令九因果不生一因果生。<a id="a-H"></a>若欲正他。<a id="a-I"></a>令他九因果不生一因果生。<a id="a-J"></a>依于法界行菩提行。<a id="a-K"></a>次第用析体观智。<a id="a-L"></a>断四住生令不生。<a id="a-M"></a>次用恒沙佛法。<a id="a-N"></a>断客尘烦恼。<a id="a-O"></a>令无知不生。<a id="a-P"></a>后用实相智慧断无明。<a id="a-Q"></a>令根本不生。<a id="a-R"></a>若无四住则分段不生。<a id="a-S"></a>若无无知则方便不生。<a id="a-T"></a>若无无明则实报不生。<a id="a-U"></a>生亦不生。<a id="a-V"></a>不生亦不生。<a id="a-W"></a>故名不生。<a id="a-X"></a>是名别教无生智也。<a id="a-Y"></a>约圆教观无生智者。<a id="a-Z"></a>观镜团圆。<a id="a-a"></a>不观背面不观形像。<a id="a-b"></a>非背非闇非面非明。<a id="a-c"></a>不取种种形容。<a id="a-d"></a>不取种种檠像。<a id="a-e"></a>但观团圆。<a id="a-f"></a>无际畔。<a id="a-g"></a>无始终。<a id="a-h"></a>无明闇。<a id="a-i"></a>无一异差别者。<a id="a-j"></a>譬于圆观。<a id="a-k"></a>不取十法界相貌。<a id="a-l"></a>无善恶。<a id="a-m"></a>无邪正。<a id="a-n"></a>无小大等。<a id="a-o"></a>一切皆泯。<a id="a-p"></a>但缘诸法实相法性佛法。<a id="a-q"></a>若色若香无非实相。<a id="a-r"></a>观烦恼业生。<a id="a-s"></a>即无生无生不生。<a id="a-t"></a>故曰无生。<a id="a-u"></a>阴入界苦即是法身。<a id="a-v"></a>非显现故名为法身。<a id="a-w"></a>障即法身。<a id="a-x"></a>贪恚痴即般若。<a id="a-y"></a>非能明故名为般若。<a id="a-z"></a>无所可照性自明了。<a id="a-10"></a>业行系缚皆名解脱。<a id="a-11"></a>非断缚得脱。<a id="a-12"></a>亦无体可系。<a id="a-13"></a>亦无能系故称解脱。<a id="a-14"></a>解脱即业不生。<a id="a-15"></a>般若即烦恼不生。<a id="a-16"></a>法身即苦不生。<a id="a-17"></a>是三不生即一不生。<a id="a-18"></a>是一不生即三不生。<a id="a-19"></a>非三非一故言不生。<a id="a-1A"></a>况变易烦恼业苦而非不生。<a id="a-1B"></a>此即圆无生观智(云云)。<a id="a-1C"></a>本迹者。<a id="a-1D"></a>是憍陈如本自不生。<a id="a-1E"></a>非始不生。<a id="a-1F"></a>欲引乳为酪。<a id="a-1G"></a>故迹为初教不生。<a id="a-1H"></a>引酪为生苏。<a id="a-1I"></a>故迹为通不生。<a id="a-1J"></a>引生为熟。<a id="a-1K"></a>故迹为别不生。<a id="a-1L"></a>引熟为醍醐。<a id="a-1M"></a>故迹为圆不生。<a id="a-1N"></a>而其本地住阿字门。<a id="a-1O"></a>谓一切法初不生故。<a id="a-1P"></a>若闻阿字门。<a id="a-1Q"></a>则解一切义皆非生非不生。<a id="a-1R"></a>垂迹引化。<a id="a-1S"></a>能为生不生。<a id="a-1T"></a>众生若能会圆不生。<a id="a-1U"></a>则同阿若。<a id="a-1V"></a>非本非迹非生非不生。<a id="a-1W"></a>大事因缘于兹毕矣。<a id="a-1X"></a>故下文云。<a id="a-1Y"></a>富楼那种种变化事。<a id="a-1Z"></a>我若具足说。<a id="a-1a"></a>众生闻是者。<a id="a-1b"></a>心则怀疑惑。<a id="a-1c"></a>即其义也。<a id="a-1d"></a>阿含云。<a id="a-1e"></a>阿难持伞盖灯随佛后。<a id="a-1f"></a>大梵王持伞盖灯。<a id="a-1g"></a>随陈如后。<a id="a-1h"></a>斯皆示迹而欲显本也。<a id="a-1i"></a>观心不生者。<a id="a-1j"></a>约三观。<a id="a-1k"></a>不生可知不烦更说。<a id="a-1l"></a>摩诃迦葉。<a id="a-1m"></a>此翻大龟氏。<a id="a-1n"></a>其先代学道。<a id="a-1o"></a>灵龟负仙图而应。<a id="a-1p"></a>从德命族故言龟氏。<a id="a-1q"></a>真谛三藏翻光波。<a id="a-1r"></a>古仙人。<a id="a-1s"></a>身光炎踊能映余光。<a id="a-1t"></a>使不现故言光波。<a id="a-1u"></a>亦云饮光。<a id="a-1v"></a>迦葉身光亦能映物。<a id="a-1w"></a>名毕钵罗。<a id="a-1x"></a>或毕钵波罗延。<a id="a-1y"></a>或梯毗犁。<a id="a-1z"></a>毕钵罗树也。<a id="a-20"></a>父母祷树神求得此子。<a id="a-21"></a>以树名之。<a id="a-22"></a>跋耆子生此聚落。<a id="a-23"></a>人以为号。<a id="a-24"></a>其家大富。<a id="a-25"></a>增一阿含云。<a id="a-26"></a>罗阅只大富长者。<a id="a-27"></a>名迦毗罗。<a id="a-28"></a>妇名檀那子名毕钵罗。<a id="a-29"></a>子妇名婆陀。<a id="a-2A"></a>其家千倍胜瓶沙王。<a id="a-2B"></a>十六大国无以为邻。<a id="a-2C"></a>付法藏言。<a id="a-2D"></a>毗婆尸佛灭后。<a id="a-2E"></a>塔像金色缺坏。<a id="a-2F"></a>时有贫女丐得金珠倩匠为薄金师欢喜治莹佛毕。<a id="a-2G"></a>立誓为夫妇。<a id="a-2H"></a>九十一劫。<a id="a-2I"></a>人中天上身恒金色心恒受乐。<a id="a-2J"></a>最后托摩竭提国尼拘律陀婆罗门家生。<a id="a-2K"></a>畏胜王得罪。<a id="a-2L"></a>减一耕犁。<a id="a-2M"></a>但用九百九十九双牛金犁。<a id="a-2N"></a>又经云。<a id="a-2O"></a>其家有氎。<a id="a-2P"></a>最下品者。<a id="a-2Q"></a>直百千两金。<a id="a-2R"></a>以钉钉入地七尺。<a id="a-2S"></a>[疊*毛]不穿破如本不异。<a id="a-2T"></a>六十库金粟。<a id="a-2U"></a>一库容三百四十斛。<a id="a-2V"></a>库仓类也。<a id="a-2W"></a>又经云。<a id="a-2X"></a>以麦饭供养支佛。<a id="a-2Y"></a>怛越忉利各千反受乐。<a id="a-2Z"></a>身有三十相。<a id="a-2a"></a>直论金色剡浮那陀金。<a id="a-2b"></a>在浊水底光彻水上。<a id="a-2c"></a>在闇闇灭。<a id="a-2d"></a>迦葉身光胜于此金。<a id="a-2e"></a>身光照一由旬。<a id="a-2f"></a>阙二相。<a id="a-2g"></a>应是无白毫肉髻也。<a id="a-2h"></a>故诸天请结集时赞言。<a id="a-2i"></a>耆年欲恚慢已除。<a id="a-2j"></a>其形譬如紫金柱。<a id="a-2k"></a>上下端严妙无比目明清净如莲花。<a id="a-2l"></a>舍此家业。<a id="a-2m"></a>又纳金色妇迭卧无欲。<a id="a-2n"></a>舍而出家。<a id="a-2o"></a>身披无价宝衣。<a id="a-2p"></a>截为僧伽梨。<a id="a-2q"></a>四叠奉佛为座。<a id="a-2r"></a>如是三舍世无伦匹。<a id="a-2s"></a>是为舍大。<a id="a-2t"></a>于跋耆聚落。<a id="a-2u"></a>值佛奉宝衣。<a id="a-2v"></a>佛授粪扫大衣。<a id="a-2w"></a>此衣是大圣大衣。<a id="a-2x"></a>又不粗重。<a id="a-2y"></a>故迦葉云。<a id="a-2z"></a>我受佛衣师想塔想未曾头枕。<a id="a-30"></a>况以覆卧。<a id="a-31"></a>如此大衣大进我行故言受大。<a id="a-32"></a>佛弟子中多名迦葉。<a id="a-33"></a>如十力三迦葉等。<a id="a-34"></a>皆是大人。<a id="a-35"></a>于诸同名中最长故标大迦葉也于跋耆聚落。<a id="a-36"></a>初从佛闻增上戒定慧。<a id="a-37"></a>即得无漏。<a id="a-38"></a>受乞食法。<a id="a-39"></a>行十二头陀。<a id="a-3A"></a>逾老不舍。<a id="a-3B"></a>后时佛语汝年高。<a id="a-3C"></a>可舍乞食归众受食。<a id="a-3D"></a>可舍粗重粪扫衣受坏色居士轻衣。<a id="a-3E"></a>迦葉白佛。<a id="a-3F"></a>佛不出世我当为辟支佛终身行头陀。<a id="a-3G"></a>我今不敢放所习更学余者。<a id="a-3H"></a>又为当来世作明。<a id="a-3I"></a>未来世言上座迦葉为佛所叹。<a id="a-3J"></a>我亦当学难行苦行。<a id="a-3K"></a>佛言善哉。<a id="a-3L"></a>是为行大。<a id="a-3M"></a>增一阿含。<a id="a-3N"></a>佛法中行十二头陀。<a id="a-3O"></a>难行苦行大迦葉第一。<a id="a-3P"></a>头陀既久须发长衣服弊。<a id="a-3Q"></a>来诣佛所诸比丘起慢。<a id="a-3R"></a>佛命令就佛半座共坐迦葉不肯。<a id="a-3S"></a>佛言吾有四禅。<a id="a-3T"></a>禅定息心从始至终无有耗损。<a id="a-3U"></a>迦葉亦然。<a id="a-3V"></a>吾有大慈仁覆一切。<a id="a-3W"></a>汝亦如此体性亦慈。<a id="a-3X"></a>吾有大悲济度众生。<a id="a-3Y"></a>汝亦如是。<a id="a-3Z"></a>吾有四神三昧。<a id="a-3a"></a>一无形二无量意三清净积四不退转。<a id="a-3b"></a>汝亦如是。<a id="a-3c"></a>吾有六通汝亦如是。<a id="a-3d"></a>吾有四定。<a id="a-3e"></a>一禅定二智定三慧定四戒定。<a id="a-3f"></a>汝亦如是。<a id="a-3g"></a>增一阿含云。<a id="a-3h"></a>一婆罗门白佛。<a id="a-3i"></a>昨有婆罗门至我家。<a id="a-3j"></a>何者是。<a id="a-3k"></a>佛指迦葉。<a id="a-3l"></a>又问。<a id="a-3m"></a>此沙门非婆罗门。<a id="a-3n"></a>佛言沙门法律。<a id="a-3o"></a>婆罗门法律。<a id="a-3p"></a>我皆知迦葉亦尔。<a id="a-3q"></a>迦葉功德与我不异。<a id="a-3r"></a>何故不坐。<a id="a-3s"></a>诸比丘闻佛所赞。<a id="a-3t"></a>心惊毛竖佛引本因缘。<a id="a-3u"></a>昔有圣王号文陀竭。<a id="a-3v"></a>高才绝伦。<a id="a-3w"></a>天帝钦德遣千马车造阙迎王。<a id="a-3x"></a>天帝出候与王同坐。<a id="a-3y"></a>相娱乐已送王还宫。<a id="a-3z"></a>昔迦葉以生死座命吾同坐。<a id="a-40"></a>吾今成佛以正法座报其往勋。<a id="a-41"></a>对佛坐时天人咸谓佛师。<a id="a-42"></a>又迦葉共阿难。<a id="a-43"></a>为比丘尼说法。<a id="a-44"></a>有一比丘尼不喜云。<a id="a-45"></a>贩针儿在针师前卖针。<a id="a-46"></a>迦葉语阿难言。<a id="a-47"></a>此比丘尼以汝为针师。<a id="a-48"></a>我为贩针儿。<a id="a-49"></a>迦葉语尼言。<a id="a-4A"></a>佛说月喻经。<a id="a-4B"></a>日日增长常如新学者唯大迦葉。<a id="a-4C"></a>汝闻不。<a id="a-4D"></a>于大众中分半座。<a id="a-4E"></a>汝闻不。<a id="a-4F"></a>于大众中赞同佛广大功德。<a id="a-4G"></a>汝闻不。<a id="a-4H"></a>云何此人是贩针儿。<a id="a-4I"></a>如此等是被佛印可大也。<a id="a-4J"></a>位大者。<a id="a-4K"></a>于大众中为大。<a id="a-4L"></a>于千二百五十中为大。<a id="a-4M"></a>于五百中为大。<a id="a-4N"></a>于四大弟子中为大。<a id="a-4O"></a>为五山寺主。<a id="a-4P"></a>作阎浮提知事上座故言位大。<a id="a-4Q"></a>佛烧身后灰场生四钵多罗树此表迦葉集三僧祇劫法为三藏四阿含。<a id="a-4R"></a>僧肇序云。<a id="a-4S"></a>宗极绝于称谓。<a id="a-4T"></a>贤圣以之冲默。<a id="a-4U"></a>玄旨非言不传。<a id="a-4V"></a>释迦以之致教约身口防之以禁律。<a id="a-4W"></a>明善恶则导之以契经。<a id="a-4X"></a>演幽微辨之以法相。<a id="a-4Y"></a>此即明戒定慧三藏也。<a id="a-4Z"></a>增一明人天因果。<a id="a-4a"></a>长破邪见。<a id="a-4b"></a>中明深义。<a id="a-4c"></a>杂明禅定。<a id="a-4d"></a>皆大迦葉之功也。<a id="a-4e"></a>若别论集者阿难诵出修多罗优波离诵出毗尼。<a id="a-4f"></a>迦葉诵出阿毗昙故。<a id="a-4g"></a>言结集大也。<a id="a-4h"></a>如来去后法付迦葉。<a id="a-4i"></a>能为一切而作依止犹如如来。<a id="a-4j"></a>何者。<a id="a-4k"></a>若有头陀苦行人我法则存。<a id="a-4l"></a>若无此人我法则不存。<a id="a-4m"></a>迦葉能荷负佛法令得久住。<a id="a-4n"></a>至未来佛付法授衣竟然后入灭故言持法大。<a id="a-4o"></a>而迦葉将隐密上天礼佛发为诸天说法云。<a id="a-4p"></a>为善生天为恶入渊五欲无常如花上露见阳则晞。<a id="a-4q"></a>于是别去诸天泣叹曰。<a id="a-4r"></a>里巷穷酸苦厄羸劣贫穷孤露彼恒矜愍。<a id="a-4s"></a>今舍灭度谁复覆护(云云)。<a id="a-4t"></a>约教明抖擞。<a id="a-4u"></a>抖擞十二种过。<a id="a-4v"></a>谓好衣求时苦。<a id="a-4w"></a>得时多怖畏。<a id="a-4x"></a>失时生懊恼。<a id="a-4y"></a>粪扫衣无水火盗贼王难五怖。<a id="a-4z"></a>若多畜者缝治浣负其劳亦多故但三衣。<a id="a-50"></a>若僧中食则营佐僧事故乞食若受残食小食。<a id="a-51"></a>扰动丧时故一坐食。<a id="a-52"></a>多食难消生睡懈怠。<a id="a-53"></a>少食饥县乏力故节量食。<a id="a-54"></a>多器洗持多妨故一钵食。<a id="a-55"></a>须浆劳动故不饮浆。<a id="a-56"></a>房舍生着故树下。<a id="a-57"></a>树下又着故冢间。<a id="a-58"></a>冢间忧悲妨故露地若卧消功增懒故常坐二是衣法。<a id="a-59"></a>六是食法。<a id="a-5A"></a>四是住处法。<a id="a-5B"></a>且约乞食明抖擞者。<a id="a-5C"></a>乞易得生喜。<a id="a-5D"></a>难得生嗔。<a id="a-5E"></a>得好则爱得恶则忧。<a id="a-5F"></a>忧喜依色而起即色阴。<a id="a-5G"></a>受此忧喜即受阴。<a id="a-5H"></a>取忧喜相即想阴。<a id="a-5I"></a>忧喜即是行阴。<a id="a-5J"></a>分别忧喜即识阴。<a id="a-5K"></a>忧喜即意法二入三界。<a id="a-5L"></a>界入阴即苦谛。<a id="a-5M"></a>我能乞食。<a id="a-5N"></a>计有我无我。<a id="a-5O"></a>以乞为道以乞为实。<a id="a-5P"></a>如是谛当赞喜毁嗔我能被呵即疑不了为痴。<a id="a-5Q"></a>是为十使。<a id="a-5R"></a>历三界四谛。<a id="a-5S"></a>即八十八使名集谛。<a id="a-5T"></a>若识乞食中四倒相似相续覆故谓常。<a id="a-5U"></a>适意谓乐动转所作覆故谓我。<a id="a-5V"></a>薄皮覆故谓净。<a id="a-5W"></a>识四覆无四倒勤遮二恶生二善。<a id="a-5X"></a>修四定根力觉道。<a id="a-5Y"></a>是为道谛。<a id="a-5Z"></a>于乞食中不计我则痴灭。<a id="a-5a"></a>痴灭故爱灭。<a id="a-5b"></a>爱灭故嗔灭。<a id="a-5c"></a>嗔灭故不自举则慢灭慢灭故被呵则无疑。<a id="a-5d"></a>无我故我见灭。<a id="a-5e"></a>我见灭故边见灭。<a id="a-5f"></a>不执是道则戒取灭。<a id="a-5g"></a>不计为实故见取灭。<a id="a-5h"></a>不邪执故邪见灭。<a id="a-5i"></a>此十灭故则八十八灭。<a id="a-5j"></a>八十八灭故子缚灭。<a id="a-5k"></a>子缚灭故果缚灭。<a id="a-5l"></a>果缚灭故二十五有灭。<a id="a-5m"></a>是为灭谛。<a id="a-5n"></a>若于乞食中。<a id="a-5o"></a>不见四真谛。<a id="a-5p"></a>是故久流转生死大苦海。<a id="a-5q"></a>若能见四谛。<a id="a-5r"></a>则得断生死。<a id="a-5s"></a>生死既尽已。<a id="a-5t"></a>更不受诸有。<a id="a-5u"></a>是为乞食中抖擞观慧。<a id="a-5v"></a>衣法住处法亦复如是。<a id="a-5w"></a>是三藏头陀也。<a id="a-5x"></a>通教抖擞者缘真证寂则是住处空慧为食空心行诸行为衣。<a id="a-5y"></a>常性空无不性空时。<a id="a-5z"></a>空慧抖擞皆如幻化。<a id="a-60"></a>妄想诸恶寂灭不起。<a id="a-61"></a>心心数法不行故。<a id="a-62"></a>以不可得故诸相应中空相应最为第一。<a id="a-63"></a>诸苦行中空行第一。<a id="a-64"></a>诸抖擞中。<a id="a-65"></a>空慧抖擞最为第一。<a id="a-66"></a>略说竟别教抖擞者。<a id="a-67"></a>依于法身以为住处。<a id="a-68"></a>般若智慧以为食。<a id="a-69"></a>一切诸行庄严遮覆。<a id="a-6A"></a>遮覆抖擞黑业之恶。<a id="a-6B"></a>般若抖擞烦恼之恶。<a id="a-6C"></a>法身抖擞生死苦恶。<a id="a-6D"></a>前抖擞分段烦恼业苦。<a id="a-6E"></a>次抖擞变易烦恼业苦。<a id="a-6F"></a>是为中道正观头陀。<a id="a-6G"></a>出过二乘所行苦行(云云)。<a id="a-6H"></a>圆教抖擞者。<a id="a-6I"></a>住处即衣即食。<a id="a-6J"></a>但是一法分别说三。<a id="a-6K"></a>一抖擞一切抖擞。<a id="a-6L"></a>一切抖擞一抖擞。<a id="a-6M"></a>非一非一切。<a id="a-6N"></a>于一切抖擞无非实相。<a id="a-6O"></a>诸佛所行是如来行。<a id="a-6P"></a>过诸菩萨所行清净(云云)。<a id="a-6Q"></a>本迹者。<a id="a-6R"></a>本与如来同坐毕竟空理。<a id="a-6S"></a>同得广大法身。<a id="a-6T"></a>同得无碍智慧。<a id="a-6U"></a>同得无量功德。<a id="a-6V"></a>内舍法爱外无垢染。<a id="a-6W"></a>内外抖擞本已清净。<a id="a-6X"></a>欲引乳味事中抖擞。<a id="a-6Y"></a>次引酪味空中抖擞。<a id="a-6Z"></a>次引生苏别中抖擞。<a id="a-6a"></a>次引熟苏圆中抖擞。<a id="a-6b"></a>观心者。<a id="a-6c"></a>即空抖擞取相。<a id="a-6d"></a>即假抖擞尘沙。<a id="a-6e"></a>即中抖擞无明。<a id="a-6f"></a>一心中抖擞五住(云云)。<a id="a-6g"></a>三迦葉。<a id="a-6h"></a>迦葉如前释。<a id="a-6i"></a>优楼频蠡。<a id="a-6j"></a>亦优楼毗。<a id="a-6k"></a>亦优为。<a id="a-6l"></a>此翻木瓜林。<a id="a-6m"></a>那提。<a id="a-6n"></a>此翻河。<a id="a-6o"></a>亦江伽耶。<a id="a-6p"></a>亦竭夷亦象。<a id="a-6q"></a>此翻城家在王舍城南七由旬。<a id="a-6r"></a>毗婆尸佛时共树刹柱。<a id="a-6s"></a>缘是为兄弟。<a id="a-6t"></a>兄为瓶沙王师五百弟子。<a id="a-6u"></a>两弟各二百五十。<a id="a-6v"></a>行兄法。<a id="a-6w"></a>佛作十种变。<a id="a-6x"></a>谓龙毒不中。<a id="a-6y"></a>龙火不烧。<a id="a-6z"></a>恒水不溺。<a id="a-70"></a>三方取果。<a id="a-71"></a>北取粳粮忉利甘露。<a id="a-72"></a>知嫌隐去。<a id="a-73"></a>知念现来。<a id="a-74"></a>火灭不然。<a id="a-75"></a>斧举不下。<a id="a-76"></a>广出瑞应虽睹众变邪执未改。<a id="a-77"></a>故言瞿昙虽神不如我道真。<a id="a-78"></a>佛即语云。<a id="a-79"></a>汝非罗汉亦不得道。<a id="a-7A"></a>霍然开悟师徒皆伏。<a id="a-7B"></a>二弟见相亦随归佛。<a id="a-7C"></a>是则一千比丘。<a id="a-7D"></a>约教者。<a id="a-7E"></a>如增一阿含云。<a id="a-7F"></a>优留毗能将护四众供给四事。<a id="a-7G"></a>令无所乏最为第一。<a id="a-7H"></a>那提比丘心意寂然降伏诸结。<a id="a-7I"></a>精进最第一。<a id="a-7J"></a>伽耶比丘观了诸法都无所著。<a id="a-7K"></a>善能教化为最第一。<a id="a-7L"></a>是为酪教中意。<a id="a-7M"></a>若转入生苏。<a id="a-7N"></a>即应耻小慕大。<a id="a-7O"></a>例则可知。<a id="a-7P"></a>若转入熟苏。<a id="a-7Q"></a>即应委业领教。<a id="a-7R"></a>若转入醍醐。<a id="a-7S"></a>如此经中得记作佛也。<a id="a-7T"></a>本迹者住于三德。<a id="a-7U"></a>林即般若。<a id="a-7V"></a>城即法身。<a id="a-7W"></a>水即解脱。<a id="a-7X"></a>是为秘密本藏。<a id="a-7Y"></a>而迹依林城水以度众生也。<a id="a-7Z"></a>观心者。<a id="a-7a"></a>正观心性。<a id="a-7b"></a>中道不动如城防敌不动而动。<a id="a-7c"></a>如水净诸边颠倒。<a id="a-7d"></a>双照枯荣如林蓊郁。<a id="a-7e"></a>三法相资即是连枝兄弟也。<a id="a-7f"></a>舍利弗具存。<a id="a-7g"></a>应言舍利弗罗。<a id="a-7h"></a>此翻身子。<a id="a-7i"></a>又翻舍利为珠。<a id="a-7j"></a>其母于女人中聪明。<a id="a-7k"></a>聪明相在眼珠。<a id="a-7l"></a>珠之所生故是珠子。<a id="a-7m"></a>又翻身。<a id="a-7n"></a>此女好形身。<a id="a-7o"></a>身之所生故言身子。<a id="a-7p"></a>时人以子显母。<a id="a-7q"></a>为作此号也。<a id="a-7r"></a>父为作名。<a id="a-7s"></a>名优波提舍。<a id="a-7t"></a>或优波替。<a id="a-7u"></a>此翻论义。<a id="a-7v"></a>论义得妻因论名子。<a id="a-7w"></a>标父德也。<a id="a-7x"></a>释论云。<a id="a-7y"></a>我名提舍。<a id="a-7z"></a>逐我作字。<a id="a-80"></a>字优波提舍。<a id="a-81"></a>优波此言逐。<a id="a-82"></a>提舍者星名也。<a id="a-83"></a>又舍标父利标母。<a id="a-84"></a>双显父母故言舍利弗。<a id="a-85"></a>弗子也。<a id="a-86"></a>姓拘栗陀婆罗门种。<a id="a-87"></a>增一云。<a id="a-88"></a>我佛法中。<a id="a-89"></a>智慧无穷决了诸疑者。<a id="a-8A"></a>舍利弗第一。<a id="a-8B"></a>昔者生经云。<a id="a-8C"></a>过去舅甥俱为织师。<a id="a-8D"></a>知王宝藏。<a id="a-8E"></a>因穿土盗之大获珍宝宝监白王。<a id="a-8F"></a>王云。<a id="a-8G"></a>勿扬彼盗寻来伺而执之。<a id="a-8H"></a>甥因令舅倒入被执。<a id="a-8I"></a>甥恐人识即级舅头。<a id="a-8J"></a>王令以尸置四交道引取其亲。<a id="a-8K"></a>后因贾客群集猥闹。<a id="a-8L"></a>甥载两车薪覆之。<a id="a-8M"></a>王又伺取。<a id="a-8N"></a>又因童儿舞戏投火烧之。<a id="a-8O"></a>又行置酒。<a id="a-8P"></a>伺者大醉。<a id="a-8Q"></a>酒瓶盛骨而去。<a id="a-8R"></a>王忧狡猾出女严防。<a id="a-8S"></a>在水边先诫其女。<a id="a-8T"></a>来者执唤。<a id="a-8U"></a>其浮株于水。<a id="a-8V"></a>防者谓人视之乃株连日不备。<a id="a-8W"></a>因是得来通女。<a id="a-8X"></a>女执其衣其即授死人手而去。<a id="a-8Y"></a>女大唤视之乃死手耳。<a id="a-8Z"></a>因是有身生男端正。<a id="a-8a"></a>王令乳母抱出有呜者执之。<a id="a-8b"></a>连日饥渴至煮饼炉下。<a id="a-8c"></a>饼师与饼而呜。<a id="a-8d"></a>王更令出。<a id="a-8e"></a>因酤醇酒伺人大醉。<a id="a-8f"></a>抱儿而去出过他国。<a id="a-8g"></a>他国贤其谋。<a id="a-8h"></a>以大臣女妻之不用。<a id="a-8i"></a>因字之为儿。<a id="a-8j"></a>聘本国王女许之。<a id="a-8k"></a>疑是前盗。<a id="a-8l"></a>其人以五百骑鞍马衣服一种相似。<a id="a-8m"></a>往迎妇时。<a id="a-8n"></a>本王见之问是前盗。<a id="a-8o"></a>叹其奸诈以女妇之。<a id="a-8p"></a>甥者舍利弗是。<a id="a-8q"></a>舅者调达是(云云)。<a id="a-8r"></a>胎者。<a id="a-8s"></a>父名优波提舍。<a id="a-8t"></a>学通典籍。<a id="a-8u"></a>铁鍱其腹头戴火冠。<a id="a-8v"></a>独步王舍打论议鼓。<a id="a-8w"></a>国师陀罗自知陈故兼则相不祥。<a id="a-8x"></a>义屈夺封以女妻之。<a id="a-8y"></a>妻梦见人身被甲胄手执金刚杵碎一切山后立一山边。<a id="a-8z"></a>梦觉体重以问其夫。<a id="a-90"></a>夫云。<a id="a-91"></a>汝所怀者。<a id="a-92"></a>破一切论师唯不胜一人当为弟子。<a id="a-93"></a>舅名拘絺罗。<a id="a-94"></a>论常胜姊。<a id="a-95"></a>既怀智人论则胜弟。<a id="a-96"></a>弟自念言。<a id="a-97"></a>此非姊力。<a id="a-98"></a>必怀智人寄辩母口。<a id="a-99"></a>在胎尚尔何况出生耶。<a id="a-9A"></a>委家更广游学不暇剪爪。<a id="a-9B"></a>时人呼为长爪梵志(云云)。<a id="a-9C"></a>难陀跋难陀二龙。<a id="a-9D"></a>护王舍城雨泽以时。<a id="a-9E"></a>国无饥年。<a id="a-9F"></a>王及臣民。<a id="a-9G"></a>岁设大会置三高座。<a id="a-9H"></a>王太子论师。<a id="a-9I"></a>身子以八岁之年身到会所。<a id="a-9J"></a>问人三座人具答之。<a id="a-9K"></a>即越众登论床。<a id="a-9L"></a>群儒皆耻不肯论议。<a id="a-9M"></a>胜此小儿无足显誉。<a id="a-9N"></a>脱其不如屈辱大矣。<a id="a-9O"></a>皆遣侍者传语问之。<a id="a-9P"></a>答过问表。<a id="a-9Q"></a>尽堕诸幢无敢当者。<a id="a-9R"></a>王及臣民称庆无极。<a id="a-9S"></a>国将太平智人出世。<a id="a-9T"></a>及年十六究尽阎浮典籍。<a id="a-9U"></a>无事不闲博古览今演畅幽奥。<a id="a-9V"></a>十六大国论议无双。<a id="a-9W"></a>五天竺地最为第一。<a id="a-9X"></a>师事沙然梵志。<a id="a-9Y"></a>梵志道术身子皆得。<a id="a-9Z"></a>师有二百五十弟子。<a id="a-9a"></a>悉附身子而成就之。<a id="a-9b"></a>沙然临死欣然而笑。<a id="a-9c"></a>身子问故。<a id="a-9d"></a>答世俗无眼为恩爱所亲。<a id="a-9e"></a>我见金地国王死。<a id="a-9f"></a>夫人投火聚。<a id="a-9g"></a>愿同生一处。<a id="a-9h"></a>言已命终。<a id="a-9i"></a>后见金地商人问之果然。<a id="a-9j"></a>身子追悔我未尽师术而不授此法。<a id="a-9k"></a>为我非其人师秘乎。<a id="a-9l"></a>自知未达更求胜法。<a id="a-9m"></a>而无师可事。<a id="a-9n"></a>虽不逮此一法余法皆通。<a id="a-9o"></a>于外道众中最为第一。<a id="a-9p"></a>于道见頞[卑*頁]威仪庠序。<a id="a-9q"></a>因问师法。<a id="a-9r"></a>頞[卑*頁]答云。<a id="a-9s"></a>诸法从缘生。<a id="a-9t"></a>是故说因缘。<a id="a-9u"></a>是法缘及尽。<a id="a-9v"></a>我师如是说。<a id="a-9w"></a>一闻即得须陀洹果。<a id="a-9x"></a>来至佛所七日遍达佛法渊海。<a id="a-9y"></a>又云。<a id="a-9z"></a>十五日后得阿罗汉。<a id="a-A0"></a>为罗云和尚。<a id="a-A1"></a>憍梵作师。<a id="a-A2"></a>声闻众中右面弟子。<a id="a-A3"></a>调达破僧。<a id="a-A4"></a>引五百比丘去。<a id="a-A5"></a>身子往化五百人归(云云)。<a id="a-A6"></a>劳度差捔力。<a id="a-A7"></a>度差为花池。<a id="a-A8"></a>身子为象拔花蹋池。<a id="a-A9"></a>度差为夜叉鬼。<a id="a-AA"></a>身子为毗沙门王。<a id="a-AB"></a>种种皆胜度差降伏。<a id="a-AC"></a>中阿含云。<a id="a-AD"></a>身子是四众所生母目连是所养母(云云)。<a id="a-AE"></a>中阿含第二云。<a id="a-AF"></a>生处安居比丘。<a id="a-AG"></a>称叹满慈子。<a id="a-AH"></a>少欲知足精进闲居。<a id="a-AI"></a>一心正念智慧无漏。<a id="a-AJ"></a>劝发亦称说此等法。<a id="a-AK"></a>时身子闻念我何时得见此人。<a id="a-AL"></a>此人何时到佛所。<a id="a-AM"></a>他示云。<a id="a-AN"></a>白哲隆鼻鹦鹉嘴者是其形相。<a id="a-AO"></a>后于安陀林。<a id="a-AP"></a>此云胜林。<a id="a-AQ"></a>相见身子问。<a id="a-AR"></a>贤者于瞿昙所修梵行耶。<a id="a-AS"></a>答如是。<a id="a-AT"></a>又问为戒净修梵行耶。<a id="a-AU"></a>答不也。<a id="a-AV"></a>为心净见净度疑净知道非道净道迹知见净道迹智断净修梵行耶。<a id="a-AW"></a>答不也。<a id="a-AX"></a>又问向言如是今言不也。<a id="a-AY"></a>此义云何。<a id="a-AZ"></a>答为无余涅槃故修梵行。<a id="a-Aa"></a>又问以戒净故。<a id="a-Ab"></a>设无余涅槃。<a id="a-Ac"></a>答不也。<a id="a-Ad"></a>乃至道迹智断净故。<a id="a-Ae"></a>设无余涅槃。<a id="a-Af"></a>答不也。<a id="a-Ag"></a>又问此义云何。<a id="a-Ah"></a>答若以戒净设无余者。<a id="a-Ai"></a>此以有余称无余。<a id="a-Aj"></a>乃至道迹智断净设无余者。<a id="a-Ak"></a>亦是有余称无余。<a id="a-Al"></a>若离此七者。<a id="a-Am"></a>凡夫人当般涅槃。<a id="a-An"></a>凡夫离七故。<a id="a-Ao"></a>以不离故。<a id="a-Ap"></a>从戒净至心净。<a id="a-Aq"></a>乃至道迹智断净。<a id="a-Ar"></a>仁者听我说喻。<a id="a-As"></a>如波斯匿王欲从拘萨罗至婆鸡帝。<a id="a-At"></a>中间布七车。<a id="a-Au"></a>舍初乘二。<a id="a-Av"></a>乃至舍六乘七。<a id="a-Aw"></a>婆鸡帝人问。<a id="a-Ax"></a>为乘初车。<a id="a-Ay"></a>答不也。<a id="a-Az"></a>乃至乘第七车。<a id="a-B0"></a>答不也。<a id="a-B1"></a>问离此七车。<a id="a-B2"></a>答不也。<a id="a-B3"></a>此喻问可知。<a id="a-B4"></a>身子问。<a id="a-B5"></a>贤名何等。<a id="a-B6"></a>梵行人云何称汝。<a id="a-B7"></a>答我父名满。<a id="a-B8"></a>我母名慈。<a id="a-B9"></a>梵行人称我为满慈子。<a id="a-BA"></a>身子称嗟善哉贤者满慈子。<a id="a-BB"></a>为如来弟子。<a id="a-BC"></a>智辩聪明决定安隐无畏。<a id="a-BD"></a>逮大辩才得甘露幢。<a id="a-BE"></a>于甘露自作证。<a id="a-BF"></a>值汝者得大饶益。<a id="a-BG"></a>诸梵行人应萦衣顶载。<a id="a-BH"></a>满慈子问。<a id="a-BI"></a>贤者何名。<a id="a-BJ"></a>梵行人云何称。<a id="a-BK"></a>答我父字优波提舍。<a id="a-BL"></a>我母名舍利。<a id="a-BM"></a>故称我为舍利子。<a id="a-BN"></a>满慈子嗟曰。<a id="a-BO"></a>今与世尊等弟子共论而不知与第二世尊共论而不知。<a id="a-BP"></a>与法将共论而不知。<a id="a-BQ"></a>与转法轮复转弟子共论而不知。<a id="a-BR"></a>若我知尊者。<a id="a-BS"></a>不能答一句。<a id="a-BT"></a>况复深论。<a id="a-BU"></a>善哉善哉为如来弟子。<a id="a-BV"></a>乃至萦衣顶戴(云云)。<a id="a-BW"></a>佛说一句。<a id="a-BX"></a>身子以一句为本。<a id="a-BY"></a>七日七夜作师子吼。<a id="a-BZ"></a>更出异句异味使无穷尽。<a id="a-Ba"></a>况佛多说。<a id="a-Bb"></a>而身子智辩宁可尽耶。<a id="a-Bc"></a>申阿含第二十云。<a id="a-Bd"></a>佛在阿耨达池。<a id="a-Be"></a>龙王云。<a id="a-Bf"></a>此众不见舍利弗。<a id="a-Bg"></a>愿佛召之。<a id="a-Bh"></a>佛命目连往祇洹呼身子。<a id="a-Bi"></a>正缝五纳衣。<a id="a-Bj"></a>答云。<a id="a-Bk"></a>汝但前去我在后来。<a id="a-Bl"></a>目连云。<a id="a-Bm"></a>我为佛使人云何前去。<a id="a-Bn"></a>目连以手摩衣衣即成。<a id="a-Bo"></a>身子念目连弄试我。<a id="a-Bp"></a>我亦试之。<a id="a-Bq"></a>即以衣绳掷地。<a id="a-Br"></a>汝能举此耶。<a id="a-Bs"></a>目连念身子弄试我。<a id="a-Bt"></a>即尽力举不起。<a id="a-Bu"></a>身子于时以绳系阎浮树。<a id="a-Bv"></a>一天下动。<a id="a-Bw"></a>系二三四。<a id="a-Bx"></a>四天下亦不立。<a id="a-By"></a>又系小千中千大千亦不立。<a id="a-Bz"></a>又系他方佛座脚。<a id="a-C0"></a>十方佛世界。<a id="a-C1"></a>皆镇镇不动。<a id="a-C2"></a>目连自念我神力第一。<a id="a-C3"></a>今不能动将不失神力。<a id="a-C4"></a>因催促令去。<a id="a-C5"></a>答汝前去。<a id="a-C6"></a>目连还佛所。<a id="a-C7"></a>已见身子在佛前。<a id="a-C8"></a>龙王见地动问佛。<a id="a-C9"></a>佛答二人之力。<a id="a-CA"></a>龙王及五百比丘。<a id="a-CB"></a>于目连生轻心。<a id="a-CC"></a>佛言舍利弗。<a id="a-CD"></a>于四神力得自在。<a id="a-CE"></a>目连亦自在而不能拔者佛力耳。<a id="a-CF"></a>语目连云。<a id="a-CG"></a>现汝神力。<a id="a-CH"></a>目连以钵络。<a id="a-CI"></a>盛五百比丘。<a id="a-CJ"></a>举着梵宫。<a id="a-CK"></a>一足蹑须弥。<a id="a-CL"></a>一足至梵宫。<a id="a-CM"></a>身在彼方而说偈满大千国。<a id="a-CN"></a>五百心伏(云云)。<a id="a-CO"></a>约教者。<a id="a-CP"></a>若三藏智慧即是无学十智断结证真辅佛扬化。<a id="a-CQ"></a>释论四十称为右面大将。<a id="a-CR"></a>即其义也。<a id="a-CS"></a>通教智慧者。<a id="a-CT"></a>如般若中自说所以为摩诃萨。<a id="a-CU"></a>谓我见众生见佛见菩提见转法轮见。<a id="a-CV"></a>破如此等见故。<a id="a-CW"></a>名摩诃萨。<a id="a-CX"></a>诸贤圣自说己法。<a id="a-CY"></a>不如即今人妄有所说。<a id="a-CZ"></a>当知身子非但破生死见。<a id="a-Ca"></a>亦破佛见菩提法轮涅槃等见。<a id="a-Cb"></a>此慧异初教也。<a id="a-Cc"></a>别教智慧者。<a id="a-Cd"></a>当约五味分别。<a id="a-Ce"></a>若从元初但闻乳酪不闻余味。<a id="a-Cf"></a>发心修行但行乳酪者。<a id="a-Cg"></a>此是初教智慧也。<a id="a-Ch"></a>若但闻酪。<a id="a-Ci"></a>酪不由乳。<a id="a-Cj"></a>善恶之性性本自空。<a id="a-Ck"></a>不由修善破恶灭色取空。<a id="a-Cl"></a>但修即空者是。<a id="a-Cm"></a>通教智慧。<a id="a-Cn"></a>若从元初得闻醍醐为醍醐故。<a id="a-Co"></a>[穀-禾+牛]牛求乳烹乳为酪。<a id="a-Cp"></a>转酪为生苏。<a id="a-Cq"></a>转生为熟苏。<a id="a-Cr"></a>方得醍醐。<a id="a-Cs"></a>修如此行。<a id="a-Ct"></a>者即是别教智慧也。<a id="a-Cu"></a>若从元初但闻牛食忍草。<a id="a-Cv"></a>即出醍醐若能服者众病皆除一切诸药悉入其中。<a id="a-Cw"></a>为此修行。<a id="a-Cx"></a>即是圆教智慧也。<a id="a-Cy"></a>本迹者。<a id="a-Cz"></a>本住实相智度为母。<a id="a-D0"></a>从境生智慧。<a id="a-D1"></a>境即是身智慧即是子。<a id="a-D2"></a>悲愍众生。<a id="a-D3"></a>迹为五味身子。<a id="a-D4"></a>欲转烦恼恶血令成善乳。<a id="a-D5"></a>示为外道智慧。<a id="a-D6"></a>作大论师。<a id="a-D7"></a>欲烹乳为酪。<a id="a-D8"></a>示三藏智慧。<a id="a-D9"></a>为第二世尊。<a id="a-DA"></a>欲引酪为生苏。<a id="a-DB"></a>讷大现小受净名之屈。<a id="a-DC"></a>欲引生苏为熟苏。<a id="a-DD"></a>安慰饶益同梵行者。<a id="a-DE"></a>于般若领教。<a id="a-DF"></a>欲引熟苏为醍醐。<a id="a-DG"></a>于法华初悟。<a id="a-DH"></a>斯皆迹中外现。<a id="a-DI"></a>而本地内秘其实久矣。<a id="a-DJ"></a>观心者。<a id="a-DK"></a>一心三观。<a id="a-DL"></a>摄得一切智慧。<a id="a-DM"></a>观心即空故。<a id="a-DN"></a>摄得酪智慧。<a id="a-DO"></a>观心即假故。<a id="a-DP"></a>摄得两苏智慧及世智慧。<a id="a-DQ"></a>观心即中故。<a id="a-DR"></a>摄得醍醐智慧。<a id="a-DS"></a>是名观心中一慧一切慧一切慧一慧非一慧非一切慧(云云)</p>
  <p id="aDT">大目揵连姓也。<a id="a-DU"></a>翻赞诵。<a id="a-DV"></a>文殊问经翻莱茯根。<a id="a-DW"></a>真谛云。<a id="a-DX"></a>勿伽罗。<a id="a-DY"></a>此翻胡豆。<a id="a-DZ"></a>二物古仙所嗜。<a id="a-Da"></a>因以命族。<a id="a-Db"></a>释论云吉占师子父也。<a id="a-Dc"></a>名拘律陀。<a id="a-Dd"></a>拘律陀树名。<a id="a-De"></a>祷树神得子。<a id="a-Df"></a>因以名焉。<a id="a-Dg"></a>又目伽略兮度。<a id="a-Dh"></a>未来因果经云。<a id="a-Di"></a>大目连罗夜那。<a id="a-Dj"></a>同名者多故举大也。<a id="a-Dk"></a>释论云。<a id="a-Dl"></a>舍利弗才明见贵。<a id="a-Dm"></a>目连豪爽取重。<a id="a-Dn"></a>智艺相比德行互同。<a id="a-Do"></a>增一阿含云。<a id="a-Dp"></a>我弟子中。<a id="a-Dq"></a>神通轻举飞到十方者。<a id="a-Dr"></a>大目连第一。<a id="a-Ds"></a>释论四十一。<a id="a-Dt"></a>称左面弟子。<a id="a-Du"></a>外道师徒五百。<a id="a-Dv"></a>用咒移山。<a id="a-Dw"></a>经一月日簸峨已动。<a id="a-Dx"></a>目连念言。<a id="a-Dy"></a>此山若移多所损害。<a id="a-Dz"></a>即于山顶虚空中结跏山还不动。<a id="a-E0"></a>外道相谓我法山动计日必移。<a id="a-E1"></a>云何安固还若于初。<a id="a-E2"></a>必是沙门使尔。<a id="a-E3"></a>自知力弱归心佛道。<a id="a-E4"></a>令无量人正法出家也。<a id="a-E5"></a>难陀跋难陀兄弟。<a id="a-E6"></a>居须弥边海。<a id="a-E7"></a>佛常飞空上忉利宫。<a id="a-E8"></a>是龙嗔恨。<a id="a-E9"></a>云何秃人从我上过。<a id="a-EA"></a>后时佛欲上天。<a id="a-EB"></a>是龙吐黑云闇雾隐翳三光。<a id="a-EC"></a>诸比丘咸欲降之。<a id="a-ED"></a>佛不听。<a id="a-EE"></a>目连云。<a id="a-EF"></a>我能降是龙。<a id="a-EG"></a>龙以身绕须弥七匝。<a id="a-EH"></a>尾挑海水头枕山顶。<a id="a-EI"></a>目连倍现其身。<a id="a-EJ"></a>绕山十四匝。<a id="a-EK"></a>尾出海外头枕梵宫。<a id="a-EL"></a>是龙嗔盛雨金刚砂。<a id="a-EM"></a>目连变砂为宝花轻软可爱。<a id="a-EN"></a>犹嗔不已。<a id="a-EO"></a>目连化为细身入龙身内。<a id="a-EP"></a>从眼入耳出。<a id="a-EQ"></a>耳入鼻出。<a id="a-ER"></a>钻啮其身即受苦痛其心乃伏。<a id="a-ES"></a>目连摄巨细身示沙门像。<a id="a-ET"></a>将是二龙来至佛所。<a id="a-EU"></a>调达引五百比丘为己徒众。<a id="a-EV"></a>目连厌之令眠大熟。<a id="a-EW"></a>鼾吼雷鸣下风出声。<a id="a-EX"></a>瞿伽离以脚蹋之犹故不寤。<a id="a-EY"></a>身子说法回五百人心。<a id="a-EZ"></a>目连手擎将还僧得和合。<a id="a-Ea"></a>杂阿含二十九。<a id="a-Eb"></a>佛在舍卫十五日说戒。<a id="a-Ec"></a>佛默然不言。<a id="a-Ed"></a>阿难四请。<a id="a-Ee"></a>佛言众不清净。<a id="a-Ef"></a>吾今不复说戒。<a id="a-Eg"></a>汝可令上座若持律者诵戒者唱。<a id="a-Eh"></a>目连寻入定。<a id="a-Ei"></a>观谁不清净。<a id="a-Ej"></a>见马师满宿二比丘。<a id="a-Ek"></a>即手执牵出闭门更请佛说。<a id="a-El"></a>佛言吾无二言。<a id="a-Em"></a>今不复自说戒。<a id="a-En"></a>目连云。<a id="a-Eo"></a>众不清净。<a id="a-Ep"></a>我亦不复为维那也。<a id="a-Eq"></a>耆域此翻固活。<a id="a-Er"></a>生忉利天。<a id="a-Es"></a>目连弟子病。<a id="a-Et"></a>乘通往问。<a id="a-Eu"></a>值诸天出园游戏。<a id="a-Ev"></a>耆域乘车不下。<a id="a-Ew"></a>但合掌而已。<a id="a-Ex"></a>目连驻之。<a id="a-Ey"></a>域即云。<a id="a-Ez"></a>诸天受乐匆遽不暇相看。<a id="a-F0"></a>尊者欲何所求。<a id="a-F1"></a>具说来意。<a id="a-F2"></a>答云。<a id="a-F3"></a>断食为要。<a id="a-F4"></a>目连放之车乃得前。<a id="a-F5"></a>帝释与修罗战胜。<a id="a-F6"></a>造得胜堂。<a id="a-F7"></a>七宝楼观庄严奇特。<a id="a-F8"></a>梁柱支节皆容一綖。<a id="a-F9"></a>不相着而能相持。<a id="a-FA"></a>天福之妙力能如此。<a id="a-FB"></a>目连飞往。<a id="a-FC"></a>帝释将目连看堂。<a id="a-FD"></a>诸天女皆羞目连。<a id="a-FE"></a>悉隐逃不出。<a id="a-FF"></a>目连念。<a id="a-FG"></a>帝释着乐不修道本。<a id="a-FH"></a>即变化烧得胜堂。<a id="a-FI"></a>赫然崩坏。<a id="a-FJ"></a>仍为帝释广说无常。<a id="a-FK"></a>帝释欢喜。<a id="a-FL"></a>后堂俨然无灰烟色。<a id="a-FM"></a>又络囊。<a id="a-FN"></a>盛五百罗汉如前说。<a id="a-FO"></a>如来梵声深远。<a id="a-FP"></a>远听如佛边不异。<a id="a-FQ"></a>目连欲知佛声远近。<a id="a-FR"></a>极去远远犹如近闻。<a id="a-FS"></a>仍用神力飞过西方恒河沙土。<a id="a-FT"></a>闻释师子声。<a id="a-FU"></a>如本不异。<a id="a-FV"></a>去去不已神力尽身疲。<a id="a-FW"></a>正值他方大众共食。<a id="a-FX"></a>仍息钵缘上经行。<a id="a-FY"></a>彼人惊怪此人头虫从何处来。<a id="a-FZ"></a>彼佛言。<a id="a-Fa"></a>此是东方无量佛土有佛名释尊。<a id="a-Fb"></a>神足第一弟子。<a id="a-Fc"></a>寻声极此非虫也。<a id="a-Fd"></a>涅槃云。<a id="a-Fe"></a>佛求侍者心在阿难。<a id="a-Ff"></a>如东日照西璧(云云)。<a id="a-Fg"></a>约教论神通者。<a id="a-Fh"></a>依四禅十四变化。<a id="a-Fi"></a>依观练熏修十一切无漏事禅。<a id="a-Fj"></a>能作十八变。<a id="a-Fk"></a>此即初教中神通。<a id="a-Fl"></a>依空起慧。<a id="a-Fm"></a>以空慧心修诸神通。<a id="a-Fn"></a>即通教中神通。<a id="a-Fo"></a>次第依三谛习得神通。<a id="a-Fp"></a>展转深人过于二乘。<a id="a-Fq"></a>即别教神通。<a id="a-Fr"></a>依于实相所得神通。<a id="a-Fs"></a>不以二相见诸佛土。<a id="a-Ft"></a>从真起应不动真际遍十法界。<a id="a-Fu"></a>是则圆教神通(云云)。<a id="a-Fv"></a>往昔曾助辟支佛。<a id="a-Fw"></a>剃头浣染缝袈裟。<a id="a-Fx"></a>发愿得神通(云云)。<a id="a-Fy"></a>本迹者。<a id="a-Fz"></a>本住真际首楞严定。<a id="a-G0"></a>能于一念遍应十方。<a id="a-G1"></a>种种示现施作佛事。<a id="a-G2"></a>以慈悲故。<a id="a-G3"></a>迹为五味神通引令入极(云云)。<a id="a-G4"></a>观心者。<a id="a-G5"></a>观于一心欻有一切心。<a id="a-G6"></a>观一切心倏无诸心。<a id="a-G7"></a>心无有无。<a id="a-G8"></a>通至实相。<a id="a-G9"></a>即神通观也。<a id="a-GA"></a>摩诃迦栴延。<a id="a-GB"></a>此翻为文饰。<a id="a-GC"></a>亦肩乘。<a id="a-GD"></a>人云字误。<a id="a-GE"></a>应言扇绳。<a id="a-GF"></a>亦好肩。<a id="a-GG"></a>亦名柯罗。<a id="a-GH"></a>柯罗此翻思胜。<a id="a-GI"></a>皆从姓为名。<a id="a-GJ"></a>增一阿含云。<a id="a-GK"></a>善分别义敷演道教者。<a id="a-GL"></a>迦栴延最第一。<a id="a-GM"></a>如长阿含云。<a id="a-GN"></a>有外道执断见谓无他世。<a id="a-GO"></a>凡有十番问答。<a id="a-GP"></a>外道言无有他世。<a id="a-GQ"></a>答言。<a id="a-GR"></a>今之日月为天为人。<a id="a-GS"></a>为此世他世耶。<a id="a-GT"></a>若无他世则无明日。<a id="a-GU"></a>又问。<a id="a-GV"></a>我见人死不还。<a id="a-GW"></a>云何说其受苦。<a id="a-GX"></a>故知无他世。<a id="a-GY"></a>答云。<a id="a-GZ"></a>如罪人被驻宁得归不。<a id="a-Ga"></a>又问。<a id="a-Gb"></a>若生天何故不归。<a id="a-Gc"></a>故知无他世。<a id="a-Gd"></a>答云。<a id="a-Ge"></a>如人堕厕得出宁肯更入厕不。<a id="a-Gf"></a>又天上一日当此百年。<a id="a-Gg"></a>生彼三五日。<a id="a-Gh"></a>未遑归心。<a id="a-Gi"></a>设有归者而汝已化宁得知之。<a id="a-Gj"></a>又问我镬煮罪人。<a id="a-Gk"></a>密盖其上。<a id="a-Gl"></a>伺之不见神出故。<a id="a-Gm"></a>知无他世。<a id="a-Gn"></a>答云。<a id="a-Go"></a>汝昼眠时。<a id="a-Gp"></a>傍人在边见汝神出不。<a id="a-Gq"></a>又问。<a id="a-Gr"></a>我剥死人皮脔肉碎骨求神不得故。<a id="a-Gs"></a>知无他世。<a id="a-Gt"></a>答云。<a id="a-Gu"></a>如小儿析薪寸寸分裂求火。<a id="a-Gv"></a>宁有可得不。<a id="a-Gw"></a>又问。<a id="a-Gx"></a>我秤死人更重。<a id="a-Gy"></a>若神去应轻。<a id="a-Gz"></a>若无神去则无他世。<a id="a-H0"></a>答云。<a id="a-H1"></a>如火与铁合铁则轻。<a id="a-H2"></a>铁失火则重。<a id="a-H3"></a>人生有神则轻。<a id="a-H4"></a>死失神则重。<a id="a-H5"></a>又问。<a id="a-H6"></a>我见临死人。<a id="a-H7"></a>反转求神不得故。<a id="a-H8"></a>知无他世。<a id="a-H9"></a>答云。<a id="a-HA"></a>如人反转求于贝声。<a id="a-HB"></a>宁得声耶。<a id="a-HC"></a>又问汝虽种种破。<a id="a-HD"></a>我执此甚久而不能舍。<a id="a-HE"></a>答云。<a id="a-HF"></a>如人采稆。<a id="a-HG"></a>初见麻取麻。<a id="a-HH"></a>次舍麻取麻皮。<a id="a-HI"></a>次舍麻皮取缕。<a id="a-HJ"></a>次舍缕取布。<a id="a-HK"></a>次舍布取绢。<a id="a-HL"></a>次舍绢取银。<a id="a-HM"></a>次舍银取金。<a id="a-HN"></a>舍劣。<a id="a-HO"></a>取胜云何不能舍。<a id="a-HP"></a>又问非但我如是说。<a id="a-HQ"></a>诸人亦如是说。<a id="a-HR"></a>云何谓我为非。<a id="a-HS"></a>答云。<a id="a-HT"></a>两商人逢鬼。<a id="a-HU"></a>鬼为人像语言。<a id="a-HV"></a>前路丰米足草载之何为。<a id="a-HW"></a>一商人便弃。<a id="a-HX"></a>前路人牛皆饥。<a id="a-HY"></a>遂为鬼所啖。<a id="a-HZ"></a>一商人云。<a id="a-Ha"></a>若得新米草。<a id="a-Hb"></a>可弃故米草。<a id="a-Hc"></a>人牛皆不为鬼所食。<a id="a-Hd"></a>诸人妄说如鬼诳言。<a id="a-He"></a>汝不纳我言。<a id="a-Hf"></a>如弃故米草。<a id="a-Hg"></a>今既得新何不弃故。<a id="a-Hh"></a>又问我不能舍劝我则嗔。<a id="a-Hi"></a>答曰。<a id="a-Hj"></a>汝如养猪人路上遇粪头擎将还。<a id="a-Hk"></a>在路逢雨汁下污头。<a id="a-Hl"></a>傍人令弃倒更嗔他。<a id="a-Hm"></a>谓汝不养猪故令我弃。<a id="a-Hn"></a>反嗔劝者。<a id="a-Ho"></a>如是番番析破广演诸义。<a id="a-Hp"></a>外道便伏而赞叹言。<a id="a-Hq"></a>尊者前说日月而我已解。<a id="a-Hr"></a>欲闻智辩故番番执难。<a id="a-Hs"></a>善哉妙说。<a id="a-Ht"></a>迦栴延善论义相亦复如是。<a id="a-Hu"></a>律中云。<a id="a-Hv"></a>善能教化归戒。<a id="a-Hw"></a>令屠受夜戒淫者受昼戒。<a id="a-Hx"></a>后受报时各于昼夜见前乐相(云云)。<a id="a-Hy"></a>又世典婆罗门。<a id="a-Hz"></a>语五百释。<a id="a-I0"></a>能与我论不。<a id="a-I1"></a>五百释言。<a id="a-I2"></a>有瞿蜜释。<a id="a-I3"></a>国中无黠无闻言语丑拙。<a id="a-I4"></a>有周利槃特。<a id="a-I5"></a>于出家中亦为下者。<a id="a-I6"></a>汝能与此二人论。<a id="a-I7"></a>胜者我与汝能名。<a id="a-I8"></a>世典思惟胜此二人无足可尚。<a id="a-I9"></a>脱不如者甚为屈辱。<a id="a-IA"></a>后时于路遇槃特。<a id="a-IB"></a>问何名。<a id="a-IC"></a>答汝当问义何劳问名。<a id="a-ID"></a>又问汝能与我论义耶。<a id="a-IE"></a>答我能与梵王论。<a id="a-IF"></a>况汝盲无目者乎。<a id="a-IG"></a>又问盲即无目无目即盲。<a id="a-IH"></a>岂非烦重。<a id="a-II"></a>周利作十八变。<a id="a-IJ"></a>即云。<a id="a-IK"></a>此人但能飞变。<a id="a-IL"></a>更不解义。<a id="a-IM"></a>迦旃延天耳遥闻。<a id="a-IN"></a>即隐槃特示身如彼。<a id="a-IO"></a>从空而下问。<a id="a-IP"></a>汝字何等。<a id="a-IQ"></a>答字男丈夫。<a id="a-IR"></a>又问男即丈夫。<a id="a-IS"></a>丈夫即男。<a id="a-IT"></a>岂非烦重。<a id="a-IU"></a>世典答。<a id="a-IV"></a>止止置此杂论可论深义。<a id="a-IW"></a>问颇不依法得涅槃耶。<a id="a-IX"></a>答不依五阴法能得涅槃。<a id="a-IY"></a>又问五阴依何生。<a id="a-IZ"></a>答因爱生。<a id="a-Ia"></a>又问云何断爱。<a id="a-Ib"></a>答依八正道即能断爱。<a id="a-Ic"></a>世典闻此远尘离垢。<a id="a-Id"></a>例皆如此。<a id="a-Ie"></a>约教论义者。<a id="a-If"></a>依无常苦空无我。<a id="a-Ig"></a>破断常见等。<a id="a-Ih"></a>是初教论义。<a id="a-Ii"></a>依空无所有不可得。<a id="a-Ij"></a>破断常爱见者。<a id="a-Ik"></a>通教论义。<a id="a-Il"></a>故天女云。<a id="a-Im"></a>我无所得故辩如此。<a id="a-In"></a>依总持四辩。<a id="a-Io"></a>观机照假以药逗病。<a id="a-Ip"></a>破断常见者。<a id="a-Iq"></a>是别教论义相。<a id="a-Ir"></a>依实相毕竟不有不无。<a id="a-Is"></a>破断常见者。<a id="a-It"></a>是圆教论义。<a id="a-Iu"></a>约本迹者。<a id="a-Iv"></a>本住福德智慧二种庄严。<a id="a-Iw"></a>能问能答。<a id="a-Ix"></a>为愍众生。<a id="a-Iy"></a>迹为五味论义师耳。<a id="a-Iz"></a>观心者。<a id="a-J0"></a>观智研境境发于智。<a id="a-J1"></a>智境往复即观心论义也。<a id="a-J2"></a>阿[少/兔]楼驮。<a id="a-J3"></a>亦云阿那律。<a id="a-J4"></a>亦阿泥卢豆。<a id="a-J5"></a>皆梵音奢切耳。<a id="a-J6"></a>此翻无贫。<a id="a-J7"></a>亦如意亦无猎名也。<a id="a-J8"></a>昔于饥世。<a id="a-J9"></a>赠辟支佛稗饭。<a id="a-JA"></a>获九十一劫果报充足故。<a id="a-JB"></a>名无贪。<a id="a-JC"></a>姓者劫初大水风吹结构以成世界。<a id="a-JD"></a>光音天命尽。<a id="a-JE"></a>化生为人。<a id="a-JF"></a>身有光飞而行。<a id="a-JG"></a>欢喜为食。<a id="a-JH"></a>无男女尊卑。<a id="a-JI"></a>众共生中呼为众生。<a id="a-JJ"></a>自然地味。<a id="a-JK"></a>味如醍醐色如生苏甜如蜜。<a id="a-JL"></a>多食失光憔悴不能飞。<a id="a-JM"></a>少食者犹光泽。<a id="a-JN"></a>便有胜负遂相是非。<a id="a-JO"></a>致失地味。<a id="a-JP"></a>食自然地皮转相轻慢。<a id="a-JQ"></a>失皮食地肤。<a id="a-JR"></a>转生诸恶。<a id="a-JS"></a>失肤食自然粳米。<a id="a-JT"></a>食米则男女根生遂为夫妇。<a id="a-JU"></a>羞故造舍多储取米。<a id="a-JV"></a>后米生糠[禾*會]。<a id="a-JW"></a>刈已不生枯株现。<a id="a-JX"></a>更相盗夺。<a id="a-JY"></a>遂立一平能者。<a id="a-JZ"></a>为田主理诤讼。<a id="a-Ja"></a>是为民主。<a id="a-Jb"></a>民主有子名珍宝。<a id="a-Jc"></a>珍宝有子名好味。<a id="a-Jd"></a>始自民主草创之后。<a id="a-Je"></a>金轮相继。<a id="a-Jf"></a>迄至善思。<a id="a-Jg"></a>从懿摩至净饭。<a id="a-Jh"></a>四世是铁轮。<a id="a-Ji"></a>合有八万四千二百一十王。<a id="a-Jj"></a>十二游经云。<a id="a-Jk"></a>久远劫有王。<a id="a-Jl"></a>早失父母。<a id="a-Jm"></a>以国付弟。<a id="a-Jn"></a>事一婆罗门。<a id="a-Jo"></a>婆罗门言。<a id="a-Jp"></a>汝当解王衣体瞿昙姓。<a id="a-Jq"></a>因而从之。<a id="a-Jr"></a>时人号为小瞿昙。<a id="a-Js"></a>住甘蔗园。<a id="a-Jt"></a>贼盗他物从园过。<a id="a-Ju"></a>捕贼寻迹执小瞿昙。<a id="a-Jv"></a>木贯射之血流污地。<a id="a-Jw"></a>大瞿昙悲哀。<a id="a-Jx"></a>收血土。<a id="a-Jy"></a>还园器盛。<a id="a-Jz"></a>置左右咒之。<a id="a-K0"></a>此瞿昙若诚心。<a id="a-K1"></a>天神变血为人。<a id="a-K2"></a>迳十月左为男右为女。<a id="a-K3"></a>从是姓瞿昙。<a id="a-K4"></a>瞿昙此言纯淑。<a id="a-K5"></a>亦名舍夷。<a id="a-K6"></a>舍夷者贵姓也。<a id="a-K7"></a>仁贤劫初。<a id="a-K8"></a>当宝如来出世时。<a id="a-K9"></a>瞿昙识神始托生。<a id="a-KA"></a>若寻此意民主已来即姓瞿昙。<a id="a-KB"></a>从懿摩王四子。<a id="a-KC"></a>一面光二象食三路指四庄严。<a id="a-KD"></a>被猜徙雪山北直树林中。<a id="a-KE"></a>国人乐从者如市。<a id="a-KF"></a>郁为强国。<a id="a-KG"></a>父王叹曰。<a id="a-KH"></a>我子有能。<a id="a-KI"></a>四子因此为姓。<a id="a-KJ"></a>又其地释迦树甚茂。<a id="a-KK"></a>此翻直林。<a id="a-KL"></a>既于林立国。<a id="a-KM"></a>即以林为姓。<a id="a-KN"></a>外国语多含。<a id="a-KO"></a>释迦亦直亦能。<a id="a-KP"></a>今净饭所承。<a id="a-KQ"></a>承庄严王后。<a id="a-KR"></a>庄严即是乌头。<a id="a-KS"></a>乌头生乌头罗。<a id="a-KT"></a>乌头罗生尼求罗。<a id="a-KU"></a>尼求罗生尸休罗。<a id="a-KV"></a>尸休罗即师子颊。<a id="a-KW"></a>师子颊生三饭。<a id="a-KX"></a>斛饭二子。<a id="a-KY"></a>长名摩诃男。<a id="a-KZ"></a>季阿那律。<a id="a-Ka"></a>乃是净饭王之侄儿。<a id="a-Kb"></a>斛饭王之次子。<a id="a-Kc"></a>世尊之堂弟。<a id="a-Kd"></a>阿难之从兄。<a id="a-Ke"></a>罗云之叔。<a id="a-Kf"></a>非聊尔人也。<a id="a-Kg"></a>故周公叹曰。<a id="a-Kh"></a>我是文王之子。<a id="a-Ki"></a>武王之弟。<a id="a-Kj"></a>成王之叔。<a id="a-Kk"></a>于天下非贱人也。<a id="a-Kl"></a>而沐三握。<a id="a-Km"></a>餐三吐。<a id="a-Kn"></a>礼贤尚尔况余人乎。<a id="a-Ko"></a>贤愚经云。<a id="a-Kp"></a>弗沙佛末法时世饥馑。<a id="a-Kq"></a>有支佛名利吒。<a id="a-Kr"></a>行乞空钵无获。<a id="a-Ks"></a>有一贫人见而悲悼。<a id="a-Kt"></a>白言胜士能受稗不。<a id="a-Ku"></a>即以所啖奉之。<a id="a-Kv"></a>食已作十八变后更采稗。<a id="a-Kw"></a>有兔跳抱其背变为死人。<a id="a-Kx"></a>无伴得脱待闇还家。<a id="a-Ky"></a>委地即成金人。<a id="a-Kz"></a>拔指随生用脚更出取之无尽。<a id="a-L0"></a>恶人恶王欲来夺之。<a id="a-L1"></a>但见死尸。<a id="a-L2"></a>而其所睹纯是金宝。<a id="a-L3"></a>九十一劫果报充足。<a id="a-L4"></a>故号无贫。<a id="a-L5"></a>其生已后家业丰溢日夜增益。<a id="a-L6"></a>父母欲试之。<a id="a-L7"></a>盖空器皿往送发看百味具足。<a id="a-L8"></a>而其门下日日常有一万二千人。<a id="a-L9"></a>六千取债六千还直。<a id="a-LA"></a>出家已后随所至处人见欢喜。<a id="a-LB"></a>欲有所须如己家无异。<a id="a-LC"></a>阿那律精进七日七夜眼睫不交。<a id="a-LD"></a>眠是眼食既七日不眠眼则丧睛失肉眼已。<a id="a-LE"></a>佛令求天眼。<a id="a-LF"></a>系念在缘四大净色半头而发。<a id="a-LG"></a>彻障内外明闇悉睹。<a id="a-LH"></a>对梵王曰。<a id="a-LI"></a>吾见释迦大千世界如睹掌果。<a id="a-LJ"></a>增一云。<a id="a-LK"></a>我佛法中。<a id="a-LL"></a>天眼彻视者。<a id="a-LM"></a>阿那律比丘第一。<a id="a-LN"></a>那律既失肉眼。<a id="a-LO"></a>佛与诸比丘恒为裁缝。<a id="a-LP"></a>佛在舍卫拘萨罗窟。<a id="a-LQ"></a>佛与八百比丘集。<a id="a-LR"></a>为阿那律作三衣。<a id="a-LS"></a>佛自为舒张。<a id="a-LT"></a>诸比丘截者缝者。<a id="a-LU"></a>一日即成。<a id="a-LV"></a>佛广为说出家受衣进止共俱。<a id="a-LW"></a>无量人得道。<a id="a-LX"></a>约教者。<a id="a-LY"></a>依禅定发天眼。<a id="a-LZ"></a>凡夫外道也。<a id="a-La"></a>依无漏事禅发天眼。<a id="a-Lb"></a>三藏义。<a id="a-Lc"></a>依体法无漏慧发诸行。<a id="a-Ld"></a>依诸行发天眼。<a id="a-Le"></a>通教意。<a id="a-Lf"></a>依散善发肉眼。<a id="a-Lg"></a>依定发天眼。<a id="a-Lh"></a>依真发慧眼。<a id="a-Li"></a>依俗发法眼。<a id="a-Lj"></a>依中发佛眼。<a id="a-Lk"></a>别教意。<a id="a-Ll"></a>依实相发天眼。<a id="a-Lm"></a>天眼即佛眼圆教意。<a id="a-Ln"></a>又依散善修肉眼。<a id="a-Lo"></a>依定修天眼。<a id="a-Lp"></a>三藏意。<a id="a-Lq"></a>依空修肉眼天眼。<a id="a-Lr"></a>是通意。<a id="a-Ls"></a>次第修五眼。<a id="a-Lt"></a>是别意。<a id="a-Lu"></a>不次第修五眼。<a id="a-Lv"></a>是圆意。<a id="a-Lw"></a>本迹者。<a id="a-Lx"></a>本住实相真天眼。<a id="a-Ly"></a>不以二相见诸佛国。<a id="a-Lz"></a>迹示半头天眼。<a id="a-M0"></a>观心者。<a id="a-M1"></a>观因缘生善心。<a id="a-M2"></a>即肉眼。<a id="a-M3"></a>观因缘生心空。<a id="a-M4"></a>即天眼。<a id="a-M5"></a>观因缘生心假。<a id="a-M6"></a>即法眼。<a id="a-M7"></a>即中即佛眼(云云)。<a id="a-M8"></a>劫宾那者。<a id="a-M9"></a>此翻房宿(音秀)父母祷房星感子故。<a id="a-MA"></a>用房星以名生身也。<a id="a-MB"></a>是比丘初出家未见佛。<a id="a-MC"></a>始向佛所夜值雨。<a id="a-MD"></a>寄宿陶师房中。<a id="a-ME"></a>以草为座。<a id="a-MF"></a>晚又一比丘亦寄宿。<a id="a-MG"></a>随后而来。<a id="a-MH"></a>前比丘即推草与之在地而坐。<a id="a-MI"></a>中夜相问欲何所之。<a id="a-MJ"></a>答觅佛。<a id="a-MK"></a>后比丘即为说法。<a id="a-ML"></a>辞在阿含可捡取。<a id="a-MM"></a>豁然得道。<a id="a-MN"></a>后比丘即是佛也。<a id="a-MO"></a>共佛房宿(音夙)得见法身。<a id="a-MP"></a>从得道处为名故。<a id="a-MQ"></a>言劫宾那。<a id="a-MR"></a>毗沙门持盖随宾那后。<a id="a-MS"></a>毗沙门是宿主。<a id="a-MT"></a>主既侍奉星宿亦然。<a id="a-MU"></a>此比丘善占星宿。<a id="a-MV"></a>明识图像从解得名。<a id="a-MW"></a>名劫宾那。<a id="a-MX"></a>增一阿含云。<a id="a-MY"></a>我佛法中。<a id="a-MZ"></a>善知星宿日月者。<a id="a-Ma"></a>劫宾那比丘第一。<a id="a-Mb"></a>约教者。<a id="a-Mc"></a>析破根尘之舍。<a id="a-Md"></a>同佛栖真谛之房。<a id="a-Me"></a>是三藏意。<a id="a-Mf"></a>体达根尘。<a id="a-Mg"></a>即共如来同宿真谛之房。<a id="a-Mh"></a>是通教意。<a id="a-Mi"></a>分别十法界根尘房舍。<a id="a-Mj"></a>悉得见佛。<a id="a-Mk"></a>是别教意。<a id="a-Ml"></a>于一根尘房舍。<a id="a-Mm"></a>即见一切房舍。<a id="a-Mn"></a>见一切佛。<a id="a-Mo"></a>即圆教意。<a id="a-Mp"></a>约本迹者。<a id="a-Mq"></a>本与如来同栖实相。<a id="a-Mr"></a>迹示诸房宿耳。<a id="a-Ms"></a>观心者。<a id="a-Mt"></a>观五阴舍析空即空。<a id="a-Mu"></a>与化佛同宿。<a id="a-Mv"></a>观五阴舍即假。<a id="a-Mw"></a>与报佛同宿。<a id="a-Mx"></a>观五阴舍即中。<a id="a-My"></a>与法佛同宿(云云)</p>
 </body>
</html>