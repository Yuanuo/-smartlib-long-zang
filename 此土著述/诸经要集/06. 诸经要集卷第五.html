<!doctype html>
<html id="z3IBWlE1S5" data-ver="1841">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第五</h1>
  <h2 id="a2">受请部第七(此有八缘)</h2>
  <p id="a3">述意缘 供养缘 简伪缘 圣僧缘 施食缘 食时缘 食法缘 食讫缘。</p>
  <p data-pb></p>
  <h2 id="a4">述意缘第一</h2>
  <p id="a5">三宝平等。<a id="a-6"></a>旷若虚空。<a id="a-7"></a>无怨无亲。<a id="a-8"></a>事绝贵贱。<a id="a-9"></a>无适无莫。<a id="a-A"></a>乃应檀心。<a id="a-B"></a>故冥怀遣相。<a id="a-C"></a>与空际而为极。<a id="a-D"></a>任时随缘。<a id="a-E"></a>共法界而等量。<a id="a-F"></a>因既不穷。<a id="a-G"></a>果亦无尽。<a id="a-H"></a>且俗俭财贫限约而施。<a id="a-I"></a>物既有限心亦局执。<a id="a-J"></a>或计人以选德。<a id="a-K"></a>或约行以简浊。<a id="a-L"></a>或取相以别形。<a id="a-M"></a>或观容以驱陋。<a id="a-N"></a>如是约人约财。<a id="a-O"></a>局心难记。<a id="a-P"></a>有涯之福不信。<a id="a-Q"></a>无边之报颇沾。<a id="a-R"></a>故昔有毗舍佉母。<a id="a-S"></a>别请五百罗汉。<a id="a-T"></a>如来讥呵。<a id="a-U"></a>不如僧次请一凡僧。<a id="a-V"></a>得福无量。<a id="a-W"></a>故知心无限极。<a id="a-X"></a>则福遍十方。<a id="a-Y"></a>财无多少。<a id="a-Z"></a>则心该法界也。</p>
  <h2 id="aa">供养缘第二</h2>
  <p id="ab">如地持论云。<a id="a-c"></a>菩萨供养如来。<a id="a-d"></a>略说十种。<a id="a-e"></a>一身供养。<a id="a-f"></a>二支提供养。<a id="a-g"></a>三现前供养。<a id="a-h"></a>四不现前供养五自作供养。<a id="a-i"></a>六他作供养。<a id="a-j"></a>七财物供养。<a id="a-k"></a>八胜供养。<a id="a-l"></a>九不染污供养。<a id="a-m"></a>十至处道供养。<a id="a-n"></a>若菩萨于佛色身而设供养。<a id="a-o"></a>是名身供养。<a id="a-p"></a>若菩萨为如来故。<a id="a-q"></a>若供养偷婆。<a id="a-r"></a>若窟若舍。<a id="a-s"></a>若故若新。<a id="a-t"></a>是名支提供养。</p>
  <p id="au">若菩萨面见佛身及支提。<a id="a-v"></a>而设供养。<a id="a-w"></a>是名现前供养。<a id="a-x"></a>若菩萨于如来及支提。<a id="a-y"></a>悕望心俱。<a id="a-z"></a>欢喜心俱。<a id="a-10"></a>现前供养。<a id="a-11"></a>如一如来三世亦然。<a id="a-12"></a>及现前供养如来支提。<a id="a-13"></a>三世十方无量世界。<a id="a-14"></a>若新若故。<a id="a-15"></a>是名菩萨共现前供养。</p>
  <p id="a16">若菩萨于不现前如来及支提。<a id="a-17"></a>及涅槃后。<a id="a-18"></a>以佛舍利起偷婆。<a id="a-19"></a>若多至亿百千万。<a id="a-1A"></a>随力所能。<a id="a-1B"></a>是名广不现前供养。<a id="a-1C"></a>以是因缘。<a id="a-1D"></a>得无量大果。<a id="a-1E"></a>常摄梵福。<a id="a-1F"></a>于无量大劫不堕恶趣。<a id="a-1G"></a>无上菩提众具满足。</p>
  <p id="a1H">若菩萨现前供养。<a id="a-1I"></a>得大功德。<a id="a-1J"></a>不现前供养。<a id="a-1K"></a>得大大功德。<a id="a-1L"></a>共现前不现前供养。<a id="a-1M"></a>得最大大功德。</p>
  <p id="a1N">若菩萨于如来及支提。<a id="a-1O"></a>手自供养。<a id="a-1P"></a>不依懈惰令他作。<a id="a-1Q"></a>是名菩萨自作供养。<a id="a-1R"></a>若菩萨于如来及支提。<a id="a-1S"></a>不独供养。<a id="a-1T"></a>普令亲属在家出家悉共供养。<a id="a-1U"></a>是名自他共供养。<a id="a-1V"></a>若菩萨有少许物。<a id="a-1W"></a>以慈悲心施彼贫苦薄福众生。<a id="a-1X"></a>令供养如来及支提。<a id="a-1Y"></a>令得安乐而不自为。<a id="a-1Z"></a>是名他作供养。<a id="a-1a"></a>自作供养者。<a id="a-1b"></a>得大果报。<a id="a-1c"></a>他作供养者。<a id="a-1d"></a>得大大果报自作他作供养者。<a id="a-1e"></a>得最大大果报。<a id="a-1f"></a>若菩萨于如来及支提。<a id="a-1g"></a>以衣食杂宝。<a id="a-1h"></a>种种供养者。<a id="a-1i"></a>是名财物供养。</p>
  <p id="a1j">若菩萨久来以财物供养。<a id="a-1k"></a>若多若少。<a id="a-1l"></a>现不现前。<a id="a-1m"></a>自作他作。<a id="a-1n"></a>淳净信心而作供养。<a id="a-1o"></a>以是善根。<a id="a-1p"></a>回向无上菩提。<a id="a-1q"></a>是名胜供养。</p>
  <p id="a1r">若菩萨自手供养如来及支提。<a id="a-1s"></a>不轻他人。<a id="a-1t"></a>不放逸不懈怠。<a id="a-1u"></a>至心恭敬。<a id="a-1v"></a>不染污心。<a id="a-1w"></a>不于信心胜人所现谄曲求财。<a id="a-1x"></a>亦不得以诸不净物等供养。<a id="a-1y"></a>是名无染供养。</p>
  <p id="a1z">若菩萨殊胜不染财物。<a id="a-20"></a>供养如来及支提。<a id="a-21"></a>若自力得。<a id="a-22"></a>若从他求。<a id="a-23"></a>若如意得财。<a id="a-24"></a>若化作身。<a id="a-25"></a>若二若三。<a id="a-26"></a>乃至百千万亿身。<a id="a-27"></a>悉礼如来。<a id="a-28"></a>彼一一身。<a id="a-29"></a>化作百千手。<a id="a-2A"></a>彼一一手以种种华香。<a id="a-2B"></a>供养如来及支提。<a id="a-2C"></a>彼一切身。<a id="a-2D"></a>悉赞叹如来真实功德。<a id="a-2E"></a>饶益众生。<a id="a-2F"></a>如是等名为如意自在力供养。<a id="a-2G"></a>不待如来出现于世。<a id="a-2H"></a>何以故。<a id="a-2I"></a>住不退转地菩萨。<a id="a-2J"></a>于一切佛刹未曾障碍故。<a id="a-2K"></a>若菩萨不自力得财。<a id="a-2L"></a>亦不从他求。<a id="a-2M"></a>而为供养。<a id="a-2N"></a>然于他众生。<a id="a-2O"></a>乃至十方无量世界。<a id="a-2P"></a>上中下心所作供养。<a id="a-2Q"></a>菩萨于彼一切供养。<a id="a-2R"></a>以净信心胜妙解心周遍随喜。<a id="a-2S"></a>是菩萨以少方便。<a id="a-2T"></a>兴大供养。<a id="a-2U"></a>摄大菩提。<a id="a-2V"></a>乃至于一构牛顷。<a id="a-2W"></a>于一切众生。<a id="a-2X"></a>修四无量心等。<a id="a-2Y"></a>是名至处道供养。<a id="a-2Z"></a>如来第一最上。<a id="a-2a"></a>比前财物供养。<a id="a-2b"></a>百倍千倍。<a id="a-2c"></a>乃至算数譬喻不得为比。<a id="a-2d"></a>如是十事。<a id="a-2e"></a>名菩萨一切种供养。<a id="a-2f"></a>如来法僧亦尔。<a id="a-2g"></a>当知于此三宝。<a id="a-2h"></a>作十种供养。<a id="a-2i"></a>菩萨于如来所。<a id="a-2j"></a>起六种净心。<a id="a-2k"></a>谓福田无上心。<a id="a-2l"></a>恩德无上心。<a id="a-2m"></a>于一切众生无上心。<a id="a-2n"></a>如优昙钵华难遇心。<a id="a-2o"></a>于三千大千世界独一心。<a id="a-2p"></a>于世间出世间法一切具足依义心。<a id="a-2q"></a>以此六心少想供养如来法僧。<a id="a-2r"></a>获无量功德。<a id="a-2s"></a>何况多。</p>
  <p id="a2t">又瑜伽论云。<a id="a-2u"></a>何菩萨于如来所供养如来。<a id="a-2v"></a>当知供养略有十种。<a id="a-2w"></a>一设利罗供养。<a id="a-2x"></a>二别供养。<a id="a-2y"></a>三现前供养。<a id="a-2z"></a>四不现前供养。<a id="a-30"></a>五自作供养。<a id="a-31"></a>六教他供养。<a id="a-32"></a>七财敬供养。<a id="a-33"></a>八粗大供养。<a id="a-34"></a>九无染供养。<a id="a-35"></a>十正行供养(释文大同)又优婆塞戒经云。<a id="a-36"></a>佛言。<a id="a-37"></a>善男子。<a id="a-38"></a>在家菩萨。<a id="a-39"></a>若欲受持优婆塞戒。<a id="a-3A"></a>先当次第供养六方。<a id="a-3B"></a>言。</p>
  <p id="a3C">东方者。<a id="a-3D"></a>即是父母。<a id="a-3E"></a>若有人能供养父母。<a id="a-3F"></a>衣服饮食。<a id="a-3G"></a>卧具汤药。<a id="a-3H"></a>房舍财宝。<a id="a-3I"></a>恭敬礼拜。<a id="a-3J"></a>赞叹尊重。<a id="a-3K"></a>是人则能供养东方父母。<a id="a-3L"></a>是父母还以五事报之。<a id="a-3M"></a>一至心忧念。<a id="a-3N"></a>二终不欺诳。<a id="a-3O"></a>三舍财与之。<a id="a-3P"></a>四为娉上族。<a id="a-3Q"></a>五教以世事。</p>
  <p id="a3R">南方者。<a id="a-3S"></a>即是师长。<a id="a-3T"></a>若有人能供养师长衣服饮食。<a id="a-3U"></a>卧具汤药。<a id="a-3V"></a>尊重赞叹。<a id="a-3W"></a>恭敬礼拜。<a id="a-3X"></a>早起晚卧。<a id="a-3Y"></a>受行善教。<a id="a-3Z"></a>是人则能供养南方师长。<a id="a-3a"></a>是师复以五事报之。<a id="a-3b"></a>一速教不令失时。<a id="a-3c"></a>二尽教不令不尽。<a id="a-3d"></a>三胜己不生嫉妒。<a id="a-3e"></a>四将付严师善友。<a id="a-3f"></a>五临终舍财与之。</p>
  <p id="a3g">西方者即是妻子。<a id="a-3h"></a>若有人能供给妻子衣服饮食卧具汤药璎珞服饰严身之具。<a id="a-3i"></a>是人则能供养西方妻子。<a id="a-3j"></a>是妻子复以十四事报之。<a id="a-3k"></a>一所作尽心营之二常作终不懈惰。<a id="a-3l"></a>三所作必令终竟。<a id="a-3m"></a>四疾作不令失时。<a id="a-3n"></a>五常为瞻视宾客。<a id="a-3o"></a>六净其房舍卧具。<a id="a-3p"></a>七爱敬当则柔软。<a id="a-3q"></a>八傥使软言教诏。<a id="a-3r"></a>九善能守护财物。<a id="a-3s"></a>十晨起夜寐。<a id="a-3t"></a>十一能护净舍。<a id="a-3u"></a>十二能忍教诲。<a id="a-3v"></a>十三能覆恶事。<a id="a-3w"></a>十四能瞻病苦。</p>
  <p id="a3x">北方者即是知识。<a id="a-3y"></a>若有人能供施善友任力与之。<a id="a-3z"></a>恭敬柔言礼拜赞叹。<a id="a-40"></a>是人则能供养北方善知识。<a id="a-41"></a>是善知识。<a id="a-42"></a>复以四事而还报之。<a id="a-43"></a>一教修善法。<a id="a-44"></a>二令离恶法。<a id="a-45"></a>三有恐怖时能为救解。<a id="a-46"></a>四放逸之时能令除舍。</p>
  <p id="a47">下方者即是奴婢。<a id="a-48"></a>若有人能供给奴婢衣食病瘦医药。<a id="a-49"></a>不骂不打。<a id="a-4A"></a>是人则能供给下方奴婢。<a id="a-4B"></a>是奴婢复以十事报之。<a id="a-4C"></a>一不作罪过。<a id="a-4D"></a>二不待教作。<a id="a-4E"></a>三作必令竟。<a id="a-4F"></a>四疾作不令失时。<a id="a-4G"></a>五主虽贫穷终不舍离。<a id="a-4H"></a>六早起。<a id="a-4I"></a>七守物。<a id="a-4J"></a>八少恩多报。<a id="a-4K"></a>九至心敬念。<a id="a-4L"></a>十善覆恶事。</p>
  <p id="a4M">上方者。<a id="a-4N"></a>即是沙门婆罗门等。<a id="a-4O"></a>若有供养上方沙门婆罗门。<a id="a-4P"></a>衣服饮食房舍卧具病瘦医药。<a id="a-4Q"></a>怖时能救。<a id="a-4R"></a>饥馑世施食。<a id="a-4S"></a>闻恶能遮。<a id="a-4T"></a>礼拜恭敬尊重赞叹。<a id="a-4U"></a>是人则能供养上方沙门等。<a id="a-4V"></a>是出家人。<a id="a-4W"></a>复以五事报之。<a id="a-4X"></a>一能令生信。<a id="a-4Y"></a>二教修智慧。<a id="a-4Z"></a>三教令行施。<a id="a-4a"></a>四教令持戒。<a id="a-4b"></a>五教令多闻。<a id="a-4c"></a>若有供养是六方者。<a id="a-4d"></a>是人则能增长财命。<a id="a-4e"></a>能得受持优婆塞戒。</p>
  <p id="a4f">又智度论云。<a id="a-4g"></a>诸佛恭敬法故。<a id="a-4h"></a>供养于法。<a id="a-4i"></a>以法为师。<a id="a-4j"></a>何以故。<a id="a-4k"></a>三世诸佛。<a id="a-4l"></a>皆以诸法实相为师。<a id="a-4m"></a>问曰。<a id="a-4n"></a>如佛不求福德。<a id="a-4o"></a>何故供养。<a id="a-4p"></a>答曰。<a id="a-4q"></a>佛从无量劫中。<a id="a-4r"></a>修诸功德。<a id="a-4s"></a>常行诸善。<a id="a-4t"></a>不但求报。<a id="a-4u"></a>敬功德故而作供养。<a id="a-4v"></a>如佛在世时。<a id="a-4w"></a>阿那律长老得天眼前。<a id="a-4x"></a>盲无所见。<a id="a-4y"></a>而以手缝衣。<a id="a-4z"></a>时针纴脱。<a id="a-50"></a>便言。<a id="a-51"></a>谁爱福德为我纴针。<a id="a-52"></a>是时佛到其所。<a id="a-53"></a>语比丘言。<a id="a-54"></a>我是爱福德人。<a id="a-55"></a>为汝纴来。<a id="a-56"></a>是比丘识佛声。<a id="a-57"></a>疾起着衣礼佛足。<a id="a-58"></a>白佛言。<a id="a-59"></a>佛功德已满。<a id="a-5A"></a>云何言爱福德。<a id="a-5B"></a>佛言。<a id="a-5C"></a>我虽功德已满。<a id="a-5D"></a>我深知功德恩报力。<a id="a-5E"></a>故令我于一切众生中得最第一。<a id="a-5F"></a>由此功德。<a id="a-5G"></a>又为欲教化弟子。<a id="a-5H"></a>故语之言。<a id="a-5I"></a>我为作功德。<a id="a-5J"></a>汝云何不作。<a id="a-5K"></a>如伎家百岁老公而舞。<a id="a-5L"></a>有人呵之言。<a id="a-5M"></a>老公年已百岁。<a id="a-5N"></a>何用是舞。<a id="a-5O"></a>老公答曰。<a id="a-5P"></a>我不须舞。<a id="a-5Q"></a>但欲教子孙故耳。<a id="a-5R"></a>佛亦如是功德满。<a id="a-5S"></a>为教弟子作功德故。<a id="a-5T"></a>而作供养。<a id="a-5U"></a>故佛乳母大爱道亡。<a id="a-5V"></a>四天王舆床送。<a id="a-5W"></a>佛在前擎香炉烧香供养。<a id="a-5X"></a>为报恩故。<a id="a-5Y"></a>虽不求果。<a id="a-5Z"></a>而行等供养。<a id="a-5a"></a>唯佛应供养佛。<a id="a-5b"></a>余人不知佛德。<a id="a-5c"></a>如说偈言。</p>
  <p id="a5d">智人能敬智　　智论则智喜</p>
  <p id="a5e">智人能知智　　如蛇知蛇足</p>
  <p id="a5f">又频毗娑罗王作佛供养经云。<a id="a-5g"></a>尔时摩竭国。<a id="a-5h"></a>频毗(此云颜色)娑罗(此云端正)往诣佛所。<a id="a-5i"></a>白世尊言。<a id="a-5j"></a>我典此国界。<a id="a-5k"></a>所有资财。<a id="a-5l"></a>能有所办。<a id="a-5m"></a>欲尽形寿供养如来及比丘众。<a id="a-5n"></a>衣被饮食床座卧具病瘦医药。<a id="a-5o"></a>亦当劝率臣民使得蒙度。<a id="a-5p"></a>得离三涂永处安隐。<a id="a-5q"></a>又杂宝藏经云。<a id="a-5r"></a>佛告诸比丘言。<a id="a-5s"></a>有八种人。<a id="a-5t"></a>应决定施不须生疑。<a id="a-5u"></a>一父。<a id="a-5v"></a>二母。<a id="a-5w"></a>三佛。<a id="a-5x"></a>四弟子。<a id="a-5y"></a>五远来之人。<a id="a-5z"></a>六远去之人。<a id="a-60"></a>七病人。<a id="a-61"></a>八看病人。</p>
  <p id="a62">又智度论云。<a id="a-63"></a>诸菩萨无量无尽功德成就。<a id="a-64"></a>以一食供养十方诸佛及僧。<a id="a-65"></a>皆悉充足而亦不尽。<a id="a-66"></a>譬如涌泉出而不竭。<a id="a-67"></a>如文殊师利。<a id="a-68"></a>以一钵欢喜丸。<a id="a-69"></a>供养八万四千僧。<a id="a-6A"></a>皆悉充足。<a id="a-6B"></a>而亦不尽。<a id="a-6C"></a>复次菩萨于此一钵食。<a id="a-6D"></a>供养十方诸佛。<a id="a-6E"></a>而十方佛前饮食之具。<a id="a-6F"></a>具足而出。<a id="a-6G"></a>譬如鬼神得人一口食。<a id="a-6H"></a>而千万倍出。</p>
  <p id="a6I">又文殊师利问经云。<a id="a-6J"></a>菩萨为供养佛法僧。<a id="a-6K"></a>及父母兄弟。<a id="a-6L"></a>得畜财物。<a id="a-6M"></a>为起寺舍造像。<a id="a-6N"></a>为布施。<a id="a-6O"></a>若有此因缘。<a id="a-6P"></a>得受金银财物。<a id="a-6Q"></a>无有罪过。</p>
  <p data-pb></p>
  <h2 id="a6R">简伪缘第三</h2>
  <p id="a6S">如贤愚经云。<a id="a-6T"></a>若有檀越。<a id="a-6U"></a>于十六种。<a id="a-6V"></a>具足别请。<a id="a-6W"></a>虽获福报。<a id="a-6X"></a>亦未为多。<a id="a-6Y"></a>何谓十六。<a id="a-6Z"></a>比丘比丘尼各有八辈。<a id="a-6a"></a>不如漫请四人。<a id="a-6b"></a>所得功德福多于彼。<a id="a-6c"></a>十六分中。<a id="a-6d"></a>未及其一。<a id="a-6e"></a>将来末世法欲垂尽。<a id="a-6f"></a>正使比丘畜妻挟子。<a id="a-6g"></a>四人已上。<a id="a-6h"></a>名字众僧。<a id="a-6i"></a>应当敬如舍利弗目揵连等。<a id="a-6j"></a>尔时弥勒菩萨。<a id="a-6k"></a>问众僧言。<a id="a-6l"></a>若有檀越。<a id="a-6m"></a>请一持戒清净沙门就舍供养。<a id="a-6n"></a>所得盈利。<a id="a-6o"></a>何如有人得十万钱。<a id="a-6p"></a>时憍陈如寻即说言。<a id="a-6q"></a>假使有人得百车珍宝。<a id="a-6r"></a>计其福利。<a id="a-6s"></a>不如请一净戒沙门就舍供养。<a id="a-6t"></a>得利弘多。<a id="a-6u"></a>舍利弗言。<a id="a-6v"></a>设令有人得一阎浮提满中珍宝。<a id="a-6w"></a>犹不如请一净戒者就舍供养。<a id="a-6x"></a>获利弥多。<a id="a-6y"></a>目揵连言。<a id="a-6z"></a>正使有人得二天下乃至满四天下珍宝。<a id="a-70"></a>其利犹不如请一清净沙门诣舍供养。<a id="a-71"></a>得利殊胜。</p>
  <p id="a72">又像法决疑经云。<a id="a-73"></a>若檀越设食。<a id="a-74"></a>并请众僧。<a id="a-75"></a>遣人防门。<a id="a-76"></a>遮障比丘及诸老病贫穷乞人。<a id="a-77"></a>不听入会。<a id="a-78"></a>徒丧饮食了无善分。</p>
  <p id="a79">又普广经云。<a id="a-7A"></a>四辈弟子若行斋戒。<a id="a-7B"></a>心当存想请十方僧。<a id="a-7C"></a>不择善恶持戒毁戒高下之行。<a id="a-7D"></a>到诸塔寺请僧之时。<a id="a-7E"></a>僧次供养无别异想。<a id="a-7F"></a>其福众多无量无边。<a id="a-7G"></a>若值罗汉四道果人及大心者。<a id="a-7H"></a>缘此功德受福无穷。<a id="a-7I"></a>一闻说法可得至道无上涅槃。</p>
  <p id="a7J">又十诵律云。<a id="a-7K"></a>鹿子母别请五百罗汉。<a id="a-7L"></a>佛言。<a id="a-7M"></a>无智不善。<a id="a-7N"></a>若于僧中。<a id="a-7O"></a>依次请一人者。<a id="a-7P"></a>得大功德。<a id="a-7Q"></a>果报利益。<a id="a-7R"></a>胜别请五百罗汉。<a id="a-7S"></a>一切远近无不悉闻。</p>
  <p id="a7T">又请僧福田经。<a id="a-7U"></a>及仁王经。<a id="a-7V"></a>种种呵责不许别请。<a id="a-7W"></a>若别请者是外道法非七佛法。</p>
  <p id="a7X">又梵网经云。<a id="a-7Y"></a>若有檀越来请众僧。<a id="a-7Z"></a>客僧有利养分。<a id="a-7a"></a>僧房主应次第差客僧受请。<a id="a-7b"></a>而先住僧独受。<a id="a-7c"></a>而不差客僧。<a id="a-7d"></a>房主得无量罪。<a id="a-7e"></a>畜生无异。<a id="a-7f"></a>非沙门。<a id="a-7g"></a>非释种姓。<a id="a-7h"></a>犯轻垢罪。</p>
  <p id="a7i">又智度论云。<a id="a-7j"></a>如有富贵长者。<a id="a-7k"></a>作乐供养众僧。<a id="a-7l"></a>白僧执事。<a id="a-7m"></a>我次第请僧于舍食。<a id="a-7n"></a>日日须请及至沙弥。<a id="a-7o"></a>执事不听沙弥受请。<a id="a-7p"></a>诸沙弥言。<a id="a-7q"></a>以何意故。<a id="a-7r"></a>不听沙弥。<a id="a-7s"></a>答言以檀越不喜请年少故。<a id="a-7t"></a>便说偈言。</p>
  <p id="a7u">鬓发白如雪　　齿落皮肉皱</p>
  <p id="a7v">偻步形体羸　　乐请如是众</p>
  <p id="a7w">诸沙弥等。<a id="a-7x"></a>皆是大阿罗汉。<a id="a-7y"></a>如打师子头。<a id="a-7z"></a>欻然从坐而说偈言。</p>
  <p id="a80">檀越无智人　　见形不取德</p>
  <p id="a81">舍是耆年相　　择取老瘦黑</p>
  <p id="a82">上尊耆年之相者如佛说偈云。</p>
  <p id="a83">所谓长老相　　不必以年耆</p>
  <p id="a84">形瘦鬓发白　　空老内无德</p>
  <p id="a85">能舍罪福果　　精进行梵行</p>
  <p id="a86">已离一切法　　是名为长老</p>
  <p id="a87">是诸沙弥复作是念。<a id="a-88"></a>我等不应坐观檀越量僧好恶。<a id="a-89"></a>即说偈言。</p>
  <p id="a8A">赞叹呵骂中　　我等心虽一</p>
  <p id="a8B">是人毁佛法　　不应不教诲</p>
  <p id="a8C">当疾到其舍　　以法教语之</p>
  <p id="a8D">我等不度者　　是则为弃物</p>
  <p id="a8E">即时诸沙弥。<a id="a-8F"></a>自变其身皆成老年。</p>
  <p id="a8G">鬓发白如雪　　秀眉垂覆眼</p>
  <p id="a8H">皮皱如波浪　　其脊曲如弓</p>
  <p id="a8I">两手负杖行　　次第而受请</p>
  <p id="a8J">举身皆振掉　　行止不自安</p>
  <p id="a8K">譬如白杨树　　随风而动摇</p>
  <p id="a8L">檀越见此辈　　欢喜延入坐</p>
  <p id="a8M">坐已须臾顷　　还复年少形</p>
  <p id="a8N">檀越惊怖言　　如是耆老相</p>
  <p id="a8O">还变成小身　　如服还年药</p>
  <p id="a8P">是事何由然</p>
  <p id="a8Q">诸沙弥言。<a id="a-8R"></a>汝莫生疑。<a id="a-8S"></a>平量是事。<a id="a-8T"></a>甚可伤愍。<a id="a-8U"></a>故现是化。<a id="a-8V"></a>汝当深识之。<a id="a-8W"></a>圣众不可量。<a id="a-8X"></a>如说偈曰。</p>
  <p id="a8Y">譬如以蚊嘴　　犹可测海底</p>
  <p id="a8Z">一切天与人　　无能量僧者</p>
  <p id="a8a">僧以功德贵　　犹尚不分别</p>
  <p id="a8b">而汝以年岁　　称量诸大德</p>
  <p id="a8c">大小生于智　　不在于老少</p>
  <p id="a8d">有智勤精进　　虽少而是老</p>
  <p id="a8e">懈怠无智慧　　虽老而是少</p>
  <p id="a8f">汝今平量僧　　是则为大失</p>
  <p id="a8g">如欲以一指测知大海底。<a id="a-8h"></a>为智者之所笑。<a id="a-8i"></a>汝不闻佛说。<a id="a-8j"></a>四事虽小而不可轻。<a id="a-8k"></a>太子虽小当为国王。<a id="a-8l"></a>是不可轻。<a id="a-8m"></a>蛇子虽小毒能杀人。<a id="a-8n"></a>亦不可轻。<a id="a-8o"></a>小火虽微能烧山野。<a id="a-8p"></a>亦不可轻。<a id="a-8q"></a>沙弥虽小得圣神通。<a id="a-8r"></a>最不可轻。<a id="a-8s"></a>檀越闻是事已见是神通。<a id="a-8t"></a>身惊毛竖。<a id="a-8u"></a>合手向诸沙弥言。<a id="a-8v"></a>诸圣人等。<a id="a-8w"></a>我今忏悔。<a id="a-8x"></a>我是凡夫心常怀罪。<a id="a-8y"></a>今欲请问。<a id="a-8z"></a>于佛僧宝中信心清净。<a id="a-90"></a>何者福胜。<a id="a-91"></a>答言我等初不见佛僧宝中有增减。<a id="a-92"></a>何以故。<a id="a-93"></a>如佛一时入舍婆提城乞食。<a id="a-94"></a>有婆罗门。<a id="a-95"></a>姓婆罗埵逝。<a id="a-96"></a>佛数数到其家乞食。<a id="a-97"></a>心作是念。<a id="a-98"></a>是沙门何以来数数。<a id="a-99"></a>如负其债。<a id="a-9A"></a>佛时说偈言。</p>
  <p id="a9B">时雨数数堕　　五谷数数成</p>
  <p id="a9C">数数修福业　　数数受果报</p>
  <p id="a9D">数数受生法　　故受数数死</p>
  <p id="a9E">圣法数数成　　谁数数生死</p>
  <p id="a9F">婆罗门闻是偈已。<a id="a-9G"></a>大圣具知我心惭愧。<a id="a-9H"></a>取钵入舍盛满美食。<a id="a-9I"></a>以奉上佛。<a id="a-9J"></a>佛不受作是言。<a id="a-9K"></a>我为说偈故得此食。<a id="a-9L"></a>我不食也。<a id="a-9M"></a>婆罗门言。<a id="a-9N"></a>是食当与谁。<a id="a-9O"></a>佛言。<a id="a-9P"></a>我不见天及人能消是食者。<a id="a-9Q"></a>汝持安置小草地若无虫水中。<a id="a-9R"></a>即如佛教。<a id="a-9S"></a>持食着无虫水中。<a id="a-9T"></a>水即大沸烟火俱出。<a id="a-9U"></a>如投大热铁。<a id="a-9V"></a>婆罗门见已惊怖言。<a id="a-9W"></a>未曾有也。<a id="a-9X"></a>乃至食中神力如是。<a id="a-9Y"></a>礼佛忏悔。<a id="a-9Z"></a>乞出家受戒。<a id="a-9a"></a>渐渐断结得阿罗汉道。<a id="a-9b"></a>后摩诃憍昙弥。<a id="a-9c"></a>以金色上下宝衣奉佛。<a id="a-9d"></a>佛劝施僧。<a id="a-9e"></a>能消能受。<a id="a-9f"></a>故知佛宝僧宝福无多少。<a id="a-9g"></a>故说偈言。</p>
  <p id="a9h">若人爱敬佛　　亦当爱敬僧</p>
  <p id="a9i">不当有分别　　同皆为宝故</p>
  <p id="a9j">又法句喻经。<a id="a-9k"></a>世尊说偈云。</p>
  <p id="a9l">人道念有意　　无食自知少</p>
  <p id="a9m">从是痛用薄　　节消而保寿</p>
  <p id="a9n">又十诵律云。<a id="a-9o"></a>时王舍城中有居士。<a id="a-9p"></a>名尸利仇多。<a id="a-9q"></a>大富多财。<a id="a-9r"></a>是外道弟子。<a id="a-9s"></a>此人每疑。<a id="a-9t"></a>沙门瞿昙有一切智不。<a id="a-9u"></a>行到佛所白言。<a id="a-9v"></a>沙门瞿昙。<a id="a-9w"></a>明日我舍食。<a id="a-9x"></a>佛以彼应度故。<a id="a-9y"></a>默然受请。<a id="a-9z"></a>时居士到舍门外。<a id="a-A0"></a>开作大火坑。<a id="a-A1"></a>令火无烟焰。<a id="a-A2"></a>以沙覆上。<a id="a-A3"></a>即入舍敷不织坐床。<a id="a-A4"></a>又以毒和食。<a id="a-A5"></a>心生口言。<a id="a-A6"></a>瞿昙若是一切智人。<a id="a-A7"></a>当知此事。<a id="a-A8"></a>若非一切智人。<a id="a-A9"></a>当堕此坑及中毒死。<a id="a-AA"></a>遣使白佛言。<a id="a-AB"></a>饮食已办。<a id="a-AC"></a>佛语阿难。<a id="a-AD"></a>令诸比丘。<a id="a-AE"></a>皆不得先佛前行。<a id="a-AF"></a>时佛前行。<a id="a-AG"></a>比丘后入。<a id="a-AH"></a>尸利仇多舍火坑。<a id="a-AI"></a>佛变作莲华池。<a id="a-AJ"></a>满中净水。<a id="a-AK"></a>既甘而冷。<a id="a-AL"></a>佛与僧皆行花叶上入舍。<a id="a-AM"></a>坐不织床。<a id="a-AN"></a>变令成织。<a id="a-AO"></a>佛告尸利。<a id="a-AP"></a>当除心中疑。<a id="a-AQ"></a>我实是一切智人。<a id="a-AR"></a>居士见二神力。<a id="a-AS"></a>信心即生尊重于佛。<a id="a-AT"></a>叉手白佛言。<a id="a-AU"></a>此食毒药。<a id="a-AV"></a>不堪佛食。<a id="a-AW"></a>佛言。<a id="a-AX"></a>但施此食。<a id="a-AY"></a>僧不得病。<a id="a-AZ"></a>佛告阿难。<a id="a-Aa"></a>僧中宣令。<a id="a-Ab"></a>未唱等供一不得食。<a id="a-Ac"></a>是佛咒愿。<a id="a-Ad"></a>淫欲嗔恚愚痴。<a id="a-Ae"></a>是世界中毒。<a id="a-Af"></a>佛有实法。<a id="a-Ag"></a>除一切毒。<a id="a-Ah"></a>以是实语故。<a id="a-Ai"></a>毒皆得除。<a id="a-Aj"></a>食即清净。<a id="a-Ak"></a>众僧饱满竟。<a id="a-Al"></a>居士于佛前坐听。<a id="a-Am"></a>即于坐处得法眼净。<a id="a-An"></a>佛还已集僧告言。<a id="a-Ao"></a>从今不得在佛前行。<a id="a-Ap"></a>及和上师僧上座前行。<a id="a-Aq"></a>未唱等供不得食也。<a id="a-Ar"></a>又摩德勒伽论云。<a id="a-As"></a>众僧行食时。<a id="a-At"></a>上座应语一切平等。<a id="a-Au"></a>与使唱僧跋。<a id="a-Av"></a>然后俱食(此云等供是)</p>
  <p data-pb></p>
  <h2 id="aAw">圣僧缘第四</h2>
  <p id="aAx">自大觉泥洹。<a id="a-Ay"></a>法归众圣。<a id="a-Az"></a>开士应真。<a id="a-B0"></a>导扬末教。<a id="a-B1"></a>并飞化众刹。<a id="a-B2"></a>随缘摄诱。<a id="a-B3"></a>见殊则同室天隔应合则异境对颜。<a id="a-B4"></a>宋泰始之末。<a id="a-B5"></a>正胜寺释法愿。<a id="a-B6"></a>正喜寺释法镜等。<a id="a-B7"></a>始图画圣僧。<a id="a-B8"></a>别坐标拟。<a id="a-B9"></a>迄至唐初。<a id="a-BA"></a>亟降灵瑞。<a id="a-BB"></a>或足趾显露。<a id="a-BC"></a>半现于床间。<a id="a-BD"></a>或植杖遗迹。<a id="a-BE"></a>印陷于平地。<a id="a-BF"></a>所以梁帝。<a id="a-BG"></a>闻而赞悦。<a id="a-BH"></a>敬心翘仰。<a id="a-BI"></a>家国休感。<a id="a-BJ"></a>必祈斋供。<a id="a-BK"></a>到永明八年。<a id="a-BL"></a>帝躬弗愈。<a id="a-BM"></a>虽和鹊荐术。<a id="a-BN"></a>而茵枕犹滞。<a id="a-BO"></a>乃结心发誓。<a id="a-BP"></a>归命圣僧。<a id="a-BQ"></a>敕于延昌殿内。<a id="a-BR"></a>七日祈请。<a id="a-BS"></a>供饭诸佛及众圣贤。<a id="a-BT"></a>斋室严峻。<a id="a-BU"></a>轻尘不动。<a id="a-BV"></a>七日将满。<a id="a-BW"></a>方感灵应。<a id="a-BX"></a>乃有天香妙气。<a id="a-BY"></a>洞鼻彻心。<a id="a-BZ"></a>映蔽熏炉。<a id="a-Ba"></a>无复芳势。<a id="a-Bb"></a>又足影屣迹。<a id="a-Bc"></a>布满堂中。<a id="a-Bd"></a>振锡清越。<a id="a-Be"></a>响发牖外。<a id="a-Bf"></a>睹踪闻香。<a id="a-Bg"></a>皆肃然魄耸。<a id="a-Bh"></a>时有徐光显等十有余人。<a id="a-Bi"></a>咸同见闻。<a id="a-Bj"></a>登共奏启。<a id="a-Bk"></a>于是斋坐既毕。<a id="a-Bl"></a>而御膳康复。<a id="a-Bm"></a>所以遍朝归依明验神应。<a id="a-Bn"></a>其后徐光显等。<a id="a-Bo"></a>道俗数人。<a id="a-Bp"></a>设斋奉请。<a id="a-Bq"></a>并有征瑞。<a id="a-Br"></a>圣人通感。<a id="a-Bs"></a>不可备载。</p>
  <p id="aBt">如昔有树提伽长者。<a id="a-Bu"></a>造栴檀钵。<a id="a-Bv"></a>着络囊中。<a id="a-Bw"></a>悬高象牙杙上。<a id="a-Bx"></a>作是言。<a id="a-By"></a>若沙门婆罗门。<a id="a-Bz"></a>不以梯杖能得者。<a id="a-C0"></a>即与之。<a id="a-C1"></a>诸内外道。<a id="a-C2"></a>知欲现神通。<a id="a-C3"></a>皆挑头而去。<a id="a-C4"></a>宾头卢闻是事。<a id="a-C5"></a>问目连言。<a id="a-C6"></a>实尔不。<a id="a-C7"></a>答言。<a id="a-C8"></a>实尔。<a id="a-C9"></a>汝师子吼中第一。<a id="a-CA"></a>便往取之。<a id="a-CB"></a>其目连惧佛教不肯取。<a id="a-CC"></a>宾头卢即往其舍入禅定。<a id="a-CD"></a>便于坐上。<a id="a-CE"></a>伸手取钵。<a id="a-CF"></a>依四分律。<a id="a-CG"></a>当时坐于方石。<a id="a-CH"></a>纵广极大。<a id="a-CI"></a>逐身飞空。<a id="a-CJ"></a>得钵已还去。<a id="a-CK"></a>佛闻呵云。<a id="a-CL"></a>比丘为外道钵。<a id="a-CM"></a>而于未受戒人前。<a id="a-CN"></a>现神通力。<a id="a-CO"></a>从今尽形摈汝。<a id="a-CP"></a>不得住阎浮提。<a id="a-CQ"></a>于是宾头卢。<a id="a-CR"></a>如佛教敕。<a id="a-CS"></a>往西瞿耶尼。<a id="a-CT"></a>教化四众。<a id="a-CU"></a>广宣佛法。<a id="a-CV"></a>阎浮提四部弟子。<a id="a-CW"></a>思见宾头卢。<a id="a-CX"></a>白佛。<a id="a-CY"></a>佛听还座。<a id="a-CZ"></a>现神足故。<a id="a-Ca"></a>不听涅槃。<a id="a-Cb"></a>敕令为末世四部众作福田。<a id="a-Cc"></a>其亦自誓。<a id="a-Cd"></a>三天下有请悉赴。<a id="a-Ce"></a>又阿育王经。<a id="a-Cf"></a>海意比丘。<a id="a-Cg"></a>从镬乘空。<a id="a-Ch"></a>为王说偈云。</p>
  <p id="aCi">汝身同人身　　汝力过人力</p>
  <p id="aCj">应令我知之　　为汝作神力</p>
  <p id="aCk">王发心。<a id="a-Cl"></a>请四方僧。<a id="a-Cm"></a>说偈云。</p>
  <p id="aCn">有诸阿罗汉　　当来摄受我</p>
  <p id="aCo">我请阿罗汉　　当悉来此处</p>
  <p id="aCp">故依请宾头卢经云。<a id="a-Cq"></a>如天竺优婆塞国王长者。<a id="a-Cr"></a>若设一切会者。<a id="a-Cs"></a>常请宾头卢颇罗惰誓阿罗汉。<a id="a-Ct"></a>宾头卢者字也。<a id="a-Cu"></a>颇罗惰者姓也。<a id="a-Cv"></a>其人为树提长者。<a id="a-Cw"></a>现神足故。<a id="a-Cx"></a>佛遏之不听涅槃。<a id="a-Cy"></a>敕令末法四部众生作福田。<a id="a-Cz"></a>请时于静处烧香礼拜。<a id="a-D0"></a>向天竺摩梨山。<a id="a-D1"></a>至心称名言。<a id="a-D2"></a>大德宾头卢颇罗惰誓。<a id="a-D3"></a>受佛教敕。<a id="a-D4"></a>为末法人作福田。<a id="a-D5"></a>愿受我请。<a id="a-D6"></a>于此处食。<a id="a-D7"></a>若新作屋舍。<a id="a-D8"></a>亦应请之。<a id="a-D9"></a>愿受我请。<a id="a-DA"></a>于此舍床敷上宿。<a id="a-DB"></a>若普请众僧澡浴时。<a id="a-DC"></a>亦应请之言。<a id="a-DD"></a>受我请于此洗浴。<a id="a-DE"></a>及末明前。<a id="a-DF"></a>具香汤灰水澡豆杨枝香油。<a id="a-DG"></a>调和冷暖。<a id="a-DH"></a>如人浴法。<a id="a-DI"></a>开户请入。<a id="a-DJ"></a>然后闭户。<a id="a-DK"></a>如人浴讫顷。<a id="a-DL"></a>众僧乃入。<a id="a-DM"></a>凡欲会食澡浴。<a id="a-DN"></a>要一切诸僧。<a id="a-DO"></a>至心求解脱。<a id="a-DP"></a>不疑不昧。<a id="a-DQ"></a>信心清净。<a id="a-DR"></a>然后可屈。<a id="a-DS"></a>近世有一长者。<a id="a-DT"></a>闻说宾头卢大阿罗汉受佛教敕为末法人作福田。<a id="a-DU"></a>即如法施设大会。<a id="a-DV"></a>至心请宾头卢氍[叟*毛]下遍敷好华。<a id="a-DW"></a>欲以验之。<a id="a-DX"></a>大众食讫。<a id="a-DY"></a>发氍[叟*毛]华皆萎黄。<a id="a-DZ"></a>懊恼自责。<a id="a-Da"></a>不知过所从来。<a id="a-Db"></a>更复精竭。<a id="a-Dc"></a>审问经师。<a id="a-Dd"></a>重设大会。<a id="a-De"></a>如前布华。<a id="a-Df"></a>亦复皆萎。<a id="a-Dg"></a>复更倾竭。<a id="a-Dh"></a>尽家财产。<a id="a-Di"></a>复作大会犹亦如前。<a id="a-Dj"></a>懊恼自责。<a id="a-Dk"></a>更请百余法师。<a id="a-Dl"></a>求请所失。<a id="a-Dm"></a>忏谢罪过。<a id="a-Dn"></a>如向上座一人。<a id="a-Do"></a>年老。<a id="a-Dp"></a>四布悔其愆咎。<a id="a-Dq"></a>上座告之。<a id="a-Dr"></a>汝三会请我。<a id="a-Ds"></a>我皆受请。<a id="a-Dt"></a>汝自使奴门中见遮。<a id="a-Du"></a>以我年老衣服弊坏。<a id="a-Dv"></a>谓是被摈。<a id="a-Dw"></a>赖提沙门。<a id="a-Dx"></a>不肯见前。<a id="a-Dy"></a>我以汝请欲强入。<a id="a-Dz"></a>汝奴以杖打我头破。<a id="a-E0"></a>额右角疮是。<a id="a-E1"></a>汝自为之。<a id="a-E2"></a>何所懊恼。<a id="a-E3"></a>言已不现。<a id="a-E4"></a>长者乃知是宾头卢。<a id="a-E5"></a>自尔已来。<a id="a-E6"></a>诸人设福。<a id="a-E7"></a>皆不敢复遮门。<a id="a-E8"></a>若得宾头卢来。<a id="a-E9"></a>其坐处华即不萎黄。<a id="a-EA"></a>若新立房舍床榻。<a id="a-EB"></a>欲请宾头卢时。<a id="a-EC"></a>皆当香汤洒地。<a id="a-ED"></a>然香油灯。<a id="a-EE"></a>新床新缛。<a id="a-EF"></a>缛上奋绵敷之。<a id="a-EG"></a>以白练覆上。<a id="a-EH"></a>初夜如法请之。<a id="a-EI"></a>还闭房户。<a id="a-EJ"></a>慎勿轻慢窥看。<a id="a-EK"></a>皆各至心信其必来。<a id="a-EL"></a>精诚感彻无不至也。<a id="a-EM"></a>来则缛上现有卧处。<a id="a-EN"></a>浴室亦现用汤水处。<a id="a-EO"></a>受大会请时。<a id="a-EP"></a>或在上座。<a id="a-EQ"></a>或在中坐。<a id="a-ER"></a>或在下坐。<a id="a-ES"></a>现作随处僧形。<a id="a-ET"></a>人求其异终不可得。<a id="a-EU"></a>去后见坐处华不萎。<a id="a-EV"></a>乃知之矣。<a id="a-EW"></a>述曰。<a id="a-EX"></a>今见斋家。<a id="a-EY"></a>多不依法但逐人情安置凡人。<a id="a-EZ"></a>全不忧佛及圣僧座。<a id="a-Ea"></a>如前经所说。<a id="a-Eb"></a>施主先须预扫洒佛堂。<a id="a-Ec"></a>及安置圣僧坐处。<a id="a-Ed"></a>洗浴洁身。<a id="a-Ee"></a>烧上名香。<a id="a-Ef"></a>悬缯幡盖。<a id="a-Eg"></a>散众杂华。<a id="a-Eh"></a>手执香炉。<a id="a-Ei"></a>尽诚敬仰。<a id="a-Ej"></a>奉请三宝及以圣僧。<a id="a-Ek"></a>十方法界一切圣凡。<a id="a-El"></a>亦皆普请。<a id="a-Em"></a>受弟子请。<a id="a-En"></a>降屈圣仪。<a id="a-Eo"></a>来临住宅。<a id="a-Ep"></a>合家大小。<a id="a-Eq"></a>并共虔诚。<a id="a-Er"></a>预前七日已来。<a id="a-Es"></a>发此重心。<a id="a-Et"></a>若是贫家。<a id="a-Eu"></a>无好香华。<a id="a-Ev"></a>复无安置之处。<a id="a-Ew"></a>然须临时斟酌。<a id="a-Ex"></a>未坐前先上好处。<a id="a-Ey"></a>安置佛座。<a id="a-Ez"></a>扫洒如法。<a id="a-F0"></a>其次好处。<a id="a-F1"></a>安置圣僧座。<a id="a-F2"></a>敷设软物新白净者。<a id="a-F3"></a>布绵在上。<a id="a-F4"></a>若施主心重有感。<a id="a-F5"></a>食讫候看。<a id="a-F6"></a>似人坐处。<a id="a-F7"></a>即知报身来赴。<a id="a-F8"></a>若无相现。<a id="a-F9"></a>但化身来。<a id="a-FA"></a>若全轻慢。<a id="a-FB"></a>报化俱不至。<a id="a-FC"></a>其座不得彩画锦绮绫罗金银杂饰及散华置上。<a id="a-FD"></a>虽是罗汉。<a id="a-FE"></a>然共凡僧。<a id="a-FF"></a>同受二百五十别解脱戒。<a id="a-FG"></a>所以不受杂彩金银等物。<a id="a-FH"></a>若是诸佛菩萨大乘之人。<a id="a-FI"></a>非局出家相者。<a id="a-FJ"></a>所以得受种种供养。<a id="a-FK"></a>安圣僧座。<a id="a-FL"></a>及以献食。<a id="a-FM"></a>亦不得越过尺六高处安置。<a id="a-FN"></a>尺六已下。<a id="a-FO"></a>如法僧座则得。<a id="a-FP"></a>亦不得作素形圣僧在座安置。<a id="a-FQ"></a>傥报身自来。<a id="a-FR"></a>岂可推却素像而坐。<a id="a-FS"></a>亦不得在寺将常住僧器盛食。<a id="a-FT"></a>恐报身来。<a id="a-FU"></a>不可触僧净器而食。<a id="a-FV"></a>若用钵盂及俗盘器献者。<a id="a-FW"></a>即通化报。<a id="a-FX"></a>最为如法。<a id="a-FY"></a>若有圣僧钱还入圣僧用。<a id="a-FZ"></a>将买钵盂匙箸铜碗手巾。<a id="a-Fa"></a>及将买上好槃器。<a id="a-Fb"></a>背上书题记之余人不敢杂用。<a id="a-Fc"></a>日别随家常食。<a id="a-Fd"></a>每旦及午。<a id="a-Fe"></a>盛食常献佛及僧。<a id="a-Ff"></a>岂非好事。<a id="a-Fg"></a>更有余钱。<a id="a-Fh"></a>买取一胡床及一食单。<a id="a-Fi"></a>食讫澡豆净洗。<a id="a-Fj"></a>置胡床上。<a id="a-Fk"></a>以油帊覆之。<a id="a-Fl"></a>日别如是。<a id="a-Fm"></a>表供养三宝心。<a id="a-Fn"></a>常不绝大得功德。<a id="a-Fo"></a>若多得钱。<a id="a-Fp"></a>即如西国寺法。<a id="a-Fq"></a>及俗人舍。<a id="a-Fr"></a>空静上处。<a id="a-Fs"></a>为圣僧造房堂。<a id="a-Ft"></a>随四时冬夏安物供养。<a id="a-Fu"></a>若在夏内。<a id="a-Fv"></a>堂内日别敷好净席。<a id="a-Fw"></a>儭身单敷。<a id="a-Fx"></a>铜盆铜瓶。<a id="a-Fy"></a>澡豆净巾。<a id="a-Fz"></a>若至午前并献饭食。<a id="a-G0"></a>夜中然灯烧香。<a id="a-G1"></a>随心量力。<a id="a-G2"></a>如法供养。<a id="a-G3"></a>若至冬寒。<a id="a-G4"></a>安被厚毡炭火。<a id="a-G5"></a>汤水灯明随时供养。<a id="a-G6"></a>纵有余长圣僧钱财。<a id="a-G7"></a>不得将入别僧。<a id="a-G8"></a>乃至常住僧用。<a id="a-G9"></a>亦不得入佛法用。<a id="a-GA"></a>亦不得别作圣僧形。<a id="a-GB"></a>数见有人索圣僧钱。<a id="a-GC"></a>彩画佛形。<a id="a-GD"></a>及四壁画圣僧迦葉阿难等形。<a id="a-GE"></a>以宾头卢罗汉圣人现在不入涅槃。<a id="a-GF"></a>既不得圣僧嘱授进止。<a id="a-GG"></a>岂得互用浪将别入。<a id="a-GH"></a>若己用者。<a id="a-GI"></a>并须倍还。<a id="a-GJ"></a>不还得罪。<a id="a-GK"></a>故四分律云。<a id="a-GL"></a>许此处不得。<a id="a-GM"></a>异处得罪(如似己物他人不问己身余人辄将作别用岂可得不)。<a id="a-GN"></a>上来所述。<a id="a-GO"></a>并依经律圣意录之。<a id="a-GP"></a>不得不行。<a id="a-GQ"></a>三宝物重不得互用。<a id="a-GR"></a>恐差之毫毛失之千里。<a id="a-GS"></a>诚言不虚。<a id="a-GT"></a>省己用之。<a id="a-GU"></a>故梁武帝时。<a id="a-GV"></a>汉国大德英儒。<a id="a-GW"></a>共请西域三藏。<a id="a-GX"></a>纂集圣僧法用。<a id="a-GY"></a>翻出五卷。<a id="a-GZ"></a>如前所述。<a id="a-Ga"></a>略亦同之。</p>
  <p data-pb></p>
  <h2 id="aGb">施食缘第五</h2>
  <p id="aGc">如增一阿含经云。<a id="a-Gd"></a>尔时世尊告诸比丘。<a id="a-Ge"></a>众生之类有四种食。<a id="a-Gf"></a>长养众生。<a id="a-Gg"></a>何等为四。<a id="a-Gh"></a>所谓段食。<a id="a-Gi"></a>或大或小。<a id="a-Gj"></a>更乐食念食识食。<a id="a-Gk"></a>是谓四食。<a id="a-Gl"></a>彼云何段食。<a id="a-Gm"></a>谓今人中所食。<a id="a-Gn"></a>诸入口之物可食啖者。<a id="a-Go"></a>是谓段食。<a id="a-Gp"></a>云何更乐食。<a id="a-Gq"></a>谓衣裳伞盖。<a id="a-Gr"></a>杂香华熏火及香油。<a id="a-Gs"></a>与妇人集聚。<a id="a-Gt"></a>诸余身体所更乐者。<a id="a-Gu"></a>是谓更乐食。<a id="a-Gv"></a>云何念食。<a id="a-Gw"></a>谓意中所念所想所思惟者。<a id="a-Gx"></a>或以口说。<a id="a-Gy"></a>或以体触。<a id="a-Gz"></a>及诸所持之法。<a id="a-H0"></a>是谓念食。<a id="a-H1"></a>云何识食。<a id="a-H2"></a>谓意之所知。<a id="a-H3"></a>梵天为首。<a id="a-H4"></a>乃至有想无想天。<a id="a-H5"></a>以识为食。<a id="a-H6"></a>是谓识食。<a id="a-H7"></a>以此四食流转生死。</p>
  <p id="aH8">又增一经云。<a id="a-H9"></a>世尊告阿那律曰一切诸法由食而存。<a id="a-HA"></a>眼以眠为食。<a id="a-HB"></a>耳以声为食。<a id="a-HC"></a>鼻以香为食。<a id="a-HD"></a>舌以味为食。<a id="a-HE"></a>身以细滑为食。<a id="a-HF"></a>意以法为食。<a id="a-HG"></a>涅槃以无放逸为食。<a id="a-HH"></a>尔时佛告诸比丘。<a id="a-HI"></a>如此妙法。<a id="a-HJ"></a>夫观食有九事。<a id="a-HK"></a>人间有四食。<a id="a-HL"></a>一段食。<a id="a-HM"></a>二更乐食。<a id="a-HN"></a>三念食。<a id="a-HO"></a>四识食。<a id="a-HP"></a>复有五种。<a id="a-HQ"></a>是出世间食。<a id="a-HR"></a>一禅食。<a id="a-HS"></a>二愿食。<a id="a-HT"></a>三念食。<a id="a-HU"></a>四八解脱食。<a id="a-HV"></a>五喜食。<a id="a-HW"></a>是出世间之食。<a id="a-HX"></a>当共专念舍除四种之食。<a id="a-HY"></a>求办出世之食。</p>
  <p id="aHZ">又正法念经云。<a id="a-Ha"></a>若有众生信心悲心。<a id="a-Hb"></a>以种种食施人。<a id="a-Hc"></a>命终生质多罗天。<a id="a-Hd"></a>受种种乐。<a id="a-He"></a>命终得受人身。<a id="a-Hf"></a>大富饶财。<a id="a-Hg"></a>常行正法。</p>
  <p id="aHh">又正法念经云。<a id="a-Hi"></a>若有众生见诸病人。<a id="a-Hj"></a>施其汤药令离病苦。<a id="a-Hk"></a>命终生欲境天。<a id="a-Hl"></a>受五欲乐。<a id="a-Hm"></a>从天命终。<a id="a-Hn"></a>若得人身大富多财。<a id="a-Ho"></a>若见病人临终渴病。<a id="a-Hp"></a>以石蜜浆若冰水施此人。<a id="a-Hq"></a>命终生清凉天。<a id="a-Hr"></a>受天快乐。<a id="a-Hs"></a>从天命终得受人身。<a id="a-Ht"></a>常离饥渴。</p>
  <p id="aHu">又涅槃经云。<a id="a-Hv"></a>因旷野鬼神。<a id="a-Hw"></a>为授不杀戒已。<a id="a-Hx"></a>以不食肉故。<a id="a-Hy"></a>气力虚弱命欲将终。<a id="a-Hz"></a>佛告鬼言。<a id="a-I0"></a>我敕声闻弟子。<a id="a-I1"></a>随有佛法处。<a id="a-I2"></a>悉施汝等食。<a id="a-I3"></a>若有住处不能施者。<a id="a-I4"></a>是魔眷属。<a id="a-I5"></a>非我弟子。<a id="a-I6"></a>真声闻也。<a id="a-I7"></a>然出众生食时。<a id="a-I8"></a>须有分齐。<a id="a-I9"></a>若食他施主食即须依五分律云。<a id="a-IA"></a>若与乞儿鸟狗等。<a id="a-IB"></a>并应量己分内减施与之。<a id="a-IC"></a>不得取分外施(比见道俗至于斋上施主俭约不与妻儿先供众僧将为福田僧等不费前食然有众僧先自饱食已将他残食施乞儿鸟犬等损他施主又自得罪若减己分内将施与人任意多少不论限约也)。<a id="a-ID"></a>又依十二头陀经云。<a id="a-IE"></a>若得食时应作是念。<a id="a-IF"></a>见渴乏众生。<a id="a-IG"></a>以一分施之。<a id="a-IH"></a>我为施主彼为受者。<a id="a-II"></a>施已作是愿言。<a id="a-IJ"></a>令一切众生与福救乏莫堕悭贪。<a id="a-IK"></a>持至空静处。<a id="a-IL"></a>减一段着净石上。<a id="a-IM"></a>施诸禽兽。<a id="a-IN"></a>亦如上愿。<a id="a-IO"></a>正欲食时作是念言。<a id="a-IP"></a>身中有八万户虫。<a id="a-IQ"></a>虫得此食皆悉安隐。<a id="a-IR"></a>我今以食施此诸虫。<a id="a-IS"></a>后得道时当以法施汝。<a id="a-IT"></a>是为不舍众生。<a id="a-IU"></a>又灌佛形像经云。<a id="a-IV"></a>佛告大众。<a id="a-IW"></a>世人多有发意求所愿者。<a id="a-IX"></a>布施之日。<a id="a-IY"></a>不计少多。<a id="a-IZ"></a>趣使充饶。<a id="a-Ia"></a>事业毕竟。<a id="a-Ib"></a>残有肴膳啖食不尽。<a id="a-Ic"></a>皆当送与守寺中持法沙门。<a id="a-Id"></a>众僧自共分之。<a id="a-Ie"></a>以出物时当望生福。<a id="a-If"></a>不应各各竞分归与妻子。<a id="a-Ig"></a>是为种于石上。<a id="a-Ih"></a>根株焦尽终无生时。<a id="a-Ii"></a>令以布施者余福重以施僧。<a id="a-Ij"></a>是为施一得万倍报。</p>
  <p id="aIk">又四分律。<a id="a-Il"></a>施僧粥得五种利益。<a id="a-Im"></a>一除饥。<a id="a-In"></a>二除渴。<a id="a-Io"></a>三消宿食。<a id="a-Ip"></a>四大小便调适。<a id="a-Iq"></a>五眼目精明。<a id="a-Ir"></a>僧祇律。<a id="a-Is"></a>施粥得十种利益。<a id="a-It"></a>故偈云。</p>
  <p id="aIu">持戒清净人所奉　　恭敬随时以粥施</p>
  <p id="aIv">十利饶益于行者　　色力寿乐辞清辩</p>
  <p id="aIw">宿食风除饥渴消　　是名为药佛所说</p>
  <p id="aIx">欲生人天长寿乐　　今当以粥施众僧</p>
  <p id="aIy">又食施获五福报经云。<a id="a-Iz"></a>佛告诸比丘。<a id="a-J0"></a>当知食以节度受而不损。<a id="a-J1"></a>佛言。<a id="a-J2"></a>人持饭食施人。<a id="a-J3"></a>有五功德。<a id="a-J4"></a>令人得道。<a id="a-J5"></a>智者消息。<a id="a-J6"></a>意度弘廓则获五福。<a id="a-J7"></a>何等为五。<a id="a-J8"></a>一曰施命。<a id="a-J9"></a>二曰施色。<a id="a-JA"></a>三曰施力。<a id="a-JB"></a>四曰施安。<a id="a-JC"></a>五曰施辩。<a id="a-JD"></a>何谓施命。<a id="a-JE"></a>人不得食时。<a id="a-JF"></a>颜色憔悴不可显示。<a id="a-JG"></a>不过七日奄忽寿终。<a id="a-JH"></a>是故智者则为施食。<a id="a-JI"></a>其施食者则为施命。<a id="a-JJ"></a>其施命者。<a id="a-JK"></a>世世长寿生天世间寿命延长不中夭伤。<a id="a-JL"></a>自然福报财富无量。<a id="a-JM"></a>是为施命。<a id="a-JN"></a>何谓施色。<a id="a-JO"></a>人不得食时。<a id="a-JP"></a>颜色憔悴不可显示。<a id="a-JQ"></a>是故智者则为施食。<a id="a-JR"></a>其施食者则为施色。<a id="a-JS"></a>其施色者。<a id="a-JT"></a>世世端正生天世间。<a id="a-JU"></a>颜色暐晔人见欢喜。<a id="a-JV"></a>稽首作礼。<a id="a-JW"></a>是为施色。<a id="a-JX"></a>何谓施力。<a id="a-JY"></a>人不得食时。<a id="a-JZ"></a>身羸意弱所作不能。<a id="a-Ja"></a>是为智者则为施食。<a id="a-Jb"></a>其施食者则为施力。<a id="a-Jc"></a>其施力者。<a id="a-Jd"></a>世世。<a id="a-Je"></a>多力生天人间力无等双。<a id="a-Jf"></a>出入进止力不耗减。<a id="a-Jg"></a>是为施力。<a id="a-Jh"></a>何谓施安。<a id="a-Ji"></a>人不得食时。<a id="a-Jj"></a>心愁身危坐起不定。<a id="a-Jk"></a>不能自安。<a id="a-Jl"></a>是故智者则为施食。<a id="a-Jm"></a>其施食者则为施安。<a id="a-Jn"></a>其施安者。<a id="a-Jo"></a>世世安隐生天人间。<a id="a-Jp"></a>不遇众殃。<a id="a-Jq"></a>其所到处常遇贤良。<a id="a-Jr"></a>财富无量不中夭伤。<a id="a-Js"></a>是为施安。<a id="a-Jt"></a>何谓施辩。<a id="a-Ju"></a>人不得食时。<a id="a-Jv"></a>身羸意弱口不能言。<a id="a-Jw"></a>是故智者则为施食。<a id="a-Jx"></a>其施食者则为施辩。<a id="a-Jy"></a>口说流利无所踬碍。<a id="a-Jz"></a>慧辩通达。<a id="a-K0"></a>生天世间。<a id="a-K1"></a>闻者欢喜靡不稽首听采法言。<a id="a-K2"></a>是为五福食之报也。</p>
  <p id="aK3">又增一阿含经云。<a id="a-K4"></a>施有五事名为应时。<a id="a-K5"></a>一远来。<a id="a-K6"></a>二远去。<a id="a-K7"></a>三病时。<a id="a-K8"></a>四冷热时。<a id="a-K9"></a>五初得果苽。<a id="a-KA"></a>若得新谷先与持戒精进人。<a id="a-KB"></a>然后自食。<a id="a-KC"></a>又施有三法。<a id="a-KD"></a>一送食至寺名上。<a id="a-KE"></a>就舍供养名中。<a id="a-KF"></a>造食乞施。<a id="a-KG"></a>发心供养名下。</p>
  <p id="aKH">又付法藏经云。<a id="a-KI"></a>昔过去九十一劫。<a id="a-KJ"></a>毗婆尸佛入涅槃后。<a id="a-KK"></a>有一比丘。<a id="a-KL"></a>甚患头痛。<a id="a-KM"></a>薄拘罗。<a id="a-KN"></a>尔时作一贫人。<a id="a-KO"></a>见病比丘。<a id="a-KP"></a>即便持一呵梨勒果。<a id="a-KQ"></a>施病比丘。<a id="a-KR"></a>比丘服讫病即除愈。<a id="a-KS"></a>缘施果故。<a id="a-KT"></a>九十一劫天上人中。<a id="a-KU"></a>受福快乐未曾有病。<a id="a-KV"></a>最后生一婆罗门家。<a id="a-KW"></a>其母早亡。<a id="a-KX"></a>父便聘妻。<a id="a-KY"></a>拘罗年幼。<a id="a-KZ"></a>见母作饼从母索之。<a id="a-Ka"></a>后母嫉妒。<a id="a-Kb"></a>即捉拘罗掷置[金*敖]上。<a id="a-Kc"></a>[金*敖]虽燋热不能烧害。<a id="a-Kd"></a>父从外来。<a id="a-Ke"></a>见薄拘罗在热[金*敖]上。<a id="a-Kf"></a>即便抱下。<a id="a-Kg"></a>母于后时釜中煮肉时。<a id="a-Kh"></a>薄拘罗从母索肉。<a id="a-Ki"></a>母益嗔恚寻掷釜中。<a id="a-Kj"></a>亦不烧烂。<a id="a-Kk"></a>父觅不见。<a id="a-Kl"></a>即便唤之。<a id="a-Km"></a>拘罗闻唤。<a id="a-Kn"></a>釜中而应。<a id="a-Ko"></a>父即抱出平复如故。<a id="a-Kp"></a>母后向河拘罗逐去。<a id="a-Kq"></a>后母嗔忿而作是言。<a id="a-Kr"></a>此何鬼魅妖祥之物。<a id="a-Ks"></a>虽复烧煮不能令死。<a id="a-Kt"></a>即便捉之掷置河中。<a id="a-Ku"></a>值一大鱼。<a id="a-Kv"></a>即便吞食。<a id="a-Kw"></a>以福缘故犹复不死。<a id="a-Kx"></a>有捕鱼师捕得此鱼。<a id="a-Ky"></a>诣市卖之。<a id="a-Kz"></a>索价既多人无买者。<a id="a-L0"></a>至暮欲臭。<a id="a-L1"></a>薄拘罗父见即随买。<a id="a-L2"></a>持来归家。<a id="a-L3"></a>以刀破腹。<a id="a-L4"></a>儿在鱼腹。<a id="a-L5"></a>高声唱言。<a id="a-L6"></a>愿父安详勿令伤儿。<a id="a-L7"></a>父开鱼腹抱儿而出。<a id="a-L8"></a>年渐长大求出家。<a id="a-L9"></a>得阿罗汉果。<a id="a-LA"></a>从生至老。<a id="a-LB"></a>年百六十未曾有病。<a id="a-LC"></a>乃至无有身热头痛。<a id="a-LD"></a>由施药故得是长寿。<a id="a-LE"></a>五处不死。<a id="a-LF"></a>[金*敖]铄不燋。<a id="a-LG"></a>釜煮不烂。<a id="a-LH"></a>水溺不死。<a id="a-LI"></a>鱼吞不消。<a id="a-LJ"></a>刀割不伤。<a id="a-LK"></a>以是因缘。<a id="a-LL"></a>智者应当作如是事。<a id="a-LM"></a>又杂譬喻经云。<a id="a-LN"></a>昔者舍卫国。<a id="a-LO"></a>有一贫家。<a id="a-LP"></a>庭中有蒲桃树。<a id="a-LQ"></a>上有数穗。<a id="a-LR"></a>念施道人。<a id="a-LS"></a>时国王先前请食一月。<a id="a-LT"></a>是贫家力势不如王。<a id="a-LU"></a>正悬一月。<a id="a-LV"></a>乃得一道人。<a id="a-LW"></a>便持施之。<a id="a-LX"></a>语道人言。<a id="a-LY"></a>念欲施来已经一月。<a id="a-LZ"></a>今乃得愿。<a id="a-La"></a>道人语优婆夷。<a id="a-Lb"></a>已一月中施。<a id="a-Lc"></a>优婆夷言。<a id="a-Ld"></a>我但施一穗蒲桃。<a id="a-Le"></a>那得一月施耶。<a id="a-Lf"></a>道人言。<a id="a-Lg"></a>但一月中。<a id="a-Lh"></a>念欲舍施。<a id="a-Li"></a>则为一月。</p>
  <p data-pb></p>
  <h2 id="aLj">食时缘第六</h2>
  <p id="aLk">问曰。<a id="a-Ll"></a>何名食时。<a id="a-Lm"></a>何名过食时。<a id="a-Ln"></a>答曰。<a id="a-Lo"></a>依四分律云。<a id="a-Lp"></a>谓明相出时。<a id="a-Lq"></a>始得食粥(明相未出即是非时)乃至日中。<a id="a-Lr"></a>案此午时为法。<a id="a-Ls"></a>即是食时(依僧祇律云过此午时影一发一瞬草叶等即是非时)。<a id="a-Lt"></a>四天下准此皆同。<a id="a-Lu"></a>故毗罗三昧经。<a id="a-Lv"></a>世尊为慧法菩萨说云。<a id="a-Lw"></a>食有四种。<a id="a-Lx"></a>平旦天食时。<a id="a-Ly"></a>午法食时。<a id="a-Lz"></a>暮畜生食时。<a id="a-M0"></a>夜鬼神食时。<a id="a-M1"></a>佛断六趣因。<a id="a-M2"></a>令同三世佛。<a id="a-M3"></a>故日午时是法食时也。<a id="a-M4"></a>过此已后。<a id="a-M5"></a>同于下趣非上食时。<a id="a-M6"></a>故曰非时也。<a id="a-M7"></a>十诵律云。<a id="a-M8"></a>唯天得过中食无罪。<a id="a-M9"></a>又十诵律云。<a id="a-MA"></a>有阎浮比丘。<a id="a-MB"></a>至西拘耶尼。<a id="a-MC"></a>用阎浮提时。<a id="a-MD"></a>拘耶尼比丘。<a id="a-ME"></a>往余三方。<a id="a-MF"></a>亦如是。<a id="a-MG"></a>若此间宿则用此间时。<a id="a-MH"></a>若在彼宿则用彼间时。<a id="a-MI"></a>余三方亦尔。<a id="a-MJ"></a>故摩德勒伽论问。<a id="a-MK"></a>颇有非时食不犯耶。<a id="a-ML"></a>答曰有。<a id="a-MM"></a>若住北郁单越。<a id="a-MN"></a>用彼食时不犯。<a id="a-MO"></a>余方亦尔。<a id="a-MP"></a>若在阎浮。<a id="a-MQ"></a>日正午时。<a id="a-MR"></a>北方是夜半。<a id="a-MS"></a>东方是日没。<a id="a-MT"></a>西方是日出。<a id="a-MU"></a>余方互转可知。</p>
  <p id="aMV">又萨婆多论云。<a id="a-MW"></a>释时有四。<a id="a-MX"></a>一始从日出乃至日中。<a id="a-MY"></a>其明转炽。<a id="a-MZ"></a>名之为时。<a id="a-Ma"></a>从中已后至后夜分。<a id="a-Mb"></a>其明减没。<a id="a-Mc"></a>故名非时。<a id="a-Md"></a>二从旦至中。<a id="a-Me"></a>是作食时乞不生悭。<a id="a-Mf"></a>故名为时。<a id="a-Mg"></a>从中已后至于夜分。<a id="a-Mh"></a>是俗人宴会游戏之时。<a id="a-Mi"></a>入村乞食。<a id="a-Mj"></a>多有触恼。<a id="a-Mk"></a>故名非时。<a id="a-Ml"></a>三从旦至中。<a id="a-Mm"></a>俗人作务淫乱未发。<a id="a-Mn"></a>乞不生恼。<a id="a-Mo"></a>故名为时。<a id="a-Mp"></a>从中已后事务休息。<a id="a-Mq"></a>淫戏言笑。<a id="a-Mr"></a>入村乞食喜被诽谤。<a id="a-Ms"></a>故名非时。<a id="a-Mt"></a>四从旦至中。<a id="a-Mu"></a>是乞食时。<a id="a-Mv"></a>得食济身。<a id="a-Mw"></a>宁心修道。<a id="a-Mx"></a>事顺应法。<a id="a-My"></a>故名为时。<a id="a-Mz"></a>从中已后。<a id="a-N0"></a>宜依修道。<a id="a-N1"></a>非乞食时。<a id="a-N2"></a>故名非时。</p>
  <p data-pb></p>
  <h2 id="aN3">食法缘第七</h2>
  <p id="aN4">如大遗教经云。<a id="a-N5"></a>比丘欲食时。<a id="a-N6"></a>当为檀越烧香三呗。<a id="a-N7"></a>赞扬布施可食美食。<a id="a-N8"></a>又从上座教言。<a id="a-N9"></a>道士各自出澡手漱口已。<a id="a-NA"></a>还各就座而坐。<a id="a-NB"></a>各说一偈。<a id="a-NC"></a>以随次起。<a id="a-ND"></a>不得踰越。</p>
  <p id="aNE">又增一经云。<a id="a-NF"></a>若有供者。<a id="a-NG"></a>手执香炉而唱时至。<a id="a-NH"></a>佛言。<a id="a-NI"></a>香为佛使。<a id="a-NJ"></a>故须烧香遍请十方(既知烧香本拟请佛。<a id="a-NK"></a>为凡夫隔目睹不知。<a id="a-NL"></a>佛令烧香遍请十方一切凡圣表呈福事腾空普赴正行香作呗时一切道俗依华严经各说一偈云)</p>
  <p id="aNM">戒香定香解脱香　　光明云台遍世界</p>
  <p id="aNN">供养十方无量佛　　见闻普熏证寂灭</p>
  <p id="aNO">又三千威仪经云。<a id="a-NP"></a>坐受香亦得为女人行香。<a id="a-NQ"></a>恐触手染着。<a id="a-NR"></a>故开坐受(若恐讥慢令悬放下亦得男子行香女人受香翻前即是)述曰。<a id="a-NS"></a>若得衣食不简精粗。<a id="a-NT"></a>但得支济身命令得修道。<a id="a-NU"></a>便合佛意如膏车须油。<a id="a-NV"></a>何简精妙但令运转得达前所。<a id="a-NW"></a>即是佳事。<a id="a-NX"></a>故杂宝藏经。<a id="a-NY"></a>世尊说偈云。</p>
  <p id="aNZ">此身犹如车　　好恶无所择</p>
  <p id="aNa">香油及臭脂　　等同于调利</p>
  <p id="aNb">又智度论云。<a id="a-Nc"></a>食为行道不为益身。<a id="a-Nd"></a>如养马养猪无异。<a id="a-Ne"></a>若初得食时。<a id="a-Nf"></a>先献三宝后施四生。<a id="a-Ng"></a>故华严经偈云。</p>
  <p id="aNh">若得食时　　当愿众生　　志在佛道</p>
  <p id="aNi">为法供养</p>
  <p id="aNj">又优婆塞戒经云。<a id="a-Nk"></a>若自造作衣服钵器。<a id="a-Nl"></a>先奉上佛。<a id="a-Nm"></a>并令父母师长和上先一受用。<a id="a-Nn"></a>然后自服。<a id="a-No"></a>若上佛者。<a id="a-Np"></a>以花香赎。<a id="a-Nq"></a>凡所食啖。<a id="a-Nr"></a>要先施于沙门梵志。<a id="a-Ns"></a>然后自食。<a id="a-Nt"></a>正下食时复须作念。<a id="a-Nu"></a>初下一匙时。<a id="a-Nv"></a>愿断一切恶尽。<a id="a-Nw"></a>下第二匙时。<a id="a-Nx"></a>愿修一切善满。<a id="a-Ny"></a>下第三匙时。<a id="a-Nz"></a>所修善根。<a id="a-O0"></a>回施众生普共成佛。<a id="a-O1"></a>若不能口口作念。<a id="a-O2"></a>临欲食时。<a id="a-O3"></a>总作一念亦得。<a id="a-O4"></a>故摩德勒伽论云。<a id="a-O5"></a>若得食时口口作念。<a id="a-O6"></a>若得衣时着著作念。<a id="a-O7"></a>入房时入入作念。<a id="a-O8"></a>若钝根者总作一念。<a id="a-O9"></a>故华严经第六卷。<a id="a-OA"></a>菩萨有一百四十愿。<a id="a-OB"></a>凡所施为皆诵偈念。<a id="a-OC"></a>如此食者。<a id="a-OD"></a>非有烦恼非离烦恼。<a id="a-OE"></a>理事会通。<a id="a-OF"></a>利生物善。<a id="a-OG"></a>故增一阿含经云。<a id="a-OH"></a>施中上者不过法施。<a id="a-OI"></a>业中上者不过法业。<a id="a-OJ"></a>恩中上者不过法恩。<a id="a-OK"></a>若过饱食。<a id="a-OL"></a>则气急身满百脉不通。<a id="a-OM"></a>令心壅塞坐念不安。<a id="a-ON"></a>若限分少食。<a id="a-OO"></a>则身羸心悬。<a id="a-OP"></a>气虚无固。<a id="a-OQ"></a>故增一阿含经偈云。</p>
  <p id="aOR">多食致患苦　　少食气力衰</p>
  <p id="aOS">处中而食者　　如称无高下</p>
  <p id="aOT">萨遮尼干子经偈云。</p>
  <p id="aOU">啖食太过人　　身重多懈怠</p>
  <p id="aOV">现在未来世　　于身失大利</p>
  <p id="aOW">睡眠自受苦　　亦恼于他人</p>
  <p id="aOX">迷闷难寤寐　　应时筹量食</p>
  <p id="aOY">又五分律云。<a id="a-OZ"></a>若月直监食人。<a id="a-Oa"></a>欲知生熟碱酢。<a id="a-Ob"></a>得贮掌中舌舐尝之(斋法经不许口尝者为无好心贪心尝故犯罪)</p>
  <p id="aOc">述曰。<a id="a-Od"></a>所以出家之人。<a id="a-Oe"></a>欲食之时。<a id="a-Of"></a>先以净手从他受者。<a id="a-Og"></a>为出家高胜。<a id="a-Oh"></a>不同凡下故。<a id="a-Oi"></a>须受已而食。<a id="a-Oj"></a>故萨婆多论。<a id="a-Ok"></a>比丘受食。<a id="a-Ol"></a>凡有五意。<a id="a-Om"></a>一为断窃盗因缘故(自取而食亦同盗想)二为作证明故(傥有失脱不干比丘)三为止诽谤故(出家自取非是高胜)四为成少欲知足故(若当不受非同俭素)五为生他信敬心(见受而食外道生信)如昔有一比丘。<a id="a-On"></a>与外道共行止一树下。<a id="a-Oo"></a>树上有果。<a id="a-Op"></a>食时将到。<a id="a-Oq"></a>外道语比丘云。<a id="a-Or"></a>上树取果。<a id="a-Os"></a>比丘言。<a id="a-Ot"></a>我戒法中。<a id="a-Ou"></a>树过人不应上。<a id="a-Ov"></a>又语比丘言。<a id="a-Ow"></a>何不摇树取果。<a id="a-Ox"></a>比丘言。<a id="a-Oy"></a>我戒法中。<a id="a-Oz"></a>不得自摇树落果。<a id="a-P0"></a>外道闻已。<a id="a-P1"></a>自上树取果。<a id="a-P2"></a>掷地与之。<a id="a-P3"></a>语比丘言。<a id="a-P4"></a>取果食。<a id="a-P5"></a>比丘言。<a id="a-P6"></a>我戒法中。<a id="a-P7"></a>不得不受而食。<a id="a-P8"></a>外道下树取果。<a id="a-P9"></a>授与比丘。<a id="a-PA"></a>外道既见如此。<a id="a-PB"></a>于一果尚有如此法用。<a id="a-PC"></a>何况出世之法。<a id="a-PD"></a>外道遂生信敬心。<a id="a-PE"></a>知佛法清净不同外道。<a id="a-PF"></a>于是即随比丘。<a id="a-PG"></a>于佛法中出家修道。<a id="a-PH"></a>寻得漏尽。</p>
  <p id="aPI">又舍利弗问经云。<a id="a-PJ"></a>佛言。<a id="a-PK"></a>外道梵志尚知受取。<a id="a-PL"></a>况我弟子而不受食。<a id="a-PM"></a>但一切诸物不得不受。<a id="a-PN"></a>唯除生宝及施女人。<a id="a-PO"></a>若作法者。<a id="a-PP"></a>犹应授与体上之衣。<a id="a-PQ"></a>若贮金器。<a id="a-PR"></a>受则制施。</p>
  <p id="aPS">述曰。<a id="a-PT"></a>一切僧食并须平等。<a id="a-PU"></a>无问凡圣上下均普。<a id="a-PV"></a>故僧祇律云。<a id="a-PW"></a>若檀越须食多与上座者。<a id="a-PX"></a>上座应问。<a id="a-PY"></a>一切僧尽得尔许不。<a id="a-PZ"></a>答止上座得耳。<a id="a-Pa"></a>应言一切平等与。<a id="a-Pb"></a>若言尽得者。<a id="a-Pc"></a>应受。<a id="a-Pd"></a>僧上座法。<a id="a-Pe"></a>不得随下便食。<a id="a-Pf"></a>待行遍唱等供已。<a id="a-Pg"></a>然后得食。<a id="a-Ph"></a>上座之法。<a id="a-Pi"></a>当徐徐食。<a id="a-Pj"></a>不得速食竟在前出去。<a id="a-Pk"></a>应待行水。<a id="a-Pl"></a>随顺咒愿已。<a id="a-Pm"></a>然后乃出。</p>
  <p id="aPn">又处处经云。<a id="a-Po"></a>佛言。<a id="a-Pp"></a>中后不食。<a id="a-Pq"></a>有其五福。<a id="a-Pr"></a>一者少淫。<a id="a-Ps"></a>二者少卧。<a id="a-Pt"></a>三者得一心。<a id="a-Pu"></a>四者无有下风。<a id="a-Pv"></a>五者身得安隐。<a id="a-Pw"></a>亦不作病。<a id="a-Px"></a>是故沙门知福不食。</p>
  <p id="aPy">述曰。<a id="a-Pz"></a>若于食长贪。<a id="a-Q0"></a>增加烦恼。<a id="a-Q1"></a>即须观厌作不净之想。<a id="a-Q2"></a>故智度论云。<a id="a-Q3"></a>说厌想者。<a id="a-Q4"></a>应当观是食从不净生。<a id="a-Q5"></a>如肉从精血水道生。<a id="a-Q6"></a>是为脓虫住处。<a id="a-Q7"></a>如苏乳酪血变所成。<a id="a-Q8"></a>与烂脓无异。<a id="a-Q9"></a>厨人污垢种种不净。<a id="a-QA"></a>若着口中。<a id="a-QB"></a>脑有烂涎二道流下。<a id="a-QC"></a>与唾和合然后成味。<a id="a-QD"></a>其状如吐。<a id="a-QE"></a>从腹门入。<a id="a-QF"></a>地持水烂。<a id="a-QG"></a>风动火煮。<a id="a-QH"></a>如釜熟糜。<a id="a-QI"></a>滓浊下沉。<a id="a-QJ"></a>清者在上。<a id="a-QK"></a>譬如酿洒。<a id="a-QL"></a>滓浊为屎。<a id="a-QM"></a>清者为尿。<a id="a-QN"></a>咽有三孔。<a id="a-QO"></a>风吹腻汁。<a id="a-QP"></a>散入百脉。<a id="a-QQ"></a>与先血和合。<a id="a-QR"></a>凝变为肉。<a id="a-QS"></a>从新肉生脂骨髓。<a id="a-QT"></a>从是中生身根。<a id="a-QU"></a>从新旧肉合。<a id="a-QV"></a>生五情根。<a id="a-QW"></a>从此五根生五识。<a id="a-QX"></a>五识次第生意识。<a id="a-QY"></a>分别取相筹量好丑。<a id="a-QZ"></a>然后生我我所心等。<a id="a-Qa"></a>诸烦恼及诸罪业。<a id="a-Qb"></a>复次思惟此食。<a id="a-Qc"></a>功夫甚重。<a id="a-Qd"></a>计一钵之饭。<a id="a-Qe"></a>作夫流汗。<a id="a-Qf"></a>集合量之。<a id="a-Qg"></a>食少汗多。<a id="a-Qh"></a>此食辛苦如是。<a id="a-Qi"></a>入口即成不净。<a id="a-Qj"></a>宿昔之间变为屎尿。<a id="a-Qk"></a>本是美味。<a id="a-Ql"></a>恶不欲见。<a id="a-Qm"></a>行者自思。<a id="a-Qn"></a>如此弊食。<a id="a-Qo"></a>我若贪着。<a id="a-Qp"></a>当堕三涂如是观食。<a id="a-Qq"></a>当厌五欲。<a id="a-Qr"></a>譬如有一婆罗门。<a id="a-Qs"></a>修净洁法有事缘故。<a id="a-Qt"></a>到不净国。<a id="a-Qu"></a>自思我当云何得免不净。<a id="a-Qv"></a>唯当干食。<a id="a-Qw"></a>可得清净。<a id="a-Qx"></a>见一老母卖白髓饼。<a id="a-Qy"></a>而语之言。<a id="a-Qz"></a>我有因缘。<a id="a-R0"></a>住此百日。<a id="a-R1"></a>常作饼送来。<a id="a-R2"></a>多与汝价。<a id="a-R3"></a>老母日日作饼送之。<a id="a-R4"></a>婆罗门贪着饱食欢喜。<a id="a-R5"></a>老母作饼。<a id="a-R6"></a>初时白净。<a id="a-R7"></a>后转无色无味。<a id="a-R8"></a>即问老母。<a id="a-R9"></a>何缘尔耶。<a id="a-RA"></a>母言。<a id="a-RB"></a>痈疮差故。<a id="a-RC"></a>婆罗门问。<a id="a-RD"></a>此何谓耶。<a id="a-RE"></a>母言。<a id="a-RF"></a>我大家夫人。<a id="a-RG"></a>隐处生痈以面苏拊之。<a id="a-RH"></a>痈熟脓出。<a id="a-RI"></a>和合苏饼。<a id="a-RJ"></a>日日如是。<a id="a-RK"></a>以此作饼与汝是以饼好。<a id="a-RL"></a>今夫人痈差。<a id="a-RM"></a>我当何处更得。<a id="a-RN"></a>婆罗门闻之。<a id="a-RO"></a>两卷打头。<a id="a-RP"></a>推胸干呕。<a id="a-RQ"></a>我当云何。<a id="a-RR"></a>破此净法。<a id="a-RS"></a>我为了矣。<a id="a-RT"></a>弃舍缘事驰还本国。<a id="a-RU"></a>行者亦尔。<a id="a-RV"></a>着是饮食。<a id="a-RW"></a>欢喜乐啖不观不净。<a id="a-RX"></a>后受苦报悔将何及。</p>
  <p data-pb></p>
  <h2 id="aRY">食讫缘第八</h2>
  <p id="aRZ">如十诵律云。<a id="a-Ra"></a>有比丘受他请食。<a id="a-Rb"></a>默然入默然去。<a id="a-Rc"></a>诸居士呵责云。<a id="a-Rd"></a>我等不知食好不好。<a id="a-Re"></a>诸比丘白佛。<a id="a-Rf"></a>佛言。<a id="a-Rg"></a>从今食时。<a id="a-Rh"></a>为施主呗赞咒愿。<a id="a-Ri"></a>不知谁作。<a id="a-Rj"></a>佛言。<a id="a-Rk"></a>上座作。<a id="a-Rl"></a>若上座不能。<a id="a-Rm"></a>差次第能者应作。<a id="a-Rn"></a>故僧祇律云。<a id="a-Ro"></a>上座应知。<a id="a-Rp"></a>前人为何等施。<a id="a-Rq"></a>当为应时咒愿。</p>
  <p id="aRr">又波离论云。<a id="a-Rs"></a>出家僧尼白衣等。<a id="a-Rt"></a>斋讫不用澡豆末巨摩等用澡口者。<a id="a-Ru"></a>皆不成斋。<a id="a-Rv"></a>如过去有比丘字莲提。<a id="a-Rw"></a>六十岁持斋戒不阙。<a id="a-Rx"></a>唯一日食用巨摩豆屑等成斋。<a id="a-Ry"></a>若不尔者皆不成斋。<a id="a-Rz"></a>此经无目。<a id="a-S0"></a>依出要律仪云。<a id="a-S1"></a>巨摩者牛粪是也。<a id="a-S2"></a>若依此经岂用牛粪净口耶。<a id="a-S3"></a>舍法师传记云。<a id="a-S4"></a>西方俗人外道等。<a id="a-S5"></a>宗事梵天牛等。<a id="a-S6"></a>以此二事。<a id="a-S7"></a>能生万物养育人民。<a id="a-S8"></a>故将牛粪以净道场。<a id="a-S9"></a>佛随俗法亦以为净。<a id="a-SA"></a>然不用净口耶。<a id="a-SB"></a>若依四分律等。<a id="a-SC"></a>但护行住坐卧四种威仪。<a id="a-SD"></a>食五正食。<a id="a-SE"></a>四相不乖便成斋法。<a id="a-SF"></a>不论澡豆净口成斋。<a id="a-SG"></a>时节若过威仪若失。<a id="a-SH"></a>纵用澡屑亦不成斋。<a id="a-SI"></a>又善见论云。<a id="a-SJ"></a>斋已吐食。<a id="a-SK"></a>未出咽喉还咽无犯。<a id="a-SL"></a>若出还咽犯罪。<a id="a-SM"></a>又僧祇律云。<a id="a-SN"></a>食已若渴。<a id="a-SO"></a>佛令取一切谷豆麦煮。<a id="a-SP"></a>不破者非时取汁得饮。<a id="a-SQ"></a>若苏油蜜及石蜜。<a id="a-SR"></a>诸生果汁等。<a id="a-SS"></a>要以水净得饮。<a id="a-ST"></a>若器底残水被雨湔。<a id="a-SU"></a>亦名为净。<a id="a-SV"></a>善见论云。<a id="a-SW"></a>舍楼伽果浆。<a id="a-SX"></a>澄汁使清。<a id="a-SY"></a>非时得饮(谓藕根是)摩德勒伽论云。<a id="a-SZ"></a>沙糖浆。<a id="a-Sa"></a>亦得非时饮。<a id="a-Sb"></a>僧祇律云。<a id="a-Sc"></a>人有四百四病。<a id="a-Sd"></a>风大百一。<a id="a-Se"></a>用油脂治之。<a id="a-Sf"></a>火大热病百一。<a id="a-Sg"></a>用苏治之。<a id="a-Sh"></a>水大冷病百一。<a id="a-Si"></a>用蜜治之。<a id="a-Sj"></a>杂病百一。<a id="a-Sk"></a>随用上三药治之。<a id="a-Sl"></a>十诵律云。<a id="a-Sm"></a>石蜜非时不得辄啖。<a id="a-Sn"></a>有五种人得非时食。<a id="a-So"></a>谓远行人。<a id="a-Sp"></a>病人。<a id="a-Sq"></a>食少人。<a id="a-Sr"></a>若施水处。<a id="a-Ss"></a>和水得饮。<a id="a-St"></a>五分律云。<a id="a-Su"></a>听饥渴二时得饮(故知无病非时纵是石蜜苏油等亦不得食之)僧祇律云。<a id="a-Sv"></a>胡椒荜茇。<a id="a-Sw"></a>姜诃梨勒等。<a id="a-Sx"></a>此药无时食。<a id="a-Sy"></a>和者听非时服。<a id="a-Sz"></a>又四分律云。<a id="a-T0"></a>一切苦辛碱甘等。<a id="a-T1"></a>不任为食者。<a id="a-T2"></a>听非时尽形作药服。<a id="a-T3"></a>善见论云。<a id="a-T4"></a>一切树木。<a id="a-T5"></a>及果根茎枝叶等。<a id="a-T6"></a>不任为食者。<a id="a-T7"></a>并得作尽形药服。</p>
  <p id="aT8">述曰。<a id="a-T9"></a>比见诸人。<a id="a-TA"></a>非时分中。<a id="a-TB"></a>食于时食。<a id="a-TC"></a>何者是耶。<a id="a-TD"></a>谓边方道俗等。<a id="a-TE"></a>闻律开食果汁浆。<a id="a-TF"></a>遂即食干枣汁。<a id="a-TG"></a>或生梨蒲桃石榴。<a id="a-TH"></a>不捣汁饮并子总食。<a id="a-TI"></a>虽有捣汁。<a id="a-TJ"></a>非澄使清。<a id="a-TK"></a>取浊浓汁并滓而食。<a id="a-TL"></a>或有闻开食舍楼伽果浆。<a id="a-TM"></a>以患热病。<a id="a-TN"></a>遂取生藕根生食。<a id="a-TO"></a>或有取清饭浆饮。<a id="a-TP"></a>或身无饥渴。<a id="a-TQ"></a>非时食苏油蜜石蜜等。<a id="a-TR"></a>或用杏仁煎作稠汤。<a id="a-TS"></a>如此滥者非一。<a id="a-TT"></a>不可具述。<a id="a-TU"></a>若准十诵非前远行等五种之人。<a id="a-TV"></a>不得辄食。<a id="a-TW"></a>食便破斋。<a id="a-TX"></a>见犯者多。<a id="a-TY"></a>故别疏记颂曰。</p>
  <p id="aTZ">令月建清斋　　佳辰召无强</p>
  <p id="aTa">四部依时集　　七众会升堂</p>
  <p id="aTb">萧条清梵举　　哀宛动宫商</p>
  <p id="aTc">香气腾空上　　乘风散遐方</p>
  <p id="aTd">叹德研冲邃　　词辩畅玄芳</p>
  <p id="aTe">折烦呈妙句　　临时折婉章</p>
  <p id="aTf">缁素相依托　　财法发神光</p>
  <p id="aTg">福田今夕满　　恩慧导存亡</p>
 </body>
</html>