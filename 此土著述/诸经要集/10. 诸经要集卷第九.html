<!doctype html>
<html id="z3IBWlM1S9" data-ver="1840">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第九</h1>
  <h2 id="a2">择交部第十六(此有五缘) 思慎部第十七</h2>
  <p id="a3">述意缘 善友缘 恶友缘 债负缘 惩过缘。</p>
  <p data-pb></p>
  <h2 id="a4">述意缘第一</h2>
  <p id="a5">理之所穷。<a id="a-6"></a>唯善与恶。<a id="a-7"></a>顾此二途。<a id="a-8"></a>倏然易辩。<a id="a-9"></a>幽则有罪福苦乐。<a id="a-A"></a>显则有贤愚荣辱。<a id="a-B"></a>爱荣憎辱。<a id="a-C"></a>趣乐背苦。<a id="a-D"></a>含识所必同也。<a id="a-E"></a>今爱荣而不知慕贤。<a id="a-F"></a>求福而不知避祸。<a id="a-G"></a>譬犹播植秕稗。<a id="a-H"></a>而欲岁取精粮。<a id="a-I"></a>驱驾驽蹇。<a id="a-J"></a>而望腾超夐绝。<a id="a-K"></a>不亦惑哉。<a id="a-L"></a>如鸟兽虫卉之智。<a id="a-M"></a>犹知因风假露托迅附高。<a id="a-N"></a>以成其事。<a id="a-O"></a>奚况于人。<a id="a-P"></a>而无托友以就其善乎。<a id="a-Q"></a>故所托善友。<a id="a-R"></a>则存名而成德。<a id="a-S"></a>所亲闇蔽。<a id="a-T"></a>则身悴而名恶也。<a id="a-U"></a>故玄轨之宗。<a id="a-V"></a>出于高范。<a id="a-W"></a>切磋之意。<a id="a-X"></a>事存我友。<a id="a-Y"></a>又如抟牛之虻。<a id="a-Z"></a>飞极百步。<a id="a-a"></a>若附鸾尾。<a id="a-b"></a>则一翥万里。<a id="a-c"></a>此岂非其翼工之所托迅也。<a id="a-d"></a>亦同凡夫溺丧极趣。<a id="a-e"></a>不越人天。<a id="a-f"></a>若凭大圣之威。<a id="a-g"></a>则高升十地。<a id="a-h"></a>同生净域也。</p>
  <h2 id="ai">善友缘第二</h2>
  <p id="aj">如涅槃经云。<a id="a-k"></a>阿难比丘说半梵行。<a id="a-l"></a>名善知识。<a id="a-m"></a>佛言不尔。<a id="a-n"></a>具足梵行乃名善知识。<a id="a-o"></a>又云。<a id="a-p"></a>善知识者。<a id="a-q"></a>如法而说。<a id="a-r"></a>如说而行。<a id="a-s"></a>云何名为如法而说。<a id="a-t"></a>如法而行。<a id="a-u"></a>自不杀生。<a id="a-v"></a>教人不杀生。<a id="a-w"></a>乃至自行正见。<a id="a-x"></a>教人行正见。<a id="a-y"></a>若能如是。<a id="a-z"></a>则得名为真善知识。<a id="a-10"></a>自修菩提。<a id="a-11"></a>亦能教人修行菩提。<a id="a-12"></a>以是义故。<a id="a-13"></a>名善知识。<a id="a-14"></a>自能修行。<a id="a-15"></a>信戒布施。<a id="a-16"></a>多闻智慧。<a id="a-17"></a>亦能教人修行。<a id="a-18"></a>信戒布施。<a id="a-19"></a>多闻智慧。<a id="a-1A"></a>复以是义名善知识。<a id="a-1B"></a>善知识者。<a id="a-1C"></a>有善法故。<a id="a-1D"></a>何等。<a id="a-1E"></a>善法所作之事。<a id="a-1F"></a>不求自乐。<a id="a-1G"></a>常为众生而求于乐。<a id="a-1H"></a>见他有过不说其短。<a id="a-1I"></a>口常宣说纯善之时。<a id="a-1J"></a>以是义故。<a id="a-1K"></a>名善知识。<a id="a-1L"></a>善男子。<a id="a-1M"></a>如空中月从初一日至十五日。<a id="a-1N"></a>渐渐增长。<a id="a-1O"></a>善知识者亦复如是。<a id="a-1P"></a>令诸学人渐远恶法。<a id="a-1Q"></a>增长善法。<a id="a-1R"></a>善男子。<a id="a-1S"></a>若有亲近善知识者。<a id="a-1T"></a>本未有定慧解脱。<a id="a-1U"></a>解脱知见即便有之。<a id="a-1V"></a>未具足者则得增广。<a id="a-1W"></a>又云。<a id="a-1X"></a>善友当观。<a id="a-1Y"></a>是人贪欲嗔恚。<a id="a-1Z"></a>愚痴思觉。<a id="a-1a"></a>何者偏多。<a id="a-1b"></a>若知是人贪欲多者。<a id="a-1c"></a>则应为说不净观法。<a id="a-1d"></a>嗔恚多者。<a id="a-1e"></a>为说慈悲。<a id="a-1f"></a>思觉多者。<a id="a-1g"></a>教令数息。<a id="a-1h"></a>着我多者。<a id="a-1i"></a>当为分析十八界等。<a id="a-1j"></a>闻已修行。<a id="a-1k"></a>次第获得四念处观。<a id="a-1l"></a>身受心法。<a id="a-1m"></a>得是观已。<a id="a-1n"></a>次第复观十二因缘。<a id="a-1o"></a>如是观已。<a id="a-1p"></a>次得暖法。<a id="a-1q"></a>从得暖法。<a id="a-1r"></a>乃至渐得罗汉辟支佛果菩萨大乘佛果等。<a id="a-1s"></a>依此而生。<a id="a-1t"></a>更无疑滞。<a id="a-1u"></a>自利利他不加水乳。<a id="a-1v"></a>是名真善知识。<a id="a-1w"></a>法师之位。<a id="a-1x"></a>若不具此非善知识。<a id="a-1y"></a>加水之法不可依承。<a id="a-1z"></a>故佛性论引经偈云。</p>
  <p id="a20">无知无善识　　恶友损正行</p>
  <p id="a21">蜘蛛落乳中　　是乳转成毒</p>
  <p id="a22">是故要须真实利益众生。<a id="a-23"></a>先自调伏然后教人。<a id="a-24"></a>无寡闻失无退行失。<a id="a-25"></a>无散乱失。<a id="a-26"></a>无轻慢失。<a id="a-27"></a>无颠倒失。<a id="a-28"></a>无贪求失。<a id="a-29"></a>无嗔恚失。<a id="a-2A"></a>无邪行失。<a id="a-2B"></a>无著我失。<a id="a-2C"></a>无小行失。<a id="a-2D"></a>具此十法名善知识。<a id="a-2E"></a>故庄严论偈云。</p>
  <p id="a2F">多闻及见谛　　巧说亦精愍</p>
  <p id="a2G">不退此丈夫　　菩萨胜依止</p>
  <p id="a2H">又佛本行经云。<a id="a-2I"></a>尔时世尊又共长老难陀。<a id="a-2J"></a>至于一卖香底。<a id="a-2K"></a>见彼底上有诸香里。<a id="a-2L"></a>见已即告长老难陀。<a id="a-2M"></a>作如是言。<a id="a-2N"></a>难陀。<a id="a-2O"></a>汝来取此底上诸香里物。<a id="a-2P"></a>难陀尔时即依佛教。<a id="a-2Q"></a>于彼邸上取诸香里。<a id="a-2R"></a>佛告难陀。<a id="a-2S"></a>汝于漏克一移之顷。<a id="a-2T"></a>捉持香里。<a id="a-2U"></a>然后放地。<a id="a-2V"></a>尔时长老难陀。<a id="a-2W"></a>闻佛如此语已。<a id="a-2X"></a>手执此香。<a id="a-2Y"></a>于一克间还放地上。<a id="a-2Z"></a>尔时佛告长老难陀。<a id="a-2a"></a>汝今当自嗅于手看。<a id="a-2b"></a>尔时难陀闻佛语已。<a id="a-2c"></a>即嗅自手。<a id="a-2d"></a>佛语难陀。<a id="a-2e"></a>汝嗅此手作何等气。<a id="a-2f"></a>白佛言。<a id="a-2g"></a>世尊。<a id="a-2h"></a>其手香气微妙无量。<a id="a-2i"></a>佛告难陀。<a id="a-2j"></a>如是如是。<a id="a-2k"></a>若人亲近诸善知识。<a id="a-2l"></a>恒常共居随顺染习。<a id="a-2m"></a>相亲近故。<a id="a-2n"></a>必定当得广大名闻。<a id="a-2o"></a>尔时世尊因此事故。<a id="a-2p"></a>而说偈言。</p>
  <p id="a2q">若有手执沉水香　　及以藿香麝香等</p>
  <p id="a2r">须臾执持香自染　　亲附善知识复然</p>
  <p id="a2s">尔时世尊复说偈言。</p>
  <p id="a2t">若人亲近恶知识　　现世不得好名闻</p>
  <p id="a2u">必以恶友相亲近　　当来亦堕阿鼻狱</p>
  <p id="a2v">若人亲近善知识　　随顺彼等所业行</p>
  <p id="a2w">虽不现证世间利　　未来当得尽苦因</p>
  <p id="a2x">又四分律。<a id="a-2y"></a>亲友意者。<a id="a-2z"></a>要具七法方成亲友。<a id="a-30"></a>一难作能作。<a id="a-31"></a>二难与能与。<a id="a-32"></a>三难忍能忍。<a id="a-33"></a>四密事相告。<a id="a-34"></a>五互相覆藏。<a id="a-35"></a>六遭苦不舍。<a id="a-36"></a>七贫贱不轻。<a id="a-37"></a>如是七法。<a id="a-38"></a>人能行者。<a id="a-39"></a>是亲善友应亲附之。<a id="a-3A"></a>又大庄严论佛说偈言。</p>
  <p id="a3B">无病第一利　　知足第一富</p>
  <p id="a3C">善友第一亲　　涅槃第一乐</p>
  <p id="a3D">又迦罗越六向拜经云。<a id="a-3E"></a>善知识者有四辈。<a id="a-3F"></a>一外如怨家内有厚意。<a id="a-3G"></a>二于人前直谏。<a id="a-3H"></a>于外说人善。<a id="a-3I"></a>三病瘦县官为共征。<a id="a-3J"></a>讼忧解之。<a id="a-3K"></a>四见人贫贱心不弃捐。<a id="a-3L"></a>当念欲富之。<a id="a-3M"></a>善知识者。<a id="a-3N"></a>复有四辈。<a id="a-3O"></a>一为吏所捕。<a id="a-3P"></a>将归藏匿于后解决之。<a id="a-3Q"></a>二有病瘦消损。<a id="a-3R"></a>将归养视之。<a id="a-3S"></a>三知识死亡官殓视之。<a id="a-3T"></a>四知识已死复念其家。</p>
  <p data-pb></p>
  <h2 id="a3U">恶友缘第三</h2>
  <p id="a3V">如尸迦罗越六向拜经云。<a id="a-3W"></a>恶知识者有四辈。<a id="a-3X"></a>一内有怨心。<a id="a-3Y"></a>外强为知识。<a id="a-3Z"></a>二于人前好言语。<a id="a-3a"></a>背后说人恶。<a id="a-3b"></a>三有急时于人前愁苦。<a id="a-3c"></a>背后欢喜。<a id="a-3d"></a>四外如亲厚内兴怨谋。<a id="a-3e"></a>恶知识复有四辈。<a id="a-3f"></a>一小侵之便大怒。<a id="a-3g"></a>二有倩使之便不肯行。<a id="a-3h"></a>三见人有急时避人走。<a id="a-3i"></a>四见人死亡弃之不视。</p>
  <p id="a3j">又涅槃经云。<a id="a-3k"></a>菩萨摩诃萨。<a id="a-3l"></a>观于恶象及恶知识。<a id="a-3m"></a>等无有二。<a id="a-3n"></a>何以故。<a id="a-3o"></a>俱坏身故。<a id="a-3p"></a>菩萨摩诃萨。<a id="a-3q"></a>于恶象等心无怖惧。<a id="a-3r"></a>于恶知识生怖畏心。<a id="a-3s"></a>何以故。<a id="a-3t"></a>是恶象等唯能坏身。<a id="a-3u"></a>下能坏心。<a id="a-3v"></a>恶知识者二俱坏故。<a id="a-3w"></a>是恶象等唯坏一身。<a id="a-3x"></a>恶知识者。<a id="a-3y"></a>坏无量善身无量善心。<a id="a-3z"></a>是恶象等。<a id="a-40"></a>唯能破坏不净臭身。<a id="a-41"></a>恶知识者。<a id="a-42"></a>能坏净身及以净心。<a id="a-43"></a>是恶象等能坏肉身。<a id="a-44"></a>恶知识者坏于法身。<a id="a-45"></a>为恶象杀。<a id="a-46"></a>不至三恶。<a id="a-47"></a>为恶友杀。<a id="a-48"></a>必至三恶。<a id="a-49"></a>是恶象等但为身怨。<a id="a-4A"></a>恶知识者为善法怨。<a id="a-4B"></a>是故菩萨。<a id="a-4C"></a>常当远离诸恶知识。<a id="a-4D"></a>又增一阿含经。<a id="a-4E"></a>世尊说偈云。</p>
  <p id="a4F">莫亲恶知识　　亦莫愚从事</p>
  <p id="a4G">当近善知识　　人中最胜者</p>
  <p id="a4H">人中无有恶　　习近恶知识</p>
  <p id="a4I">后必种恶根　　永在暗中行</p>
  <p id="a4J">又中阿含经云。<a id="a-4K"></a>尔时世尊告诸比丘。<a id="a-4L"></a>有七怨家法。<a id="a-4M"></a>而作怨家。<a id="a-4N"></a>第一不欲令怨家有好色。<a id="a-4O"></a>虽好沐浴名香涂身。<a id="a-4P"></a>然为色故。<a id="a-4Q"></a>嗔恚覆心而作怨家。<a id="a-4R"></a>第二不欲令怨家安隐睡眠。<a id="a-4S"></a>虽卧床枕覆以锦绮。<a id="a-4T"></a>然故忧苦不舍嗔恚覆心而作怨家。<a id="a-4U"></a>第三不欲令怨家而得大利。<a id="a-4V"></a>虽应得利。<a id="a-4W"></a>而不得利。<a id="a-4X"></a>应不得利。<a id="a-4Y"></a>而得其利。<a id="a-4Z"></a>彼此二法更互相违。<a id="a-4a"></a>嗔恚覆心而作怨家。<a id="a-4b"></a>第四不欲令怨家有朋友。<a id="a-4c"></a>若有亲朋舍离避去。<a id="a-4d"></a>因嗔覆心而作怨家。<a id="a-4e"></a>第五不欲令怨家有称誉。<a id="a-4f"></a>彼恶名丑声周闻诸方。<a id="a-4g"></a>因嗔覆心而作怨家。<a id="a-4h"></a>第六不欲令怨家极大财富。<a id="a-4i"></a>彼土富人傥失财物。<a id="a-4j"></a>因嗔覆心而作怨家。<a id="a-4k"></a>第七不欲令怨家。<a id="a-4l"></a>身坏命终往至善处。<a id="a-4m"></a>彼身口意恶。<a id="a-4n"></a>行已命终必至恶处。<a id="a-4o"></a>生地狱中而作怨家。<a id="a-4p"></a>又阿含经云。<a id="a-4q"></a>远恶近善。<a id="a-4r"></a>有四法。<a id="a-4s"></a>当急去避之。<a id="a-4t"></a>去百由旬。<a id="a-4u"></a>一由旬四十里。<a id="a-4v"></a>百由旬四千里。<a id="a-4w"></a>四法者。<a id="a-4x"></a>一恶友。<a id="a-4y"></a>二恶众。<a id="a-4z"></a>三或多语戏笑。<a id="a-50"></a>四或嗔或斗。</p>
  <p id="a51">又善生经云。<a id="a-52"></a>受戒者。<a id="a-53"></a>五处不应行。<a id="a-54"></a>谓屠儿。<a id="a-55"></a>淫女。<a id="a-56"></a>酒肆。<a id="a-57"></a>国王。<a id="a-58"></a>旃陀罗舍等。<a id="a-59"></a>有五种业不应作。<a id="a-5A"></a>谓卖毒药。<a id="a-5B"></a>酿皮。<a id="a-5C"></a>摴蒱。<a id="a-5D"></a>围棋陆博。<a id="a-5E"></a>歌舞倡伎。<a id="a-5F"></a>又宝云经云。<a id="a-5G"></a>持戒之人。<a id="a-5H"></a>不听向破戒家乞食。</p>
  <p id="a5I">又金刚仙论云。<a id="a-5J"></a>出家人。<a id="a-5K"></a>不许向屠儿。<a id="a-5L"></a>酒肆。<a id="a-5M"></a>淫女。<a id="a-5N"></a>恶象。<a id="a-5O"></a>恶狗等家乞食。<a id="a-5P"></a>亦不得数往亲近之。</p>
  <p id="a5Q">又大方广总持经云佛言。<a id="a-5R"></a>善男子。<a id="a-5S"></a>佛灭度后。<a id="a-5T"></a>若有法师善随乐欲。<a id="a-5U"></a>为人说法。<a id="a-5V"></a>能令菩萨学大乘者。<a id="a-5W"></a>及诸大众有发一毛欢喜之心。<a id="a-5X"></a>乃至暂下一滴泪者。<a id="a-5Y"></a>当知皆是佛之神力。<a id="a-5Z"></a>若有愚人。<a id="a-5a"></a>实非菩萨假称菩萨。<a id="a-5b"></a>谤真菩萨及所行法。<a id="a-5c"></a>复作是言。<a id="a-5d"></a>彼何所知。<a id="a-5e"></a>彼何所解。<a id="a-5f"></a>若彼此和合。<a id="a-5g"></a>则能住持流通我法。<a id="a-5h"></a>若彼此违诤。<a id="a-5i"></a>则正法不行。<a id="a-5j"></a>此谤法之人极大罪业。<a id="a-5k"></a>堕三恶道难可出离。<a id="a-5l"></a>若有愚人。<a id="a-5m"></a>于佛所说而不信受。<a id="a-5n"></a>虽复读诵千部大乘。<a id="a-5o"></a>为人解说获得四禅。<a id="a-5p"></a>以谤他故。<a id="a-5q"></a>七十劫中受大苦恼。<a id="a-5r"></a>况彼愚人实无所知而自贡高。<a id="a-5s"></a>乃至诽谤一四。<a id="a-5t"></a>句偈。<a id="a-5u"></a>当知是业家堕地狱。<a id="a-5v"></a>永不见佛。<a id="a-5w"></a>以恶眼视发菩提心人故。<a id="a-5x"></a>得无眼报。<a id="a-5y"></a>以恶口谤发菩提心人故。<a id="a-5z"></a>得无舌报。</p>
  <p id="a60">又贤愚经云。<a id="a-61"></a>昔佛在世时。<a id="a-62"></a>有微妙比丘尼。<a id="a-63"></a>得阿罗汉果。<a id="a-64"></a>与诸尼众。<a id="a-65"></a>自说往昔所造善恶业行果报。<a id="a-66"></a>告尼众曰。<a id="a-67"></a>乃往过去有一长者。<a id="a-68"></a>其家巨富唯无子息。<a id="a-69"></a>更取小妇。<a id="a-6A"></a>夫甚爱念。<a id="a-6B"></a>后生一男夫妇敬重观之无厌。<a id="a-6C"></a>大妇心妒。<a id="a-6D"></a>私自念言。<a id="a-6E"></a>此儿若大当摄家业。<a id="a-6F"></a>我唐勤苦聚积何益。<a id="a-6G"></a>不如杀之。<a id="a-6H"></a>即取铁针刺儿[(聰-耳)*頁]上。<a id="a-6I"></a>后遂命终。<a id="a-6J"></a>小妇疑是大妇杀。<a id="a-6K"></a>即便语言。<a id="a-6L"></a>汝杀我子。<a id="a-6M"></a>大妇尔时。<a id="a-6N"></a>谓无罪福反报之殃。<a id="a-6O"></a>即与咒誓。<a id="a-6P"></a>若杀汝子。<a id="a-6Q"></a>使我世世夫为蛇螫。<a id="a-6R"></a>所生儿子水漂狼啖。<a id="a-6S"></a>自食子肉。<a id="a-6T"></a>身现生埋。<a id="a-6U"></a>父母居家失火而死。<a id="a-6V"></a>作是誓已。<a id="a-6W"></a>后时命终。<a id="a-6X"></a>缘杀儿故。<a id="a-6Y"></a>堕于地狱受无量苦。<a id="a-6Z"></a>地狱罪毕得生人中。<a id="a-6a"></a>为梵志女年渐长大。<a id="a-6b"></a>适娶夫家产生一子。<a id="a-6c"></a>后复怀妊月满欲产。<a id="a-6d"></a>夫妇相将向父母舍。<a id="a-6e"></a>至于中路腹痛遂产。<a id="a-6f"></a>夜宿树下。<a id="a-6g"></a>夫时别卧。<a id="a-6h"></a>前所咒誓今悉受之。<a id="a-6i"></a>时有毒蛇螫杀其夫。<a id="a-6j"></a>妇见夫死即便闷绝。<a id="a-6k"></a>后乃得苏。<a id="a-6l"></a>至晓天明。<a id="a-6m"></a>便取大儿着于肩上。<a id="a-6n"></a>小者抱之涕泣进路。<a id="a-6o"></a>路有一河深而且广。<a id="a-6p"></a>即留大儿着于此岸。<a id="a-6q"></a>先抱小者度着彼岸。<a id="a-6r"></a>还迎大儿。<a id="a-6s"></a>儿见母来入水趣母。<a id="a-6t"></a>水即漂亡。<a id="a-6u"></a>母寻追之力不能救。<a id="a-6v"></a>须臾之间。<a id="a-6w"></a>俄尔没死。<a id="a-6x"></a>还趣小儿。<a id="a-6y"></a>狼来啖讫。<a id="a-6z"></a>但见流血狼藉在地。<a id="a-70"></a>母时迷绝。<a id="a-71"></a>良久乃苏。<a id="a-72"></a>遂前进路。<a id="a-73"></a>逢一梵志。<a id="a-74"></a>是父亲友。<a id="a-75"></a>即向梵志具陈辛苦。<a id="a-76"></a>梵志怜愍相对啼哭。<a id="a-77"></a>寻问家中平安以不。<a id="a-78"></a>梵志答言。<a id="a-79"></a>父母眷属大小。<a id="a-7A"></a>近日失火一时死尽。<a id="a-7B"></a>闻之懊恼。<a id="a-7C"></a>死而复苏。<a id="a-7D"></a>梵志将归供给如女。<a id="a-7E"></a>后复适娶。<a id="a-7F"></a>妊身欲产。<a id="a-7G"></a>夫外饮酒日暮乃还。<a id="a-7H"></a>妇暗闭门在内独坐。<a id="a-7I"></a>须臾妇产。<a id="a-7J"></a>夫在门外唤。<a id="a-7K"></a>妇产未竟。<a id="a-7L"></a>无人往开。<a id="a-7M"></a>夫破门入。<a id="a-7N"></a>捉妇熟打。<a id="a-7O"></a>妇陈产意。<a id="a-7P"></a>夫嗔怒故。<a id="a-7Q"></a>寻取儿杀以苏煮之。<a id="a-7R"></a>逼妇令食。<a id="a-7S"></a>妇食子后心中酸结。<a id="a-7T"></a>自惟薄福乃值斯人。<a id="a-7U"></a>便弃逃走到波罗柰。<a id="a-7V"></a>至一园中树下坐息。<a id="a-7W"></a>有长者子。<a id="a-7X"></a>其妇新死。<a id="a-7Y"></a>日来冢上追恋啼哭。<a id="a-7Z"></a>见此女人树下独坐。<a id="a-7a"></a>即便问之。<a id="a-7b"></a>遂为夫妇经于数日夫忽寿终。<a id="a-7c"></a>时彼国法。<a id="a-7d"></a>若其生时夫妇相爱。<a id="a-7e"></a>夫死之时合妇生埋。<a id="a-7f"></a>时有群贼来开其冢。<a id="a-7g"></a>贼帅见妇面首端正。<a id="a-7h"></a>即纳为妇。<a id="a-7i"></a>经于数旬。<a id="a-7j"></a>夫破他家为主所杀贼伴将尸来付其妇。<a id="a-7k"></a>复共生埋。<a id="a-7l"></a>经于三日狐狼开冢因而得出。<a id="a-7m"></a>自克责言。<a id="a-7n"></a>宿有何罪。<a id="a-7o"></a>旬日之间遭斯祸厄。<a id="a-7p"></a>死而复苏。<a id="a-7q"></a>今何所归得全余命。<a id="a-7r"></a>闻释迦佛在只桓中。<a id="a-7s"></a>即往佛所求哀出家。<a id="a-7t"></a>由于过去施辟支佛食发愿力故。<a id="a-7u"></a>今得值佛。<a id="a-7v"></a>出家修道得阿罗汉。<a id="a-7w"></a>达知先世杀生之业。<a id="a-7x"></a>所作咒誓堕于地狱。<a id="a-7y"></a>现在辛酸受斯恶报。<a id="a-7z"></a>无相代者。<a id="a-80"></a>微妙自说。<a id="a-81"></a>昔大妇者今我身是。<a id="a-82"></a>虽得罗汉。<a id="a-83"></a>恒热铁针从顶上入足下而出。<a id="a-84"></a>昼夜患此。<a id="a-85"></a>无复堪忍。<a id="a-86"></a>殃祸如是。<a id="a-87"></a>终无朽败。<a id="a-88"></a>又入大乘论。<a id="a-89"></a>坚意菩萨说偈云。</p>
  <p id="a8A">诽谤大乘法　　决定趣恶道</p>
  <p id="a8B">焚烧甚苦痛　　业报罪信尔</p>
  <p id="a8C">若从地狱出　　后受余恶报</p>
  <p id="a8D">诸根常缺陋　　永不闻法音</p>
  <p id="a8E">设使得闻者　　复生于谤法</p>
  <p id="a8F">以谤法因缘　　还堕于地狱</p>
  <p data-pb></p>
  <h2 id="a8G">债负缘第四</h2>
  <p id="a8H">如法句喻经云。<a id="a-8I"></a>昔佛在世时。<a id="a-8J"></a>有贾客。<a id="a-8K"></a>名弗迦沙王。<a id="a-8L"></a>入罗阅城分卫。<a id="a-8M"></a>于城门中有新产牸牛。<a id="a-8N"></a>被所抵杀。<a id="a-8O"></a>牛主怖惧。<a id="a-8P"></a>卖牛转与他人。<a id="a-8Q"></a>其牵牛欲饮水。<a id="a-8R"></a>牛从后复抵杀其主。<a id="a-8S"></a>其主家人嗔恚。<a id="a-8T"></a>取牛杀之。<a id="a-8U"></a>于市卖肉。<a id="a-8V"></a>有田舍人。<a id="a-8W"></a>买取牛头贯担持归。<a id="a-8X"></a>去舍里余坐树下息。<a id="a-8Y"></a>以牛头挂树枝。<a id="a-8Z"></a>须臾绳断牛头落下。<a id="a-8a"></a>正堕人上。<a id="a-8b"></a>牛角刺人即时命终。<a id="a-8c"></a>一日之中凡杀三人。<a id="a-8d"></a>瓶沙王闻之。<a id="a-8e"></a>怪其如此。<a id="a-8f"></a>即与群臣往诣佛所。<a id="a-8g"></a>具问其意。<a id="a-8h"></a>佛告王曰。<a id="a-8i"></a>往昔有贾客三人。<a id="a-8j"></a>到他国内兴生。<a id="a-8k"></a>寄住孤独老母舍。<a id="a-8l"></a>应与雇舍直。<a id="a-8m"></a>见老母孤独。<a id="a-8n"></a>欺不欲与。<a id="a-8o"></a>伺老母不在。<a id="a-8p"></a>默去不与。<a id="a-8q"></a>母归不见客。<a id="a-8r"></a>即问比居。<a id="a-8s"></a>皆云已去。<a id="a-8t"></a>老母嗔恚。<a id="a-8u"></a>寻后逐及疲顿索直。<a id="a-8v"></a>三客逆骂。<a id="a-8w"></a>我前已与云何复索。<a id="a-8x"></a>同声共抵不肯与直。<a id="a-8y"></a>老母单弱不能奈何。<a id="a-8z"></a>懊恼骂咒。<a id="a-90"></a>我今穷厄何忍欺抵。<a id="a-91"></a>愿我后世所生之处。<a id="a-92"></a>若当相值要当杀汝。<a id="a-93"></a>正使得道。<a id="a-94"></a>终不相置。<a id="a-95"></a>佛语瓶沙王。<a id="a-96"></a>尔时老母者今此牸牛是也。<a id="a-97"></a>三贾客者弗迦沙等三人。<a id="a-98"></a>为牛所抵杀者是也。<a id="a-99"></a>于是世尊即说偈言。</p>
  <p id="a9A">恶言骂詈　　憍陵蔑人　　兴起是行</p>
  <p id="a9B">疾怨滋生　　逊言顺辞　　尊敬于人</p>
  <p id="a9C">弃结忍恶　　疾怨自灭　　夫士之生</p>
  <p id="a9D">斧在口中　　所以斩身　　由其恶言</p>
  <p id="a9E">又出曜经云。<a id="a-9F"></a>昔罽宾国中。<a id="a-9G"></a>有兄弟二人。<a id="a-9H"></a>其兄出家得阿罗汉。<a id="a-9I"></a>弟在家中治修居业。<a id="a-9J"></a>时兄数来教诲。<a id="a-9K"></a>劝弟布施持戒。<a id="a-9L"></a>修善作福。<a id="a-9M"></a>现有名誉死生善处。<a id="a-9N"></a>而弟报曰。<a id="a-9O"></a>兄今出家不虑官私。<a id="a-9P"></a>不念妻子田业财宝。<a id="a-9Q"></a>我有此务。<a id="a-9R"></a>而兄数诲。<a id="a-9S"></a>不用兄教。<a id="a-9T"></a>后病命终。<a id="a-9U"></a>生在牛中为人所驱。<a id="a-9V"></a>驮盐入城。<a id="a-9W"></a>兄从城中出遇见之。<a id="a-9X"></a>即为说法。<a id="a-9Y"></a>时牛闻已悲哽不乐。<a id="a-9Z"></a>牛主见已。<a id="a-9a"></a>语道人曰。<a id="a-9b"></a>汝何道说。<a id="a-9c"></a>而使我牛愁忧不乐。<a id="a-9d"></a>道人报曰。<a id="a-9e"></a>此牛前身本是我弟。<a id="a-9f"></a>昔日负君一钱盐债。<a id="a-9g"></a>故堕牛中以偿君力。<a id="a-9h"></a>牛主闻已。<a id="a-9i"></a>语道人曰。<a id="a-9j"></a>君弟昔日与我亲友。<a id="a-9k"></a>是时牛主即语牛曰。<a id="a-9l"></a>吾今放汝不复役使。<a id="a-9m"></a>牛闻感激至心念佛。<a id="a-9n"></a>自投深涧即便命终。<a id="a-9o"></a>得生天上受极快乐。<a id="a-9p"></a>以是因缘。<a id="a-9q"></a>若人负债不可不偿。</p>
  <p id="a9r">又成实论云。<a id="a-9s"></a>若人负债不偿。<a id="a-9t"></a>堕牛羊獐鹿驴马等中。<a id="a-9u"></a>偿其宿债。</p>
  <p id="a9v">又毗婆沙论云。<a id="a-9w"></a>曾闻有一女人。<a id="a-9x"></a>为饿鬼所持。<a id="a-9y"></a>即以咒术而问鬼言。<a id="a-9z"></a>何以恼他女人。<a id="a-A0"></a>鬼答之言。<a id="a-A1"></a>此女人者是我怨家。<a id="a-A2"></a>五百世中而常杀我。<a id="a-A3"></a>我亦五百世中断其命根。<a id="a-A4"></a>若彼能舍旧怨之心。<a id="a-A5"></a>我亦能舍。<a id="a-A6"></a>尔时女人作是言。<a id="a-A7"></a>我今已舍怨心。<a id="a-A8"></a>鬼观女人虽口言舍而心不放。<a id="a-A9"></a>即断其命。</p>
  <p id="aAA">又杂宝藏经云。<a id="a-AB"></a>目连至恒河边。<a id="a-AC"></a>见五百饿鬼群来趣水。<a id="a-AD"></a>有守水鬼。<a id="a-AE"></a>以铁杖驱逐令不得近。<a id="a-AF"></a>于是诸鬼径诣目连。<a id="a-AG"></a>礼目连足各问其罪。<a id="a-AH"></a>一鬼曰。<a id="a-AI"></a>我受此身常患热渴。<a id="a-AJ"></a>先闻恒河水清且凉。<a id="a-AK"></a>欢喜趣之沸热坏身。<a id="a-AL"></a>试饮一口五藏燋烂。<a id="a-AM"></a>臭不可当。<a id="a-AN"></a>何因缘故。<a id="a-AO"></a>受如此罪。<a id="a-AP"></a>目连曰。<a id="a-AQ"></a>汝先世时曾作相师。<a id="a-AR"></a>相人吉凶少实多虚。<a id="a-AS"></a>或毁或誉。<a id="a-AT"></a>自称审谛以动人心。<a id="a-AU"></a>诈惑欺诳以求财利。<a id="a-AV"></a>迷惑众生失如意事。</p>
  <p id="aAW">复有一鬼言。<a id="a-AX"></a>我常为大狗利牙赤白来啖我肉。<a id="a-AY"></a>唯有骨在。<a id="a-AZ"></a>风来吹起肉续复生。<a id="a-Aa"></a>狗复来啖。<a id="a-Ab"></a>此苦何因。<a id="a-Ac"></a>目连答言。<a id="a-Ad"></a>汝前世时。<a id="a-Ae"></a>作天祠主。<a id="a-Af"></a>常教众生杀羊以血祠天。<a id="a-Ag"></a>汝自食肉。<a id="a-Ah"></a>是故今日以肉偿之。</p>
  <p id="aAi">复有一鬼言。<a id="a-Aj"></a>我常身上有粪周遍涂浑。<a id="a-Ak"></a>亦复啖之。<a id="a-Al"></a>是罪何因。<a id="a-Am"></a>目连答曰。<a id="a-An"></a>汝前世时。<a id="a-Ao"></a>作婆罗门恶邪不信。<a id="a-Ap"></a>道人乞食取钵盛满粪。<a id="a-Aq"></a>以饭着上持与道人。<a id="a-Ar"></a>道人持还。<a id="a-As"></a>以手食饭粪污其手。<a id="a-At"></a>是故今日受如此罪也。</p>
  <p id="aAu">复有一鬼言。<a id="a-Av"></a>我腹极大如瓮。<a id="a-Aw"></a>咽喉手脚甚细如针。<a id="a-Ax"></a>不得饮食。<a id="a-Ay"></a>何因。<a id="a-Az"></a>此苦。<a id="a-B0"></a>目连答言。<a id="a-B1"></a>汝前世时作聚落主。<a id="a-B2"></a>自恃豪贵饮酒纵横。<a id="a-B3"></a>轻欺余人夺其饮食。<a id="a-B4"></a>饥困众生故受此苦。</p>
  <p id="aB5">复有一鬼言。<a id="a-B6"></a>我常趣溷欲啖食粪。<a id="a-B7"></a>有大群鬼捉杖驱我。<a id="a-B8"></a>不得近厕。<a id="a-B9"></a>口中烂臭。<a id="a-BA"></a>饥困无赖。<a id="a-BB"></a>何因如此。<a id="a-BC"></a>目连答言。<a id="a-BD"></a>汝前世时。<a id="a-BE"></a>作佛图主。<a id="a-BF"></a>有诸白衣。<a id="a-BG"></a>供养众僧供办食具。<a id="a-BH"></a>汝以粗供设客僧。<a id="a-BI"></a>细者自食。<a id="a-BJ"></a>故受此苦。</p>
  <p id="aBK">复有一鬼言。<a id="a-BL"></a>我身上遍满生舌。<a id="a-BM"></a>斧来斫舌。<a id="a-BN"></a>断复续生。<a id="a-BO"></a>如此不已。<a id="a-BP"></a>何因故尔。<a id="a-BQ"></a>目连答言。<a id="a-BR"></a>汝前世时作道人。<a id="a-BS"></a>众僧差作蜜浆石蜜。<a id="a-BT"></a>块大难消以斧斫之。<a id="a-BU"></a>盗心啖一口。<a id="a-BV"></a>以是因缘故。<a id="a-BW"></a>还斫舌也。</p>
  <p id="aBX">复有一鬼言。<a id="a-BY"></a>我常有七枚热铁丸。<a id="a-BZ"></a>直入我口。<a id="a-Ba"></a>入腹五藏燋烂。<a id="a-Bb"></a>出复还入。<a id="a-Bc"></a>何因故受此罪。<a id="a-Bd"></a>目连答言。<a id="a-Be"></a>汝前世时作沙弥。<a id="a-Bf"></a>行果苽子到自师所。<a id="a-Bg"></a>敬其师故偏心多与。<a id="a-Bh"></a>实长七枚。<a id="a-Bi"></a>故受此苦。</p>
  <p id="aBj">复有一鬼言。<a id="a-Bk"></a>有二热铁轮。<a id="a-Bl"></a>在我两腋下。<a id="a-Bm"></a>转身燋烂。<a id="a-Bn"></a>何因故尔。<a id="a-Bo"></a>目连答言。<a id="a-Bp"></a>汝前世时。<a id="a-Bq"></a>与众僧作饼。<a id="a-Br"></a>盗心取二番挟两腋底。<a id="a-Bs"></a>故受此苦。</p>
  <p id="aBt">复有一鬼言。<a id="a-Bu"></a>我瘿丸极大如瓮。<a id="a-Bv"></a>行时担着肩上。<a id="a-Bw"></a>住则坐上。<a id="a-Bx"></a>进止患苦。<a id="a-By"></a>何因故尔。<a id="a-Bz"></a>目连答言。<a id="a-C0"></a>汝前世时作市令。<a id="a-C1"></a>常以轻秤小斗与他。<a id="a-C2"></a>重秤大斗自取。<a id="a-C3"></a>常自欲得大利于己。<a id="a-C4"></a>侵克余人。</p>
  <p id="aC5">复有一鬼言。<a id="a-C6"></a>我常两肩有眼。<a id="a-C7"></a>胸有口鼻。<a id="a-C8"></a>常无有头。<a id="a-C9"></a>何因故尔。<a id="a-CA"></a>目连答言。<a id="a-CB"></a>汝前世时恒作魁脍弟子。<a id="a-CC"></a>若杀罪人时。<a id="a-CD"></a>汝常欢喜心。<a id="a-CE"></a>以绳着结挽之。<a id="a-CF"></a>故受此苦。</p>
  <p id="aCG">复有一鬼。<a id="a-CH"></a>我常有热铁针入出我身。<a id="a-CI"></a>受苦无赖。<a id="a-CJ"></a>何因故尔。<a id="a-CK"></a>目连答言。<a id="a-CL"></a>汝前世时作调马师。<a id="a-CM"></a>或作调象师。<a id="a-CN"></a>象马难制。<a id="a-CO"></a>汝以铁针刺脚。<a id="a-CP"></a>又时牛迟亦以针刺。<a id="a-CQ"></a>故受此苦。</p>
  <p id="aCR">复有一鬼言。<a id="a-CS"></a>我身常有火出自燃懊恼。<a id="a-CT"></a>何因故尔。<a id="a-CU"></a>目连答言。<a id="a-CV"></a>汝前世时作国王夫人。<a id="a-CW"></a>更一夫人王甚幸爱。<a id="a-CX"></a>常生妒心伺欲危害。<a id="a-CY"></a>值王卧起去。<a id="a-CZ"></a>时所爱夫人。<a id="a-Ca"></a>眠犹未起着衣。<a id="a-Cb"></a>即生恶心。<a id="a-Cc"></a>正值作饼有热麻油。<a id="a-Cd"></a>即以灌其腹上。<a id="a-Ce"></a>腹烂即死。<a id="a-Cf"></a>故受此苦。</p>
  <p id="aCg">复有一鬼言。<a id="a-Ch"></a>我常有旋风回转我身。<a id="a-Ci"></a>不得自在随意东西。<a id="a-Cj"></a>心常恼闷。<a id="a-Ck"></a>何因故尔。<a id="a-Cl"></a>目连答言。<a id="a-Cm"></a>汝前世时常作卜师。<a id="a-Cn"></a>或时实语。<a id="a-Co"></a>或时妄语。<a id="a-Cp"></a>迷惑人心不得随意。<a id="a-Cq"></a>故受此苦。</p>
  <p id="aCr">复有一鬼言。<a id="a-Cs"></a>我身常如块肉。<a id="a-Ct"></a>无有脚手眼耳鼻等。<a id="a-Cu"></a>恒为虫鸟所食。<a id="a-Cv"></a>罪苦难堪。<a id="a-Cw"></a>何因缘故尔。<a id="a-Cx"></a>目连答言。<a id="a-Cy"></a>汝前世时。<a id="a-Cz"></a>常与他药堕他儿。<a id="a-D0"></a>故受此苦。</p>
  <p id="aD1">复有一鬼言。<a id="a-D2"></a>我常有热铁笼。<a id="a-D3"></a>笼络我身燋热懊恼。<a id="a-D4"></a>何因受此。<a id="a-D5"></a>目连答言。<a id="a-D6"></a>汝前世时。<a id="a-D7"></a>常以罗网掩捕鱼鸟。<a id="a-D8"></a>故受此苦。</p>
  <p id="aD9">复有一鬼言。<a id="a-DA"></a>我常以物自蒙笼头。<a id="a-DB"></a>亦常畏人来杀我。<a id="a-DC"></a>心常怖惧不可堪忍。<a id="a-DD"></a>何因故尔。<a id="a-DE"></a>目连答言。<a id="a-DF"></a>汝前世时淫犯外色。<a id="a-DG"></a>常畏人见。<a id="a-DH"></a>或畏其夫捉缚打杀。<a id="a-DI"></a>或畏官法戮之都市。<a id="a-DJ"></a>恐怖相续。<a id="a-DK"></a>故受此苦。</p>
  <p id="aDL">复有一鬼问言。<a id="a-DM"></a>我受此身。<a id="a-DN"></a>肩上常有铜瓶满中洋铜。<a id="a-DO"></a>手捉一杓取自灌头。<a id="a-DP"></a>举体燋烂。<a id="a-DQ"></a>如是受苦无数无量。<a id="a-DR"></a>有何罪咎。<a id="a-DS"></a>目连答言。<a id="a-DT"></a>汝前世时出家为道。<a id="a-DU"></a>僧典饮食。<a id="a-DV"></a>以一酥瓶私着余处。<a id="a-DW"></a>有客道人来者不与之。<a id="a-DX"></a>去已出酥行与旧僧。<a id="a-DY"></a>此酥是招提僧物。<a id="a-DZ"></a>一切有分。<a id="a-Da"></a>此人藏隐虽与不等。<a id="a-Db"></a>由是缘故受此罪也。<a id="a-Dc"></a>譬喻经云。<a id="a-Dd"></a>昔外国有人。<a id="a-De"></a>死魂自鞭其尸。<a id="a-Df"></a>傍人问曰。<a id="a-Dg"></a>是人已死何以复鞭。<a id="a-Dh"></a>报曰。<a id="a-Di"></a>此是我故身。<a id="a-Dj"></a>为我作恶。<a id="a-Dk"></a>见经戒不读。<a id="a-Dl"></a>偷盗欺诈。<a id="a-Dm"></a>犯人妇女。<a id="a-Dn"></a>不孝父母兄弟。<a id="a-Do"></a>惜身及财不肯布施。<a id="a-Dp"></a>今死令我堕恶道中。<a id="a-Dq"></a>勤苦毒痛不可复言。<a id="a-Dr"></a>是故来鞭之耳。</p>
  <p id="aDs">又依无量寿经云。<a id="a-Dt"></a>憍梵波提。<a id="a-Du"></a>过去世曾作比丘。<a id="a-Dv"></a>于他粟田边擿一茎粟。<a id="a-Dw"></a>观其生熟数粒堕地。<a id="a-Dx"></a>五百世作牛偿之。<a id="a-Dy"></a>故智度论云。<a id="a-Dz"></a>以其习气后得人身。<a id="a-E0"></a>产出牛蹄齝食。<a id="a-E1"></a>佛愍之出家。<a id="a-E2"></a>得阿罗汉果。</p>
  <p data-pb></p>
  <h2 id="aE3">惩过缘第五</h2>
  <p id="aE4">如维摩经云。<a id="a-E5"></a>故以若干苦切之语。<a id="a-E6"></a>乃可入律。<a id="a-E7"></a>书云闻谏如流。<a id="a-E8"></a>斯言可录。<a id="a-E9"></a>佷戾不信。<a id="a-EA"></a>恶马难调。<a id="a-EB"></a>抚膺多愧常以自箴。<a id="a-EC"></a>庶有闻论致序心曲。<a id="a-ED"></a>今欲缄其言。<a id="a-EE"></a>而整其身者。<a id="a-EF"></a>未若先挫其心。<a id="a-EG"></a>而次折其意。<a id="a-EH"></a>故经云。<a id="a-EI"></a>制之一处无事不办。<a id="a-EJ"></a>譬如金山窟。<a id="a-EK"></a>狐兔所不敢停。<a id="a-EL"></a>深渊澄海。<a id="a-EM"></a>蛙黾所不肯宿。<a id="a-EN"></a>故知洁其心而净其意者。<a id="a-EO"></a>则三涂报息。<a id="a-EP"></a>四德常满。<a id="a-EQ"></a>防意如城。<a id="a-ER"></a>守口如瓶。<a id="a-ES"></a>可谓金河遗寄属在伊人。<a id="a-ET"></a>玉门化广信于斯矣。<a id="a-EU"></a>既策斯三业。<a id="a-EV"></a>则能除四患。<a id="a-EW"></a>何等四患。<a id="a-EX"></a>谓生老病死也。<a id="a-EY"></a>故受胎经云。<a id="a-EZ"></a>众生受胎之时备尽艰难。<a id="a-Ea"></a>冥冥漠漠状若浮尘。<a id="a-Eb"></a>十月将满母胎知苦。<a id="a-Ec"></a>业风催促头向产门。<a id="a-Ed"></a>堕地鞭触如在刀山。<a id="a-Ee"></a>风激冷触如似寒冰。<a id="a-Ef"></a>当尔之时生为实苦。</p>
  <p id="aEg">又涅槃经云。<a id="a-Eh"></a>譬如灯炷唯赖膏油。<a id="a-Ei"></a>膏油既尽势不久停。<a id="a-Ej"></a>人亦如是。<a id="a-Ek"></a>唯赖壮膏。<a id="a-El"></a>壮膏既尽。<a id="a-Em"></a>衰老之炷何得久住。</p>
  <p id="aEn">又出曜经佛说老苦偈云。</p>
  <p id="aEo">少时意盛壮　　为老所见逼</p>
  <p id="aEp">形衰极枯槁　　气竭凭杖行</p>
  <p id="aEq">又佛说死苦偈云。</p>
  <p id="aEr">气绝神逝　　形骸萧索　　人物一统</p>
  <p id="aEs">无生不终</p>
  <p id="aEt">又涅槃经云。<a id="a-Eu"></a>夫死者。<a id="a-Ev"></a>于崄难处无有资粮。<a id="a-Ew"></a>去处悬远而无伴侣。<a id="a-Ex"></a>昼夜常行不知边际。<a id="a-Ey"></a>深邃幽暗无有灯明。<a id="a-Ez"></a>入无门户而有处所。<a id="a-F0"></a>虽无痛处不可疗治。<a id="a-F1"></a>往无遮止到不得脱。</p>
  <p id="aF2">又无量寿经云。<a id="a-F3"></a>独生独死。<a id="a-F4"></a>独来独去。<a id="a-F5"></a>苦乐之地。<a id="a-F6"></a>身自当之无有代者。<a id="a-F7"></a>幽幽冥冥别离长久。<a id="a-F8"></a>道路不同会见无期。<a id="a-F9"></a>甚难甚难。<a id="a-FA"></a>复得相值。<a id="a-FB"></a>夫生则喜。<a id="a-FC"></a>亲族欢聚。<a id="a-FD"></a>尽慈爱之心。<a id="a-FE"></a>死则朝亡暮殡。<a id="a-FF"></a>便有恐畏分离之状。<a id="a-FG"></a>歌哭相送。<a id="a-FH"></a>往者不知。<a id="a-FI"></a>反室空堂寂灭无睹。<a id="a-FJ"></a>存亡有无变化俄顷。<a id="a-FK"></a>故出曜经。<a id="a-FL"></a>佛重说死苦偈云。</p>
  <p id="aFM">命如果待熟　　常恐会零落</p>
  <p id="aFN">已生皆有苦　　熟能致不死</p>
  <p id="aFO">犹如死囚　　将诣都市　　动向死道</p>
  <p id="aFP">人命如是　　如河駃流　　往而不返</p>
  <p id="aFQ">人命如是　　逝者不还</p>
  <p id="aFR">又华严经。<a id="a-FS"></a>有十种慢业。<a id="a-FT"></a>应当避之。<a id="a-FU"></a>一于尊重福田。<a id="a-FV"></a>和尚阿阇梨。<a id="a-FW"></a>父母沙门。<a id="a-FX"></a>婆罗门所。<a id="a-FY"></a>而不尊重恭敬供养。<a id="a-FZ"></a>是为慢业。<a id="a-Fa"></a>二有诸法师得胜妙法。<a id="a-Fb"></a>于大乘深法。<a id="a-Fc"></a>知出生死道。<a id="a-Fd"></a>得陀罗尼成就多闻。<a id="a-Fe"></a>具智惠藏善能说法。<a id="a-Ff"></a>而不信受恭敬供养。<a id="a-Fg"></a>是为慢业。<a id="a-Fh"></a>三听受法时。<a id="a-Fi"></a>若闻深法。<a id="a-Fj"></a>应发离欲心欢喜无量。<a id="a-Fk"></a>而不赞法师令众欢喜。<a id="a-Fl"></a>是为慢业。<a id="a-Fm"></a>四起慢心自高陵彼。<a id="a-Fn"></a>不省己实。<a id="a-Fo"></a>不调自心。<a id="a-Fp"></a>是为慢业。<a id="a-Fq"></a>五起计我心。<a id="a-Fr"></a>见有功德智慧者。<a id="a-Fs"></a>不赞其美。<a id="a-Ft"></a>见无德者反说其善。<a id="a-Fu"></a>若闻赞他。<a id="a-Fv"></a>于彼人所起嫉妒心。<a id="a-Fw"></a>是为慢业。<a id="a-Fx"></a>六若有法师。<a id="a-Fy"></a>知是法是律是实是佛语。<a id="a-Fz"></a>以憎嫉故。<a id="a-G0"></a>说言非法非律非实非佛语。<a id="a-G1"></a>欲坏他信心故。<a id="a-G2"></a>是为慢业。<a id="a-G3"></a>七自敷高座。<a id="a-G4"></a>我为法师不应执事。<a id="a-G5"></a>不应恭敬供养余人。<a id="a-G6"></a>诸修梵行尊长有德。<a id="a-G7"></a>悉应恭敬供养于我。<a id="a-G8"></a>是为慢业。<a id="a-G9"></a>八远离频蹙恶眼视彼。<a id="a-GA"></a>常以和颜等观众生。<a id="a-GB"></a>言常柔软无有粗犷。<a id="a-GC"></a>离恚恨心。<a id="a-GD"></a>而于彼法师求其过恶。<a id="a-GE"></a>是为慢业。<a id="a-GF"></a>九以我慢心。<a id="a-GG"></a>于多闻者不往恭敬。<a id="a-GH"></a>起听闻法。<a id="a-GI"></a>留难亦不咨问。<a id="a-GJ"></a>何等为善。<a id="a-GK"></a>何等不善。<a id="a-GL"></a>何等应作。<a id="a-GM"></a>何等不应作。<a id="a-GN"></a>何等业。<a id="a-GO"></a>长夜饶益一切众生。<a id="a-GP"></a>作何等行不益众生。<a id="a-GQ"></a>作何等行从明入明。<a id="a-GR"></a>作何等行从冥入冥。<a id="a-GS"></a>如是人辈为我心漂没。<a id="a-GT"></a>不能得见出要正道。<a id="a-GU"></a>是为慢业。<a id="a-GV"></a>十起慢心故。<a id="a-GW"></a>不值诸佛难得之法。<a id="a-GX"></a>消尽宿世所种善根。<a id="a-GY"></a>不应说而说。<a id="a-GZ"></a>起呵责心更相讥论。<a id="a-Ga"></a>住如是法。<a id="a-Gb"></a>应入邪道。<a id="a-Gc"></a>但菩提心劣故。<a id="a-Gd"></a>而不永舍菩萨所行。<a id="a-Ge"></a>虽不舍菩萨道。<a id="a-Gf"></a>而于无量百千万劫。<a id="a-Gg"></a>尚不值佛。<a id="a-Gh"></a>何况闻法。<a id="a-Gi"></a>是为慢业。</p>
  <p id="aGj">又出曜经偈云。</p>
  <p id="aGk">众生为慢缠　　染着于憍慢</p>
  <p id="aGl">为见所迷惑　　不免生死际</p>
  <p id="aGm">故知凡夫为恶虽少。<a id="a-Gn"></a>后世深苦获无边报。<a id="a-Go"></a>如毒在心。<a id="a-Gp"></a>人意不同。<a id="a-Gq"></a>白衣营生不知顾死。<a id="a-Gr"></a>然生不可保。<a id="a-Gs"></a>死必奄至。<a id="a-Gt"></a>寻此危命非朝则夕。<a id="a-Gu"></a>俄顷之间凶变无常。<a id="a-Gv"></a>徒修田宅爱恋妻儿。</p>
  <p id="aGw">又法句喻经云。<a id="a-Gx"></a>佛在舍卫国。<a id="a-Gy"></a>时城中有婆罗门。<a id="a-Gz"></a>年向八十。<a id="a-H0"></a>财富无数。<a id="a-H1"></a>为人难化。<a id="a-H2"></a>不识道德不计无常。<a id="a-H3"></a>更作好舍。<a id="a-H4"></a>前庌后堂凉台温室。<a id="a-H5"></a>东西两厢。<a id="a-H6"></a>庑数十梁。<a id="a-H7"></a>唯后堂前距阳未讫。<a id="a-H8"></a>时婆罗门。<a id="a-H9"></a>恒自经营指授众事。<a id="a-HA"></a>佛以道眼见此老公。<a id="a-HB"></a>命不终日当就后世。<a id="a-HC"></a>不能自知。<a id="a-HD"></a>而方忪忪缮治。<a id="a-HE"></a>精神无福甚可怜愍。<a id="a-HF"></a>佛将阿难往到其门。<a id="a-HG"></a>慰问老公得无劳倦。<a id="a-HH"></a>今作此舍何所为安。<a id="a-HI"></a>公言前庌待客。<a id="a-HJ"></a>后堂自处。<a id="a-HK"></a>东西二厢当安儿息。<a id="a-HL"></a>财物仆使。<a id="a-HM"></a>夏止凉台。<a id="a-HN"></a>冬入温室。<a id="a-HO"></a>佛语老公。<a id="a-HP"></a>久闻宿德思迟谈讲。<a id="a-HQ"></a>佛有要偈。<a id="a-HR"></a>存亡有益。<a id="a-HS"></a>欲以相赠不审可不。<a id="a-HT"></a>愿小废事共坐论说不耶。<a id="a-HU"></a>老公答言。<a id="a-HV"></a>今正大遽不容坐语。<a id="a-HW"></a>后日更来。<a id="a-HX"></a>当共善叙。<a id="a-HY"></a>所云要偈便可说之。<a id="a-HZ"></a>于是世尊即说偈言。</p>
  <p id="aHa">有子有财　　愚唯汲汲　　我且非我</p>
  <p id="aHb">何有子财　　暑当止此　　寒当止此</p>
  <p id="aHc">愚多预虑　　莫知来变　　愚曚愚蔽</p>
  <p id="aHd">自谓我智　　愚而称智　　是谓极愚</p>
  <p id="aHe">婆罗门言。<a id="a-Hf"></a>善说此偈。<a id="a-Hg"></a>今实遑遽后来更论之。<a id="a-Hh"></a>于是世尊伤之而去。<a id="a-Hi"></a>老公于后自授屋椽。<a id="a-Hj"></a>椽堕打头破。<a id="a-Hk"></a>即时命过。<a id="a-Hl"></a>室家啼哭惊动四邻。<a id="a-Hm"></a>佛去未远便有此变。<a id="a-Hn"></a>里头逢诸梵志数十人。<a id="a-Ho"></a>问佛从何所来。<a id="a-Hp"></a>佛言属到此死老公舍。<a id="a-Hq"></a>为公说法。<a id="a-Hr"></a>不信佛语不知无常。<a id="a-Hs"></a>今者忽然已就后世。<a id="a-Ht"></a>具为诸梵志更说前偈义。<a id="a-Hu"></a>闻之欣然即得道迹。<a id="a-Hv"></a>于是世尊为说偈言。</p>
  <p id="aHw">愚暗近智　　如瓢酌味　　虽久狎习</p>
  <p id="aHx">犹不知法　　开达近智　　如舌尝味</p>
  <p id="aHy">虽须臾习　　即解道要　　愚人造行</p>
  <p id="aHz">为身招祸　　决心作恶　　自致重殃</p>
  <p id="aI0">为行不善　　退见悔老　　致涕流面</p>
  <p id="aI1">报申宿习</p>
  <p id="aI2">时诸梵志。<a id="a-I3"></a>重闻此偈益怀笃信。<a id="a-I4"></a>为佛作礼。<a id="a-I5"></a>欢喜奉行。</p>
  <p id="aI6">又正法念经云。<a id="a-I7"></a>若有众生见他亲友。<a id="a-I8"></a>互相破坏以怀怨结。<a id="a-I9"></a>能为和合。<a id="a-IA"></a>命终生欲爱天。<a id="a-IB"></a>随心所念即得五欲自娱。<a id="a-IC"></a>若有众生见人破亡为他抄掠。<a id="a-ID"></a>救令得脱。<a id="a-IE"></a>或于险处教人正道。<a id="a-IF"></a>或疑怖处令他安隐。<a id="a-IG"></a>命终生正行天。<a id="a-IH"></a>天女供养受五欲乐。<a id="a-II"></a>若生人中。<a id="a-IJ"></a>生于正见大长者家。<a id="a-IK"></a>若有人能柔软深心。<a id="a-IL"></a>离一切垢。<a id="a-IM"></a>涅槃解脱犹如在手。<a id="a-IN"></a>软心之人心如白镴。<a id="a-IO"></a>修行善业众人所信。<a id="a-IP"></a>粗矿之人心如金刚。<a id="a-IQ"></a>恒常不忘怨结之心。<a id="a-IR"></a>行不调伏。<a id="a-IS"></a>众人所憎不爱不信。<a id="a-IT"></a>尔时孔雀菩萨。<a id="a-IU"></a>以佛经偈。<a id="a-IV"></a>而说颂曰。</p>
  <p id="aIW">善人心柔软　　犹如成炼金</p>
  <p id="aIX">斯人内外善　　速得脱众苦</p>
  <p id="aIY">若人心器调　　一切皆柔软</p>
  <p id="aIZ">斯人生善种　　犹如良福田</p>
  <p id="aIa">又呵雕阿那含经云。<a id="a-Ib"></a>阿那含有八事。<a id="a-Ic"></a>不欲令人知。<a id="a-Id"></a>何等为八。<a id="a-Ie"></a>一不求不欲令人知。<a id="a-If"></a>二信不欲令人知。<a id="a-Ig"></a>三自羞不欲令人知。<a id="a-Ih"></a>四自惭不欲令人知。<a id="a-Ii"></a>五精进不欲令人知。<a id="a-Ij"></a>六自观不欲令人知。<a id="a-Ik"></a>七得禅不欲令人知。<a id="a-Il"></a>八黠慧不欲令人知。<a id="a-Im"></a>所以不欲令人知者。<a id="a-In"></a>不欲烦扰于人故。<a id="a-Io"></a>颂曰。</p>
  <p id="aIp">瞻卜改蓬心　　伊兰变芳树</p>
  <p id="aIq">规轮时有缺　　皓丝不常素</p>
  <p id="aIr">三益窃所忻　　四隙行当护</p>
  <p id="aIs">勖哉深自勉　　诫之诚可慕</p>
  <p data-pb></p>
  <h2 id="aIt">思慎部第十七(此有五缘)</h2>
  <p id="aIu">意缘 慎过缘 慎祸缘 慎境缘 慎用缘。</p>
  <p data-pb></p>
  <h2 id="aIv">述意缘第一</h2>
  <p id="aIw">夫思慎防过。<a id="a-Ix"></a>无患之理。<a id="a-Iy"></a>缄口息谤。<a id="a-Iz"></a>离恶之原。<a id="a-J0"></a>诫始慎终。<a id="a-J1"></a>是君子之盐梅。<a id="a-J2"></a>敬初护末。<a id="a-J3"></a>是养生之要趣。<a id="a-J4"></a>庶鉴罪福之沉浮。<a id="a-J5"></a>知吉凶之乐苦。<a id="a-J6"></a>譬目暗于自见。<a id="a-J7"></a>借镜以观形。<a id="a-J8"></a>发拙于自理。<a id="a-J9"></a>必假栉以自通。<a id="a-JA"></a>故面之所以形。<a id="a-JB"></a>明镜之力也。<a id="a-JC"></a>发之所以理。<a id="a-JD"></a>玄栉之功也。<a id="a-JE"></a>行之所以芳。<a id="a-JF"></a>善言之益也。<a id="a-JG"></a>果之所以胜。<a id="a-JH"></a>善因之善也。<a id="a-JI"></a>是故身之将败。<a id="a-JJ"></a>必不纳正谏之言。<a id="a-JK"></a>命之将终。<a id="a-JL"></a>必不可受之良药也。</p>
  <h2 id="aJM">慎过缘第二</h2>
  <p id="aJN">如大集经济龙品云。<a id="a-JO"></a>尔时众中有一盲龙。<a id="a-JP"></a>名曰颇罗机梨奢。<a id="a-JQ"></a>举声大哭作如是言。<a id="a-JR"></a>大圣世尊。<a id="a-JS"></a>愿救济我愿救济我。<a id="a-JT"></a>我今身中受大苦恼。<a id="a-JU"></a>日夜常为种种诸虫之所唼食。<a id="a-JV"></a>居热水中无时暂乐。<a id="a-JW"></a>佛言梨奢。<a id="a-JX"></a>汝过去世。<a id="a-JY"></a>于佛法中曾为比丘。<a id="a-JZ"></a>毁破禁戒。<a id="a-Ja"></a>内怀欺诈外现善相。<a id="a-Jb"></a>广贪眷属弟子众多。<a id="a-Jc"></a>名声四远莫不闻知。<a id="a-Jd"></a>我和尚得阿罗汉果。<a id="a-Je"></a>以是因缘。<a id="a-Jf"></a>多得供养独受用之。<a id="a-Jg"></a>见持戒人反恶加说。<a id="a-Jh"></a>彼人懊恼。<a id="a-Ji"></a>如是念言。<a id="a-Jj"></a>世世生中。<a id="a-Jk"></a>愿我所在食汝身肉。<a id="a-Jl"></a>如是恶业死生龙中。<a id="a-Jm"></a>是汝前身。<a id="a-Jn"></a>众生愿故食啖汝身。<a id="a-Jo"></a>恶业因缘得此盲报。<a id="a-Jp"></a>又过去无量劫中。<a id="a-Jq"></a>在融赤铜地狱之中。<a id="a-Jr"></a>常为诸虫之所食啖。<a id="a-Js"></a>龙闻此语忧愁啼哭。<a id="a-Jt"></a>作如是言。<a id="a-Ju"></a>我等今者。<a id="a-Jv"></a>皆悉至心咸共忏悔。<a id="a-Jw"></a>愿令此苦速得解脱。<a id="a-Jx"></a>彼龙众中二十六亿诸饿龙等。<a id="a-Jy"></a>念过去身皆悉雨泪。<a id="a-Jz"></a>念过去身。<a id="a-K0"></a>于佛法中虽得出家备造恶业。<a id="a-K1"></a>经无量身在三恶道。<a id="a-K2"></a>以余报故。<a id="a-K3"></a>犹在龙中受极大苦。<a id="a-K4"></a>如青色龙我亦如是。<a id="a-K5"></a>尔时世尊语诸龙言。<a id="a-K6"></a>汝可持水洗如来足。<a id="a-K7"></a>令汝殃罪渐得除灭。<a id="a-K8"></a>时一切龙以手掬水。<a id="a-K9"></a>水皆成火。<a id="a-KA"></a>变作大石。<a id="a-KB"></a>满于手中生大猛焰。<a id="a-KC"></a>弃已复生。<a id="a-KD"></a>如是至七。<a id="a-KE"></a>一切龙众见如是已。<a id="a-KF"></a>惊怖懊恼啼泣雨泪。<a id="a-KG"></a>佛教立大誓愿已。<a id="a-KH"></a>焰火皆灭。<a id="a-KI"></a>乃至八过。<a id="a-KJ"></a>以手捧水洗如来足。<a id="a-KK"></a>至心忏悔。<a id="a-KL"></a>佛记诸龙。<a id="a-KM"></a>弥勒佛时。<a id="a-KN"></a>当得人身值佛出家。<a id="a-KO"></a>精进持戒得罗汉果。<a id="a-KP"></a>时诸龙等得宿命心。<a id="a-KQ"></a>自念过业。<a id="a-KR"></a>于佛法中。<a id="a-KS"></a>或为俗人亲属因缘。<a id="a-KT"></a>或复听法来去杂缘。<a id="a-KU"></a>所有信心。<a id="a-KV"></a>舍施种种华果饮食。<a id="a-KW"></a>共诸比丘依次而食。<a id="a-KX"></a>或有说云。<a id="a-KY"></a>我常吃啖四方众僧华果饮食。<a id="a-KZ"></a>或有说言。<a id="a-Ka"></a>我往寺舍布施众僧。<a id="a-Kb"></a>或复礼拜。<a id="a-Kc"></a>如是吃啖。<a id="a-Kd"></a>或复说言。<a id="a-Ke"></a>我从毗婆尸如来法中。<a id="a-Kf"></a>曾作俗人。<a id="a-Kg"></a>乃至有说。<a id="a-Kh"></a>我释迦牟尼佛法之中。<a id="a-Ki"></a>曾作俗人。<a id="a-Kj"></a>或以亲旧问讯因缘。<a id="a-Kk"></a>或复来去听法因缘。<a id="a-Kl"></a>往还寺舍。<a id="a-Km"></a>有信心人供养僧故。<a id="a-Kn"></a>舍施华果种种饮食。<a id="a-Ko"></a>比丘得已回施于我。<a id="a-Kp"></a>我得便食。<a id="a-Kq"></a>彼业因缘。<a id="a-Kr"></a>于地狱中经无量劫。<a id="a-Ks"></a>大猛火中或烧或煮。<a id="a-Kt"></a>或饮洋铜或吞铁丸。<a id="a-Ku"></a>从地狱出堕畜生中。<a id="a-Kv"></a>舍畜生身生饿鬼中。<a id="a-Kw"></a>如是种种备受辛苦。<a id="a-Kx"></a>恶业未尽生此龙中。<a id="a-Ky"></a>常受苦恼。<a id="a-Kz"></a>佛告诸龙。<a id="a-L0"></a>此之恶业。<a id="a-L1"></a>与盗佛物等无差别。<a id="a-L2"></a>此五逆业其罪如半。<a id="a-L3"></a>汝等今当尽受三归一心修善。<a id="a-L4"></a>以此缘故。<a id="a-L5"></a>于贤劫中。<a id="a-L6"></a>值最后佛名曰楼至。<a id="a-L7"></a>于彼佛世罪得除灭。<a id="a-L8"></a>时诸龙等闻是语已。<a id="a-L9"></a>皆悉至心。<a id="a-LA"></a>尽其形寿各受三归时彼众中有盲龙女。<a id="a-LB"></a>口中胮烂满诸杂虫。<a id="a-LC"></a>状如屎尿。<a id="a-LD"></a>乃至秽恶。<a id="a-LE"></a>犹若妇人根中不净臊臭难看。<a id="a-LF"></a>种种啖食。<a id="a-LG"></a>脓血流出。<a id="a-LH"></a>一切身分。<a id="a-LI"></a>常为蚊虻诸恶毒蝇之所唼食。<a id="a-LJ"></a>身体臭处不可见闻。<a id="a-LK"></a>尔时世尊以大悲心。<a id="a-LL"></a>见彼龙妇眼盲困苦如是。<a id="a-LM"></a>问言妹何缘故。<a id="a-LN"></a>得此恶身。<a id="a-LO"></a>于过去世曾为何业。<a id="a-LP"></a>龙妇答言。<a id="a-LQ"></a>世尊。<a id="a-LR"></a>我今此身众苦逼迫无暂时得停。<a id="a-LS"></a>设复欲言而不能说。<a id="a-LT"></a>我念过去。<a id="a-LU"></a>三十六亿于百千年。<a id="a-LV"></a>生恶龙中受如是苦。<a id="a-LW"></a>乃至日夜刹那不停。<a id="a-LX"></a>为我往昔九十一劫。<a id="a-LY"></a>于毗婆尸佛。<a id="a-LZ"></a>佛法之中作比丘尼。<a id="a-La"></a>思念欲事过于醉人。<a id="a-Lb"></a>虽复出家不能如法。<a id="a-Lc"></a>于伽蓝内犯于法律。<a id="a-Ld"></a>恒受三恶道受诸烧煮说此语已。<a id="a-Le"></a>愿救济我身。<a id="a-Lf"></a>尔事世尊说实语已。<a id="a-Lg"></a>即以少水泻龙口中。<a id="a-Lh"></a>火及虫脓悉皆灭尽。<a id="a-Li"></a>龙口清凉。<a id="a-Lj"></a>作如是言。<a id="a-Lk"></a>大圣如来。<a id="a-Ll"></a>我忆过去。<a id="a-Lm"></a>迦葉佛时。<a id="a-Ln"></a>曾作俗人在田犁地。<a id="a-Lo"></a>有一比丘。<a id="a-Lp"></a>来从我乞求五十钱。<a id="a-Lq"></a>我时报言。<a id="a-Lr"></a>听待谷熟当与汝食。<a id="a-Ls"></a>比丘复言。<a id="a-Lt"></a>若当五十不可得者。<a id="a-Lu"></a>愿乞十文。<a id="a-Lv"></a>我于尔时。<a id="a-Lw"></a>嗔彼比丘而语之言。<a id="a-Lx"></a>乃至十文亦不相与。<a id="a-Ly"></a>时彼比丘心生懊恼。<a id="a-Lz"></a>又于余时。<a id="a-M0"></a>往寺舍中入树林中。<a id="a-M1"></a>辄便盗取现在僧物十庵罗果。<a id="a-M2"></a>而私食之。<a id="a-M3"></a>彼业因缘地狱受苦。<a id="a-M4"></a>恶业未尽。<a id="a-M5"></a>生野泽中作饿龙身。<a id="a-M6"></a>常为种种诸虫食啖。<a id="a-M7"></a>脓血流溢饥渴苦恼。<a id="a-M8"></a>又彼比丘。<a id="a-M9"></a>以嗔忿心恶业缘故。<a id="a-MA"></a>死便即作小毒龙身。<a id="a-MB"></a>生我腋下[口*束]于我血。<a id="a-MC"></a>热气触身不可堪忍。<a id="a-MD"></a>是故我身热脓血满。<a id="a-ME"></a>龙白佛言。<a id="a-MF"></a>大悲世尊。<a id="a-MG"></a>唯愿慈哀救济于我。<a id="a-MH"></a>令我脱彼怨家毒龙。<a id="a-MI"></a>尔时世尊以手抄水。<a id="a-MJ"></a>发诚实语作如是言。<a id="a-MK"></a>我曾往昔于饥馑世。<a id="a-ML"></a>尔时愿作大身众生。<a id="a-MM"></a>长广无量。<a id="a-MN"></a>以神通力。<a id="a-MO"></a>于虚空中唱如是言。<a id="a-MP"></a>彼野泽中有大身虫。<a id="a-MQ"></a>名曰不嗔。<a id="a-MR"></a>汝等可往取其身肉以为饮食。<a id="a-MS"></a>可得不饥。<a id="a-MT"></a>时彼世中人非人等。<a id="a-MU"></a>闻此声已。<a id="a-MV"></a>一切悉往竞取食之。<a id="a-MW"></a>说是真实谛信语时。<a id="a-MX"></a>彼龙腋下小龙即出。<a id="a-MY"></a>时此二龙俱白佛言。<a id="a-MZ"></a>世尊。<a id="a-Ma"></a>我等久近离此龙身解脱殃罪。<a id="a-Mb"></a>佛告龙言。<a id="a-Mc"></a>此业大重次五无间。<a id="a-Md"></a>何以故。<a id="a-Me"></a>若有四方常住僧物。<a id="a-Mf"></a>或现前僧物。<a id="a-Mg"></a>笃信檀越重心施物。<a id="a-Mh"></a>或华果树园。<a id="a-Mi"></a>饮食资生。<a id="a-Mj"></a>床褥敷具。<a id="a-Mk"></a>疾病汤药。<a id="a-Ml"></a>一切所须。<a id="a-Mm"></a>私自费用。<a id="a-Mn"></a>或持出外。<a id="a-Mo"></a>乞与知识亲里白衣。<a id="a-Mp"></a>此罪重于阿鼻地狱所受果报。<a id="a-Mq"></a>是故汝等可受三归。<a id="a-Mr"></a>归三宝已。<a id="a-Ms"></a>乃可得往于冷水中。<a id="a-Mt"></a>如是三称三受。<a id="a-Mu"></a>身即安隐得入水中。<a id="a-Mv"></a>尔时世尊即为诸龙。<a id="a-Mw"></a>而说偈言。</p>
  <p id="aMx">宁以利刀自割身　　支节身分肌肤肉</p>
  <p id="aMy">所有信心舍施物　　俗人食者实为难</p>
  <p id="aMz">宁吞大赤热铁丸　　而使口中光焰出</p>
  <p id="aN0">所有众僧饮食具　　不应于外私自用</p>
  <p id="aN1">宁以大火若须弥　　以手捉持而自食</p>
  <p id="aN2">其有在家诸俗人　　不应辄食施僧食</p>
  <p id="aN3">宁以利刀自屠脍　　身体皮膜而自啖</p>
  <p id="aN4">其有在家诸俗人　　不应受取僧杂食</p>
  <p id="aN5">宁以自身投于彼　　满室大火猛焰中</p>
  <p id="aN6">其有在家俗人辈　　不应坐卧僧床席</p>
  <p id="aN7">宁以大热炎铁锥　　拳手握持便燋烂</p>
  <p id="aN8">其有在家俗人等　　不应私用于僧物</p>
  <p id="aN9">宁以胜利好刀砧　　而自脔切其身肉</p>
  <p id="aNA">勿于出家清净人　　发起一念嗔恚心</p>
  <p id="aNB">宁以自手挑两眼　　捐弃投之掷于地</p>
  <p id="aNC">其有习行善法者　　不应怀忿嗔心视</p>
  <p id="aND">宁以热铁鍱其身　　东西起动行坐卧</p>
  <p id="aNE">不应嗔忿心妒嫉　　而着众僧净施衣</p>
  <p id="aNF">宁饮灰汁碱卤水　　热沸烁口犹如火</p>
  <p id="aNG">不应怀贪恚恶心　　服食众僧净施药</p>
  <p id="aNH">尔时世尊。<a id="a-NI"></a>说此偈已。<a id="a-NJ"></a>一万四千诸龙众。<a id="a-NK"></a>皆悉受三归。<a id="a-NL"></a>所有过去现在业服。<a id="a-NM"></a>诸苦恼中而得解脱。<a id="a-NN"></a>深信三宝其心不退。<a id="a-NO"></a>复有八十亿诸龙众等。<a id="a-NP"></a>亦于三宝起归敬心。</p>
  <p id="aNQ">又大集经云。<a id="a-NR"></a>或作比丘。<a id="a-NS"></a>所得种种资生之具。<a id="a-NT"></a>皆是信心檀越所施。<a id="a-NU"></a>而是众生或自食啖。<a id="a-NV"></a>或与他人。<a id="a-NW"></a>或共众人。<a id="a-NX"></a>盗窃隐藏私处自用。<a id="a-NY"></a>如是业故堕三恶道。<a id="a-NZ"></a>久受勤苦。<a id="a-Na"></a>复有众生。<a id="a-Nb"></a>贫穷下贱不得自在。<a id="a-Nc"></a>是故出家。<a id="a-Nd"></a>望得富饶解脱安乐。<a id="a-Ne"></a>既出家已。<a id="a-Nf"></a>懈怠懒堕不读诵经。<a id="a-Ng"></a>禅慧精勤舍而不习。<a id="a-Nh"></a>乐知僧事。<a id="a-Ni"></a>复有比丘。<a id="a-Nj"></a>昼夜精勤乐修善法。<a id="a-Nk"></a>读诵经典。<a id="a-Nl"></a>坐禅习慧不舍须臾。<a id="a-Nm"></a>以是因缘。<a id="a-Nn"></a>感诸四辈种种供养。<a id="a-No"></a>时知事人。<a id="a-Np"></a>得利养已或自私食。<a id="a-Nq"></a>或复盗与亲旧俗人。<a id="a-Nr"></a>以是等缘久处恶道。<a id="a-Ns"></a>出已还入。<a id="a-Nt"></a>如是愚瞑。<a id="a-Nu"></a>不惧当来果报轻重。<a id="a-Nv"></a>我今戒敕沙门弟子。<a id="a-Nw"></a>念法住持。<a id="a-Nx"></a>不得自称我是沙门。<a id="a-Ny"></a>真法行人。<a id="a-Nz"></a>倚众僧故。<a id="a-O0"></a>受他信施物。<a id="a-O1"></a>或饼或菜或果或华。<a id="a-O2"></a>但是众僧所食之物。<a id="a-O3"></a>不得辄与一切俗人。<a id="a-O4"></a>亦不得云此是我物。<a id="a-O5"></a>别众而食。<a id="a-O6"></a>又亦不得以众僧物贮积兴生种种贩卖云有利益。<a id="a-O7"></a>招世讥嫌。<a id="a-O8"></a>又亦不得出贵收贱与世争利。<a id="a-O9"></a>又亦不得为于饮食及僧因缘。<a id="a-OA"></a>使诸众生堕三恶道。<a id="a-OB"></a>应须劝引安善法中令比丘众真信三宝。<a id="a-OC"></a>摄诸众生乃至父母。<a id="a-OD"></a>令得安隐置三解脱。</p>
  <p id="aOE">又十轮经云。<a id="a-OF"></a>若有四方僧物资生杂物等。<a id="a-OG"></a>持戒破戒如是人等。<a id="a-OH"></a>悉不与之。<a id="a-OI"></a>以是因缘。<a id="a-OJ"></a>命终已后。<a id="a-OK"></a>皆堕阿鼻地狱。</p>
  <p data-pb></p>
  <h2 id="aOL">慎祸缘第三</h2>
  <p id="aOM">旧杂譬喻经云。<a id="a-ON"></a>昔有一国五谷熟成。<a id="a-OO"></a>人民安宁无有疾病。<a id="a-OP"></a>昼夜伎乐人无忧恼。<a id="a-OQ"></a>王问群臣。<a id="a-OR"></a>我闻天下有祸何类。<a id="a-OS"></a>答曰臣亦不见。<a id="a-OT"></a>王便使一臣。<a id="a-OU"></a>至于邻国求觅祸之神则化作一人。<a id="a-OV"></a>于市中卖之。<a id="a-OW"></a>状类如猪。<a id="a-OX"></a>持铁锁系缚卖之。<a id="a-OY"></a>臣问此名何等。<a id="a-OZ"></a>答曰祸母。<a id="a-Oa"></a>臣曰卖不。<a id="a-Ob"></a>答曰卖。<a id="a-Oc"></a>问曰索几钱。<a id="a-Od"></a>答曰千万。<a id="a-Oe"></a>问曰此食何等。<a id="a-Of"></a>答曰食针一升。<a id="a-Og"></a>既买得已。<a id="a-Oh"></a>臣使家家发求觅针。<a id="a-Oi"></a>如是人民两两三三。<a id="a-Oj"></a>相逢求针。<a id="a-Ok"></a>使诸郡县处处扰乱。<a id="a-Ol"></a>百姓所在之处患毒无聊。<a id="a-Om"></a>臣白王曰。<a id="a-On"></a>虽得祸母致使民乱。<a id="a-Oo"></a>男女失业。<a id="a-Op"></a>欲杀弃之。<a id="a-Oq"></a>未审许不。<a id="a-Or"></a>王言大善。<a id="a-Os"></a>便于城外将杀。<a id="a-Ot"></a>刺便不入。<a id="a-Ou"></a>斫则不伤。<a id="a-Ov"></a>割而不死。<a id="a-Ow"></a>积薪烧之。<a id="a-Ox"></a>身赤如火。<a id="a-Oy"></a>便走出去。<a id="a-Oz"></a>过里烧里。<a id="a-P0"></a>过市烧市。<a id="a-P1"></a>入城烧城。<a id="a-P2"></a>入国烧国。<a id="a-P3"></a>扰乱人民。<a id="a-P4"></a>饥饿困苦。<a id="a-P5"></a>坐由厌乐买祸所致苦也。<a id="a-P6"></a>此喻女色欲火所烧。<a id="a-P7"></a>男子贪毒至死不知苦也。</p>
  <h2 id="aP8">慎境缘第四</h2>
  <p id="aP9">如正法念经。<a id="a-PA"></a>孔雀菩萨告诸天众。<a id="a-PB"></a>若有比丘。<a id="a-PC"></a>畏于恶名则离诸过。<a id="a-PD"></a>所谓不入女人戏笑之处。<a id="a-PE"></a>不入酒肆。<a id="a-PF"></a>不近沽酒。<a id="a-PG"></a>不与共语。<a id="a-PH"></a>不近嗜酒人。<a id="a-PI"></a>亦不与语。<a id="a-PJ"></a>不近贼人。<a id="a-PK"></a>不近先作大恶之人。<a id="a-PL"></a>不近好斗之人。<a id="a-PM"></a>不近阴恶怀毒人。<a id="a-PN"></a>不近无恒数舍道人。<a id="a-PO"></a>不近博戏人。<a id="a-PP"></a>不近伎乐人。<a id="a-PQ"></a>不近小儿。<a id="a-PR"></a>不近系缚女色人。<a id="a-PS"></a>不近轻躁人。<a id="a-PT"></a>不近不护口人。<a id="a-PU"></a>不近贪人。<a id="a-PV"></a>不近贩卖欺诳人。<a id="a-PW"></a>不近巧伪市道世所恶贱人。<a id="a-PX"></a>不近掘河池人。<a id="a-PY"></a>不近黄门女人同路一步。<a id="a-PZ"></a>不近调象人。<a id="a-Pa"></a>不近魁脍人。<a id="a-Pb"></a>不近调马人。<a id="a-Pc"></a>不近断见人。<a id="a-Pd"></a>不近无戒人。<a id="a-Pe"></a>如是恶人不应亲近。<a id="a-Pf"></a>近如是人必与同行。<a id="a-Pg"></a>是故比丘当畏恶名。<a id="a-Ph"></a>不应与此不净业人。<a id="a-Pi"></a>同路行于一足之地。<a id="a-Pj"></a>而说颂曰。</p>
  <p id="aPk">若人近不善　　则为不善人</p>
  <p id="aPl">是故应离恶　　莫行不善业</p>
  <p id="aPm">随近何等人　　数数相亲近</p>
  <p id="aPn">近故同其行　　或善或不善</p>
  <p id="aPo">一切人求善　　当近于善人</p>
  <p id="aPp">如是能得乐　　善则非苦因</p>
  <p id="aPq">近善增功德　　近恶增尤甚</p>
  <p id="aPr">功德及恶相　　今如是略说</p>
  <p id="aPs">若近于善人　　则得善名称</p>
  <p id="aPt">若近不善人　　令人速轻贱</p>
  <p id="aPu">常应亲善人　　远离于恶友</p>
  <p id="aPv">以近善人故　　能舍诸恶业</p>
  <p id="aPw">又杂阿含经云。<a id="a-Px"></a>尔时世尊。<a id="a-Py"></a>告诸比丘。<a id="a-Pz"></a>譬如木杵常用不止日夜消减。<a id="a-Q0"></a>如是比丘。<a id="a-Q1"></a>从本已来不闭根门。<a id="a-Q2"></a>食不知量。<a id="a-Q3"></a>初夜后夜。<a id="a-Q4"></a>不勤觉悟修习善法。<a id="a-Q5"></a>当知是辈。<a id="a-Q6"></a>终日捐减不增善法。<a id="a-Q7"></a>如彼木杵。<a id="a-Q8"></a>又自爱经云。<a id="a-Q9"></a>佛言夫人处世。<a id="a-QA"></a>心怀毒念。<a id="a-QB"></a>口施毒言。<a id="a-QC"></a>身行毒业。<a id="a-QD"></a>斯三出于心身口。<a id="a-QE"></a>唱成其恶以加众生。<a id="a-QF"></a>众生被毒即结怨恨。<a id="a-QG"></a>誓心欲报。<a id="a-QH"></a>或现世获。<a id="a-QI"></a>或身终后魄灵升天即下报之。<a id="a-QJ"></a>人中畜生鬼神太山。<a id="a-QK"></a>更相克贼。<a id="a-QL"></a>皆由宿命。<a id="a-QM"></a>非空生也。<a id="a-QN"></a>佛说偈言。</p>
  <p id="aQO">心为法心　　心尊心中　　使心非愚</p>
  <p id="aQP">即言即行　　罪苦自追　　车轹乎辙</p>
  <p id="aQQ">心为法本　　心尊心使　　中心念善</p>
  <p id="aQR">即言即行　　福乐自追　　如影随形</p>
  <p id="aQS">又旧杂譬喻经云。<a id="a-QT"></a>昔有鳖遭遇枯旱。<a id="a-QU"></a>湖泽干竭。<a id="a-QV"></a>不自致有食之池。<a id="a-QW"></a>时有大鹤集住其边。<a id="a-QX"></a>鳖从求哀。<a id="a-QY"></a>乞相济度。<a id="a-QZ"></a>鹤啄衔之飞过都邑。<a id="a-Qa"></a>鳖不默声。<a id="a-Qb"></a>问此何等。<a id="a-Qc"></a>如是不止。<a id="a-Qd"></a>鹤便应之。<a id="a-Qe"></a>口开鳖堕人得屠食。<a id="a-Qf"></a>夫人愚顽不谨口舌。<a id="a-Qg"></a>其譬如是又法句喻经云。<a id="a-Qh"></a>佛告婆罗门。<a id="a-Qi"></a>世有四事。<a id="a-Qj"></a>人不能行。<a id="a-Qk"></a>行者得福不致此贫。<a id="a-Ql"></a>何谓为四。<a id="a-Qm"></a>一者年盛力壮慎莫憍慢。<a id="a-Qn"></a>二者年老精进不贪淫劮。<a id="a-Qo"></a>三者有财珍宝常念布施。<a id="a-Qp"></a>四者就师学问听受正言。<a id="a-Qq"></a>如此老公不行四事。<a id="a-Qr"></a>谓之有常。<a id="a-Qs"></a>不计成败。<a id="a-Qt"></a>一旦离散。<a id="a-Qu"></a>譬如老鹤守此空池。<a id="a-Qv"></a>永无所得。<a id="a-Qw"></a>于是世尊即说偈言。</p>
  <p id="aQx">昼夜慢堕　　老不止淫　　有财不施</p>
  <p id="aQy">不受佛言　　有此四弊　　为自侵欺</p>
  <p id="aQz">咄嗟老至　　色变作耄　　少时如意</p>
  <p id="aR0">老见蹈贱　　不修梵行　　又不富贵</p>
  <p id="aR1">老如白鹤　　守伺空池　　既不守戒</p>
  <p id="aR2">又不积财　　老羸气竭　　思故何逮</p>
  <p id="aR3">老如秋叶　　污秽褴缕　　命疾脱至</p>
  <p id="aR4">不用后悔</p>
  <p id="aR5">又杂宝藏经云。<a id="a-R6"></a>佛言昔迦尸国王名为恶受。<a id="a-R7"></a>极作非法。<a id="a-R8"></a>苦恼百姓。<a id="a-R9"></a>残贼无道四远贾客。<a id="a-RA"></a>珍奇胜物皆税夺取不酬其直。<a id="a-RB"></a>由是之故。<a id="a-RC"></a>国中宝物遂至大贵。<a id="a-RD"></a>诸人称传恶名流布。<a id="a-RE"></a>尔时有鹦鹉王。<a id="a-RF"></a>在于林中。<a id="a-RG"></a>闻行路人说王之恶。<a id="a-RH"></a>即自思念。<a id="a-RI"></a>我虽是鸟尚知其非。<a id="a-RJ"></a>今当诣彼为说善道。<a id="a-RK"></a>彼王若闻我语。<a id="a-RL"></a>必作是言。<a id="a-RM"></a>彼鸟之王犹有善言。<a id="a-RN"></a>奈何人王为彼讥责。<a id="a-RO"></a>傥能改修。<a id="a-RP"></a>寻即高飞至王园中。<a id="a-RQ"></a>回翔下降在一树上。<a id="a-RR"></a>值王夫人入园游观。<a id="a-RS"></a>于时鹦鹉。<a id="a-RT"></a>鼓翼嘤鸣而语之言。<a id="a-RU"></a>王今暴虐无道之甚。<a id="a-RV"></a>残害万民毒及鸟兽含识嗷嗷。<a id="a-RW"></a>人畜愤结。<a id="a-RX"></a>呼嗟之音周闻天下。<a id="a-RY"></a>夫人荷克与王无异。<a id="a-RZ"></a>民之父母岂应如是。<a id="a-Ra"></a>夫人闻已。<a id="a-Rb"></a>嗔恚炽盛。<a id="a-Rc"></a>此何小鸟骂我溢口。<a id="a-Rd"></a>遣人伺捕。<a id="a-Re"></a>尔时鹦鹉不惊不畏。<a id="a-Rf"></a>入捕者手。<a id="a-Rg"></a>夫人得之即用与王。<a id="a-Rh"></a>王语鹦鹉。<a id="a-Ri"></a>何以骂我。<a id="a-Rj"></a>鹦鹉答言。<a id="a-Rk"></a>说王非法乃欲相益。<a id="a-Rl"></a>不敢骂王。<a id="a-Rm"></a>时王问言。<a id="a-Rn"></a>有何非法。<a id="a-Ro"></a>答言。<a id="a-Rp"></a>王有七事非法。<a id="a-Rq"></a>能危王身。<a id="a-Rr"></a>问言。<a id="a-Rs"></a>何等为七。<a id="a-Rt"></a>答言。<a id="a-Ru"></a>一者耽荒女色不敬真正。<a id="a-Rv"></a>二者嗜酒醉乱不恤国事。<a id="a-Rw"></a>三者贪着棋博不修礼敬。<a id="a-Rx"></a>四者游猎杀生都无慈心。<a id="a-Ry"></a>五者好出恶言初不善语。<a id="a-Rz"></a>六者赋役谪罚倍加常则。<a id="a-S0"></a>七者不以义理劫夺民财。<a id="a-S1"></a>有此七事能危王身。<a id="a-S2"></a>又有三事倾败王国。<a id="a-S3"></a>王复问言。<a id="a-S4"></a>何谓三事。<a id="a-S5"></a>答言。<a id="a-S6"></a>一者亲近邪佞谄恶之人。<a id="a-S7"></a>二者不附贤胜。<a id="a-S8"></a>不受善言。<a id="a-S9"></a>三者好伐他国不养人民。<a id="a-SA"></a>此三不除。<a id="a-SB"></a>倾败之期非旦则夕。<a id="a-SC"></a>夫为王者率土归仰。<a id="a-SD"></a>王当如桥济度万民。<a id="a-SE"></a>王当如秤亲疏皆平。<a id="a-SF"></a>王当如足不违圣踪。<a id="a-SG"></a>王者如日善照世间。<a id="a-SH"></a>王者如月与物清凉。<a id="a-SI"></a>王如父母恩育慈矜。<a id="a-SJ"></a>王者如天覆盖一切。<a id="a-SK"></a>王者如地载养万物。<a id="a-SL"></a>王者如火。<a id="a-SM"></a>为诸万民烧除恶患。<a id="a-SN"></a>王者如水润泽四方。<a id="a-SO"></a>应如过去转轮圣王。<a id="a-SP"></a>乃以十善道教化众生。<a id="a-SQ"></a>王闻其言。<a id="a-SR"></a>深自惭愧。<a id="a-SS"></a>鹦鹉之言至诚至款。<a id="a-ST"></a>我为人王所行无道。<a id="a-SU"></a>诚遵其教奉以为师受修正行。<a id="a-SV"></a>尔时国内。<a id="a-SW"></a>风教既行恶名消灭。<a id="a-SX"></a>夫人臣佐皆生忠敬。<a id="a-SY"></a>一切人民无不欢喜。<a id="a-SZ"></a>尔时鹦鹉者。<a id="a-Sa"></a>我身是也。<a id="a-Sb"></a>尔时迦尸国王恶受者。<a id="a-Sc"></a>今辅相是也。<a id="a-Sd"></a>尔时夫人者。<a id="a-Se"></a>今辅相夫人是也。</p>
  <p data-pb></p>
  <h2 id="aSf">慎用缘第五</h2>
  <p id="aSg">又僧祇律云。<a id="a-Sh"></a>佛告诸比丘。<a id="a-Si"></a>过去世时。<a id="a-Sj"></a>有城名波罗柰。<a id="a-Sk"></a>国名伽尸。<a id="a-Sl"></a>时有一婆罗门。<a id="a-Sm"></a>于旷野中造立义井。<a id="a-Sn"></a>为放牧行者。<a id="a-So"></a>皆就井饮并及洗浴。<a id="a-Sp"></a>时日向暮。<a id="a-Sq"></a>有群野干来趣井饮地残水。<a id="a-Sr"></a>有野干主不饮地水。<a id="a-Ss"></a>便内头灌中饮水。<a id="a-St"></a>饮已戴灌高举。<a id="a-Su"></a>扑破瓦灌。<a id="a-Sv"></a>灌口犹贯其项。<a id="a-Sw"></a>诸野干辈语野干主。<a id="a-Sx"></a>若湿树叶可用者常当护之。<a id="a-Sy"></a>况复此灌利益行人。<a id="a-Sz"></a>云何打破。<a id="a-T0"></a>野干主言。<a id="a-T1"></a>我作是乐。<a id="a-T2"></a>但当快心。<a id="a-T3"></a>那知他事。<a id="a-T4"></a>时有行人语婆罗门。<a id="a-T5"></a>汝灌已破。<a id="a-T6"></a>复更着之犹如前法。<a id="a-T7"></a>为野干所破乃至十四。<a id="a-T8"></a>诸野干辈数数谏之。<a id="a-T9"></a>犹不受语。<a id="a-TA"></a>时婆罗门便自念言。<a id="a-TB"></a>是谁破灌。<a id="a-TC"></a>当往伺之。<a id="a-TD"></a>正是野干。<a id="a-TE"></a>便作是念。<a id="a-TF"></a>我福德井而作留难。<a id="a-TG"></a>便作木灌坚固难破。<a id="a-TH"></a>令头易入难出之者。<a id="a-TI"></a>亦着井边。<a id="a-TJ"></a>然捉杖屏处伺之。<a id="a-TK"></a>行人饮讫。<a id="a-TL"></a>野干主如前入饮。<a id="a-TM"></a>饮讫扑地不能令破。<a id="a-TN"></a>时婆罗门捉杖打杀。<a id="a-TO"></a>空中有天说此偈言。</p>
  <p id="aTP">知识慈心语　　佷[仁-二+戾]不受谏</p>
  <p id="aTQ">守顽招此祸　　自丧其身命</p>
  <p id="aTR">是故痴野干　　遭斯木灌苦</p>
  <p id="aTS">佛告诸比丘。<a id="a-TT"></a>尔时野干主者。<a id="a-TU"></a>今提婆达多是。<a id="a-TV"></a>时群野干者。<a id="a-TW"></a>今诸比丘谏提婆达多者是。<a id="a-TX"></a>当知于过去时。<a id="a-TY"></a>已曾不受知识软语。<a id="a-TZ"></a>自丧身命。<a id="a-Ta"></a>今复不受诸比丘谏。<a id="a-Tb"></a>当堕恶道长受苦痛。<a id="a-Tc"></a>颂曰。</p>
  <p id="aTd">思慎始终　　务存正己　　口无二言</p>
  <p id="aTe">心无妄起　　少欲知足　　妄怀彼此</p>
  <p id="aTf">战战兢兢　　诫勖忧喜</p>
 </body>
</html>