<!doctype html>
<html id="z3IBWlU1SE" data-ver="2199">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第十四</h1>
  <h2 id="a2">十恶部第二十三(此有十缘)</h2>
  <p id="a3">杀生缘 偷盗缘 邪淫缘 妄语缘 恶口缘 两舌缘 绮语缘 悭贪缘 嗔恚缘 邪见缘。</p>
  <p data-pb></p>
  <h2 id="a4">杀生缘第一</h2>
  <p id="a5">夫禀形六趣。<a id="a-6"></a>莫不恋恋而贪生。<a id="a-7"></a>受质二仪。<a id="a-8"></a>并皆区区而畏死。<a id="a-9"></a>虽复升沈万品。<a id="a-A"></a>愚智千端。<a id="a-B"></a>至于避苦求安。<a id="a-C"></a>此情何异。<a id="a-D"></a>所以惊禽投案。<a id="a-E"></a>犹请命于魏君。<a id="a-F"></a>穷兽入庐。<a id="a-G"></a>乃祈生于区氏。<a id="a-H"></a>汉王去饵。<a id="a-I"></a>遂感明珠之酬。<a id="a-J"></a>杨宝施华。<a id="a-K"></a>便致白环之报。<a id="a-L"></a>乃至沙弥救蚁。<a id="a-M"></a>现寿长生。<a id="a-N"></a>流水济鱼。<a id="a-O"></a>天降珍宝。<a id="a-P"></a>如此之类。<a id="a-Q"></a>宁可具陈。<a id="a-R"></a>岂容纵此无厌供斯有待。<a id="a-S"></a>断他气命绝彼阴身。<a id="a-T"></a>遂令抱苦就终衔悲向尽。<a id="a-U"></a>大地虽广无处逃藏。<a id="a-V"></a>昊天既高靡从启诉。<a id="a-W"></a>是以经云。<a id="a-X"></a>一切畏刀杖。<a id="a-Y"></a>无不爱寿命。<a id="a-Z"></a>恕已可为喻。<a id="a-a"></a>勿杀勿行杖。<a id="a-b"></a>但凡俗颠倒。<a id="a-c"></a>邪见无明。<a id="a-d"></a>或为吉凶公私祭祀瞻待宾客。<a id="a-e"></a>营理庖厨。<a id="a-f"></a>烹宰杂类之身。<a id="a-g"></a>供拟众人之膳。<a id="a-h"></a>或复年移岁晚。<a id="a-i"></a>事隙时闲。<a id="a-j"></a>天惨惨以降霜。<a id="a-k"></a>野炎炎而逼烧。<a id="a-l"></a>于是驾追风之快马。<a id="a-m"></a>捧奔电之良鹰。<a id="a-n"></a>剑则巨阙干将。<a id="a-o"></a>弓则乌号繁弱。<a id="a-p"></a>遂倾诸薮薄。<a id="a-q"></a>罄彼林丛。<a id="a-r"></a>颠覆巢居。<a id="a-s"></a>剖破窟宅。<a id="a-t"></a>置罗亘野。<a id="a-u"></a>[罩-卓+浮]网弥山。<a id="a-v"></a>或前路微遮。<a id="a-w"></a>左邀右截。<a id="a-x"></a>埃尘涨日烟火冲天。<a id="a-y"></a>遂使鸟失侣而惊飞。<a id="a-z"></a>兽离群而奔透。<a id="a-10"></a>雁闻弦而竞落。<a id="a-11"></a>猿抱树而哀吟。<a id="a-12"></a>莫不临崄谷而悲号。<a id="a-13"></a>对高林而绝叫。<a id="a-14"></a>于是箭非苟发。<a id="a-15"></a>弓不虚弹。<a id="a-16"></a>达腋洞胸。<a id="a-17"></a>解头陷脑。<a id="a-18"></a>或复垂纶浊渚。<a id="a-19"></a>散饵清潭。<a id="a-1A"></a>学钓鲤于河津。<a id="a-1B"></a>同射鲋于井谷。<a id="a-1C"></a>朱鳞已挂。<a id="a-1D"></a>无复待信之能。<a id="a-1E"></a>素质既悬。<a id="a-1F"></a>长罢跃舟之瑞。<a id="a-1G"></a>霏脍形躯。<a id="a-1H"></a>有拈盘而雨散。<a id="a-1I"></a>或复猃狁孔炽。<a id="a-1J"></a>宜申薄伐。<a id="a-1K"></a>边境逆命。<a id="a-1L"></a>事资神武。<a id="a-1M"></a>虽复贤良帝主尚动干戈。<a id="a-1N"></a>哲后明君。<a id="a-1O"></a>犹须征伐。<a id="a-1P"></a>所以升陑之役。<a id="a-1Q"></a>乃着高名。<a id="a-1R"></a>牧野之师。<a id="a-1S"></a>方称盛德。<a id="a-1T"></a>其中或有拥百万而横行。<a id="a-1U"></a>提五千而深进。<a id="a-1V"></a>碎曹公于赤壁。<a id="a-1W"></a>扑项帝于乌江。<a id="a-1X"></a>悬莽首于高台。<a id="a-1Y"></a>横卓尸于都市。<a id="a-1Z"></a>并皆英雄。<a id="a-1a"></a>一旦威武。<a id="a-1b"></a>当时如此之流。<a id="a-1c"></a>弗可为记。<a id="a-1d"></a>莫不积骨成山。<a id="a-1e"></a>流血漂杵。<a id="a-1f"></a>今者王师雷动。<a id="a-1g"></a>扫殄妖逆。<a id="a-1h"></a>扬兵拥节。<a id="a-1i"></a>候境觇边。<a id="a-1j"></a>既预前驱。<a id="a-1k"></a>叨居后劲。<a id="a-1l"></a>云旗之下。<a id="a-1m"></a>宁敢自安。<a id="a-1n"></a>霜刃之间。<a id="a-1o"></a>信哉多崄。<a id="a-1p"></a>故刀下叩头。<a id="a-1q"></a>槊下乞命。<a id="a-1r"></a>如斯之罪不可具陈。<a id="a-1s"></a>凡是众生有相侵害。<a id="a-1t"></a>为怨为隙。<a id="a-1u"></a>负命负身。<a id="a-1v"></a>或作短寿之因。<a id="a-1w"></a>便招多病之果。<a id="a-1x"></a>愿从今日。<a id="a-1y"></a>永断相续。<a id="a-1z"></a>尽未来际。<a id="a-20"></a>为菩提眷属。<a id="a-21"></a>不坏良缘法城等侣矣。</p>
  <p id="a22">又正法念经云。<a id="a-23"></a>何不杀。<a id="a-24"></a>若稻谷黍麦生微细虫。<a id="a-25"></a>不捣不磨。<a id="a-26"></a>知其有虫。<a id="a-27"></a>护此虫命。<a id="a-28"></a>不转与人。<a id="a-29"></a>复不杀生。<a id="a-2A"></a>若牛马驼驴。<a id="a-2B"></a>担负背脊。<a id="a-2C"></a>疮中生虫。<a id="a-2D"></a>若以浆水洗此疮时。<a id="a-2E"></a>不以草药断此虫命。<a id="a-2F"></a>以鸟毛羽洗拭取虫。<a id="a-2G"></a>置余臭烂败肉之中。<a id="a-2H"></a>令其全命。<a id="a-2I"></a>兼护此驴牛。<a id="a-2J"></a>恐害其命。<a id="a-2K"></a>复护虫命乃至蚁子。<a id="a-2L"></a>若昼若夜不行放逸。<a id="a-2M"></a>心不念杀。<a id="a-2N"></a>若见众生欲食其虫。<a id="a-2O"></a>以其所食而贸易之。<a id="a-2P"></a>令其得脱。</p>
  <p id="a2Q">又鼻柰耶律云。<a id="a-2R"></a>昔佛在世时。<a id="a-2S"></a>舍卫国中有一婆罗门。<a id="a-2T"></a>常供养迦留陀夷罗汉比丘。<a id="a-2U"></a>婆罗门唯一子。<a id="a-2V"></a>长为取妇。<a id="a-2W"></a>时婆罗门。<a id="a-2X"></a>临终敕子。<a id="a-2Y"></a>吾死之后。<a id="a-2Z"></a>汝看尊者迦留陀夷。<a id="a-2a"></a>如我今日莫使有乏。<a id="a-2b"></a>父母亡后。<a id="a-2c"></a>子奉父母教。<a id="a-2d"></a>还复供养迦留陀夷。<a id="a-2e"></a>如父在日等无有异。<a id="a-2f"></a>后于异时。<a id="a-2g"></a>婆罗门子。<a id="a-2h"></a>出行不在。<a id="a-2i"></a>嘱妇供养。<a id="a-2j"></a>是日便有五百群贼。<a id="a-2k"></a>中有一贼面首端正。<a id="a-2l"></a>妇遥见之遣使唤来。<a id="a-2m"></a>便共私通。<a id="a-2n"></a>迦留陀夷数往其家。<a id="a-2o"></a>妇恐沙门漏泄此事。<a id="a-2p"></a>后共此贼方便杀之。<a id="a-2q"></a>波斯匿王。<a id="a-2r"></a>闻于尊者迦留陀夷为贼所杀。<a id="a-2s"></a>王忆尊者嗔恚懊恼。<a id="a-2t"></a>即时便诛婆罗门家。<a id="a-2u"></a>并杀左右十八余家。<a id="a-2v"></a>捕五百贼。<a id="a-2w"></a>斩截首足。<a id="a-2x"></a>掷着堑中。<a id="a-2y"></a>比丘见已而白佛言。<a id="a-2z"></a>迦留陀夷。<a id="a-30"></a>本造何恶。<a id="a-31"></a>为婆罗门妇所杀耶。<a id="a-32"></a>佛告比丘。<a id="a-33"></a>迦留陀夷乃往过去。<a id="a-34"></a>作大天祀主。<a id="a-35"></a>有五百人。<a id="a-36"></a>牵其一羊截于四足。<a id="a-37"></a>将诣天祀而共乞愿。<a id="a-38"></a>祀主得已即便杀之。<a id="a-39"></a>由杀羊故。<a id="a-3A"></a>堕于地狱受无量苦。<a id="a-3B"></a>昔天祀主。<a id="a-3C"></a>今迦留陀夷是。<a id="a-3D"></a>虽得罗汉。<a id="a-3E"></a>余殃不尽今得此报。<a id="a-3F"></a>尔时羊者。<a id="a-3G"></a>今妇是也。<a id="a-3H"></a>昔五百人截羊足者。<a id="a-3I"></a>今日为王截其手足五百贼是。<a id="a-3J"></a>佛告比丘。<a id="a-3K"></a>若人杀害。<a id="a-3L"></a>所受果报。<a id="a-3M"></a>终不朽败。</p>
  <p id="a3N">又贤愚经云。<a id="a-3O"></a>昔佛在世时。<a id="a-3P"></a>舍卫城中有一长者。<a id="a-3Q"></a>名黎耆弥。<a id="a-3R"></a>有七头儿皆以婚娶。<a id="a-3S"></a>最小儿妇字毗舍离。<a id="a-3T"></a>甚有贤智无事不知。<a id="a-3U"></a>时黎耆弥。<a id="a-3V"></a>以其家业悉皆付之。<a id="a-3W"></a>由其贤智。<a id="a-3X"></a>波斯匿王敬礼为妹有时怀妊。<a id="a-3Y"></a>月满便生三十二卵。<a id="a-3Z"></a>其一卵中出一男儿。<a id="a-3a"></a>颜貌端正勇健非凡。<a id="a-3b"></a>一人之力敌于千夫。<a id="a-3c"></a>长为纳妇。<a id="a-3d"></a>皆是国中豪贤之女。<a id="a-3e"></a>时毗舍离。<a id="a-3f"></a>请佛及僧于舍供养。<a id="a-3g"></a>佛为说法。<a id="a-3h"></a>合家悉得须陀洹果。<a id="a-3i"></a>唯最小儿。<a id="a-3j"></a>未得道迹。<a id="a-3k"></a>乘象出游。<a id="a-3l"></a>逢辅相子乘车桥上。<a id="a-3m"></a>便捉掷着桥下堑中。<a id="a-3n"></a>伤破身体。<a id="a-3o"></a>来告其父。<a id="a-3p"></a>辅相语子。<a id="a-3q"></a>彼人力壮又是国亲。<a id="a-3r"></a>难与诤胜。<a id="a-3s"></a>当思密报。<a id="a-3t"></a>即以七宝作马鞭三十二枚。<a id="a-3u"></a>纯刚作刀。<a id="a-3v"></a>着马鞭中。<a id="a-3w"></a>人赠一枚。<a id="a-3x"></a>诸人爱之欢喜纳受。<a id="a-3y"></a>恒捉在手。<a id="a-3z"></a>出入见王。<a id="a-40"></a>国法见王。<a id="a-41"></a>礼不带刀。<a id="a-42"></a>辅相见受。<a id="a-43"></a>便白王谗。<a id="a-44"></a>毗舍离儿。<a id="a-45"></a>年盛力壮一人当千。<a id="a-46"></a>今怀异计谋欲杀王。<a id="a-47"></a>各作利刀置马鞭中。<a id="a-48"></a>事审明矣。<a id="a-49"></a>王即索看果如所言。<a id="a-4A"></a>王意谓实皆悉杀之。<a id="a-4B"></a>杀竟便以三十二头。<a id="a-4C"></a>盛着一函封闭印之。<a id="a-4D"></a>送与其妹。<a id="a-4E"></a>当日毗舍离。<a id="a-4F"></a>请佛及僧就舍供养。<a id="a-4G"></a>见王送函谓王助供。<a id="a-4H"></a>即欲开看。<a id="a-4I"></a>佛止不听。<a id="a-4J"></a>待僧食竟。<a id="a-4K"></a>饭食讫已佛为说法无常苦等。<a id="a-4L"></a>时毗舍离。<a id="a-4M"></a>得阿那含果。<a id="a-4N"></a>佛去之后。<a id="a-4O"></a>开函见儿三十二头。<a id="a-4P"></a>由断欲爱不至懊恼。<a id="a-4Q"></a>但作是言。<a id="a-4R"></a>痛哉悲矣。<a id="a-4S"></a>人生有死不得长久。<a id="a-4T"></a>驱驰五道何苦乃尔。<a id="a-4U"></a>三十二儿妇家亲族。<a id="a-4V"></a>闻此事理懊恼唱言。<a id="a-4W"></a>大王无道枉杀善人。<a id="a-4X"></a>共集兵马欲往报仇。<a id="a-4Y"></a>王时恐怖走向佛所。<a id="a-4Z"></a>诸人引军围绕只桓。<a id="a-4a"></a>阿难见王杀毗舍离三十二子。<a id="a-4b"></a>妇家亲族。<a id="a-4c"></a>欲为报仇。<a id="a-4d"></a>合掌问佛。<a id="a-4e"></a>有何因缘。<a id="a-4f"></a>三十二儿为王所杀。<a id="a-4g"></a>佛告阿难。<a id="a-4h"></a>乃往过去。<a id="a-4i"></a>三十二人。<a id="a-4j"></a>盗他一牛。<a id="a-4k"></a>共牵将到一老母舍。<a id="a-4l"></a>欲共杀之。<a id="a-4m"></a>老母欢喜为办杀具。<a id="a-4n"></a>临下刀时牛跪乞命。<a id="a-4o"></a>诸人意盛遂尔杀之。<a id="a-4p"></a>牛死誓言。<a id="a-4q"></a>汝今杀我。<a id="a-4r"></a>我将来世终不放汝。<a id="a-4s"></a>死已共食。<a id="a-4t"></a>老母食饱。<a id="a-4u"></a>欢喜之言。<a id="a-4v"></a>由来安客。<a id="a-4w"></a>未如今日。<a id="a-4x"></a>佛告阿难。<a id="a-4y"></a>尔时牛者。<a id="a-4z"></a>今波斯匿王是。<a id="a-50"></a>盗牛人者。<a id="a-51"></a>今毗舍离三十二子是。<a id="a-52"></a>时老母者今毗舍离是。<a id="a-53"></a>由杀牛故。<a id="a-54"></a>五百世中。<a id="a-55"></a>常为所杀。<a id="a-56"></a>老母欢喜。<a id="a-57"></a>五百世中常为作母。<a id="a-58"></a>儿被杀时极怀懊恼。<a id="a-59"></a>今值我故得阿那含果。<a id="a-5A"></a>妇家亲族。<a id="a-5B"></a>闻佛所说恚心便息。<a id="a-5C"></a>各作是言。<a id="a-5D"></a>此人自种今受其报。<a id="a-5E"></a>由杀一牛今尚如是。<a id="a-5F"></a>何况多也。<a id="a-5G"></a>波斯匿王是我之王。<a id="a-5H"></a>云何怀怨而欲杀害。<a id="a-5I"></a>即投王前求哀忏悔。<a id="a-5J"></a>王亦释然不问其罪。<a id="a-5K"></a>阿难白佛。<a id="a-5L"></a>复修何福豪贵勇健值佛得道。<a id="a-5M"></a>佛告阿难。<a id="a-5N"></a>乃往过去。<a id="a-5O"></a>迦葉佛时有一老母。<a id="a-5P"></a>合集众香以油和之。<a id="a-5Q"></a>欲往涂塔。<a id="a-5R"></a>路中逢值三十二人。<a id="a-5S"></a>因而劝之共往涂塔。<a id="a-5T"></a>涂竟发愿。<a id="a-5U"></a>生生之处尊荣豪贵。<a id="a-5V"></a>恒为母子。<a id="a-5W"></a>值佛得道。<a id="a-5X"></a>从是以来五百世中。<a id="a-5Y"></a>生恒尊贵常为母子。<a id="a-5Z"></a>今值佛故各得道迹。</p>
  <p id="a5a">正报颂曰。</p>
  <p id="a5b">戏笑杀他命　　悲号入地狱</p>
  <p id="a5c">臭秽与洋铜　　灌注连相续</p>
  <p id="a5d">奔刀赴火焰　　擘裂碎楚毒</p>
  <p id="a5e">亿载苦万端　　伤心不可录</p>
  <p id="a5f">习报颂曰。</p>
  <p id="a5g">杀生入四趣　　受苦三涂毕</p>
  <p id="a5h">得生人道中　　短命多忧疾</p>
  <p id="a5i">疫病婴艰苦　　寿短常沉没</p>
  <p id="a5j">若有智情人　　杀心宁放逸</p>
  <p data-pb></p>
  <h2 id="a5k">偷盗缘第二</h2>
  <p id="a5l">夫禀形六趣。<a id="a-5m"></a>莫不贪欲为原。<a id="a-5n"></a>受质二仪。<a id="a-5o"></a>并皆恋财为本。<a id="a-5p"></a>虽复人畜两殊。<a id="a-5q"></a>然悭惜无二。<a id="a-5r"></a>故临财苟得非谓哲人。<a id="a-5s"></a>见利忘义匪成君子。<a id="a-5t"></a>且钱财玉帛是外所依。<a id="a-5u"></a>幡花僧物。<a id="a-5v"></a>是内供养。<a id="a-5w"></a>理应省己贫窘随喜他富。<a id="a-5x"></a>岂以自贫贪夺他财。<a id="a-5y"></a>所以调达取花遂便退落。<a id="a-5z"></a>憍梵损粟反受牛身。<a id="a-60"></a>迦葉乞饼被俗讥呵。<a id="a-61"></a>比丘嗅香池神雅责。<a id="a-62"></a>是知偷盗之愆宁非大罪。<a id="a-63"></a>所以朝餐无寄夜寝无衣。<a id="a-64"></a>鸟栖鹿宿赤露挛卷。<a id="a-65"></a>傍路安眠循廛求食。<a id="a-66"></a>遂使母逐鹧鸪而南去。<a id="a-67"></a>子随胡马而北归。<a id="a-68"></a>夫类日影而西奔。<a id="a-69"></a>妇似川流而东逝。<a id="a-6A"></a>莫不望故乡而肠断。<a id="a-6B"></a>念生处而号啼。<a id="a-6C"></a>泪交駃而散血。<a id="a-6D"></a>心郁怏而聚眉。<a id="a-6E"></a>如斯之苦。<a id="a-6F"></a>皆由前身不施劫盗中来。<a id="a-6G"></a>故经曰。<a id="a-6H"></a>欲知过去因。<a id="a-6I"></a>当看现在果。<a id="a-6J"></a>欲知未来果。<a id="a-6K"></a>但观现在因。<a id="a-6L"></a>是故劝诸行者。<a id="a-6M"></a>常须诫勖勿起盗心。<a id="a-6N"></a>乃至遗落不贪。<a id="a-6O"></a>何况故偷他物也(此下有五种盗缘)</p>
  <p id="a6P">第一盗佛物者。<a id="a-6Q"></a>如涅槃经云。<a id="a-6R"></a>造立佛寺。<a id="a-6S"></a>用珠华鬘供养。<a id="a-6T"></a>不问辄取。<a id="a-6U"></a>若知不知皆得方便盗罪。<a id="a-6V"></a>又鼻柰耶论云。<a id="a-6W"></a>若盗佛塔声闻塔中幡花。<a id="a-6X"></a>皆望施主结重罪。<a id="a-6Y"></a>为断彼福故。<a id="a-6Z"></a>又十诵律云。<a id="a-6a"></a>若盗佛图物精舍中供养具。<a id="a-6b"></a>若有守护主。<a id="a-6c"></a>计主犯重罪。<a id="a-6d"></a>如十诵偷佛舍利。<a id="a-6e"></a>萨婆多论。<a id="a-6f"></a>盗佛像。<a id="a-6g"></a>并为净心供养。<a id="a-6h"></a>自念云。<a id="a-6i"></a>彼亦弟子。<a id="a-6j"></a>我亦弟子。<a id="a-6k"></a>如是之人。<a id="a-6l"></a>虽不语取供养。<a id="a-6m"></a>皆不犯罪(此谓施主情通者不犯局者犯重也)若依摩德勒伽论云。<a id="a-6n"></a>为转卖活命故。<a id="a-6o"></a>盗佛像舍利者。<a id="a-6p"></a>犯大重罪(其法物者准佛可知。<a id="a-6q"></a>故四分律下文云。<a id="a-6r"></a>时有人盗他经卷。<a id="a-6s"></a>佛言。<a id="a-6t"></a>佛语无价。<a id="a-6u"></a>准纸墨计满五钱。<a id="a-6v"></a>犯重罪。<a id="a-6w"></a>自外可知)第二盗僧物者。<a id="a-6x"></a>如五分律云。<a id="a-6y"></a>贷僧物不还。<a id="a-6z"></a>计直犯重。<a id="a-70"></a>又观佛三昧经云。<a id="a-71"></a>盗僧鬘物者。<a id="a-72"></a>过杀八万四千父母等罪。<a id="a-73"></a>又宝梁经云。<a id="a-74"></a>宁啖身肉终不得用三宝物。<a id="a-75"></a>又依方等经云。<a id="a-76"></a>花聚菩萨云。<a id="a-77"></a>五逆四重我亦能救。<a id="a-78"></a>盗僧物者我不能救。<a id="a-79"></a>又大集经济龙品云。<a id="a-7A"></a>时有诸龙。<a id="a-7B"></a>得宿命心自念过业。<a id="a-7C"></a>涕泣雨泪。<a id="a-7D"></a>来至佛前各如是言。<a id="a-7E"></a>我忆往昔。<a id="a-7F"></a>于佛法中。<a id="a-7G"></a>或为俗人。<a id="a-7H"></a>亲属因缘。<a id="a-7I"></a>或复听法因缘。<a id="a-7J"></a>所有信心。<a id="a-7K"></a>舍施种种花果饮食。<a id="a-7L"></a>共诸比丘依次而食。<a id="a-7M"></a>或有说言。<a id="a-7N"></a>我曾[口*敷]啖四方众僧花果饮食。<a id="a-7O"></a>或有说言。<a id="a-7P"></a>我往寺舍布施众僧或复礼拜。<a id="a-7Q"></a>如是[口*敷]啖。<a id="a-7R"></a>乃至七佛已来。<a id="a-7S"></a>曾作俗人有信心人。<a id="a-7T"></a>为供养故。<a id="a-7U"></a>施诸花果种种饮食。<a id="a-7V"></a>比丘得已。<a id="a-7W"></a>回施于我。<a id="a-7X"></a>我得便食由彼业缘。<a id="a-7Y"></a>于地狱中经无量劫。<a id="a-7Z"></a>大猛火中或烧或煮。<a id="a-7a"></a>或饮洋铜。<a id="a-7b"></a>或吞铁丸。<a id="a-7c"></a>从地狱出堕畜生中。<a id="a-7d"></a>舍畜生身生饿鬼中。<a id="a-7e"></a>如是种种备受辛苦。<a id="a-7f"></a>佛告诸龙。<a id="a-7g"></a>此之恶业与盗佛物等无差别。<a id="a-7h"></a>比五逆业其罪如半。<a id="a-7i"></a>然此罪报难可得脱。<a id="a-7j"></a>于贤劫中值最后佛。<a id="a-7k"></a>名曰楼至。<a id="a-7l"></a>于彼佛世罪得除灭。<a id="a-7m"></a>述曰。<a id="a-7n"></a>何故盗用僧物。<a id="a-7o"></a>其罪偏重耶。<a id="a-7p"></a>答曰。<a id="a-7q"></a>随盗一物。<a id="a-7r"></a>即望十方凡圣。<a id="a-7s"></a>上至诸佛下及凡僧。<a id="a-7t"></a>随境无边还结无边等罪。<a id="a-7u"></a>微尘尚可知数。<a id="a-7v"></a>此人罪报不可测量。<a id="a-7w"></a>所以者何。<a id="a-7x"></a>为其施主。<a id="a-7y"></a>本舍一毫一粒。<a id="a-7z"></a>拟供十方出家凡圣。<a id="a-80"></a>令其食用日夜修道。<a id="a-81"></a>不欲供俗。<a id="a-82"></a>是以鸣钟一响。<a id="a-83"></a>遐迩同餐。<a id="a-84"></a>凡圣受用俱成道业。<a id="a-85"></a>冥资施主得益无边。<a id="a-86"></a>惟斯福利功齐法界。<a id="a-87"></a>招善既多获罪宁少。<a id="a-88"></a>今见愚迷众生。<a id="a-89"></a>不简贵贱。<a id="a-8A"></a>不信三宝。<a id="a-8B"></a>苟贪福物将用资身。<a id="a-8C"></a>或食啖僧食。<a id="a-8D"></a>受用花果。<a id="a-8E"></a>或骑僧杂畜。<a id="a-8F"></a>将僧奴逐。<a id="a-8G"></a>或借贷僧物经久不还。<a id="a-8H"></a>见僧屡索反加凌毁。<a id="a-8I"></a>或倚官形势伺求僧过。<a id="a-8J"></a>如是等损具列难尽。<a id="a-8K"></a>静思此咎岂不痛心。<a id="a-8L"></a>今惜不与者。<a id="a-8M"></a>非是悭惜不惠。<a id="a-8N"></a>为慈愍白衣虑受来苦。<a id="a-8O"></a>若当与者。<a id="a-8P"></a>非直损俗。<a id="a-8Q"></a>亦罪及知事。<a id="a-8R"></a>未来生处同受其殃。<a id="a-8S"></a>故佛本行经云。<a id="a-8T"></a>一念之恶。<a id="a-8U"></a>能开五不善门。<a id="a-8V"></a>一恶能烧人善根。<a id="a-8W"></a>二从恶更生恶。<a id="a-8X"></a>三为圣人所呵。<a id="a-8Y"></a>四退失道果。<a id="a-8Z"></a>五死入恶道。<a id="a-8a"></a>既知不易。<a id="a-8b"></a>诚为大诫。<a id="a-8c"></a>后时取受。<a id="a-8d"></a>省己用之。</p>
  <p id="a8e">第三盗互用物者。<a id="a-8f"></a>如宝印经云。<a id="a-8g"></a>佛法二物不得互用。<a id="a-8h"></a>由无与佛法物作主。<a id="a-8i"></a>复无可咨白。<a id="a-8j"></a>不同僧物。<a id="a-8k"></a>常住招提。<a id="a-8l"></a>互有所咨。<a id="a-8m"></a>若用僧物。<a id="a-8n"></a>修治佛塔者依法取。<a id="a-8o"></a>僧和合得用。<a id="a-8p"></a>不和合者劝俗人修治。<a id="a-8q"></a>若佛塔有物乃至一钱已上。<a id="a-8r"></a>以施主重心故舍。<a id="a-8s"></a>诸天及人。<a id="a-8t"></a>于此物中应生佛想塔想。<a id="a-8u"></a>乃至风吹烂坏。<a id="a-8v"></a>不得货贸供养。<a id="a-8w"></a>以如来塔物无人作价也。<a id="a-8x"></a>又十诵律云。<a id="a-8y"></a>佛听僧坊佛图畜使人及象马牛羊等。<a id="a-8z"></a>各有所属。<a id="a-90"></a>不得互用。<a id="a-91"></a>又僧祇律云。<a id="a-92"></a>供养佛物花多。<a id="a-93"></a>听转卖买香灯。<a id="a-94"></a>犹故多者转卖无尽财中。<a id="a-95"></a>又五百问事口决云。<a id="a-96"></a>佛幡多者。<a id="a-97"></a>欲作余佛事用者得。<a id="a-98"></a>若施主不许者不得。<a id="a-99"></a>又四分律云。<a id="a-9A"></a>供养佛塔食。<a id="a-9B"></a>治塔人得食。<a id="a-9C"></a>又善见论云。<a id="a-9D"></a>佛前献佛饭食。<a id="a-9E"></a>侍佛比丘得食。<a id="a-9F"></a>若无比丘。<a id="a-9G"></a>白衣侍佛。<a id="a-9H"></a>亦得食。<a id="a-9I"></a>又罪福决疑经云。<a id="a-9J"></a>初献佛时。<a id="a-9K"></a>上中下座必教白衣奉佛及僧。<a id="a-9L"></a>献佛竟行与僧食不犯。<a id="a-9M"></a>若不尔者。<a id="a-9N"></a>食佛物故。<a id="a-9O"></a>千亿岁堕阿鼻地狱。<a id="a-9P"></a>檀越不受师教。<a id="a-9Q"></a>亦招前报。<a id="a-9R"></a>若生人间。<a id="a-9S"></a>九百万岁堕下贱处。<a id="a-9T"></a>何以故。<a id="a-9U"></a>佛物无人能评价故(若泛尔斋家及在僧寺。<a id="a-9V"></a>二时常食。<a id="a-9W"></a>献佛圣僧食。<a id="a-9X"></a>不局入佛僧者。<a id="a-9Y"></a>不须收赎。<a id="a-9Z"></a>唱余食后一切得食。<a id="a-9a"></a>若情标施食定入佛僧。<a id="a-9b"></a>不通白衣者。<a id="a-9c"></a>应赎已取食也)或施主本拟作释迦。<a id="a-9d"></a>改作弥陀。<a id="a-9e"></a>本作大品改充涅槃。<a id="a-9f"></a>本作僧房改供僧食。<a id="a-9g"></a>本施二众改入一众。<a id="a-9h"></a>本拟十方回入现前。<a id="a-9i"></a>本拟大众回入别人。<a id="a-9j"></a>本拟众僧回入白衣。<a id="a-9k"></a>皆违反施主。<a id="a-9l"></a>计钱多少。<a id="a-9m"></a>满五成重。<a id="a-9n"></a>减五得轻。<a id="a-9o"></a>故四分律云。<a id="a-9p"></a>许此处乃与彼处。<a id="a-9q"></a>皆犯罪也(断罪轻重者仍量前施意)准此之文。<a id="a-9r"></a>检校佛像有余彩色。<a id="a-9s"></a>不得作菩萨圣僧等形。<a id="a-9t"></a>以师徒位别故。<a id="a-9u"></a>不得互用。<a id="a-9v"></a>乃可作余庄严具。<a id="a-9w"></a>还将供养佛不犯。<a id="a-9x"></a>若施主情通。<a id="a-9y"></a>一铺佛像。<a id="a-9z"></a>任意庄严。<a id="a-A0"></a>种种道俗凡圣形像。<a id="a-A1"></a>诸杂供养。<a id="a-A2"></a>名花草木。<a id="a-A3"></a>山池鸟兽。<a id="a-A4"></a>不局佛像者。<a id="a-A5"></a>通作无罪。<a id="a-A6"></a>故五百问事云。<a id="a-A7"></a>用佛彩色。<a id="a-A8"></a>作鸟兽形得罪。<a id="a-A9"></a>除在佛前为供养故不犯(数闻边方道俗不闲戒律。<a id="a-AA"></a>虽有好心经营三宝。<a id="a-AB"></a>任己凡情。<a id="a-AC"></a>互用三宝物。<a id="a-AD"></a>乃至斋上圣钱。<a id="a-AE"></a>或将自入。<a id="a-AF"></a>或入常住僧。<a id="a-AG"></a>或作佛像。<a id="a-AH"></a>或画壁上迦葉阿难等形。<a id="a-AI"></a>并不合用。<a id="a-AJ"></a>得罪。<a id="a-AK"></a>具如上受请篇说。<a id="a-AL"></a>问曰。<a id="a-AM"></a>今时斋上有佛钱。<a id="a-AN"></a>未审此钱入何等用。<a id="a-AO"></a>答曰。<a id="a-AP"></a>若施主本心定入造像。<a id="a-AQ"></a>还如前互用文。<a id="a-AR"></a>只得造佛不得别用。<a id="a-AS"></a>若如今时斋家。<a id="a-AT"></a>泛僧食后。<a id="a-AU"></a>通出佛僧钱。<a id="a-AV"></a>如施主不别摽局者。<a id="a-AW"></a>任将买香沽油。<a id="a-AX"></a>造幡营造佛堂。<a id="a-AY"></a>种种供佛。<a id="a-AZ"></a>受用并得。<a id="a-Aa"></a>但不得入经僧别人用。<a id="a-Ab"></a>上来略述。<a id="a-Ac"></a>并依经律文断。<a id="a-Ad"></a>不是人情。<a id="a-Ae"></a>若不依法。<a id="a-Af"></a>反结无知不学之罪。<a id="a-Ag"></a>自外不尽者。<a id="a-Ah"></a>具如僧尼十卷律钞广说。<a id="a-Ai"></a>故知检校三宝。<a id="a-Aj"></a>事重不轻。<a id="a-Ak"></a>自非明解戒律。<a id="a-Al"></a>深信因果。<a id="a-Am"></a>谨慎用心。<a id="a-An"></a>怖怕业道。<a id="a-Ao"></a>常勤作意。<a id="a-Ap"></a>不护人情。<a id="a-Aq"></a>如是之人。<a id="a-Ar"></a>始堪作网维知事。<a id="a-As"></a>自外不合作也)又宝梁经云。<a id="a-At"></a>佛告迦葉。<a id="a-Au"></a>我听二种比丘得营众事。<a id="a-Av"></a>何等为二。<a id="a-Aw"></a>一能净持戒。<a id="a-Ax"></a>二畏于后世。<a id="a-Ay"></a>喻如金刚。<a id="a-Az"></a>复有二种。<a id="a-B0"></a>何等为二。<a id="a-B1"></a>一识知业报。<a id="a-B2"></a>二有诸惭愧及以悔心。<a id="a-B3"></a>复有二种。<a id="a-B4"></a>何等为二。<a id="a-B5"></a>一阿罗汉。<a id="a-B6"></a>二能修八背舍者。<a id="a-B7"></a>如是二种比丘。<a id="a-B8"></a>我听营事。<a id="a-B9"></a>自无疮疣。<a id="a-BA"></a>能护他人。<a id="a-BB"></a>意以此事难故语迦葉。<a id="a-BC"></a>于佛法中。<a id="a-BD"></a>种种出家。<a id="a-BE"></a>种种姓。<a id="a-BF"></a>种种心。<a id="a-BG"></a>种种解脱。<a id="a-BH"></a>种种断结。<a id="a-BI"></a>或有阿兰若。<a id="a-BJ"></a>或有乞食。<a id="a-BK"></a>或有乐住山林。<a id="a-BL"></a>或有乐近聚落清净持戒。<a id="a-BM"></a>或有能离四扼。<a id="a-BN"></a>或有勤修多闻。<a id="a-BO"></a>或有辩说诸法。<a id="a-BP"></a>或有善持戒律。<a id="a-BQ"></a>或有善持毗尼仪式。<a id="a-BR"></a>或有游诸城邑聚落为人说法。<a id="a-BS"></a>有如是等诸比丘僧营事比丘。<a id="a-BT"></a>善取如是诸人心想。<a id="a-BU"></a>故经云。<a id="a-BV"></a>彼营事比丘。<a id="a-BW"></a>应当分别。<a id="a-BX"></a>常住僧物。<a id="a-BY"></a>不得与招提僧。<a id="a-BZ"></a>招提僧物。<a id="a-Ba"></a>不得与常住僧(此二种物不得互用)常住僧物。<a id="a-Bb"></a>招提僧物。<a id="a-Bc"></a>不应与佛物共杂(佛物亦不得与二物共杂)若常住僧物多。<a id="a-Bd"></a>而招提僧有所须者。<a id="a-Be"></a>营事比丘。<a id="a-Bf"></a>应集僧行筹索欲。<a id="a-Bg"></a>僧和合者。<a id="a-Bh"></a>应以常住僧物分与招提僧。<a id="a-Bi"></a>若如来塔或有所须。<a id="a-Bj"></a>若欲败坏者。<a id="a-Bk"></a>若常住僧。<a id="a-Bl"></a>若招提僧物多者。<a id="a-Bm"></a>营事比丘。<a id="a-Bn"></a>应集僧行筹索欲。<a id="a-Bo"></a>作如是言。<a id="a-Bp"></a>是佛塔坏。<a id="a-Bq"></a>今有所须。<a id="a-Br"></a>此常住僧物。<a id="a-Bs"></a>招提僧物多。<a id="a-Bt"></a>大德僧听。<a id="a-Bu"></a>若僧时到。<a id="a-Bv"></a>僧忍听。<a id="a-Bw"></a>若僧不惜所得施物。<a id="a-Bx"></a>若常住僧物。<a id="a-By"></a>招提僧物。<a id="a-Bz"></a>我今持用修治佛塔。<a id="a-C0"></a>若僧不和合。<a id="a-C1"></a>营事比丘。<a id="a-C2"></a>应劝化在家人。<a id="a-C3"></a>求索财物。<a id="a-C4"></a>修治佛塔。<a id="a-C5"></a>若佛物多者。<a id="a-C6"></a>不得分与常住招提僧。<a id="a-C7"></a>何以故。<a id="a-C8"></a>于此物中应生世尊想。<a id="a-C9"></a>佛所有物乃至一线。<a id="a-CA"></a>皆是施主信心施佛。<a id="a-CB"></a>是故诸天世人。<a id="a-CC"></a>于此物中生佛塔想。<a id="a-CD"></a>而况宝物。<a id="a-CE"></a>若于佛塔中。<a id="a-CF"></a>宁令风吹雨烂破尽。<a id="a-CG"></a>不应以此衣贸易宝物。<a id="a-CH"></a>何以故。<a id="a-CI"></a>如来塔物。<a id="a-CJ"></a>无人能与作价者。<a id="a-CK"></a>又佛无所须故。<a id="a-CL"></a>如是营事人者。<a id="a-CM"></a>三宝之物。<a id="a-CN"></a>不应令杂。<a id="a-CO"></a>以自杂用。<a id="a-CP"></a>得大苦报。<a id="a-CQ"></a>若受一劫若过一劫。<a id="a-CR"></a>以侵三宝物故。</p>
  <p id="aCS">又宝梁经云。<a id="a-CT"></a>佛言。<a id="a-CU"></a>营事比丘。<a id="a-CV"></a>若生嗔心。<a id="a-CW"></a>于持戒大德人所。<a id="a-CX"></a>以自在故。<a id="a-CY"></a>驰令役使。<a id="a-CZ"></a>故堕地狱。<a id="a-Ca"></a>若得为人作奴仆为主苦人所鞭打。<a id="a-Cb"></a>又营事比丘。<a id="a-Cc"></a>以自在故。<a id="a-Cd"></a>更作重制过僧常限。<a id="a-Ce"></a>谪罚比丘。<a id="a-Cf"></a>非时令作。<a id="a-Cg"></a>以此不善根故。<a id="a-Ch"></a>堕于多钉小地狱中。<a id="a-Ci"></a>生此中已。<a id="a-Cj"></a>以百千钉。<a id="a-Ck"></a>钉挓其身。<a id="a-Cl"></a>其身炽然如大火聚。<a id="a-Cm"></a>又营事比丘。<a id="a-Cn"></a>于持戒有大德所。<a id="a-Co"></a>以重事怖之。<a id="a-Cp"></a>以嗔心语故。<a id="a-Cq"></a>生地狱中。<a id="a-Cr"></a>其所得舌长五百由旬。<a id="a-Cs"></a>以百千钉而钉其舌。<a id="a-Ct"></a>一一钉中出大火焰。<a id="a-Cu"></a>又营事比丘。<a id="a-Cv"></a>数得僧物。<a id="a-Cw"></a>悭惜藏举。<a id="a-Cx"></a>或非时与僧。<a id="a-Cy"></a>或复难与。<a id="a-Cz"></a>或因苦与。<a id="a-D0"></a>或少与或不与。<a id="a-D1"></a>或有与者。<a id="a-D2"></a>或不与者。<a id="a-D3"></a>以此不善根故。<a id="a-D4"></a>有秽恶饿鬼常食粪丸。<a id="a-D5"></a>此人命终当生其中。<a id="a-D6"></a>于百千岁常不得食或时食变为粪屎。<a id="a-D7"></a>或作脓血。<a id="a-D8"></a>是故迦葉营事比丘。<a id="a-D9"></a>宁自啖身肉。<a id="a-DA"></a>终不杂用三宝之物作衣钵饮食。</p>
  <p id="aDB">第四盗凡物者如善见论云。<a id="a-DC"></a>为他别人乃至三宝。<a id="a-DD"></a>守护财物。<a id="a-DE"></a>若谨慎掌护坚锁藏户。<a id="a-DF"></a>而贼从孔中屋中窃取。<a id="a-DG"></a>或逼迫取。<a id="a-DH"></a>非守物人能禁限者。<a id="a-DI"></a>但望本主结罪。<a id="a-DJ"></a>皆不合征。<a id="a-DK"></a>若主掌懈慢。<a id="a-DL"></a>不勤守护为贼所偷者。<a id="a-DM"></a>掌物人偿之。<a id="a-DN"></a>以望守护主结罪故。<a id="a-DO"></a>十诵律云。<a id="a-DP"></a>远处受他寄物。<a id="a-DQ"></a>在道损破。<a id="a-DR"></a>若好心捉破者。<a id="a-DS"></a>不应偿。<a id="a-DT"></a>恶心捉破者须偿。<a id="a-DU"></a>若借他物。<a id="a-DV"></a>不问好心恶心。<a id="a-DW"></a>若破一切须偿。<a id="a-DX"></a>又十诵律云。<a id="a-DY"></a>贼偷物来。<a id="a-DZ"></a>或好心施。<a id="a-Da"></a>或因他逐恐怖故施得取。<a id="a-Db"></a>以成物主故。<a id="a-Dc"></a>但莫从贼乞。<a id="a-Dd"></a>自与者得取。<a id="a-De"></a>已染坏色着。<a id="a-Df"></a>有主识认者应还。<a id="a-Dg"></a>又摩德勒伽论云。<a id="a-Dh"></a>若狂人自持物施。<a id="a-Di"></a>不知父母亲眷者得取。<a id="a-Dj"></a>若父母可知。<a id="a-Dk"></a>不自手与者不得取。<a id="a-Dl"></a>又十诵律云。<a id="a-Dm"></a>若取他虎残肉者犯小罪。<a id="a-Dn"></a>由不断望故。<a id="a-Do"></a>若取师子残者不犯。<a id="a-Dp"></a>由断望故。<a id="a-Dq"></a>又萨婆多论云。<a id="a-Dr"></a>盗一切鸟兽残者得小罪(今时俭世多有俗人毁他鼠窟取其贮栗胡桃杂果子等准此犯罪)四分律云。<a id="a-Ds"></a>若与想取。<a id="a-Dt"></a>己有想取。<a id="a-Du"></a>粪扫想取。<a id="a-Dv"></a>暂用想取。<a id="a-Dw"></a>亲友意想取等。<a id="a-Dx"></a>皆不犯。<a id="a-Dy"></a>其亲友者。<a id="a-Dz"></a>依律要具七法。<a id="a-E0"></a>始名亲友。<a id="a-E1"></a>一难作能作。<a id="a-E2"></a>二难与能与。<a id="a-E3"></a>三难忍能忍。<a id="a-E4"></a>四密事相告。<a id="a-E5"></a>五互相覆藏。<a id="a-E6"></a>六遭苦不舍。<a id="a-E7"></a>七贫贱不轻。<a id="a-E8"></a>如是七法。<a id="a-E9"></a>人能行者。<a id="a-EA"></a>是亲善友。<a id="a-EB"></a>取而不犯也。</p>
  <p id="aEC">又增一阿含经云。<a id="a-ED"></a>佛告比丘。<a id="a-EE"></a>若人作贼。<a id="a-EF"></a>偷盗他物为主所执。<a id="a-EG"></a>缚送付王治其盗罪。<a id="a-EH"></a>王即遣人。<a id="a-EI"></a>闭着牢狱。<a id="a-EJ"></a>或截手足。<a id="a-EK"></a>或刖耳鼻。<a id="a-EL"></a>或剥其皮。<a id="a-EM"></a>或抽其筋。<a id="a-EN"></a>或取倒悬。<a id="a-EO"></a>或时锯解。<a id="a-EP"></a>或以火炙。<a id="a-EQ"></a>或时汤煮。<a id="a-ER"></a>或以生革转络其头。<a id="a-ES"></a>或复洋铜而灌其身。<a id="a-ET"></a>或以长橛而刺其臗。<a id="a-EU"></a>或使恶象而以蹈杀。<a id="a-EV"></a>或开其腹抽腹伫草。<a id="a-EW"></a>或时反缚。<a id="a-EX"></a>打恶声鼓。<a id="a-EY"></a>将诣市所标下斩首。<a id="a-EZ"></a>或复节节支解其形。<a id="a-Ea"></a>或以刀破。<a id="a-Eb"></a>或时箭射。<a id="a-Ec"></a>如是种种苦切杀之。<a id="a-Ed"></a>以此偷盗恶业因缘。<a id="a-Ee"></a>命终之后生地狱中。<a id="a-Ef"></a>猛火烧身融铜灌口。<a id="a-Eg"></a>镬汤炉炭刀山剑树。<a id="a-Eh"></a>煻灰粪屎磨磨碓捣。<a id="a-Ei"></a>受如是等种种诸苦。<a id="a-Ej"></a>酸楚毒害痛不能称计。<a id="a-Ek"></a>百千万岁脱出无期。<a id="a-El"></a>地狱罪毕。<a id="a-Em"></a>生畜生中。<a id="a-En"></a>象马牛羊驼驴犬等。<a id="a-Eo"></a>经百千岁。<a id="a-Ep"></a>以偿他力。<a id="a-Eq"></a>畜生罪毕生饿鬼中。<a id="a-Er"></a>饥渴苦恼不可具言。<a id="a-Es"></a>初不闻有浆水之名。<a id="a-Et"></a>经百千岁受如是苦。<a id="a-Eu"></a>恶道罪毕出生人中。<a id="a-Ev"></a>若生人中。<a id="a-Ew"></a>得二种报。<a id="a-Ex"></a>一者贫穷。<a id="a-Ey"></a>衣不盖形。<a id="a-Ez"></a>食不充口。<a id="a-F0"></a>二者常为王贼火水及以恶贼劫夺。</p>
  <p id="aF1">又正法念经云。<a id="a-F2"></a>何名盗。<a id="a-F3"></a>若人思惟。<a id="a-F4"></a>欲令种种谷麦我独成就。<a id="a-F5"></a>令世间人五谷不登。<a id="a-F6"></a>常作如是不善思惟。<a id="a-F7"></a>复于异时。<a id="a-F8"></a>众生薄福。<a id="a-F9"></a>田苗不收。<a id="a-FA"></a>如是恶人。<a id="a-FB"></a>见世饥馑心生欢喜。<a id="a-FC"></a>如我所念。<a id="a-FD"></a>于市粜卖。<a id="a-FE"></a>曲心巧伪。<a id="a-FF"></a>量诸谷麦诳惑于人。<a id="a-FG"></a>究竟成业。<a id="a-FH"></a>若心思惟名为思业。<a id="a-FI"></a>若作诳时名为诳业。<a id="a-FJ"></a>作诳业已名究竟业。</p>
  <p id="aFK">第五盗遗物者。<a id="a-FL"></a>如正法念经云。<a id="a-FM"></a>若见道边遗落之物。<a id="a-FN"></a>若金若银及余财宝。<a id="a-FO"></a>取已唱令。<a id="a-FP"></a>此是谁物。<a id="a-FQ"></a>若有人言。<a id="a-FR"></a>此是我物。<a id="a-FS"></a>当问其相。<a id="a-FT"></a>实者当还。<a id="a-FU"></a>若无人认。<a id="a-FV"></a>七日持行日日唱之。<a id="a-FW"></a>若无主认。<a id="a-FX"></a>以此宝物。<a id="a-FY"></a>付王大臣州郡令长。<a id="a-FZ"></a>若王大臣州郡令长。<a id="a-Fa"></a>见福德人不取此物。<a id="a-Fb"></a>后当护持佛法众僧。<a id="a-Fc"></a>是名不盗。<a id="a-Fd"></a>又僧祇律云。<a id="a-Fe"></a>若见遗衣物者。<a id="a-Ff"></a>当唱令人认之。<a id="a-Fg"></a>无主认者。<a id="a-Fh"></a>悬着高显处令人见。<a id="a-Fi"></a>若言是我物。<a id="a-Fj"></a>应问言。<a id="a-Fk"></a>汝物何处失。<a id="a-Fl"></a>答相应者与。<a id="a-Fm"></a>若无识者应停。<a id="a-Fn"></a>至三月已。<a id="a-Fo"></a>若塔园中得者。<a id="a-Fp"></a>即作塔用。<a id="a-Fq"></a>僧园中得者四方僧用。<a id="a-Fr"></a>若贵价物者。<a id="a-Fs"></a>谓金银璎珞。<a id="a-Ft"></a>不得露现唱令。<a id="a-Fu"></a>得宝人应审谛数看有何相貌。<a id="a-Fv"></a>然后举之。<a id="a-Fw"></a>来认时相应者与。<a id="a-Fx"></a>对众多人与问。<a id="a-Fy"></a>不得屏处还。<a id="a-Fz"></a>教受三归。<a id="a-G0"></a>语言。<a id="a-G1"></a>佛不制戒者。<a id="a-G2"></a>汝眼看不得。<a id="a-G3"></a>若无人来认者。<a id="a-G4"></a>停至三年如前处。<a id="a-G5"></a>当界用之。<a id="a-G6"></a>若治塔得宝藏者。<a id="a-G7"></a>即作塔用。<a id="a-G8"></a>僧地亦然。<a id="a-G9"></a>故成实论云。<a id="a-GA"></a>伏藏取用无罪。<a id="a-GB"></a>佛在世时。<a id="a-GC"></a>给孤长者。<a id="a-GD"></a>是圣人亦取此物。<a id="a-GE"></a>故知无罪。<a id="a-GF"></a>又自然得物不名劫盗。<a id="a-GG"></a>又僧祇律云。<a id="a-GH"></a>入聚落中。<a id="a-GI"></a>有遗落物。<a id="a-GJ"></a>不得取。<a id="a-GK"></a>与比丘者即是施主。<a id="a-GL"></a>聚落中风吹衣。<a id="a-GM"></a>不得作粪扫想取。<a id="a-GN"></a>若旷路无人处得取。<a id="a-GO"></a>又五分律云。<a id="a-GP"></a>若举衣经十二年不还者。<a id="a-GQ"></a>集僧评价。<a id="a-GR"></a>作四方僧用。<a id="a-GS"></a>若彼后还。<a id="a-GT"></a>以僧物偿。<a id="a-GU"></a>不受者善正报颂曰。</p>
  <p id="aGV">劫盗供他用　　泥犁独自沈</p>
  <p id="aGW">玃鸟金刚嘴　　啄脑劈其心</p>
  <p id="aGX">灌口以铜汁　　碎身铁棒砧</p>
  <p id="aGY">怕惧周慞走　　还投刀剑林</p>
  <p id="aGZ">习报颂曰。</p>
  <p id="aGa">劫盗所获果　　地狱被销融</p>
  <p id="aGb">罪毕生人道　　饥贫心自终</p>
  <p id="aGc">共财被他制　　何殊下贱中</p>
  <p id="aGd">寄言怀操者　　当须思困穷</p>
  <p data-pb></p>
  <h2 id="aGe">邪淫缘第三</h2>
  <p id="aGf">夫淫声败德。<a id="a-Gg"></a>智者之所不行。<a id="a-Gh"></a>欲相迷神。<a id="a-Gi"></a>圣人之所皆离。<a id="a-Gj"></a>是以周幽丧国。<a id="a-Gk"></a>信褒姒之愆。<a id="a-Gl"></a>晋献亡家。<a id="a-Gm"></a>实丽姬之罪。<a id="a-Gn"></a>独角山上不悟骑颈之羞。<a id="a-Go"></a>期在庙堂。<a id="a-Gp"></a>宁悟焚身之痛。<a id="a-Gq"></a>皆为欲界众生不修观解。<a id="a-Gr"></a>系地烦恼不能断伏。<a id="a-Gs"></a>且地水火风。<a id="a-Gt"></a>谁为宰主。<a id="a-Gu"></a>身受心法本性皆空。<a id="a-Gv"></a>薄皮厚皮周旋不净。<a id="a-Gw"></a>生藏熟藏。<a id="a-Gx"></a>秽恶难论。<a id="a-Gy"></a>常欲牵人堕三恶道。<a id="a-Gz"></a>是以菩萨大士。<a id="a-H0"></a>恒修观行。<a id="a-H1"></a>臭处流溢遍身皆满。<a id="a-H2"></a>六尘怨贼每相触恼。<a id="a-H3"></a>五阴旃陀难可亲近。<a id="a-H4"></a>凡夫颠倒纵此贪迷。<a id="a-H5"></a>妄见妖姿封着华态。<a id="a-H6"></a>皓齿丹唇长眉高髻。<a id="a-H7"></a>弄影逶迤增妍美艳。<a id="a-H8"></a>所以洛川解佩。<a id="a-H9"></a>能税驾于陈王。<a id="a-HA"></a>汉曲弄珠。<a id="a-HB"></a>遂留情于交甫。<a id="a-HC"></a>巫山台上。<a id="a-HD"></a>托云雨以去来。<a id="a-HE"></a>舒姑水侧。<a id="a-HF"></a>寄泉流而还往。<a id="a-HG"></a>遂使然香之气。<a id="a-HH"></a>迥袭韩寿之衣。<a id="a-HI"></a>弹琴之曲。<a id="a-HJ"></a>悬领相如之意。<a id="a-HK"></a>或因廌枕而成亲。<a id="a-HL"></a>或藉挂冠而为密。<a id="a-HM"></a>岂知形如聚沫质似浮云。<a id="a-HN"></a>内外俱空须臾散灭。<a id="a-HO"></a>举身不净遍体无常。<a id="a-HP"></a>方弃沟渠以充蝼蚁。<a id="a-HQ"></a>凡是众生有此邪行。<a id="a-HR"></a>乖梵天道。<a id="a-HS"></a>障菩提业。<a id="a-HT"></a>为四趣因。<a id="a-HU"></a>感三涂果。<a id="a-HV"></a>是知三有之本寔由淫业。<a id="a-HW"></a>六趣之报特因爱染。<a id="a-HX"></a>以润业偏重故。<a id="a-HY"></a>圣制不为也(此下有四种缘)</p>
  <p id="aHZ">第一呵欲多苦者。<a id="a-Ha"></a>如涅槃经偈云。</p>
  <p id="aHb">若常愁苦　　愁遂增长　　如人喜眠</p>
  <p id="aHc">眠则滋多　　贪淫嗜酒　　亦复如是</p>
  <p id="aHd">又正法念经偈云。</p>
  <p id="aHe">如火益干薪　　增长火炽然</p>
  <p id="aHf">如是爱乐者　　爱火转增长</p>
  <p id="aHg">薪火虽炽然　　人皆能舍离</p>
  <p id="aHh">爱火烧世间　　缠绵不可舍</p>
  <p id="aHi">又智度论偈云。</p>
  <p id="aHj">世人愚惑　　贪着五欲　　至死不舍</p>
  <p id="aHk">为之后世　　受无量苦　　譬如愚人</p>
  <p id="aHl">贪着好果　　上树食之　　不肯时下</p>
  <p id="aHm">人伐其树　　树倾乃堕　　身手毁坏</p>
  <p id="aHn">痛苦而死　　得时乐少　　失时苦多</p>
  <p id="aHo">如蜜涂刀　　舐者贪甜　　不知伤舌</p>
  <p id="aHp">后受大苦</p>
  <p id="aHq">又成实论偈云。</p>
  <p id="aHr">贪欲实苦　　凡夫颠倒　　妄生乐想</p>
  <p id="aHs">智者见苦　　见苦则断　　受欲无厌</p>
  <p id="aHt">如饮碱水　　转增其渴　　以增渴故</p>
  <p id="aHu">何得有乐　　譬如狗咬　　血涂枯骨</p>
  <p id="aHv">增涎唾合　　想谓有美　　贪欲亦尔</p>
  <p id="aHw">于无味中　　邪倒力故　　谓为受味</p>
  <p id="aHx">故知色欲　　苦实乐虚　　要无贪求</p>
  <p id="aHy">方名真乐</p>
  <p id="aHz">第二观女不净者。<a id="a-I0"></a>但惟诸女。<a id="a-I1"></a>外假容仪内怀臭秽。<a id="a-I2"></a>迷人着相不觉虚诳。<a id="a-I3"></a>唯大智者。<a id="a-I4"></a>能知可恶也。</p>
  <p id="aI5">又禅秘要经云。<a id="a-I6"></a>长老目连得罗汉道。<a id="a-I7"></a>本妇将从。<a id="a-I8"></a>盛服庄严欲坏目连。<a id="a-I9"></a>目连尔时为说偈言。</p>
  <p id="aIA">汝身骨干立　　皮肉相缠裹</p>
  <p id="aIB">不净内充满　　无一是好物</p>
  <p id="aIC">韦囊盛屎尿　　九孔常流出</p>
  <p id="aID">如鬼无所宜　　何足以自贵</p>
  <p id="aIE">汝身如行厕　　薄皮以自覆</p>
  <p id="aIF">智者所弃远　　如人舍厕去</p>
  <p id="aIG">若人知汝身　　如我所恶厌</p>
  <p id="aIH">一切皆远离　　如人避屎坑</p>
  <p id="aII">汝身自庄严　　花香以璎珞</p>
  <p id="aIJ">凡夫所贪爱　　智者所不惑</p>
  <p id="aIK">汝是不净聚　　集诸秽恶物</p>
  <p id="aIL">如庄严厕舍　　愚人以为好</p>
  <p id="aIM">汝胁肋着脊　　如椽依梁栋</p>
  <p id="aIN">五藏在腹内　　不净如屎箧</p>
  <p id="aIO">汝身如粪舍　　愚夫所贪宝</p>
  <p id="aIP">饰以珠璎珞　　外好如画瓶</p>
  <p id="aIQ">若人欲染空　　始终不可着</p>
  <p id="aIR">汝欲来娆我　　如蛾自投火</p>
  <p id="aIS">一切诸欲毒　　我今已灭尽</p>
  <p id="aIT">五欲已远离　　魔网已坏裂</p>
  <p id="aIU">我心如虚空　　一切无所著</p>
  <p id="aIV">正使天欲来　　不能染我心</p>
  <p id="aIW">又增一阿含经云。<a id="a-IX"></a>宁以火烧铁锥而铄于眼。<a id="a-IY"></a>不以视色兴起乱想。<a id="a-IZ"></a>又正法念经云。<a id="a-Ia"></a>女人之性心多嫉妒。<a id="a-Ib"></a>以是因缘。<a id="a-Ic"></a>女人死后多生饿鬼趣中。<a id="a-Id"></a>虽有美言心如毒害。<a id="a-Ie"></a>强知虚诈。<a id="a-If"></a>能惑世间。</p>
  <p id="aIg">第三女人难亲可厌者。<a id="a-Ih"></a>如优填王经偈云。</p>
  <p id="aIi">女人最为恶　　难与为因缘</p>
  <p id="aIj">恩爱一缚着　　牵人入罪门</p>
  <p id="aIk">非直牵人　　入于恶道　　天中退落</p>
  <p id="aIl">亦由女惑</p>
  <p id="aIm">又正法念经偈云。</p>
  <p id="aIn">天中大系缚　　无过于女色</p>
  <p id="aIo">女人缚诸天　　将至三恶道</p>
  <p id="aIp">又智度论云。<a id="a-Iq"></a>菩萨观欲种种不净。<a id="a-Ir"></a>于诸衰中女衰最重。<a id="a-Is"></a>火刀雷电。<a id="a-It"></a>霹雳怨家。<a id="a-Iu"></a>毒蛇之属。<a id="a-Iv"></a>犹可暂近。<a id="a-Iw"></a>女人悭妒。<a id="a-Ix"></a>嗔谄妖秽。<a id="a-Iy"></a>斗诤贪嫉。<a id="a-Iz"></a>不可亲近。<a id="a-J0"></a>故佛说偈云。</p>
  <p id="aJ1">宁以赤铁　　宛转眼中　　不以散心</p>
  <p id="aJ2">邪视女色　　含笑作姿　　憍慢羞惭</p>
  <p id="aJ3">回面摄眼　　美言妒嗔　　行步妖秽</p>
  <p id="aJ4">以惑于人　　淫罗弥网　　人皆投身</p>
  <p id="aJ5">坐卧行立　　回眄巧媚　　薄智愚人</p>
  <p id="aJ6">为之心碎　　执剑向敌　　是犹可胜</p>
  <p id="aJ7">女贼害人　　是不可禁　　毒蛇含毒</p>
  <p id="aJ8">犹可手捉　　女情惑人　　是不可触</p>
  <p id="aJ9">又增一经偈云。</p>
  <p id="aJA">莫与女交通　　亦莫共言语</p>
  <p id="aJB">有能远离者　　则离于八难</p>
  <p id="aJC">又萨遮尼干子经尼干子说偈云。</p>
  <p id="aJD">自妻不生足　　好淫他妇女</p>
  <p id="aJE">是人无惭愧　　受苦常无乐</p>
  <p id="aJF">现在未来世　　受苦及打缚</p>
  <p id="aJG">舍身生地狱　　受苦常无乐</p>
  <p id="aJH">又杂譬喻经云。<a id="a-JI"></a>佛在世时。<a id="a-JJ"></a>有一婆罗门。<a id="a-JK"></a>生两头女。<a id="a-JL"></a>女皆端正。<a id="a-JM"></a>乃故悬金。<a id="a-JN"></a>九十日内。<a id="a-JO"></a>募索有能诃我女丑者。<a id="a-JP"></a>便当与金。<a id="a-JQ"></a>竟无募者。<a id="a-JR"></a>将至佛所。<a id="a-JS"></a>佛便诃言。<a id="a-JT"></a>此女皆丑无有一好。<a id="a-JU"></a>阿难白佛言。<a id="a-JV"></a>此女实好而佛言恶。<a id="a-JW"></a>有何不好。<a id="a-JX"></a>佛言。<a id="a-JY"></a>人眼不视色。<a id="a-JZ"></a>是为好眼。<a id="a-Ja"></a>耳鼻口亦尔。<a id="a-Jb"></a>身不着细滑。<a id="a-Jc"></a>是为好身。<a id="a-Jd"></a>手不盗他财。<a id="a-Je"></a>是为好手。<a id="a-Jf"></a>今观此女。<a id="a-Jg"></a>眼视色。<a id="a-Jh"></a>耳听音。<a id="a-Ji"></a>鼻嗅香。<a id="a-Jj"></a>身喜细滑。<a id="a-Jk"></a>手喜盗财。<a id="a-Jl"></a>如此之者皆不好也。</p>
  <p id="aJm">又佛般泥洹经云。<a id="a-Jn"></a>佛告奈女。<a id="a-Jo"></a>好邪淫者。<a id="a-Jp"></a>有五自妨。<a id="a-Jq"></a>一名声不好。<a id="a-Jr"></a>二王法所疾。<a id="a-Js"></a>三怀异多疑。<a id="a-Jt"></a>四死入地狱。<a id="a-Ju"></a>五地狱罪竟受畜生形。<a id="a-Jv"></a>皆罪所致。<a id="a-Jw"></a>能自灭心不邪淫者。<a id="a-Jx"></a>有五增福。<a id="a-Jy"></a>一多人称誉。<a id="a-Jz"></a>二不畏县官。<a id="a-K0"></a>三身得安隐。<a id="a-K1"></a>四死生天上。<a id="a-K2"></a>五从意清净得泥洹道。</p>
  <p id="aK3">第四女人奸伪者。<a id="a-K4"></a>如旧杂譬喻经云。<a id="a-K5"></a>昔有大姓家子端正。<a id="a-K6"></a>以金作女像。<a id="a-K7"></a>语父母言。<a id="a-K8"></a>有女似此者儿乃当取。<a id="a-K9"></a>时他国有女。<a id="a-KA"></a>貌亦端正。<a id="a-KB"></a>亦作金色。<a id="a-KC"></a>金女白父母言。<a id="a-KD"></a>有男似此乃当嫁之。<a id="a-KE"></a>父母各闻便远娉合。<a id="a-KF"></a>时国王。<a id="a-KG"></a>举镜自照。<a id="a-KH"></a>谓群臣曰。<a id="a-KI"></a>天下人颜。<a id="a-KJ"></a>有如我不。<a id="a-KK"></a>诸臣答曰。<a id="a-KL"></a>臣闻彼国有男。<a id="a-KM"></a>端正无比。<a id="a-KN"></a>则遣使请之。<a id="a-KO"></a>使至。<a id="a-KP"></a>告之。<a id="a-KQ"></a>王欲见贤者。<a id="a-KR"></a>则严车进去。<a id="a-KS"></a>已自念。<a id="a-KT"></a>王以我明达故来相呼。<a id="a-KU"></a>则还取书。<a id="a-KV"></a>而见妇与奴为奸。<a id="a-KW"></a>怅然怀憾。<a id="a-KX"></a>为之结气。<a id="a-KY"></a>颜色衰丑。<a id="a-KZ"></a>臣见如此。<a id="a-Ka"></a>谓行道消瘦。<a id="a-Kb"></a>马厩安之。<a id="a-Kc"></a>夜于厩中。<a id="a-Kd"></a>见王正大夫人与马厩下人私通。<a id="a-Ke"></a>心乃自悟。<a id="a-Kf"></a>王大夫人。<a id="a-Kg"></a>尚当如此。<a id="a-Kh"></a>何况我妇。<a id="a-Ki"></a>意解心悦颜色如故。<a id="a-Kj"></a>则与王相见。<a id="a-Kk"></a>王曰。<a id="a-Kl"></a>何因止外三日。<a id="a-Km"></a>答曰。<a id="a-Kn"></a>臣来有忘还归取之。<a id="a-Ko"></a>而见妇与奴为奸。<a id="a-Kp"></a>意忿颜色衰变。<a id="a-Kq"></a>故住厩中三日。<a id="a-Kr"></a>昨见正夫人来与养马儿私通。<a id="a-Ks"></a>夫人乃尔。<a id="a-Kt"></a>何况余人。<a id="a-Ku"></a>意解颜色复故。<a id="a-Kv"></a>王言。<a id="a-Kw"></a>我妇尚尔。<a id="a-Kx"></a>何况凡女。<a id="a-Ky"></a>两人俱舍。<a id="a-Kz"></a>便入山中。<a id="a-L0"></a>剃发作沙门。<a id="a-L1"></a>思惟女人不可从事。<a id="a-L2"></a>精进不懈。<a id="a-L3"></a>俱得辟支佛道。</p>
  <p id="aL4">又旧杂譬喻经云。<a id="a-L5"></a>昔有妇人。<a id="a-L6"></a>生一女。<a id="a-L7"></a>端正无比。<a id="a-L8"></a>年始三岁。<a id="a-L9"></a>国王取视。<a id="a-LA"></a>呼道人相。<a id="a-LB"></a>后堪为夫人不。<a id="a-LC"></a>道人报王。<a id="a-LD"></a>此女有夫。<a id="a-LE"></a>王后得之。<a id="a-LF"></a>王言。<a id="a-LG"></a>我当牢藏。<a id="a-LH"></a>岂可后得。<a id="a-LI"></a>便呼鹤来。<a id="a-LJ"></a>汝处在何。<a id="a-LK"></a>鹤白王言。<a id="a-LL"></a>我止大山。<a id="a-LM"></a>半腹有树。<a id="a-LN"></a>人畜不历。<a id="a-LO"></a>下有洄水。<a id="a-LP"></a>船所不行。<a id="a-LQ"></a>王言。<a id="a-LR"></a>我以此女寄汝将养。<a id="a-LS"></a>便撮持去。<a id="a-LT"></a>日日从王。<a id="a-LU"></a>取饭与女。<a id="a-LV"></a>如是久后。<a id="a-LW"></a>上有一聚。<a id="a-LX"></a>卒为水[漂*寸]去。<a id="a-LY"></a>有一树奇。<a id="a-LZ"></a>逐水下流。<a id="a-La"></a>有一男子。<a id="a-Lb"></a>得抱持树。<a id="a-Lc"></a>堕洄水中不得去回。<a id="a-Ld"></a>有蒱桃树踊出。<a id="a-Le"></a>住倚山傍。<a id="a-Lf"></a>男子寻之得上鹤树。<a id="a-Lg"></a>与女私通。<a id="a-Lh"></a>女便藏之。<a id="a-Li"></a>鹤觉女身重。<a id="a-Lj"></a>左右求得男子。<a id="a-Lk"></a>举撮弃之。<a id="a-Ll"></a>如事白王。<a id="a-Lm"></a>王曰。<a id="a-Ln"></a>前道人善巧相人也。<a id="a-Lo"></a>师曰。<a id="a-Lp"></a>人有宿对非力所制。<a id="a-Lq"></a>逢对则可。<a id="a-Lr"></a>畜生亦尔。</p>
  <p id="aLs">又旧杂譬喻经云。<a id="a-Lt"></a>昔有国王。<a id="a-Lu"></a>护持女急。<a id="a-Lv"></a>正夫人语太子曰。<a id="a-Lw"></a>我为汝母生汝。<a id="a-Lx"></a>不见国中。<a id="a-Ly"></a>欲一回出。<a id="a-Lz"></a>汝可白王。<a id="a-M0"></a>如是至三。<a id="a-M1"></a>太子白王。<a id="a-M2"></a>王则听可。<a id="a-M3"></a>太子自为御车。<a id="a-M4"></a>群臣于路奉迎设拜。<a id="a-M5"></a>夫人出手开帐。<a id="a-M6"></a>令人得见。<a id="a-M7"></a>太子见女人而如是。<a id="a-M8"></a>便诈腹痛而还。<a id="a-M9"></a>夫人言曰。<a id="a-MA"></a>我无相甚矣。<a id="a-MB"></a>太子自念。<a id="a-MC"></a>我母尚当如此。<a id="a-MD"></a>何况余乎。<a id="a-ME"></a>夜便委国舍去。<a id="a-MF"></a>入山游观。<a id="a-MG"></a>时道边有树。<a id="a-MH"></a>下有泉水。<a id="a-MI"></a>太子上树。<a id="a-MJ"></a>逢见梵志独行入水池浴。<a id="a-MK"></a>出已饭食。<a id="a-ML"></a>作术吐出一壶。<a id="a-MM"></a>壶中有女。<a id="a-MN"></a>与屏处室。<a id="a-MO"></a>梵志将卧。<a id="a-MP"></a>女人复吐一壶。<a id="a-MQ"></a>壶中有男复与共卧。<a id="a-MR"></a>卧已吞壶。<a id="a-MS"></a>须臾之顷。<a id="a-MT"></a>梵志起已。<a id="a-MU"></a>复内妇着壶中。<a id="a-MV"></a>吞已杖持而去。<a id="a-MW"></a>太子归国白王。<a id="a-MX"></a>请梵志及诸臣下。<a id="a-MY"></a>作三人食。<a id="a-MZ"></a>持着一边。<a id="a-Ma"></a>梵志既至。<a id="a-Mb"></a>言我独自。<a id="a-Mc"></a>太子曰。<a id="a-Md"></a>梵志。<a id="a-Me"></a>汝当出妇共食。<a id="a-Mf"></a>梵志不得已出妇。<a id="a-Mg"></a>太子语妇。<a id="a-Mh"></a>汝当出夫共食。<a id="a-Mi"></a>如是至三。<a id="a-Mj"></a>不得已出男共食。<a id="a-Mk"></a>食已便去。<a id="a-Ml"></a>王问太子。<a id="a-Mm"></a>汝何因知之。<a id="a-Mn"></a>答曰。<a id="a-Mo"></a>我母观国。<a id="a-Mp"></a>我为御车。<a id="a-Mq"></a>母开帐出手。<a id="a-Mr"></a>令人见之。<a id="a-Ms"></a>我念女人能多乐欲。<a id="a-Mt"></a>便诈腹痛。<a id="a-Mu"></a>还入山中见梵志。<a id="a-Mv"></a>藏妇腹中。<a id="a-Mw"></a>如是女人奸不可绝。<a id="a-Mx"></a>愿大王放赦宫中。<a id="a-My"></a>自在行来。<a id="a-Mz"></a>王敕后宫。<a id="a-N0"></a>其欲行者任从志也。<a id="a-N1"></a>师曰。<a id="a-N2"></a>天下不可信者。<a id="a-N3"></a>女人是也。</p>
  <p id="aN4">又旧譬喻经云。<a id="a-N5"></a>昔有四姓。<a id="a-N6"></a>藏妇不使人见。<a id="a-N7"></a>妇使青衣人作地突。<a id="a-N8"></a>与琢银儿私通。<a id="a-N9"></a>夫后觉妇。<a id="a-NA"></a>妇言。<a id="a-NB"></a>我今生不邪行。<a id="a-NC"></a>卿莫妄语。<a id="a-ND"></a>夫言。<a id="a-NE"></a>吾不信汝。<a id="a-NF"></a>当将汝至神树所立誓。<a id="a-NG"></a>妇言。<a id="a-NH"></a>甚佳。<a id="a-NI"></a>夫持斋七日。<a id="a-NJ"></a>始入斋室。<a id="a-NK"></a>妇密语琢银儿。<a id="a-NL"></a>汝诈作狂乱头于市。<a id="a-NM"></a>逢人抱持牵引弄之。<a id="a-NN"></a>夫斋竟便将妇出。<a id="a-NO"></a>妇言。<a id="a-NP"></a>我不见市。<a id="a-NQ"></a>卿将我过市。<a id="a-NR"></a>琢银儿便来抱持诈狂卧地。<a id="a-NS"></a>妇便哮呼其夫。<a id="a-NT"></a>何为使人抱持我耶。<a id="a-NU"></a>夫言。<a id="a-NV"></a>此是狂人。<a id="a-NW"></a>何须记录。<a id="a-NX"></a>夫妇俱到神所。<a id="a-NY"></a>叩头言。<a id="a-NZ"></a>我生来不作恶。<a id="a-Na"></a>但为狂人所抱。<a id="a-Nb"></a>妇便得活。<a id="a-Nc"></a>夫默然而惭。<a id="a-Nd"></a>佛言。<a id="a-Ne"></a>当知一切女人。<a id="a-Nf"></a>奸诈如是。<a id="a-Ng"></a>不可信也。</p>
  <p id="aNh">又十诵律云。<a id="a-Ni"></a>佛在舍卫国。<a id="a-Nj"></a>有一婆罗门生女。<a id="a-Nk"></a>面貌端正颜色清净。<a id="a-Nl"></a>名曰妙光。<a id="a-Nm"></a>相师占曰。<a id="a-Nn"></a>是女后当与五百男共通。<a id="a-No"></a>诸人闻已。<a id="a-Np"></a>女年十二无有求者。<a id="a-Nq"></a>时婆罗门有邻比估客。<a id="a-Nr"></a>常入海采宝。<a id="a-Ns"></a>是估客。<a id="a-Nt"></a>于楼上遥见是女即生欲心。<a id="a-Nu"></a>问余人言。<a id="a-Nv"></a>是谁女耶。<a id="a-Nw"></a>答是某甲婆罗门女。<a id="a-Nx"></a>有取者耶。<a id="a-Ny"></a>答言无。<a id="a-Nz"></a>有求者耶。<a id="a-O0"></a>答言未也。<a id="a-O1"></a>问何故无人求耶。<a id="a-O2"></a>答曰。<a id="a-O3"></a>此女有一过罪。<a id="a-O4"></a>相师占曰。<a id="a-O5"></a>是女后当与五百男子共通。<a id="a-O6"></a>所以无求者。<a id="a-O7"></a>时估客念言。<a id="a-O8"></a>除沙门释子。<a id="a-O9"></a>无入我舍者。<a id="a-OA"></a>即往求取。<a id="a-OB"></a>女到未久。<a id="a-OC"></a>估客结伴欲入海中。<a id="a-OD"></a>唤守门者语言。<a id="a-OE"></a>我欲入海。<a id="a-OF"></a>莫听男子强入我舍。<a id="a-OG"></a>除沙门释子。<a id="a-OH"></a>此是无过。<a id="a-OI"></a>答言尔。<a id="a-OJ"></a>去后沙门于舍乞食。<a id="a-OK"></a>是女见已语言。<a id="a-OL"></a>共我行欲。<a id="a-OM"></a>诸比丘不知白佛。<a id="a-ON"></a>佛言。<a id="a-OO"></a>此舍必有非梵行。<a id="a-OP"></a>汝不应往。<a id="a-OQ"></a>此女后得病。<a id="a-OR"></a>于夜命终。<a id="a-OS"></a>其家人以庄严具。<a id="a-OT"></a>合弃死处。<a id="a-OU"></a>时有五百群贼。<a id="a-OV"></a>于此处行。<a id="a-OW"></a>见死女即生欲心。<a id="a-OX"></a>便就行欲。<a id="a-OY"></a>是女先语沙门婆罗门。<a id="a-OZ"></a>共我行欲。<a id="a-Oa"></a>以此因缘故堕恶道。<a id="a-Ob"></a>在彼国北方。<a id="a-Oc"></a>生作淫龙。<a id="a-Od"></a>名毗摩达多。</p>
  <p id="aOe">正报颂曰。</p>
  <p id="aOf">邪淫入地狱　　登彼刀叶林</p>
  <p id="aOg">热铁钉其口　　洋铜灌入心</p>
  <p id="aOh">毒龙碎骨髓　　金刚鼠食阴</p>
  <p id="aOi">铜柱缘上下　　铁床卧隐深</p>
  <p id="aOj">习报颂曰。</p>
  <p id="aOk">昏淫乱情色　　受苦无表里</p>
  <p id="aOl">余业得人身　　自妻恒背己</p>
  <p id="aOm">彼此怀猜忌　　孰肯顺情旨</p>
  <p id="aOn">稍有性灵人　　宁得无惭耻</p>
  <p data-pb></p>
  <h2 id="aOo">妄语缘第四</h2>
  <p id="aOp">惟夫禀形人世。<a id="a-Oq"></a>逢斯秽浊之时。<a id="a-Or"></a>受质伪身。<a id="a-Os"></a>恒在虚诈之境。<a id="a-Ot"></a>所以妄想虚构。<a id="a-Ou"></a>惑倒交怀。<a id="a-Ov"></a>违心背理。<a id="a-Ow"></a>出语皆虚。<a id="a-Ox"></a>诳惑前人。<a id="a-Oy"></a>令他妄解。<a id="a-Oz"></a>致使万苦争缠百忧总萃。<a id="a-P0"></a>种虚妄之因感得轻贱之报。<a id="a-P1"></a>地狱重苦更加汤炭。<a id="a-P2"></a>迷法乱真。<a id="a-P3"></a>寔由妄语也。</p>
  <p id="aP4">如正法念经偈言。</p>
  <p id="aP5">妄语言说者　　恼一切众生</p>
  <p id="aP6">彼常如黑暗　　有命亦同死</p>
  <p id="aP7">语刀自割舌　　云何舌不堕</p>
  <p id="aP8">若妄语言说　　则失实功德</p>
  <p id="aP9">若人妄说语　　口中有毒蛇</p>
  <p id="aPA">刀在口中住　　焰火口中然</p>
  <p id="aPB">口中毒是毒　　蛇上毒非毒</p>
  <p id="aPC">口毒割众生　　命终堕地狱</p>
  <p id="aPD">若人妄说语　　自口中出脓</p>
  <p id="aPE">舌则是泥浊　　舌亦如炽火</p>
  <p id="aPF">若人妄谗语　　彼人速轻贱</p>
  <p id="aPG">为善人舍离　　天则不摄护</p>
  <p id="aPH">常憎嫉他人　　与诸众生恶</p>
  <p id="aPI">方便恼乱他　　因是入地狱</p>
  <p id="aPJ">又优婆塞戒经偈云。</p>
  <p id="aPK">若复有人　　乐于妄语　　是人现得</p>
  <p id="aPL">恶口恶色　　所言虽实　　人不信受</p>
  <p id="aPM">众皆增恶　　不喜见之　　是名现世</p>
  <p id="aPN">恶业之报　　舍此身已　　入于地狱</p>
  <p id="aPO">受大苦楚　　饥渴热恼　　是名后世</p>
  <p id="aPP">恶业之报　　若得人身　　口不具足</p>
  <p id="aPQ">所说虽实　　人不信受　　见者不乐</p>
  <p id="aPR">虽说正法　　人不乐闻　　是一恶人</p>
  <p id="aPS">因缘力故　　一切外物　　资生减少</p>
  <p id="aPT">以此证知。<a id="a-PU"></a>妄语之人三世受苦。</p>
  <p id="aPV">又禅秘要经云。<a id="a-PW"></a>若有四众。<a id="a-PX"></a>于佛法中。<a id="a-PY"></a>为利养故贪求无厌。<a id="a-PZ"></a>为好名闻。<a id="a-Pa"></a>而假伪作恶。<a id="a-Pb"></a>实不坐禅。<a id="a-Pc"></a>身口放逸。<a id="a-Pd"></a>行放逸行。<a id="a-Pe"></a>贪利养故。<a id="a-Pf"></a>自言坐禅。<a id="a-Pg"></a>如是比丘。<a id="a-Ph"></a>犯偷兰遮。<a id="a-Pi"></a>过时不说。<a id="a-Pj"></a>自不改悔。<a id="a-Pk"></a>经须臾间即犯十三僧残。<a id="a-Pl"></a>若经一日至于二日。<a id="a-Pm"></a>当知此比丘是人中贼罗刹魁脍。<a id="a-Pn"></a>必堕恶道。<a id="a-Po"></a>犯大重罪。<a id="a-Pp"></a>若比丘比丘尼。<a id="a-Pq"></a>实不见白骨自言见白骨。<a id="a-Pr"></a>乃至阿那般那。<a id="a-Ps"></a>是比丘比丘尼。<a id="a-Pt"></a>诳惑诸天龙鬼神等。<a id="a-Pu"></a>此恶人辈是魔波旬种。<a id="a-Pv"></a>为妄语故。<a id="a-Pw"></a>自说言我得不净观乃至顶法。<a id="a-Px"></a>此妄语人。<a id="a-Py"></a>命终之后。<a id="a-Pz"></a>疾于电雨。<a id="a-Q0"></a>必定当堕阿鼻地狱。<a id="a-Q1"></a>寿命一劫。<a id="a-Q2"></a>从地狱出。<a id="a-Q3"></a>堕饿鬼中。<a id="a-Q4"></a>八千岁时。<a id="a-Q5"></a>啖热铁丸。<a id="a-Q6"></a>从饿鬼出堕畜生中。<a id="a-Q7"></a>身恒负重。<a id="a-Q8"></a>死复剥皮。<a id="a-Q9"></a>经五百身。<a id="a-QA"></a>还生人中。<a id="a-QB"></a>聋盲喑哑癃残百病。<a id="a-QC"></a>以为衣服。<a id="a-QD"></a>如是经苦不可具说。</p>
  <p id="aQE">又正法念经偈云。</p>
  <p id="aQF">甘露及毒药　　皆在人舌中</p>
  <p id="aQG">甘露谓实语　　妄语则为毒</p>
  <p id="aQH">若人须甘露　　彼人住实语</p>
  <p id="aQI">若人须毒者　　彼人妄语说</p>
  <p id="aQJ">毒不决定死　　妄语则决定</p>
  <p id="aQK">若人妄语说　　彼得言死人</p>
  <p id="aQL">妄语不自利　　亦不益他人</p>
  <p id="aQM">若自他不乐　　云何妄语说</p>
  <p id="aQN">若人恶分别　　喜乐妄说语</p>
  <p id="aQO">飞堕火刀上　　得如是苦恼</p>
  <p id="aQP">毒害虽甚恶　　唯能杀一身</p>
  <p id="aQQ">妄语恶业者　　百千身被坏</p>
  <p id="aQR">又佛说须赖经云。<a id="a-QS"></a>佛言。<a id="a-QT"></a>夫妄言者。<a id="a-QU"></a>为自欺身亦欺他人。<a id="a-QV"></a>妄言者。<a id="a-QW"></a>令人身臭。<a id="a-QX"></a>心口无信。<a id="a-QY"></a>令其心恼。<a id="a-QZ"></a>妄言者。<a id="a-Qa"></a>令其口臭。<a id="a-Qb"></a>令其身色大神所弃。<a id="a-Qc"></a>妄言者。<a id="a-Qd"></a>亡失一切诸善本。<a id="a-Qe"></a>于己愚冥迷失善路。<a id="a-Qf"></a>妄言者。<a id="a-Qg"></a>一切恶本。<a id="a-Qh"></a>断绝善行闲居之本。</p>
  <p id="aQi">又正法念经。<a id="a-Qj"></a>阎罗王。<a id="a-Qk"></a>责疏罪人。<a id="a-Ql"></a>说偈言。</p>
  <p id="aQm">实语得安乐　　实语得涅槃</p>
  <p id="aQn">妄语生苦果　　今来在此受</p>
  <p id="aQo">若不舍妄语　　则得一切苦</p>
  <p id="aQp">实语不须买　　易得而不难</p>
  <p id="aQq">实非异国来　　非从异人求</p>
  <p id="aQr">何故舍实语　　喜乐妄语说</p>
  <p id="aQs">妄语言说者　　是地狱因缘</p>
  <p id="aQt">因缘前已作　　唱唤何所益</p>
  <p id="aQu">妄语第一火　　尚能烧大海</p>
  <p id="aQv">况烧妄语人　　犹如烧草木</p>
  <p id="aQw">若人舍实语　　而作妄言说</p>
  <p id="aQx">如是痴恶人　　弃宝而取石</p>
  <p id="aQy">若人不自爱　　而爱于地狱</p>
  <p id="aQz">自身妄语火　　此处自烧身</p>
  <p id="aR0">实语甚易得　　庄严一切人</p>
  <p id="aR1">舍实语妄说　　痴故到此处</p>
  <p id="aR2">又智度论说偈云。</p>
  <p id="aR3">实语第一戒　　实语升天梯</p>
  <p id="aR4">实语小如大　　妄语入地狱</p>
  <p id="aR5">又萨婆多论云。<a id="a-R6"></a>不妄语者。<a id="a-R7"></a>若说法议论传语一切是非。<a id="a-R8"></a>莫自称为是。<a id="a-R9"></a>常令推寄有本。<a id="a-RA"></a>则无过也。<a id="a-RB"></a>不尔斧在口中。<a id="a-RC"></a>又十诵律云。<a id="a-RD"></a>若语高姓人。<a id="a-RE"></a>云是下贱。<a id="a-RF"></a>若语两眼人。<a id="a-RG"></a>云是一眼。<a id="a-RH"></a>并得妄语。<a id="a-RI"></a>又语一眼人汝是瞎眼人。<a id="a-RJ"></a>并得轻恼他罪。</p>
  <p id="aRK">正报颂曰。</p>
  <p id="aRL">妄语诳人巧　　地狱受罪拙</p>
  <p id="aRM">焰锯解其形　　热铁耕其舌</p>
  <p id="aRN">灌之以洋铜　　[厭/石]之以刚铁</p>
  <p id="aRO">悲痛碎骨髓　　呻吟常呜咽</p>
  <p id="aRP">习报颂曰。</p>
  <p id="aRQ">妄语入三涂　　三涂罪已决</p>
  <p id="aRR">余业生人道　　被谤常忧结</p>
  <p id="aRS">还为他所诳　　恨心如火热</p>
  <p id="aRT">智者勿尤人　　验果因须灭</p>
  <p data-pb></p>
  <h2 id="aRU">恶口缘第五</h2>
  <p id="aRV">凡夫毒炽恚火常然。<a id="a-RW"></a>逢缘起障触境生嗔。<a id="a-RX"></a>所以发言一怒。<a id="a-RY"></a>冲口烧心。<a id="a-RZ"></a>损害前人。<a id="a-Ra"></a>痛于刀割。<a id="a-Rb"></a>乖菩萨之善心。<a id="a-Rc"></a>违如来之慈训。<a id="a-Rd"></a>故业报差别经偈云。</p>
  <p id="aRe">粗言触恼人　　好发他阴私</p>
  <p id="aRf">刚强难调伏　　生焰口饿鬼</p>
  <p id="aRg">又智度论云。<a id="a-Rh"></a>或有饿鬼。<a id="a-Ri"></a>先世恶口。<a id="a-Rj"></a>好以粗语加彼众生。<a id="a-Rk"></a>众生增恶。<a id="a-Rl"></a>见之如仇。<a id="a-Rm"></a>以此罪故堕饿鬼中。<a id="a-Rn"></a>又法句经云。<a id="a-Ro"></a>虽为沙门。<a id="a-Rp"></a>不摄身口。<a id="a-Rq"></a>粗言恶说。<a id="a-Rr"></a>多所中伤。<a id="a-Rs"></a>众所不爱。<a id="a-Rt"></a>智者不惜。<a id="a-Ru"></a>身死神去轮转三涂。<a id="a-Rv"></a>自生自死苦恼无量。<a id="a-Rw"></a>诸佛贤圣所不爱惜。<a id="a-Rx"></a>假令众生。<a id="a-Ry"></a>身虽无过。<a id="a-Rz"></a>不慎口业。<a id="a-S0"></a>亦堕恶道。<a id="a-S1"></a>故论云。<a id="a-S2"></a>时有一鬼。<a id="a-S3"></a>头似猪头。<a id="a-S4"></a>臭虫从口出。<a id="a-S5"></a>身有金色光明。<a id="a-S6"></a>是鬼宿世作比丘。<a id="a-S7"></a>恶口骂詈客比丘。<a id="a-S8"></a>身持净戒故身有光明。<a id="a-S9"></a>口有恶言故臭虫从口出。</p>
  <p id="aSA">又增一阿含经云。<a id="a-SB"></a>宁以利剑截割其舌。<a id="a-SC"></a>不以恶言粗语堕三恶道。<a id="a-SD"></a>又护口经云。<a id="a-SE"></a>过去迦葉如来出现于世。<a id="a-SF"></a>敷说法教。<a id="a-SG"></a>教化已周。<a id="a-SH"></a>于无余泥洹界而般涅槃后。<a id="a-SI"></a>时有三藏比丘。<a id="a-SJ"></a>名曰黄头。<a id="a-SK"></a>众僧告敕。<a id="a-SL"></a>一切杂使不命卿涉。<a id="a-SM"></a>但与诸后学者说诸妙法。<a id="a-SN"></a>时三藏比丘。<a id="a-SO"></a>内心轻蔑。<a id="a-SP"></a>不免僧命。<a id="a-SQ"></a>便与后学。<a id="a-SR"></a>敷演经义。<a id="a-SS"></a>唤受义曰。<a id="a-ST"></a>速前象头。<a id="a-SU"></a>次唤第二者曰马头。<a id="a-SV"></a>复唤骆驼头。<a id="a-SW"></a>猪头。<a id="a-SX"></a>羊头。<a id="a-SY"></a>师子头。<a id="a-SZ"></a>虎头。<a id="a-Sa"></a>如是唤众兽之类不可称数。<a id="a-Sb"></a>虽授经义不免其罪。<a id="a-Sc"></a>身坏命终入地狱中。<a id="a-Sd"></a>经历数千万劫。<a id="a-Se"></a>受苦无量。<a id="a-Sf"></a>余罪未毕。<a id="a-Sg"></a>从地狱出生大海中。<a id="a-Sh"></a>受水性形。<a id="a-Si"></a>一身百头形体极大。<a id="a-Sj"></a>异类见之皆悉驰走。</p>
  <p id="aSk">又出曜经云。<a id="a-Sl"></a>昔佛在世时。<a id="a-Sm"></a>尊者满足。<a id="a-Sn"></a>诣饿鬼界。<a id="a-So"></a>见一饿鬼形状丑陋。<a id="a-Sp"></a>见者毛竖莫不畏惧。<a id="a-Sq"></a>身出炽焰如大火聚。<a id="a-Sr"></a>口出疽虫。<a id="a-Ss"></a>脓血流溢臭气叵近。<a id="a-St"></a>或口出火长数十丈。<a id="a-Su"></a>或眼耳鼻身体支节。<a id="a-Sv"></a>放诸火焰长数十丈。<a id="a-Sw"></a>唇口垂倒像如野猪。<a id="a-Sx"></a>身体纵广一由旬也。<a id="a-Sy"></a>手自抓掴。<a id="a-Sz"></a>举声[口*睪]哭。<a id="a-T0"></a>驰走东西。<a id="a-T1"></a>满足见问。<a id="a-T2"></a>汝作何罪今受此苦。<a id="a-T3"></a>饿鬼报曰。<a id="a-T4"></a>吾昔出家。<a id="a-T5"></a>恋着房舍悭贪不舍。<a id="a-T6"></a>自恃豪族出言臭恶。<a id="a-T7"></a>若见持戒精进比丘。<a id="a-T8"></a>辄复骂辱。<a id="a-T9"></a>戾口戾眼或戾是非。<a id="a-TA"></a>故受此苦。<a id="a-TB"></a>宁以利刀自割其舌积劫受苦。<a id="a-TC"></a>不以一日骂谤精进持戒比丘。<a id="a-TD"></a>尊者若还阎浮提地时。<a id="a-TE"></a>以我形状诫诸比丘。<a id="a-TF"></a>善护口过勿妄出言。<a id="a-TG"></a>见持戒者。<a id="a-TH"></a>念宣其德。<a id="a-TI"></a>自我受此饿鬼形来。<a id="a-TJ"></a>数千万岁。<a id="a-TK"></a>常受此苦。<a id="a-TL"></a>却后命终当入地狱。<a id="a-TM"></a>说此语已[口*睪]哭投地。<a id="a-TN"></a>如太山崩。<a id="a-TO"></a>天翻地覆。<a id="a-TP"></a>斯由口过故使然矣。</p>
  <p id="aTQ">又百缘经云。<a id="a-TR"></a>有长者妇怀妊。<a id="a-TS"></a>身体臭秽都不可近。<a id="a-TT"></a>年满生儿。<a id="a-TU"></a>连骸骨立。<a id="a-TV"></a>羸瘦憔悴。<a id="a-TW"></a>不可目视。<a id="a-TX"></a>又多粪屎涂身而生。<a id="a-TY"></a>年渐长大。<a id="a-TZ"></a>不欲在家。<a id="a-Ta"></a>贪嗜粪秽不肯舍离。<a id="a-Tb"></a>父母诸亲恶不欲见。<a id="a-Tc"></a>驱令远舍使不得近。<a id="a-Td"></a>即便在外常食粪秽。<a id="a-Te"></a>诸人见已。<a id="a-Tf"></a>因为立字名啖婆罗。<a id="a-Tg"></a>值佛出家得阿罗汉果。<a id="a-Th"></a>由过去世时。<a id="a-Ti"></a>有佛出世名拘留孙。<a id="a-Tj"></a>出家为寺主。<a id="a-Tk"></a>有诸檀越。<a id="a-Tl"></a>洗浴众僧讫复以香油涂身。<a id="a-Tm"></a>有一罗汉。<a id="a-Tn"></a>寺主见已嗔恚骂詈。<a id="a-To"></a>汝出家人。<a id="a-Tp"></a>香油涂身。<a id="a-Tq"></a>如似人粪涂汝身上。<a id="a-Tr"></a>罗汉愍之为现神通。<a id="a-Ts"></a>寺主见已忏悔辞谢愿除罪咎。<a id="a-Tt"></a>缘是恶骂。<a id="a-Tu"></a>五百世中身常臭秽。<a id="a-Tv"></a>不可附近。<a id="a-Tw"></a>由昔出家向彼悔故。<a id="a-Tx"></a>今得值我出家得道。<a id="a-Ty"></a>是故众生应护口业。<a id="a-Tz"></a>莫相骂辱。</p>
  <p id="aU0">又贤愚经云。<a id="a-U1"></a>昔佛在世时。<a id="a-U2"></a>与诸比丘向毗舍离。<a id="a-U3"></a>到梨越河。<a id="a-U4"></a>见人捕鱼。<a id="a-U5"></a>网得一鱼身有百头。<a id="a-U6"></a>有五百人挽不出水。<a id="a-U7"></a>是时河边有五百人。<a id="a-U8"></a>而共放牛即借挽之。<a id="a-U9"></a>千人并力方得出水。<a id="a-UA"></a>见而怪之。<a id="a-UB"></a>众人竞看。<a id="a-UC"></a>佛与比丘往到鱼所。<a id="a-UD"></a>而问鱼言。<a id="a-UE"></a>汝是迦毗[黍-禾+利]不。<a id="a-UF"></a>鱼答言是。<a id="a-UG"></a>复问鱼言。<a id="a-UH"></a>教匠汝者今在何处。<a id="a-UI"></a>鱼答佛言。<a id="a-UJ"></a>堕阿毗狱。<a id="a-UK"></a>阿难见已问其因缘。<a id="a-UL"></a>佛告阿难。<a id="a-UM"></a>乃往过去迦葉佛时。<a id="a-UN"></a>有婆罗门。<a id="a-UO"></a>生一男儿。<a id="a-UP"></a>字迦毗梨。<a id="a-UQ"></a>聪明博达多闻第一。<a id="a-UR"></a>父死之后。<a id="a-US"></a>其母问儿。<a id="a-UT"></a>汝今高明。<a id="a-UU"></a>世间颇有更胜汝不。<a id="a-UV"></a>儿答母言。<a id="a-UW"></a>沙门殊胜。<a id="a-UX"></a>我有所疑往问沙门。<a id="a-UY"></a>为我解说令我开解。<a id="a-UZ"></a>彼若问我。<a id="a-Ua"></a>我不能答。<a id="a-Ub"></a>母即语言。<a id="a-Uc"></a>汝今何不学习其法。<a id="a-Ud"></a>儿答母言。<a id="a-Ue"></a>若欲习者。<a id="a-Uf"></a>当作沙门。<a id="a-Ug"></a>我是白衣。<a id="a-Uh"></a>何缘得学。<a id="a-Ui"></a>母语儿言。<a id="a-Uj"></a>汝今且可伪作沙门。<a id="a-Uk"></a>学达还家。<a id="a-Ul"></a>儿受母教。<a id="a-Um"></a>即作比丘经少时间。<a id="a-Un"></a>学通三藏还来归家。<a id="a-Uo"></a>母复问儿。<a id="a-Up"></a>今得胜未。<a id="a-Uq"></a>儿答母言。<a id="a-Ur"></a>由未胜也。<a id="a-Us"></a>母语儿言。<a id="a-Ut"></a>自今已往。<a id="a-Uu"></a>若共谈论。<a id="a-Uv"></a>傥不如时便可骂辱。<a id="a-Uw"></a>汝当得胜。<a id="a-Ux"></a>儿受母教。<a id="a-Uy"></a>后论不如即便骂言。<a id="a-Uz"></a>汝等沙门愚騃无识。<a id="a-V0"></a>头如兽头。<a id="a-V1"></a>百兽之头无不比之。<a id="a-V2"></a>缘是骂故今受鱼身。<a id="a-V3"></a>一身百头驼驴牛马猪羊犬等众兽之头无不备有。<a id="a-V4"></a>阿难问佛。<a id="a-V5"></a>何时当得脱此鱼身。<a id="a-V6"></a>佛告阿难。<a id="a-V7"></a>此贤劫中。<a id="a-V8"></a>千佛过去犹故不脱此鱼身。<a id="a-V9"></a>以是因缘。<a id="a-VA"></a>身口意业不可不慎。</p>
  <p id="aVB">又王玄策行传云。<a id="a-VC"></a>佛在世时。<a id="a-VD"></a>毗耶梨城观一切众生有苦恼者。<a id="a-VE"></a>即欲救拔。<a id="a-VF"></a>乃观见此国。<a id="a-VG"></a>有鸡越吒二众。<a id="a-VH"></a>总五百人。<a id="a-VI"></a>于婆(去音)罗俱末底河。<a id="a-VJ"></a>网得摩梨大鱼。<a id="a-VK"></a>十有八首。<a id="a-VL"></a>三十六眼。<a id="a-VM"></a>其头多兽(自外同前)佛为说法。<a id="a-VN"></a>鱼闻法已便即命终。<a id="a-VO"></a>得生天上而为天子。<a id="a-VP"></a>却观本身。<a id="a-VQ"></a>身是大鱼。<a id="a-VR"></a>蒙佛说法遂得生天。<a id="a-VS"></a>乃持诸种香花璎珞宝珠。<a id="a-VT"></a>从天而下至佛供养。<a id="a-VU"></a>于时二众并发心悔过。<a id="a-VV"></a>即于俱末底河北一百余步。<a id="a-VW"></a>烧焚鱼网。<a id="a-VX"></a>铜瓶盛灰埋之。<a id="a-VY"></a>向说法处于上起塔。<a id="a-VZ"></a>尊像俨然至今现在。<a id="a-Va"></a>雕饰如法睹者生善。</p>
  <p id="aVb">又百缘经云。<a id="a-Vc"></a>昔佛在世时。<a id="a-Vd"></a>波斯匿王妇末利夫人。<a id="a-Ve"></a>产生一女字曰金刚。<a id="a-Vf"></a>面貌极丑。<a id="a-Vg"></a>身体粗涩犹如蛇皮。<a id="a-Vh"></a>头发粗强犹如马尾。<a id="a-Vi"></a>王见不喜。<a id="a-Vj"></a>敕闭深宫不令出外。<a id="a-Vk"></a>年渐长大任当嫁娶。<a id="a-Vl"></a>便遣一臣。<a id="a-Vm"></a>推觅一人本是豪族今贫乏者。<a id="a-Vn"></a>卿可将来。<a id="a-Vo"></a>臣受敕已。<a id="a-Vp"></a>觅得付王。<a id="a-Vq"></a>王将屏处。<a id="a-Vr"></a>密私语言。<a id="a-Vs"></a>闻卿豪族今者贫穷。<a id="a-Vt"></a>我有一女面貌极丑。<a id="a-Vu"></a>卿幸纳受当相供给。<a id="a-Vv"></a>时此贫人。<a id="a-Vw"></a>跪白王曰。<a id="a-Vx"></a>正使大王以狗见赐。<a id="a-Vy"></a>亦不敢违。<a id="a-Vz"></a>岂况王女末利所生。<a id="a-W0"></a>王即妻之。<a id="a-W1"></a>为造宅舍门户七重。<a id="a-W2"></a>王嘱女夫。<a id="a-W3"></a>自捉户钩出入牢闭。<a id="a-W4"></a>勿使人见。<a id="a-W5"></a>王出财物供给女婿。<a id="a-W6"></a>无所乏少。<a id="a-W7"></a>拜为大臣。<a id="a-W8"></a>后与豪贵共为邑会。<a id="a-W9"></a>聚会之契令妇共赴。<a id="a-WA"></a>自余诸人。<a id="a-WB"></a>各将妇来。<a id="a-WC"></a>唯此大臣独不将赴。<a id="a-WD"></a>众人疑怪。<a id="a-WE"></a>彼人妇者。<a id="a-WF"></a>或能端正。<a id="a-WG"></a>或可极丑。<a id="a-WH"></a>不能显现。<a id="a-WI"></a>是以不来。<a id="a-WJ"></a>复于后会密共劝酒令使醉卧。<a id="a-WK"></a>解取门钩。<a id="a-WL"></a>遣其五人造家往看。<a id="a-WM"></a>至家开门。<a id="a-WN"></a>妇疑非夫。<a id="a-WO"></a>内自克责懊恼而言。<a id="a-WP"></a>我宿何罪。<a id="a-WQ"></a>为夫幽闭不睹日月。<a id="a-WR"></a>即便至心遥礼世尊。<a id="a-WS"></a>愿佛慈悲来到我前。<a id="a-WT"></a>暂救苦厄。<a id="a-WU"></a>佛知其意。<a id="a-WV"></a>即于女前地中踊出。<a id="a-WW"></a>绀发相现。<a id="a-WX"></a>其女举头。<a id="a-WY"></a>见佛发相。<a id="a-WZ"></a>敬心欢喜。<a id="a-Wa"></a>女发自然如绀青色。<a id="a-Wb"></a>佛渐现面。<a id="a-Wc"></a>女心倍喜。<a id="a-Wd"></a>面复端正。<a id="a-We"></a>更令粗皮自然化灭。<a id="a-Wf"></a>佛悉现身令女尽见。<a id="a-Wg"></a>更增欢喜。<a id="a-Wh"></a>身体端正犹如天女。<a id="a-Wi"></a>佛便为说种种法要。<a id="a-Wj"></a>得须陀洹果。<a id="a-Wk"></a>时佛去后。<a id="a-Wl"></a>五人入见端正少双。<a id="a-Wm"></a>观看已竟还闭门户。<a id="a-Wn"></a>系钩本处。<a id="a-Wo"></a>其人还家见妇端正。<a id="a-Wp"></a>欣然问言。<a id="a-Wq"></a>汝是何人。<a id="a-Wr"></a>妇答夫言。<a id="a-Ws"></a>我是汝妇。<a id="a-Wt"></a>夫即语言。<a id="a-Wu"></a>汝前极丑。<a id="a-Wv"></a>何缘端正乃尔。<a id="a-Ww"></a>妇便白夫。<a id="a-Wx"></a>具说上事。<a id="a-Wy"></a>妇复向夫。<a id="a-Wz"></a>我欲见王。<a id="a-X0"></a>汝当为我通白消息。<a id="a-X1"></a>夫往白王。<a id="a-X2"></a>女郎今者欲来相见。<a id="a-X3"></a>王答女夫。<a id="a-X4"></a>莫道此事。<a id="a-X5"></a>急当牢闭慎勿令出。<a id="a-X6"></a>女夫白王。<a id="a-X7"></a>女郎今者蒙佛威神。<a id="a-X8"></a>便得端正天女无异。<a id="a-X9"></a>王闻是已。<a id="a-XA"></a>即遣往迎。<a id="a-XB"></a>见女端正欢喜无量。<a id="a-XC"></a>将诣佛所而白佛言。<a id="a-XD"></a>不审此女宿种何福。<a id="a-XE"></a>乃生豪贵而复丑陋。<a id="a-XF"></a>佛告王言。<a id="a-XG"></a>乃往过去。<a id="a-XH"></a>波罗柰国有一长者。<a id="a-XI"></a>恒常供养一辟支佛。<a id="a-XJ"></a>身体丑陋。<a id="a-XK"></a>时长者家有一小女。<a id="a-XL"></a>见辟支佛恶心骂言。<a id="a-XM"></a>面貌丑陋身皮粗恶。<a id="a-XN"></a>何期可憎。<a id="a-XO"></a>时辟支佛。<a id="a-XP"></a>欲入涅槃便现神力。<a id="a-XQ"></a>作十八变。<a id="a-XR"></a>其女见已。<a id="a-XS"></a>即时自责求哀忏悔。<a id="a-XT"></a>缘于过去骂辟支故。<a id="a-XU"></a>生常丑陋。<a id="a-XV"></a>由还忏悔今得端正。<a id="a-XW"></a>以供养故。<a id="a-XX"></a>所生之处。<a id="a-XY"></a>豪尊富贵快乐无极。</p>
  <p id="aXZ">又兴起行经云。<a id="a-Xa"></a>释迦过去以恶语道迦葉秃头沙门何有佛道。<a id="a-Xb"></a>故今六年。<a id="a-Xc"></a>受日食一麻一米大豆。<a id="a-Xd"></a>苦行如是。</p>
  <p id="aXe">又修行道地经偈云。</p>
  <p id="aXf">口痴而心刚　　不柔无善言</p>
  <p id="aXg">常怀恶两舌　　不念人善利</p>
  <p id="aXh">所言不了了　　藏恶在于心</p>
  <p id="aXi">如灰覆炭火　　设蹑烧人足</p>
  <p id="aXj">共语常柔和　　顺从言可人</p>
  <p id="aXk">言行而相副　　心身不伤人</p>
  <p id="aXl">譬如好花树　　成实亦甘美</p>
  <p id="aXm">佛尊解脱是　　心口之谋相</p>
  <p id="aXn">又百缘经云。<a id="a-Xo"></a>佛在世时。<a id="a-Xp"></a>王舍城中有一长者。<a id="a-Xq"></a>财宝无量不可称计。<a id="a-Xr"></a>其妇足满十月。<a id="a-Xs"></a>便欲产子。<a id="a-Xt"></a>然不肯出。<a id="a-Xu"></a>寻重有身。<a id="a-Xv"></a>足满十月。<a id="a-Xw"></a>复产一子。<a id="a-Xx"></a>先怀者住在右胁。<a id="a-Xy"></a>如是次第怀妊九子。<a id="a-Xz"></a>各满十月而产。<a id="a-Y0"></a>唯先一子故在胎中。<a id="a-Y1"></a>不肯出外。<a id="a-Y2"></a>其母极患。<a id="a-Y3"></a>设诸汤药以自疗治。<a id="a-Y4"></a>病无降损。<a id="a-Y5"></a>嘱及家中。<a id="a-Y6"></a>我腹中子。<a id="a-Y7"></a>故活不死。<a id="a-Y8"></a>今若设终。<a id="a-Y9"></a>必开我腹取子养育。<a id="a-YA"></a>其母于时不免所患即便命终。<a id="a-YB"></a>时诸眷属载其尸骸诣于冢间。<a id="a-YC"></a>请大医耆婆破腹看之。<a id="a-YD"></a>得一小儿形状故小。<a id="a-YE"></a>头须皓白俯膢而行。<a id="a-YF"></a>四向顾视。<a id="a-YG"></a>语诸亲言。<a id="a-YH"></a>汝等当知。<a id="a-YI"></a>我由先身恶口骂辱众僧故。<a id="a-YJ"></a>处此熟藏中。<a id="a-YK"></a>经六十年。<a id="a-YL"></a>受是苦恼。<a id="a-YM"></a>难可叵当。<a id="a-YN"></a>诸亲闻已号啼悲哭。<a id="a-YO"></a>不能答之。<a id="a-YP"></a>尔时世尊。<a id="a-YQ"></a>遥知此儿善根已熟。<a id="a-YR"></a>将诸大众。<a id="a-YS"></a>往到尸所。<a id="a-YT"></a>告小儿言。<a id="a-YU"></a>汝是长老比丘不。<a id="a-YV"></a>答言。<a id="a-YW"></a>实是。<a id="a-YX"></a>第二第三亦如是问。<a id="a-YY"></a>故言道是。<a id="a-YZ"></a>时诸大众。<a id="a-Ya"></a>见此小儿与佛答对。<a id="a-Yb"></a>各怀疑惑。<a id="a-Yc"></a>前白佛言。<a id="a-Yd"></a>今此老儿宿造何业。<a id="a-Ye"></a>在腹发白俯膢而行。<a id="a-Yf"></a>复与如来共相答问。<a id="a-Yg"></a>尔时世尊告诸大众。<a id="a-Yh"></a>此贤劫中有佛出世。<a id="a-Yi"></a>号曰迦葉。<a id="a-Yj"></a>有诸比丘夏坐安居。<a id="a-Yk"></a>众僧和合。<a id="a-Yl"></a>差一比丘年在老耄为僧维那。<a id="a-Ym"></a>共立制限于此夏坐。<a id="a-Yn"></a>要得道者听共自恣。<a id="a-Yo"></a>若未得者不听自恣。<a id="a-Yp"></a>今此维那独不得道。<a id="a-Yq"></a>僧皆不听布萨自恣。<a id="a-Yr"></a>心怀懊恼而作是言。<a id="a-Ys"></a>我独为尔营理僧事。<a id="a-Yt"></a>令汝等辈安隐行道。<a id="a-Yu"></a>今复还返更不听自恣布萨羯磨。<a id="a-Yv"></a>即便嗔恚骂辱众僧。<a id="a-Yw"></a>僧寻即牵捉闭着室中。<a id="a-Yx"></a>作是唱言。<a id="a-Yy"></a>使汝等辈常处暗冥不见光明。<a id="a-Yz"></a>如我今者处此暗室。<a id="a-Z0"></a>作是语已自戮命终。<a id="a-Z1"></a>堕地狱中。<a id="a-Z2"></a>受大苦恼。<a id="a-Z3"></a>今始得脱。<a id="a-Z4"></a>故在胎中受是苦恼。<a id="a-Z5"></a>众僧闻已。<a id="a-Z6"></a>各护三业厌离生死。<a id="a-Z7"></a>得四沙门果者。<a id="a-Z8"></a>有发辟支佛心者。<a id="a-Z9"></a>有发无上菩提心者。<a id="a-ZA"></a>时诸亲属。<a id="a-ZB"></a>还将老儿诣家养育。<a id="a-ZC"></a>年渐长大放令出家。<a id="a-ZD"></a>得阿罗汉果。<a id="a-ZE"></a>佛告比丘。<a id="a-ZF"></a>缘于往昔供养众僧及作维那营理僧事故。<a id="a-ZG"></a>今得值我出家得道。<a id="a-ZH"></a>比丘闻已。<a id="a-ZI"></a>欢喜奉行。</p>
  <p id="aZJ">正报颂曰。</p>
  <p id="aZK">恶口如毒箭　　着物则破伤</p>
  <p id="aZL">地狱开门待　　投之以镬汤</p>
  <p id="aZM">割舌令自啖　　楚毒难思量</p>
  <p id="aZN">若与身无益　　慎口也何妨</p>
  <p id="aZO">习报颂曰。</p>
  <p id="aZP">恶口多触忤　　地狱被烧然</p>
  <p id="aZQ">人中有余报　　还闻刀剑言</p>
  <p id="aZR">设令有谈论　　诤讼被他怨</p>
  <p id="aZS">往报甘心受　　改恶善自鲜</p>
 </body>
</html>