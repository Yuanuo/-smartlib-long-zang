<!doctype html>
<html id="z3IBWlN1SA" data-ver="3017">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第十</h1>
  <h2 id="a2">六度部第十八(六度即为六篇)</h2>
  <h2 id="a3">布施第一(施别七缘)</h2>
  <p id="a4">述意缘 悭伪缘 财施缘 法施缘 择施缘 福田缘 相对缘。</p>
  <p data-pb></p>
  <h2 id="a5">述意缘第一</h2>
  <p id="a6">布施之业。<a id="a-7"></a>乃是众行之源。<a id="a-8"></a>既标六度之初。<a id="a-9"></a>又题四摄之首。<a id="a-A"></a>所以给孤独食。<a id="a-B"></a>散黄金而不吝。<a id="a-C"></a>须达拏王。<a id="a-D"></a>施白象而无惜。<a id="a-E"></a>尚能济其厄难。<a id="a-F"></a>忘己形躯。<a id="a-G"></a>故萨埵投身。<a id="a-H"></a>以救饥羸之命。<a id="a-I"></a>尸毗割股。<a id="a-J"></a>以代鹰鹯之餐。<a id="a-K"></a>岂况国城妻子。<a id="a-L"></a>何足经怀。<a id="a-M"></a>宝货仓储。<a id="a-N"></a>宁容在意。<a id="a-O"></a>俗书尚云。<a id="a-P"></a>解衣推食。<a id="a-Q"></a>摩头至踵。<a id="a-R"></a>车马衣裘。<a id="a-S"></a>朋友共弊。<a id="a-T"></a>莫不轻财重义。<a id="a-U"></a>爱贤好士。<a id="a-V"></a>且自财物无常。<a id="a-W"></a>何关人事。<a id="a-X"></a>苦心积聚。<a id="a-Y"></a>竟复何施。<a id="a-Z"></a>四怖交煎。<a id="a-a"></a>五家诤夺。<a id="a-b"></a>何有智人。<a id="a-c"></a>而当宝玩。<a id="a-d"></a>比见凡愚。<a id="a-e"></a>吝惜家财。<a id="a-f"></a>靡有舍心。<a id="a-g"></a>而丧躯命。<a id="a-h"></a>但为贪生。<a id="a-i"></a>恒忧不活。<a id="a-j"></a>遂使妻儿角目。<a id="a-k"></a>兄弟阋墙。<a id="a-l"></a>眷属乖离。<a id="a-m"></a>亲朋隔绝。<a id="a-n"></a>良由悭因悭缘悭法悭业。<a id="a-o"></a>乖菩萨之心。<a id="a-p"></a>妨慈悲之道。<a id="a-q"></a>不生救护之意。<a id="a-r"></a>唯起损恼之情。<a id="a-s"></a>如是之愆。<a id="a-t"></a>寔由悭贪为本也。</p>
  <h2 id="au">悭伪缘第二</h2>
  <p id="av">如菩萨处胎经。<a id="a-w"></a>佛说偈言。</p>
  <p id="ax">世多愚惑人　　守悭不布施</p>
  <p id="ay">积财千万亿　　称言是我有</p>
  <p id="az">临欲寿终时　　眼见恶鬼神</p>
  <p id="a10">刀风解其体　　无复出入息</p>
  <p id="a11">贪识随善恶　　受报甚苦辛</p>
  <p id="a12">将至受罪处　　变悔乞何及</p>
  <p id="a13">又萨遮尼揵子经偈云。</p>
  <p id="a14">贪人多积聚　　得不生厌足</p>
  <p id="a15">无明颠倒心　　常念侵损他</p>
  <p id="a16">现在多怨憎　　舍身堕恶道</p>
  <p id="a17">是故有智者　　应当念知足</p>
  <p id="a18">惜财不布施　　藏举恐人知</p>
  <p id="a19">舍身空手去　　饿鬼中受苦</p>
  <p id="a1A">饥渴寒热等　　忧悲常煎煮</p>
  <p id="a1B">知者不积聚　　为破悭贪故</p>
  <p id="a1C">又分别业报经偈云。</p>
  <p id="a1D">修行大布施　　急性多嗔怒</p>
  <p id="a1E">不依正忆念　　后作大力龙</p>
  <p id="a1F">又菩萨本行经云。<a id="a-1G"></a>若见乞者面目嚬蹙。<a id="a-1H"></a>当知是人开饿鬼门。</p>
  <p id="a1I">又大集经云。<a id="a-1J"></a>有四法障碍大乘。<a id="a-1K"></a>何等为四。<a id="a-1L"></a>一不乐惠施。<a id="a-1M"></a>二施已生悔。<a id="a-1N"></a>三施已观过。<a id="a-1O"></a>四不念苦施心。<a id="a-1P"></a>复有四法。<a id="a-1Q"></a>一为欲而施。<a id="a-1R"></a>二为嗔而施。<a id="a-1S"></a>三为痴而施。<a id="a-1T"></a>四为怖畏而施。<a id="a-1U"></a>复有四法。<a id="a-1V"></a>一不至心施。<a id="a-1W"></a>二不自手施。<a id="a-1X"></a>三不现见施。<a id="a-1Y"></a>四轻慢施。<a id="a-1Z"></a>又优婆塞戒经云。<a id="a-1a"></a>佛言。<a id="a-1b"></a>菩萨布施远离四恶。<a id="a-1c"></a>一破戒。<a id="a-1d"></a>二疑网。<a id="a-1e"></a>三邪见。<a id="a-1f"></a>四悭吝。<a id="a-1g"></a>复离五法。<a id="a-1h"></a>一施时不选有德无德。<a id="a-1i"></a>二施时不说善恶。<a id="a-1j"></a>三施时不择种姓。<a id="a-1k"></a>四施时不轻求者。<a id="a-1l"></a>五施时不恶口骂。<a id="a-1m"></a>复有三事。<a id="a-1n"></a>施已不得胜妙果报。<a id="a-1o"></a>一先多发心后则少与。<a id="a-1p"></a>二选择恶物持以施人。<a id="a-1q"></a>三既行施已心生悔恨。<a id="a-1r"></a>复有八事。<a id="a-1s"></a>施已不得成就上果。<a id="a-1t"></a>一施已见受者过。<a id="a-1u"></a>二施时心不平等。<a id="a-1v"></a>三施已求受者作。<a id="a-1w"></a>四施已喜自赞叹。<a id="a-1x"></a>五说无后乃与之。<a id="a-1y"></a>六施已恶口骂詈。<a id="a-1z"></a>七施已求还二倍。<a id="a-20"></a>八施已生于疑心。<a id="a-21"></a>如是施主。<a id="a-22"></a>则不能得亲遇诸佛贤圣之人。<a id="a-23"></a>若以具足色香味触。<a id="a-24"></a>施于彼者。<a id="a-25"></a>是名净施。</p>
  <p id="a26">若偏为良福田施。<a id="a-27"></a>不乐常施。<a id="a-28"></a>是人未来得果报时。<a id="a-29"></a>不乐惠施。</p>
  <p id="a2A">若人施已生悔。<a id="a-2B"></a>若劫他物持以布施。<a id="a-2C"></a>是人未来虽得财物常耗不集。</p>
  <p id="a2D">若恼眷属得物以施。<a id="a-2E"></a>是人未来。<a id="a-2F"></a>虽得大报身常病苦。</p>
  <p id="a2G">若人先不能供养父母。<a id="a-2H"></a>恼其妻子奴婢。<a id="a-2I"></a>困苦而布施者。<a id="a-2J"></a>是名恶人。<a id="a-2K"></a>是假名施不名义施。<a id="a-2L"></a>如是施者名无怜愍。<a id="a-2M"></a>不知恩报。<a id="a-2N"></a>是人未来。<a id="a-2O"></a>虽得财宝常失不集。<a id="a-2P"></a>不能出用。<a id="a-2Q"></a>身多病苦。</p>
  <p id="a2R">又优婆塞戒经云。<a id="a-2S"></a>无财之人自说无财。<a id="a-2T"></a>是义不然。<a id="a-2U"></a>何以故。<a id="a-2V"></a>一切水草人无不有。<a id="a-2W"></a>虽是国主不必能施。<a id="a-2X"></a>虽是贫穷非不能施。<a id="a-2Y"></a>何以故。<a id="a-2Z"></a>贫穷之人亦有食分。<a id="a-2a"></a>食已洗器。<a id="a-2b"></a>弃荡涤汁施应食者。<a id="a-2c"></a>亦得福德。<a id="a-2d"></a>若以尘麨施于蚁子。<a id="a-2e"></a>亦得无量福德果报。<a id="a-2f"></a>天下极贫。<a id="a-2g"></a>谁当无此尘许糗耶。<a id="a-2h"></a>极贫之人。<a id="a-2i"></a>谁当赤露无衣服者。<a id="a-2j"></a>若有衣服。<a id="a-2k"></a>岂无一线一针施人系疮。<a id="a-2l"></a>一指许财作灯炷耶。<a id="a-2m"></a>善男子。<a id="a-2n"></a>天下之人。<a id="a-2o"></a>谁现贫穷无其身者。<a id="a-2p"></a>如其有身见他作福。<a id="a-2q"></a>身应往助执役扫洒。<a id="a-2r"></a>亦得福报。<a id="a-2s"></a>故成实论云。<a id="a-2t"></a>扫一阎浮僧地。<a id="a-2u"></a>不如扫一手掌佛地。</p>
  <p id="a2v">又四分律。<a id="a-2w"></a>及弥沙塞律云。<a id="a-2x"></a>昔佛在世时。<a id="a-2y"></a>跋提城内有大居士。<a id="a-2z"></a>字曰琝荼。<a id="a-30"></a>饶财珍富有大威力。<a id="a-31"></a>随意所欲周给人物。<a id="a-32"></a>仓中有孔大如车轴。<a id="a-33"></a>谷米自出。<a id="a-34"></a>妇以八升米作饭。<a id="a-35"></a>饲四部兵及四方来者。<a id="a-36"></a>食故不尽。<a id="a-37"></a>其儿以千两金。<a id="a-38"></a>与四部兵及四方乞者。<a id="a-39"></a>随意施犹不尽。<a id="a-3A"></a>儿妇以一里香。<a id="a-3B"></a>涂四部兵并四方来乞者。<a id="a-3C"></a>随意令足。<a id="a-3D"></a>香故不尽。<a id="a-3E"></a>奴以一犁田耕七垄出米滋多。<a id="a-3F"></a>其奴以八升谷。<a id="a-3G"></a>与四部兵人马。<a id="a-3H"></a>食之不尽。<a id="a-3I"></a>家内良贱共诤。<a id="a-3J"></a>各是我福力。<a id="a-3K"></a>琝荼诣佛请问。<a id="a-3L"></a>是谁力耶。<a id="a-3M"></a>佛言。<a id="a-3N"></a>汝等共有。<a id="a-3O"></a>昔王舍城有一织师。<a id="a-3P"></a>织师有妇。<a id="a-3Q"></a>又有一儿。<a id="a-3R"></a>儿又有妇。<a id="a-3S"></a>有一奴一婢。<a id="a-3T"></a>一时共食。<a id="a-3U"></a>有辟支佛来就舍乞食。<a id="a-3V"></a>各欲当分舍与。<a id="a-3W"></a>辟支佛言。<a id="a-3X"></a>各减少许。<a id="a-3Y"></a>于汝不少在我得足。<a id="a-3Z"></a>即共从之。<a id="a-3a"></a>辟支食已。<a id="a-3b"></a>于虚空中现诸神变方去。<a id="a-3c"></a>织师眷属舍命。<a id="a-3d"></a>生四天王天。<a id="a-3e"></a>至于他化。<a id="a-3f"></a>展转七反。<a id="a-3g"></a>余福此生果报齐等。<a id="a-3h"></a>又净业障经云。<a id="a-3i"></a>若菩萨观悭及施不作二相。<a id="a-3j"></a>持戒毁戒不作二相。<a id="a-3k"></a>嗔恚忍辱。<a id="a-3l"></a>懈怠精进。<a id="a-3m"></a>乱心禅定。<a id="a-3n"></a>愚痴智慧不作二相。<a id="a-3o"></a>是则名为净诸业障。</p>
  <p data-pb></p>
  <h2 id="a3p">财施缘第三</h2>
  <p id="a3q">如大宝积经云。<a id="a-3r"></a>财施有五种。<a id="a-3s"></a>一至心施。<a id="a-3t"></a>二信心施。<a id="a-3u"></a>三随时施。<a id="a-3v"></a>四自手施。<a id="a-3w"></a>五如法施。</p>
  <p id="a3x">又菩萨地持论云。<a id="a-3y"></a>一切施者。<a id="a-3z"></a>略说有二种。<a id="a-40"></a>一内物。<a id="a-41"></a>二外物。<a id="a-42"></a>菩萨舍身是名内施。<a id="a-43"></a>若为食吐众生食已吐施。<a id="a-44"></a>是名内外施。<a id="a-45"></a>除上所说是名外施。<a id="a-46"></a>菩萨内地有二种。<a id="a-47"></a>一随所欲作他力自在舍身布施。<a id="a-48"></a>譬如有人为衣食故。<a id="a-49"></a>系属于人为他仆使。<a id="a-4A"></a>如是菩萨不为利养。<a id="a-4B"></a>但为无上菩提。<a id="a-4C"></a>为安乐众生。<a id="a-4D"></a>为满足檀波罗蜜。<a id="a-4E"></a>随所欲作他力。<a id="a-4F"></a>自在舍身布施。<a id="a-4G"></a>二随他所须。<a id="a-4H"></a>支节等一切施与。<a id="a-4I"></a>菩萨外施复有二种。<a id="a-4J"></a>一随其所求。<a id="a-4K"></a>受用乐具欢喜施与。<a id="a-4L"></a>二奉事彼故。<a id="a-4M"></a>一切舍心一切施与。<a id="a-4N"></a>菩萨内外物非无差别。<a id="a-4O"></a>等施一切。<a id="a-4P"></a>或有所施。<a id="a-4Q"></a>或有不施。<a id="a-4R"></a>若于众生乐而不安。<a id="a-4S"></a>不乐不安则不施与。<a id="a-4T"></a>若于众生安而不乐。<a id="a-4U"></a>亦安亦乐是则尽施。</p>
  <p id="a4V">又大集经云。<a id="a-4W"></a>菩萨有四种施。<a id="a-4X"></a>具足智慧。<a id="a-4Y"></a>何等为四。<a id="a-4Z"></a>一以纸笔墨与法师。<a id="a-4a"></a>令书写经。<a id="a-4b"></a>二种种校饰庄严妙座。<a id="a-4c"></a>以施法师。<a id="a-4d"></a>三以诸所须供养之具。<a id="a-4e"></a>奉上法师。<a id="a-4f"></a>四无谄曲心赞叹法师。</p>
  <p id="a4g">又优婆塞戒经云。<a id="a-4h"></a>若以衣施得上妙色。<a id="a-4i"></a>若以食施得无上力。<a id="a-4j"></a>若以灯施得净妙眼。<a id="a-4k"></a>若以乘施身受安乐。<a id="a-4l"></a>若以舍施所须无乏。</p>
  <p id="a4m">若以净妙物施后得好色。<a id="a-4n"></a>人所乐见。<a id="a-4o"></a>善名流布。<a id="a-4p"></a>所求如意。<a id="a-4q"></a>生上种姓。<a id="a-4r"></a>是不名为恶。</p>
  <p id="a4s">若为自身。<a id="a-4t"></a>造作衣服庄严之具种种器物。<a id="a-4u"></a>作已欢喜。<a id="a-4v"></a>自未服用持以施人。<a id="a-4w"></a>是人未来得如意树。</p>
  <p id="a4x">若有人能日日立要。<a id="a-4y"></a>先施他食然后自食。<a id="a-4z"></a>若违此要誓。<a id="a-50"></a>输佛物犯则生愧。<a id="a-51"></a>如其不违。<a id="a-52"></a>即是微妙智慧因缘。<a id="a-53"></a>如是施者诸施中最上。<a id="a-54"></a>是人亦得名上施主。</p>
  <p id="a55">若给妻子奴婢衣食。<a id="a-56"></a>恒以怜愍欢喜心与。<a id="a-57"></a>未来则得无量福德。<a id="a-58"></a>若复观田仓中。<a id="a-59"></a>多有鼠雀犯暴谷米。<a id="a-5A"></a>恒生怜愍。<a id="a-5B"></a>复作是念。<a id="a-5C"></a>如是鼠雀因我得活。<a id="a-5D"></a>念已欢喜无触恼想。<a id="a-5E"></a>当知是人得福无量。<a id="a-5F"></a>又大菩萨藏经云。<a id="a-5G"></a>菩萨为得阿耨菩提故。<a id="a-5H"></a>行陀那波罗蜜多时。<a id="a-5I"></a>所修布施。<a id="a-5J"></a>又得十种称赞利益。<a id="a-5K"></a>何等为十。<a id="a-5L"></a>一者菩萨摩诃萨。<a id="a-5M"></a>以上妙五欲施故。<a id="a-5N"></a>获得清净戒定慧聚。<a id="a-5O"></a>及以解脱解脱知见聚。<a id="a-5P"></a>无不具足。<a id="a-5Q"></a>二者菩萨以上妙戏乐器施故。<a id="a-5R"></a>获得清净游戏法乐。<a id="a-5S"></a>无不具足。<a id="a-5T"></a>三者菩萨以具足施故。<a id="a-5U"></a>感得圆满法义具足。<a id="a-5V"></a>趣菩提座无不具足。<a id="a-5W"></a>四者菩萨以手施故。<a id="a-5X"></a>感得圆满清净法手。<a id="a-5Y"></a>拯济众生无不具足。<a id="a-5Z"></a>五者菩萨以耳鼻施故。<a id="a-5a"></a>获得诸根圆满成就。<a id="a-5b"></a>无不具足。<a id="a-5c"></a>六者菩萨以支节施故。<a id="a-5d"></a>获得清净无染威严佛身。<a id="a-5e"></a>无不具足。<a id="a-5f"></a>七者菩萨以目施故。<a id="a-5g"></a>获得观视一切众生清净法眼。<a id="a-5h"></a>无有障碍无不具足。<a id="a-5i"></a>八者菩萨以血肉施故。<a id="a-5j"></a>获得坚固身命。<a id="a-5k"></a>摄持长养一切众生贞实善权无不具足。<a id="a-5l"></a>九者菩萨以髓脑施故。<a id="a-5m"></a>获得圆满不可破坏等金刚身。<a id="a-5n"></a>无不具足。<a id="a-5o"></a>十者菩萨以头施故。<a id="a-5p"></a>证得圆满超过三界无上最上一切智智之首。<a id="a-5q"></a>无不具足。<a id="a-5r"></a>舍利子。<a id="a-5s"></a>菩萨摩诃萨。<a id="a-5t"></a>为得菩提行如是施。<a id="a-5u"></a>摄受如是相貌。<a id="a-5v"></a>圆满佛法。<a id="a-5w"></a>称赞利益上妙功德。<a id="a-5x"></a>皆为满足陀那波罗蜜多故。<a id="a-5y"></a>尔时世尊。<a id="a-5z"></a>而说颂曰。</p>
  <p id="a60">行施不求妙色财　　亦不愿感天人趣</p>
  <p id="a61">我求无上胜菩提　　施微便感无量福</p>
  <p data-pb></p>
  <h2 id="a62">法施缘第四</h2>
  <p id="a63">述曰。<a id="a-64"></a>此明财法相对校量优劣。<a id="a-65"></a>故智度论云。<a id="a-66"></a>佛说施中法施第一。<a id="a-67"></a>何以故。<a id="a-68"></a>财施有量。<a id="a-69"></a>法施无量。<a id="a-6A"></a>财施欲界报。<a id="a-6B"></a>法施出三界报。<a id="a-6C"></a>财施不能断漏。<a id="a-6D"></a>法施清升彼岸。<a id="a-6E"></a>财施但感人天报。<a id="a-6F"></a>法施通感三乘果。<a id="a-6G"></a>财施愚智俱闲。<a id="a-6H"></a>法施唯局智人。<a id="a-6I"></a>财施唯能施者得福。<a id="a-6J"></a>法施通益能所。<a id="a-6K"></a>财施愚畜能受。<a id="a-6L"></a>法施唯局聪人。<a id="a-6M"></a>财施但益色身。<a id="a-6N"></a>法施能利心神。<a id="a-6O"></a>财施能增贪病。<a id="a-6P"></a>法施能除三毒。<a id="a-6Q"></a>故大集经云。<a id="a-6R"></a>施宝虽多。<a id="a-6S"></a>不如至心诵持一偈。<a id="a-6T"></a>法施最妙胜过饮食。</p>
  <p id="a6U">又未曾有经云。<a id="a-6V"></a>天帝问野干曰。<a id="a-6W"></a>施食施法有何功德。<a id="a-6X"></a>唯愿说之。<a id="a-6Y"></a>野干答曰。<a id="a-6Z"></a>布施饮食。<a id="a-6a"></a>济一日之命。<a id="a-6b"></a>施珍宝财物。<a id="a-6c"></a>济一世之乏增益系缚。<a id="a-6d"></a>说法教化名为法施。<a id="a-6e"></a>能令众生出世间道。</p>
  <p id="a6f">又大丈夫论云。<a id="a-6g"></a>财施者人道中有。<a id="a-6h"></a>法施者大悲中有。<a id="a-6i"></a>财施者除众生身苦。<a id="a-6j"></a>法施者除众生心苦。<a id="a-6k"></a>财施爱多者施与。<a id="a-6l"></a>财宝愚痴多者施与。<a id="a-6m"></a>其法财施者。<a id="a-6n"></a>为其作无尽钱财。<a id="a-6o"></a>法施者为得无尽智。<a id="a-6p"></a>财施者为得身乐。<a id="a-6q"></a>法施者为得心乐。<a id="a-6r"></a>财施者为众生所爱。<a id="a-6s"></a>法施者为世间所敬。<a id="a-6t"></a>财施者为愚人所爱。<a id="a-6u"></a>法施者为智者所爱。<a id="a-6v"></a>财施者能与现乐。<a id="a-6w"></a>法施者能与天道涅槃之乐。<a id="a-6x"></a>如偈曰。</p>
  <p id="a6y">佛智处虚空　　大悲为密云</p>
  <p id="a6z">法施如甘雨　　充满阴界池</p>
  <p id="a70">四摄为方便　　安乐解脱因</p>
  <p id="a71">修治八正道　　能得涅槃果</p>
  <p id="a72">又月灯三味经云。<a id="a-73"></a>佛言。<a id="a-74"></a>若有菩萨行于法施。<a id="a-75"></a>有十种利益。<a id="a-76"></a>何等为十。<a id="a-77"></a>一弃舍恶事。<a id="a-78"></a>二能作善事。<a id="a-79"></a>三住善人法。<a id="a-7A"></a>四净佛国土。<a id="a-7B"></a>五趣诣道场。<a id="a-7C"></a>六舍所爱事。<a id="a-7D"></a>七降伏烦恼。<a id="a-7E"></a>八于诸众生施福德分。<a id="a-7F"></a>九于诸众生修习慈心。<a id="a-7G"></a>十见法得于喜乐。</p>
  <p id="a7H">又菩萨地持论云。<a id="a-7I"></a>菩萨知彼邪见求法智者。<a id="a-7J"></a>不授其法。<a id="a-7K"></a>不与经卷。<a id="a-7L"></a>若性贪财卖经卷者。<a id="a-7M"></a>亦不施与法。<a id="a-7N"></a>若得经卷隐藏不现。<a id="a-7O"></a>亦不施与法。<a id="a-7P"></a>若非彼人所知义者。<a id="a-7Q"></a>亦不施与。<a id="a-7R"></a>若是彼所知义。<a id="a-7S"></a>于此经卷已自知义。<a id="a-7T"></a>则便持经随所乐与。<a id="a-7U"></a>若未知义自须修学。<a id="a-7V"></a>又知他人所有如是经。<a id="a-7W"></a>示语其处。<a id="a-7X"></a>若更书与。<a id="a-7Y"></a>菩萨当自观心。<a id="a-7Z"></a>少有法悭者当持经与。<a id="a-7a"></a>为法施故。<a id="a-7b"></a>我宁以法施现世痴哑。<a id="a-7c"></a>为除烦恼犹尚应施。<a id="a-7d"></a>况作将来智慧方便。<a id="a-7e"></a>又优婆塞戒经云。<a id="a-7f"></a>若有比丘比丘尼。<a id="a-7g"></a>优婆塞优婆夷。<a id="a-7h"></a>能教化人。<a id="a-7i"></a>具足戒施多闻智慧。<a id="a-7j"></a>若以纸墨令人书写。<a id="a-7k"></a>若自书写如来正典。<a id="a-7l"></a>然后施人令得读诵。<a id="a-7m"></a>是名法施。<a id="a-7n"></a>如是施者。<a id="a-7o"></a>未来天上得好上色。<a id="a-7p"></a>何以故。<a id="a-7q"></a>众生闻法断除嗔心。<a id="a-7r"></a>以是因缘。<a id="a-7s"></a>未来世中得成上色。<a id="a-7t"></a>众生闻法慈心不杀。<a id="a-7u"></a>以是因缘。<a id="a-7v"></a>未来世中得寿命长。<a id="a-7w"></a>众生闻法不盗他财宝。<a id="a-7x"></a>以是因缘。<a id="a-7y"></a>未来世中多饶财宝。<a id="a-7z"></a>众生闻法开心乐施。<a id="a-80"></a>以是因缘。<a id="a-81"></a>未来世中身得大力。<a id="a-82"></a>众生闻法离诸放逸。<a id="a-83"></a>以是因缘。<a id="a-84"></a>未来世中身得安乐。<a id="a-85"></a>众生闻法除嗔痴心。<a id="a-86"></a>以是因缘。<a id="a-87"></a>未来世中得无碍辩。<a id="a-88"></a>众生闻法信心无碍。<a id="a-89"></a>以是因缘。<a id="a-8A"></a>未来世中信心明了。<a id="a-8B"></a>戒施闻慧亦复如是。<a id="a-8C"></a>故知法施殊胜过于财施。<a id="a-8D"></a>问既知法施胜过财施。<a id="a-8E"></a>今时众生。<a id="a-8F"></a>但学法施不行财施。<a id="a-8G"></a>未知得不。<a id="a-8H"></a>答为不解财施迷心而施。<a id="a-8I"></a>苟求色声人天乐报。<a id="a-8J"></a>恐坠三涂不成出世。<a id="a-8K"></a>所以圣人殷勤叹法。<a id="a-8L"></a>令其悟解三事体空。<a id="a-8M"></a>而行财施。<a id="a-8N"></a>速成菩提涅槃胜果。<a id="a-8O"></a>自余戒忍六度万行。<a id="a-8P"></a>皆藉智慧开导成胜。</p>
  <p id="a8Q">又智度论云。<a id="a-8R"></a>前五度譬同盲人。<a id="a-8S"></a>第六般若事同有目。<a id="a-8T"></a>若不得般若开导。<a id="a-8U"></a>前五便堕恶道。<a id="a-8V"></a>不成出世。<a id="a-8W"></a>若闻法施过于舍财。<a id="a-8X"></a>愚人不解。<a id="a-8Y"></a>即便秘财。<a id="a-8Z"></a>唯乐读经。<a id="a-8a"></a>若行此法。<a id="a-8b"></a>不如有人解心舍施一钱。<a id="a-8c"></a>胜过迷心读经百千万卷。<a id="a-8d"></a>是以如来设教意存解行。<a id="a-8e"></a>若唯解无行。<a id="a-8f"></a>解则便虚。<a id="a-8g"></a>若唯行无解。<a id="a-8h"></a>行则便孤。<a id="a-8i"></a>要具解行方到彼岸。<a id="a-8j"></a>若唯解无行。<a id="a-8k"></a>如人有目无足不能远涉。<a id="a-8l"></a>若唯行无解。<a id="a-8m"></a>如人有足无目不能见道。<a id="a-8n"></a>又唯解无行。<a id="a-8o"></a>譬同狂华不结子实。<a id="a-8p"></a>若唯行无解譬同子实不依华发。<a id="a-8q"></a>是故要须解行双行方成佛果也。</p>
  <p data-pb></p>
  <h2 id="a8r">量施缘第五</h2>
  <p id="a8s">述曰。<a id="a-8t"></a>谓能施之人。<a id="a-8u"></a>行有智愚。<a id="a-8v"></a>若智人行施。<a id="a-8w"></a>要观前人。<a id="a-8x"></a>有益便施。<a id="a-8y"></a>无益不施。<a id="a-8z"></a>故优婆塞戒经云。<a id="a-90"></a>若见贫穷者先语言。<a id="a-91"></a>汝能归依三宝受斋戒不。<a id="a-92"></a>若言能者。<a id="a-93"></a>先授三归及斋戒。<a id="a-94"></a>后则与施物。<a id="a-95"></a>若言不能。<a id="a-96"></a>复语言。<a id="a-97"></a>能随我语。<a id="a-98"></a>念一切法无常无我涅槃寂灭不。<a id="a-99"></a>若言能者。<a id="a-9A"></a>教已便施。<a id="a-9B"></a>如其无财。<a id="a-9C"></a>教余有财令作是施。<a id="a-9D"></a>若其愚人。<a id="a-9E"></a>贪着财物不知无常。<a id="a-9F"></a>人物属他恋着悭惜。<a id="a-9G"></a>菩萨见此无益之物。<a id="a-9H"></a>即令急施。<a id="a-9I"></a>废修道业故。<a id="a-9J"></a>大庄严论云。<a id="a-9K"></a>若物能令起恼则不应畜。<a id="a-9L"></a>纵令宝玩要必有离。<a id="a-9M"></a>如蜂作蜜。<a id="a-9N"></a>他得自不得。<a id="a-9O"></a>财宝亦如是。<a id="a-9P"></a>又所施之财有是有非。<a id="a-9Q"></a>非法之物。<a id="a-9R"></a>纵将布施得福鲜少。<a id="a-9S"></a>如法之财得福弘多。<a id="a-9T"></a>如大宝积经云。<a id="a-9U"></a>所不应施复有五事。<a id="a-9V"></a>一非理求财不以施人。<a id="a-9W"></a>物不净故。<a id="a-9X"></a>二酒及毒药不以施人。<a id="a-9Y"></a>乱众生故。<a id="a-9Z"></a>三罝罗机网不以施人。<a id="a-9a"></a>恼众生故。<a id="a-9b"></a>四刀杖弓箭不以施人。<a id="a-9c"></a>害众生故。<a id="a-9d"></a>五音乐女色不以施人。<a id="a-9e"></a>坏净心故。</p>
  <p id="a9f">又地持论云。<a id="a-9g"></a>菩萨亦不以不如法食施。<a id="a-9h"></a>所谓施出家人余残饮食。<a id="a-9i"></a>便利涕唾脓血污食。<a id="a-9j"></a>不语不知。<a id="a-9k"></a>饭及麦饭。<a id="a-9l"></a>不如法和应弃者。<a id="a-9m"></a>谓不葱食杂污。<a id="a-9n"></a>不肉食。<a id="a-9o"></a>不酒饮杂污。<a id="a-9p"></a>如是和合不如法者。<a id="a-9q"></a>不以施人及畜。</p>
  <p id="a9r">又智度论云。<a id="a-9s"></a>若人鞭打拷掠闭系法。<a id="a-9t"></a>得财而作布施。<a id="a-9u"></a>生象马牛中。<a id="a-9v"></a>虽受畜生形。<a id="a-9w"></a>负重鞭策羁靽乘骑。<a id="a-9x"></a>而得好屋好食。<a id="a-9y"></a>为人所重。<a id="a-9z"></a>以人供给。<a id="a-A0"></a>又如恶人。<a id="a-A1"></a>多怀嗔恚心曲不端。<a id="a-A2"></a>而行布施。<a id="a-A3"></a>当堕龙中。<a id="a-A4"></a>得七宝宫殿妙食好色。<a id="a-A5"></a>又如憍人多慢。<a id="a-A6"></a>嗔心布施。<a id="a-A7"></a>堕金翅鸟中常得自在。<a id="a-A8"></a>有如意宝珠以为璎珞。<a id="a-A9"></a>种种所须皆得自恣。<a id="a-AA"></a>无不如意。<a id="a-AB"></a>变化万端无事不办。<a id="a-AC"></a>又如宰官之人。<a id="a-AD"></a>抂滥人民不顺治法。<a id="a-AE"></a>而取财物以用布施。<a id="a-AF"></a>堕鬼神中作鸠槃荼鬼。<a id="a-AG"></a>能种种变化五尘自娱。<a id="a-AH"></a>又如多嗔佷戾嗜好酒肉之人。<a id="a-AI"></a>而行布施。<a id="a-AJ"></a>堕地夜叉鬼中。<a id="a-AK"></a>常得种种欢乐音乐饮食。<a id="a-AL"></a>又如有人刚忧强梁。<a id="a-AM"></a>而能布施车马代步。<a id="a-AN"></a>堕虚空夜叉中。<a id="a-AO"></a>而有大力所至如风又如有人妒心好诤。<a id="a-AP"></a>而能以好房舍卧具衣服饮食布施故。<a id="a-AQ"></a>生宫观飞行夜叉中。<a id="a-AR"></a>有种种娱乐便身之物。<a id="a-AS"></a>若恼前人。<a id="a-AT"></a>强求人物而营福者。<a id="a-AU"></a>反招其罪。<a id="a-AV"></a>不如静心修治内心得利转胜。</p>
  <p id="aAW">又地持论云。<a id="a-AX"></a>若菩萨布施令他受苦。<a id="a-AY"></a>若彼逼迫。<a id="a-AZ"></a>若彼侵欺。<a id="a-Aa"></a>及非法求。<a id="a-Ab"></a>自力他力不随所欲。<a id="a-Ac"></a>为众生故。<a id="a-Ad"></a>宁自弃舍身命不随彼欲。<a id="a-Ae"></a>令致逼迫则不施与。<a id="a-Af"></a>非是菩萨行净施时。<a id="a-Ag"></a>菩萨外不施者。<a id="a-Ah"></a>若有众生。<a id="a-Ai"></a>求女火刀酒媒行作戏等。<a id="a-Aj"></a>一切非法。<a id="a-Ak"></a>来求乞者菩萨不施。<a id="a-Al"></a>若施与者而多起恶。<a id="a-Am"></a>堕于恶道不到彼岸。<a id="a-An"></a>若他来索我之身分。<a id="a-Ao"></a>即须施与。<a id="a-Ap"></a>不须量他前人起退屈心。</p>
  <p id="aAq">又优婆塞经云。<a id="a-Ar"></a>若恼眷属得物以施。<a id="a-As"></a>是人未来虽得大报。<a id="a-At"></a>身当病苦。<a id="a-Au"></a>若先不能供养父母。<a id="a-Av"></a>恼其妻子奴婢。<a id="a-Aw"></a>困苦而布施者。<a id="a-Ax"></a>是名恶人。<a id="a-Ay"></a>是假名施不名义施。<a id="a-Az"></a>如是施者名无怜愍。<a id="a-B0"></a>不知恩报。<a id="a-B1"></a>是人未来。<a id="a-B2"></a>虽得财宝常求不集。<a id="a-B3"></a>不能出用。<a id="a-B4"></a>身多病苦。<a id="a-B5"></a>以此文证强役人物。<a id="a-B6"></a>营修福者反招苦报。<a id="a-B7"></a>何名出益。<a id="a-B8"></a>今时末世道俗讹替。<a id="a-B9"></a>竞兴斋讲。<a id="a-BA"></a>强抑求财营修塔寺。<a id="a-BB"></a>依经不合。<a id="a-BC"></a>反招前罪。<a id="a-BD"></a>不如静坐内修实行。<a id="a-BE"></a>出离中胜无过于此。<a id="a-BF"></a>若有净心为人说法。<a id="a-BG"></a>前人敬诚求法舍施。<a id="a-BH"></a>即须为说令成福智。<a id="a-BI"></a>不得见有前判雷同总拨。<a id="a-BJ"></a>妄生讥谤抑遏前福。<a id="a-BK"></a>又无性摄论释云。<a id="a-BL"></a>谓菩萨见彼有情。<a id="a-BM"></a>于其财位有重业障。<a id="a-BN"></a>故不施与。<a id="a-BO"></a>勿令惠施空无有果。<a id="a-BP"></a>设复施彼亦不能受。<a id="a-BQ"></a>何用施为。<a id="a-BR"></a>如有颂曰。</p>
  <p id="aBS">如母乳婴儿　　一经月无倦</p>
  <p id="aBT">婴儿喉若闭　　乳母欲何为</p>
  <p id="aBU">宁使贫乏于财位　　远离恶趣诸恶行</p>
  <p id="aBV">勿被富贵乱诸根　　令感当来诸苦器</p>
  <p id="aBW">又增壹阿含经云。<a id="a-BX"></a>尔时世尊告诸比丘。<a id="a-BY"></a>应时之施有五事益。<a id="a-BZ"></a>云何为五。<a id="a-Ba"></a>一者施远来人。<a id="a-Bb"></a>二者施远去人。<a id="a-Bc"></a>三者施病人。<a id="a-Bd"></a>四者俭时施。<a id="a-Be"></a>五者若初得新果蓏。<a id="a-Bf"></a>若谷食等。<a id="a-Bg"></a>先与持戒精进人。<a id="a-Bh"></a>然后自食。<a id="a-Bi"></a>是故欲行此五施。<a id="a-Bj"></a>当念随时施。<a id="a-Bk"></a>若应时净施者。<a id="a-Bl"></a>还得应时果报。<a id="a-Bm"></a>谓随时所宜净心而施。<a id="a-Bn"></a>若寒时施温室毡被薪火暖食等。<a id="a-Bo"></a>若热时施凉室轻衣水扇给物等。<a id="a-Bp"></a>渴时与浆。<a id="a-Bq"></a>饥时给食。<a id="a-Br"></a>风雨时供送。<a id="a-Bs"></a>天和请僧。<a id="a-Bt"></a>如是随时应情令悦。<a id="a-Bu"></a>未来获福还受顺报。</p>
  <p data-pb></p>
  <h2 id="aBv">福田缘第六</h2>
  <p id="aBw">如优婆塞戒经云。<a id="a-Bx"></a>若施畜生得百倍报。<a id="a-By"></a>施破戒者得千倍报。<a id="a-Bz"></a>施持戒者得十万倍报。<a id="a-C0"></a>施外道离欲人得百万报。<a id="a-C1"></a>施向道者得千亿报。<a id="a-C2"></a>施须陀洹得无量报。<a id="a-C3"></a>向斯陀含亦无量报。<a id="a-C4"></a>乃至成佛亦无量报。<a id="a-C5"></a>我今为汝。<a id="a-C6"></a>分别诸福田故作是说。<a id="a-C7"></a>若能至心生大怜愍施于畜生。<a id="a-C8"></a>专心恭敬施于诸佛。<a id="a-C9"></a>其福正等无有差别。<a id="a-CA"></a>言百倍者。<a id="a-CB"></a>得如愿寿命色力安辩。<a id="a-CC"></a>施于彼者。<a id="a-CD"></a>施主后得寿命色力安乐辩才。<a id="a-CE"></a>各各百倍。<a id="a-CF"></a>乃至无量亦复如是。<a id="a-CG"></a>故我于契经中说。<a id="a-CH"></a>我施舍利弗。<a id="a-CI"></a>舍利弗亦施于我。<a id="a-CJ"></a>然我得多非舍利弗得福多也。<a id="a-CK"></a>或有人说。<a id="a-CL"></a>受者作恶。<a id="a-CM"></a>罪及施主是义不然。<a id="a-CN"></a>何以故。<a id="a-CO"></a>施主施时为破彼苦。<a id="a-CP"></a>非为作罪。<a id="a-CQ"></a>是故施主应得善果。<a id="a-CR"></a>受者作恶罪自钟已。<a id="a-CS"></a>不及施主。<a id="a-CT"></a>问若施圣人得福多者。<a id="a-CU"></a>云何经说。<a id="a-CV"></a>智人行施不简福田。<a id="a-CW"></a>答今释此意义有多途。<a id="a-CX"></a>明能施之人有愚智之别。<a id="a-CY"></a>所施之境有悲敬之殊。<a id="a-CZ"></a>悲是贫苦。<a id="a-Ca"></a>敬是三宝。<a id="a-Cb"></a>悲是田劣而心胜。<a id="a-Cc"></a>敬是田胜而心劣。<a id="a-Cd"></a>若取心胜施佛。<a id="a-Ce"></a>则不如施贫。<a id="a-Cf"></a>故像法决疑经云。<a id="a-Cg"></a>有诸众生。<a id="a-Ch"></a>见他聚集作诸福业。<a id="a-Ci"></a>但求名闻。<a id="a-Cj"></a>倾家财物以用布施。<a id="a-Ck"></a>及见贫穷孤独。<a id="a-Cl"></a>呵骂驱出不济一毫。<a id="a-Cm"></a>如此众生名为颠倒作善。<a id="a-Cn"></a>痴狂修福名为不正作福。<a id="a-Co"></a>如此人等甚可怜愍。<a id="a-Cp"></a>用财甚多获福甚少。<a id="a-Cq"></a>善男子。<a id="a-Cr"></a>我于一时告诸大众。<a id="a-Cs"></a>若人于阿僧祇。<a id="a-Ct"></a>身供养十方诸佛并诸菩萨及声闻众。<a id="a-Cu"></a>不如有人施畜生一口饮食。<a id="a-Cv"></a>其福胜彼百千万倍无量无边。<a id="a-Cw"></a>乃至施与饿狗蚁子等。<a id="a-Cx"></a>悲田最胜。</p>
  <p id="aCy">又智度论云。<a id="a-Cz"></a>如舍利弗。<a id="a-D0"></a>以一钵饭上佛。<a id="a-D1"></a>佛即回施狗。<a id="a-D2"></a>而问舍利弗。<a id="a-D3"></a>谁得福多。<a id="a-D4"></a>舍利弗言。<a id="a-D5"></a>如我解佛法义。<a id="a-D6"></a>佛施狗得福多。</p>
  <p id="aD7">若据敬法重人。<a id="a-D8"></a>职位修道。<a id="a-D9"></a>敬田即胜。<a id="a-DA"></a>故优婆塞戒经云。<a id="a-DB"></a>若施畜生得百倍报。<a id="a-DC"></a>乃至须陀洹得无量报。<a id="a-DD"></a>罗汉辟支尚不如佛。<a id="a-DE"></a>况余类也。<a id="a-DF"></a>若据平等而行施者无问悲敬。<a id="a-DG"></a>等心而施得福弘广。<a id="a-DH"></a>故维摩经云。<a id="a-DI"></a>分作二分。<a id="a-DJ"></a>一分施佛难胜如来。<a id="a-DK"></a>一分与城中最下乞人。<a id="a-DL"></a>福田无二也。</p>
  <p id="aDM">又贤愚经云。<a id="a-DN"></a>佛姨母。<a id="a-DO"></a>摩诃波阇波提。<a id="a-DP"></a>佛已出家。<a id="a-DQ"></a>手自纺织。<a id="a-DR"></a>预作一端金色之叠。<a id="a-DS"></a>积心系想唯俟于佛。<a id="a-DT"></a>既得见佛喜发心髓。<a id="a-DU"></a>即持此叠奉上如来。<a id="a-DV"></a>佛告憍昙弥。<a id="a-DW"></a>汝持此垒往奉众僧。<a id="a-DX"></a>波提重白佛言。<a id="a-DY"></a>自佛出家心每思念。<a id="a-DZ"></a>故手自纺织规心俟佛。<a id="a-Da"></a>唯愿垂愍为我受之。<a id="a-Db"></a>佛告之曰。<a id="a-Dc"></a>知母专心欲用施我。<a id="a-Dd"></a>然恩爱心福不弘广。<a id="a-De"></a>若施众僧获报弥多。<a id="a-Df"></a>我知此事。<a id="a-Dg"></a>是以相劝。</p>
  <p id="aDh">又居士请僧福田经云。<a id="a-Di"></a>别请五百罗汉。<a id="a-Dj"></a>不如僧次一凡夫僧。<a id="a-Dk"></a>吾法中无受别请法。<a id="a-Dl"></a>若有别请僧者。<a id="a-Dm"></a>非吾弟子。<a id="a-Dn"></a>是六师法。<a id="a-Do"></a>七佛所不可。<a id="a-Dp"></a>故知施有三种。<a id="a-Dq"></a>故不可以一概论也。</p>
  <p data-pb></p>
  <h2 id="aDr">相对缘第七</h2>
  <p id="aDs">述曰。<a id="a-Dt"></a>此别有五种相对。<a id="a-Du"></a>第一田财相对有四。<a id="a-Dv"></a>一田胜财劣。<a id="a-Dw"></a>如童子施土与佛等。<a id="a-Dx"></a>二财胜田劣。<a id="a-Dy"></a>如将宝施贫人等。<a id="a-Dz"></a>三田财俱胜。<a id="a-E0"></a>如将宝施佛等。<a id="a-E1"></a>四田财俱劣。<a id="a-E2"></a>如将草施畜等。</p>
  <p id="aE3">第二轻重相对有四。<a id="a-E4"></a>一心重财轻。<a id="a-E5"></a>如贫女将一叠施大众。<a id="a-E6"></a>得福弘多。<a id="a-E7"></a>二财重心轻。<a id="a-E8"></a>如王夫人心慢多将宝物施众得福鲜少(下二可知)</p>
  <p id="aE9">第三空有相对。<a id="a-EA"></a>一空心不空境。<a id="a-EB"></a>如虽学空观然惜财不施。<a id="a-EC"></a>还得贫报。<a id="a-ED"></a>二空境不空心。<a id="a-EE"></a>知财施得富恒多乐舍。<a id="a-EF"></a>得福增多(下二可知)</p>
  <p id="aEG">第四多少相对。<a id="a-EH"></a>如法句喻经云。<a id="a-EI"></a>施有四事。<a id="a-EJ"></a>何等为四。<a id="a-EK"></a>一者施多得福少者。<a id="a-EL"></a>如愚痴之人祭祠。<a id="a-EM"></a>饮酒歌舞损费钱宝。<a id="a-EN"></a>无有福慧。<a id="a-EO"></a>是为施多得福少。<a id="a-EP"></a>二施少得福多者。<a id="a-EQ"></a>如能以慈心奉道德人。<a id="a-ER"></a>众僧食已精进学诵。<a id="a-ES"></a>施此虽少其福弥大。<a id="a-ET"></a>是为施少得福多。<a id="a-EU"></a>三施少得福少者。<a id="a-EV"></a>如悭贪恶意施邪见外道两俱愚痴。<a id="a-EW"></a>是故施少得福亦少。<a id="a-EX"></a>四施多得福亦多者。<a id="a-EY"></a>若有贤者。<a id="a-EZ"></a>觉世无常。<a id="a-Ea"></a>好心出财。<a id="a-Eb"></a>起立塔寺精舍园果。<a id="a-Ec"></a>供养三尊。<a id="a-Ed"></a>衣被履屣床榻厨膳。<a id="a-Ee"></a>斯福如五大河流。<a id="a-Ef"></a>入于大海。<a id="a-Eg"></a>福流如是世世不断。<a id="a-Eh"></a>是为施多其报亦多。</p>
  <p id="aEi">第五染净相对。<a id="a-Ej"></a>如智度论云。<a id="a-Ek"></a>佛法中有四种布施。<a id="a-El"></a>一施者清净受者不净。<a id="a-Em"></a>二施者不净受者清净。<a id="a-En"></a>三施受俱净。<a id="a-Eo"></a>四施受俱不净。<a id="a-Ep"></a>且偏解一句。<a id="a-Eq"></a>余类可解。<a id="a-Er"></a>何等二俱清净者。<a id="a-Es"></a>如佛自供养佛故。<a id="a-Et"></a>是为二俱清净。<a id="a-Eu"></a>如东方宝积佛功德力所生华。<a id="a-Ev"></a>寄十住法身普明菩萨。<a id="a-Ew"></a>送此华来上散释迦牟尼佛。<a id="a-Ex"></a>知十方佛。<a id="a-Ey"></a>是第一福田。<a id="a-Ez"></a>是为二俱清净(余句可解)</p>
  <p id="aF0">又优婆塞戒经云。<a id="a-F1"></a>佛言若人有财。<a id="a-F2"></a>见有求者。<a id="a-F3"></a>言无言拒。<a id="a-F4"></a>当知是人。<a id="a-F5"></a>已说来世贫穷薄德。<a id="a-F6"></a>如是之人名为放逸。<a id="a-F7"></a>自说无财。<a id="a-F8"></a>是义不然。<a id="a-F9"></a>何以故。<a id="a-FA"></a>一切水草人无不有。<a id="a-FB"></a>虽是国主不必能施。<a id="a-FC"></a>虽是贫穷非不能施。<a id="a-FD"></a>何以故。<a id="a-FE"></a>贫穷之人亦有食分。<a id="a-FF"></a>食已洗器弃荡涤汁。<a id="a-FG"></a>施应食者亦得福德。<a id="a-FH"></a>若以尘麨施于蚁子。<a id="a-FI"></a>亦得无量福德果报。<a id="a-FJ"></a>天下极贫谁当无此尘许糗耶。<a id="a-FK"></a>谁有一日不食三抟糗命不全者。<a id="a-FL"></a>是故诸人。<a id="a-FM"></a>应以食半施于乞者。<a id="a-FN"></a>善男子。<a id="a-FO"></a>极贫乏人。<a id="a-FP"></a>谁有赤体无衣服者。<a id="a-FQ"></a>若有衣服。<a id="a-FR"></a>岂无一线施人系疮。<a id="a-FS"></a>一指许财作灯炷耶。<a id="a-FT"></a>天下之人谁有贫穷当无身者。<a id="a-FU"></a>如其有身见他作福。<a id="a-FV"></a>身应往助欢喜无厌。<a id="a-FW"></a>亦名施生。<a id="a-FX"></a>亦得福德。<a id="a-FY"></a>或时有分。<a id="a-FZ"></a>或有与等。<a id="a-Fa"></a>或有胜者。<a id="a-Fb"></a>以是因缘。<a id="a-Fc"></a>我受波斯匿王食时亦咒愿。<a id="a-Fd"></a>王及贫穷人所得功德。<a id="a-Fe"></a>等无差别。<a id="a-Ff"></a>如人买香。<a id="a-Fg"></a>涂香末香。<a id="a-Fh"></a>散香烧香如是四香。<a id="a-Fi"></a>有人触者买者量者等施无异。<a id="a-Fj"></a>而是诸香不失毫厘。<a id="a-Fk"></a>修施之法亦复如是。<a id="a-Fl"></a>若多若少。<a id="a-Fm"></a>若粗若细。<a id="a-Fn"></a>若随喜心身往佐助。<a id="a-Fo"></a>若遥见闻心生欢喜。<a id="a-Fp"></a>其心等故。<a id="a-Fq"></a>所得果报无有差别。<a id="a-Fr"></a>若无财物见他施已。<a id="a-Fs"></a>心不喜信疑于福田。<a id="a-Ft"></a>是名贫穷。<a id="a-Fu"></a>若多财宝自在无碍。<a id="a-Fv"></a>有良福田。<a id="a-Fw"></a>内无信心不能奉施。<a id="a-Fx"></a>亦名贫穷。<a id="a-Fy"></a>是故智者自观。<a id="a-Fz"></a>余一抟食。<a id="a-G0"></a>自食则生。<a id="a-G1"></a>施他则死。<a id="a-G2"></a>犹应施与。<a id="a-G3"></a>况复多耶。<a id="a-G4"></a>智者复观。<a id="a-G5"></a>世间若有持戒多闻。<a id="a-G6"></a>乃至获得阿罗汉果。<a id="a-G7"></a>犹不能遮断饥渴等。<a id="a-G8"></a>若房舍衣服饮食卧具病药。<a id="a-G9"></a>皆由先世不施因缘。<a id="a-GA"></a>破戒之人若乐行施。<a id="a-GB"></a>是人虽堕饿鬼畜生。<a id="a-GC"></a>常得饱满无所乏少。<a id="a-GD"></a>虽富有天地受无量乐。<a id="a-GE"></a>犹不知足。<a id="a-GF"></a>是故我应为无上乐。<a id="a-GG"></a>而行布施。<a id="a-GH"></a>不为人天。<a id="a-GI"></a>何以故。<a id="a-GJ"></a>无常故。<a id="a-GK"></a>有边故。</p>
  <p id="aGL">若施主欢喜不悔。<a id="a-GM"></a>亲近善人。<a id="a-GN"></a>财富自在生上族家。<a id="a-GO"></a>得人天乐至无上果。<a id="a-GP"></a>能离一切烦恼结缚。</p>
  <p id="aGQ">若施主能自手施已。<a id="a-GR"></a>生上姓家。<a id="a-GS"></a>遇善知识。<a id="a-GT"></a>多饶财宝眷属成就。<a id="a-GU"></a>能用能施。<a id="a-GV"></a>一切众生喜乐见之。<a id="a-GW"></a>见已恭敬尊重赞叹。</p>
  <p id="aGX">又大丈夫论云。<a id="a-GY"></a>若悭心多者。<a id="a-GZ"></a>虽复泥土重于金玉。<a id="a-Ga"></a>若悲心多者。<a id="a-Gb"></a>虽施金玉轻于草木。<a id="a-Gc"></a>若悭心多者。<a id="a-Gd"></a>丧失财宝心大忧恼。<a id="a-Ge"></a>若行施者令受者喜悦。<a id="a-Gf"></a>自亦喜悦。<a id="a-Gg"></a>设有美食。<a id="a-Gh"></a>若不施与而食啖者。<a id="a-Gi"></a>不以为美。<a id="a-Gj"></a>设有恶食。<a id="a-Gk"></a>得行布施然后食者。<a id="a-Gl"></a>心中欢悦以为极美。<a id="a-Gm"></a>若行施竟。<a id="a-Gn"></a>有余自食。<a id="a-Go"></a>善丈夫者。<a id="a-Gp"></a>心生喜乐如得涅槃。<a id="a-Gq"></a>无信心者谁信是语。<a id="a-Gr"></a>设有粗食。<a id="a-Gs"></a>有饥者在前。<a id="a-Gt"></a>尚不能施与。<a id="a-Gu"></a>况余胜物而能与人。<a id="a-Gv"></a>若人于大水边。<a id="a-Gw"></a>尚不能以少水施与众生。<a id="a-Gx"></a>况余好财。<a id="a-Gy"></a>是人于世间粪土。<a id="a-Gz"></a>易得于水。<a id="a-H0"></a>悭贪之人。<a id="a-H1"></a>闻乞粪土犹怀吝惜。<a id="a-H2"></a>况复财物。</p>
  <p id="aH3">如有二人。<a id="a-H4"></a>一则大富。<a id="a-H5"></a>一则贫穷。<a id="a-H6"></a>有乞者来。<a id="a-H7"></a>如是二人俱怀苦恼。<a id="a-H8"></a>有财物者惧其求索。<a id="a-H9"></a>无财物者。<a id="a-HA"></a>我当云何得少财物与之。<a id="a-HB"></a>如是二人。<a id="a-HC"></a>忧苦虽同果报各异。<a id="a-HD"></a>贫悲念者。<a id="a-HE"></a>生天人中受无量乐。<a id="a-HF"></a>富悭贪者。<a id="a-HG"></a>生饿鬼中受无量苦。<a id="a-HH"></a>若菩萨但有悲愍心已为具足。<a id="a-HI"></a>况与少物。<a id="a-HJ"></a>菩萨悲心念施无有财物。<a id="a-HK"></a>见人乞时不忍言无。<a id="a-HL"></a>悲苦堕泪。<a id="a-HM"></a>设闻他苦尚不能堪忍。<a id="a-HN"></a>况复眼见他苦恼而不救济者。<a id="a-HO"></a>无有是处。<a id="a-HP"></a>有悲心者。<a id="a-HQ"></a>见贫苦众生无财可与。<a id="a-HR"></a>悲苦叹息无可为喻。<a id="a-HS"></a>救众生者。<a id="a-HT"></a>见众生受苦悲泣堕泪。<a id="a-HU"></a>以堕泪故知其心受。<a id="a-HV"></a>菩萨泪有三时。<a id="a-HW"></a>一见修功德人。<a id="a-HX"></a>以爱敬故为之堕泪。<a id="a-HY"></a>二见苦恼众生。<a id="a-HZ"></a>无功德者。<a id="a-Ha"></a>以悲愍故为之堕泪。<a id="a-Hb"></a>三修大施时悲喜踊跃堕泪。<a id="a-Hc"></a>计菩萨堕泪已来。<a id="a-Hd"></a>多四大海水。<a id="a-He"></a>世间众生。<a id="a-Hf"></a>舍于亲属悲泣堕泪。<a id="a-Hg"></a>不及菩萨。<a id="a-Hh"></a>见贫苦众生无财施时。<a id="a-Hi"></a>悲泣堕泪。<a id="a-Hj"></a>菩萨闻乞者声为之堕泪。<a id="a-Hk"></a>乞者见菩萨雨泪。<a id="a-Hl"></a>虽不言与。<a id="a-Hm"></a>当知必得。<a id="a-Hn"></a>菩萨见乞者来时极生悲苦。<a id="a-Ho"></a>乞者得财物时。<a id="a-Hp"></a>心生欢喜得灭悲苦。<a id="a-Hq"></a>菩萨闻乞言时。<a id="a-Hr"></a>悲泣堕泪不能自止。<a id="a-Hs"></a>乞者言足。<a id="a-Ht"></a>尔时菩萨。<a id="a-Hu"></a>修行施已众生满足。<a id="a-Hv"></a>便入山林修行禅定。<a id="a-Hw"></a>灭除三毒。<a id="a-Hx"></a>财物倍多无乞可施。<a id="a-Hy"></a>我今出家断诸结使。</p>
  <p data-pb></p>
  <h2 id="aHz">持戒篇第二(此别二缘)</h2>
  <h2 id="aI0">述意缘第一</h2>
  <p id="aI1">窃闻。<a id="a-I2"></a>戒是人师。<a id="a-I3"></a>道俗咸奉。<a id="a-I4"></a>心为业主。<a id="a-I5"></a>凡圣俱制。<a id="a-I6"></a>良由三宝所资。<a id="a-I7"></a>四生同润。<a id="a-I8"></a>故经曰。<a id="a-I9"></a>正法住正法灭。<a id="a-IA"></a>意在兹乎。<a id="a-IB"></a>是以持戒为德。<a id="a-IC"></a>显自大经。<a id="a-ID"></a>性善可崇。<a id="a-IE"></a>明乎大论。<a id="a-IF"></a>或复方之日月。<a id="a-IG"></a>譬若宝珠。<a id="a-IH"></a>义等涂香。<a id="a-II"></a>事同惜水。<a id="a-IJ"></a>越度大海。<a id="a-IK"></a>号曰牢船。<a id="a-IL"></a>生长善牙。<a id="a-IM"></a>又称平地。<a id="a-IN"></a>是以菩萨禀受。<a id="a-IO"></a>微尘不缺。<a id="a-IP"></a>罗汉护持。<a id="a-IQ"></a>纤芥无犯。<a id="a-IR"></a>宁当抱渴而死。<a id="a-IS"></a>不饮水虫。<a id="a-IT"></a>乃可被系而终。<a id="a-IU"></a>无伤草叶。<a id="a-IV"></a>书云。<a id="a-IW"></a>立身行道。<a id="a-IX"></a>扬名于后代。<a id="a-IY"></a>言行忠信。<a id="a-IZ"></a>战战兢兢。<a id="a-Ia"></a>岂可放纵心马。<a id="a-Ib"></a>不加辔勒。<a id="a-Ic"></a>驰骋情猴。<a id="a-Id"></a>都无制锁。<a id="a-Ie"></a>浮囊既毁。<a id="a-If"></a>前路何期。<a id="a-Ig"></a>德瓶已破。<a id="a-Ih"></a>胜缘长绝。<a id="a-Ii"></a>或复要聚恶人。<a id="a-Ij"></a>朋结凶党。<a id="a-Ik"></a>更相扇动。<a id="a-Il"></a>备造愆瑕。<a id="a-Im"></a>无惭无愧。<a id="a-In"></a>不羞不耻。<a id="a-Io"></a>日更增甚。<a id="a-Ip"></a>转复沉浮。<a id="a-Iq"></a>似若葶苈艾蒿。<a id="a-Ir"></a>枝叶皆苦。<a id="a-Is"></a>诃梨果树。<a id="a-It"></a>遍体尤甘。<a id="a-Iu"></a>从明入闇。<a id="a-Iv"></a>无复出期。<a id="a-Iw"></a>劫数既遥。<a id="a-Ix"></a>痛伤难忍。<a id="a-Iy"></a>于是镬汤奔沸。<a id="a-Iz"></a>猛气冲天。<a id="a-J0"></a>炉炭赫曦。<a id="a-J1"></a>爆声裂地。<a id="a-J2"></a>镕铜灌口。<a id="a-J3"></a>则腹烂肝销。<a id="a-J4"></a>铜柱逼身。<a id="a-J5"></a>则骨肉俱尽。<a id="a-J6"></a>宛转呜呼。<a id="a-J7"></a>何可言念。<a id="a-J8"></a>如斯等苦。<a id="a-J9"></a>寔由毁戒也。</p>
  <p data-pb></p>
  <h2 id="aJA">劝持缘第二</h2>
  <p id="aJB">如大庄严论云。<a id="a-JC"></a>若能至心持戒。<a id="a-JD"></a>乃至殁命得现果报。<a id="a-JE"></a>我昔闻。<a id="a-JF"></a>难提跋提城有优婆塞。<a id="a-JG"></a>兄弟二人并持五戒。<a id="a-JH"></a>其弟尔时。<a id="a-JI"></a>卒患胁痛气将欲绝。<a id="a-JJ"></a>时医语之。<a id="a-JK"></a>食新杀狗肉并使服酒。<a id="a-JL"></a>所患必除。<a id="a-JM"></a>病者向言。<a id="a-JN"></a>其狗肉者。<a id="a-JO"></a>为可于市买索食之。<a id="a-JP"></a>饮酒之事愿舍身命终。<a id="a-JQ"></a>不犯戒而服于酒。<a id="a-JR"></a>其弟极困急。<a id="a-JS"></a>兄赍酒语弟。<a id="a-JT"></a>舍戒服酒以疗其疾。<a id="a-JU"></a>弟白兄言。<a id="a-JV"></a>我虽病急。<a id="a-JW"></a>愿舍我身命不犯戒而饮此酒。<a id="a-JX"></a>即说偈言。</p>
  <p id="aJY">怪哉临命终　　破我戒璎珞</p>
  <p id="aJZ">以戒庄严身　　不用殡葬具</p>
  <p id="aJa">人身既难得　　遭值戒复难</p>
  <p id="aJb">愿舍百千命　　不毁破禁戒</p>
  <p id="aJc">无量百千劫　　时乃值遇戒</p>
  <p id="aJd">阎浮世间中　　人身极难得</p>
  <p id="aJe">虽复得人身　　值正法倍难</p>
  <p id="aJf">时复值法宝　　愚者不知取</p>
  <p id="aJg">善能分别者　　此事亦复难</p>
  <p id="aJh">戒宝入我手　　云何复欲夺</p>
  <p id="aJi">乃是怨憎者　　非我之所亲</p>
  <p id="aJj">兄闻是已。<a id="a-Jk"></a>答其弟言。<a id="a-Jl"></a>我以亲故不为沮坏。<a id="a-Jm"></a>弟白兄言。<a id="a-Jn"></a>非为亲爱乃是殁败。<a id="a-Jo"></a>即说偈言。</p>
  <p id="aJp">我欲向胜处　　毁戒令堕坠</p>
  <p id="aJq">舍戒乃如是　　云何名亲爱</p>
  <p id="aJr">我勤习戒根　　乃欲见劫夺</p>
  <p id="aJs">所持五戒中　　酒戒最为重</p>
  <p id="aJt">今欲强毁我　　不时名为亲</p>
  <p id="aJu">兄问弟言。<a id="a-Jv"></a>云何以酒为戒根本耶。<a id="a-Jw"></a>弟即说偈。<a id="a-Jx"></a>以答兄言。</p>
  <p id="aJy">若于禁戒中　　不尽心护持</p>
  <p id="aJz">便为违大悲　　草头有酒滴</p>
  <p id="aK0">尚不敢尝触　　以是故我知</p>
  <p id="aK1">酒是恶道因　　在家修多罗</p>
  <p id="aK2">说酒之恶报　　唯佛能分别</p>
  <p id="aK3">谁有能测量　　佛说身口意</p>
  <p id="aK4">三业之恶行　　唯酒为根本</p>
  <p id="aK5">复堕恶行中　　往者优婆塞</p>
  <p id="aK6">以酒因缘故　　遂毁余四戒</p>
  <p id="aK7">是名恶行数　　酒为放逸报</p>
  <p id="aK8">不饮闭恶道　　能获信乐心</p>
  <p id="aK9">去悭能舍财　　首罗闻佛说</p>
  <p id="aKA">能获无量益　　我都无异意</p>
  <p id="aKB">而欲毁犯者　　略说而言之</p>
  <p id="aKC">宁舍百千命　　不毁犯佛教</p>
  <p id="aKD">宁使身干枯　　终不饮此酒</p>
  <p id="aKE">假使毁犯戒　　寿命百千年</p>
  <p id="aKF">不如护禁戒　　即时身命灭</p>
  <p id="aKG">决定能使差　　我犹故不饮</p>
  <p id="aKH">况今不定知　　为差为不差</p>
  <p id="aKI">作是决定心　　心生大欢喜</p>
  <p id="aKJ">即获见真谛　　所患得消除</p>
  <p id="aKK">又大庄严论云。<a id="a-KL"></a>我昔曾闻。<a id="a-KM"></a>有诸比丘。<a id="a-KN"></a>与诸估客入海采宝。<a id="a-KO"></a>既至海中船舫破坏。<a id="a-KP"></a>尔时有一年少比丘。<a id="a-KQ"></a>捉得一枚板。<a id="a-KR"></a>上座比丘。<a id="a-KS"></a>不得板故将没水中。<a id="a-KT"></a>于时上座恐怖惶惧。<a id="a-KU"></a>恐为水漂。<a id="a-KV"></a>语年少言。<a id="a-KW"></a>汝宁不忆佛所制戒。<a id="a-KX"></a>当敬上座。<a id="a-KY"></a>汝所得板应以与我。<a id="a-KZ"></a>尔时年少即便思惟。<a id="a-Ka"></a>如来世尊实有斯语。<a id="a-Kb"></a>诸有利乐应先与上座。<a id="a-Kc"></a>复作是念。<a id="a-Kd"></a>我若以板用与上座。<a id="a-Ke"></a>必没水中洄澓波浪。<a id="a-Kf"></a>大海之难极为深广。<a id="a-Kg"></a>我于今者命将不全。<a id="a-Kh"></a>又我年少。<a id="a-Ki"></a>初始出家未得道果。<a id="a-Kj"></a>以此为忧。<a id="a-Kk"></a>我今舍身用济上座。<a id="a-Kl"></a>正是其时。<a id="a-Km"></a>作是念已。<a id="a-Kn"></a>便说偈言。</p>
  <p id="aKo">我为自全济　　为随佛语胜</p>
  <p id="aKp">无量功德聚　　名称遍十方</p>
  <p id="aKq">躯命极鄙贱　　云何违圣教</p>
  <p id="aKr">我今受佛戒　　至死必坚持</p>
  <p id="aKs">为顺佛语故　　奉板遗身命</p>
  <p id="aKt">若不为难事　　终不获难果</p>
  <p id="aKu">若舍佛所教　　失于天人利</p>
  <p id="aKv">及以大涅槃　　无上第一乐</p>
  <p id="aKw">既说偈已。<a id="a-Kx"></a>即输板与上座。<a id="a-Ky"></a>既舍板已。<a id="a-Kz"></a>于时海神感其精诚。<a id="a-L0"></a>即接年少比丘罝于岸上。<a id="a-L1"></a>海神合掌白比丘言。<a id="a-L2"></a>我今归依坚持戒者。<a id="a-L3"></a>汝今遭是危难之事。<a id="a-L4"></a>能持佛戒。<a id="a-L5"></a>海神说偈报曰。</p>
  <p id="aL6">汝真是比丘　　实是苦行者</p>
  <p id="aL7">号尔为沙门　　汝实称斯名</p>
  <p id="aL8">我今当云何　　而不加拥护</p>
  <p id="aL9">见谛能持戒　　斯事不为难</p>
  <p id="aLA">凡夫不毁禁　　此乃名希有</p>
  <p id="aLB">比丘处安隐　　清净自谨慎</p>
  <p id="aLC">舍已所爱令　　护持佛禁戒</p>
  <p id="aLD">难为而能为　　此最为希有</p>
  <p id="aLE">又大庄严论云。<a id="a-LF"></a>我昔曾闻。<a id="a-LG"></a>有一比丘次第乞食。<a id="a-LH"></a>至穿珠家立于门外。<a id="a-LI"></a>时彼珠师。<a id="a-LJ"></a>为于国王穿摩尼珠。<a id="a-LK"></a>比丘衣赤。<a id="a-LL"></a>往映彼珠。<a id="a-LM"></a>其色红赤。<a id="a-LN"></a>彼穿珠师。<a id="a-LO"></a>即入其舍为比丘取食。<a id="a-LP"></a>时有一鹅。<a id="a-LQ"></a>见珠赤色其状似肉。<a id="a-LR"></a>即便吞之。<a id="a-LS"></a>珠师持食以施比丘。<a id="a-LT"></a>寻即觅珠不知所在。<a id="a-LU"></a>此珠价贵。<a id="a-LV"></a>珠师贫急。<a id="a-LW"></a>语比丘言。<a id="a-LX"></a>得我珠耶。<a id="a-LY"></a>比丘恐杀鹅取珠。<a id="a-LZ"></a>当设何计得免斯患。<a id="a-La"></a>即说偈言。</p>
  <p id="aLb">我今护他命　　身分受苦恼</p>
  <p id="aLc">更无余方便　　唯以命代彼</p>
  <p id="aLd">若言他持去　　此言复不可</p>
  <p id="aLe">设自得无过　　不应作妄语</p>
  <p id="aLf">我今舍身命　　为此鹅命故</p>
  <p id="aLg">故缘我护戒　　因用成解脱</p>
  <p id="aLh">尔时珠师。<a id="a-Li"></a>虽闻斯偈。<a id="a-Lj"></a>语比丘言。<a id="a-Lk"></a>若不见还汝徒受苦。<a id="a-Ll"></a>终不相置。<a id="a-Lm"></a>比丘即向四望无可恃怙。<a id="a-Ln"></a>如鹿入围。<a id="a-Lo"></a>莫知所趣。<a id="a-Lp"></a>比丘无救亦复如是。<a id="a-Lq"></a>尔时比丘。<a id="a-Lr"></a>即自敛身端正衣服。<a id="a-Ls"></a>彼人语比丘言。<a id="a-Lt"></a>汝今与我斗耶。<a id="a-Lu"></a>比丘答言。<a id="a-Lv"></a>不共汝斗。<a id="a-Lw"></a>我自共诸使斗。<a id="a-Lx"></a>又说偈言。</p>
  <p id="aLy">我舍身命时　　堕地如干薪</p>
  <p id="aLz">当使人称美　　为鹅能舍身</p>
  <p id="aM0">时珠师。<a id="a-M1"></a>即加打棒。<a id="a-M2"></a>以两手并头。<a id="a-M3"></a>并皆被缚。<a id="a-M4"></a>四向顾望莫知所告。<a id="a-M5"></a>而作是念。<a id="a-M6"></a>生死受苦皆应如是。<a id="a-M7"></a>又说偈言。</p>
  <p id="aM8">舍此危脆身　　以取解脱命</p>
  <p id="aM9">我着粪扫衣　　乞食以为业</p>
  <p id="aMA">住止于树下　　以何因缘故</p>
  <p id="aMB">乃当作偷贼　　汝宜善观察</p>
  <p id="aMC">尔时珠师。<a id="a-MD"></a>语比丘言。<a id="a-ME"></a>何用多语。<a id="a-MF"></a>遂加系缚倍更挝打。<a id="a-MG"></a>以绳急绞。<a id="a-MH"></a>耳眼鼻口尽皆血出。<a id="a-MI"></a>时彼鹅者即来食血。<a id="a-MJ"></a>珠师嗔忿打鹅即死。<a id="a-MK"></a>比丘问言。<a id="a-ML"></a>此鹅死活。<a id="a-MM"></a>珠师答言。<a id="a-MN"></a>鹅今死活何足故问。<a id="a-MO"></a>时彼比丘即向鹅所。<a id="a-MP"></a>见鹅既死涕泣不乐。<a id="a-MQ"></a>即向鹅说偈言。</p>
  <p id="aMR">我忍诸苦恼　　望使此鹅活</p>
  <p id="aMS">今我命未绝　　鹅在我前死</p>
  <p id="aMT">我望护汝命　　受是极辛苦</p>
  <p id="aMU">何意汝先死　　我果报不成</p>
  <p id="aMV">珠师问比丘言。<a id="a-MW"></a>鹅今于汝竟是何亲。<a id="a-MX"></a>愁恼乃尔。<a id="a-MY"></a>比丘答言。<a id="a-MZ"></a>不满我愿。<a id="a-Ma"></a>所以不乐。<a id="a-Mb"></a>珠师问言。<a id="a-Mc"></a>欲作何愿。<a id="a-Md"></a>比丘以偈答言。</p>
  <p id="aMe">菩萨往昔时　　舍身以贸鸽</p>
  <p id="aMf">我亦作是意　　舍命欲代鹅</p>
  <p id="aMg">欲令此鹅命　　久住常安乐</p>
  <p id="aMh">由汝杀鹅故　　心愿不满足</p>
  <p id="aMi">尔时比丘。<a id="a-Mj"></a>更具说已。<a id="a-Mk"></a>珠师即开鹅腹而还得珠。<a id="a-Ml"></a>既见珠已。<a id="a-Mm"></a>便举声号哭。<a id="a-Mn"></a>语比丘言。<a id="a-Mo"></a>汝护鹅命不惜于身。<a id="a-Mp"></a>使我造此非法之事。<a id="a-Mq"></a>即说偈言。</p>
  <p id="aMr">汝藏功德事　　如似灰覆火</p>
  <p id="aMs">我以愚痴故　　烧然数百身</p>
  <p id="aMt">汝于佛标相　　极为甚相称</p>
  <p id="aMu">我以愚痴故　　不能善观察</p>
  <p id="aMv">为痴火所烧　　愿当暂留住</p>
  <p id="aMw">少听我忏悔　　犹如脚跌者</p>
  <p id="aMx">按地还得起　　南无清净行</p>
  <p id="aMy">南无坚持戒　　遭是极苦难</p>
  <p id="aMz">能持禁戒者　　为鹅身受苦</p>
  <p id="aN0">不犯于禁戒　　此事实难有</p>
  <p id="aN1">又大庄严论云。<a id="a-N2"></a>有诸比丘旷野中行。<a id="a-N3"></a>为贼劫掠剥脱衣裳。<a id="a-N4"></a>时此群贼。<a id="a-N5"></a>惧诸比丘往告聚落。<a id="a-N6"></a>尽欲杀害。<a id="a-N7"></a>贼中一人先曾出家。<a id="a-N8"></a>语同伴言。<a id="a-N9"></a>今者何为尽欲杀害。<a id="a-NA"></a>比丘之法不得伤草。<a id="a-NB"></a>今者以草系诸比丘。<a id="a-NC"></a>彼畏伤故。<a id="a-ND"></a>终不能得四向驰告。<a id="a-NE"></a>贼即以草而系缚之。<a id="a-NF"></a>舍之而去。<a id="a-NG"></a>诸比丘等既被草缚。<a id="a-NH"></a>恐犯禁戒不得挽绝。<a id="a-NI"></a>身无衣服为日所炙。<a id="a-NJ"></a>蚊虻蝇蚤之所唼娆。<a id="a-NK"></a>从旦被缚至于日夕。<a id="a-NL"></a>转到日没晦冥大暗。<a id="a-NM"></a>夜行禽兽交横驰走。<a id="a-NN"></a>甚可怖畏。<a id="a-NO"></a>有老比丘语诸年少。<a id="a-NP"></a>说偈诫言。</p>
  <p id="aNQ">若有智慧者　　能坚持禁戒</p>
  <p id="aNR">求人天涅槃　　称意而获得</p>
  <p id="aNS">伊罗钵龙王　　以其毁禁戒</p>
  <p id="aNT">损伤树叶故　　命终堕龙中</p>
  <p id="aNU">是诸比丘为苦所逼。<a id="a-NV"></a>不得屈伸及以转动。<a id="a-NW"></a>恐伤草命。<a id="a-NX"></a>唯当护戒至死不犯。<a id="a-NY"></a>即说偈言。</p>
  <p id="aNZ">我曾往昔来　　造作众恶业</p>
  <p id="aNa">或得生人道　　窃盗淫他妻</p>
  <p id="aNb">王法受刑戮　　计算不能数</p>
  <p id="aNc">复受地狱苦　　如是亦难计</p>
  <p id="aNd">假使此日光　　曝我身命干</p>
  <p id="aNe">我要持佛戒　　终不中毁犯</p>
  <p id="aNf">假使遇恶兽　　爴裂我身手</p>
  <p id="aNg">终不敢毁犯　　释师子禁戒</p>
  <p id="aNh">我宁持戒死　　不愿犯戒生</p>
  <p id="aNi">诸比丘等。<a id="a-Nj"></a>闻老比丘说是偈已。<a id="a-Nk"></a>各正其身不动不摇。<a id="a-Nl"></a>譬如大树无风之时。<a id="a-Nm"></a>枝叶不动。<a id="a-Nn"></a>时彼国王遇出田猎。<a id="a-No"></a>渐渐游行。<a id="a-Np"></a>至诸比丘所系之处。<a id="a-Nq"></a>王遥见之心生疑惑。<a id="a-Nr"></a>谓是露形尼揵子等。<a id="a-Ns"></a>遣人往看。<a id="a-Nt"></a>知是比丘。<a id="a-Nu"></a>王闻是已深生疑怪。<a id="a-Nv"></a>往比丘所即说偈言。</p>
  <p id="aNw">青草用系手　　犹如鹦鹉翅</p>
  <p id="aNx">又如祠天羊　　不动亦不摇</p>
  <p id="aNy">虽知处危难　　默住不伤草</p>
  <p id="aNz">如林为火焚　　[犛-未+牙]牛为尾死</p>
  <p id="aO0">说是偈已。<a id="a-O1"></a>往至其所。<a id="a-O2"></a>以偈问曰。</p>
  <p id="aO3">身体极丁壮　　无病似有力</p>
  <p id="aO4">以何因缘故　　草系不动摇</p>
  <p id="aO5">汝等岂不知　　身自有力耶</p>
  <p id="aO6">为咒所迷惑　　为是苦行耶</p>
  <p id="aO7">为自厌患身　　愿速说其意</p>
  <p id="aO8">于是比丘。<a id="a-O9"></a>即以偈答王曰。</p>
  <p id="aOA">守诸禁戒故　　不敢挽顿绝</p>
  <p id="aOB">佛说诸草木　　悉是鬼神村</p>
  <p id="aOC">我等不敢违　　是以不能绝</p>
  <p id="aOD">如似咒场中　　为蛇画境界</p>
  <p id="aOE">以神咒力故　　毒蛇不敢度</p>
  <p id="aOF">牟尼尊画界　　我等不敢越</p>
  <p id="aOG">得圣之桥津　　诸利之首目</p>
  <p id="aOH">谁有智慧者　　欲坏戒德瓶</p>
  <p id="aOI">尔时国王闻说偈已。<a id="a-OJ"></a>心甚欢喜。<a id="a-OK"></a>即为比丘解草系缚。<a id="a-OL"></a>而说偈言。</p>
  <p id="aOM">善哉能坚持　　释师子所说</p>
  <p id="aON">宁舍己身命　　护法不毁犯</p>
  <p id="aOO">我今亦归命　　如是显大法</p>
  <p id="aOP">归依离热恼　　牟尼解脱尊</p>
  <p id="aOQ">坚持禁戒者　　我今亦归命</p>
  <p data-pb></p>
  <h2 id="aOR">忍辱篇第三(此别三缘)</h2>
  <p id="aOS">意缘 劝忍缘 忍益缘。</p>
  <p data-pb></p>
  <h2 id="aOT">述意缘第一</h2>
  <p id="aOU">盖闻。<a id="a-OV"></a>忍之为德。<a id="a-OW"></a>最是尊上。<a id="a-OX"></a>持戒苦行。<a id="a-OY"></a>所不能及。<a id="a-OZ"></a>是以羼提比丘。<a id="a-Oa"></a>被形残而不恨。<a id="a-Ob"></a>忍辱仙主。<a id="a-Oc"></a>受割截而无嗔。<a id="a-Od"></a>且慈悲之道。<a id="a-Oe"></a>救拔为先。<a id="a-Of"></a>菩萨之怀。<a id="a-Og"></a>愍恻为用。<a id="a-Oh"></a>常应遍游地狱。<a id="a-Oi"></a>代其受苦。<a id="a-Oj"></a>广度众生。<a id="a-Ok"></a>施心安乐。<a id="a-Ol"></a>岂容微有触恼大生嗔恨。<a id="a-Om"></a>乃至角眼相看。<a id="a-On"></a>恶声厉色。<a id="a-Oo"></a>遂加杖木。<a id="a-Op"></a>结恨成怨。<a id="a-Oq"></a>或父子兄弟。<a id="a-Or"></a>自相损害。<a id="a-Os"></a>朋友眷属。<a id="a-Ot"></a>反更侵伤。<a id="a-Ou"></a>恶逆甚于鸱鸮。<a id="a-Ov"></a>含毒逾于蜂虿。<a id="a-Ow"></a>所以历劫怨仇。<a id="a-Ox"></a>生生不绝也。</p>
  <h2 id="aOy">劝忍缘第二</h2>
  <p id="aOz">如成实论云。<a id="a-P0"></a>恶口骂辱小人不堪。<a id="a-P1"></a>如石雨鸟。<a id="a-P2"></a>恶口骂詈大人堪受。<a id="a-P3"></a>如华雨象。<a id="a-P4"></a>行者常观前人本末因缘。<a id="a-P5"></a>或于过去为我父母。<a id="a-P6"></a>养育我身不避罪福。<a id="a-P7"></a>未曾报恩。<a id="a-P8"></a>何须起嗔。<a id="a-P9"></a>或为兄弟妻子眷属。<a id="a-PA"></a>或是圣人。<a id="a-PB"></a>昔为善友。<a id="a-PC"></a>凡情不识。<a id="a-PD"></a>何须加毁。</p>
  <p id="aPE">又摄论云。<a id="a-PF"></a>由观五义以除嗔恚。<a id="a-PG"></a>一观一切众生。<a id="a-PH"></a>无问于我者恩。<a id="a-PI"></a>二观一切众生但念念灭。<a id="a-PJ"></a>何人能损。<a id="a-PK"></a>何人被损。<a id="a-PL"></a>三观唯法无众生。<a id="a-PM"></a>有何能损及所损。<a id="a-PN"></a>四观一切众生皆自受苦。<a id="a-PO"></a>云何复欲加之以苦。<a id="a-PP"></a>五观一切众生皆是我子。<a id="a-PQ"></a>云何于中欲生损害。<a id="a-PR"></a>由此五观故能灭嗔。</p>
  <p id="aPS">又报恩经云。<a id="a-PT"></a>假使热铁轮。<a id="a-PU"></a>在我顶上旋。<a id="a-PV"></a>终不为此苦而发于恶心。</p>
  <p id="aPW">又成实论云。<a id="a-PX"></a>行慈心者。<a id="a-PY"></a>卧安觉安。<a id="a-PZ"></a>不见恶梦。<a id="a-Pa"></a>天护人爱。<a id="a-Pb"></a>不毒不兵。<a id="a-Pc"></a>水火不丧。<a id="a-Pd"></a>又四分律偈云。</p>
  <p id="aPe">忍辱第一道　　佛说无为最</p>
  <p id="aPf">出家恼他人　　不名为沙门</p>
  <p id="aPg">又遗教经云。<a id="a-Ph"></a>能行忍者。<a id="a-Pi"></a>乃可名为有力大人又经云。<a id="a-Pj"></a>见人之过口不得言。<a id="a-Pk"></a>己身有恶则应发露。</p>
  <p id="aPl">又书云。<a id="a-Pm"></a>闻人之过。<a id="a-Pn"></a>如闻父母之名。<a id="a-Po"></a>耳可得闻。<a id="a-Pp"></a>口不得言。</p>
  <p id="aPq">又经云。<a id="a-Pr"></a>赞人之善不言己美。</p>
  <p id="aPs">又书云。<a id="a-Pt"></a>君子扬人之美。<a id="a-Pu"></a>不伐其善。</p>
  <p id="aPv">又经云。<a id="a-Pw"></a>布施不望彼报。<a id="a-Px"></a>若得人惠毫发已上。<a id="a-Py"></a>皆当咒愿惭愧奉受。</p>
  <p id="aPz">又书云。<a id="a-Q0"></a>公子有德于人。<a id="a-Q1"></a>愿公子忘之。<a id="a-Q2"></a>人有德于公子。<a id="a-Q3"></a>愿公子勿忘。</p>
  <p id="aQ4">又云。<a id="a-Q5"></a>施人慎勿念。<a id="a-Q6"></a>受施慎勿忘。</p>
  <p id="aQ7">又经云。<a id="a-Q8"></a>恕己可为喻。<a id="a-Q9"></a>勿杀勿行杖。</p>
  <p id="aQA">又书云。<a id="a-QB"></a>己所不欲勿施于人。<a id="a-QC"></a>当知内外之教其本均同。<a id="a-QD"></a>虽形有黑白。<a id="a-QE"></a>然立行无殊。<a id="a-QF"></a>若乖斯旨便同鄙俗。<a id="a-QG"></a>何依内外。<a id="a-QH"></a>如经云。<a id="a-QI"></a>佛为众生说法。<a id="a-QJ"></a>断除无明暗惑。<a id="a-QK"></a>犹若良医随疾授药。<a id="a-QL"></a>是名内教又书云。<a id="a-QM"></a>天道无亲。<a id="a-QN"></a>唯仁是与。<a id="a-QO"></a>是名外教。<a id="a-QP"></a>又若出家之人。<a id="a-QQ"></a>能观苦空无常无我。<a id="a-QR"></a>远离生死。<a id="a-QS"></a>志求出世。<a id="a-QT"></a>是为依内。<a id="a-QU"></a>若乖斯行翻为外俗。<a id="a-QV"></a>在家之人。<a id="a-QW"></a>若能厌舍俗情。<a id="a-QX"></a>欣慕高志。<a id="a-QY"></a>专崇三宝。<a id="a-QZ"></a>修持四德。<a id="a-Qa"></a>奉行孝悌仁义礼智。<a id="a-Qb"></a>贞和爱敬。<a id="a-Qc"></a>能行斯行翻同为内。<a id="a-Qd"></a>若违斯旨还同外道。<a id="a-Qe"></a>在俗之人。<a id="a-Qf"></a>能随内教。<a id="a-Qg"></a>便悟真理。<a id="a-Qh"></a>心常会道。<a id="a-Qi"></a>渐进胜途至趣菩提。<a id="a-Qj"></a>既知如是。<a id="a-Qk"></a>欲行此行。<a id="a-Ql"></a>唯须自卑推德与他。<a id="a-Qm"></a>如拭尘巾。<a id="a-Qn"></a>揽垢向己。<a id="a-Qo"></a>持净与人。<a id="a-Qp"></a>故经云。<a id="a-Qq"></a>退而得者佛道也。</p>
  <p id="aQr">故书云。<a id="a-Qs"></a>君子让而得之为义。<a id="a-Qt"></a>故常须进胜他人。<a id="a-Qu"></a>恒须克责已躬也。</p>
  <p data-pb></p>
  <h2 id="aQv">忍益缘第三</h2>
  <p id="aQw">如大宝积经云。<a id="a-Qx"></a>忍辱有十事。<a id="a-Qy"></a>一不观于我及我所相。<a id="a-Qz"></a>二不念种姓。<a id="a-R0"></a>三破除憍慢。<a id="a-R1"></a>四恶来不报。<a id="a-R2"></a>五观无常想。<a id="a-R3"></a>六修于慈悲。<a id="a-R4"></a>七心不放逸。<a id="a-R5"></a>八舍于饥渴苦乐等事。<a id="a-R6"></a>九断除嗔恚。<a id="a-R7"></a>十修习智慧。<a id="a-R8"></a>若人能成如是十事。<a id="a-R9"></a>当知是人能修于忍。<a id="a-RA"></a>又月灯三昧经云。<a id="a-RB"></a>佛言。<a id="a-RC"></a>若有菩萨住于慈忍。<a id="a-RD"></a>有十种利益。<a id="a-RE"></a>何等为十。<a id="a-RF"></a>一火不能烧。<a id="a-RG"></a>二刀不能割。<a id="a-RH"></a>三毒不能中。<a id="a-RI"></a>四水不能漂。<a id="a-RJ"></a>五为非人所护。<a id="a-RK"></a>六得身相庄严。<a id="a-RL"></a>七闭诸恶道。<a id="a-RM"></a>八随其所乐生于梵天。<a id="a-RN"></a>九昼夜常安。<a id="a-RO"></a>十其身不离喜乐。</p>
  <p id="aRP">又私呵三昧经云。<a id="a-RQ"></a>佛言。<a id="a-RR"></a>忍有六事得一切智。<a id="a-RS"></a>何等为六。<a id="a-RT"></a>一得身力。<a id="a-RU"></a>二得口力。<a id="a-RV"></a>三得意力。<a id="a-RW"></a>四得神足力。<a id="a-RX"></a>五得道力。<a id="a-RY"></a>六得慧力。</p>
  <p id="aRZ">又六度集经云。<a id="a-Ra"></a>复有四种忍辱。<a id="a-Rb"></a>具足智慧。<a id="a-Rc"></a>何等为四。<a id="a-Rd"></a>一于求法时忍他恶骂。<a id="a-Re"></a>二于求法时不避饥渴寒热风雨。<a id="a-Rf"></a>三于求法时随顺和尚阿阇梨行。<a id="a-Rg"></a>四于求法时能忍空无相无愿。<a id="a-Rh"></a>又比丘避女人恶名经偈云。</p>
  <p id="aRi">虽闻多恶名　　苦行者忍之</p>
  <p id="aRj">不应苦自言　　亦不应起恼</p>
  <p id="aRk">闻声恐怖者　　是则林中兽</p>
  <p id="aRl">是轻躁众生　　不成出家法</p>
  <p id="aRm">仁者当堪耐　　下中上恶声</p>
  <p id="aRn">执心坚住者　　是则出家法</p>
  <p id="aRo">不由他人语　　令汝成劫贼</p>
  <p id="aRp">亦不由他语　　令汝得罗汉</p>
  <p id="aRq">如汝自知已　　诸天亦复知</p>
  <p id="aRr">又五分律云。<a id="a-Rs"></a>佛告诸比丘。<a id="a-Rt"></a>过去世时。<a id="a-Ru"></a>阿练若池水边有二雁。<a id="a-Rv"></a>与一龟共结亲友。<a id="a-Rw"></a>后时池水涸竭。<a id="a-Rx"></a>二雁作是议言。<a id="a-Ry"></a>今此池水涸竭。<a id="a-Rz"></a>亲友必受大苦。<a id="a-S0"></a>议已语龟言。<a id="a-S1"></a>此池水涸竭。<a id="a-S2"></a>汝无济理。<a id="a-S3"></a>可衔一木。<a id="a-S4"></a>我等各衔一头。<a id="a-S5"></a>将汝着大水处。<a id="a-S6"></a>衔木之时慎不可语。<a id="a-S7"></a>即使衔之。<a id="a-S8"></a>经过聚落。<a id="a-S9"></a>诸小儿见皆言。<a id="a-SA"></a>雁衔龟去。<a id="a-SB"></a>雁衔龟去。<a id="a-SC"></a>龟即嗔言。<a id="a-SD"></a>何预汝事。<a id="a-SE"></a>即便失木堕地而死。<a id="a-SF"></a>尔时世尊。<a id="a-SG"></a>因此说偈言。</p>
  <p id="aSH">夫士之生　　斧在口中　　所以斫身</p>
  <p id="aSI">由其恶言　　应毁反誉　　应誉反毁</p>
  <p id="aSJ">自受其殃　　终无复乐</p>
  <p id="aSK">佛言。<a id="a-SL"></a>龟者调达是也。<a id="a-SM"></a>昔以嗔语致有死苦。<a id="a-SN"></a>今复嗔骂如来堕大地狱。</p>
  <p id="aSO">又法句喻经云。<a id="a-SP"></a>昔者罗云。<a id="a-SQ"></a>未得道时。<a id="a-SR"></a>心性粗犷言少诚信。<a id="a-SS"></a>佛敕罗云。<a id="a-ST"></a>汝到贤提精舍中住。<a id="a-SU"></a>守口摄意。<a id="a-SV"></a>勤修经戒。<a id="a-SW"></a>罗云奉教作礼而去。<a id="a-SX"></a>住九十日。<a id="a-SY"></a>惭愧自悔。<a id="a-SZ"></a>昼夜不息。<a id="a-Sa"></a>佛往见之。<a id="a-Sb"></a>罗云欢喜趣前礼佛。<a id="a-Sc"></a>佛告罗云曰。<a id="a-Sd"></a>澡槃取水为吾洗足。<a id="a-Se"></a>罗云受教。<a id="a-Sf"></a>为佛洗足讫已。<a id="a-Sg"></a>佛语罗云。<a id="a-Sh"></a>此水可用食饮以不。<a id="a-Si"></a>罗云白言。<a id="a-Sj"></a>不可复用。<a id="a-Sk"></a>此水本净。<a id="a-Sl"></a>今以洗足受于尘垢。<a id="a-Sm"></a>故不可用。<a id="a-Sn"></a>佛语罗云。<a id="a-So"></a>汝亦如是。<a id="a-Sp"></a>虽为吾子国王之孙。<a id="a-Sq"></a>舍世荣禄得为沙门。<a id="a-Sr"></a>不念精进摄身守口。<a id="a-Ss"></a>三毒垢秽充满胸怀。<a id="a-St"></a>亦如此水不可复用。<a id="a-Su"></a>纵弃槃水。<a id="a-Sv"></a>槃亦不堪盛食。<a id="a-Sw"></a>曾受不净故。<a id="a-Sx"></a>汝亦如是。<a id="a-Sy"></a>口无诚信心性刚强。<a id="a-Sz"></a>不念精进。<a id="a-T0"></a>曾受恶名。<a id="a-T1"></a>亦如澡槃不中盛食。<a id="a-T2"></a>佛以足指。<a id="a-T3"></a>拨槃自跳数返。<a id="a-T4"></a>汝惜之不。<a id="a-T5"></a>罗云白佛。<a id="a-T6"></a>洗足之器虽惜不殷。<a id="a-T7"></a>佛语罗云。<a id="a-T8"></a>汝亦如是。<a id="a-T9"></a>虽为沙门。<a id="a-TA"></a>不摄身口。<a id="a-TB"></a>多所伤众。<a id="a-TC"></a>身死神去轮转三涂。<a id="a-TD"></a>贤圣不惜。<a id="a-TE"></a>亦如汝言。<a id="a-TF"></a>罗云闻之。<a id="a-TG"></a>惭愧怖悸。<a id="a-TH"></a>感激自励。<a id="a-TI"></a>克骨不忘。<a id="a-TJ"></a>精进柔软。<a id="a-TK"></a>怀忍如地。<a id="a-TL"></a>即得阿罗汉道(略用)</p>
  <p id="aTM">又罗云忍辱经云。<a id="a-TN"></a>尔时罗云。<a id="a-TO"></a>向一不信婆罗门家乞食。<a id="a-TP"></a>吝惜不与。<a id="a-TQ"></a>罗云被打头破血出。<a id="a-TR"></a>复撮沙钵中。<a id="a-TS"></a>罗云含忍心不加报。<a id="a-TT"></a>即持钵至河。<a id="a-TU"></a>洗头钵已自说云。</p>
  <p id="aTV">我自行分卫。<a id="a-TW"></a>无事横忓我。<a id="a-TX"></a>我痛斯须间。<a id="a-TY"></a>奈汝长苦何。<a id="a-TZ"></a>犹利剑割臭尸。<a id="a-Ta"></a>臭尸不知痛。<a id="a-Tb"></a>非剑之不利。<a id="a-Tc"></a>又如天甘露。<a id="a-Td"></a>饲彼痴溷猪。<a id="a-Te"></a>溷猪舍之走。<a id="a-Tf"></a>非是甘露之不美。<a id="a-Tg"></a>我以佛真言训世凶愚凶愚不思。<a id="a-Th"></a>岂不然乎。<a id="a-Ti"></a>还已白佛。<a id="a-Tj"></a>佛言。<a id="a-Tk"></a>是己之衰。<a id="a-Tl"></a>命终当入无择地狱。<a id="a-Tm"></a>狱鬼加痛毒无不至。<a id="a-Tn"></a>经八万四千岁。<a id="a-To"></a>其寿乃终更受蟒身。<a id="a-Tp"></a>毒还自害。<a id="a-Tq"></a>复受蝮形。<a id="a-Tr"></a>常食沙土。<a id="a-Ts"></a>万岁乃毕。<a id="a-Tt"></a>以嗔恚意向持戒人故。<a id="a-Tu"></a>受毒身。<a id="a-Tv"></a>以沙土投钵中故。<a id="a-Tw"></a>世世食沙土而死。<a id="a-Tx"></a>罪毕为人。<a id="a-Ty"></a>母怀之时当有重病。<a id="a-Tz"></a>家中日耗。<a id="a-U0"></a>儿生钝顽都无手足。<a id="a-U1"></a>其亲惊怪。<a id="a-U2"></a>皆曰。<a id="a-U3"></a>何妖来为不祥。<a id="a-U4"></a>即取捐之着四衢路。<a id="a-U5"></a>来往愕然。<a id="a-U6"></a>竞以瓦石刀杖。<a id="a-U7"></a>击头陷脑。<a id="a-U8"></a>穷苦旬日乃死。<a id="a-U9"></a>死已魂灵即复更生。<a id="a-UA"></a>钝顽如前。<a id="a-UB"></a>经五百世重罪乃毕。<a id="a-UC"></a>后生为人常患头痛。<a id="a-UD"></a>所生之处不值佛世。<a id="a-UE"></a>常在三涂。</p>
  <p id="aUF">又新婆沙论云。<a id="a-UG"></a>曾闻过去此贤劫中有王。<a id="a-UH"></a>名羯利。<a id="a-UI"></a>时有仙人。<a id="a-UJ"></a>号为忍辱。<a id="a-UK"></a>住一林中勤修苦行。<a id="a-UL"></a>时王除去男子。<a id="a-UM"></a>与内宫眷属游戏林间。<a id="a-UN"></a>经久疲眠。<a id="a-UO"></a>内宫诸女。<a id="a-UP"></a>为华果故游诸林间。<a id="a-UQ"></a>遥见仙人于自所止端身静思。<a id="a-UR"></a>便驰趣之皆进其所。<a id="a-US"></a>到已顶礼围绕而坐。<a id="a-UT"></a>仙人即为说欲之过。<a id="a-UU"></a>诸姊生厌。<a id="a-UV"></a>王寤不见诸女。<a id="a-UW"></a>便作是念。<a id="a-UX"></a>将无有人诱夺去耶。<a id="a-UY"></a>即拔剑处处求觅。<a id="a-UZ"></a>乃见诸女在仙人边围绕而坐。<a id="a-Ua"></a>生大嗔恚。<a id="a-Ub"></a>是何大鬼诱我诸女。<a id="a-Uc"></a>即前问言。<a id="a-Ud"></a>汝是谁耶。<a id="a-Ue"></a>答言。<a id="a-Uf"></a>我是仙人。<a id="a-Ug"></a>复问。<a id="a-Uh"></a>在此作何事耶。<a id="a-Ui"></a>答言。<a id="a-Uj"></a>修忍辱道。<a id="a-Uk"></a>王作是念。<a id="a-Ul"></a>此人见我嗔故。<a id="a-Um"></a>便言修忍。<a id="a-Un"></a>我今试之。<a id="a-Uo"></a>复问言。<a id="a-Up"></a>汝得非想非非想处定耶。<a id="a-Uq"></a>答言。<a id="a-Ur"></a>不得。<a id="a-Us"></a>如是次第责问。<a id="a-Ut"></a>乃至汝得初静虑耶。<a id="a-Uu"></a>答言。<a id="a-Uv"></a>不得。<a id="a-Uw"></a>王倍嗔忿语言。<a id="a-Ux"></a>汝是未离欲人。<a id="a-Uy"></a>云何恣情观我诸女。<a id="a-Uz"></a>复言。<a id="a-V0"></a>我是修忍辱人。<a id="a-V1"></a>王言。<a id="a-V2"></a>可申一臂。<a id="a-V3"></a>试能忍不。<a id="a-V4"></a>尔时仙人便申一臂。<a id="a-V5"></a>王以利剑斩之。<a id="a-V6"></a>如断藕根堕于地上。<a id="a-V7"></a>王复责问。<a id="a-V8"></a>汝是何人。<a id="a-V9"></a>答言。<a id="a-VA"></a>我是修忍人。<a id="a-VB"></a>时王复令申余一臂。<a id="a-VC"></a>即复斩之。<a id="a-VD"></a>如前责问。<a id="a-VE"></a>仙人亦如前答。<a id="a-VF"></a>如是次斩两足。<a id="a-VG"></a>复截两耳。<a id="a-VH"></a>又割其鼻。<a id="a-VI"></a>一一问答。<a id="a-VJ"></a>皆如前说。<a id="a-VK"></a>令仙人身七分堕地。<a id="a-VL"></a>作七疮已。<a id="a-VM"></a>王心便止。<a id="a-VN"></a>仙人告言。<a id="a-VO"></a>王今何故。<a id="a-VP"></a>自生疲厌。<a id="a-VQ"></a>假使断我一切身分。<a id="a-VR"></a>犹如芥子乃至微尘。<a id="a-VS"></a>我亦不生一念嗔忿。<a id="a-VT"></a>终无有二。<a id="a-VU"></a>复发是愿。<a id="a-VV"></a>如汝今日。<a id="a-VW"></a>我实无辜而断我身。<a id="a-VX"></a>令成七分作七疮孔。<a id="a-VY"></a>我未来世。<a id="a-VZ"></a>得阿耨菩提时。<a id="a-Va"></a>以大悲心不待汝请。<a id="a-Vb"></a>最初令汝修七种道。<a id="a-Vc"></a>断七随眠。<a id="a-Vd"></a>当知尔时忍辱仙人者。<a id="a-Ve"></a>今释迦牟尼佛是。<a id="a-Vf"></a>羯利王者。<a id="a-Vg"></a>即今具寿憍陈那是。<a id="a-Vh"></a>憍陈那见圣谛已。<a id="a-Vi"></a>佛以神力除彼闇障。<a id="a-Vj"></a>令其忆念过去世事。<a id="a-Vk"></a>憍陈那闻已。<a id="a-Vl"></a>极怀耻愧合。<a id="a-Vm"></a>掌恭敬。</p>
  <p data-pb></p>
  <h2 id="aVn">精进篇第四(此别三缘)</h2>
  <p id="aVo">意缘 怠惰缘 策修缘。</p>
  <p data-pb></p>
  <h2 id="aVp">述意缘第一</h2>
  <p id="aVq">夫忍行之情犹昧。<a id="a-Vr"></a>审的之旨未显。<a id="a-Vs"></a>所以策惰。<a id="a-Vt"></a>令心不懈。<a id="a-Vu"></a>是故经曰。<a id="a-Vv"></a>汝等比丘。<a id="a-Vw"></a>当勤精进。<a id="a-Vx"></a>十力慧日既已潜没。<a id="a-Vy"></a>汝等当为无明所覆。<a id="a-Vz"></a>又言。<a id="a-W0"></a>阐提之人尸卧终日。<a id="a-W1"></a>当言成道。<a id="a-W2"></a>无有是处。<a id="a-W3"></a>释论云。<a id="a-W4"></a>在家懈怠失于俗利。<a id="a-W5"></a>出家懒惰丧于法宝。<a id="a-W6"></a>是以斯那勇猛。<a id="a-W7"></a>诸佛称扬。<a id="a-W8"></a>迦葉精奇。<a id="a-W9"></a>如来述证。<a id="a-WA"></a>书云。<a id="a-WB"></a>夙兴夜寐。<a id="a-WC"></a>竭力致身。<a id="a-WD"></a>乃曰。<a id="a-WE"></a>忠臣方称孝子。<a id="a-WF"></a>故知放逸懈怠之所不尚。<a id="a-WG"></a>精进劬劳无时不可。<a id="a-WH"></a>岂得恣其愚怀纵情憍荡。<a id="a-WI"></a>致使善根种子不复开敷。<a id="a-WJ"></a>道树枝条弥加枯萃。<a id="a-WK"></a>况复命属死。<a id="a-WL"></a>王名系幽府。<a id="a-WM"></a>奄归长夜顿罢资粮。<a id="a-WN"></a>冥曹拷问将何酬答。<a id="a-WO"></a>当于此时悔情何及。<a id="a-WP"></a>是故今者。<a id="a-WQ"></a>劝诸行人。<a id="a-WR"></a>闻身余力预备资粮。<a id="a-WS"></a>常须检校三业。<a id="a-WT"></a>勿令违于六时。<a id="a-WU"></a>每于昼夜。<a id="a-WV"></a>从旦至中。<a id="a-WW"></a>从中至暮。<a id="a-WX"></a>从暮至夜。<a id="a-WY"></a>从夜至晓。<a id="a-WZ"></a>乃至一时一刻。<a id="a-Wa"></a>一念一刹那。<a id="a-Wb"></a>检校三业。<a id="a-Wc"></a>几心行善。<a id="a-Wd"></a>几心行恶。<a id="a-We"></a>几心行孝。<a id="a-Wf"></a>几心行逆。<a id="a-Wg"></a>几心行厌离财色心。<a id="a-Wh"></a>几心行贪着财色心。<a id="a-Wi"></a>几心行人天善根业。<a id="a-Wj"></a>几心行三涂不善业。<a id="a-Wk"></a>几心厌离名闻着我心。<a id="a-Wl"></a>几心贪求名闻着我心。<a id="a-Wm"></a>几心欣修三乘出世心。<a id="a-Wn"></a>几心轻慢三乘深乐世间心。<a id="a-Wo"></a>如是善恶日夜相违。<a id="a-Wp"></a>行者常须检校。<a id="a-Wq"></a>勿令放逸堕于邪网。<a id="a-Wr"></a>恒省三业。<a id="a-Ws"></a>递相诫勖心口相训。<a id="a-Wt"></a>心语口言。<a id="a-Wu"></a>汝常说善莫说非法。<a id="a-Wv"></a>口还语。<a id="a-Ww"></a>心汝思正法莫思非法。<a id="a-Wx"></a>心复语身。<a id="a-Wy"></a>汝勤精进莫行懈怠。<a id="a-Wz"></a>如是我心自制。<a id="a-X0"></a>我口自慎我身自禁。<a id="a-X1"></a>如是自策。<a id="a-X2"></a>足得高升。<a id="a-X3"></a>何劳他控。<a id="a-X4"></a>横起怨憎。<a id="a-X5"></a>故经曰。<a id="a-X6"></a>身行善。<a id="a-X7"></a>口行善。<a id="a-X8"></a>意行善。<a id="a-X9"></a>定生善道。<a id="a-XA"></a>身行恶。<a id="a-XB"></a>口行恶。<a id="a-XC"></a>意行恶。<a id="a-XD"></a>定生恶趣。<a id="a-XE"></a>又如快马顾影驰走。<a id="a-XF"></a>不同驽畜加诸杖捶。<a id="a-XG"></a>若不自诫。<a id="a-XH"></a>要假他呵。<a id="a-XI"></a>反憎触恼。<a id="a-XJ"></a>益罪尤深也。</p>
  <h2 id="aXK">懈惰缘第二</h2>
  <p id="aXL">如菩萨本行经云。<a id="a-XM"></a>佛告阿难。<a id="a-XN"></a>夫懈怠者众行之累。<a id="a-XO"></a>居家懈怠。<a id="a-XP"></a>则衣食不供产业不举。<a id="a-XQ"></a>出家懈怠。<a id="a-XR"></a>不能出离生死之苦。<a id="a-XS"></a>一切众事。<a id="a-XT"></a>皆由精进而得兴起。<a id="a-XU"></a>是时帝释便说偈言。</p>
  <p id="aXV">欲求最胜道　　不惜其躯命</p>
  <p id="aXW">弃身如粪土　　解了无吾我</p>
  <p id="aXX">虽用财宝施　　此事不为难</p>
  <p id="aXY">勇猛如是者　　精进得佛疾</p>
  <p id="aXZ">又增一阿含经云。<a id="a-Xa"></a>若有人懈惰种不善行。<a id="a-Xb"></a>于事有损。<a id="a-Xc"></a>若能不懈惰。<a id="a-Xd"></a>此最精妙。<a id="a-Xe"></a>所以然者。<a id="a-Xf"></a>弥勒菩萨。<a id="a-Xg"></a>经三十劫。<a id="a-Xh"></a>应当作佛。<a id="a-Xi"></a>我以精进力勇猛之心。<a id="a-Xj"></a>使弥勒在后成佛。<a id="a-Xk"></a>是故当念精进。<a id="a-Xl"></a>勿有懈怠。<a id="a-Xm"></a>又譬喻经云。<a id="a-Xn"></a>迦葉佛时。<a id="a-Xo"></a>有兄弟二人。<a id="a-Xp"></a>俱为沙门。<a id="a-Xq"></a>兄持戒坐禅。<a id="a-Xr"></a>一心求道而不布施。<a id="a-Xs"></a>弟布施修福。<a id="a-Xt"></a>而喜破戒。<a id="a-Xu"></a>兄从释迦出家。<a id="a-Xv"></a>得阿罗汉果。<a id="a-Xw"></a>衣常不充食常不饱。<a id="a-Xx"></a>弟生象中。<a id="a-Xy"></a>为象多力能却怨敌。<a id="a-Xz"></a>国王所爱。<a id="a-Y0"></a>金银珍宝璎珞。<a id="a-Y1"></a>其身封数百户邑。<a id="a-Y2"></a>供给此象随其所须。<a id="a-Y3"></a>时兄比丘。<a id="a-Y4"></a>值世大俭。<a id="a-Y5"></a>游行乞食七日不得。<a id="a-Y6"></a>末后得少粗食。<a id="a-Y7"></a>劣得存命。<a id="a-Y8"></a>先知此象是前世弟。<a id="a-Y9"></a>便往诣象。<a id="a-YA"></a>手捉象耳而语之言。<a id="a-YB"></a>我昔与汝俱有罪也。<a id="a-YC"></a>象思比丘语。<a id="a-YD"></a>即识宿命已前因缘。<a id="a-YE"></a>愁忧不食。<a id="a-YF"></a>象子怖惧。<a id="a-YG"></a>便往白王。<a id="a-YH"></a>王问象子。<a id="a-YI"></a>先无人犯此象不。<a id="a-YJ"></a>象子答曰。<a id="a-YK"></a>无他异人。<a id="a-YL"></a>唯一沙门。<a id="a-YM"></a>来至象边须臾便去。<a id="a-YN"></a>王即遗人觅得沙门。<a id="a-YO"></a>问言至象边何所道耶。<a id="a-YP"></a>沙门答曰。<a id="a-YQ"></a>我语象云。<a id="a-YR"></a>我与汝俱有罪耳。<a id="a-YS"></a>沙门白王具说如上。<a id="a-YT"></a>王意便悟。<a id="a-YU"></a>即放沙门。</p>
  <p id="aYV">又佛说马有八态譬人经云。<a id="a-YW"></a>佛告诸比丘。<a id="a-YX"></a>马有弊恶八态。<a id="a-YY"></a>何等为八。<a id="a-YZ"></a>一态者。<a id="a-Ya"></a>解羁缰时便掣车欲走。<a id="a-Yb"></a>二态者。<a id="a-Yc"></a>车驾跳踉欲啮其人。<a id="a-Yd"></a>三态者。<a id="a-Ye"></a>便举前两脚掣车而走。<a id="a-Yf"></a>四态者。<a id="a-Yg"></a>便蹋车軨。<a id="a-Yh"></a>五态者。<a id="a-Yi"></a>便人立持轭摩身抄车却行。<a id="a-Yj"></a>六态者。<a id="a-Yk"></a>便傍行邪走。<a id="a-Yl"></a>七态者。<a id="a-Ym"></a>便掣车驰走。<a id="a-Yn"></a>得值浊泥止住不行。<a id="a-Yo"></a>八态者。<a id="a-Yp"></a>悬兜餧之熟视不食。<a id="a-Yq"></a>其主牵去欲驾之时。<a id="a-Yr"></a>遽含噏噬。<a id="a-Ys"></a>欲食不得。<a id="a-Yt"></a>佛言。<a id="a-Yu"></a>人亦有弊恶八态。<a id="a-Yv"></a>何等为八。<a id="a-Yw"></a>一态者。<a id="a-Yx"></a>闻说佛经便走不欲乐听。<a id="a-Yy"></a>如马解羁缰掣车。<a id="a-Yz"></a>走时。<a id="a-Z0"></a>二态者。<a id="a-Z1"></a>闻说经意不解不知语所趣向。<a id="a-Z2"></a>便嗔跳踉不欲乐闻。<a id="a-Z3"></a>如马驾车跳踉欲啮人时。<a id="a-Z4"></a>三态者。<a id="a-Z5"></a>闻说经便逆不受。<a id="a-Z6"></a>如马举前两脚掣车走时。<a id="a-Z7"></a>四态者。<a id="a-Z8"></a>闻说经便骂。<a id="a-Z9"></a>如马蹋车軨时。<a id="a-ZA"></a>五态者。<a id="a-ZB"></a>闻说经便起去。<a id="a-ZC"></a>如马人立持轭摩身抄车却行时。<a id="a-ZD"></a>六态者。<a id="a-ZE"></a>闻说经不肯听。<a id="a-ZF"></a>伭头邪视耳语。<a id="a-ZG"></a>如马傍行邪走时。<a id="a-ZH"></a>七态者。<a id="a-ZI"></a>闻说经便欲穷难。<a id="a-ZJ"></a>问之不能相应答。<a id="a-ZK"></a>便死抵妄语。<a id="a-ZL"></a>如马得浊泥便止不复行。<a id="a-ZM"></a>八态者。<a id="a-ZN"></a>闻说经不肯听。<a id="a-ZO"></a>反念淫劮多求不欲听受。<a id="a-ZP"></a>死入恶道时。<a id="a-ZQ"></a>乃遽欲学问行道。<a id="a-ZR"></a>亦不能复得行道。<a id="a-ZS"></a>如马悬兜餧之熟视不肯食。<a id="a-ZT"></a>其主牵去欲驾之。<a id="a-ZU"></a>乃遽含噏噬。<a id="a-ZV"></a>亦不得食。<a id="a-ZW"></a>佛言。<a id="a-ZX"></a>我说马有八态恶。<a id="a-ZY"></a>人亦有八恶态如是。<a id="a-ZZ"></a>比丘闻经欢喜作礼而去。</p>
  <p data-pb></p>
  <h2 id="aZa">策修缘第三</h2>
  <p id="aZb">如譬喻经云。<a id="a-Zc"></a>罗阅只国沙门。<a id="a-Zd"></a>坐自誓曰。<a id="a-Ze"></a>我不得道终不起。<a id="a-Zf"></a>欲睡眠。<a id="a-Zg"></a>作锥长八寸刺两髀。<a id="a-Zh"></a>痛不得眠。<a id="a-Zi"></a>一年得道。<a id="a-Zj"></a>又薄俱罗经云。<a id="a-Zk"></a>薄俱罗称言。<a id="a-Zl"></a>我从出家以来。<a id="a-Zm"></a>八十年中。<a id="a-Zn"></a>未曾偃卧胁一着床背有所倚。</p>
  <p id="aZo">又遗教经云。<a id="a-Zp"></a>汝等比丘。<a id="a-Zq"></a>若勤精进则事无难者。<a id="a-Zr"></a>是故汝等常勤精进。<a id="a-Zs"></a>譬如小水常流则能穿石。<a id="a-Zt"></a>若行者之心数数懈废。<a id="a-Zu"></a>譬如钻火未热而息。<a id="a-Zv"></a>虽欲得火。<a id="a-Zw"></a>火难可得是名精进。</p>
  <p id="aZx">又智度论云。<a id="a-Zy"></a>身精进为少。<a id="a-Zz"></a>心精进为大。<a id="a-a0"></a>外精进为少。<a id="a-a1"></a>内精进为大。<a id="a-a2"></a>复次佛说。<a id="a-a3"></a>意业力大故。<a id="a-a4"></a>如仙人嗔时。<a id="a-a5"></a>能令大国磨灭。<a id="a-a6"></a>复次身口作五逆罪。<a id="a-a7"></a>大果报一劫在阿鼻地狱。<a id="a-a8"></a>受意业力。<a id="a-a9"></a>得生非有想非无想处。<a id="a-aA"></a>寿八万大劫亦在十方佛国。<a id="a-aB"></a>寿命无量。<a id="a-aC"></a>以是故。<a id="a-aD"></a>身口精进为少。<a id="a-aE"></a>意精进为大。<a id="a-aF"></a>如是诸经广叹精进。<a id="a-aG"></a>一心正念速得道果。<a id="a-aH"></a>未必要须多闻。<a id="a-aI"></a>又毗婆沙论云。<a id="a-aJ"></a>如二人俱至一方。<a id="a-aK"></a>一乘疾马。<a id="a-aL"></a>一乘钝马。<a id="a-aM"></a>虽乘钝马。<a id="a-aN"></a>以前发故先有所至。<a id="a-aO"></a>信解脱人。<a id="a-aP"></a>勤行精进先至涅槃。<a id="a-aQ"></a>即是周利等也。</p>
  <p id="aaR">又六度经云。<a id="a-aS"></a>复有四种精进。<a id="a-aT"></a>具足智慧。<a id="a-aU"></a>何等为四。<a id="a-aV"></a>一勤于多闻。<a id="a-aW"></a>二勤于总持。<a id="a-aX"></a>三勤于乐说。<a id="a-aY"></a>四勤于正行。</p>
  <p id="aaZ">又六度集经云。<a id="a-aa"></a>佛告弟子。<a id="a-ab"></a>当勤精进听闻讽诵。<a id="a-ac"></a>莫得懈怠阴盖所覆。<a id="a-ad"></a>吾念过去。<a id="a-ae"></a>无数劫时。<a id="a-af"></a>有佛名一切度王。<a id="a-ag"></a>是时众中有两比丘。<a id="a-ah"></a>一名精进辩。<a id="a-ai"></a>二名德乐止。<a id="a-aj"></a>共听法。<a id="a-ak"></a>精进辩者。<a id="a-al"></a>闻经欢喜。<a id="a-am"></a>应时即得阿惟越致。<a id="a-an"></a>神通具足。<a id="a-ao"></a>德乐止者。<a id="a-ap"></a>睡眠不觉独无所得。<a id="a-aq"></a>时精进辩谓德乐止言。<a id="a-ar"></a>当勤精进。<a id="a-as"></a>如何睡眠。<a id="a-at"></a>时德乐止闻其教招。<a id="a-au"></a>便即经行。<a id="a-av"></a>复住睡眠不能自定。<a id="a-aw"></a>诣泉侧坐。<a id="a-ax"></a>欲思惟定。<a id="a-ay"></a>复生睡眠。<a id="a-az"></a>时辩以善权往而度之。<a id="a-b0"></a>化作蜂王飞趣其眼。<a id="a-b1"></a>如欲蜇之。<a id="a-b2"></a>时止惊觉而坐。<a id="a-b3"></a>畏此蜂王。<a id="a-b4"></a>须臾复睡。<a id="a-b5"></a>时蜂飞入腋下蜇其胸腹。<a id="a-b6"></a>止惊心悸不敢复睡。<a id="a-b7"></a>时泉水中有杂色华种种鲜洁。<a id="a-b8"></a>时蜜蜂王飞住华上。<a id="a-b9"></a>食甘露味。<a id="a-bA"></a>时止端坐视之。<a id="a-bB"></a>畏来不敢复睡。<a id="a-bC"></a>蜂王食味不出华中。<a id="a-bD"></a>须臾之顷。<a id="a-bE"></a>蜂王睡眠堕污泥中。<a id="a-bF"></a>身体沐浴已。<a id="a-bG"></a>复还飞住其华上。<a id="a-bH"></a>时止便向蜂说偈言。</p>
  <p id="abI">是食甘露者　　其身得安隐</p>
  <p id="abJ">不当复持归　　遍及其妻子</p>
  <p id="abK">如何堕泥中　　自污其身体</p>
  <p id="abL">如是为黠慧　　毁其甘露味</p>
  <p id="abM">又如此华者　　不宜久住中</p>
  <p id="abN">日没花还合　　求出则不能</p>
  <p id="abO">当须日光明　　尔乃复得出</p>
  <p id="abP">长夜之疲冥　　如是甚勤苦</p>
  <p id="abQ">时蜂王。<a id="a-bR"></a>向止说偈报言。</p>
  <p id="abS">佛者譬甘露　　听闻无厌足</p>
  <p id="abT">不当有懈怠　　无益于一切</p>
  <p id="abU">五道生死海　　譬如堕污泥</p>
  <p id="abV">爱欲所缠里　　无智为甚迷</p>
  <p id="abW">日出众花开　　譬佛之色身</p>
  <p id="abX">日入华还合　　世尊般涅槃</p>
  <p id="abY">值见如来世　　当勤精进受</p>
  <p id="abZ">除去睡阴盖　　莫呼佛常在</p>
  <p id="aba">深法之要慧　　不以色因缘</p>
  <p id="abb">其现有著者　　当知为善权</p>
  <p id="abc">善权之所度　　有益不唐举</p>
  <p id="abd">而现此变化　　亦以一切故</p>
  <p id="abe">时德乐止。<a id="a-bf"></a>闻其所说。<a id="a-bg"></a>即得不起法忍。<a id="a-bh"></a>逮得陀罗尼。<a id="a-bi"></a>佛告阿难。<a id="a-bj"></a>尔时精进辩者。<a id="a-bk"></a>今我身是。<a id="a-bl"></a>德乐止者。<a id="a-bm"></a>弥勒是也。<a id="a-bn"></a>我于尔时俱与弥勒共听法故。<a id="a-bo"></a>弥勒睡眠独无所得。<a id="a-bp"></a>我不行善权而救度者。<a id="a-bq"></a>弥勒至今在生死中未得度脱。</p>
  <p id="abr">又法句喻经云。<a id="a-bs"></a>昔者外国有清信士。<a id="a-bt"></a>供养三宝初无厌极。<a id="a-bu"></a>时有沙门。<a id="a-bv"></a>与共亲友逮得神通。<a id="a-bw"></a>生死已尽。<a id="a-bx"></a>时清信士。<a id="a-by"></a>得困疾痛医药加治。<a id="a-bz"></a>不能得差。<a id="a-c0"></a>时妇在边。<a id="a-c1"></a>悲哀辛苦。<a id="a-c2"></a>共为夫妇独受斯痛。<a id="a-c3"></a>卿设无常我何所依。<a id="a-c4"></a>儿女孤单何所恃怙。<a id="a-c5"></a>夫闻悲恋应时即死。<a id="a-c6"></a>魂神还在妇鼻中化作一虫。<a id="a-c7"></a>妇甚啼哭不能自止。<a id="a-c8"></a>时道人往与妇相见。<a id="a-c9"></a>知婿命过鼻中作虫。<a id="a-cA"></a>故欲谏喻令捐愁忧。<a id="a-cB"></a>妇见道人来增益悲哀。<a id="a-cC"></a>奈何和尚。<a id="a-cD"></a>夫婿已死。<a id="a-cE"></a>时妇洟涕鼻虫便堕地。<a id="a-cF"></a>妇即惭愧。<a id="a-cG"></a>欲以脚蹈。<a id="a-cH"></a>道人告曰。<a id="a-cI"></a>止止莫杀。<a id="a-cJ"></a>是卿夫婿化作此虫。<a id="a-cK"></a>妇白道人。<a id="a-cL"></a>我夫奉经持戒精进难及。<a id="a-cM"></a>何缘寿终堕此虫中。<a id="a-cN"></a>道人答曰。<a id="a-cO"></a>因卿恩爱悲哀呼嗟。<a id="a-cP"></a>起恩爱心。<a id="a-cQ"></a>因是寿终即堕虫中。<a id="a-cR"></a>道人为虫说经。<a id="a-cS"></a>应生天上在诸佛前。<a id="a-cT"></a>但坐恩爱堕此虫中。<a id="a-cU"></a>亦可惭愧。<a id="a-cV"></a>虫闻其言。<a id="a-cW"></a>心开意解更自克责。<a id="a-cX"></a>即时寿终。<a id="a-cY"></a>便得上生。<a id="a-cZ"></a>是以省己为人。<a id="a-ca"></a>不得懈怠自损来报。</p>
  <p data-pb></p>
  <h2 id="acb">禅定篇第五(此别二缘)</h2>
  <h2 id="acc">述意缘第一</h2>
  <p id="acd">夫神通胜业。<a id="a-ce"></a>非定不生。<a id="a-cf"></a>无漏慧根。<a id="a-cg"></a>非静不发。<a id="a-ch"></a>故经云。<a id="a-ci"></a>深修禅定。<a id="a-cj"></a>得五神通。<a id="a-ck"></a>心在一缘。<a id="a-cl"></a>是三昧相。<a id="a-cm"></a>书亦有言。<a id="a-cn"></a>当使形如枯木。<a id="a-co"></a>心若死灰。<a id="a-cp"></a>不充屈于富贵。<a id="a-cq"></a>不陨获于贫贱。<a id="a-cr"></a>栖神冥漠之内。<a id="a-cs"></a>遗形尘埃之表。<a id="a-ct"></a>故摄心一。<a id="a-cu"></a>处便是功德丛林。<a id="a-cv"></a>散意片时。<a id="a-cw"></a>即名烦恼罗刹。<a id="a-cx"></a>所以昙光释子。<a id="a-cy"></a>降猛虎于膝前。<a id="a-cz"></a>螺髻仙人。<a id="a-d0"></a>宿巢禽于顶上。<a id="a-d1"></a>是知。<a id="a-d2"></a>大士常修宴坐。<a id="a-d3"></a>不断烦恼而入涅槃。<a id="a-d4"></a>不舍道法而现凡夫事。<a id="a-d5"></a>又能观察此身。<a id="a-d6"></a>从头至足。<a id="a-d7"></a>三十六物。<a id="a-d8"></a>八万户虫。<a id="a-d9"></a>不净无常苦空非我。<a id="a-dA"></a>但众生心性。<a id="a-dB"></a>譬若狝猴。<a id="a-dC"></a>戏跳攀缘欢娱奔逸。<a id="a-dD"></a>不能冥目束体端心勤意。<a id="a-dE"></a>刚强难化[怡-台+龍]戾不调。<a id="a-dF"></a>习近五尘流转三界。<a id="a-dG"></a>黏外道之黐。<a id="a-dH"></a>贯天魔之杖。<a id="a-dI"></a>于是永沦苦海。<a id="a-dJ"></a>长坠崄狱。<a id="a-dK"></a>皆由放散情虑扰乱心神。<a id="a-dL"></a>似风里之灯。<a id="a-dM"></a>譬波中之月。<a id="a-dN"></a>摇漾轻动。<a id="a-dO"></a>浮游泛滥。<a id="a-dP"></a>影既不现。<a id="a-dQ"></a>照岂得明。<a id="a-dR"></a>所以众恶赖此而兴。<a id="a-dS"></a>福善由斯并废。<a id="a-dT"></a>良由不修断惑常起贪嗔。<a id="a-dU"></a>未服无知偏多乐受。<a id="a-dV"></a>遂令障定之惑重沓诤来。<a id="a-dW"></a>妨静之缘交加竞集。<a id="a-dX"></a>五盖覆心禅门已闭。<a id="a-dY"></a>六尘在念乱想常驰。<a id="a-dZ"></a>类狂象之无钩。<a id="a-da"></a>似戏猿之得树。<a id="a-db"></a>故须念念策心。<a id="a-dc"></a>新新集起。<a id="a-dd"></a>岂前念皆恶。<a id="a-de"></a>遂克苦而静尘。<a id="a-df"></a>后念起善。<a id="a-dg"></a>便纵意而扬恶。<a id="a-dh"></a>所以论美四时。<a id="a-di"></a>经叹一虑。<a id="a-dj"></a>然后方能正想革绝凡怀。<a id="a-dk"></a>若违此理。<a id="a-dl"></a>圣亦不可。<a id="a-dm"></a>今万境森罗不能自触。<a id="a-dn"></a>要须因倚诸根。<a id="a-do"></a>内想感发。<a id="a-dp"></a>何以知然。<a id="a-dq"></a>今有心感于内。<a id="a-dr"></a>事发于外。<a id="a-ds"></a>或缘于外起染于内心。<a id="a-dt"></a>故知内外相资。<a id="a-du"></a>表里递用。<a id="a-dv"></a>君臣心识。<a id="a-dw"></a>不可备舍。<a id="a-dx"></a>故经云。<a id="a-dy"></a>心王若正。<a id="a-dz"></a>则六臣不邪。<a id="a-e0"></a>识意昏沉。<a id="a-e1"></a>则其主不明。<a id="a-e2"></a>今悔六臣。<a id="a-e3"></a>当各惭愧。<a id="a-e4"></a>制驭六根。<a id="a-e5"></a>不令驰散也。</p>
  <p data-pb></p>
  <h2 id="ae6">定相缘第二</h2>
  <p id="ae7">如法句经心意品说云。<a id="a-e8"></a>昔佛在世时。<a id="a-e9"></a>有一道人。<a id="a-eA"></a>在河边树下学道。<a id="a-eB"></a>十二年中。<a id="a-eC"></a>贪想不除。<a id="a-eD"></a>走心散意但念六欲。<a id="a-eE"></a>目色耳声。<a id="a-eF"></a>鼻香口味。<a id="a-eG"></a>身受心法。<a id="a-eH"></a>身静意游。<a id="a-eI"></a>曾无宁息。<a id="a-eJ"></a>十二年中不能得道。<a id="a-eK"></a>佛知可度化作沙门。<a id="a-eL"></a>往至其所树下共宿。<a id="a-eM"></a>须臾月明有龟从河中出。<a id="a-eN"></a>来至树下。<a id="a-eO"></a>复有水狗饥行求食。<a id="a-eP"></a>与龟相逢。<a id="a-eQ"></a>便欲啖龟。<a id="a-eR"></a>龟缩其头尾及其四脚。<a id="a-eS"></a>藏于甲中。<a id="a-eT"></a>不能得啖。<a id="a-eU"></a>水狗小远。<a id="a-eV"></a>复出头足。<a id="a-eW"></a>行步如故。<a id="a-eX"></a>不能奈何。<a id="a-eY"></a>遂便得脱。<a id="a-eZ"></a>于是道人问化沙门。<a id="a-ea"></a>此龟有护命之铠。<a id="a-eb"></a>水狗不能得其便。<a id="a-ec"></a>化沙门答言。<a id="a-ed"></a>吾念世人。<a id="a-ee"></a>不如此龟。<a id="a-ef"></a>不知无常。<a id="a-eg"></a>放恣六情。<a id="a-eh"></a>外魔得便。<a id="a-ei"></a>形坏神去生死无端。<a id="a-ej"></a>轮转五道苦恼百千。<a id="a-ek"></a>皆意所造。<a id="a-el"></a>宜自勉励求灭度安。<a id="a-em"></a>于是化沙门。<a id="a-en"></a>即说偈言。</p>
  <p id="aeo">藏六如龟　　防意如城　　慧与魔战</p>
  <p id="aep">胜则无患</p>
  <p id="aeq">又大宝积经云。<a id="a-er"></a>菩萨修定。<a id="a-es"></a>复有十法。<a id="a-et"></a>不与二乘共。<a id="a-eu"></a>何等为十。<a id="a-ev"></a>一修定无有吾我。<a id="a-ew"></a>具足如来诸禅定故。<a id="a-ex"></a>二修定不味不着。<a id="a-ey"></a>舍离染心。<a id="a-ez"></a>不求己乐。<a id="a-f0"></a>三修定具诸通业。<a id="a-f1"></a>为知众生诸心行故。<a id="a-f2"></a>四修定为知众心。<a id="a-f3"></a>度脱一切诸众生故。<a id="a-f4"></a>五修定行于大悲。<a id="a-f5"></a>断诸众生烦恼结故。<a id="a-f6"></a>六修定诸禅三昧。<a id="a-f7"></a>善知入出过于三界故。<a id="a-f8"></a>七修定常得自在。<a id="a-f9"></a>具足一切诸善法故。<a id="a-fA"></a>八修定其心寂灭。<a id="a-fB"></a>胜于二乘诸禅三昧故。<a id="a-fC"></a>九修定常入智慧。<a id="a-fD"></a>过诸世间到彼岸故。<a id="a-fE"></a>十修定能与正法。<a id="a-fF"></a>绍隆三宝使不断绝故。<a id="a-fG"></a>如是定者。<a id="a-fH"></a>不与声闻辟支佛共。</p>
  <p id="afI">又佛言。<a id="a-fJ"></a>若有菩萨。<a id="a-fK"></a>乐于头陀乞食。<a id="a-fL"></a>有十种利益。<a id="a-fM"></a>何等为十。<a id="a-fN"></a>一摧我慢幢。<a id="a-fO"></a>二不求亲爱。<a id="a-fP"></a>三不为名闻。<a id="a-fQ"></a>四住在圣种。<a id="a-fR"></a>五不谄不诳。<a id="a-fS"></a>不现异相。<a id="a-fT"></a>又不骜慢。<a id="a-fU"></a>六不自高举。<a id="a-fV"></a>七不毁他人。<a id="a-fW"></a>八断除爱恚。<a id="a-fX"></a>九若入人家。<a id="a-fY"></a>不为饮食而行法施。<a id="a-fZ"></a>十有所说法。<a id="a-fa"></a>为人信受。</p>
  <p id="afb">又智度论云。<a id="a-fc"></a>三昧有二种。<a id="a-fd"></a>一佛三昧。<a id="a-fe"></a>二菩萨三昧。<a id="a-ff"></a>是诸菩萨。<a id="a-fg"></a>但于菩萨三昧中得自在。<a id="a-fh"></a>非于佛三昧中得自在。<a id="a-fi"></a>又诸佛要集经中说云。<a id="a-fj"></a>尔时文殊尸利。<a id="a-fk"></a>欲见佛集。<a id="a-fl"></a>不能得到。<a id="a-fm"></a>诸佛各还本处。<a id="a-fn"></a>文殊尸利到诸佛集处。<a id="a-fo"></a>有一女。<a id="a-fp"></a>近彼佛坐入于三昧。<a id="a-fq"></a>文殊尸利。<a id="a-fr"></a>入礼佛足已。<a id="a-fs"></a>白佛言。<a id="a-ft"></a>云何此女人得近佛坐。<a id="a-fu"></a>而我不得。<a id="a-fv"></a>佛告文殊尸利。<a id="a-fw"></a>汝觉此女人令从三昧起。<a id="a-fx"></a>汝自问之。<a id="a-fy"></a>文殊尸利即弹指觉之。<a id="a-fz"></a>而不可觉。<a id="a-g0"></a>以大声唤亦不可觉。<a id="a-g1"></a>捉手牵亦不可觉。<a id="a-g2"></a>又以神足动大千世界。<a id="a-g3"></a>犹亦不觉。<a id="a-g4"></a>文殊尸利白佛言。<a id="a-g5"></a>世尊。<a id="a-g6"></a>我不能令觉。<a id="a-g7"></a>是时佛放大光明。<a id="a-g8"></a>从下方世界。<a id="a-g9"></a>是中有一菩萨名弃诸盖。<a id="a-gA"></a>即从下方出来到佛所。<a id="a-gB"></a>头面礼佛足。<a id="a-gC"></a>一面而立。<a id="a-gD"></a>佛告弃诸盖菩萨。<a id="a-gE"></a>汝觉此女人。<a id="a-gF"></a>即时弹指。<a id="a-gG"></a>此女人从三昧起。<a id="a-gH"></a>文殊尸利白佛言。<a id="a-gI"></a>以何因缘。<a id="a-gJ"></a>我动三千大千世界。<a id="a-gK"></a>不能令此女起。<a id="a-gL"></a>弃诸盖菩萨。<a id="a-gM"></a>一弹指便从三昧起。<a id="a-gN"></a>佛告文殊尸利。<a id="a-gO"></a>汝因此女人。<a id="a-gP"></a>初发菩提意。<a id="a-gQ"></a>是女因弃诸盖菩萨。<a id="a-gR"></a>初发菩提意。<a id="a-gS"></a>以是故。<a id="a-gT"></a>汝不能令觉。<a id="a-gU"></a>汝于诸佛三昧中。<a id="a-gV"></a>功德未满。<a id="a-gW"></a>是弃诸盖菩萨。<a id="a-gX"></a>于三昧中得自在。<a id="a-gY"></a>佛三昧中。<a id="a-gZ"></a>始少多入。<a id="a-ga"></a>而未得自在故耳。</p>
  <p id="agb">述曰。<a id="a-gc"></a>且略引一二经文。<a id="a-gd"></a>叹修定法。<a id="a-ge"></a>自外具明坐禅。<a id="a-gf"></a>大小乘观法仪式。<a id="a-gg"></a>备存十卷观门内。<a id="a-gh"></a>学者别寻。<a id="a-gi"></a>非此明了。</p>
  <p data-pb></p>
  <h2 id="agj">智慧篇第六(此别二缘)</h2>
  <h2 id="agk">述意缘第一</h2>
  <p id="agl">夫二种庄严。<a id="a-gm"></a>慧名最胜。<a id="a-gn"></a>三品次第。<a id="a-go"></a>智曰无愚。<a id="a-gp"></a>故经言。<a id="a-gq"></a>五度无智似若愚盲。<a id="a-gr"></a>所以波若胜出世间。<a id="a-gs"></a>破除诸有。<a id="a-gt"></a>释论又言。<a id="a-gu"></a>佛是众生母。<a id="a-gv"></a>波若能生佛。<a id="a-gw"></a>是则智为一切众生之祖母。<a id="a-gx"></a>故外书云。<a id="a-gy"></a>睿哲钦明。<a id="a-gz"></a>乃称放勋之德。<a id="a-h0"></a>仁义礼智。<a id="a-h1"></a>方曰宣尼之道。<a id="a-h2"></a>当惟智慧之法。<a id="a-h3"></a>不可不修。<a id="a-h4"></a>出世之因。<a id="a-h5"></a>无宜弗习。<a id="a-h6"></a>能排巨暗。<a id="a-h7"></a>譬满月之照三途。<a id="a-h8"></a>巧遣众毒。<a id="a-h9"></a>似摩柢之除万恶。<a id="a-hA"></a>岂可任其恒没守此长迷。<a id="a-hB"></a>取相交缠。<a id="a-hC"></a>我心萦结。<a id="a-hD"></a>常多有爱。<a id="a-hE"></a>恒富无明。<a id="a-hF"></a>未达因缘。<a id="a-hG"></a>不修对治。<a id="a-hH"></a>所以郁郁慢山殆高嵩华。<a id="a-hI"></a>滔滔爱水遂广沧溟。<a id="a-hJ"></a>或横执断常。<a id="a-hK"></a>偏论即离。<a id="a-hL"></a>神黄神白。<a id="a-hM"></a>我见我知。<a id="a-hN"></a>一脚恒翅。<a id="a-hO"></a>五边长炙。<a id="a-hP"></a>食草学牛。<a id="a-hQ"></a>啖粪如犬。<a id="a-hR"></a>或盛谈下谛。<a id="a-hS"></a>宁识中道之宗或封执四违。<a id="a-hT"></a>岂悟大乘之旨。<a id="a-hU"></a>或谓冥初生觉。<a id="a-hV"></a>其外不知。<a id="a-hW"></a>世间定常唯此为贵。<a id="a-hX"></a>或复言非。<a id="a-hY"></a>有想是证涅槃。<a id="a-hZ"></a>计自在天能成世界。<a id="a-ha"></a>愚戆昏瞢。<a id="a-hb"></a>庸昧顽疏。<a id="a-hc"></a>看指求月。<a id="a-hd"></a>守株求兔。<a id="a-he"></a>薰莸未辩。<a id="a-hf"></a>宁分菽麦。<a id="a-hg"></a>虽知欢笑。<a id="a-hh"></a>将[學-子+禺][學-子+禺]而不殊。<a id="a-hi"></a>徒识语言。<a id="a-hj"></a>与狌狌而不异。<a id="a-hk"></a>良由不识空理常处无明。<a id="a-hl"></a>凡是倒心。<a id="a-hm"></a>皆名邪见。<a id="a-hn"></a>五住烦恼未减一毫。<a id="a-ho"></a>百八使缠森然尚在。<a id="a-hp"></a>是故大士。<a id="a-hq"></a>为求八字。<a id="a-hr"></a>不惜躯命。<a id="a-hs"></a>恐在缘中逢苦即退。<a id="a-ht"></a>故自克心。<a id="a-hu"></a>以牢其志也。</p>
  <p data-pb></p>
  <h2 id="ahv">求法缘第二</h2>
  <p id="ahw">如华严经云。<a id="a-hx"></a>菩萨为求法故。<a id="a-hy"></a>能施法者。<a id="a-hz"></a>作是言。<a id="a-i0"></a>若能投身七刃火坑。<a id="a-i1"></a>当与汝法。<a id="a-i2"></a>菩萨闻此欢喜无量。<a id="a-i3"></a>作是思惟。<a id="a-i4"></a>我为法故尚不惜身命。<a id="a-i5"></a>于阿鼻地狱诸恶趣中。<a id="a-i6"></a>受无量苦。<a id="a-i7"></a>况入人间微小火坑。<a id="a-i8"></a>而得闻法。</p>
  <p id="ai9">又集一切功德三昧经云。<a id="a-iA"></a>释迦过去久远。<a id="a-iB"></a>作五通仙人。<a id="a-iC"></a>名曰最胜。<a id="a-iD"></a>又依智度论云。<a id="a-iE"></a>释迦文佛。<a id="a-iF"></a>本为菩萨时。<a id="a-iG"></a>名曰乐法。<a id="a-iH"></a>时世无佛。<a id="a-iI"></a>不闻善语。<a id="a-iJ"></a>四方求法。<a id="a-iK"></a>精进不懈。<a id="a-iL"></a>了不能得。<a id="a-iM"></a>尔时魔变作婆罗门。<a id="a-iN"></a>而语之言。<a id="a-iO"></a>我有佛所说一偈。<a id="a-iP"></a>汝能以皮为纸。<a id="a-iQ"></a>以骨为笔。<a id="a-iR"></a>以血为墨。<a id="a-iS"></a>书写此偈。<a id="a-iT"></a>当以与汝。<a id="a-iU"></a>乐法即时自念。<a id="a-iV"></a>我世世丧身无数。<a id="a-iW"></a>不得是利即自剥皮暴之。<a id="a-iX"></a>令干欲书其偈。<a id="a-iY"></a>魔便灭身。<a id="a-iZ"></a>是时佛知其至心。<a id="a-ia"></a>即从下方踊出为说深法。<a id="a-ib"></a>即得无生法忍。</p>
  <p id="aic">又涅槃经云。<a id="a-id"></a>菩萨为法因缘[剜-夗+死]身为灯。<a id="a-ie"></a>叠缠皮肉。<a id="a-if"></a>酥油灌之烧以为炷。<a id="a-ig"></a>菩萨尔时受是大苦。<a id="a-ih"></a>自呵其心而作是言。<a id="a-ii"></a>如是苦者。<a id="a-ij"></a>于地狱苦。<a id="a-ik"></a>百千万分犹未及一。<a id="a-il"></a>汝于无量百千劫中。<a id="a-im"></a>受大苦恼都无利益。<a id="a-in"></a>汝若不能受是轻苦。<a id="a-io"></a>云何而能于地狱中救苦众生。<a id="a-ip"></a>菩萨摩诃萨。<a id="a-iq"></a>作是观时。<a id="a-ir"></a>身不觉苦。<a id="a-is"></a>其心不退。<a id="a-it"></a>不动不转。<a id="a-iu"></a>菩萨尔时应自深知。<a id="a-iv"></a>我定当得阿耨菩提。<a id="a-iw"></a>菩萨尔时具足烦恼。<a id="a-ix"></a>未有断者。<a id="a-iy"></a>为法因缘。<a id="a-iz"></a>能以头目髓脑手足血肉。<a id="a-j0"></a>施于众生。<a id="a-j1"></a>以钉钉身。<a id="a-j2"></a>投岩赴火。<a id="a-j3"></a>菩萨尔时虽受如是无量众苦。<a id="a-j4"></a>其心不退不动不转。<a id="a-j5"></a>菩萨当知。<a id="a-j6"></a>我今定有不退之心。<a id="a-j7"></a>当得阿耨菩提。</p>
  <p id="aj8">又大集经云。<a id="a-j9"></a>菩萨为于一字一句之义。<a id="a-jA"></a>能以十方世界珍宝。<a id="a-jB"></a>奉施法王。<a id="a-jC"></a>一偈因缘舍于身命。<a id="a-jD"></a>虽于无量恒河沙等劫修行布施。<a id="a-jE"></a>不如一闻菩提之事心生欢喜。<a id="a-jF"></a>于正法所乐闻乐说。<a id="a-jG"></a>常为诸佛诸天所念。<a id="a-jH"></a>以念力故。<a id="a-jI"></a>世间所有经典书论。<a id="a-jJ"></a>悉能通达。</p>
  <p id="ajK">又大方便报恩经云。<a id="a-jL"></a>菩萨常勤求善知识。<a id="a-jM"></a>为闻佛法。<a id="a-jN"></a>乃至一句一偈一义。<a id="a-jO"></a>三界烦恼。<a id="a-jP"></a>皆悉萎悴。<a id="a-jQ"></a>菩萨至心求佛语时。<a id="a-jR"></a>渴法情重不惜身命。<a id="a-jS"></a>设践热铁猛火之地。<a id="a-jT"></a>不以为患。<a id="a-jU"></a>菩萨为一偈故。<a id="a-jV"></a>尚不惜身命。<a id="a-jW"></a>况十二部经。<a id="a-jX"></a>为一偈故。<a id="a-jY"></a>尚不惜命。<a id="a-jZ"></a>况余财物闻法利益故。<a id="a-ja"></a>身得安乐。<a id="a-jb"></a>深生信心。<a id="a-jc"></a>直心正见。<a id="a-jd"></a>见说法者如见父母。<a id="a-je"></a>心无憍慢。<a id="a-jf"></a>为众生故。<a id="a-jg"></a>至心听法不为利养。<a id="a-jh"></a>为众生故。<a id="a-ji"></a>不为自利。<a id="a-jj"></a>为正法故。<a id="a-jk"></a>不畏王难饥渴寒热。<a id="a-jl"></a>虎狼恶兽盗贼等事。<a id="a-jm"></a>先自调伏烦恼诸根。<a id="a-jn"></a>然后听法。</p>
  <p id="ajo">又华严经云。<a id="a-jp"></a>菩萨如是方便求法。<a id="a-jq"></a>所有珍宝无贵惜者。<a id="a-jr"></a>于此物中不生难想。<a id="a-js"></a>若得一句未曾闻法。<a id="a-jt"></a>胜得三千世界满中珍宝。<a id="a-ju"></a>得闻一偈。<a id="a-jv"></a>胜得转轮圣王释提桓因梵天王位处。<a id="a-jw"></a>菩萨作是念言。<a id="a-jx"></a>我受一句法故。<a id="a-jy"></a>设令三千大千世界大火满中。<a id="a-jz"></a>上从梵天而自投下。<a id="a-k0"></a>何况小火。<a id="a-k1"></a>我尚尽受一切诸地狱苦。<a id="a-k2"></a>犹应求法。<a id="a-k3"></a>何况人中诸小苦恼。<a id="a-k4"></a>为求法故发如是心。<a id="a-k5"></a>如所闻法心常喜乐。<a id="a-k6"></a>悉能正观。</p>
  <p id="ak7">又增一阿含经云。<a id="a-k8"></a>若不成就六法。<a id="a-k9"></a>则不能远尘离垢得法眼净。<a id="a-kA"></a>何等为六。<a id="a-kB"></a>一不乐闻法。<a id="a-kC"></a>二虽闻法不摄耳听。<a id="a-kD"></a>三不为知解。<a id="a-kE"></a>四未得法不方便勤求。<a id="a-kF"></a>五所得法不善守护。<a id="a-kG"></a>六不成就顺忍。<a id="a-kH"></a>反此六种。<a id="a-kI"></a>则能远尘离垢得法眼净。</p>
  <p id="akJ">又未曾有经云。<a id="a-kK"></a>昔毗摩国徙陀山。<a id="a-kL"></a>有一野干。<a id="a-kM"></a>为师子所逐。<a id="a-kN"></a>堕一丘野井。<a id="a-kO"></a>已经三日开心分死。<a id="a-kP"></a>自说偈言。</p>
  <p id="akQ">一切皆无常　　恨不贻师子</p>
  <p id="akR">奈何死厄身　　贪命无功死</p>
  <p id="akS">无功已可恨　　复污人中水</p>
  <p id="akT">忏悔十方佛　　愿垂照我心</p>
  <p id="akU">前代诸恶业　　现偿皆令尽</p>
  <p id="akV">从是值明师　　修行尽作佛</p>
  <p id="akW">帝释闻之。<a id="a-kX"></a>与八万诸天。<a id="a-kY"></a>到其井侧曰。<a id="a-kZ"></a>不闻圣教久处幽冥。<a id="a-ka"></a>向说非凡。<a id="a-kb"></a>愿更宣法。<a id="a-kc"></a>野干答曰。<a id="a-kd"></a>天帝无训。<a id="a-ke"></a>不识时宜。<a id="a-kf"></a>法师在下自处其上。<a id="a-kg"></a>初不。<a id="a-kh"></a>修敬而问法要。<a id="a-ki"></a>帝释于是以天衣接取。<a id="a-kj"></a>叩头忏悔。<a id="a-kk"></a>忆念我昔曾见世人。<a id="a-kl"></a>先敷高座后请法师。<a id="a-km"></a>诸天即各脱宝衣。<a id="a-kn"></a>积为高座。<a id="a-ko"></a>野干升座曰。<a id="a-kp"></a>有二大因缘。<a id="a-kq"></a>一者说法开化天人。<a id="a-kr"></a>福无量故。<a id="a-ks"></a>二者为报施食恩。<a id="a-kt"></a>报无量故天帝白曰。<a id="a-ku"></a>得免井厄。<a id="a-kv"></a>功德应大。<a id="a-kw"></a>云何恩不及耶。<a id="a-kx"></a>答曰。<a id="a-ky"></a>生死各宜。<a id="a-kz"></a>有人贪生。<a id="a-l0"></a>有人乐死。<a id="a-l1"></a>有愚痴人。<a id="a-l2"></a>不知死后更生。<a id="a-l3"></a>违远佛法。<a id="a-l4"></a>不值明师。<a id="a-l5"></a>贪生畏死死堕地狱。<a id="a-l6"></a>有智慧人。<a id="a-l7"></a>奉事三宝。<a id="a-l8"></a>遭遇明师。<a id="a-l9"></a>改恶修善。<a id="a-lA"></a>如斯之入恶生乐死。<a id="a-lB"></a>死生天上。<a id="a-lC"></a>天帝曰。<a id="a-lD"></a>如尊所诲。<a id="a-lE"></a>全命无功。<a id="a-lF"></a>志愿闻施食施法。<a id="a-lG"></a>答曰。<a id="a-lH"></a>布施饮食。<a id="a-lI"></a>济一日之命。<a id="a-lJ"></a>施珍宝者。<a id="a-lK"></a>济一世之厄。<a id="a-lL"></a>增益生死。<a id="a-lM"></a>说法教化者。<a id="a-lN"></a>能令众生出世间道。<a id="a-lO"></a>得三乘果。<a id="a-lP"></a>免三恶道。<a id="a-lQ"></a>受人天乐。<a id="a-lR"></a>是故佛说。<a id="a-lS"></a>以法布施功德无量。<a id="a-lT"></a>天帝曰。<a id="a-lU"></a>师今此形。<a id="a-lV"></a>为是业报。<a id="a-lW"></a>为是应化。<a id="a-lX"></a>答曰。<a id="a-lY"></a>是罪非应。<a id="a-lZ"></a>天帝曰。<a id="a-la"></a>我谓是圣。<a id="a-lb"></a>方闻罪报。<a id="a-lc"></a>未知其故。<a id="a-ld"></a>愿闻因缘。<a id="a-le"></a>答曰。<a id="a-lf"></a>昔生波罗柰国波头摩城。<a id="a-lg"></a>为贫家子。<a id="a-lh"></a>刹利之种。<a id="a-li"></a>幼怀聪朗。<a id="a-lj"></a>特好学习。<a id="a-lk"></a>至年十二逐师于山。<a id="a-ll"></a>不失时节经五十年。<a id="a-lm"></a>九十六种经书。<a id="a-ln"></a>靡所不达。<a id="a-lo"></a>皆由和尚之恩。<a id="a-lp"></a>其功难报。<a id="a-lq"></a>由先学慧自识宿命。<a id="a-lr"></a>由受王位。<a id="a-ls"></a>奢淫着乐。<a id="a-lt"></a>报尽命终。<a id="a-lu"></a>生地狱畜生(自下云云略而不述)时帝释与八万诸天。<a id="a-lv"></a>从受十善。<a id="a-lw"></a>今还天宫。<a id="a-lx"></a>和尚何时舍此罪报得生天上。<a id="a-ly"></a>野干曰。<a id="a-lz"></a>克后七日。<a id="a-m0"></a>当舍此身生兜率天。<a id="a-m1"></a>汝等便可欲生。<a id="a-m2"></a>彼天多有菩萨说法教化。<a id="a-m3"></a>七日命尽生兜率王宫。<a id="a-m4"></a>后识宿命。<a id="a-m5"></a>行十善道。<a id="a-m6"></a>又贤愚经云。<a id="a-m7"></a>佛在波罗柰国。<a id="a-m8"></a>于林泽中。<a id="a-m9"></a>为诸天人四辈之类。<a id="a-mA"></a>显说妙法。<a id="a-mB"></a>时虚空中有五百雁群闻佛音声。<a id="a-mC"></a>深心爱乐。<a id="a-mD"></a>回翔欲下。<a id="a-mE"></a>猎师张罗。<a id="a-mF"></a>雁堕其中为猎师所杀。<a id="a-mG"></a>生忉利天。<a id="a-mH"></a>处父母膝上。<a id="a-mI"></a>若八岁儿。<a id="a-mJ"></a>端严无比光若金山。<a id="a-mK"></a>便自念言。<a id="a-mL"></a>我何因生此。<a id="a-mM"></a>即识宿命爱法果报。<a id="a-mN"></a>即共持华下阎浮提。<a id="a-mO"></a>至世尊所。<a id="a-mP"></a>礼足白言。<a id="a-mQ"></a>我蒙法音。<a id="a-mR"></a>生在妙天。<a id="a-mS"></a>愿重开示。<a id="a-mT"></a>佛说四谛。<a id="a-mU"></a>得须陀洹果。<a id="a-mV"></a>即还天上(此略出叹法功德。<a id="a-mW"></a>若广明求法方轨。<a id="a-mX"></a>具在上第二卷敬法中也)</p>
  <p id="amY">颂曰。</p>
  <p id="amZ">川路舟航　　彼岸津济　　欲超生死</p>
  <p id="ama">先资福慧　　镜彻三轮　　珠清六蔽</p>
  <p id="amb">在驭成勒　　为金则砺　　抗迹流水</p>
  <p id="amc">齐鏕草系　　五忍必阶　　四勤无替</p>
  <p id="amd">心波洞洁　　情尘卷翳　　业途既坦</p>
  <p id="ame">道场斯诣</p>
 </body>
</html>