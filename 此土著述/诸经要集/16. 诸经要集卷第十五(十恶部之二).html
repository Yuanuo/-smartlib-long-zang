<!doctype html>
<html id="z3IBWlW1SF" data-ver="1890">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第十五(十恶部之二)</h1>
  <h2 id="a2">两舌缘第六</h2>
  <p id="a3">夫生老病死。<a id="a-4"></a>无自出之期。<a id="a-5"></a>菩提涅槃。<a id="a-6"></a>有修入之路。<a id="a-7"></a>诸佛所以得道。<a id="a-8"></a>由行四摄。<a id="a-9"></a>故凡圣归依。<a id="a-A"></a>菩萨所以成圣。<a id="a-B"></a>由行六度。<a id="a-C"></a>故黑白钦仰。<a id="a-D"></a>今见流俗之徒。<a id="a-E"></a>乃专构屏辞。<a id="a-F"></a>恶传彼此。<a id="a-G"></a>令他眷属分离。<a id="a-H"></a>朋友分散。<a id="a-I"></a>乐种不和之业。<a id="a-J"></a>感得生离之苦。<a id="a-K"></a>纵使善心教离恶人。<a id="a-L"></a>亦是破坏。<a id="a-M"></a>有益无罪。<a id="a-N"></a>故成实论云。<a id="a-O"></a>若善心教化。<a id="a-P"></a>虽为别离而不得罪。<a id="a-Q"></a>若以恶心。<a id="a-R"></a>令他斗乱则是两舌。<a id="a-S"></a>得罪最深。<a id="a-T"></a>谓堕地狱畜生饿鬼。<a id="a-U"></a>若生人中被他诽谤。<a id="a-V"></a>唯得弊恶破坏眷属。<a id="a-W"></a>当如上说妄语过中。<a id="a-X"></a>为乖彼此而妄语者。<a id="a-Y"></a>据此义边即是两舌。<a id="a-Z"></a>若说此罪三世招苦。<a id="a-a"></a>如上已说不须重述。</p>
  <p id="ab">如四分律云。<a id="a-c"></a>佛告诸比丘。<a id="a-d"></a>汝等当听。<a id="a-e"></a>古昔有两恶兽为伴。<a id="a-f"></a>一名善牙师子。<a id="a-g"></a>二名善搏虎。<a id="a-h"></a>昼夜伺捕众鹿。<a id="a-i"></a>时有一野干逐彼二兽后。<a id="a-j"></a>食其残肉以自全命。<a id="a-k"></a>时彼野干。<a id="a-l"></a>窃自生念。<a id="a-m"></a>我今不能久与相逐。<a id="a-n"></a>当以何方便斗乱彼二兽令不复相随。<a id="a-o"></a>时野干即往善牙师子所。<a id="a-p"></a>如是语善牙。<a id="a-q"></a>善搏虎有如是语言。<a id="a-r"></a>我生处胜。<a id="a-s"></a>种姓胜。<a id="a-t"></a>形色胜汝。<a id="a-u"></a>力势胜汝。<a id="a-v"></a>何以故。<a id="a-w"></a>我日日得好美食。<a id="a-x"></a>善牙师子逐我后。<a id="a-y"></a>食我残肉以自全命。<a id="a-z"></a>即说偈言。</p>
  <p id="a10">形色及所生　　大力而复胜</p>
  <p id="a11">善牙不能善　　善搏如是说</p>
  <p id="a12">善牙问野干言。<a id="a-13"></a>汝以何事得知。<a id="a-14"></a>答言。<a id="a-15"></a>汝等二兽共集一处。<a id="a-16"></a>相见自知。<a id="a-17"></a>尔时野干。<a id="a-18"></a>窃语善牙已。<a id="a-19"></a>便往语善搏虎言。<a id="a-1A"></a>汝知不。<a id="a-1B"></a>善牙有如是语。<a id="a-1C"></a>而我今日种姓生处。<a id="a-1D"></a>悉皆胜汝。<a id="a-1E"></a>力势亦胜。<a id="a-1F"></a>何以故。<a id="a-1G"></a>我常食好肉。<a id="a-1H"></a>善搏虎食我残肉而自活命。<a id="a-1I"></a>尔时即说偈言。</p>
  <p id="a1J">形色及所生　　大力而复胜</p>
  <p id="a1K">善搏不能善　　善牙如是说</p>
  <p id="a1L">善搏问言。<a id="a-1M"></a>汝以何事得知。<a id="a-1N"></a>答言。<a id="a-1O"></a>汝等二兽共集一处。<a id="a-1P"></a>相见自知。<a id="a-1Q"></a>后二兽共集一处嗔眼相视。<a id="a-1R"></a>善牙师子。<a id="a-1S"></a>便作是念。<a id="a-1T"></a>我不应不问。<a id="a-1U"></a>便先下手打彼。<a id="a-1V"></a>尔时善牙师子。<a id="a-1W"></a>向善搏虎。<a id="a-1X"></a>而说偈言。</p>
  <p id="a1Y">形色及所生　　大力而复胜</p>
  <p id="a1Z">善牙不如我　　善搏说是耶</p>
  <p id="a1a">彼自念言。<a id="a-1b"></a>必是野干斗乱我等。<a id="a-1c"></a>善搏虎说偈答善牙师子言。</p>
  <p id="a1d">善搏不说是　　形色及所生</p>
  <p id="a1e">大力而复胜　　善牙不能善</p>
  <p id="a1f">若受无利言　　信他彼此语</p>
  <p id="a1g">亲厚自破坏　　便成于怨家</p>
  <p id="a1h">若以知真实　　当灭除嗔恼</p>
  <p id="a1i">今可至诚说　　令身得利益</p>
  <p id="a1j">今当善降伏　　除灭恶知识</p>
  <p id="a1k">可杀此野干　　斗乱我等者</p>
  <p id="a1l">即打野干杀</p>
  <p id="a1m">尔时佛告诸比丘。<a id="a-1n"></a>此二兽为彼所破。<a id="a-1o"></a>共集一处相见不悦。<a id="a-1p"></a>况复于人。<a id="a-1q"></a>为人所破心能不恼。</p>
  <p id="a1r">又正法念经。<a id="a-1s"></a>阎罗王责疏罪人说偈云。</p>
  <p id="a1t">太喜多言语　　增贪令他畏</p>
  <p id="a1u">口过自夸诞　　两舌第一处</p>
  <p id="a1v">又华手经佛说偈言。</p>
  <p id="a1w">恶口而两舌　　好出他人过</p>
  <p id="a1x">如是不善人　　无恶而不造</p>
  <p id="a1y">又智度论云。<a id="a-1z"></a>实语者。<a id="a-20"></a>不假布施持戒学问多闻。<a id="a-21"></a>但修实语。<a id="a-22"></a>得无量福。</p>
  <p id="a23">又报恩经。<a id="a-24"></a>佛说偈言。</p>
  <p id="a25">佛告阿难　　人生世间　　祸从口出</p>
  <p id="a26">当护于口　　甚于猛火　　猛火炽然</p>
  <p id="a27">烧世间财　　恶口炽然　　烧七圣财</p>
  <p id="a28">一切众生　　祸从口出　　凿身之斧</p>
  <p id="a29">灭身之祸</p>
  <p id="a2A">正报颂曰。</p>
  <p id="a2B">两舌斗乱人　　地狱被分裂</p>
  <p id="a2C">狱卒擘其口　　焰刀割其舌</p>
  <p id="a2D">苦痛既如此　　加之以饥渴</p>
  <p id="a2E">恶业不自由　　还饮身中血</p>
  <p id="a2F">习报颂曰。</p>
  <p id="a2G">谗毁害人深　　同受三涂苦</p>
  <p id="a2H">设使得人身　　余报仍依怙</p>
  <p id="a2I">眷属多弊恶　　违逆恣嗔怒</p>
  <p id="a2J">但令恶不忘　　地狱无今古</p>
  <p data-pb></p>
  <h2 id="a2K">绮语缘第七</h2>
  <p id="a2L">夫忠言所以显理。<a id="a-2M"></a>绮语所以乖真。<a id="a-2N"></a>由忠故有实。<a id="a-2O"></a>有实故德生。<a id="a-2P"></a>德生故所以成圣。<a id="a-2Q"></a>由绮语故虚妄。<a id="a-2R"></a>虚妄故罪生。<a id="a-2S"></a>罪生故受苦。<a id="a-2T"></a>故知趣理求圣。<a id="a-2U"></a>要须实说。<a id="a-2V"></a>说若虚假。<a id="a-2W"></a>终为乖理。<a id="a-2X"></a>谓言不正皆名绮语。<a id="a-2Y"></a>但诸绮语。<a id="a-2Z"></a>不益自他唯增放逸。<a id="a-2a"></a>长诸不善。<a id="a-2b"></a>此落三涂。<a id="a-2c"></a>后生人时。<a id="a-2d"></a>所说正语人亦不信。<a id="a-2e"></a>凡所言说言不辩了。<a id="a-2f"></a>亦名绮语。<a id="a-2g"></a>故成实论云。<a id="a-2h"></a>语虽是实非时而说。<a id="a-2i"></a>亦落绮语也。<a id="a-2j"></a>如智度论说偈言。</p>
  <p id="a2k">有堕饿鬼中　　火焰从口出</p>
  <p id="a2l">四向发大声　　是为口过报</p>
  <p id="a2m">虽复多闻见　　在大众说法</p>
  <p id="a2n">以不成信业　　人皆不信受</p>
  <p id="a2o">若欲广名闻　　为人所信受</p>
  <p id="a2p">是故当至诚　　不应作绮语</p>
  <p id="a2q">又萨婆多论云。<a id="a-2r"></a>口中四过。<a id="a-2s"></a>互历各作四句。<a id="a-2t"></a>一或有两舌。<a id="a-2u"></a>非妄语非恶口。<a id="a-2v"></a>如有一人。<a id="a-2w"></a>传此人语向彼人说。<a id="a-2x"></a>当实说故非妄语。<a id="a-2y"></a>软语说故非恶口。<a id="a-2z"></a>以分离心故名两舌。<a id="a-30"></a>第二或有两舌。<a id="a-31"></a>是妄语非恶口。<a id="a-32"></a>如有一人。<a id="a-33"></a>传此人语向彼人说。<a id="a-34"></a>以别离心故是两舌。<a id="a-35"></a>以妄说故是妄语。<a id="a-36"></a>以软语说故非恶口。<a id="a-37"></a>第三或有两舌。<a id="a-38"></a>是恶口非妄语。<a id="a-39"></a>如有一人。<a id="a-3A"></a>传此人语向彼人说。<a id="a-3B"></a>以别离心故是两舌。<a id="a-3C"></a>以粗语故是恶口。<a id="a-3D"></a>当实说故非妄语。<a id="a-3E"></a>第四或有两舌。<a id="a-3F"></a>是妄语是恶口。<a id="a-3G"></a>如有一人。<a id="a-3H"></a>传向彼人说。<a id="a-3I"></a>以别离心故是两舌。<a id="a-3J"></a>以妄说故是妄语。<a id="a-3K"></a>以恶声说故是恶口。<a id="a-3L"></a>自外妄语恶口。<a id="a-3M"></a>各作四句亦如是。<a id="a-3N"></a>绮语一种各不相离。<a id="a-3O"></a>故不别说。<a id="a-3P"></a>故成实论云。<a id="a-3Q"></a>余口三业。<a id="a-3R"></a>或合或离。<a id="a-3S"></a>绮语一种必不相离。</p>
  <p id="a3T">正报颂曰。</p>
  <p id="a3U">绮语无义理　　令人心惑乱</p>
  <p id="a3V">为丧他善根　　烊铜擘口灌</p>
  <p id="a3W">焰铁烧其舌　　腹藏皆燋烂</p>
  <p id="a3X">此痛不可忍　　悲号常叫唤</p>
  <p id="a3Y">习报颂曰。</p>
  <p id="a3Z">浮言翳真理　　为此沉恶趣</p>
  <p id="a3a">去彼暂归人　　出言无晓喻</p>
  <p id="a3b">生无信仰心　　恒被他笑具</p>
  <p id="a3c">为人觉羞耻　　何不出典句</p>
  <p data-pb></p>
  <h2 id="a3d">悭贪缘第八</h2>
  <p id="a3e">夫群生惑病。<a id="a-3f"></a>着我为端。<a id="a-3g"></a>凡品邪迷。<a id="a-3h"></a>悭贪为本。<a id="a-3i"></a>所以善轻毫发。<a id="a-3j"></a>恶重丘山。<a id="a-3k"></a>福少春冰。<a id="a-3l"></a>贫多秋雨。<a id="a-3m"></a>六情之网。<a id="a-3n"></a>未易能超。<a id="a-3o"></a>三毒之津。<a id="a-3p"></a>无由可度。<a id="a-3q"></a>身重常没。<a id="a-3r"></a>譬等河里之鱼。<a id="a-3s"></a>鼓翅欲飞。<a id="a-3t"></a>难同天上之鸟。<a id="a-3u"></a>致使贫贫相次竞加侵逼。<a id="a-3v"></a>苦苦连绵争来损害。<a id="a-3w"></a>似飞蛾拂焰自取。<a id="a-3x"></a>烧燃。<a id="a-3y"></a>如蚕作茧非他缠缚。<a id="a-3z"></a>良由悭惜贪障受罪饥寒。<a id="a-40"></a>施是富因。<a id="a-41"></a>常招丰乐也。</p>
  <p id="a42">如分别业报经偈言。</p>
  <p id="a43">常乐修智慧　　而不行布施</p>
  <p id="a44">所生常聪哲　　贫窭无财产</p>
  <p id="a45">唯乐行布施　　而不修智慧</p>
  <p id="a46">所生得大财　　愚暗无知见</p>
  <p id="a47">施慧二俱修　　所生具财智</p>
  <p id="a48">二俱不修者　　长夜处贫暗</p>
  <p id="a49">又摄论云。<a id="a-4A"></a>悭惜是多财障。<a id="a-4B"></a>嫉妒是尊贵障。<a id="a-4C"></a>又众生起贪。<a id="a-4D"></a>无过色财。<a id="a-4E"></a>第一爱色多过。<a id="a-4F"></a>如前已述。<a id="a-4G"></a>不同意者。<a id="a-4H"></a>今更略论。<a id="a-4I"></a>如涅槃经说。<a id="a-4J"></a>譬如有人以罗刹女而为妇妾。<a id="a-4K"></a>是罗刹女。<a id="a-4L"></a>随所生子生已便啖。<a id="a-4M"></a>子既尽已后啖其夫。<a id="a-4N"></a>爱罗刹女亦复如是。<a id="a-4O"></a>随诸众生生善根子。<a id="a-4P"></a>随生随食。<a id="a-4Q"></a>善子既尽复啖众生。<a id="a-4R"></a>令堕地狱畜生饿鬼。<a id="a-4S"></a>又如有人性爱好华。<a id="a-4T"></a>不见华茎毒蛇过患。<a id="a-4U"></a>即便前捉。<a id="a-4V"></a>捉已蛇螫。<a id="a-4W"></a>螫已命终。<a id="a-4X"></a>一切凡夫亦复如是。<a id="a-4Y"></a>贪五欲华。<a id="a-4Z"></a>不见是爱毒蛇过患。<a id="a-4a"></a>而便受取。<a id="a-4b"></a>即为爱毒之所蜇螫。<a id="a-4c"></a>命终之后堕三恶道。</p>
  <p id="a4d">又智度论云。<a id="a-4e"></a>财物是种种烦恼罪业因缘。<a id="a-4f"></a>若持戒禅定智慧种种善法。<a id="a-4g"></a>是涅槃因缘。<a id="a-4h"></a>以是故。<a id="a-4i"></a>财物尚应自弃。<a id="a-4j"></a>何况好福田中而不布施。<a id="a-4k"></a>譬如有兄弟二人。<a id="a-4l"></a>各担十斤金行。<a id="a-4m"></a>道中更无余伴。<a id="a-4n"></a>兄作是念。<a id="a-4o"></a>我何以不杀弟取金。<a id="a-4p"></a>此旷路中人无知者。<a id="a-4q"></a>弟复生念。<a id="a-4r"></a>欲杀兄取金。<a id="a-4s"></a>兄弟各有恶心。<a id="a-4t"></a>语言视瞻皆异。<a id="a-4u"></a>兄弟即复自悟还生悔心。<a id="a-4v"></a>我等非人与禽兽何异。<a id="a-4w"></a>同产兄弟。<a id="a-4x"></a>而为少金故而生恶心。<a id="a-4y"></a>兄弟共至泉水边。<a id="a-4z"></a>兄以金投着水中。<a id="a-50"></a>弟言。<a id="a-51"></a>善哉善哉。<a id="a-52"></a>弟复弃金水中。<a id="a-53"></a>兄言。<a id="a-54"></a>善哉善哉。<a id="a-55"></a>兄弟更互相问。<a id="a-56"></a>何以故言善哉。<a id="a-57"></a>各相答言。<a id="a-58"></a>我以此金故。<a id="a-59"></a>生不善心欲相危害。<a id="a-5A"></a>今得弃之故言善哉。<a id="a-5B"></a>二辞各尔。<a id="a-5C"></a>以是因缘常应自舍。</p>
  <p id="a5D">又大庄严论云。<a id="a-5E"></a>我曾闻。<a id="a-5F"></a>舍卫国中。<a id="a-5G"></a>佛与阿难。<a id="a-5H"></a>旷野中行于一田畔见有伏藏。<a id="a-5I"></a>佛告阿难。<a id="a-5J"></a>是大毒蛇。<a id="a-5K"></a>阿难白佛。<a id="a-5L"></a>是恶毒蛇。<a id="a-5M"></a>尔时田中有一耕人。<a id="a-5N"></a>闻佛阿难说有毒蛇。<a id="a-5O"></a>作是念言。<a id="a-5P"></a>我当视之。<a id="a-5Q"></a>沙门以何为恶毒蛇。<a id="a-5R"></a>即往其所见真金聚。<a id="a-5S"></a>而作是言。<a id="a-5T"></a>沙门所言。<a id="a-5U"></a>是毒蛇者乃是好金。<a id="a-5V"></a>即取此金还置家中。<a id="a-5W"></a>其人先贫衣食不供。<a id="a-5X"></a>以得金故转得富饶。<a id="a-5Y"></a>衣食自恣。<a id="a-5Z"></a>王家禁司怪其卒富。<a id="a-5a"></a>而纠举之系在狱中。<a id="a-5b"></a>先所得金。<a id="a-5c"></a>既已用尽犹不得免。<a id="a-5d"></a>将加刑戮。<a id="a-5e"></a>其人唱言。<a id="a-5f"></a>毒蛇阿难。<a id="a-5g"></a>恶毒蛇世尊。<a id="a-5h"></a>傍人闻之以状白王。<a id="a-5i"></a>王唤彼人而问之曰。<a id="a-5j"></a>何故唱言毒蛇阿难恶毒蛇世尊。<a id="a-5k"></a>其人白王。<a id="a-5l"></a>我于往日在田耕种。<a id="a-5m"></a>闻佛阿难说言毒蛇恶毒蛇。<a id="a-5n"></a>我于今者方乃悟解。<a id="a-5o"></a>王闻此说遂放去之。</p>
  <p id="a5p">又增一阿含经云。<a id="a-5q"></a>昔佛在世时。<a id="a-5r"></a>舍卫城中有一长者。<a id="a-5s"></a>名曰婆提。<a id="a-5t"></a>居家巨富财产无量。<a id="a-5u"></a>金银不可称计。<a id="a-5v"></a>其家虽富。<a id="a-5w"></a>悭吝守护不着不啖。<a id="a-5x"></a>服饰饮食极为粗鄙。<a id="a-5y"></a>亦不施与妻子眷属。<a id="a-5z"></a>奴婢仆从朋友知识。<a id="a-60"></a>及诸沙门婆罗门等。<a id="a-61"></a>复起邪见断于善根。<a id="a-62"></a>然无子息。<a id="a-63"></a>命终之后。<a id="a-64"></a>所有财宝尽没入官。<a id="a-65"></a>波斯匿王自往收敛。<a id="a-66"></a>收摄已讫回诣佛所。<a id="a-67"></a>而白佛言。<a id="a-68"></a>婆提长者。<a id="a-69"></a>今日命终之后。<a id="a-6A"></a>为生何处。<a id="a-6B"></a>佛告王曰。<a id="a-6C"></a>婆提长者。<a id="a-6D"></a>故福已尽新业不造。<a id="a-6E"></a>由起邪见断于善根。<a id="a-6F"></a>命终生在啼哭地狱。<a id="a-6G"></a>波斯匿王。<a id="a-6H"></a>闻佛所说涕泣流泪。<a id="a-6I"></a>而白佛言。<a id="a-6J"></a>婆提长者。<a id="a-6K"></a>昔作何业生在富家。<a id="a-6L"></a>复作何恶然不得食此极富之乐。<a id="a-6M"></a>佛告王曰。<a id="a-6N"></a>过去久远有迦葉佛。<a id="a-6O"></a>入涅槃后。<a id="a-6P"></a>时此长者。<a id="a-6Q"></a>生舍卫国作此田家子。<a id="a-6R"></a>有辟支佛。<a id="a-6S"></a>来诣其家而从乞食。<a id="a-6T"></a>时此长者便持食施辟支。<a id="a-6U"></a>得食飞空而去。<a id="a-6V"></a>长者见已。<a id="a-6W"></a>作是誓愿。<a id="a-6X"></a>持此善根。<a id="a-6Y"></a>使我世世所生之处不堕三涂常多财宝。<a id="a-6Z"></a>布施已后复生悔心。<a id="a-6a"></a>我向者食应与奴仆。<a id="a-6b"></a>不应与此秃头沙门。<a id="a-6c"></a>佛告王曰。<a id="a-6d"></a>婆提长者。<a id="a-6e"></a>由于过去施辟支佛食发愿功德。<a id="a-6f"></a>所生之处。<a id="a-6g"></a>常多财宝无所乏少。<a id="a-6h"></a>缘其施后生变悔心。<a id="a-6i"></a>在所生处。<a id="a-6j"></a>虽处富贵不得食此极富之乐。<a id="a-6k"></a>悭惜守护不自衣食。<a id="a-6l"></a>复不施与妻子眷属。<a id="a-6m"></a>亦不布施朋友知识。<a id="a-6n"></a>及诸沙门婆罗门等。<a id="a-6o"></a>是故智者闻此因缘。<a id="a-6p"></a>若有财物。<a id="a-6q"></a>应当布施勿生悭吝。<a id="a-6r"></a>施时至心自手奉与。<a id="a-6s"></a>施已欢喜莫生悔心。<a id="a-6t"></a>能如此施得大果报无量无边。</p>
  <p id="a6u">又出曜经云。<a id="a-6v"></a>昔佛在世时。<a id="a-6w"></a>舍卫国中有一长者。<a id="a-6x"></a>名曰难陀。<a id="a-6y"></a>巨富多财。<a id="a-6z"></a>金银珍宝。<a id="a-70"></a>象马车乘。<a id="a-71"></a>奴婢仆使。<a id="a-72"></a>服饰田业。<a id="a-73"></a>不可限量。<a id="a-74"></a>一国之富无有过者。<a id="a-75"></a>虽处豪富而无信心。<a id="a-76"></a>悭贪嫉妒。<a id="a-77"></a>门阁七重。<a id="a-78"></a>敕守门人。<a id="a-79"></a>有人来乞一不得入。<a id="a-7A"></a>中庭空上安铁疏笼。<a id="a-7B"></a>恐有飞鸟食啖谷米。<a id="a-7C"></a>四壁墙下以白噤泥。<a id="a-7D"></a>恐鼠穿穴伤损财物。<a id="a-7E"></a>唯有一子名栴檀香。<a id="a-7F"></a>临终敕子。<a id="a-7G"></a>吾患必死。<a id="a-7H"></a>若吾死后。<a id="a-7I"></a>所有财宝勿费损耗。<a id="a-7J"></a>莫与沙门及婆罗门。<a id="a-7K"></a>若有乞儿莫施一钱。<a id="a-7L"></a>此诸财物足供七世。<a id="a-7M"></a>敕已命终。<a id="a-7N"></a>还生舍卫旃陀罗家盲母腹中。<a id="a-7O"></a>后生出胎生盲无目。<a id="a-7P"></a>盲母念言。<a id="a-7Q"></a>若生男者吾今目冥。<a id="a-7R"></a>须见扶侍。<a id="a-7S"></a>闻儿生盲倍增愁忧。<a id="a-7T"></a>悲泣说偈曰。</p>
  <p id="a7U">子盲吾亦盲　　二俱无两目</p>
  <p id="a7V">遇此衰耗物　　益我愁忧苦</p>
  <p id="a7W">是时盲母养儿已大。<a id="a-7X"></a>年八九岁堪能行来。<a id="a-7Y"></a>与杖一枚食器一具。<a id="a-7Z"></a>而告子曰。<a id="a-7a"></a>汝自乞活不须住此。<a id="a-7b"></a>吾亦无目。<a id="a-7c"></a>复当乞求以济余命。<a id="a-7d"></a>此盲小儿家家乞求。<a id="a-7e"></a>遂后渐至栴檀香家。<a id="a-7f"></a>在门外立。<a id="a-7g"></a>唱盲儿乞。<a id="a-7h"></a>时守门人。<a id="a-7i"></a>嗔恚捉手掷着深坑。<a id="a-7j"></a>伤折左臂复打头破。<a id="a-7k"></a>所乞得食尽弃在地。<a id="a-7l"></a>有人临见甚怜愍伤。<a id="a-7m"></a>往语盲母。<a id="a-7n"></a>盲母闻已匍匐拄杖。<a id="a-7o"></a>到盲儿所抱着膝上。<a id="a-7p"></a>而语儿言。<a id="a-7q"></a>汝有何愆遭此苦厄。<a id="a-7r"></a>子报母曰。<a id="a-7s"></a>我向者至栴檀香家门外而乞。<a id="a-7t"></a>便遇恶人打掷如是。<a id="a-7u"></a>佛时知已。<a id="a-7v"></a>告阿难言。<a id="a-7w"></a>祸灾祸灾。<a id="a-7x"></a>难陀长者命终。<a id="a-7y"></a>与彼旃陀罗家盲妇作子。<a id="a-7z"></a>生无两目。<a id="a-80"></a>昔所居业豪富无量。<a id="a-81"></a>象马七珍不可称计。<a id="a-82"></a>而今复得亲用不耶。<a id="a-83"></a>然由悭贪受此盲报。<a id="a-84"></a>从此命终入阿鼻狱。<a id="a-85"></a>佛于过中与比丘众国城人民围绕。<a id="a-86"></a>往到栴檀香门盲小儿所。<a id="a-87"></a>时栴檀香闻佛在外。<a id="a-88"></a>出门礼拜在一面立。<a id="a-89"></a>佛知众集。<a id="a-8A"></a>复见栴檀。<a id="a-8B"></a>广为众说悭贪嫉妒受罪无量。<a id="a-8C"></a>加说惠施受福无穷。<a id="a-8D"></a>欲使离有趣无为道。<a id="a-8E"></a>尔时世尊。<a id="a-8F"></a>欲与栴檀香拔地狱苦。<a id="a-8G"></a>告小儿曰。<a id="a-8H"></a>汝是难陀长者非耶。<a id="a-8I"></a>小儿报曰。<a id="a-8J"></a>实是难陀。<a id="a-8K"></a>如是至三。<a id="a-8L"></a>大众闻此愕然而言。<a id="a-8M"></a>难陀长者乃受此形。<a id="a-8N"></a>时栴檀香。<a id="a-8O"></a>闻见此事。<a id="a-8P"></a>悲泣堕泪不能自止。<a id="a-8Q"></a>礼佛求救。<a id="a-8R"></a>愿拔罪根。<a id="a-8S"></a>即请佛僧明日舍食。<a id="a-8T"></a>佛明日食竟为说妙法。<a id="a-8U"></a>时栴檀香得须陀洹果。<a id="a-8V"></a>佛告阿难。<a id="a-8W"></a>若人积财。<a id="a-8X"></a>不自衣食复不布施。<a id="a-8Y"></a>愚中之愚。<a id="a-8Z"></a>是故智者。<a id="a-8a"></a>应当行施求离生死。<a id="a-8b"></a>莫生悭吝受无边苦。</p>
  <p id="a8c">又十诵律云。<a id="a-8d"></a>佛在舍卫国时。<a id="a-8e"></a>有长老迦留陀夷。<a id="a-8f"></a>得阿罗汉道。<a id="a-8g"></a>持钵入城乞食。<a id="a-8h"></a>到一婆罗门舍。<a id="a-8i"></a>主人不在。<a id="a-8j"></a>妇闭门作煎饼。<a id="a-8k"></a>迦留陀夷比丘。<a id="a-8l"></a>即入禅定起神通。<a id="a-8m"></a>从外地没涌出中庭。<a id="a-8n"></a>乃以指弹。<a id="a-8o"></a>妇即回顾作是念言。<a id="a-8p"></a>此沙门从何处入。<a id="a-8q"></a>此必贪饼故来。<a id="a-8r"></a>我终不与。<a id="a-8s"></a>即语夷言。<a id="a-8t"></a>纵使眼脱我亦不与。<a id="a-8u"></a>而以神力即两眼脱出。<a id="a-8v"></a>复念。<a id="a-8w"></a>纵出眼如碗我亦不与。<a id="a-8x"></a>即变眼如碗。<a id="a-8y"></a>复念。<a id="a-8z"></a>纵若倒立我前。<a id="a-90"></a>我亦不与。<a id="a-91"></a>即于前倒立。<a id="a-92"></a>复念。<a id="a-93"></a>纵汝若死我亦不与。<a id="a-94"></a>即入灭受想定。<a id="a-95"></a>心想皆无所觉知。<a id="a-96"></a>时婆罗门妇牵挽不动。<a id="a-97"></a>即大惊怖念。<a id="a-98"></a>是沙门常游波斯匿王宫。<a id="a-99"></a>是末利夫人之师。<a id="a-9A"></a>若闻在我家死者。<a id="a-9B"></a>我等大衰。<a id="a-9C"></a>即语比丘言。<a id="a-9D"></a>汝若活者我求与一饼。<a id="a-9E"></a>迦留陀夷便出于定。<a id="a-9F"></a>妇即看饼。<a id="a-9G"></a>先煎饼好者意惜不与。<a id="a-9H"></a>更刮盆边得。<a id="a-9I"></a>一小面。<a id="a-9J"></a>煎之转胜。<a id="a-9K"></a>以先者与。<a id="a-9L"></a>适举一饼。<a id="a-9M"></a>余皆相着。<a id="a-9N"></a>迦留语言。<a id="a-9O"></a>姐与我几许。<a id="a-9P"></a>举四饼欲持与之。<a id="a-9Q"></a>迦留语言。<a id="a-9R"></a>我不须是饼。<a id="a-9S"></a>可与只桓中僧。<a id="a-9T"></a>是妇先世已种善根。<a id="a-9U"></a>即自思惟。<a id="a-9V"></a>是比丘实不贪饼。<a id="a-9W"></a>但愍我故而来乞耳。<a id="a-9X"></a>即持饼筐诣只桓中施众僧竟。<a id="a-9Y"></a>在迦留前坐。<a id="a-9Z"></a>迦留陀夷观其因缘。<a id="a-9a"></a>为说妙法。<a id="a-9b"></a>即于坐上得法眼净。<a id="a-9c"></a>作优婆夷。<a id="a-9d"></a>返舍报夫。<a id="a-9e"></a>夫闻即诣迦留陀夷所。<a id="a-9f"></a>迦留陀夷为说妙法。<a id="a-9g"></a>得法眼净。<a id="a-9h"></a>作优婆塞。<a id="a-9i"></a>当尽财力供养阇梨。<a id="a-9j"></a>乃至身死犹命子供养。<a id="a-9k"></a>令后不断。</p>
  <p id="a9l">又百缘经云。<a id="a-9m"></a>佛在王舍城迦兰陀竹林。<a id="a-9n"></a>尔时目连。<a id="a-9o"></a>在一树下。<a id="a-9p"></a>见一饿鬼身如燋柱。<a id="a-9q"></a>腹大如山咽如细针。<a id="a-9r"></a>发如锥刀缠刺其身。<a id="a-9s"></a>诸支节间皆悉火然。<a id="a-9t"></a>渴乏欲死。<a id="a-9u"></a>唇口干燋。<a id="a-9v"></a>欲趣河泉变为涸竭。<a id="a-9w"></a>假令天降甘雨。<a id="a-9x"></a>堕其身上皆变为火目连即问业缘。<a id="a-9y"></a>饿鬼答言。<a id="a-9z"></a>我渴乏不能答汝。<a id="a-A0"></a>儞自问佛。<a id="a-A1"></a>目连即诣佛所具述前事。<a id="a-A2"></a>向佛广说。<a id="a-A3"></a>宿造何业受是苦恼。<a id="a-A4"></a>尔时世尊告目连言。<a id="a-A5"></a>汝今谛听。<a id="a-A6"></a>吾当为汝分别解说。<a id="a-A7"></a>此贤劫中波罗奈国。<a id="a-A8"></a>有佛出世号曰迦葉。<a id="a-A9"></a>有一沙门。<a id="a-AA"></a>涉路而行。<a id="a-AB"></a>极患热渴。<a id="a-AC"></a>时有女人。<a id="a-AD"></a>名曰恶见。<a id="a-AE"></a>井傍汲水。<a id="a-AF"></a>僧从乞水。<a id="a-AG"></a>女报之曰。<a id="a-AH"></a>使汝渴死我终不与。<a id="a-AI"></a>令我水减不可持去。<a id="a-AJ"></a>于时沙门既不得水。<a id="a-AK"></a>服道而去。<a id="a-AL"></a>时彼女人。<a id="a-AM"></a>遂复悭贪。<a id="a-AN"></a>有来乞者终不施与。<a id="a-AO"></a>其后命终堕饿鬼中。<a id="a-AP"></a>以是业缘受如是苦。<a id="a-AQ"></a>佛告目连。<a id="a-AR"></a>施知彼时女人不施水者。<a id="a-AS"></a>今此饿鬼是。<a id="a-AT"></a>佛说是恶见缘时。<a id="a-AU"></a>诸比丘等。<a id="a-AV"></a>舍悭贪业。<a id="a-AW"></a>得四沙门果者。<a id="a-AX"></a>或有发无上菩提心者。<a id="a-AY"></a>闻佛所说。<a id="a-AZ"></a>欢喜奉行。</p>
  <p id="aAa">又付法藏经云。<a id="a-Ab"></a>时有僧伽耶舍罗汉。<a id="a-Ac"></a>有大智慧言辞清辩。<a id="a-Ad"></a>昔虽出家未证道迹。<a id="a-Ae"></a>游行大海边见一宫殿。<a id="a-Af"></a>七宝庄严光明殊胜。<a id="a-Ag"></a>僧伽耶舍。<a id="a-Ah"></a>食时以到。<a id="a-Ai"></a>即往彼宫。<a id="a-Aj"></a>说偈乞食云。</p>
  <p id="aAk">饥为第一病　　行为第一苦</p>
  <p id="aAl">如是知法者　　可得涅槃道</p>
  <p id="aAm">是时舍主即出奉迎。<a id="a-An"></a>敷置茵蓐请入就坐。<a id="a-Ao"></a>耶舍见其家内。<a id="a-Ap"></a>有二饿鬼。<a id="a-Aq"></a>裸形黑瘦饥虚羸乏。<a id="a-Ar"></a>锁其身首各着一床。<a id="a-As"></a>复有一钵满中香饭。<a id="a-At"></a>以瓶盛水安置其侧。<a id="a-Au"></a>尔时舍主。<a id="a-Av"></a>即取此食奉施比丘。<a id="a-Aw"></a>语言。<a id="a-Ax"></a>大德。<a id="a-Ay"></a>慎勿以食与此饿鬼。<a id="a-Az"></a>尔时比丘见其饥困。<a id="a-B0"></a>即以少饭而施与之。<a id="a-B1"></a>鬼得食已。<a id="a-B2"></a>即吐脓血。<a id="a-B3"></a>遍流在地。<a id="a-B4"></a>污其宫殿。<a id="a-B5"></a>尔时比丘怪而问之。<a id="a-B6"></a>此鬼何缘受斯罪报。<a id="a-B7"></a>舍主答曰。<a id="a-B8"></a>斯鬼前世。<a id="a-B9"></a>一是吾息。<a id="a-BA"></a>一是儿妇。<a id="a-BB"></a>我昔布施作诸功德。<a id="a-BC"></a>而彼夫妻恒怀恚惜。<a id="a-BD"></a>我数数教诲都不纳受。<a id="a-BE"></a>因立誓曰。<a id="a-BF"></a>如此罪业必获恶报。<a id="a-BG"></a>若受罪时我当看汝。<a id="a-BH"></a>由是因缘得斯苦恼。<a id="a-BI"></a>小复前行。<a id="a-BJ"></a>至一住处。<a id="a-BK"></a>堂阁严饰种种奇妙。<a id="a-BL"></a>满中众僧经行禅思。<a id="a-BM"></a>日时以到。<a id="a-BN"></a>鸣椎集食。<a id="a-BO"></a>食将欲讫。<a id="a-BP"></a>尔时肴膳变成脓血。<a id="a-BQ"></a>便以钵器共相打掷。<a id="a-BR"></a>头面破坏血污流身。<a id="a-BS"></a>而作是言。<a id="a-BT"></a>何为惜食今受此苦。<a id="a-BU"></a>耶舍前问其意答言。<a id="a-BV"></a>长老。<a id="a-BW"></a>我等先世迦葉佛时。<a id="a-BX"></a>同止一处。<a id="a-BY"></a>客比丘来。<a id="a-BZ"></a>咸共嗔恚。<a id="a-Ba"></a>藏惜饮食而不共分。<a id="a-Bb"></a>以此缘故。<a id="a-Bc"></a>今受此苦。</p>
  <p id="aBd">正报颂曰。</p>
  <p id="aBe">贪欣诈道德　　刻削为伎业</p>
  <p id="aBf">巧诳怀万端　　求利心千匝</p>
  <p id="aBg">受罪地狱中　　习气犹行劫</p>
  <p id="aBh">交刀割肉尽　　白骨连相接</p>
  <p id="aBi">习报颂曰。</p>
  <p id="aBj">为兹贪恣故　　恶道转沉沦</p>
  <p id="aBk">罪毕生人道　　余风尚袭身</p>
  <p id="aBl">恒抱豺狼志　　谁人喜见怜</p>
  <p id="aBm">终身不悟此　　可笑顽愚人</p>
  <p data-pb></p>
  <h2 id="aBn">嗔恚缘第九</h2>
  <p id="aBo">夫四蛇躁动。<a id="a-Bp"></a>三毒奔驰。<a id="a-Bq"></a>六贼相侵。<a id="a-Br"></a>百忧总萃。<a id="a-Bs"></a>或宿熏相嫌。<a id="a-Bt"></a>伺求长短。<a id="a-Bu"></a>素怀结忿。<a id="a-Bv"></a>专加相害。<a id="a-Bw"></a>了无仁义。<a id="a-Bx"></a>顿失慈悲。<a id="a-By"></a>杀法杀缘。<a id="a-Bz"></a>教死赞死。<a id="a-C0"></a>或复潜行毒药密遣祝邪。<a id="a-C1"></a>遂使含毒俯藏鸩裂肝心。<a id="a-C2"></a>令其衔悲长夜抱痛幽泉。<a id="a-C3"></a>宛转何辞。<a id="a-C4"></a>烦怨谁诉。<a id="a-C5"></a>故经曰。<a id="a-C6"></a>长者宅中多生毒树。<a id="a-C7"></a>罗刹海上屡乞浮囊。<a id="a-C8"></a>亦如干薪万束片火能焚。<a id="a-C9"></a>暗室百年一灯便破。<a id="a-CA"></a>故知嗔心甚于猛火。<a id="a-CB"></a>行者应自防护。<a id="a-CC"></a>劫功德贼无过斯害。<a id="a-CD"></a>若起一念恚火。<a id="a-CE"></a>便烧众善功德。<a id="a-CF"></a>是以恶性之人人畜皆畏。<a id="a-CG"></a>不简善人语则成毒。<a id="a-CH"></a>好坏他心令他厌恶。<a id="a-CI"></a>人无爱者。<a id="a-CJ"></a>众所畏弃如避狼虎。<a id="a-CK"></a>现被轻贱。<a id="a-CL"></a>死堕地狱。<a id="a-CM"></a>是故智者见此等过。<a id="a-CN"></a>以忍灭之不畏众苦也。</p>
  <p id="aCO">如正法念经云。<a id="a-CP"></a>若起嗔恚自烧其身。<a id="a-CQ"></a>其心噤毒颜色变异。<a id="a-CR"></a>他人所弃皆悉惊避。<a id="a-CS"></a>众人不爱轻毁鄙贱。<a id="a-CT"></a>身坏命终堕于地狱。<a id="a-CU"></a>以嗔恚故无恶不作。<a id="a-CV"></a>是故智者舍嗔如火。<a id="a-CW"></a>知嗔过故能自利益。<a id="a-CX"></a>为欲自利利益他人。<a id="a-CY"></a>应当行忍。<a id="a-CZ"></a>譬如大火焚烧屋宅。<a id="a-Ca"></a>有勇健者以水灭之。<a id="a-Cb"></a>智慧之水能灭恚火。<a id="a-Cc"></a>亦复如是。<a id="a-Cd"></a>能忍之人。<a id="a-Ce"></a>第一善心。<a id="a-Cf"></a>能舍嗔恚。<a id="a-Cg"></a>众人所爱。<a id="a-Ch"></a>众人乐见。<a id="a-Ci"></a>人所信受。<a id="a-Cj"></a>颜色清净。<a id="a-Ck"></a>其心寂静心不躁动。<a id="a-Cl"></a>善净深心。<a id="a-Cm"></a>离身口过。<a id="a-Cn"></a>离心愁恼。<a id="a-Co"></a>离恶道畏。<a id="a-Cp"></a>离于怨憎。<a id="a-Cq"></a>离恶名称。<a id="a-Cr"></a>离于忧恼。<a id="a-Cs"></a>离怨家畏。<a id="a-Ct"></a>离于恶人恶口骂詈。<a id="a-Cu"></a>离于悔畏。<a id="a-Cv"></a>难恶声畏。<a id="a-Cw"></a>离无利畏。<a id="a-Cx"></a>离于苦畏。<a id="a-Cy"></a>离于慢畏。<a id="a-Cz"></a>若人能离如是之畏。<a id="a-D0"></a>一切功德皆悉具足。<a id="a-D1"></a>名称普闻。<a id="a-D2"></a>得现在未来二世之乐。<a id="a-D3"></a>众人观之犹如父母。<a id="a-D4"></a>是忍辱人众人亲近。<a id="a-D5"></a>是故嗔怒。<a id="a-D6"></a>犹如毒蛇。<a id="a-D7"></a>亦如刀火。<a id="a-D8"></a>以忍灭之能令皆尽。<a id="a-D9"></a>能忍嗔恚。<a id="a-DA"></a>是名为忍。<a id="a-DB"></a>若有善女人。<a id="a-DC"></a>能修行善。<a id="a-DD"></a>应作是念。<a id="a-DE"></a>忍者如实应善护之。<a id="a-DF"></a>但诸众生。<a id="a-DG"></a>善恶现别。<a id="a-DH"></a>愚人凌骂过他为胜。<a id="a-DI"></a>智人下默以为第一。<a id="a-DJ"></a>愚人因起小诤遂成大怨。<a id="a-DK"></a>若己得胜他怨转深。<a id="a-DL"></a>若自理屈反加忧苦。<a id="a-DM"></a>若能慎言不说人短。<a id="a-DN"></a>纵他骂我皆是往业。<a id="a-DO"></a>非为横报。</p>
  <p id="aDP">又六度集经云。<a id="a-DQ"></a>昔者菩萨身为象王。<a id="a-DR"></a>其心弘远。<a id="a-DS"></a>照知有佛法僧。<a id="a-DT"></a>常三自归。<a id="a-DU"></a>每以普慈拯济众生。<a id="a-DV"></a>誓愿得佛当度一切。<a id="a-DW"></a>从五百象。<a id="a-DX"></a>时有两妻。<a id="a-DY"></a>象王于水中得一莲花。<a id="a-DZ"></a>厥色甚妙。<a id="a-Da"></a>以惠适妻。<a id="a-Db"></a>适妻得华。<a id="a-Dc"></a>欣怿曰。<a id="a-Dd"></a>冰寒尤甚何缘有斯华乎。<a id="a-De"></a>小妻贪嫉。<a id="a-Df"></a>而誓曰。<a id="a-Dg"></a>会以重毒鸩杀汝矣。<a id="a-Dh"></a>结气而殒。<a id="a-Di"></a>魂灵感化。<a id="a-Dj"></a>为四姓女。<a id="a-Dk"></a>颜华绝人。<a id="a-Dl"></a>智意流通博识古今。<a id="a-Dm"></a>仰观天文明时盛衰。<a id="a-Dn"></a>王闻若兹。<a id="a-Do"></a>娉为夫人。<a id="a-Dp"></a>至即陈化治国之政。<a id="a-Dq"></a>义合忠臣。<a id="a-Dr"></a>王悦而敬之。<a id="a-Ds"></a>每言辄从。<a id="a-Dt"></a>夫人曰。<a id="a-Du"></a>吾梦睹六牙之象。<a id="a-Dv"></a>心欲其牙以为佩几。<a id="a-Dw"></a>王不致之吾即死矣。<a id="a-Dx"></a>王曰。<a id="a-Dy"></a>无妖言。<a id="a-Dz"></a>人闻见笑。<a id="a-E0"></a>尔时夫人心生忧结。<a id="a-E1"></a>王请议臣四人。<a id="a-E2"></a>自云己梦。<a id="a-E3"></a>曰古今有斯象乎。<a id="a-E4"></a>一臣对曰。<a id="a-E5"></a>无有之也。<a id="a-E6"></a>一臣曰。<a id="a-E7"></a>王不梦也。<a id="a-E8"></a>一臣曰。<a id="a-E9"></a>当闻有之所在弥远。<a id="a-EA"></a>一臣曰若能致之帝释。<a id="a-EB"></a>今详于兹矣。<a id="a-EC"></a>四臣即召四方射师问之。<a id="a-ED"></a>南方师曰。<a id="a-EE"></a>吾亡父常云有之。<a id="a-EF"></a>然远难致。<a id="a-EG"></a>臣上闻云。<a id="a-EH"></a>斯人知之。<a id="a-EI"></a>王即现之。<a id="a-EJ"></a>夫人曰。<a id="a-EK"></a>汝直南行三千里入山。<a id="a-EL"></a>行二日许。<a id="a-EM"></a>即至象所。<a id="a-EN"></a>道边作坑。<a id="a-EO"></a>除汝须发着沙门服。<a id="a-EP"></a>于坑中射之。<a id="a-EQ"></a>截取其牙将二寸来。<a id="a-ER"></a>象师如命。<a id="a-ES"></a>行之象处。<a id="a-ET"></a>先射象脚。<a id="a-EU"></a>着法衣服持钵。<a id="a-EV"></a>于坑中止住。<a id="a-EW"></a>象王见沙门。<a id="a-EX"></a>即低头言。<a id="a-EY"></a>和南道士。<a id="a-EZ"></a>将以何事杀吾躯命。<a id="a-Ea"></a>答曰。<a id="a-Eb"></a>欲得汝牙。<a id="a-Ec"></a>象曰。<a id="a-Ed"></a>吾痛难忍。<a id="a-Ee"></a>疾取牙去。<a id="a-Ef"></a>无乱吾心令恶念生也。<a id="a-Eg"></a>志念恶者。<a id="a-Eh"></a>死入太山饿鬼畜生道中。<a id="a-Ei"></a>夫怀忍行慈。<a id="a-Ej"></a>恶来善往。<a id="a-Ek"></a>菩萨之上行也。<a id="a-El"></a>人即截牙。<a id="a-Em"></a>象曰。<a id="a-En"></a>道士汝当却行。<a id="a-Eo"></a>无令群象寻足迹也。<a id="a-Ep"></a>象遣人去远。<a id="a-Eq"></a>甚痛难忍。<a id="a-Er"></a>躄地大呼。<a id="a-Es"></a>奄然而死。<a id="a-Et"></a>即生天上。<a id="a-Eu"></a>群象四来。<a id="a-Ev"></a>咸曰。<a id="a-Ew"></a>何人杀吾王者。<a id="a-Ex"></a>行索不得。<a id="a-Ey"></a>还守王尸。<a id="a-Ez"></a>悲痛哀号。<a id="a-F0"></a>师以牙还。<a id="a-F1"></a>王睹象牙心即恸怖。<a id="a-F2"></a>夫人以牙着手中适欲视之。<a id="a-F3"></a>雷电霹雳椎之吐血。<a id="a-F4"></a>死入地狱。<a id="a-F5"></a>佛告诸沙门。<a id="a-F6"></a>尔时象王者我身是也。<a id="a-F7"></a>大妇者裘夷是。<a id="a-F8"></a>猎师者调达是。<a id="a-F9"></a>夫人者好首是。<a id="a-FA"></a>菩萨执志度无极。<a id="a-FB"></a>行持戒如是。</p>
  <p id="aFC">又智度论释提问佛云。</p>
  <p id="aFD">何物杀安隐　　何物杀无忧</p>
  <p id="aFE">何物毒之根　　吞灭一切善</p>
  <p id="aFF">佛答曰。</p>
  <p id="aFG">杀嗔则安隐　　杀嗔则无忧</p>
  <p id="aFH">嗔为毒之根　　嗔灭一切善</p>
  <p id="aFI">又杂宝藏经偈言。</p>
  <p id="aFJ">得胜增长怨　　负则益忧苦</p>
  <p id="aFK">不诤胜负者　　其乐最第一</p>
  <p id="aFL">若行忍者。<a id="a-FM"></a>则五德。<a id="a-FN"></a>一无恨。<a id="a-FO"></a>二无诃。<a id="a-FP"></a>三众人所爱。<a id="a-FQ"></a>四有好名闻。<a id="a-FR"></a>五生善道。<a id="a-FS"></a>此之五德名平和事。<a id="a-FT"></a>又长阿含经偈云。</p>
  <p id="aFU">愚骂而智默　　则为住胜彼</p>
  <p id="aFV">彼愚无知见　　谓我怀恐怖</p>
  <p id="aFW">我观第一义　　忍默为最上</p>
  <p id="aFX">恶中之恶者　　于嗔复生嗔</p>
  <p id="aFY">能于嗔不嗔　　为战中最上</p>
  <p id="aFZ">夫人有二缘　　为己亦为他</p>
  <p id="aFa">众人有诤讼　　不报者为胜</p>
  <p id="aFb">夫人有二缘　　为己亦为他</p>
  <p id="aFc">见无诤讼者　　不谓为愚騃</p>
  <p id="aFd">若人有大力　　能忍无力者</p>
  <p id="aFe">此力为第一　　于忍中最上</p>
  <p id="aFf">愚自谓有力　　此力非为力</p>
  <p id="aFg">如法忍力者　　此力不可阻</p>
  <p id="aFh">又修行道地经偈云。</p>
  <p id="aFi">其口言柔软　　而心怀毒害</p>
  <p id="aFj">视人甚欢喜　　相随如可观</p>
  <p id="aFk">口言而柔顺　　其心内含毒</p>
  <p id="aFl">如树华色鲜　　其实苦若毒</p>
  <p id="aFm">又赤嘴乌喻经云。<a id="a-Fn"></a>昔有乌名曰拘耆(梁言赤嘴乌)游在丛林树产孺。<a id="a-Fo"></a>诸子在树上。<a id="a-Fp"></a>时有拘耆。<a id="a-Fq"></a>与一猕猴共为亲厚。<a id="a-Fr"></a>时丛树间有一毒蛇。<a id="a-Fs"></a>伺行不在。<a id="a-Ft"></a>啖拘耆子无复遗余。<a id="a-Fu"></a>拘耆失子。<a id="a-Fv"></a>悲鸣啼呼不知所在。<a id="a-Fw"></a>熟自思惟知蛇所啖。<a id="a-Fx"></a>猕猴归见。<a id="a-Fy"></a>问之何为。<a id="a-Fz"></a>答曰。<a id="a-G0"></a>蛇啖我子了尽无余。<a id="a-G1"></a>猕猴曰。<a id="a-G2"></a>我当报之。<a id="a-G3"></a>时毒蛇行。<a id="a-G4"></a>猕猴前娆之。<a id="a-G5"></a>蛇怒缠猕猴。<a id="a-G6"></a>猕猴捉得头曳至石上。<a id="a-G7"></a>磨破而死弃掷而还。<a id="a-G8"></a>拘耆踊跃。<a id="a-G9"></a>畜生尚有相报。<a id="a-GA"></a>何况于人。</p>
  <p id="aGB">又杂譬喻经云。<a id="a-GC"></a>昔有一蛇。<a id="a-GD"></a>头尾自诤。<a id="a-GE"></a>头语尾曰。<a id="a-GF"></a>我应为大。<a id="a-GG"></a>尾语头曰。<a id="a-GH"></a>我应为大。<a id="a-GI"></a>头曰。<a id="a-GJ"></a>我有耳能听。<a id="a-GK"></a>有目能视。<a id="a-GL"></a>有口能食。<a id="a-GM"></a>行时在前。<a id="a-GN"></a>故可为大。<a id="a-GO"></a>汝无此术。<a id="a-GP"></a>云何为大。<a id="a-GQ"></a>尾曰。<a id="a-GR"></a>我令汝去故得去耳。<a id="a-GS"></a>若我不去。<a id="a-GT"></a>以身绕木三匝三日不已。<a id="a-GU"></a>不得求食饥饿垂死。<a id="a-GV"></a>头语尾曰。<a id="a-GW"></a>汝可放我。<a id="a-GX"></a>听汝为大。<a id="a-GY"></a>尾闻其言。<a id="a-GZ"></a>即时放之。<a id="a-Ga"></a>复语尾曰。<a id="a-Gb"></a>汝既为大。<a id="a-Gc"></a>听汝前行。<a id="a-Gd"></a>尾在前行。<a id="a-Ge"></a>未经数步。<a id="a-Gf"></a>堕大深坑而死。<a id="a-Gg"></a>喻众生无智。<a id="a-Gh"></a>强为人我。<a id="a-Gi"></a>终堕三涂。</p>
  <p id="aGj">又僧祇律云。<a id="a-Gk"></a>过去世时。<a id="a-Gl"></a>有一群鸡。<a id="a-Gm"></a>依榛林住有狸侵食。<a id="a-Gn"></a>唯余一雌。<a id="a-Go"></a>乌来覆之共生一子。<a id="a-Gp"></a>子作声时。<a id="a-Gq"></a>乌说偈言。</p>
  <p id="aGr">此儿非我有　　野父聚落母</p>
  <p id="aGs">共合生儿子　　非乌复非鸡</p>
  <p id="aGt">若欲学翁声　　复是鸡所生</p>
  <p id="aGu">若欲学母鸣　　其父复是乌</p>
  <p id="aGv">学乌似鸡鸣　　学鸡作乌声</p>
  <p id="aGw">乌鸡若兼学　　是二俱不成</p>
  <p id="aGx">此喻道人虽持禁戒杂染不纯。<a id="a-Gy"></a>相中似善口出恶言。<a id="a-Gz"></a>欲唤是善口复出恶。<a id="a-H0"></a>欲唤非善相复出家。</p>
  <p id="aH1">又伐毒树经云。<a id="a-H2"></a>昔舍卫国有官园生一毒树。<a id="a-H3"></a>人游树下。<a id="a-H4"></a>皆悉头痛欲裂。<a id="a-H5"></a>或患腰疼。<a id="a-H6"></a>伐已还生。<a id="a-H7"></a>树中之妙众人见喜。<a id="a-H8"></a>不知谛者皆来遭死。<a id="a-H9"></a>有智语之。<a id="a-HA"></a>当尽其根。<a id="a-HB"></a>适欲掘根。<a id="a-HC"></a>复恐死定。<a id="a-HD"></a>进退思惟。<a id="a-HE"></a>出家学道亦复如是。<a id="a-HF"></a>佛说偈曰。</p>
  <p id="aHG">伐树不尽根　　虽伐犹复生</p>
  <p id="aHH">伐爱不尽本　　数数复生苦</p>
  <p id="aHI">心悟克责。<a id="a-HJ"></a>即得初果。</p>
  <p id="aHK">又孛经说偈云。</p>
  <p id="aHL">恶从心生　　反以自贼　　如铁生垢</p>
  <p id="aHM">消毁其形　　树繁花果　　还折其枝</p>
  <p id="aHN">蚖蛇含毒　　反害其躯</p>
  <p id="aHO">又善见论说偈云。</p>
  <p id="aHP">若人起嗔心　　譬如车奔逸</p>
  <p id="aHQ">车工能制之　　不足以为难</p>
  <p id="aHR">人能制嗔心　　此事最为难</p>
  <p id="aHS">又修行道地经偈云。</p>
  <p id="aHT">其有从嗔心　　怨害向他人</p>
  <p id="aHU">后生堕蛇蚖　　或作残贼兽</p>
  <p id="aHV">譬如竹树劈　　芭蕉骡怀妊</p>
  <p id="aHW">还害亦如是　　故当发慈心</p>
  <p id="aHX">又百缘经云。<a id="a-HY"></a>佛在王舍城迦兰陀竹林时。<a id="a-HZ"></a>彼城中有一长者。<a id="a-Ha"></a>名曰贤面。<a id="a-Hb"></a>财宝无量不可称计。<a id="a-Hc"></a>多诸谄曲。<a id="a-Hd"></a>悭贪嫉妒终无施心。<a id="a-He"></a>乃至飞鸟驱不近舍。<a id="a-Hf"></a>有诸沙门及婆罗门。<a id="a-Hg"></a>贫穷乞丐从其乞者。<a id="a-Hh"></a>恶口骂之其后命终受毒蛇身。<a id="a-Hi"></a>还守本财。<a id="a-Hj"></a>有近之者。<a id="a-Hk"></a>嗔目猛盛怒眼视之。<a id="a-Hl"></a>能令使死。<a id="a-Hm"></a>频婆娑罗王。<a id="a-Hn"></a>闻已心怀惊怪。<a id="a-Ho"></a>今此毒蛇见人则害。<a id="a-Hp"></a>唯佛能调。<a id="a-Hq"></a>作是念已。<a id="a-Hr"></a>即将群臣往诣佛所。<a id="a-Hs"></a>顶礼佛足却坐一面。<a id="a-Ht"></a>具白前事。<a id="a-Hu"></a>唯愿世尊。<a id="a-Hv"></a>降伏此蛇莫使害人。<a id="a-Hw"></a>佛唱许可。<a id="a-Hx"></a>于其后日着衣持钵。<a id="a-Hy"></a>往诣蛇所。<a id="a-Hz"></a>蛇见佛来嗔恚炽盛。<a id="a-I0"></a>欲螫如来。<a id="a-I1"></a>佛以慈力。<a id="a-I2"></a>于五指端放五色光明。<a id="a-I3"></a>照彼蛇身即得清凉。<a id="a-I4"></a>热毒消除心怀喜悦。<a id="a-I5"></a>举头四顾。<a id="a-I6"></a>是何福人能放此光。<a id="a-I7"></a>照我身体使得清凉。<a id="a-I8"></a>快不可言。<a id="a-I9"></a>尔时世尊。<a id="a-IA"></a>见蛇调伏。<a id="a-IB"></a>而告本缘。<a id="a-IC"></a>蛇闻佛语深自克责。<a id="a-ID"></a>盖障云除自忆宿命。<a id="a-IE"></a>作长者时。<a id="a-IF"></a>所作恶业。<a id="a-IG"></a>今得是报。<a id="a-IH"></a>方于佛前深生信敬。<a id="a-II"></a>佛告之言。<a id="a-IJ"></a>汝于前身不顺我语受此蛇形。<a id="a-IK"></a>今宜调顺受我教敕。<a id="a-IL"></a>蛇答佛言。<a id="a-IM"></a>随佛见授不敢违敕。<a id="a-IN"></a>佛告蛇言。<a id="a-IO"></a>汝若调顺入我钵中。<a id="a-IP"></a>佛语已竟寻入钵中。<a id="a-IQ"></a>将诣林中。<a id="a-IR"></a>王及群臣。<a id="a-IS"></a>闻世尊调化毒蛇盛钵中来。<a id="a-IT"></a>合国人民皆往共看。<a id="a-IU"></a>蛇见众人深生惭愧。<a id="a-IV"></a>厌此蛇身。<a id="a-IW"></a>即便命终生忉利天。<a id="a-IX"></a>即自念言。<a id="a-IY"></a>我造何福得来生天。<a id="a-IZ"></a>即自观察。<a id="a-Ia"></a>见在世间受毒蛇身。<a id="a-Ib"></a>由见佛故。<a id="a-Ic"></a>生信敬心厌恶蛇身。<a id="a-Id"></a>得来生此受天快乐。<a id="a-Ie"></a>今当还报佛世尊恩。<a id="a-If"></a>赍持香华光明照曜。<a id="a-Ig"></a>来诣佛所前礼佛足。<a id="a-Ih"></a>供养讫已却坐一面。<a id="a-Ii"></a>听佛说法。<a id="a-Ij"></a>心开意解得须陀洹果。<a id="a-Ik"></a>即于佛前说偈赞佛。</p>
  <p id="aIl">巍巍大圣尊　　功德悉满足</p>
  <p id="aIm">能开诸盲冥　　寻得于道果</p>
  <p id="aIn">除去烦恼垢　　超越生死海</p>
  <p id="aIo">今蒙佛恩德　　得闭三恶道</p>
  <p id="aIp">尔时天子赞叹佛已。<a id="a-Iq"></a>绕佛三匝还诣天宫。<a id="a-Ir"></a>时频婆娑罗王。<a id="a-Is"></a>闻佛说悭贪缘。<a id="a-It"></a>时会诸人。<a id="a-Iu"></a>有得四沙门果者。<a id="a-Iv"></a>有发无上菩提心者。<a id="a-Iw"></a>欢喜奉行又百缘经云。<a id="a-Ix"></a>佛在骄萨罗国。<a id="a-Iy"></a>将诸比丘。<a id="a-Iz"></a>欲诣勒那树下。<a id="a-J0"></a>至一泽中。<a id="a-J1"></a>有五百水牛甚大凶恶。<a id="a-J2"></a>复有五百放牛之人。<a id="a-J3"></a>遥见佛来将诸比丘从此道中行。<a id="a-J4"></a>高声叫唤。<a id="a-J5"></a>唯愿世尊。<a id="a-J6"></a>莫此道行。<a id="a-J7"></a>此牛群中有大恶牛。<a id="a-J8"></a>抵突伤人。<a id="a-J9"></a>难可得过。<a id="a-JA"></a>尔时佛告放牛羊人言。<a id="a-JB"></a>汝等今者莫大忧怖。<a id="a-JC"></a>彼水牛者设来抵我吾自知时。<a id="a-JD"></a>语言之顷恶牛卒来。<a id="a-JE"></a>翘尾低角。<a id="a-JF"></a>刨地唤吼。<a id="a-JG"></a>跳踯直前。<a id="a-JH"></a>尔时如来。<a id="a-JI"></a>于五指端。<a id="a-JJ"></a>化五师子在佛左右。<a id="a-JK"></a>四面周匝有大火坑。<a id="a-JL"></a>时彼恶牛甚大惶怖。<a id="a-JM"></a>四向驰走无有去处。<a id="a-JN"></a>唯佛足前有少许地。<a id="a-JO"></a>宴然清凉。<a id="a-JP"></a>驰奔趣向。<a id="a-JQ"></a>心意泰然无复怖畏。<a id="a-JR"></a>长跪伏首舐世尊足。<a id="a-JS"></a>复便仰头视佛如来。<a id="a-JT"></a>喜不自胜。<a id="a-JU"></a>尔时世尊。<a id="a-JV"></a>知彼恶牛心以调伏。<a id="a-JW"></a>即便为牛而说偈言。</p>
  <p id="aJX">盛心兴恶意　　欲来伤害我</p>
  <p id="aJY">归诚望得胜　　返来舐我足</p>
  <p id="aJZ">时彼水牛。<a id="a-Ja"></a>闻佛世尊说此偈已。<a id="a-Jb"></a>深生惭愧欻然悟解。<a id="a-Jc"></a>盖障云除知在先身在人道中所作恶业。<a id="a-Jd"></a>倍生惭愧不食水草。<a id="a-Je"></a>即便命终生忉利天。<a id="a-Jf"></a>忽然长大如八岁儿。<a id="a-Jg"></a>便自念言。<a id="a-Jh"></a>我修何福生此天上。<a id="a-Ji"></a>寻观察知。<a id="a-Jj"></a>在世间时受水牛身。<a id="a-Jk"></a>蒙佛化度得来生天。<a id="a-Jl"></a>我今当还报佛之恩。<a id="a-Jm"></a>作是念已。<a id="a-Jn"></a>赍持香华来诣佛所。<a id="a-Jo"></a>光明赫奕照佛世尊。<a id="a-Jp"></a>前礼佛足却坐一面。<a id="a-Jq"></a>佛即为其说四谛法。<a id="a-Jr"></a>心开意解得须陀洹果。<a id="a-Js"></a>绕佛三匝还于天宫。<a id="a-Jt"></a>时诸五百放牛人。<a id="a-Ju"></a>于其晨朝来诣佛所。<a id="a-Jv"></a>为说妙法心开意解。<a id="a-Jw"></a>各获道迹求索出家。<a id="a-Jx"></a>佛即告言。<a id="a-Jy"></a>善来比丘。<a id="a-Jz"></a>须发自落法服着身。<a id="a-K0"></a>便成沙门。<a id="a-K1"></a>精勤修习得阿罗汉果。<a id="a-K2"></a>时诸比丘见是事已。<a id="a-K3"></a>而白佛言。<a id="a-K4"></a>今此水牛及五百放牛人。<a id="a-K5"></a>宿造何业生水牛中。<a id="a-K6"></a>复修何福值佛世尊。<a id="a-K7"></a>佛告诸比丘。<a id="a-K8"></a>汝等欲知宿业所造诸恶业缘。<a id="a-K9"></a>今当为汝等说偈言。</p>
  <p id="aKA">宿造善恶业　　五劫而不朽</p>
  <p id="aKB">善业因缘故　　今获如是报</p>
  <p id="aKC">于贤劫中波罗柰国。<a id="a-KD"></a>有佛出世。<a id="a-KE"></a>号曰迦葉。<a id="a-KF"></a>于彼法中有一三藏比丘。<a id="a-KG"></a>将五百弟子游行他国。<a id="a-KH"></a>在大众中而共论议。<a id="a-KI"></a>有难问者不能通达。<a id="a-KJ"></a>便生嗔恚反更恶骂。<a id="a-KK"></a>汝等今者。<a id="a-KL"></a>无所晓知。<a id="a-KM"></a>强难问我。<a id="a-KN"></a>状似水牛抵突人来。<a id="a-KO"></a>时诸弟子咸皆然可。<a id="a-KP"></a>各自散去。<a id="a-KQ"></a>以是恶口业因缘故。<a id="a-KR"></a>五百世中生水牛中。<a id="a-KS"></a>及放牛人共相随逐。<a id="a-KT"></a>乃至今者故未得脱。<a id="a-KU"></a>佛告诸比丘。<a id="a-KV"></a>欲知彼三藏比丘者。<a id="a-KW"></a>今此群中恶水牛是。<a id="a-KX"></a>彼时弟子者。<a id="a-KY"></a>今五百放牛人是。<a id="a-KZ"></a>佛说是水牛因缘时。<a id="a-Ka"></a>各各自护身口意业。<a id="a-Kb"></a>厌恶生死。<a id="a-Kc"></a>得四沙门果。<a id="a-Kd"></a>有发无上菩提心者。<a id="a-Ke"></a>闻佛所说。<a id="a-Kf"></a>欢喜奉行。</p>
  <p id="aKg">正报颂曰。</p>
  <p id="aKh">愚人嗔恚重　　地狱被烧然</p>
  <p id="aKi">豺狼诤围绕　　蚖毒竞来前</p>
  <p id="aKj">[齒*(崖-山)]齰怒目食　　背胁纵横穿</p>
  <p id="aKk">自作还自受　　恚火竞相煎</p>
  <p id="aKl">习报颂曰。</p>
  <p id="aKm">怒心多毒害　　沉没苦恶道</p>
  <p id="aKn">出彼得人身　　余报他还恼</p>
  <p id="aKo">见者求其过　　增嫌如毒草</p>
  <p id="aKp">此既无宜利　　愚嗔何所宝</p>
  <p data-pb></p>
  <h2 id="aKq">邪见缘第十</h2>
  <p id="aKr">夫创入佛法。<a id="a-Ks"></a>要须信心为首。<a id="a-Kt"></a>譬如有人至于宝山。<a id="a-Ku"></a>若无信手空无所获。<a id="a-Kv"></a>故经说。<a id="a-Kw"></a>愚痴之人不识因果。<a id="a-Kx"></a>妄起邪见谤无三宝四谛。<a id="a-Ky"></a>无祸无福乃至无善无恶。<a id="a-Kz"></a>亦无善恶业报。<a id="a-L0"></a>亦无今代后代众生受生。<a id="a-L1"></a>如是之人。<a id="a-L2"></a>破善恶法。<a id="a-L3"></a>名断善根。<a id="a-L4"></a>决定当堕阿鼻地狱也。</p>
  <p id="aL5">如大品经云。<a id="a-L6"></a>若人不信。<a id="a-L7"></a>谤大乘般若经。<a id="a-L8"></a>直堕阿鼻地狱。<a id="a-L9"></a>无量百千万亿岁中。<a id="a-LA"></a>受极苦痛。<a id="a-LB"></a>从一地狱至一地狱。<a id="a-LC"></a>若此劫尽。<a id="a-LD"></a>生于他方大地狱中。<a id="a-LE"></a>他方劫尽。<a id="a-LF"></a>复生此方大地狱中。<a id="a-LG"></a>如是展转。<a id="a-LH"></a>遍十方界。<a id="a-LI"></a>他方劫尽。<a id="a-LJ"></a>还生此间大地狱中。<a id="a-LK"></a>地狱罪毕生畜生中。<a id="a-LL"></a>亦遍十方界。<a id="a-LM"></a>畜生罪毕来生人中无佛法处。<a id="a-LN"></a>贫穷下贱诸根不具。<a id="a-LO"></a>常痴狂騃无所别知。<a id="a-LP"></a>虽非愚畜纵是聪人。<a id="a-LQ"></a>妄生异执者。<a id="a-LR"></a>亦名邪见。<a id="a-LS"></a>故成实论云。<a id="a-LT"></a>痴有差别。<a id="a-LU"></a>所以者何。<a id="a-LV"></a>非一切痴尽是不善。<a id="a-LW"></a>若痴增上转成邪见。<a id="a-LX"></a>则名不善业道。<a id="a-LY"></a>是故从痴增长邪见。<a id="a-LZ"></a>则成重罪。<a id="a-La"></a>必堕阿鼻地狱。<a id="a-Lb"></a>直就邪见自有轻重。<a id="a-Lc"></a>轻者可转。<a id="a-Ld"></a>重不可转。<a id="a-Le"></a>故菩萨地经云。<a id="a-Lf"></a>邪见有二种。<a id="a-Lg"></a>一者可转。<a id="a-Lh"></a>二者不可转。<a id="a-Li"></a>诽谤因果言无圣人。<a id="a-Lj"></a>名不可转。<a id="a-Lk"></a>非因见因。<a id="a-Ll"></a>非果见果。<a id="a-Lm"></a>是名可转。<a id="a-Ln"></a>是故恶业名为邪见。<a id="a-Lo"></a>善业者。<a id="a-Lp"></a>名为正见。<a id="a-Lq"></a>不谤四谛。<a id="a-Lr"></a>迷圣道者。<a id="a-Ls"></a>不知理道从自心生。<a id="a-Lt"></a>唯常苦身以求解脱。<a id="a-Lu"></a>如犬逐块不知寻本。<a id="a-Lv"></a>故大庄严论云。<a id="a-Lw"></a>譬如师子人打射时。<a id="a-Lx"></a>而彼师子寻逐人来。<a id="a-Ly"></a>譬如痴犬有人打掷。<a id="a-Lz"></a>便逐瓦石不知寻本。<a id="a-M0"></a>言师子者。<a id="a-M1"></a>喻智慧人解求其本而灭烦恼。<a id="a-M2"></a>言痴犬者。<a id="a-M3"></a>即是外道。<a id="a-M4"></a>五热炙身。<a id="a-M5"></a>不识心本(四面安火上有日炙身处其中以求道)但诸凡愚多迷真道。<a id="a-M6"></a>不知观身心无我。<a id="a-M7"></a>但学苦行以为道者。<a id="a-M8"></a>即同外道妄行邪法。<a id="a-M9"></a>谬执乖真唯成恶法。<a id="a-MA"></a>故智度论云。<a id="a-MB"></a>邪见罪重故虽持戒等。<a id="a-MC"></a>身口业好皆随邪见。<a id="a-MD"></a>恶心不善。<a id="a-ME"></a>如佛自说譬喻。<a id="a-MF"></a>如种苦种。<a id="a-MG"></a>虽复四大所成皆作苦味。<a id="a-MH"></a>邪见之人。<a id="a-MI"></a>此亦如是。<a id="a-MJ"></a>虽持戒精进皆成恶法。<a id="a-MK"></a>不如不执少行惠施。<a id="a-ML"></a>无执易化。<a id="a-MM"></a>有执难度。<a id="a-MN"></a>非直自坏亦损他人。<a id="a-MO"></a>故成实论云。<a id="a-MP"></a>宁止不行。<a id="a-MQ"></a>勿行邪道。<a id="a-MR"></a>身坏命终堕于恶趣。</p>
  <p id="aMS">又正法念经。<a id="a-MT"></a>阎罗王说偈。<a id="a-MU"></a>责疏罪人云。</p>
  <p id="aMV">汝邪见愚痴　　痴罥所缚人</p>
  <p id="aMW">今堕此地狱　　在于大苦海</p>
  <p id="aMX">恶见烧福尽　　人中最凡鄙</p>
  <p id="aMY">汝畏地狱缚　　此是汝舍宅</p>
  <p id="aMZ">若属邪见者　　彼人非黠慧</p>
  <p id="aMa">一切地狱行　　怨家心所诳</p>
  <p id="aMb">心是第一怨　　此怨最为恶</p>
  <p id="aMc">此怨能缚人　　送引阎罗处</p>
  <p id="aMd">尔时世尊而说偈云。</p>
  <p id="aMe">痴心弥泥鱼　　住于爱舍宅</p>
  <p id="aMf">作业时喜笑　　受苦时号哭</p>
  <p id="aMg">又修行道地经偈云。</p>
  <p id="aMh">其口有愚痴　　人心怀闇冥</p>
  <p id="aMi">都不能念恶　　亦无念善心</p>
  <p id="aMj">[夢-夕+登]瞢常昏昏　　万事不能为</p>
  <p id="aMk">如暴中炊煮　　无所能成熟</p>
  <p id="aMl">多习愚痴者　　诸根不完具</p>
  <p id="aMm">生于牛羊中　　然后堕地狱</p>
  <p id="aMn">月光童子经。<a id="a-Mo"></a>亦名佛说申日经。<a id="a-Mp"></a>云时有长者。<a id="a-Mq"></a>名曰申日。<a id="a-Mr"></a>取外道六师计。<a id="a-Ms"></a>欲请佛僧。<a id="a-Mt"></a>令长者中门外凿作五丈六尺深坑。<a id="a-Mu"></a>以炭火过半。<a id="a-Mv"></a>细铁为椽土薄覆上。<a id="a-Mw"></a>设众饮食以毒着中。<a id="a-Mx"></a>火坑不禁毒饭足害。<a id="a-My"></a>以此图之何忧不死。<a id="a-Mz"></a>如教作之外道皆喜。<a id="a-N0"></a>于是申日便诣佛所。<a id="a-N1"></a>殷勤请佛及诸圣众。<a id="a-N2"></a>是时世尊。<a id="a-N3"></a>愍其狂愚欲济脱之。<a id="a-N4"></a>默然受请。<a id="a-N5"></a>申日内喜果如其计。<a id="a-N6"></a>须弥之毒火。<a id="a-N7"></a>劫烧千刹土。<a id="a-N8"></a>刀剑锋刃中。<a id="a-N9"></a>不能动佛一毛之力。<a id="a-NA"></a>今以火坑毒饭。<a id="a-NB"></a>欲毁于佛。<a id="a-NC"></a>譬如蚊虻欲坠太山。<a id="a-ND"></a>蝇蠓之翅欲障日月。<a id="a-NE"></a>徒自毁坏。<a id="a-NF"></a>不如早悔。<a id="a-NG"></a>尔时长者罪盖所覆。<a id="a-NH"></a>心不开解。<a id="a-NI"></a>世尊心念。<a id="a-NJ"></a>今受长者申日之请。<a id="a-NK"></a>不与常同。<a id="a-NL"></a>广现威神。<a id="a-NM"></a>震动十方。<a id="a-NN"></a>百千圣众。<a id="a-NO"></a>兼诸龙神。<a id="a-NP"></a>空飞地行。<a id="a-NQ"></a>不可算计。<a id="a-NR"></a>一时到家为作利益。<a id="a-NS"></a>佛以神德。<a id="a-NT"></a>即变火坑。<a id="a-NU"></a>成七宝池八味具足。<a id="a-NV"></a>饮饭天甘食者充悦。<a id="a-NW"></a>六师惶怖各以逃窜。<a id="a-NX"></a>长者归伏稽首于地呜呼佛足。<a id="a-NY"></a>长跪自陈。<a id="a-NZ"></a>今知觉悟从佛得度。<a id="a-Na"></a>诸来会者皆乐法音。<a id="a-Nb"></a>得福获度。<a id="a-Nc"></a>不可称计。</p>
  <p id="aNd">又观佛三昧经云。<a id="a-Ne"></a>尔时世尊告父王言。<a id="a-Nf"></a>舍卫城中须达长者。<a id="a-Ng"></a>有一老母。<a id="a-Nh"></a>名毗低罗。<a id="a-Ni"></a>谨勤家业。<a id="a-Nj"></a>长者敕使手执库籥。<a id="a-Nk"></a>出内取与一切委之。<a id="a-Nl"></a>须达请佛及僧。<a id="a-Nm"></a>供给所须。<a id="a-Nn"></a>时病比丘多所求索。<a id="a-No"></a>老母悭贪。<a id="a-Np"></a>嗔嫌佛法及与众僧。<a id="a-Nq"></a>而作是言。<a id="a-Nr"></a>我长者愚痴迷惑。<a id="a-Ns"></a>受沙门术。<a id="a-Nt"></a>是诸乞士。<a id="a-Nu"></a>多求无厌。<a id="a-Nv"></a>何道之有。<a id="a-Nw"></a>作是语已复发恶愿。<a id="a-Nx"></a>何时当得不闻佛名不闻僧名。<a id="a-Ny"></a>如是恶声。<a id="a-Nz"></a>展转遍舍卫城。<a id="a-O0"></a>末利夫人。<a id="a-O1"></a>闻此语已。<a id="a-O2"></a>而作是言。<a id="a-O3"></a>须达长者。<a id="a-O4"></a>如好莲华人所乐见。<a id="a-O5"></a>云何复有毒蛇护之。<a id="a-O6"></a>唤须达妇而语之言。<a id="a-O7"></a>汝家老婢。<a id="a-O8"></a>恶口诽谤何不摈出。<a id="a-O9"></a>时须达妇。<a id="a-OA"></a>跪白夫人央掘魔等弊恶之人。<a id="a-OB"></a>佛尚能伏何况老婢。<a id="a-OC"></a>末利闻之。<a id="a-OD"></a>欢喜语言。<a id="a-OE"></a>我明请佛。<a id="a-OF"></a>汝遣婢来到明食时。<a id="a-OG"></a>长者遣婢。<a id="a-OH"></a>持满瓶金助王供养。<a id="a-OI"></a>末利见来而作是言。<a id="a-OJ"></a>此邪见人。<a id="a-OK"></a>佛若化度我必获利。<a id="a-OL"></a>佛于尔时从正门入。<a id="a-OM"></a>难陀侍左。<a id="a-ON"></a>阿难侍右。<a id="a-OO"></a>罗睺罗佛后。<a id="a-OP"></a>老婢见佛。<a id="a-OQ"></a>心惊毛竖。<a id="a-OR"></a>言此恶人随我后至。<a id="a-OS"></a>即时退走从狗窦出。<a id="a-OT"></a>狗窦即闭。<a id="a-OU"></a>四门皆塞。<a id="a-OV"></a>唯正门开。<a id="a-OW"></a>婢即覆面以扇自障。<a id="a-OX"></a>佛在其前令扇如镜。<a id="a-OY"></a>无所障碍。<a id="a-OZ"></a>回头东视东方有佛。<a id="a-Oa"></a>南西北方亦皆如是。<a id="a-Ob"></a>举头仰看。<a id="a-Oc"></a>上方有佛。<a id="a-Od"></a>低头伏地地化为佛。<a id="a-Oe"></a>以手覆面。<a id="a-Of"></a>手十指头皆化为佛。<a id="a-Og"></a>老婢闭目心眼即开。<a id="a-Oh"></a>见虚空化佛满十方界。<a id="a-Oi"></a>当时城中。<a id="a-Oj"></a>有二十五旃陀罗女。<a id="a-Ok"></a>复有五十婆罗门女。<a id="a-Ol"></a>及诸杂类。<a id="a-Om"></a>并及末利夫人。<a id="a-On"></a>宫中合五百女。<a id="a-Oo"></a>不信佛者。<a id="a-Op"></a>见佛如来足步虚空。<a id="a-Oq"></a>为于老婢现无数身。<a id="a-Or"></a>皆破邪见。<a id="a-Os"></a>头顶礼佛称南无佛。<a id="a-Ot"></a>称已寻见化佛如林。<a id="a-Ou"></a>即发菩提。<a id="a-Ov"></a>老婢邪见仍未生信。<a id="a-Ow"></a>由见佛故。<a id="a-Ox"></a>除却八十万亿劫中生死之罪。<a id="a-Oy"></a>得见佛已。<a id="a-Oz"></a>疾走归家。<a id="a-P0"></a>白长者言。<a id="a-P1"></a>我于今日遇大恶对。<a id="a-P2"></a>见于瞿昙在王宫门。<a id="a-P3"></a>作诸幻化。<a id="a-P4"></a>身如金山。<a id="a-P5"></a>目逾青莲。<a id="a-P6"></a>放胜光明。<a id="a-P7"></a>作此语已入木笼中。<a id="a-P8"></a>以百张皮。<a id="a-P9"></a>覆木笼上。<a id="a-PA"></a>白氎缠头却卧黑处。<a id="a-PB"></a>佛还只桓。<a id="a-PC"></a>末利白佛。<a id="a-PD"></a>愿化邪女。<a id="a-PE"></a>莫还精舍。<a id="a-PF"></a>佛告末利。<a id="a-PG"></a>此婢罪重于佛无缘。<a id="a-PH"></a>于罗睺罗有大因缘。<a id="a-PI"></a>佛既还已。<a id="a-PJ"></a>遣罗睺罗诣须达家。<a id="a-PK"></a>度彼老婢。<a id="a-PL"></a>罗睺罗变作转轮圣王。<a id="a-PM"></a>时千二百五十比丘。<a id="a-PN"></a>化为千子。<a id="a-PO"></a>到须达家。<a id="a-PP"></a>以彼老婢为玉女宝。<a id="a-PQ"></a>尔时。<a id="a-PR"></a>圣王。<a id="a-PS"></a>即便以如意珠照曜女面。<a id="a-PT"></a>令女自见如玉女宝。<a id="a-PU"></a>倍大欢喜而作是言。<a id="a-PV"></a>诸沙门等高谈大语。<a id="a-PW"></a>自言有道无一效验。<a id="a-PX"></a>圣王出世。<a id="a-PY"></a>弘利处多。<a id="a-PZ"></a>令我老弊如玉女宝。<a id="a-Pa"></a>作是语己。<a id="a-Pb"></a>五体投地礼于圣王。<a id="a-Pc"></a>时典藏臣宣王十善。<a id="a-Pd"></a>女闻十善。<a id="a-Pe"></a>心大欢喜。<a id="a-Pf"></a>圣王所说义无不善。<a id="a-Pg"></a>为王作礼。<a id="a-Ph"></a>悔过自责。<a id="a-Pi"></a>心既调伏。<a id="a-Pj"></a>时罗睺罗及诸比丘。<a id="a-Pk"></a>还复本形。<a id="a-Pl"></a>老婢见已即作是言。<a id="a-Pm"></a>佛法清净不舍众生。<a id="a-Pn"></a>如我弊恶犹尚化度。<a id="a-Po"></a>即受五戒。<a id="a-Pp"></a>成须陀洹。<a id="a-Pq"></a>将诣佛所。<a id="a-Pr"></a>为佛作礼忏悔前罪。<a id="a-Ps"></a>求佛出家得阿罗汉。<a id="a-Pt"></a>于虚空中作十八变。<a id="a-Pu"></a>波斯匿王。<a id="a-Pv"></a>末利夫人。<a id="a-Pw"></a>具白佛言。<a id="a-Px"></a>此婢前世有何罪咎生为婢使。<a id="a-Py"></a>复有何福值佛得道。<a id="a-Pz"></a>佛告王曰。<a id="a-Q0"></a>过去久远有佛出世。<a id="a-Q1"></a>名一宝盖灯王。<a id="a-Q2"></a>入涅槃后于像法中有王。<a id="a-Q3"></a>名曰。<a id="a-Q4"></a>杂宝华光。<a id="a-Q5"></a>子名快见。<a id="a-Q6"></a>出家学道。<a id="a-Q7"></a>自恃王子常怀憍慢。<a id="a-Q8"></a>和上为说甚深般若波罗蜜经大空大义。<a id="a-Q9"></a>王子闻已。<a id="a-QA"></a>谬解邪说。<a id="a-QB"></a>师灭度后。<a id="a-QC"></a>即作是言。<a id="a-QD"></a>我大和上。<a id="a-QE"></a>空无智慧但赞空义。<a id="a-QF"></a>愿我后生不乐见之。<a id="a-QG"></a>我阿阇梨智慧辩才。<a id="a-QH"></a>愿于生生为善知识。<a id="a-QI"></a>作是语已。<a id="a-QJ"></a>教诸徒众。<a id="a-QK"></a>皆行邪见。<a id="a-QL"></a>虽持禁戒。<a id="a-QM"></a>由谤般若谬解邪说。<a id="a-QN"></a>命终之后堕阿鼻狱。<a id="a-QO"></a>八十亿劫受苦无量。<a id="a-QP"></a>罪毕出狱。<a id="a-QQ"></a>为贫贱人。<a id="a-QR"></a>五百身中聋痴无目。<a id="a-QS"></a>千二百身恒为人婢。<a id="a-QT"></a>佛告大王。<a id="a-QU"></a>时和上者。<a id="a-QV"></a>今我身是。<a id="a-QW"></a>阿阇梨者。<a id="a-QX"></a>今罗睺罗是。<a id="a-QY"></a>王子比丘者老婢是。<a id="a-QZ"></a>徒众弟子者。<a id="a-Qa"></a>今邪见女等发菩提心者是。</p>
  <p id="aQb">又萨遮尼干子经云。<a id="a-Qc"></a>昔佛在世时。<a id="a-Qd"></a>郁阇延城。<a id="a-Qe"></a>有严炽王。<a id="a-Qf"></a>问萨遮尼干子言。<a id="a-Qg"></a>若有恶人。<a id="a-Qh"></a>不信三宝。<a id="a-Qi"></a>焚烧塔寺经书形像。<a id="a-Qj"></a>恶言毁呰。<a id="a-Qk"></a>言造作者无有福德。<a id="a-Ql"></a>其供养者。<a id="a-Qm"></a>虚损现在无益未来。<a id="a-Qn"></a>或嫌塔寺及诸形像。<a id="a-Qo"></a>妨是处所。<a id="a-Qp"></a>破坏除灭。<a id="a-Qq"></a>送置余处。<a id="a-Qr"></a>或破沙门房舍窟宅。<a id="a-Qs"></a>或取佛物法物僧物。<a id="a-Qt"></a>园林田宅象马车乘。<a id="a-Qu"></a>奴婢六畜衣服卧具。<a id="a-Qv"></a>一切珍宝。<a id="a-Qw"></a>或捉沙门策役驱使。<a id="a-Qx"></a>责其发调罢令还俗。<a id="a-Qy"></a>或时轻心种种戏弄。<a id="a-Qz"></a>或时毁呰骂詈诽谤。<a id="a-R0"></a>或以杖木自手鞭打。<a id="a-R1"></a>或以种种伤害其身。<a id="a-R2"></a>如是恶人。<a id="a-R3"></a>摄在何等众生分中。<a id="a-R4"></a>答言。<a id="a-R5"></a>大王。<a id="a-R6"></a>摄在恶逆众生分中。<a id="a-R7"></a>大王应当上品治罪。<a id="a-R8"></a>所以然者。<a id="a-R9"></a>以作根本极重罪故。<a id="a-RA"></a>有五种罪名为根本。<a id="a-RB"></a>何等为五。<a id="a-RC"></a>一破坏塔寺焚烧经像。<a id="a-RD"></a>取三宝物。<a id="a-RE"></a>自作教人。<a id="a-RF"></a>见作助喜。<a id="a-RG"></a>是名第一根本重罪。<a id="a-RH"></a>二谤三乘法。<a id="a-RI"></a>毁呰留难隐蔽覆藏。<a id="a-RJ"></a>是名第二根本重罪。<a id="a-RK"></a>三若有沙门。<a id="a-RL"></a>信心出家。<a id="a-RM"></a>剃除须发身被袈裟。<a id="a-RN"></a>或有持戒或不持戒。<a id="a-RO"></a>系闭牢狱枷锁打缚。<a id="a-RP"></a>策役驱使责诸发调。<a id="a-RQ"></a>或脱袈裟逼令还俗。<a id="a-RR"></a>或断其命。<a id="a-RS"></a>是名第三根本重罪。<a id="a-RT"></a>四于五逆中若作一逆。<a id="a-RU"></a>是名第四根本重罪。<a id="a-RV"></a>五谤无一切善恶业报。<a id="a-RW"></a>长夜常行十不善业。<a id="a-RX"></a>不畏后世。<a id="a-RY"></a>自作教人坚住不舍。<a id="a-RZ"></a>是名第五根本重罪。<a id="a-Ra"></a>若犯如是根本重罪。<a id="a-Rb"></a>而不自悔。<a id="a-Rc"></a>决定烧灭一切善根。<a id="a-Rd"></a>趣大地狱。<a id="a-Re"></a>受无间苦。<a id="a-Rf"></a>永无出期。<a id="a-Rg"></a>若国内有如是恶人。<a id="a-Rh"></a>毁灭三宝。<a id="a-Ri"></a>一切罗汉。<a id="a-Rj"></a>诸佛圣人。<a id="a-Rk"></a>出国而去。<a id="a-Rl"></a>诸天悲泣善神不护。<a id="a-Rm"></a>各自相杀四方贼起。<a id="a-Rn"></a>龙王隐伏水旱不调。<a id="a-Ro"></a>风雨失时。<a id="a-Rp"></a>五谷不熟。<a id="a-Rq"></a>人民饥饿递相食啖。<a id="a-Rr"></a>白骨满野。<a id="a-Rs"></a>多饶瘦病死亡无数。<a id="a-Rt"></a>人民不知自思是过。<a id="a-Ru"></a>反怨诸天及善神祇。</p>
  <p id="aRv">又观佛三昧经云。<a id="a-Rw"></a>有七种重罪。<a id="a-Rx"></a>一一罪能令众生堕阿鼻地狱。<a id="a-Ry"></a>经八万四千大劫。<a id="a-Rz"></a>一不信因果。<a id="a-S0"></a>二毁无十方佛。<a id="a-S1"></a>三断学般若。<a id="a-S2"></a>四犯四重虚食信施。<a id="a-S3"></a>五用僧祇物。<a id="a-S4"></a>六逼掠净行比丘尼。<a id="a-S5"></a>七六亲所行不净行。</p>
  <p id="aS6">又小五浊经云。<a id="a-S7"></a>五逆罪人。<a id="a-S8"></a>别有五逆罪。<a id="a-S9"></a>第一慢二亲而事鬼神。<a id="a-SA"></a>第二嫉妒国君。<a id="a-SB"></a>第三后生轻薄。<a id="a-SC"></a>第四贱其身命而贵其财。<a id="a-SD"></a>第五去福就祸。</p>
  <p id="aSE">又中阿含经云。<a id="a-SF"></a>佛告比丘。<a id="a-SG"></a>若凡愚人。<a id="a-SH"></a>作身恶行口恶行意恶行。<a id="a-SI"></a>命终之后。<a id="a-SJ"></a>生于恶趣泥犁之中。<a id="a-SK"></a>受极苦痛一向无乐。<a id="a-SL"></a>如有人犯盗。<a id="a-SM"></a>付王治其盗罪。<a id="a-SN"></a>王即遣人。<a id="a-SO"></a>于晨朝时。<a id="a-SP"></a>以一百戟而以刺之。<a id="a-SQ"></a>彼命故存。<a id="a-SR"></a>至于日中。<a id="a-SS"></a>王复敕以二百戟刺。<a id="a-ST"></a>彼命故存。<a id="a-SU"></a>至于晡时。<a id="a-SV"></a>王复敕以三百戟刺。<a id="a-SW"></a>彼人身分皆悉破尽。<a id="a-SX"></a>其命故存。<a id="a-SY"></a>佛告比丘。<a id="a-SZ"></a>于意云何。<a id="a-Sa"></a>此人被戟为苦不耶。<a id="a-Sb"></a>比丘答佛。<a id="a-Sc"></a>一戟刺时犹尚苦痛。<a id="a-Sd"></a>况三百戟。<a id="a-Se"></a>佛即以手取小沙石如豆等许。<a id="a-Sf"></a>告诸比丘。<a id="a-Sg"></a>我手中石。<a id="a-Sh"></a>比雪山石。<a id="a-Si"></a>何者为多。<a id="a-Sj"></a>比丘答佛。<a id="a-Sk"></a>雪山石多。<a id="a-Sl"></a>不可为喻。<a id="a-Sm"></a>佛告比丘。<a id="a-Sn"></a>三百戟苦。<a id="a-So"></a>比泥梨苦如小沙石。<a id="a-Sp"></a>泥犁之苦如雪山石。<a id="a-Sq"></a>百千万倍不可为喻。<a id="a-Sr"></a>泥犁中苦其事云何。<a id="a-Ss"></a>若有众生堕泥犁中。<a id="a-St"></a>狱卒以斧烧令极然。<a id="a-Su"></a>斫身八楞。<a id="a-Sv"></a>及以四方。<a id="a-Sw"></a>经百千岁极令苦痛。<a id="a-Sx"></a>而不命终。<a id="a-Sy"></a>要令恶尽。<a id="a-Sz"></a>复坐铁床。<a id="a-T0"></a>以铁钳口吞热铁丸。<a id="a-T1"></a>经百千岁。<a id="a-T2"></a>复坐铁床。<a id="a-T3"></a>洋铜灌口。<a id="a-T4"></a>经百千岁。<a id="a-T5"></a>复卧铁地。<a id="a-T6"></a>以热铁钉钉其身首。<a id="a-T7"></a>经百千岁。<a id="a-T8"></a>复出其舌使舐铁地。<a id="a-T9"></a>以钉钉之如张牛皮。<a id="a-TA"></a>经百千岁。<a id="a-TB"></a>复挽项筋缚着车上。<a id="a-TC"></a>经百千岁。<a id="a-TD"></a>复烧铁地令在上行。<a id="a-TE"></a>经百千岁。<a id="a-TF"></a>复烧火山令下足着上。<a id="a-TG"></a>血肉即消。<a id="a-TH"></a>举足还生。<a id="a-TI"></a>经百千岁。<a id="a-TJ"></a>复镬煮之。<a id="a-TK"></a>经百千岁极令苦痛。<a id="a-TL"></a>而不命终。<a id="a-TM"></a>要令罪尽乃得出耳。<a id="a-TN"></a>是为泥犁地狱中苦。<a id="a-TO"></a>地狱罪毕。<a id="a-TP"></a>生于种种畜生之中。<a id="a-TQ"></a>常处暗冥共相啖食。<a id="a-TR"></a>受苦无量不可具说。<a id="a-TS"></a>畜生罪毕或生人中。<a id="a-TT"></a>若从畜生为人甚难。<a id="a-TU"></a>犹如盲龟遇浮木孔。<a id="a-TV"></a>设生人中贫穷下贱。<a id="a-TW"></a>为他役使形貌丑陋。<a id="a-TX"></a>或根残缺或复短命。<a id="a-TY"></a>若作恶业身死还生。<a id="a-TZ"></a>在泥犁中轮转无穷。<a id="a-Ta"></a>不可具说。<a id="a-Tb"></a>佛告比丘。<a id="a-Tc"></a>凡夫愚人。<a id="a-Td"></a>作身口意三恶行者。<a id="a-Te"></a>获罪如是。<a id="a-Tf"></a>佛告比丘。<a id="a-Tg"></a>若智慧人。<a id="a-Th"></a>作身善行口善行意善行。<a id="a-Ti"></a>命终生于善处天上一向受乐。<a id="a-Tj"></a>如转轮王与七宝俱人间四妙。<a id="a-Tk"></a>佛告比丘。<a id="a-Tl"></a>于意云何。<a id="a-Tm"></a>此为乐不。<a id="a-Tn"></a>比丘答佛。<a id="a-To"></a>一宝一妙。<a id="a-Tp"></a>犹为极乐。<a id="a-Tq"></a>何况七宝四妙居也。<a id="a-Tr"></a>佛还以手取小沙石如豆等许。<a id="a-Ts"></a>告诸比丘。<a id="a-Tt"></a>我手中石比雪山石。<a id="a-Tu"></a>何者为多。<a id="a-Tv"></a>比丘答佛。<a id="a-Tw"></a>雪山石多不可为喻。<a id="a-Tx"></a>佛告比丘。<a id="a-Ty"></a>转轮王乐。<a id="a-Tz"></a>比天上乐如小沙石。<a id="a-U0"></a>天上之乐如雪山石。<a id="a-U1"></a>百千万倍不可为喻。<a id="a-U2"></a>天上之乐其事云何。<a id="a-U3"></a>若生天上。<a id="a-U4"></a>所受六尘无不随意。<a id="a-U5"></a>受极快乐不可具说。<a id="a-U6"></a>若从天上来生人间。<a id="a-U7"></a>生帝王家或生大姓。<a id="a-U8"></a>大富大贵饶财多宝。<a id="a-U9"></a>名称远闻。<a id="a-UA"></a>端正殊妙众人所爱。<a id="a-UB"></a>佛告比丘。<a id="a-UC"></a>若智慧人。<a id="a-UD"></a>作身口意三善行者。<a id="a-UE"></a>获福如是。<a id="a-UF"></a>佛告比丘。<a id="a-UG"></a>此是世间有漏之乐。<a id="a-UH"></a>若修善根回向菩提。<a id="a-UI"></a>于生死中所受果报。<a id="a-UJ"></a>乃至涅槃终无有尽。</p>
  <p id="aUK">正报颂曰。</p>
  <p id="aUL">六贼奸邪伪　　七识乱乖真</p>
  <p id="aUM">谤毁玄正理　　妄语复贪嗔</p>
  <p id="aUN">恶业纵横作　　忠言不喜闻</p>
  <p id="aUO">一入无间狱　　万苦竞缠身</p>
  <p id="aUP">习报颂曰。</p>
  <p id="aUQ">邪见习痴业　　阿鼻受楚毒</p>
  <p id="aUR">劫尽人中生　　复与邪相续</p>
  <p id="aUS">邪正既相违　　自然成谄曲</p>
  <p id="aUT">此心若不改　　连环未绝狱</p>
 </body>
</html>