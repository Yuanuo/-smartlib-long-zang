<!doctype html>
<html id="z3IBWlZ1SH" data-ver="2005">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷十七</h1>
  <h2 id="a2">酒肉部第二十六(此有三缘)</h2>
  <p id="a3">占相部第二十七 述意缘 饮酒缘 食肉缘。</p>
  <p data-pb></p>
  <h2 id="a4">述意缘第一</h2>
  <p id="a5">酒为放逸之门。<a id="a-6"></a>大圣知其苦本。<a id="a-7"></a>所以远酣肆离酒缘。<a id="a-8"></a>弃醉朋近法友。<a id="a-9"></a>出昏门入惺境。<a id="a-A"></a>肉是断大慈之种。<a id="a-B"></a>大圣知其杀因。<a id="a-C"></a>所以去腥臊净身口。<a id="a-D"></a>啖蔬菜惩心神。<a id="a-E"></a>招慈善感延年。<a id="a-F"></a>故俗礼记云。<a id="a-G"></a>见其生不忍其死。<a id="a-H"></a>闻其声不食其肉。<a id="a-I"></a>斯亦不杀之义也。<a id="a-J"></a>若使啖食酒肉之者即同畜生。<a id="a-K"></a>豺狼禽兽。<a id="a-L"></a>亦即具杀一切眷属。<a id="a-M"></a>食啖诸亲及仇怨报。<a id="a-N"></a>历劫长夜无有穷已。<a id="a-O"></a>如婆沙论说。<a id="a-P"></a>有一女人。<a id="a-Q"></a>五百世害狼儿。<a id="a-R"></a>狼儿亦五百世害其子。<a id="a-S"></a>又有女人。<a id="a-T"></a>五百世断鬼命根。<a id="a-U"></a>鬼亦五百世断其命根。<a id="a-V"></a>故知经历六道备受怨报。<a id="a-W"></a>或经为师长。<a id="a-X"></a>或是父母。<a id="a-Y"></a>或是兄弟。<a id="a-Z"></a>或是姊妹。<a id="a-a"></a>或是儿孙。<a id="a-b"></a>或是朋友。<a id="a-c"></a>今是凡身。<a id="a-d"></a>各无道眼。<a id="a-e"></a>不能分别。<a id="a-f"></a>还相啖食不自觉知。<a id="a-g"></a>啖食之时。<a id="a-h"></a>此物有灵。<a id="a-i"></a>即生嗔恨还成怨仇。<a id="a-j"></a>骨肉至亲反变成怨。<a id="a-k"></a>如是之事。<a id="a-l"></a>岂可不思。<a id="a-m"></a>暂争舌端一时少味。<a id="a-n"></a>永与怨亲长为怨对。<a id="a-o"></a>可为痛心。<a id="a-p"></a>难以言说。<a id="a-q"></a>是故涅槃经云。<a id="a-r"></a>一切肉者悉断。<a id="a-s"></a>及自死者犹断。<a id="a-t"></a>何况不自死者。<a id="a-u"></a>又楞伽经云。<a id="a-v"></a>为利杀众生。<a id="a-w"></a>以财网诸肉。<a id="a-x"></a>二业俱不善。<a id="a-y"></a>死堕叫呼狱。<a id="a-z"></a>何谓以利网肉。<a id="a-10"></a>陆设罝罘水设网罟。<a id="a-11"></a>此是以利网肉。<a id="a-12"></a>何谓以财网肉。<a id="a-13"></a>若于屠杀人。<a id="a-14"></a>间以钱买肉。<a id="a-15"></a>此是以财网肉。<a id="a-16"></a>若今此人。<a id="a-17"></a>不以财网肉者。<a id="a-18"></a>习恶律仪。<a id="a-19"></a>捕害众生。<a id="a-1A"></a>此人为当专自供口。<a id="a-1B"></a>亦复别有所拟。<a id="a-1C"></a>若别有所拟。<a id="a-1D"></a>向食肉者。<a id="a-1E"></a>岂无杀分。<a id="a-1F"></a>何得云我不杀生。<a id="a-1G"></a>此是灼然违背经文。<a id="a-1H"></a>断大慈种障不见佛也。</p>
  <h2 id="a1I">饮酒缘第二</h2>
  <p id="a1J">述曰。<a id="a-1K"></a>此之一教。<a id="a-1L"></a>有权有实。<a id="a-1M"></a>权则渐诱之训。<a id="a-1N"></a>以轻脱重。<a id="a-1O"></a>初开无犯。<a id="a-1P"></a>据其障理非无其过。<a id="a-1Q"></a>若约实教。<a id="a-1R"></a>轻重俱禁。<a id="a-1S"></a>始末不犯。<a id="a-1T"></a>是名持戒。<a id="a-1U"></a>初据权说者。<a id="a-1V"></a>故未曾有经云。<a id="a-1W"></a>尔时国王太子。<a id="a-1X"></a>名曰只陀。<a id="a-1Y"></a>闻佛所说十善道法果报无穷。<a id="a-1Z"></a>长跪叉手。<a id="a-1a"></a>白佛言。<a id="a-1b"></a>佛昔令我受持五戒。<a id="a-1c"></a>今欲还舍。<a id="a-1d"></a>所以者何。<a id="a-1e"></a>五戒法中酒戒难持。<a id="a-1f"></a>畏得罪故。<a id="a-1g"></a>世尊告曰。<a id="a-1h"></a>汝饮酒时为何恶耶。<a id="a-1i"></a>只陀白佛。<a id="a-1j"></a>国中豪强。<a id="a-1k"></a>时时相率赍持酒食。<a id="a-1l"></a>共相娱乐以致欢乐。<a id="a-1m"></a>自无恶也。<a id="a-1n"></a>何以故。<a id="a-1o"></a>得酒念戒。<a id="a-1p"></a>无放逸故。<a id="a-1q"></a>是故饮酒不行恶也。<a id="a-1r"></a>佛言。<a id="a-1s"></a>善哉善哉。<a id="a-1t"></a>只陀。<a id="a-1u"></a>汝今已得智慧方便。<a id="a-1v"></a>若世间人能如汝者。<a id="a-1w"></a>终身饮酒有何恶哉。<a id="a-1x"></a>如是行者。<a id="a-1y"></a>乃应生福无有罪也。<a id="a-1z"></a>若人饮酒不起恶业。<a id="a-20"></a>欢喜心故。<a id="a-21"></a>不起烦恼。<a id="a-22"></a>善心因缘受善果报。<a id="a-23"></a>如持五戒何有失乎。<a id="a-24"></a>饮酒念戒益增其福。<a id="a-25"></a>先持五戒。<a id="a-26"></a>今受十善功德。<a id="a-27"></a>倍胜十善报也。</p>
  <p id="a28">时波斯匿王白佛言。<a id="a-29"></a>世尊。<a id="a-2A"></a>如佛所说。<a id="a-2B"></a>心欢喜时不起恶业名有漏善者。<a id="a-2C"></a>是事不然。<a id="a-2D"></a>何以故。<a id="a-2E"></a>人饮酒时心则欢喜。<a id="a-2F"></a>欢喜心故不起烦恼。<a id="a-2G"></a>无烦恼故不行恼害。<a id="a-2H"></a>不害物故三业清净。<a id="a-2I"></a>清净之道即无漏业。<a id="a-2J"></a>世尊。<a id="a-2K"></a>忆念我昔。<a id="a-2L"></a>游行腊戏。<a id="a-2M"></a>忘将厨宰。<a id="a-2N"></a>于深山中。<a id="a-2O"></a>觉饥饮食。<a id="a-2P"></a>左右答言。<a id="a-2Q"></a>王朝去时。<a id="a-2R"></a>不被命敕令将厨宰。<a id="a-2S"></a>即时无食。<a id="a-2T"></a>我闻是语。<a id="a-2U"></a>走马还宫。<a id="a-2V"></a>教令索食。<a id="a-2W"></a>王家厨监名修迦罗。<a id="a-2X"></a>修迦罗言。<a id="a-2Y"></a>即无现食今方当作。<a id="a-2Z"></a>我时饥逼。<a id="a-2a"></a>忿不思惟。<a id="a-2b"></a>敕臣斩杀厨监。<a id="a-2c"></a>臣被王教。<a id="a-2d"></a>即共议言。<a id="a-2e"></a>简括国中。<a id="a-2f"></a>唯此一人忠良直事。<a id="a-2g"></a>今若杀者。<a id="a-2h"></a>更无有能为王监厨称王意者。<a id="a-2i"></a>时末利夫人。<a id="a-2j"></a>闻王教敕杀修迦罗。<a id="a-2k"></a>情甚爱惜。<a id="a-2l"></a>知王饥乏。<a id="a-2m"></a>即令办具好肉美酒。<a id="a-2n"></a>沐浴名香庄严身体。<a id="a-2o"></a>将诸妓女往至我所。<a id="a-2p"></a>我见夫人。<a id="a-2q"></a>装束严丽。<a id="a-2r"></a>将从妓女好酒肉来。<a id="a-2s"></a>嗔心即歇。<a id="a-2t"></a>何以。<a id="a-2u"></a>故末利夫人。<a id="a-2v"></a>持佛五戒。<a id="a-2w"></a>断酒不饮。<a id="a-2x"></a>我心常恨。<a id="a-2y"></a>今日忽然。<a id="a-2z"></a>将酒肉来。<a id="a-30"></a>共相娱乐。<a id="a-31"></a>展释情故。<a id="a-32"></a>即与夫人饮酒食肉。<a id="a-33"></a>作众伎乐欢喜娱乐。<a id="a-34"></a>恚心即灭。<a id="a-35"></a>夫人知我忘失怒意。<a id="a-36"></a>即遣黄门辄传我命。<a id="a-37"></a>令语外臣莫杀厨监。<a id="a-38"></a>即奉教旨。<a id="a-39"></a>我至明旦。<a id="a-3A"></a>深自悔责。<a id="a-3B"></a>愁忧不食。<a id="a-3C"></a>颜色燋悴。<a id="a-3D"></a>夫人问我。<a id="a-3E"></a>何故忧愁。<a id="a-3F"></a>为何患耶。<a id="a-3G"></a>我言。<a id="a-3H"></a>吾因昨日为饥火所逼。<a id="a-3I"></a>嗔恚心故杀修迦罗。<a id="a-3J"></a>自计国中。<a id="a-3K"></a>更无有人堪监我厨如修迦罗者。<a id="a-3L"></a>为是之故。<a id="a-3M"></a>悔恨愁耳。<a id="a-3N"></a>夫人笑曰。<a id="a-3O"></a>其人犹在。<a id="a-3P"></a>愿王莫愁。<a id="a-3Q"></a>我重问曰。<a id="a-3R"></a>为实如是。<a id="a-3S"></a>为戏言耶。<a id="a-3T"></a>答言实在非戏言也。<a id="a-3U"></a>我令左右唤厨监来。<a id="a-3V"></a>使者往召。<a id="a-3W"></a>须臾将来。<a id="a-3X"></a>我大欢喜忧愁即除。</p>
  <p id="a3Y">王白佛言。<a id="a-3Z"></a>末利夫人。<a id="a-3a"></a>持佛五戒月行六斋。<a id="a-3b"></a>一日之中。<a id="a-3c"></a>终身五戒。<a id="a-3d"></a>已犯饮酒妄语二戒。<a id="a-3e"></a>八斋戒中。<a id="a-3f"></a>顿犯六戒。<a id="a-3g"></a>此事云何。<a id="a-3h"></a>所犯戒罪。<a id="a-3i"></a>轻耶重耶。<a id="a-3j"></a>世尊答曰。<a id="a-3k"></a>如此犯戒。<a id="a-3l"></a>得大功德。<a id="a-3m"></a>无有罪也。<a id="a-3n"></a>何以故。<a id="a-3o"></a>为利益故。<a id="a-3p"></a>如我前说。<a id="a-3q"></a>夫人修善。<a id="a-3r"></a>凡有二种。<a id="a-3s"></a>一有漏善。<a id="a-3t"></a>二无漏善。<a id="a-3u"></a>末利夫人所犯戒者。<a id="a-3v"></a>入有漏善。<a id="a-3w"></a>不犯戒者。<a id="a-3x"></a>名无漏善。<a id="a-3y"></a>依语义者。<a id="a-3z"></a>破戒修善名有漏善。<a id="a-40"></a>依义语者。<a id="a-41"></a>凡心所起善。<a id="a-42"></a>皆无漏业。<a id="a-43"></a>王白佛言。<a id="a-44"></a>如世尊说。<a id="a-45"></a>末利夫人饮酒破戒。<a id="a-46"></a>不起恶心。<a id="a-47"></a>而有功德。<a id="a-48"></a>无罪报者。<a id="a-49"></a>一切人民亦复皆然。<a id="a-4A"></a>何以故。<a id="a-4B"></a>我念近昔。<a id="a-4C"></a>舍卫城中。<a id="a-4D"></a>有诸豪族。<a id="a-4E"></a>刹利王公。<a id="a-4F"></a>因小诤竞。<a id="a-4G"></a>乃致大怨。<a id="a-4H"></a>各各结谋兴兵相伐。<a id="a-4I"></a>两家并是国亲。<a id="a-4J"></a>非可执录。<a id="a-4K"></a>纷纭斗战不从理谏。<a id="a-4L"></a>深为忧之。<a id="a-4M"></a>复自念言。<a id="a-4N"></a>昔太子时。<a id="a-4O"></a>共大臣提韦罗相忿。<a id="a-4P"></a>情实不分。<a id="a-4Q"></a>意欲除灭。<a id="a-4R"></a>因太后与酒。<a id="a-4S"></a>饮已情和。<a id="a-4T"></a>思惟是已。<a id="a-4U"></a>即敕大臣。<a id="a-4V"></a>令办好酒及诸甘膳。<a id="a-4W"></a>又使宣令国中豪族群臣士民。<a id="a-4X"></a>悉皆令集。<a id="a-4Y"></a>欲有所论。<a id="a-4Z"></a>国中大事。<a id="a-4a"></a>诸臣诤竞。<a id="a-4b"></a>两徒眷属。<a id="a-4c"></a>各有五百应召来集。<a id="a-4d"></a>于王殿上庄严大乐。<a id="a-4e"></a>王敕忠臣。<a id="a-4f"></a>办琉璃碗。<a id="a-4g"></a>碗受三升。<a id="a-4h"></a>诸宝碗中盛满好酒。<a id="a-4i"></a>我于众前先[口*軗](去激反)一碗王曰。<a id="a-4j"></a>今论。<a id="a-4k"></a>国事想。<a id="a-4l"></a>无异心今。<a id="a-4m"></a>当人人办此一碗甘露良药然后论事。<a id="a-4n"></a>咸言唯诺。<a id="a-4o"></a>作唱大乐。<a id="a-4p"></a>诸人得酒。<a id="a-4q"></a>并闻音乐。<a id="a-4r"></a>心中欢乐。<a id="a-4s"></a>亡失仇恨。<a id="a-4t"></a>因酒息诤。<a id="a-4u"></a>而得太平。<a id="a-4v"></a>此岂非是酒之功也。<a id="a-4w"></a>窃见世间穷贫小人。<a id="a-4x"></a>奴客婢使夷蛮之人。<a id="a-4y"></a>或因节日。<a id="a-4z"></a>或于酒店。<a id="a-50"></a>聚会饮酒。<a id="a-51"></a>欢乐心故。<a id="a-52"></a>不须人教各各起舞。<a id="a-53"></a>未得酒时都无是事。<a id="a-54"></a>是故当知人因饮酒则致欢乐。<a id="a-55"></a>心欢乐时不起恶念。<a id="a-56"></a>不起恶念则是善心。<a id="a-57"></a>善心因缘应受善报。<a id="a-58"></a>猕猴得酒尚能起舞。<a id="a-59"></a>况于世人。<a id="a-5A"></a>如世尊说。<a id="a-5B"></a>施善善报。<a id="a-5C"></a>施恶恶报。<a id="a-5D"></a>末利夫人。<a id="a-5E"></a>皆由前身以好施人。<a id="a-5F"></a>故今得好报。<a id="a-5G"></a>世尊云何令持五戒月行六斋。<a id="a-5H"></a>六斋之日。<a id="a-5I"></a>不好庄严。<a id="a-5J"></a>香华服饰。<a id="a-5K"></a>作唱伎乐。<a id="a-5L"></a>又复不听附近夫婿。<a id="a-5M"></a>爱好之姿。<a id="a-5N"></a>竟何所施。<a id="a-5O"></a>徒云其功岂非苦也。<a id="a-5P"></a>佛告王曰。<a id="a-5Q"></a>大王所难。<a id="a-5R"></a>非不如是。<a id="a-5S"></a>末利夫人在年少时。<a id="a-5T"></a>若我不敕令受戒法修智慧者。<a id="a-5U"></a>云何当有今日之德以能得度复度王身。<a id="a-5V"></a>如斯之功。<a id="a-5W"></a>复归谁也(此之已上略明权教)述曰。<a id="a-5X"></a>此下第二约其实说轻重。<a id="a-5Y"></a>不犯真名持戒。<a id="a-5Z"></a>故大圣知时。<a id="a-5a"></a>量机通塞。<a id="a-5b"></a>通则开禁随时。<a id="a-5c"></a>量前损益。<a id="a-5d"></a>如匿王欲杀厨监。<a id="a-5e"></a>太子欲害其父。<a id="a-5f"></a>此并因酒忘忿。<a id="a-5g"></a>得全身命免其大罪。<a id="a-5h"></a>以轻脱重不受累殃。<a id="a-5i"></a>然非无饮酒之咎。<a id="a-5j"></a>来报之罪。<a id="a-5k"></a>不得见有前开。<a id="a-5l"></a>遂即雷同总犯。<a id="a-5m"></a>各须量其教意。<a id="a-5n"></a>复省己身行德优劣。<a id="a-5o"></a>得预圣人斯匿末利开禁以不。<a id="a-5p"></a>既不同此。<a id="a-5q"></a>即须依经纤毫勿犯最为殊胜。<a id="a-5r"></a>故四分律云。<a id="a-5s"></a>是我弟子者。<a id="a-5t"></a>乃至不以草头滴酒入口。<a id="a-5u"></a>何况多饮。<a id="a-5v"></a>是故咽咽结提。</p>
  <p id="a5w">又成实论问云。<a id="a-5x"></a>饮酒是实罪耶。<a id="a-5y"></a>答曰非也。<a id="a-5z"></a>所以者何。<a id="a-60"></a>饮酒不为恼众生故。<a id="a-61"></a>而是罪因。<a id="a-62"></a>若人饮酒。<a id="a-63"></a>则开不善门。<a id="a-64"></a>以能障定及诸善法。<a id="a-65"></a>如殖众果必有墙障。<a id="a-66"></a>故知酒过如果无园。</p>
  <p id="a67">又优婆塞经云。<a id="a-68"></a>若复有人乐饮酒者。<a id="a-69"></a>是人现世。<a id="a-6A"></a>喜失财物。<a id="a-6B"></a>身心多病。<a id="a-6C"></a>常乐斗诤。<a id="a-6D"></a>恶名远闻。<a id="a-6E"></a>丧失智慧。<a id="a-6F"></a>心无惭愧。<a id="a-6G"></a>得恶色力。<a id="a-6H"></a>常为一切之所呵责。<a id="a-6I"></a>人不乐见。<a id="a-6J"></a>不能修善。<a id="a-6K"></a>是名饮酒现世恶报。<a id="a-6L"></a>舍此身已。<a id="a-6M"></a>处在地狱。<a id="a-6N"></a>受饥渴等无量苦恼。<a id="a-6O"></a>是名后世恶业之果。<a id="a-6P"></a>若得人身。<a id="a-6Q"></a>心常狂乱。<a id="a-6R"></a>不能系念思惟善法。<a id="a-6S"></a>是一恶因缘力故。<a id="a-6T"></a>令一切外物资生悉皆具烂。</p>
  <p id="a6U">又长阿含经云。<a id="a-6V"></a>其饮酒者。<a id="a-6W"></a>有六种失。<a id="a-6X"></a>一者失财。<a id="a-6Y"></a>二者生病。<a id="a-6Z"></a>三者斗诤。<a id="a-6a"></a>四者恶名流布。<a id="a-6b"></a>五者恚怒暴生。<a id="a-6c"></a>六者智慧日损。</p>
  <p id="a6d">又智度论云。<a id="a-6e"></a>饮酒有三十五过失。<a id="a-6f"></a>何等三十五。<a id="a-6g"></a>答曰。<a id="a-6h"></a>一现世财物虚竭。<a id="a-6i"></a>何以故。<a id="a-6j"></a>饮酒醉乱心无节限。<a id="a-6k"></a>用费无度故。<a id="a-6l"></a>二众病之门。<a id="a-6m"></a>三斗诤之本。<a id="a-6n"></a>四裸露无耻。<a id="a-6o"></a>五丑名恶露。<a id="a-6p"></a>人所不敬。<a id="a-6q"></a>六无复智慧。<a id="a-6r"></a>七应所得物而不得。<a id="a-6s"></a>已所得物而散失。<a id="a-6t"></a>八伏匿之事。<a id="a-6u"></a>尽向人说。<a id="a-6v"></a>九种种事业。<a id="a-6w"></a>废不成办。<a id="a-6x"></a>十醉为愁本。<a id="a-6y"></a>何以故醉中多失。<a id="a-6z"></a>惺则惭愧忧愁。<a id="a-70"></a>十一身力转少。<a id="a-71"></a>十二身色坏。<a id="a-72"></a>十三不知敬父。<a id="a-73"></a>十四不知敬母。<a id="a-74"></a>十五不敬沙门。<a id="a-75"></a>十六不敬婆罗门。<a id="a-76"></a>十七不敬叔伯及尊长。<a id="a-77"></a>何以故。<a id="a-78"></a>醉闷愦恼无所别故。<a id="a-79"></a>十八不尊敬佛。<a id="a-7A"></a>十九不敬法。<a id="a-7B"></a>二十不敬僧。<a id="a-7C"></a>二十一朋傥恶人。<a id="a-7D"></a>二十二疏远贤善。<a id="a-7E"></a>二十三作破戒人。<a id="a-7F"></a>二十四无惭愧。<a id="a-7G"></a>二十五不守六情。<a id="a-7H"></a>二十六纵色放逸。<a id="a-7I"></a>二十七人所憎恶。<a id="a-7J"></a>不喜见之。<a id="a-7K"></a>二十八贵重亲属。<a id="a-7L"></a>及诸知识。<a id="a-7M"></a>所共摈弃。<a id="a-7N"></a>二十九行不善法。<a id="a-7O"></a>三十弃舍善法。<a id="a-7P"></a>三十一明人智士所不信用。<a id="a-7Q"></a>何以故。<a id="a-7R"></a>酒放逸故。<a id="a-7S"></a>三十二远离涅槃。<a id="a-7T"></a>三十三种狂痴因缘。<a id="a-7U"></a>三十四身坏命终。<a id="a-7V"></a>堕恶道泥梨中。<a id="a-7W"></a>三十五若得为人。<a id="a-7X"></a>所生之处常当狂痴。<a id="a-7Y"></a>如是种种过失。<a id="a-7Z"></a>是故不饮酒。</p>
  <p id="a7a">又沙弥尼戒经云。<a id="a-7b"></a>不得饮酒。<a id="a-7c"></a>不得嗜酒。<a id="a-7d"></a>不得尝酒。<a id="a-7e"></a>酒有三十六失。<a id="a-7f"></a>失道破家危身丧命。<a id="a-7g"></a>皆悉由之。<a id="a-7h"></a>牵东引西。<a id="a-7i"></a>持南着北。<a id="a-7j"></a>不能讽经。<a id="a-7k"></a>不敬三尊。<a id="a-7l"></a>轻易师友不孝父母。<a id="a-7m"></a>心闭意塞。<a id="a-7n"></a>世世愚痴。<a id="a-7o"></a>不值大道。<a id="a-7p"></a>其心无识。<a id="a-7q"></a>故不饮酒。<a id="a-7r"></a>欲离五阴。<a id="a-7s"></a>五欲五盖。<a id="a-7t"></a>得五神通得度五道故。<a id="a-7u"></a>不饮酒。<a id="a-7v"></a>又萨遮尼干子经偈云。</p>
  <p id="a7w">饮酒多放逸　　现世常愚痴</p>
  <p id="a7x">忘失一切事　　常被智者呵</p>
  <p id="a7y">来世常闇钝　　多失诸功德</p>
  <p id="a7z">是故点慧人　　离诸饮酒失</p>
  <p id="a80">又十住婆沙论问曰。<a id="a-81"></a>若有人舍施酒。<a id="a-82"></a>未知得罪以不。<a id="a-83"></a>答曰。<a id="a-84"></a>施者得福受者不得饮。<a id="a-85"></a>故论云。<a id="a-86"></a>是菩萨或时乐舍一切。<a id="a-87"></a>须食与食须饮与饮。<a id="a-88"></a>若以酒施。<a id="a-89"></a>应生是念。<a id="a-8A"></a>今是行檀时随所须与。<a id="a-8B"></a>后当方便教使离酒。<a id="a-8C"></a>得念智慧令不放逸。<a id="a-8D"></a>何以故。<a id="a-8E"></a>檀波罗蜜法悉满人愿。<a id="a-8F"></a>在家菩萨。<a id="a-8G"></a>以酒施者是则无罪。</p>
  <p id="a8H">又梵网经云。<a id="a-8I"></a>若自身手过酒器。<a id="a-8J"></a>与人饮酒者。<a id="a-8K"></a>五百世中无手。<a id="a-8L"></a>何况自饮。<a id="a-8M"></a>不得教一切人饮。<a id="a-8N"></a>及一切众生饮酒。<a id="a-8O"></a>况自饮酒。</p>
  <p id="a8P">又优婆塞五戒相经云。<a id="a-8Q"></a>佛在支提国跋陀罗婆提邑。<a id="a-8R"></a>是处有恶龙。<a id="a-8S"></a>名奄罗婆提陀。<a id="a-8T"></a>凶暴害人。<a id="a-8U"></a>无人得到其处。<a id="a-8V"></a>象马无能近者。<a id="a-8W"></a>乃至诸鸟不得过上。<a id="a-8X"></a>秋谷熟时并皆破灭。<a id="a-8Y"></a>时有长老莎伽陀罗汉比丘。<a id="a-8Z"></a>游行支提国。<a id="a-8a"></a>渐到跋陀罗婆提邑。<a id="a-8b"></a>过是夜已。<a id="a-8c"></a>晨朝着衣持钵入村乞食。<a id="a-8d"></a>时闻此邑有恶龙。<a id="a-8e"></a>凶暴害人。<a id="a-8f"></a>鸟兽及破灭秋谷。<a id="a-8g"></a>闻已乞食。<a id="a-8h"></a>到庵婆提罗龙住处。<a id="a-8i"></a>众鸟树下敷座具大坐。<a id="a-8j"></a>龙闻衣气即发嗔恚。<a id="a-8k"></a>从身出烟。<a id="a-8l"></a>长老莎伽陀。<a id="a-8m"></a>即入三昧。<a id="a-8n"></a>以神通力身亦出烟。<a id="a-8o"></a>龙倍嗔恚。<a id="a-8p"></a>身上出火。<a id="a-8q"></a>莎伽陀复入火光三昧身亦出火。<a id="a-8r"></a>龙复雨雹。<a id="a-8s"></a>莎伽陀即变雹作释俱饼髓饼等。<a id="a-8t"></a>龙复放霹雳。<a id="a-8u"></a>莎伽陀变作种种欢喜丸。<a id="a-8v"></a>龙复雨弓箭刀槊。<a id="a-8w"></a>莎伽陀即变作优钵罗华。<a id="a-8x"></a>波头摩华等。<a id="a-8y"></a>龙复雨毒蛇蜈蚣土虺蚰蜒。<a id="a-8z"></a>莎伽陀即变作优钵罗华璎珞。<a id="a-90"></a>瞻卜华璎珞等。<a id="a-91"></a>如是等。<a id="a-92"></a>龙所有势力尽现。<a id="a-93"></a>向莎伽陀。<a id="a-94"></a>皆不能胜即失威力光明。<a id="a-95"></a>莎伽陀知龙力尽不能复动。<a id="a-96"></a>即变作细身。<a id="a-97"></a>从龙两耳入从两眼出。<a id="a-98"></a>两眼出已从鼻入。<a id="a-99"></a>从口中出。<a id="a-9A"></a>在龙头上。<a id="a-9B"></a>往来经行不伤龙身。<a id="a-9C"></a>尔时龙见如是事已。<a id="a-9D"></a>心即大惊怖毛竖。<a id="a-9E"></a>合掌向莎伽陀言。<a id="a-9F"></a>我归依汝。<a id="a-9G"></a>莎伽陀答言。<a id="a-9H"></a>汝莫归依我。<a id="a-9I"></a>当归依我师佛。<a id="a-9J"></a>龙答言。<a id="a-9K"></a>我从今归依三宝。<a id="a-9L"></a>知我尽形作佛优婆塞。<a id="a-9M"></a>是龙受三自归。<a id="a-9N"></a>作佛弟子已。<a id="a-9O"></a>更不复作如先凶恶事。<a id="a-9P"></a>诸人及鸟兽皆得到所。<a id="a-9Q"></a>秋谷不伤。<a id="a-9R"></a>名声流布。<a id="a-9S"></a>诸国皆知长老莎伽陀能降恶龙。<a id="a-9T"></a>折伏令善。<a id="a-9U"></a>因莎伽陀名声流布。<a id="a-9V"></a>诸人皆作食。<a id="a-9W"></a>传争请之。<a id="a-9X"></a>是中有一贫女人。<a id="a-9Y"></a>信敬请得莎伽陀。<a id="a-9Z"></a>是女为办苏乳糜食之。<a id="a-9a"></a>女人念思惟。<a id="a-9b"></a>是沙门啖是苏乳糜。<a id="a-9c"></a>或当冷发。<a id="a-9d"></a>便取似水色酒。<a id="a-9e"></a>持与莎伽陀。<a id="a-9f"></a>莎伽陀不看便取。<a id="a-9g"></a>饮已为说法便去。<a id="a-9h"></a>过向寺中。<a id="a-9i"></a>尔时酒势便发。<a id="a-9j"></a>近寺门边不觉倒地。<a id="a-9k"></a>僧伽梨衣。<a id="a-9l"></a>漉水囊。<a id="a-9m"></a>钵杖等。<a id="a-9n"></a>各在一处。<a id="a-9o"></a>身在一处。<a id="a-9p"></a>醉无所觉知佛与阿难。<a id="a-9q"></a>行到是处见是比丘。<a id="a-9r"></a>知而故问阿难。<a id="a-9s"></a>此是何人。<a id="a-9t"></a>答言。<a id="a-9u"></a>世尊。<a id="a-9v"></a>此是长老莎伽陀。<a id="a-9w"></a>佛即语阿难。<a id="a-9x"></a>是处为我敷座办水集僧。<a id="a-9y"></a>阿难受教。<a id="a-9z"></a>敷座办水集僧。<a id="a-A0"></a>已白佛言。<a id="a-A1"></a>众僧已集。<a id="a-A2"></a>佛自知时。<a id="a-A3"></a>佛即洗足。<a id="a-A4"></a>问诸比丘。<a id="a-A5"></a>汝等曾见闻。<a id="a-A6"></a>有龙名庵婆罗提陀匈暴恶害。<a id="a-A7"></a>先无有人到其住处。<a id="a-A8"></a>乃至鸟兽无能到上。<a id="a-A9"></a>秋谷熟时破灭诸谷。<a id="a-AA"></a>莎伽陀能折伏令善。<a id="a-AB"></a>鸟兽得到泉上下。<a id="a-AC"></a>是中有见闻者言闻。<a id="a-AD"></a>佛语诸比丘。<a id="a-AE"></a>于汝意云何。<a id="a-AF"></a>此善男子莎伽陀。<a id="a-AG"></a>今能折伏虾蟆不。<a id="a-AH"></a>答言。<a id="a-AI"></a>不能。<a id="a-AJ"></a>佛言。<a id="a-AK"></a>圣人饮酒。<a id="a-AL"></a>尚如是失。<a id="a-AM"></a>何况凡夫。<a id="a-AN"></a>如是过罪皆由饮酒。<a id="a-AO"></a>今从自后。<a id="a-AP"></a>若言我是佛弟子者。<a id="a-AQ"></a>不得饮酒。<a id="a-AR"></a>乃至小草头一滴。<a id="a-AS"></a>亦不得饮。<a id="a-AT"></a>佛种种呵责饮酒过失已。<a id="a-AU"></a>依律因此比丘便制不饮酒戒。<a id="a-AV"></a>问曰。<a id="a-AW"></a>未审天上有酒味不。<a id="a-AX"></a>答曰。<a id="a-AY"></a>无实麴米所造之酒。<a id="a-AZ"></a>但有业化所作酒也。<a id="a-Aa"></a>故正法念经云。<a id="a-Ab"></a>彼夜摩天男。<a id="a-Ac"></a>共天女众。<a id="a-Ad"></a>入池游戏同饮天酒。<a id="a-Ae"></a>离于醉过。<a id="a-Af"></a>现乐功德。<a id="a-Ag"></a>味触色香。<a id="a-Ah"></a>皆悉具足其中。<a id="a-Ai"></a>诸天有以珠器而饮酒者。<a id="a-Aj"></a>受用苏陀之食。<a id="a-Ak"></a>色触香味皆悉具足。<a id="a-Al"></a>彼如是念此水为酒。<a id="a-Am"></a>令我得饮。<a id="a-An"></a>即于念时皆是天酒。<a id="a-Ao"></a>离于醉过。<a id="a-Ap"></a>天既饮之增长胜乐。<a id="a-Aq"></a>善业力故心生欢喜。<a id="a-Ar"></a>然彼诸天。<a id="a-As"></a>自业力故如是受乐。<a id="a-At"></a>有鸟名为常乐。<a id="a-Au"></a>见彼诸天在欢喜河。<a id="a-Av"></a>而饮酒故。<a id="a-Aw"></a>为说偈言。</p>
  <p id="aAx">没入放逸海　　贪着诸境界</p>
  <p id="aAy">此酒能迷心　　何用复饮酒</p>
  <p id="aAz">为境界火烧　　不知作不作</p>
  <p id="aB0">园林生贪心　　何用复饮酒</p>
  <p id="aB1">彼常乐鸟。<a id="a-B2"></a>见乐饮酒天在河饮酒。<a id="a-B3"></a>为调伏故。<a id="a-B4"></a>如是说偈。</p>
  <p id="aB5">又正法念经阎罗王责疏罪人说偈云。</p>
  <p id="aB6">酒能乱人心　　令人如羊等</p>
  <p id="aB7">不知作不作　　如是应舍酒</p>
  <p id="aB8">若酒醉之人　　如死人无异</p>
  <p id="aB9">若欲常不死　　彼人应舍酒</p>
  <p id="aBA">酒是诸过处　　恒常不饶益</p>
  <p id="aBB">一切恶道阶　　黑闇所在处</p>
  <p id="aBC">饮酒到地狱　　亦到饿鬼处</p>
  <p id="aBD">行于畜生业　　是酒过所诳</p>
  <p id="aBE">酒为毒中毒　　地狱中地狱</p>
  <p id="aBF">病中之大病　　是智者所说</p>
  <p id="aBG">若人饮酒者　　无因缘欢喜</p>
  <p id="aBH">无因缘而嗔　　无因缘作恶</p>
  <p id="aBI">于佛所生痴　　坏世出世事</p>
  <p id="aBJ">烧解脱如火　　所谓酒一法</p>
  <p id="aBK">若人能舍酒　　正行于法戒</p>
  <p id="aBL">彼到第一处　　无死无生处</p>
  <p id="aBM">问曰。<a id="a-BN"></a>无病饮酒得罪。<a id="a-BO"></a>有病开饮不答曰。<a id="a-BP"></a>依四分律。<a id="a-BQ"></a>实病余药治不差。<a id="a-BR"></a>以酒为药者不犯。</p>
  <p id="aBS">问曰。<a id="a-BT"></a>开服几许。<a id="a-BU"></a>答曰。<a id="a-BV"></a>依文殊师利问经云。<a id="a-BW"></a>若合药。<a id="a-BX"></a>医师所说。<a id="a-BY"></a>多药相和。<a id="a-BZ"></a>少酒多药得用。</p>
  <p id="aBa">又舍利弗问经云。<a id="a-Bb"></a>舍利弗白佛言。<a id="a-Bc"></a>云何世尊。<a id="a-Bd"></a>说遮道法不得饮酒。<a id="a-Be"></a>如葶苈子。<a id="a-Bf"></a>是名破戒开放逸门。<a id="a-Bg"></a>云何迦兰陀竹园精舍。<a id="a-Bh"></a>有一比丘。<a id="a-Bi"></a>疾病经年危笃将死。<a id="a-Bj"></a>时优波离问言。<a id="a-Bk"></a>汝须何药我为汝觅天上人间。<a id="a-Bl"></a>乃至十方。<a id="a-Bm"></a>是所应用我皆为取答曰。<a id="a-Bn"></a>我所须药。<a id="a-Bo"></a>是违毗尼。<a id="a-Bp"></a>故我不觅以至于此。<a id="a-Bq"></a>宁尽身命无容犯律。<a id="a-Br"></a>优波离言。<a id="a-Bs"></a>汝药是何。<a id="a-Bt"></a>答曰。<a id="a-Bu"></a>师言须酒五升。<a id="a-Bv"></a>优波离曰。<a id="a-Bw"></a>若为病开如来所许。<a id="a-Bx"></a>为乞得酒。<a id="a-By"></a>服已消差差已怀惭。<a id="a-Bz"></a>犹谓犯律。<a id="a-C0"></a>往至佛所殷勤悔过。<a id="a-C1"></a>佛为说法闻已欢喜。<a id="a-C2"></a>得罗汉道。<a id="a-C3"></a>佛言。<a id="a-C4"></a>酒有多失开放逸门。<a id="a-C5"></a>饮如葶苈子犯罪已积。<a id="a-C6"></a>若消病苦非先所断。</p>
  <p id="aC7">述曰。<a id="a-C8"></a>不得见前文开笼通总饮。<a id="a-C9"></a>必须实病重困临终。<a id="a-CA"></a>先用余药治皆不差。<a id="a-CB"></a>要须酒和得差者。<a id="a-CC"></a>依前方开。<a id="a-CD"></a>比见无识之人。<a id="a-CE"></a>身力强壮。<a id="a-CF"></a>日别驰走。<a id="a-CG"></a>不依众仪。<a id="a-CH"></a>少有微患。<a id="a-CI"></a>便长情贪。<a id="a-CJ"></a>不护道业。<a id="a-CK"></a>妄引经律云。<a id="a-CL"></a>佛开种种汤药。<a id="a-CM"></a>名衣上服。<a id="a-CN"></a>施佛及僧。<a id="a-CO"></a>因公傍私。<a id="a-CP"></a>诡诳道俗。<a id="a-CQ"></a>是故智人。<a id="a-CR"></a>守戒如命。<a id="a-CS"></a>不敢犯之。</p>
  <p id="aCT">是故萨遮尼干子经偈云。</p>
  <p id="aCU">酒为放逸根　　不饮闭恶道</p>
  <p id="aCV">宁舍百千身　　不毁犯法教</p>
  <p id="aCW">宁使身干枯　　终不饮此酒</p>
  <p id="aCX">假使毁犯戒　　寿命满百年</p>
  <p id="aCY">不如护禁戒　　即时身磨灭</p>
  <p id="aCZ">决定能使差　　我犹故不饮</p>
  <p id="aCa">况今不定知　　为差为不差</p>
  <p id="aCb">使是决定心　　心生大欢喜</p>
  <p id="aCc">即获见真谛　　所患即消息</p>
  <p id="aCd">当知众生所有病者。<a id="a-Ce"></a>皆由贪嗔我慢为因。<a id="a-Cf"></a>从因有果。<a id="a-Cg"></a>得此苦报。<a id="a-Ch"></a>非由不得药酒病不得差。<a id="a-Ci"></a>故涅槃经云。<a id="a-Cj"></a>一切众生有四毒箭。<a id="a-Ck"></a>则为病因。<a id="a-Cl"></a>何等为四。<a id="a-Cm"></a>一贪欲。<a id="a-Cn"></a>二嗔恚。<a id="a-Co"></a>三愚痴。<a id="a-Cp"></a>四憍慢。<a id="a-Cq"></a>若有病因。<a id="a-Cr"></a>则有病生。<a id="a-Cs"></a>所谓爱热肺病。<a id="a-Ct"></a>上气吐逆。<a id="a-Cu"></a>肤体[病-丙+習][病-丙+習]。<a id="a-Cv"></a>其心闷乱。<a id="a-Cw"></a>下痢哕噎。<a id="a-Cx"></a>小便淋沥。<a id="a-Cy"></a>眼耳疼痛。<a id="a-Cz"></a>腹背胀满。<a id="a-D0"></a>颠狂干消。<a id="a-D1"></a>鬼魅所著。<a id="a-D2"></a>如是种种身心诸病。<a id="a-D3"></a>若识病本。<a id="a-D4"></a>断恶修善。<a id="a-D5"></a>三世苦报永除不受。<a id="a-D6"></a>若不观理。<a id="a-D7"></a>纵用天下药酒所治。<a id="a-D8"></a>其病转增难可得差。</p>
  <p id="aD9">又毗尼母经云。<a id="a-DA"></a>尊者弥沙塞说曰。<a id="a-DB"></a>莎提比丘。<a id="a-DC"></a>小小因酒。<a id="a-DD"></a>长养身命。<a id="a-DE"></a>后出家已不得酒。<a id="a-DF"></a>故四大不调。<a id="a-DG"></a>诸比丘白佛。<a id="a-DH"></a>佛言。<a id="a-DI"></a>病者听瓮上嗅之。<a id="a-DJ"></a>若差不听嗅。<a id="a-DK"></a>不差者听用酒洗身。<a id="a-DL"></a>若复不差。<a id="a-DM"></a>听用酒和面作饼食之。<a id="a-DN"></a>若复不差。<a id="a-DO"></a>听酒中自渍。</p>
  <p id="aDP">又新婆沙论云。<a id="a-DQ"></a>如契经说。<a id="a-DR"></a>尊者舍利子。<a id="a-DS"></a>于憍萨罗国。<a id="a-DT"></a>住一林中。<a id="a-DU"></a>时有活命出家外道。<a id="a-DV"></a>亦住彼林。<a id="a-DW"></a>邻近尊者。<a id="a-DX"></a>去林不远。<a id="a-DY"></a>诸村邑中。<a id="a-DZ"></a>有时广设四月节会。<a id="a-Da"></a>时彼外道。<a id="a-Db"></a>巡诸村邑。<a id="a-Dc"></a>饱食猪肉。<a id="a-Dd"></a>恣情饮酒。<a id="a-De"></a>窃持残者。<a id="a-Df"></a>还至林中。<a id="a-Dg"></a>见舍利子坐一树下。<a id="a-Dh"></a>酒所昏故起轻蔑心。<a id="a-Di"></a>我今与彼虽俱出家。<a id="a-Dj"></a>我独富乐。<a id="a-Dk"></a>而彼贫苦。<a id="a-Dl"></a>寻趣尊者。<a id="a-Dm"></a>作是颂曰。</p>
  <p id="aDn">我已饱酒肉　　复窃持余来</p>
  <p id="aDo">地上草木山　　皆视如金聚</p>
  <p id="aDp">时舍利子。<a id="a-Dq"></a>闻已念言。<a id="a-Dr"></a>此死外道。<a id="a-Ds"></a>都无惭愧。<a id="a-Dt"></a>乃能无赖说此伽陀。<a id="a-Du"></a>我今亦应对彼说颂。<a id="a-Dv"></a>作是念已。<a id="a-Dw"></a>即说颂言。</p>
  <p id="aDx">我常饱无相　　恒住空定门</p>
  <p id="aDy">地上草木山　　皆视如唾处</p>
  <p id="aDz">今此颂中。<a id="a-E0"></a>尊者舍利子。<a id="a-E1"></a>作师子吼。<a id="a-E2"></a>说三解脱门。<a id="a-E3"></a>谓于初句。<a id="a-E4"></a>说无相解脱门。<a id="a-E5"></a>于第二句。<a id="a-E6"></a>说空解脱门。<a id="a-E7"></a>于后二句。<a id="a-E8"></a>说无愿解脱门。</p>
  <p data-pb></p>
  <h2 id="aE9">食肉缘第三</h2>
  <p id="aEA">述曰。<a id="a-EB"></a>此之一教。<a id="a-EC"></a>亦有权实。<a id="a-ED"></a>言权教者。<a id="a-EE"></a>据毗尼律中。<a id="a-EF"></a>世尊初成道时。<a id="a-EG"></a>为度粗恶凡夫。<a id="a-EH"></a>未堪说细。<a id="a-EI"></a>且于渐教之中。<a id="a-EJ"></a>说三种净肉。<a id="a-EK"></a>离见闻疑。<a id="a-EL"></a>不为己杀。<a id="a-EM"></a>鸟残自死者。<a id="a-EN"></a>开听食之。<a id="a-EO"></a>先粗后细。<a id="a-EP"></a>渐令离过。<a id="a-EQ"></a>是别时之意。<a id="a-ER"></a>不了之说。<a id="a-ES"></a>若据实教。<a id="a-ET"></a>始从得道。<a id="a-EU"></a>至涅槃夜。<a id="a-EV"></a>大圣殷勤。<a id="a-EW"></a>始终不开。</p>
  <p id="aEX">又涅槃经云。<a id="a-EY"></a>一切众生闻其肉气皆悉恐怖生畏死想。<a id="a-EZ"></a>水陆空行有命之类。<a id="a-Ea"></a>悉舍之走。<a id="a-Eb"></a>咸言。<a id="a-Ec"></a>此人是我等怨。<a id="a-Ed"></a>是故菩萨不习食肉。<a id="a-Ee"></a>为度众生示现食肉。<a id="a-Ef"></a>虽现食之其实不食。<a id="a-Eg"></a>但诸众生有执见者。<a id="a-Eh"></a>不解如来方便说意。<a id="a-Ei"></a>便即偏执毗尼局教。<a id="a-Ej"></a>言佛听食三种净肉。<a id="a-Ek"></a>亦谤我言。<a id="a-El"></a>如来自食。<a id="a-Em"></a>彼愚痴人成大罪障。<a id="a-En"></a>长夜堕于无利益处。<a id="a-Eo"></a>亦不得见现在未来贤圣弟子。<a id="a-Ep"></a>况当得见诸佛如来。<a id="a-Eq"></a>大慧。<a id="a-Er"></a>诸声闻人等常所应食。<a id="a-Es"></a>米面油蜜等能生净命。<a id="a-Et"></a>非法贮畜非法受取。<a id="a-Eu"></a>我说不净。<a id="a-Ev"></a>尚不听食。<a id="a-Ew"></a>何况听食肉血不净耶。<a id="a-Ex"></a>非直食肉坏善障道。<a id="a-Ey"></a>乃至邪命谄曲以求自活。<a id="a-Ez"></a>亦是障道。</p>
  <p id="aF0">又文殊师利问经云。<a id="a-F1"></a>若为己杀不得啖。<a id="a-F2"></a>若肉如林木已自腐烂。<a id="a-F3"></a>欲食得食。<a id="a-F4"></a>若欲啖肉者。<a id="a-F5"></a>当说此咒。</p>
  <p id="aF6">多侄咃(此言如是)阿捺摩阿捺摩(此言无我无我)阿视婆多阿视婆多(此言无寿命无寿命)那舍那舍(此言失失)陀呵陀呵(此言烧烧)婆弗婆弗(此言破破)僧柯栗多弭(此言有为)莎呵(此言除杀去)</p>
  <p id="aF7">此咒三说乃得啖肉。<a id="a-F8"></a>饭亦不食。<a id="a-F9"></a>何以故。<a id="a-FA"></a>若思惟饭不应食。<a id="a-FB"></a>何况当啖肉。<a id="a-FC"></a>佛告文殊师利。<a id="a-FD"></a>以众生无慈悲力怀杀害意。<a id="a-FE"></a>为此因缘故断食肉。<a id="a-FF"></a>若能不怀害心。<a id="a-FG"></a>大慈悲心。<a id="a-FH"></a>为教化一切众生故。<a id="a-FI"></a>无有过罪。</p>
  <p id="aFJ">述曰。<a id="a-FK"></a>此亦初教渐制已前。<a id="a-FL"></a>故除为己杀者不得啖食。<a id="a-FM"></a>若自死腐烂如草木想。<a id="a-FN"></a>且开食之等。<a id="a-FO"></a>欲食者令诵咒生惭愧心。<a id="a-FP"></a>然后开食。<a id="a-FQ"></a>若制断已后。<a id="a-FR"></a>一切杂肉无问自死鸟残。<a id="a-FS"></a>皆不得食。<a id="a-FT"></a>如未曾有经开饮酒。<a id="a-FU"></a>文殊问经开食肉等。<a id="a-FV"></a>计此经等。<a id="a-FW"></a>并是如来初成道时。<a id="a-FX"></a>量众生机不可顿断顿制。<a id="a-FY"></a>所以渐开渐制。<a id="a-FZ"></a>后知众生根熟。<a id="a-Fa"></a>便则永断永制纤毫不许。<a id="a-Fb"></a>若不抄出根元。<a id="a-Fc"></a>时有愚人偏读此经。<a id="a-Fd"></a>即便纵犯。<a id="a-Fe"></a>不解开遮通塞有异。<a id="a-Ff"></a>所以总录渐顿之文。<a id="a-Fg"></a>知其本末之意。<a id="a-Fh"></a>庶令永断开显梵行也。</p>
  <p id="aFi">问曰。<a id="a-Fj"></a>酒是和神之药。<a id="a-Fk"></a>肉为充饥之膳。<a id="a-Fl"></a>古今同味。<a id="a-Fm"></a>今独何见鄙而不食。<a id="a-Fn"></a>若使佛教清禁居丧礼制。<a id="a-Fo"></a>即如对于严君。<a id="a-Fp"></a>敕赐俗食。<a id="a-Fq"></a>岂关僧过拒而不食耶。<a id="a-Fr"></a>答曰。<a id="a-Fs"></a>贪财喜色贞夫所鄙。<a id="a-Ft"></a>好膳嗜美廉士所恶。<a id="a-Fu"></a>割情从道前贤所叹。<a id="a-Fv"></a>抑欲崇德往哲同嗟。<a id="a-Fw"></a>况肉由杀命。<a id="a-Fx"></a>酒能乱神。<a id="a-Fy"></a>不食是理。<a id="a-Fz"></a>宁可为非。<a id="a-G0"></a>纵逢上抑终须严断。<a id="a-G1"></a>虽违君命还顺佛心。</p>
  <p id="aG2">问曰。<a id="a-G3"></a>肉由害命断之且然。<a id="a-G4"></a>酒不损生何为顿制。<a id="a-G5"></a>若使无损计罪无过言非。<a id="a-G6"></a>饮浆食饭亦应得罪。<a id="a-G7"></a>而实不尔。<a id="a-G8"></a>酒何偏断。<a id="a-G9"></a>答曰。<a id="a-GA"></a>结戒随事。<a id="a-GB"></a>得罪据心。<a id="a-GC"></a>肉体因害。<a id="a-GD"></a>食之即罪。<a id="a-GE"></a>酒性非损。<a id="a-GF"></a>过由蔽神余处生过。<a id="a-GG"></a>过生由酒断酒即除。<a id="a-GH"></a>所以遮制不同。<a id="a-GI"></a>非谓酒体是罪。</p>
  <p id="aGJ">问曰。<a id="a-GK"></a>罪有遮性。<a id="a-GL"></a>酒体生罪。<a id="a-GM"></a>今有耐酒之人。<a id="a-GN"></a>能饮不醉。<a id="a-GO"></a>又不蔽神亦不生罪。<a id="a-GP"></a>此人饮酒应不得罪。<a id="a-GQ"></a>斯则能饮无过不能招咎。<a id="a-GR"></a>何关断酒以成戒善。<a id="a-GS"></a>可谓能饮耐酒常名持戒。<a id="a-GT"></a>少饮即醉是大罪人。<a id="a-GU"></a>答曰。<a id="a-GV"></a>制戒防非本为生善。<a id="a-GW"></a>戒是止善身口无违。<a id="a-GX"></a>缘中止息遮性两断。<a id="a-GY"></a>乃名戒善。<a id="a-GZ"></a>今耐酒之人。<a id="a-Ga"></a>既不乱神未破余戒。<a id="a-Gb"></a>实理非罪。<a id="a-Gc"></a>正以饮生罪因。<a id="a-Gd"></a>外违遮教缘中生犯。<a id="a-Ge"></a>仍名有罪。<a id="a-Gf"></a>以乖不饮。<a id="a-Gg"></a>犹非持戒。</p>
  <p id="aGh">第一据实有损者。<a id="a-Gi"></a>依经食肉之人有十种过失。<a id="a-Gj"></a>第一明一切众生无始已来。<a id="a-Gk"></a>皆是己亲不合食肉。<a id="a-Gl"></a>故入楞伽经云。<a id="a-Gm"></a>我观众生轮回五道。<a id="a-Gn"></a>同在生死共相生育。<a id="a-Go"></a>递为父母兄弟姊妹。<a id="a-Gp"></a>若男若女。<a id="a-Gq"></a>中表内外六亲眷属。<a id="a-Gr"></a>或生余道。<a id="a-Gs"></a>善道恶道常为眷属。<a id="a-Gt"></a>以是因缘我观众生。<a id="a-Gu"></a>更相啖肉无非亲者。<a id="a-Gv"></a>由食肉味递互相啖。<a id="a-Gw"></a>常生害心增长苦业。<a id="a-Gx"></a>流转生死不得出离。<a id="a-Gy"></a>佛说是时。<a id="a-Gz"></a>诸恶罗刹闻佛所说。<a id="a-H0"></a>悉舍恶心止不食肉。<a id="a-H1"></a>递相劝发菩萨之心。<a id="a-H2"></a>护众生命亦自护身。<a id="a-H3"></a>离一切诸肉不食。<a id="a-H4"></a>悲泣流泪白言。<a id="a-H5"></a>世尊。<a id="a-H6"></a>我闻佛说谛观六道。<a id="a-H7"></a>我所啖肉皆是我亲。<a id="a-H8"></a>乃知食肉众生是我大怨。<a id="a-H9"></a>断大慈种长不善业。<a id="a-HA"></a>是大苦本。<a id="a-HB"></a>我从今日断不食肉。<a id="a-HC"></a>及我眷属亦不听食。<a id="a-HD"></a>如来弟子有不食者。<a id="a-HE"></a>我当昼夜亲近拥护。<a id="a-HF"></a>若食肉者。<a id="a-HG"></a>我当与作大不饶益。<a id="a-HH"></a>大慧。<a id="a-HI"></a>罗刹恶鬼常食肉者。<a id="a-HJ"></a>闻我所说。<a id="a-HK"></a>尚发慈心舍肉不食。<a id="a-HL"></a>况我弟子行善法者。<a id="a-HM"></a>当听食肉。<a id="a-HN"></a>若食肉者。<a id="a-HO"></a>当知即是众生大怨。<a id="a-HP"></a>断我圣种。<a id="a-HQ"></a>大慧。<a id="a-HR"></a>若我弟子闻我所说。<a id="a-HS"></a>不谛观察而食肉者。<a id="a-HT"></a>当知即是旃陀罗种。<a id="a-HU"></a>非我弟子。<a id="a-HV"></a>我非其师。</p>
  <p id="aHW">第二明食肉众生见者皆悉惊怖故不应食。<a id="a-HX"></a>如彼经说食肉之人众生闻气。<a id="a-HY"></a>悉皆惊怖逃走远离。<a id="a-HZ"></a>是故菩萨修如实行。<a id="a-Ha"></a>为化众生不应食肉。<a id="a-Hb"></a>譬如旃陀罗。<a id="a-Hc"></a>腊师。<a id="a-Hd"></a>屠儿。<a id="a-He"></a>捕鱼鸟人。<a id="a-Hf"></a>一切行处众生遥见作如是念。<a id="a-Hg"></a>我今定死。<a id="a-Hh"></a>而此来者是大恶人。<a id="a-Hi"></a>不识罪福断众生命。<a id="a-Hj"></a>求现前利。<a id="a-Hk"></a>今来至此为觅我等。<a id="a-Hl"></a>今我等身悉皆有肉。<a id="a-Hm"></a>是故今来。<a id="a-Hn"></a>我等定死。<a id="a-Ho"></a>大慧。<a id="a-Hp"></a>由人食肉。<a id="a-Hq"></a>能令众生见者皆生如是惊怖。<a id="a-Hr"></a>大慧。<a id="a-Hs"></a>一切虚空地中众生。<a id="a-Ht"></a>见食肉者。<a id="a-Hu"></a>皆生恐怖而起疑念。<a id="a-Hv"></a>我于今者为死为活。<a id="a-Hw"></a>如是恶人不修慈心。<a id="a-Hx"></a>亦如豺狼游行世间常觅肉食。<a id="a-Hy"></a>如牛啖草。<a id="a-Hz"></a>[蜣-儿+(鬼-((白-日)/田))]螂逐粪不知饱足。<a id="a-I0"></a>我身是肉正是其食。<a id="a-I1"></a>不应逢见。<a id="a-I2"></a>即舍逃走离之远去。<a id="a-I3"></a>如人畏惧罗刹无异。</p>
  <p id="aI4">第三明食肉之人坏他信心。<a id="a-I5"></a>是故不应食肉也。<a id="a-I6"></a>如彼经云。<a id="a-I7"></a>若食肉者。<a id="a-I8"></a>众生即失一切信心。<a id="a-I9"></a>便言世间无可信者。<a id="a-IA"></a>断于信报。<a id="a-IB"></a>是故大慧。<a id="a-IC"></a>菩萨为护众生信心。<a id="a-ID"></a>一切诸肉悉不应食。<a id="a-IE"></a>何以故。<a id="a-IF"></a>世间有人见食肉故。<a id="a-IG"></a>谤毁三宝作如是言。<a id="a-IH"></a>于佛法中。<a id="a-II"></a>何处当有真实沙门婆罗门修梵行者。<a id="a-IJ"></a>舍于圣人本所应食。<a id="a-IK"></a>食于众生犹如罗刹。<a id="a-IL"></a>断我法轮绝灭圣种。<a id="a-IM"></a>一切皆由食肉者过。<a id="a-IN"></a>是故大慧。<a id="a-IO"></a>我弟子者。<a id="a-IP"></a>为护恶人毁谤三宝。<a id="a-IQ"></a>乃至不应生念肉想。<a id="a-IR"></a>何况食啖也。</p>
  <p id="aIS">第四明慈心少欲行人不应食肉。<a id="a-IT"></a>如彼经说。<a id="a-IU"></a>菩萨为求出离生死。<a id="a-IV"></a>应当专念慈悲之行少欲知足。<a id="a-IW"></a>厌世间苦速求解脱。<a id="a-IX"></a>若舍愦闹就于空闲。<a id="a-IY"></a>住尸陀林阿兰若处。<a id="a-IZ"></a>冢间树下独坐思惟。<a id="a-Ia"></a>观诸世间无一可乐。<a id="a-Ib"></a>妻子眷属如枷锁想。<a id="a-Ic"></a>宫殿台观如牢狱想。<a id="a-Id"></a>观诸珍宝如粪聚想。<a id="a-Ie"></a>见诸饮食如脓血想。<a id="a-If"></a>受诸饮食如涂痈疮想。<a id="a-Ig"></a>处得存命系念圣道。<a id="a-Ih"></a>不为贪味。<a id="a-Ii"></a>酒肉葱韭蒜薤臭味。<a id="a-Ij"></a>悉舍不食。<a id="a-Ik"></a>若如是者。<a id="a-Il"></a>是真修行。<a id="a-Im"></a>堪受一切人天供养。<a id="a-In"></a>若于世间不生厌离。<a id="a-Io"></a>贪着诸味。<a id="a-Ip"></a>酒肉薰辛皆便啖食。<a id="a-Iq"></a>不应受于世间信施也。</p>
  <p id="aIr">第五明食肉之人皆是过去曾作恶罗刹。<a id="a-Is"></a>由习气故今故贪肉。<a id="a-It"></a>是故不应食肉也。<a id="a-Iu"></a>如彼经说。<a id="a-Iv"></a>有诸众生。<a id="a-Iw"></a>过去曾修无量因缘。<a id="a-Ix"></a>有微善根得闻我法。<a id="a-Iy"></a>信心出家在我法中。<a id="a-Iz"></a>过去曾作罗刹眷属。<a id="a-J0"></a>虎狼师子猫狸中生。<a id="a-J1"></a>虽在我法食肉余习。<a id="a-J2"></a>见食肉者欢喜亲近。<a id="a-J3"></a>入诸城邑聚落塔寺。<a id="a-J4"></a>饮酒啖肉以为欢乐。<a id="a-J5"></a>诸天人观如罗刹争啖死尸。<a id="a-J6"></a>等无有异。<a id="a-J7"></a>而不自知。<a id="a-J8"></a>已失我众成罗刹眷属。<a id="a-J9"></a>虽服袈裟剃除须发。<a id="a-JA"></a>有命看见心生恐怖。<a id="a-JB"></a>如畏罗刹。<a id="a-JC"></a>此明食肉皆是过去曾作罗刹。<a id="a-JD"></a>师子虎狼猫狸中来。<a id="a-JE"></a>故应裁断也。</p>
  <p id="aJF">第六明食肉之人。<a id="a-JG"></a>学世咒术尚不得成。<a id="a-JH"></a>况出世法何由可证。<a id="a-JI"></a>是故行者不应食肉。<a id="a-JJ"></a>如彼经说。<a id="a-JK"></a>世间邪见诸咒术师。<a id="a-JL"></a>若其食肉咒术不成。<a id="a-JM"></a>为成邪术尚不食肉。<a id="a-JN"></a>况我弟子。<a id="a-JO"></a>为求如来无上圣道出世解脱。<a id="a-JP"></a>修大慈悲精勤苦行。<a id="a-JQ"></a>犹恐不得。<a id="a-JR"></a>何处当有如是解脱。<a id="a-JS"></a>为彼痴人食肉而得其报。<a id="a-JT"></a>是故大慧。<a id="a-JU"></a>我诸弟子。<a id="a-JV"></a>为求出世解脱乐故。<a id="a-JW"></a>不应食肉也。</p>
  <p id="aJX">第七明众生皆爱身命与己无别。<a id="a-JY"></a>是故行者不应食肉。<a id="a-JZ"></a>如彼经说。<a id="a-Ja"></a>食肉能起色力贪味人多贪着。<a id="a-Jb"></a>应当谛观一切世间有身命者。<a id="a-Jc"></a>各自宝重畏于死苦。<a id="a-Jd"></a>护惜己身人畜无别。<a id="a-Je"></a>宁当乐存。<a id="a-Jf"></a>疥野干身。<a id="a-Jg"></a>不能舍命受诸天乐。<a id="a-Jh"></a>何以故。<a id="a-Ji"></a>畏死苦故。<a id="a-Jj"></a>以是观察死为大苦。<a id="a-Jk"></a>是可畏法。<a id="a-Jl"></a>自身畏死。<a id="a-Jm"></a>云何当杀而食他肉。<a id="a-Jn"></a>是故大慧。<a id="a-Jo"></a>欲食肉者。<a id="a-Jp"></a>先自念身。<a id="a-Jq"></a>次观众生。<a id="a-Jr"></a>不应食肉也。</p>
  <p id="aJs">第八明食肉之人诸天贤圣皆悉远离恶神恐怖。<a id="a-Jt"></a>是故行者不应食肉。<a id="a-Ju"></a>如彼经说。<a id="a-Jv"></a>夫食肉者。<a id="a-Jw"></a>诸天远离何况圣人。<a id="a-Jx"></a>是故菩萨为见圣人。<a id="a-Jy"></a>当修慈悲不应食肉。<a id="a-Jz"></a>大慧。<a id="a-K0"></a>食肉之人。<a id="a-K1"></a>睡眠亦苦。<a id="a-K2"></a>起时亦苦。<a id="a-K3"></a>若于梦中见种种恶。<a id="a-K4"></a>惊怖毛竖心常不安。<a id="a-K5"></a>无慈心故乏诸善力。<a id="a-K6"></a>若其独在空闲之处。<a id="a-K7"></a>多为非人而伺其便。<a id="a-K8"></a>虎狼师子亦来伺求欲食其肉。<a id="a-K9"></a>心常惊怖不得安隐也。</p>
  <p id="aKA">第九明食肉之人。<a id="a-KB"></a>净者尚不应贪。<a id="a-KC"></a>况不净肉。<a id="a-KD"></a>是故行者不应食肉。<a id="a-KE"></a>如彼经说。<a id="a-KF"></a>我说凡夫为求净命啖于净食。<a id="a-KG"></a>尚应生心如子肉想。<a id="a-KH"></a>何况听食非圣人食。<a id="a-KI"></a>圣人虽着。<a id="a-KJ"></a>以肉能生无量诸过失故。<a id="a-KK"></a>于出世一切功德。<a id="a-KL"></a>云何言我听诸弟子食诸肉血不净等味。<a id="a-KM"></a>言我听者。<a id="a-KN"></a>是则谤我。<a id="a-KO"></a>故内律云。<a id="a-KP"></a>食生肉血等。<a id="a-KQ"></a>得偷兰遮罪。</p>
  <p id="aKR">第十明食肉之人死则还生恶罗刹等中。<a id="a-KS"></a>是故行者不应食肉。<a id="a-KT"></a>如彼经说。<a id="a-KU"></a>食肉众生。<a id="a-KV"></a>依于过去食肉熏故。<a id="a-KW"></a>多生罗刹师子虎狼豺犳猫狸鸱枭雕鹫鹰鹞等中。<a id="a-KX"></a>有命之类各自护身。<a id="a-KY"></a>不令得便受饥饿苦。<a id="a-KZ"></a>常生恶心念食他肉。<a id="a-Ka"></a>命终复堕恶道受生。<a id="a-Kb"></a>人身难得。<a id="a-Kc"></a>何况当有得涅槃道。<a id="a-Kd"></a>当知食肉有如是等无量诸过。<a id="a-Ke"></a>是故行者不食。<a id="a-Kf"></a>即是无量功德之聚也。</p>
  <p id="aKg">又央掘摩经云。<a id="a-Kh"></a>文殊师利白佛言。<a id="a-Ki"></a>世尊。<a id="a-Kj"></a>因如来藏故诸佛不食肉耶。<a id="a-Kk"></a>佛言。<a id="a-Kl"></a>如是一切众生。<a id="a-Km"></a>无始生死生生轮转。<a id="a-Kn"></a>无非父母兄弟姊妹。<a id="a-Ko"></a>犹如伎儿变易无常。<a id="a-Kp"></a>自肉他肉则是一肉。<a id="a-Kq"></a>是故诸佛悉不食肉。<a id="a-Kr"></a>复告文殊师利。<a id="a-Ks"></a>一切众生界我界。<a id="a-Kt"></a>即是一界。<a id="a-Ku"></a>所食之肉即是一肉。<a id="a-Kv"></a>是故诸佛悉不食肉。<a id="a-Kw"></a>佛告文殊。<a id="a-Kx"></a>若自死牛。<a id="a-Ky"></a>牛主持皮用作革屣。<a id="a-Kz"></a>施持戒人。<a id="a-L0"></a>为应受不。<a id="a-L1"></a>不为受者是比丘法。<a id="a-L2"></a>若受者非悲。<a id="a-L3"></a>然不破戒以从展转。<a id="a-L4"></a>离杀因缘故也。</p>
  <p id="aL5">又此经说。<a id="a-L6"></a>众生身内有八十万户虫。<a id="a-L7"></a>若断一众生命。<a id="a-L8"></a>即断八十万户虫命。<a id="a-L9"></a>若炙若煮若淹若暴。<a id="a-LA"></a>皆有小虫。<a id="a-LB"></a>飞蛾蝇蛆而附近之。<a id="a-LC"></a>如是展转傍杀无量生命。<a id="a-LD"></a>虽不自手而杀。<a id="a-LE"></a>然屠者不敢自食。<a id="a-LF"></a>皆为食肉之人杀之。<a id="a-LG"></a>故知食肉之人。<a id="a-LH"></a>即兼有杀业之罪。<a id="a-LI"></a>或有出家僧尼。<a id="a-LJ"></a>躬在伽蓝。<a id="a-LK"></a>共诸白衣公然聚会。<a id="a-LL"></a>饮酒食肉熏辛杂秽。<a id="a-LM"></a>污染伽蓝不愧尊颜。<a id="a-LN"></a>如斯浑杂岂胜外道。<a id="a-LO"></a>又尼罗浮陀地狱经云。<a id="a-LP"></a>身如段肉无有识知。<a id="a-LQ"></a>此是何人。<a id="a-LR"></a>皆由饮酒出家僧尼。<a id="a-LS"></a>岂不深信经教心生重愧。<a id="a-LT"></a>自弃正法同于外道。<a id="a-LU"></a>若啖众生父肉。<a id="a-LV"></a>众生亦啖父肉。<a id="a-LW"></a>若啖众生母肉。<a id="a-LX"></a>众生亦啖母肉。<a id="a-LY"></a>如是姊兄弟妹男女六亲。<a id="a-LZ"></a>并有相对。<a id="a-La"></a>怨怨相仇未可得脱。</p>
  <p id="aLb">又沙弥尼戒经云。<a id="a-Lc"></a>不得杀生。<a id="a-Ld"></a>慈愍群生如父母念子。<a id="a-Le"></a>如哀蠕动犹如赤子。<a id="a-Lf"></a>何谓不杀。<a id="a-Lg"></a>护身口意。<a id="a-Lh"></a>身不经人畜喘息之类。<a id="a-Li"></a>手亦不为。<a id="a-Lj"></a>亦不教人。<a id="a-Lk"></a>见杀不食。<a id="a-Ll"></a>闻杀不食。<a id="a-Lm"></a>疑杀不食。<a id="a-Ln"></a>为我杀不食。<a id="a-Lo"></a>口不说言当杀当害。<a id="a-Lp"></a>报怨。<a id="a-Lq"></a>亦不得言死快杀快。<a id="a-Lr"></a>某肉肥某肉瘦。<a id="a-Ls"></a>某肉多好。<a id="a-Lt"></a>某肉少恶。<a id="a-Lu"></a>意亦不念。<a id="a-Lv"></a>哀念众生如己骨髓。<a id="a-Lw"></a>如父如母如子。<a id="a-Lx"></a>如是等无差别普等一心常志大乘。</p>
  <p id="aLy">又贤愚经云。<a id="a-Lz"></a>佛告波斯匿王曰。<a id="a-M0"></a>过去久远阿僧祇劫。<a id="a-M1"></a>此阎浮提有一大国。<a id="a-M2"></a>名波罗奈。<a id="a-M3"></a>于时国王。<a id="a-M4"></a>名波罗摩达王。<a id="a-M5"></a>将四种兵入山腊戏。<a id="a-M6"></a>王到泽上驰逐禽兽。<a id="a-M7"></a>单只一乘独到深林。<a id="a-M8"></a>王时疲极下马小休。<a id="a-M9"></a>尔时林中有牸师子。<a id="a-MA"></a>怀欲心盛行求其偶。<a id="a-MB"></a>困不能得值于林间。<a id="a-MC"></a>见王独坐。<a id="a-MD"></a>淫意转盛思欲从王。<a id="a-ME"></a>近到其边举尾背住。<a id="a-MF"></a>王知其意而自思惟。<a id="a-MG"></a>此是猛兽力能杀我。<a id="a-MH"></a>若不从意傥见危害。<a id="a-MI"></a>王以怖畏故。<a id="a-MJ"></a>即从师子成欲事已。<a id="a-MK"></a>师子还去。<a id="a-ML"></a>诸兵群从已复来到。<a id="a-MM"></a>王与人众即还宫城。<a id="a-MN"></a>尔时师子从是怀胎。<a id="a-MO"></a>日月满足便生一儿。<a id="a-MP"></a>形尽似人唯足斑兰。<a id="a-MQ"></a>师子忆识知是王有。<a id="a-MR"></a>便衔担来着于王前。<a id="a-MS"></a>王亦思忆如是己儿。<a id="a-MT"></a>收取养之。<a id="a-MU"></a>以足斑驳字为斑足。<a id="a-MV"></a>养之渐大雄才志猛。<a id="a-MW"></a>父王崩亡斑足继治。<a id="a-MX"></a>时斑足王有二夫人。<a id="a-MY"></a>一是王种。<a id="a-MZ"></a>二是婆罗门种。<a id="a-Ma"></a>斑足出游。<a id="a-Mb"></a>劝二夫人。<a id="a-Mc"></a>随我后往谁先到者。<a id="a-Md"></a>当与一日极相娱乐。<a id="a-Me"></a>其随后者吾不见之。<a id="a-Mf"></a>王去之后。<a id="a-Mg"></a>其二夫人极自庄饰。<a id="a-Mh"></a>严驾俱往到于道中。<a id="a-Mi"></a>见于天祠梵志种者。<a id="a-Mj"></a>下车作礼。<a id="a-Mk"></a>礼已后到。<a id="a-Ml"></a>王从本言而不前之。<a id="a-Mm"></a>于是夫人嗔怨天神。<a id="a-Mn"></a>由礼汝故使王见薄。<a id="a-Mo"></a>若有天力何不护我。<a id="a-Mp"></a>后坏天祠令平如地。<a id="a-Mq"></a>守天祠神悲恼至宫。<a id="a-Mr"></a>欲伤王宫。<a id="a-Ms"></a>天神遮不听入。<a id="a-Mt"></a>有一仙人住止山中。<a id="a-Mu"></a>王恒供养。<a id="a-Mv"></a>日日食时飞来入宫。<a id="a-Mw"></a>不食肴馔粗食粗供。<a id="a-Mx"></a>偶值一日仙人不来。<a id="a-My"></a>天神知之化作其形。<a id="a-Mz"></a>坐于常处不肯就食。<a id="a-N0"></a>欲得鱼肉。<a id="a-N1"></a>即如语办食已还去。<a id="a-N2"></a>明旧仙来为设肉食。<a id="a-N3"></a>仙人嗔王王言。<a id="a-N4"></a>大仙。<a id="a-N5"></a>先日敕作今何不食。<a id="a-N6"></a>仙人语言。<a id="a-N7"></a>昨日有患一日不来。<a id="a-N8"></a>是谁语汝。<a id="a-N9"></a>但相轻试。<a id="a-NA"></a>令王。<a id="a-NB"></a>是后十二年中恒食人肉。<a id="a-NC"></a>作是语竟飞还山中。<a id="a-ND"></a>是后厨监忘不办肉。<a id="a-NE"></a>临时无计。<a id="a-NF"></a>出外求肉。<a id="a-NG"></a>见死小儿肥白在地。<a id="a-NH"></a>念且称急。<a id="a-NI"></a>即却头足担至厨中。<a id="a-NJ"></a>加诸美药作食与王。<a id="a-NK"></a>王得食之觉美倍常。<a id="a-NL"></a>即问厨监。<a id="a-NM"></a>由来食肉未有斯美。<a id="a-NN"></a>此是何肉。<a id="a-NO"></a>厨监惶怖腹拍王前。<a id="a-NP"></a>若王原罪。<a id="a-NQ"></a>乃敢实说。<a id="a-NR"></a>王答之言。<a id="a-NS"></a>但实说之。<a id="a-NT"></a>不问汝罪。<a id="a-NU"></a>厨监白王具述前报。<a id="a-NV"></a>王言。<a id="a-NW"></a>此肉甚美。<a id="a-NX"></a>自今已后如是求办。<a id="a-NY"></a>厨监白王。<a id="a-NZ"></a>前者偶值死儿更求叵得。<a id="a-Na"></a>王又语言。<a id="a-Nb"></a>汝但密取。<a id="a-Nc"></a>设令有觉断处由我。<a id="a-Nd"></a>厨监受教。<a id="a-Ne"></a>夜恒密取得便杀之。<a id="a-Nf"></a>日日供王。<a id="a-Ng"></a>于时城中人民之类。<a id="a-Nh"></a>各各行哭云亡小儿。<a id="a-Ni"></a>展转相问何由乃尔。<a id="a-Nj"></a>诸臣聚议。<a id="a-Nk"></a>当试微伺。<a id="a-Nl"></a>即于街里处处安人。<a id="a-Nm"></a>见王厨监抄他小儿。<a id="a-Nn"></a>伺捕得之缚将诣王。<a id="a-No"></a>具以前事白。<a id="a-Np"></a>王言。<a id="a-Nq"></a>是我所教。<a id="a-Nr"></a>诸臣怀恨各自外议。<a id="a-Ns"></a>王便是贼食我等子。<a id="a-Nt"></a>啖人之王云何共治。<a id="a-Nu"></a>当共除之去此祸害。<a id="a-Nv"></a>一切同心咸共齐谋。<a id="a-Nw"></a>一时同合即围其王。<a id="a-Nx"></a>当取杀之。<a id="a-Ny"></a>王见兵集惊怖问言。<a id="a-Nz"></a>汝等何故而围逼我。<a id="a-O0"></a>诸臣答言。<a id="a-O1"></a>夫为王者。<a id="a-O2"></a>养民为事。<a id="a-O3"></a>方驱子厨杀人为食。<a id="a-O4"></a>不任苦酷。<a id="a-O5"></a>故欲杀王。<a id="a-O6"></a>王语诸臣。<a id="a-O7"></a>自今已后更不复为。<a id="a-O8"></a>唯见恕放当自改励。<a id="a-O9"></a>诸臣语曰。<a id="a-OA"></a>终不相放不须多云。<a id="a-OB"></a>时王闻已自知必死。<a id="a-OC"></a>即语诸臣。<a id="a-OD"></a>虽当杀我小缓须臾。<a id="a-OE"></a>听我一言。<a id="a-OF"></a>即自立誓。<a id="a-OG"></a>我身由来所修善行。<a id="a-OH"></a>为王正治。<a id="a-OI"></a>供养仙人合集众德。<a id="a-OJ"></a>回令今日我得变成飞行罗刹。<a id="a-OK"></a>其语已讫。<a id="a-OL"></a>寻语而成即飞虚空。<a id="a-OM"></a>告诸臣曰。<a id="a-ON"></a>汝等合力欲强杀我。<a id="a-OO"></a>赖我大幸复能自拔。<a id="a-OP"></a>自今已后汝等好忍。<a id="a-OQ"></a>所爱妻儿我次第食。<a id="a-OR"></a>语讫飞去。<a id="a-OS"></a>止山林间飞行搏人。<a id="a-OT"></a>担以为食。<a id="a-OU"></a>人民之类恐怖藏避。<a id="a-OV"></a>如是之后杀啖多人。<a id="a-OW"></a>诸罗刹辈附为翼后。<a id="a-OX"></a>徒众渐多所害转广。<a id="a-OY"></a>后诸罗刹白斑足王。<a id="a-OZ"></a>我等奉事为王。<a id="a-Oa"></a>愿为一会。<a id="a-Ob"></a>王即许之。<a id="a-Oc"></a>当取诸王令满五百。<a id="a-Od"></a>与汝为会。<a id="a-Oe"></a>许之已讫。<a id="a-Of"></a>一一往取闭着深山。<a id="a-Og"></a>已得四百九十九王。<a id="a-Oh"></a>残少一人。<a id="a-Oi"></a>后捕得须陀素弥。<a id="a-Oj"></a>大有高德。<a id="a-Ok"></a>从罗刹王乞得七日假。<a id="a-Ol"></a>假满还来。<a id="a-Om"></a>须陀素弥广为说法。<a id="a-On"></a>分别杀罪及其恶报。<a id="a-Oo"></a>复说慈心不杀之福。<a id="a-Op"></a>斑足欢喜敬戴为礼。<a id="a-Oq"></a>承用其教无复害心。<a id="a-Or"></a>即放诸王各还本国。<a id="a-Os"></a>须陀素弥。<a id="a-Ot"></a>即使兵众还将斑足安置本国。<a id="a-Ou"></a>前仙人立誓十二年满。<a id="a-Ov"></a>自是已后更不啖人。<a id="a-Ow"></a>遂还霸王治民如旧。<a id="a-Ox"></a>尔时须陀素弥王者。<a id="a-Oy"></a>今我身是。<a id="a-Oz"></a>斑足王者。<a id="a-P0"></a>今央掘摩罗是。<a id="a-P1"></a>时诸人十二年中。<a id="a-P2"></a>为斑足王所食啖者。<a id="a-P3"></a>今此诸人央崛摩罗所杀者是。<a id="a-P4"></a>此诸人等。<a id="a-P5"></a>世世常为央掘所杀。<a id="a-P6"></a>我亦世世降之以善。<a id="a-P7"></a>央掘摩者。<a id="a-P8"></a>指鬘比丘。<a id="a-P9"></a>是时波斯匿王复白佛言。<a id="a-PA"></a>指鬘比丘。<a id="a-PB"></a>杀此人多食已得道。<a id="a-PC"></a>当受报不。<a id="a-PD"></a>佛告。<a id="a-PE"></a>大王。<a id="a-PF"></a>行必有报。<a id="a-PG"></a>今此比丘在于房中。<a id="a-PH"></a>地狱之火从毛孔出。<a id="a-PI"></a>极患苦痛酸切叵言。<a id="a-PJ"></a>佛敕一比丘。<a id="a-PK"></a>汝持户排往指鬘房刺户孔中。<a id="a-PL"></a>比丘即往奉教为之。<a id="a-PM"></a>排入户内寻自融消。<a id="a-PN"></a>比丘惊愕还来白佛。<a id="a-PO"></a>佛告比丘。<a id="a-PP"></a>行报如是。<a id="a-PQ"></a>王及众会莫不信解。</p>
  <p id="aPR">颂曰。</p>
  <p id="aPS">财色与酒　　名为三惑　　臣耽丧家</p>
  <p id="aPT">君重亡国　　肉障大慈　　幸遮净德</p>
  <p id="aPU">怀道君子　　斯秽不欲</p>
  <p data-pb></p>
  <h2 id="aPV">占相部第二十七(此有三缘)</h2>
  <p id="aPW">意缘 观相缘 归信缘。</p>
  <p data-pb></p>
  <h2 id="aPX">述意缘第一</h2>
  <p id="aPY">夫大教无私。<a id="a-PZ"></a>至德同感。<a id="a-Pa"></a>凡情业行。<a id="a-Pb"></a>造化殊方。<a id="a-Pc"></a>心境相乖。<a id="a-Pd"></a>苦乐报异。<a id="a-Pe"></a>如蜡印泥。<a id="a-Pf"></a>印成文现。<a id="a-Pg"></a>业相既分。<a id="a-Ph"></a>睹报可测。<a id="a-Pi"></a>故使在人畜以别响处。<a id="a-Pj"></a>胡汉以分形。<a id="a-Pk"></a>贵贱有尊卑之别。<a id="a-Pl"></a>圣凡有善恶之异也。</p>
  <h2 id="aPm">观相缘第二</h2>
  <p id="aPn">如正见经云。<a id="a-Po"></a>时佛会中。<a id="a-Pp"></a>有一比丘。<a id="a-Pq"></a>名曰正见。<a id="a-Pr"></a>虽入法服有疑念言。<a id="a-Ps"></a>佛说有后世生。<a id="a-Pt"></a>至于人死皆无相报。<a id="a-Pu"></a>何以知乎。<a id="a-Pv"></a>此问未发佛已预知。<a id="a-Pw"></a>佛告诸弟子。<a id="a-Px"></a>譬如树本。<a id="a-Py"></a>以一核种四大包毓。<a id="a-Pz"></a>自致巨盛牙叶茎节。<a id="a-Q0"></a>展转变易遂成大树。<a id="a-Q1"></a>树复生果果复成树。<a id="a-Q2"></a>岁月增益。<a id="a-Q3"></a>如是无数。<a id="a-Q4"></a>佛告诸弟子。<a id="a-Q5"></a>欲踧集华实茎节更还作核。<a id="a-Q6"></a>可得以不。<a id="a-Q7"></a>诸弟子言。<a id="a-Q8"></a>不可得也。<a id="a-Q9"></a>彼已转变日就朽败。<a id="a-QA"></a>核种复生如是无极。<a id="a-QB"></a>转生转易终皆归朽。<a id="a-QC"></a>不可复还使成本核也。<a id="a-QD"></a>佛告诸弟子。<a id="a-QE"></a>生死亦如此。<a id="a-QF"></a>本由痴出展转合成。<a id="a-QG"></a>十二因缘识神转易。<a id="a-QH"></a>随行而使更有父母。<a id="a-QI"></a>更受形体不复识故。<a id="a-QJ"></a>不得还报。<a id="a-QK"></a>譬如治家洋石作铁。<a id="a-QL"></a>铸铁为器。<a id="a-QM"></a>成器可还使作石乎。<a id="a-QN"></a>正见答言。<a id="a-QO"></a>实不可成铁为石。<a id="a-QP"></a>佛言。<a id="a-QQ"></a>识之转徙住在中阴。<a id="a-QR"></a>如石成铁。<a id="a-QS"></a>转受他体如铁成器。<a id="a-QT"></a>形消体易不得复还。<a id="a-QU"></a>故识禀受人身更有父母。<a id="a-QV"></a>已有父母便有六闭。<a id="a-QW"></a>一住在中阴不得复还。<a id="a-QX"></a>二堕所受身胞内。<a id="a-QY"></a>三初生迫痛妄故识想。<a id="a-QZ"></a>四生堕地故所识念灭。<a id="a-Qa"></a>更起新见想。<a id="a-Qb"></a>五已生便着食念故识念断。<a id="a-Qc"></a>六从生日长大习所新无复宿识。<a id="a-Qd"></a>佛言。<a id="a-Qe"></a>诸弟子。<a id="a-Qf"></a>识神堕作善恶。<a id="a-Qg"></a>临死随行所见非故。<a id="a-Qh"></a>身不可复还识故。<a id="a-Qi"></a>面相答报也。<a id="a-Qj"></a>未有道意无有净眼。<a id="a-Qk"></a>身死识去随行变化。<a id="a-Ql"></a>转受他体何得相报也。<a id="a-Qm"></a>譬如月晦夜阴。<a id="a-Qn"></a>以五色物着冥暗中。<a id="a-Qo"></a>千万亿人不能视物。<a id="a-Qp"></a>若人把炬照之皆别五色。<a id="a-Qq"></a>如愚痴人。<a id="a-Qr"></a>暗蔽恶道未得慧眼。<a id="a-Qs"></a>往来相报如月晦夜。<a id="a-Qt"></a>欲视五色终不得见。<a id="a-Qu"></a>若修经戒守摄其意。<a id="a-Qv"></a>如持炬火别色。<a id="a-Qw"></a>譬如无手欲书。<a id="a-Qx"></a>无目欲视。<a id="a-Qy"></a>暗夜贯针。<a id="a-Qz"></a>水中求火。<a id="a-R0"></a>终不可得。<a id="a-R1"></a>汝诸弟子。<a id="a-R2"></a>勤行经戒深思生死。<a id="a-R3"></a>本从何来终归何所。<a id="a-R4"></a>得净结除所疑自解。<a id="a-R5"></a>正见闻已欢喜奉行。</p>
  <p id="aR6">阿育王太子法益坏目因缘经云。<a id="a-R7"></a>六道各有其相。</p>
  <p id="aR8">第一地狱相者。</p>
  <p id="aR9">夫人根元　　流浪生死　　漂滞驰骋</p>
  <p id="aRA">堕于五趣　　彼终生此　　皆有因缘</p>
  <p id="aRB">人根相貌　　今为汝说　　行步颠蹶</p>
  <p id="aRC">不自觉知　　视瞻眩惑　　恒喜多忘</p>
  <p id="aRD">举动轻飘　　浮游旷野　　此人乃从</p>
  <p id="aRE">活地狱来　　支节烦痛　　睡眠惊觉</p>
  <p id="aRF">梦悟凶恶　　黑绳狱来　　粗发戾眼</p>
  <p id="aRG">长齿喜嗔　　声浊暴疾　　合会狱来</p>
  <p id="aRH">语声高大　　不知惭愧　　喜斗唤声</p>
  <p id="aRI">不别真伪　　眠卧呻吟　　梦数惊唤</p>
  <p id="aRJ">当知此人　　啼哭狱来　　恒喜悲泣</p>
  <p id="aRK">登高望远　　好斗家人　　无有亲疏</p>
  <p id="aRL">言便致恚　　经宿不食　　此人本从</p>
  <p id="aRM">大啼哭来　　身大脚细　　筋力薄少</p>
  <p id="aRN">言语咽塞　　声如破瓮　　神识不定</p>
  <p id="aRO">心无孝顺　　当知此人　　阿鼻狱来</p>
  <p id="aRP">身体粗丑　　长苦寒战　　好热喜渴</p>
  <p id="aRQ">悭贪嫉妒　　见人施惠　　自生烦恼</p>
  <p id="aRR">此人乃从　　热地狱来　　见火惊恐</p>
  <p id="aRS">复喜暖热　　行步轻便　　不避时宜</p>
  <p id="aRT">所作寻悔　　复欲更施　　此人复从</p>
  <p id="aRU">大热狱来　　小眼喜嗔　　所受多忘</p>
  <p id="aRV">所造短狭　　无广大心　　见大而惧</p>
  <p id="aRW">视小欢娱　　此人乃从　　优钵狱来</p>
  <p id="aRX">赤眼丑形　　常喜斗讼　　诽谤贤圣</p>
  <p id="aRY">诸得道者　　昼夜伺人　　非法之行</p>
  <p id="aRZ">当知此人　　钵头狱来　　眼规三角</p>
  <p id="aRa">不孝二亲　　生便短命　　拘牟狱来</p>
  <p id="aRb">好带刀釰　　强辽人斗　　必为人杀</p>
  <p id="aRc">邠持狱来　　身生疮痍　　口气臭处</p>
  <p id="aRd">与人无亲　　旷地狱来　　形体长大</p>
  <p id="aRe">行步劣弱　　少发薄皮　　恒多病痛</p>
  <p id="aRf">见人则嗔　　贪餮无厌　　当知此人</p>
  <p id="aRg">从焰狱来　　体白眼青　　语便流沫</p>
  <p id="aRh">言无端绪　　好弄尘土　　见深淤泥</p>
  <p id="aRi">身卧其上　　此人乃从　　灰地狱来</p>
  <p id="aRj">卷头黄目　　人所恶见　　临事惶怖</p>
  <p id="aRk">剑树狱来　　手恒执刀　　闻斗便喜</p>
  <p id="aRl">为刃所害　　从刀狱来　　体黑咽塞</p>
  <p id="aRm">喜止冥室　　口出恶言　　热灰狱来</p>
  <p id="aRn">薄力少气　　不得自在　　得失之宜</p>
  <p id="aRo">一不由己　　设见屠杀　　不离其侧</p>
  <p id="aRp">当知此人　　从剥狱来　　嗔喜无常</p>
  <p id="aRq">寻知变悔　　时能辞谢　　不经日夜</p>
  <p id="aRr">恳责其心　　如被刑罚　　此人乃从</p>
  <p id="aRs">鞠地狱来　　喜宿臭处　　好食粗弊</p>
  <p id="aRt">所著丑陋　　从屎狱来　　颜色丑恶</p>
  <p id="aRu">口气粗矿　　好谗斗人　　善香狱来</p>
  <p id="aRv">当观此貌　　所从来处　　知之远离</p>
  <p id="aRw">如避劫烧　　地狱之相　　略说如是</p>
  <p id="aRx">第二畜生相者。</p>
  <p id="aRy">次说畜生　　受形殊异　　专心思察</p>
  <p id="aRz">无造彼缘　　语言舒迟　　不起嗔恚</p>
  <p id="aS0">谦效尊长　　从象中来　　身大臭秽</p>
  <p id="aS1">堪忍寒热　　健嗔难解　　从骆驼来</p>
  <p id="aS2">远行健食　　不避险难　　忆事识真</p>
  <p id="aS3">从马中来　　恩和宽仁　　堪履寒热</p>
  <p id="aS4">所行无记　　从牛中来　　高声无愧</p>
  <p id="aS5">多所爱念　　不别是非　　从驴中来</p>
  <p id="aS6">长幼无畏　　恒贪肉食　　众事不难</p>
  <p id="aS7">从师子来　　身长眼圆　　游于旷野</p>
  <p id="aS8">憎嫉妻子　　从虎中来　　毛长眼小</p>
  <p id="aS9">少于嗔恚　　不乐一处　　从禽中来</p>
  <p id="aSA">性无反覆　　喜杀害蛊　　独乐丘冢</p>
  <p id="aSB">从狐中来　　少声无健　　无有淫欲</p>
  <p id="aSC">不爱妻子　　从狼中来　　不好妙服</p>
  <p id="aSD">伺捕奸非　　少眠多怒　　从狗中来</p>
  <p id="aSE">身短毛长　　饶食睡眠　　不喜净处</p>
  <p id="aSF">从猪中来　　毛黄卒暴　　独乐山陵</p>
  <p id="aSG">贪食花果　　从猕猴来　　多妄强颜</p>
  <p id="aSH">无所畏难　　行知反复　　从乌中来</p>
  <p id="aSI">情多色欲　　少于分义　　心无有记</p>
  <p id="aSJ">从鸽中来　　所行返戾　　强辩耐辱</p>
  <p id="aSK">不孝父母　　鸬鸠中来　　亦不知法</p>
  <p id="aSL">复不知非　　昼夜愚惑　　从羊中来</p>
  <p id="aSM">好妄喜谈　　数亲豪族　　众人所爱</p>
  <p id="aSN">鹦鹉中来　　所行卒暴　　乐人众中</p>
  <p id="aSO">言语多烦　　鸲鹆中来　　行步舒缓</p>
  <p id="aSP">意有所规　　多害生类　　从鹤中来</p>
  <p id="aSQ">体小好淫　　意不专定　　见色心惑</p>
  <p id="aSR">从雀中来　　眼赤齿短　　语便吐沫</p>
  <p id="aSS">卧则缠身　　从蚖中来　　语则嗔恚</p>
  <p id="aST">不察来义　　口出火毒　　从鸩中来</p>
  <p id="aSU">独处贪食　　声响暗呃　　夜则少睡</p>
  <p id="aSV">从猫中来　　穿墙窃盗　　贪财健恐</p>
  <p id="aSW">亦无亲疏　　从鼠中来　　深观相貌</p>
  <p id="aSX">从畜生来</p>
  <p id="aSY">第三饿鬼相者。</p>
  <p id="aSZ">身长多惧　　以发缠身　　衣裳垢圿</p>
  <p id="aSa">从饿鬼来　　淫泆悭贪　　嫉彼所得</p>
  <p id="aSb">不好惠施　　从饿鬼来　　不孝父母</p>
  <p id="aSc">家室大小　　动则诤讼　　从饿鬼来</p>
  <p id="aSd">不信至诚　　所行趣为　　薄力少知</p>
  <p id="aSe">从饿鬼来　　声坏响塞　　卒兴嗔恚</p>
  <p id="aSf">食便好热　　从饿鬼来　　恒乏财货</p>
  <p id="aSg">空贫匮陋　　智者所嗤　　从饿鬼来</p>
  <p id="aSh">门不事佛　　不好闻法　　永绝天路</p>
  <p id="aSi">从饿鬼来　　不教妻子　　兄弟姊妹</p>
  <p id="aSj">人所憎嫉　　从饿鬼来　　生则孤裸</p>
  <p id="aSk">无人瞻视　　终归未受　　不离宿缘</p>
  <p id="aSl">意志褊狭　　不好荣饰　　所行丑陋</p>
  <p id="aSm">从饿鬼来　　所为不获　　所作事烦</p>
  <p id="aSn">人所驱逐　　从饿鬼来　　惑事喜败</p>
  <p id="aSo">不审根原　　不受人谏　　从饿鬼来</p>
  <p id="aSp">不乐静处　　喜居厕溷　　颜貌臭秽</p>
  <p id="aSq">从风神来　　身大喜好　　喜贪食肉</p>
  <p id="aSr">独乐神祠　　从阅叉来　　健嗔合斗</p>
  <p id="aSs">见物贪着　　无有患忘　　从阅叉来</p>
  <p id="aSt">见者毛竖　　直前熟视　　如似所失</p>
  <p id="aSu">从罗刹来　　体狭皮薄　　颜色和悦</p>
  <p id="aSv">闻乐喜欣　　干沓和来　　意好轻飘</p>
  <p id="aSw">香熏自涂　　多诸伎术　　干沓和来</p>
  <p id="aSx">恒喜歌舞　　男女所传　　先语后笑</p>
  <p id="aSy">甄陀中来　　情性柔耎　　晓了时节</p>
  <p id="aSz">能断漏结　　真陀罗来　　此饿鬼相</p>
  <p id="aT0">阅叉罗刹</p>
  <p id="aT1">第四修罗相者。</p>
  <p id="aT2">圆眼面方　　黄体金发　　尽备伎术</p>
  <p id="aT3">阿须伦来　　直前视地　　无有疑难</p>
  <p id="aT4">见怨辄击　　阿须伦来　　此是须伦</p>
  <p id="aT5">略说其相</p>
  <p id="aT6">第五人相者。</p>
  <p id="aT7">知趣所生　　所执不忘　　晓了事业</p>
  <p id="aT8">从人道来　　解诸幻伪　　己不为之</p>
  <p id="aT9">所作平等　　从人道来　　善恶之言</p>
  <p id="aTA">初不忘失　　不信奸伪　　从人道来</p>
  <p id="aTB">贪淫悭嫉　　执心难舍　　尽解方俗</p>
  <p id="aTC">从人道来　　信意惠施　　解法非法</p>
  <p id="aTD">心不偏彼　　从人道来　　不失时节</p>
  <p id="aTE">亦不懈怠　　恭敬贤圣　　从人道来</p>
  <p id="aTF">设见沙门　　持戒多闻　　至心承事</p>
  <p id="aTG">从人道来　　供事诸佛　　正法众僧</p>
  <p id="aTH">随时闻法　　从人道来　　闻法能知</p>
  <p id="aTI">闻恶不为　　速还泥洹　　从人道来</p>
  <p id="aTJ">此是人相　　粗说其貌</p>
  <p id="aTK">第六天相者。</p>
  <p id="aTL">依须弥山　　有五种天　　本所造缘</p>
  <p id="aTM">其相不同　　腰细脚粗　　恒喜含笑</p>
  <p id="aTN">智者当察　　从曲天来　　意好微妙</p>
  <p id="aTO">少于资财　　见斗则惧　　从尸天来</p>
  <p id="aTP">身长体白　　颜色端正　　不好火光</p>
  <p id="aTQ">从婆天来　　常怀悦豫　　闻恶不懅</p>
  <p id="aTR">不从彼受　　从乐天来　　思惟忍苦</p>
  <p id="aTS">好分别义　　慈孝父母　　毗沙天来</p>
  <p id="aTT">宿不乐家　　喜游林薮　　志念女色</p>
  <p id="aTU">从三天来　　财宝虽多　　生卑贱家</p>
  <p id="aTV">心乐清净　　从三天来　　任己自行</p>
  <p id="aTW">所为不克　　望断愿达　　从炎天来</p>
  <p id="aTX">意喜他淫　　不守己妻　　为鬼所使</p>
  <p id="aTY">他化天来　　承事父母　　恒法则义</p>
  <p id="aTZ">己短彼受　　兜率天来　　非道求道</p>
  <p id="aTa">心无吝想　　不乐在家　　从梵天来</p>
  <p id="aTb">意愿性质　　恒贪睡眠　　亦不解法</p>
  <p id="aTc">无想天来　　六趣众生　　各有元本</p>
  <p id="aTd">性行不同　　志操殊异</p>
  <p data-pb></p>
  <h2 id="aTe">归信缘第三</h2>
  <p id="aTf">如那先比丘问佛经云。<a id="a-Tg"></a>时有弥兰王。<a id="a-Th"></a>问罗汉那先比丘言。<a id="a-Ti"></a>人在世间作恶至百岁。<a id="a-Tj"></a>临欲死时念佛。<a id="a-Tk"></a>死后生天。<a id="a-Tl"></a>我不信是语。<a id="a-Tm"></a>复言杀一众生。<a id="a-Tn"></a>死即入泥犁中。<a id="a-To"></a>我亦不信是也。<a id="a-Tp"></a>那先比丘问王。<a id="a-Tq"></a>如人持小石置在水上。<a id="a-Tr"></a>石浮耶没耶。<a id="a-Ts"></a>王言。<a id="a-Tt"></a>其石没也。<a id="a-Tu"></a>那先言。<a id="a-Tv"></a>如令持百枚大石置在船上。<a id="a-Tw"></a>其船没不。<a id="a-Tx"></a>王言。<a id="a-Ty"></a>不没。<a id="a-Tz"></a>那先言。<a id="a-U0"></a>船中百枚大石因船故不得没。<a id="a-U1"></a>人虽有本恶。<a id="a-U2"></a>一时念佛。<a id="a-U3"></a>用是不入泥犁便生天上。<a id="a-U4"></a>何不信耶。<a id="a-U5"></a>其小石没者。<a id="a-U6"></a>如人作恶不知佛经。<a id="a-U7"></a>死后便入泥犁。<a id="a-U8"></a>何不信耶。<a id="a-U9"></a>王言。<a id="a-UA"></a>善哉善哉。<a id="a-UB"></a>那先比丘言。<a id="a-UC"></a>如两人俱死。<a id="a-UD"></a>一人生第七梵天。<a id="a-UE"></a>一人生罽宾国。<a id="a-UF"></a>此二人远近虽异。<a id="a-UG"></a>死则一时俱到。<a id="a-UH"></a>如有一双飞鸟。<a id="a-UI"></a>一于高树上止。<a id="a-UJ"></a>一于卑树上止。<a id="a-UK"></a>两鸟一时俱飞其影俱到地耳。<a id="a-UL"></a>那先比丘言。<a id="a-UM"></a>如愚人作恶得殃大。<a id="a-UN"></a>智人作恶得殃小。<a id="a-UO"></a>譬如烧铁在地。<a id="a-UP"></a>一人知为烧铁。<a id="a-UQ"></a>一人不知。<a id="a-UR"></a>两人俱取。<a id="a-US"></a>然不知者手烂大。<a id="a-UT"></a>知者小坏。<a id="a-UU"></a>作恶亦尔。<a id="a-UV"></a>愚者不能自悔故。<a id="a-UW"></a>其殃得大。<a id="a-UX"></a>智者作恶。<a id="a-UY"></a>知不当为日自悔过故。<a id="a-UZ"></a>其殃少耳。</p>
  <p id="aUa">又四品学经云。<a id="a-Ub"></a>凡俗之人或有不如畜生。<a id="a-Uc"></a>畜生或胜于人。<a id="a-Ud"></a>所以者何。<a id="a-Ue"></a>人作罪不止。<a id="a-Uf"></a>死入地狱。<a id="a-Ug"></a>罪毕始为饿鬼。<a id="a-Uh"></a>饿鬼罪毕转为畜生。<a id="a-Ui"></a>畜生罪毕乃还为人。<a id="a-Uj"></a>以畜生中毕罪。<a id="a-Uk"></a>便得为人。<a id="a-Ul"></a>是故当勤作善。<a id="a-Um"></a>奉三尊之教。<a id="a-Un"></a>长离三恶道受天人福。<a id="a-Uo"></a>后长解脱。</p>
  <p id="aUp">又四十二章经云。<a id="a-Uq"></a>佛言。<a id="a-Ur"></a>天下有五难。<a id="a-Us"></a>贫穷布施难。<a id="a-Ut"></a>豪贵学道难。<a id="a-Uu"></a>制命不死难。<a id="a-Uv"></a>得睹佛经难。<a id="a-Uw"></a>生值佛世难。</p>
  <p id="aUx">又杂譬喻经云。<a id="a-Uy"></a>有十八事于世甚难。<a id="a-Uz"></a>一值佛世难。<a id="a-V0"></a>二正使值佛得为人难。<a id="a-V1"></a>三正使成人在中国生难。<a id="a-V2"></a>四正使在中国生种姓家难。<a id="a-V3"></a>五正使在种姓家。<a id="a-V4"></a>四支六情完具难。<a id="a-V5"></a>六正使四支六情完具。<a id="a-V6"></a>得财产难。<a id="a-V7"></a>七正使得财产值善知识难。<a id="a-V8"></a>八正使值善知识具智慧难。<a id="a-V9"></a>九正使得智慧具善心难。<a id="a-VA"></a>十正使得善心能布施难。<a id="a-VB"></a>十一正使能布施。<a id="a-VC"></a>欲得贤善有德人难。<a id="a-VD"></a>十二正使得贤善值有德人。<a id="a-VE"></a>往至其所难。<a id="a-VF"></a>十三正使至其所得宜适难。<a id="a-VG"></a>十四正使得宜适。<a id="a-VH"></a>得受听说难。<a id="a-VI"></a>十五正使听说。<a id="a-VJ"></a>得正解智慧难。<a id="a-VK"></a>十六正使得解能受深经难。<a id="a-VL"></a>十七正使能受深经。<a id="a-VM"></a>得如说修行难。<a id="a-VN"></a>十八正使能受深经。<a id="a-VO"></a>得如说修行。<a id="a-VP"></a>得证圣果难。<a id="a-VQ"></a>是为十八事难。</p>
  <p id="aVR">又罪业报应经偈云。</p>
  <p id="aVS">水流不常满　　火盛不久然</p>
  <p id="aVT">日出须臾没　　月满已复缺</p>
  <p id="aVU">尊荣豪贵者　　无常复过是</p>
  <p id="aVV">故知。<a id="a-VW"></a>人身难遇易失。<a id="a-VX"></a>以易失故不须生着。<a id="a-VY"></a>当知人身念念近死。<a id="a-VZ"></a>如牵猪羊诣于屠所。<a id="a-Va"></a>故涅槃经云。<a id="a-Vb"></a>观是寿命。<a id="a-Vc"></a>常为无量怨仇所绕。<a id="a-Vd"></a>念念损减无有增长。<a id="a-Ve"></a>犹如瀑水不得停住。<a id="a-Vf"></a>亦如朝雾势不久停。<a id="a-Vg"></a>如囚趣市步步近死。</p>
  <p id="aVh">又摩耶经偈言。</p>
  <p id="aVi">譬如旃陀罗　　驱牛就屠所</p>
  <p id="aVj">步步近死地　　人命疾过是</p>
  <p id="aVk">又叔迦经中说。<a id="a-Vl"></a>叔迦婆罗门子。<a id="a-Vm"></a>白佛言。<a id="a-Vn"></a>在家白衣。<a id="a-Vo"></a>能修福德善根胜出家者。<a id="a-Vp"></a>是事云何。<a id="a-Vq"></a>佛言。<a id="a-Vr"></a>我于此中不定答。<a id="a-Vs"></a>出家或有不修善根。<a id="a-Vt"></a>则不如在家。<a id="a-Vu"></a>在家能修则胜出家(为判而言出家之人明解法多故胜在家希故故说不如出家人也)又三千威仪云。<a id="a-Vv"></a>出家人所作业务者。<a id="a-Vw"></a>一者坐禅。<a id="a-Vx"></a>二者诵经法。<a id="a-Vy"></a>三者劝化众事。<a id="a-Vz"></a>若具足作三业者。<a id="a-W0"></a>是应出家人法。<a id="a-W1"></a>若不行者。<a id="a-W2"></a>徒生徒死唯有受罪之因。<a id="a-W3"></a>又百喻经云。<a id="a-W4"></a>昔有一人。<a id="a-W5"></a>事须火用及以冷水。<a id="a-W6"></a>即便宿火以燥灌盛水置于火上。<a id="a-W7"></a>后欲取火而火都灭。<a id="a-W8"></a>欲取冷水而水复热。<a id="a-W9"></a>火及冷水二事俱失。<a id="a-WA"></a>世间之人。<a id="a-WB"></a>入佛法中出家求道。<a id="a-WC"></a>既得出家。<a id="a-WD"></a>还念妻子五欲之乐。<a id="a-WE"></a>由是之故失其功德之火。<a id="a-WF"></a>兼失持戒之水。<a id="a-WG"></a>念欲之人亦复如是。</p>
  <p id="aWH">颂曰。</p>
  <p id="aWI">善恶相异　　圣凡道合　　五阴虽同</p>
  <p id="aWJ">六道乖法　　占候观色　　各知先业</p>
  <p id="aWK">苦乐殊形　　孰能止遏</p>
 </body>
</html>