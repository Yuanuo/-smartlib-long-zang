<!doctype html>
<html id="z3IBWlY1SG" data-ver="1664">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第十六</h1>
  <h2 id="a2">诈伪部第二十四(此有六缘)</h2>
  <p id="a3">堕慢部第二十五 述意缘 诈亲缘 诈毒缘 诈贵缘 诈怖缘 诈畜缘。</p>
  <p data-pb></p>
  <h2 id="a4">述意缘第一</h2>
  <p id="a5">至道无隔。<a id="a-6"></a>贵在忠言。<a id="a-7"></a>故出其言善。<a id="a-8"></a>则千里应之。<a id="a-9"></a>出其言不善。<a id="a-A"></a>则咫尺如聋。<a id="a-B"></a>但教流末代。<a id="a-C"></a>人法讹替。<a id="a-D"></a>或凭真以构伪。<a id="a-E"></a>或饰虚以诈真。<a id="a-F"></a>良由人怀邪正故。<a id="a-G"></a>法有真假。<a id="a-H"></a>名利既侵则我人逾盛。<a id="a-I"></a>现亲尚无附之。<a id="a-J"></a>况元来疏薄。<a id="a-K"></a>故难交友。<a id="a-L"></a>故经曰。<a id="a-M"></a>直心是道场。<a id="a-N"></a>不虚假故也。</p>
  <h2 id="aO">诈亲缘第二</h2>
  <p id="aP">如杂宝藏经云。<a id="a-Q"></a>一切奸滑谄伪诈惑。<a id="a-R"></a>外状似直内怀奸私。<a id="a-S"></a>是故智者应察真伪。<a id="a-T"></a>如往昔有婆罗门。<a id="a-U"></a>其年既老。<a id="a-V"></a>耽娶少妇。<a id="a-W"></a>妇嫌夫老傍淫不已。<a id="a-X"></a>劝夫设会请诸少壮婆罗门等。<a id="a-Y"></a>夫疑有邪不肯延致。<a id="a-Z"></a>前妇之子堕于火中。<a id="a-a"></a>尔时少妇眼看不捉。<a id="a-b"></a>婆罗门言。<a id="a-c"></a>儿今堕火何故不捉。<a id="a-d"></a>妇即答言。<a id="a-e"></a>我自少来。<a id="a-f"></a>唯近己夫不近余男。<a id="a-g"></a>云何令我捉此男子。<a id="a-h"></a>老夫闻已。<a id="a-i"></a>谓如其言。<a id="a-j"></a>便设大会。<a id="a-k"></a>集婆罗门。<a id="a-l"></a>尔时少妇便共交通。<a id="a-m"></a>老夫见已心怀忿恨。<a id="a-n"></a>即取宝物弃妇而去。<a id="a-o"></a>于其路中见一婆罗门。<a id="a-p"></a>便共为伴。<a id="a-q"></a>至暮共宿明旦前行。<a id="a-r"></a>语老婆罗门言。<a id="a-s"></a>于昨宿处。<a id="a-t"></a>有一草叶着我衣裳。<a id="a-u"></a>我自少来无侵世物。<a id="a-v"></a>欲还草叶归彼主人。<a id="a-w"></a>尔且停住待我往还。<a id="a-x"></a>老婆罗门。<a id="a-y"></a>深信其言倍生爱敬。<a id="a-z"></a>许当住待。<a id="a-10"></a>诈捉草叶入沟偃卧。<a id="a-11"></a>良久乃还。<a id="a-12"></a>云叶归了老婆罗门。<a id="a-13"></a>因便利故。<a id="a-14"></a>即以宝物而用寄之。<a id="a-15"></a>此人寻后赍宝便走。<a id="a-16"></a>老婆罗门。<a id="a-17"></a>见偷己物惋彼不已。<a id="a-18"></a>小复前行憩一树下。<a id="a-19"></a>见一鹳雀口中衔草。<a id="a-1A"></a>语诸鸟言。<a id="a-1B"></a>我等共相怜愍。<a id="a-1C"></a>集会一处而共住止。<a id="a-1D"></a>尔时诸鸟皆信其言而来聚集。<a id="a-1E"></a>时此鹳雀。<a id="a-1F"></a>趣鸟飞后。<a id="a-1G"></a>就他巢啄卵而食。<a id="a-1H"></a>诸鸟将至更复衔草。<a id="a-1I"></a>诸鸟知谄悉舍而去。<a id="a-1J"></a>于此树下更经少时。<a id="a-1K"></a>见一外道出家之人。<a id="a-1L"></a>身被纳衣安行徐步。<a id="a-1M"></a>口云去去众生。<a id="a-1N"></a>老婆罗门而问之言。<a id="a-1O"></a>何以并行口唱去去。<a id="a-1P"></a>外道答言。<a id="a-1Q"></a>我出家人。<a id="a-1R"></a>怜愍一切。<a id="a-1S"></a>畏伤虫蚁。<a id="a-1T"></a>是故尔耳。<a id="a-1U"></a>时婆罗门。<a id="a-1V"></a>见其此语深生笃信。<a id="a-1W"></a>寻至其家于其暮宿。<a id="a-1X"></a>但闻歌舞之声。<a id="a-1Y"></a>便出看之。<a id="a-1Z"></a>乃见出家外道住室。<a id="a-1a"></a>有一地孔。<a id="a-1b"></a>内出妇女。<a id="a-1c"></a>与共交欢。<a id="a-1d"></a>弹琴舞戏。<a id="a-1e"></a>老婆罗门。<a id="a-1f"></a>见已思惟。<a id="a-1g"></a>天下万物无一可信。<a id="a-1h"></a>故说偈言。</p>
  <p id="a1i">不捉他男子　　以草还主人</p>
  <p id="a1j">鹳雀诈衔草　　外道畏虫伤</p>
  <p id="a1k">口言唱去去　　如是诈谄伪</p>
  <p id="a1l">都无可信者　　来苦实难当</p>
  <p id="a1m">故涅槃经云。<a id="a-1n"></a>佛言。<a id="a-1o"></a>如我昔日所说偈言。</p>
  <p id="a1p">一切江河　　必有回曲　　一切丛林</p>
  <p id="a1q">必名树木　　一切女人　　必有谄曲</p>
  <p id="a1r">一切自在　　必受安乐</p>
  <p data-pb></p>
  <h2 id="a1s">诈毒缘第三</h2>
  <p id="a1t">杂宝藏经云。<a id="a-1u"></a>时提婆达多。<a id="a-1v"></a>作种种因缘。<a id="a-1w"></a>欲得杀佛。<a id="a-1x"></a>然不能得。<a id="a-1y"></a>时南天竺国。<a id="a-1z"></a>有婆罗门来。<a id="a-20"></a>善知咒术和合毒药。<a id="a-21"></a>提婆即合毒药以散佛上。<a id="a-22"></a>风吹此药反堕己头上。<a id="a-23"></a>即便闷绝躄地欲死。<a id="a-24"></a>医不能治。<a id="a-25"></a>阿难白佛言。<a id="a-26"></a>世尊。<a id="a-27"></a>提婆达多。<a id="a-28"></a>被毒欲死。<a id="a-29"></a>佛怜愍故。<a id="a-2A"></a>为说实语。<a id="a-2B"></a>我从菩萨成佛已来。<a id="a-2C"></a>于提婆达多。<a id="a-2D"></a>常生慈悲无有恶心者。<a id="a-2E"></a>毒当自灭。<a id="a-2F"></a>作是语已。<a id="a-2G"></a>毒即消灭。<a id="a-2H"></a>诸比丘言。<a id="a-2I"></a>希有世尊。<a id="a-2J"></a>提婆达多。<a id="a-2K"></a>恒起恶心于如来。<a id="a-2L"></a>如来云何。<a id="a-2M"></a>犹故活之。<a id="a-2N"></a>佛言。<a id="a-2O"></a>非但今日恶心向我。<a id="a-2P"></a>过去亦尔。<a id="a-2Q"></a>即问佛言。<a id="a-2R"></a>恶心于佛其事云何。<a id="a-2S"></a>佛言。<a id="a-2T"></a>过去之世。<a id="a-2U"></a>迦尸国中。<a id="a-2V"></a>有波罗柰城。<a id="a-2W"></a>有二辅相。<a id="a-2X"></a>一名斯那。<a id="a-2Y"></a>二名恶意斯那常顺法行。<a id="a-2Z"></a>恶意恒作恶行。<a id="a-2a"></a>好为谗构。<a id="a-2b"></a>而语王言。<a id="a-2c"></a>斯那欲作恶逆。<a id="a-2d"></a>王即收闭。<a id="a-2e"></a>诸天善神。<a id="a-2f"></a>于虚空中出声而言。<a id="a-2g"></a>如此贤人实无过罪。<a id="a-2h"></a>云何拘缚。<a id="a-2i"></a>第二恶意。<a id="a-2j"></a>劫王库藏反着斯那。<a id="a-2k"></a>王亦不信。<a id="a-2l"></a>王言捉此恶意。<a id="a-2m"></a>付与斯那。<a id="a-2n"></a>仰使断之。<a id="a-2o"></a>斯那即教恶意。<a id="a-2p"></a>向王忏悔。<a id="a-2q"></a>恶意自知有罪。<a id="a-2r"></a>便走向毗提醯王所。<a id="a-2s"></a>作一宝箧盛二恶蛇。<a id="a-2t"></a>见毒具足。<a id="a-2u"></a>令毗提醯王遣使。<a id="a-2v"></a>送与彼国王。<a id="a-2w"></a>并及斯那。<a id="a-2x"></a>二人共看。<a id="a-2y"></a>莫示余人。<a id="a-2z"></a>王见宝箧极以严饰。<a id="a-30"></a>心大欢喜。<a id="a-31"></a>即唤斯那欲共发看。<a id="a-32"></a>斯那答言。<a id="a-33"></a>远来之物不得自看。<a id="a-34"></a>远来果食不得即食。<a id="a-35"></a>何以故。<a id="a-36"></a>彼有恶人。<a id="a-37"></a>或能以恶来见中伤。<a id="a-38"></a>王言。<a id="a-39"></a>我必欲看。<a id="a-3A"></a>殷勤三谏王不用语。<a id="a-3B"></a>复白王言。<a id="a-3C"></a>不用臣语王自看之。<a id="a-3D"></a>臣不能看。<a id="a-3E"></a>王即发看。<a id="a-3F"></a>两眼盲冥不见于物。<a id="a-3G"></a>斯那忧苦愁悴欲死。<a id="a-3H"></a>遣人四出。<a id="a-3I"></a>遍历诸国远觅良药。<a id="a-3J"></a>既得好药。<a id="a-3K"></a>以治王眼平复如故。<a id="a-3L"></a>尔时王者舍利弗是。<a id="a-3M"></a>尔时斯那者我身是。<a id="a-3N"></a>尔时恶意者提婆达多是也。</p>
  <h2 id="a3O">诈贵缘第四</h2>
  <p id="a3P">如僧祇律云。<a id="a-3Q"></a>佛告诸比丘。<a id="a-3R"></a>过去世时有城名波罗柰。<a id="a-3S"></a>国名伽尸。<a id="a-3T"></a>时有弗卢醯大学婆罗门。<a id="a-3U"></a>为国王师。<a id="a-3V"></a>常教学五百弟子。<a id="a-3W"></a>时婆罗门家生一奴。<a id="a-3X"></a>名迦罗呵。<a id="a-3Y"></a>常使供给诸童子等。<a id="a-3Z"></a>是奴利根。<a id="a-3a"></a>闻说法言尽能忆持。<a id="a-3b"></a>此奴一时。<a id="a-3c"></a>共诸童子小有嫌恨。<a id="a-3d"></a>便走他国。<a id="a-3e"></a>诈自称言。<a id="a-3f"></a>我是弗卢醯婆罗门子。<a id="a-3g"></a>字耶若达多。<a id="a-3h"></a>语此国师言。<a id="a-3i"></a>我是波罗柰国王师弗卢醯子。<a id="a-3j"></a>故来至此。<a id="a-3k"></a>欲从大师学婆罗门。<a id="a-3l"></a>法师答言。<a id="a-3m"></a>可尔。<a id="a-3n"></a>是奴聪明。<a id="a-3o"></a>本已曾闻今复重闻。<a id="a-3p"></a>闻悉能持。<a id="a-3q"></a>其师大喜。<a id="a-3r"></a>即令教授五百门徒。<a id="a-3s"></a>汝代我教。<a id="a-3t"></a>我当往来王家。<a id="a-3u"></a>是师无有男儿唯有一女。<a id="a-3v"></a>即告之曰。<a id="a-3w"></a>耶若达。<a id="a-3x"></a>当用我语。<a id="a-3y"></a>汝莫还国。<a id="a-3z"></a>我今以女妻汝。<a id="a-40"></a>答言。<a id="a-41"></a>从教。<a id="a-42"></a>共作生活家渐丰乐。<a id="a-43"></a>耶若达多。<a id="a-44"></a>为人难可。<a id="a-45"></a>妇为作食。<a id="a-46"></a>恒嗔生熟不能适口。<a id="a-47"></a>妇常念言。<a id="a-48"></a>脱有行人从波罗奈国来者。<a id="a-49"></a>当从彼受饮食法用。<a id="a-4A"></a>然后供养夫主。<a id="a-4B"></a>彼弗卢醯婆罗门。<a id="a-4C"></a>具闻是事便作是念。<a id="a-4D"></a>我奴迦罗呵逃在他国。<a id="a-4E"></a>当往捉来或可得直。<a id="a-4F"></a>便诣彼国。<a id="a-4G"></a>时奴与诸门徒诣园游戏。<a id="a-4H"></a>在于中路遥见本主。<a id="a-4I"></a>即便惊怖。<a id="a-4J"></a>密语门徒。<a id="a-4K"></a>汝等还去各自诵习。<a id="a-4L"></a>门徒去已。<a id="a-4M"></a>便到主前。<a id="a-4N"></a>头面礼足白其主言。<a id="a-4O"></a>我来此国。<a id="a-4P"></a>称道大家是我之父。<a id="a-4Q"></a>便投此国师大学经典。<a id="a-4R"></a>与女为妇。<a id="a-4S"></a>愿尊今日勿彰我事。<a id="a-4T"></a>当与奴直奉上大家。<a id="a-4U"></a>主婆罗门。<a id="a-4V"></a>善解世事。<a id="a-4W"></a>即答言。<a id="a-4X"></a>汝实我儿。<a id="a-4Y"></a>但早发遣。<a id="a-4Z"></a>奴即将至妇家。<a id="a-4a"></a>告家中言。<a id="a-4b"></a>我所亲来。<a id="a-4c"></a>其妇欢喜。<a id="a-4d"></a>为办种种饮食。<a id="a-4e"></a>奉食讫已。<a id="a-4f"></a>伺小空闲。<a id="a-4g"></a>密礼婆罗门足。<a id="a-4h"></a>而问之曰。<a id="a-4i"></a>我奉事夫。<a id="a-4j"></a>饮食供养常不可意。<a id="a-4k"></a>愿尊指授。<a id="a-4l"></a>本在家时何所食啖。<a id="a-4m"></a>当如先法为作饮食。<a id="a-4n"></a>客婆罗门便即嗔恚。<a id="a-4o"></a>而作是念。<a id="a-4p"></a>如是如是困苦他女。<a id="a-4q"></a>汝但速发遣。<a id="a-4r"></a>我临去时。<a id="a-4s"></a>教汝一偈使夫无言。<a id="a-4t"></a>女闻欢喜。<a id="a-4u"></a>辞出而退。<a id="a-4v"></a>即语夫言。<a id="a-4w"></a>尊婆罗门。<a id="a-4x"></a>故从远来宜早发遣。<a id="a-4y"></a>夫即念言。<a id="a-4z"></a>如妇所说。<a id="a-50"></a>宜应早遣莫令久住。<a id="a-51"></a>恐言漏失损我不少。<a id="a-52"></a>便大与财物。<a id="a-53"></a>教妇作食自行供之。<a id="a-54"></a>夫为曹主求伴不在。<a id="a-55"></a>妇奉食讫。<a id="a-56"></a>礼足辞别请求先偈。<a id="a-57"></a>即教偈言。</p>
  <p id="a58">无亲游他方　　欺诳天下人</p>
  <p id="a59">粗食是常食　　细食复何嫌</p>
  <p id="a5A">今与汝此偈。<a id="a-5B"></a>若彼嗔恚。<a id="a-5C"></a>嫌食恶时。<a id="a-5D"></a>便在其边。<a id="a-5E"></a>背面微诵令其得闻。<a id="a-5F"></a>作是教已便还本国。<a id="a-5G"></a>是奴送主去已。<a id="a-5H"></a>每至食时。<a id="a-5I"></a>还复嗔恚。<a id="a-5J"></a>妇于夫边试诵其偈。<a id="a-5K"></a>夫闻是偈心即不喜。<a id="a-5L"></a>便作是念。<a id="a-5M"></a>咄是老物发我臭秽。<a id="a-5N"></a>从是已后。<a id="a-5O"></a>常作软语求妇不嗔。<a id="a-5P"></a>恐妇向人说其阴私。<a id="a-5Q"></a>佛告诸比丘。<a id="a-5R"></a>时本主弗卢醯婆罗门者。<a id="a-5S"></a>即我身是。<a id="a-5T"></a>时奴迦罗呵者。<a id="a-5U"></a>今阐陀比丘是。<a id="a-5V"></a>彼于尔时。<a id="a-5W"></a>已曾恃我凌他。<a id="a-5X"></a>今复如是。<a id="a-5Y"></a>恃我势力凌易他人也。</p>
  <p data-pb></p>
  <h2 id="a5Z">诈怖缘第五</h2>
  <p id="a5a">智度论云。<a id="a-5b"></a>一切诸法皆是虚诳。<a id="a-5c"></a>众生愚痴不识亲疏。<a id="a-5d"></a>嗔骂加害乃至夺命。<a id="a-5e"></a>起此重罪。<a id="a-5f"></a>故堕三涂受无量苦。<a id="a-5g"></a>譬如山中有一佛图。<a id="a-5h"></a>彼中有一别房。<a id="a-5i"></a>房中有鬼。<a id="a-5j"></a>来恐恼道人。<a id="a-5k"></a>是诸道人皆舍房去。<a id="a-5l"></a>有一客僧来。<a id="a-5m"></a>维那处分令住此空房。<a id="a-5n"></a>而语之言。<a id="a-5o"></a>此房中有鬼神喜恼人。<a id="a-5p"></a>能住中者住。<a id="a-5q"></a>客僧自以持戒力多闻故。<a id="a-5r"></a>言小鬼何所能为。<a id="a-5s"></a>我能伏之。<a id="a-5t"></a>即入房住。<a id="a-5u"></a>暮更有一僧来求此住处。<a id="a-5v"></a>维那亦令在此房住。<a id="a-5w"></a>亦语有鬼恼人。<a id="a-5x"></a>其人亦言。<a id="a-5y"></a>小鬼何所能为。<a id="a-5z"></a>我当伏之。<a id="a-60"></a>先入者闭户端坐待鬼。<a id="a-61"></a>后来者夜闇打门求入。<a id="a-62"></a>先入者谓为是鬼。<a id="a-63"></a>不为开户。<a id="a-64"></a>后来者极力打门。<a id="a-65"></a>在内道人以力拒之。<a id="a-66"></a>外者得胜排门得入。<a id="a-67"></a>内者打之外者亦打。<a id="a-68"></a>至旦相见。<a id="a-69"></a>乃是故旧同学。<a id="a-6A"></a>识已各相愧谢。<a id="a-6B"></a>众人云集笑而怪之。<a id="a-6C"></a>众生亦如是。<a id="a-6D"></a>五阴皆虚。<a id="a-6E"></a>无我无人。<a id="a-6F"></a>取相斗诤横加毒害。<a id="a-6G"></a>若披解在地。<a id="a-6H"></a>但有骨肉。<a id="a-6I"></a>无人无我。<a id="a-6J"></a>是故菩萨语众生言。<a id="a-6K"></a>汝等莫于根本空中斗诤。<a id="a-6L"></a>人身尚不可得。<a id="a-6M"></a>何况值佛。</p>
  <h2 id="a6N">诈畜缘第六</h2>
  <p id="a6O">如旧杂譬喻经云。<a id="a-6P"></a>昔有妇人。<a id="a-6Q"></a>富有金银。<a id="a-6R"></a>与男子交通。<a id="a-6S"></a>尽取金银衣物。<a id="a-6T"></a>相逐俱去。<a id="a-6U"></a>到一急水河边。<a id="a-6V"></a>男子语言。<a id="a-6W"></a>汝持财物来。<a id="a-6X"></a>我先度之当还迎汝。<a id="a-6Y"></a>男子度已。<a id="a-6Z"></a>便走不还。<a id="a-6a"></a>妇人独住水边忧苦。<a id="a-6b"></a>无人可救。<a id="a-6c"></a>唯见一野狐。<a id="a-6d"></a>捕得一雁。<a id="a-6e"></a>复见河鱼。<a id="a-6f"></a>舍雁取鱼。<a id="a-6g"></a>鱼既不得。<a id="a-6h"></a>复失本雁。<a id="a-6i"></a>妇语狐曰。<a id="a-6j"></a>汝何太痴。<a id="a-6k"></a>贪捕其两不得其一。<a id="a-6l"></a>狐言。<a id="a-6m"></a>我痴尚可。<a id="a-6n"></a>汝痴剧我也。<a id="a-6o"></a>又僧祇律云。<a id="a-6p"></a>佛告诸比丘。<a id="a-6q"></a>过去世时。<a id="a-6r"></a>非时连雨七日不止。<a id="a-6s"></a>诸放牧者七日不出。<a id="a-6t"></a>时有饿狼。<a id="a-6u"></a>饥行求食。<a id="a-6v"></a>遍历七村都无所得。<a id="a-6w"></a>便自克责。<a id="a-6x"></a>我何薄相。<a id="a-6y"></a>经历七村都无所得。<a id="a-6z"></a>不如守斋住还山林。<a id="a-70"></a>自于窟穴咒愿言。<a id="a-71"></a>使一切众生皆得安隐。<a id="a-72"></a>然后摄身安坐闭目。<a id="a-73"></a>帝释至斋日月。<a id="a-74"></a>乘伊罗白龙象观察世间持戒破戒。<a id="a-75"></a>到彼山窟。<a id="a-76"></a>见狼闭目思惟。<a id="a-77"></a>便作是念咄哉狼兽甚为奇特。<a id="a-78"></a>人尚无此心。<a id="a-79"></a>况此狼兽而能如是。<a id="a-7A"></a>便欲试之知其虚实。<a id="a-7B"></a>帝释即变身化为一羊。<a id="a-7C"></a>在窟前住。<a id="a-7D"></a>高声命群。<a id="a-7E"></a>狼时见羊便作是念。<a id="a-7F"></a>奇哉斋福。<a id="a-7G"></a>报应忽至。<a id="a-7H"></a>我游七村求食不获。<a id="a-7I"></a>今暂守斋。<a id="a-7J"></a>肴膳自来厨供已致。<a id="a-7K"></a>但当食已然后守斋。<a id="a-7L"></a>即便出穴往趣羊所。<a id="a-7M"></a>羊见狼来便惊[馬*奔]走。<a id="a-7N"></a>狼便寻逐羊去不住。<a id="a-7O"></a>追之既远。<a id="a-7P"></a>羊化为狗。<a id="a-7Q"></a>方口耽耳。<a id="a-7R"></a>反来逐狼。<a id="a-7S"></a>急声唤之。<a id="a-7T"></a>狼见狗来。<a id="a-7U"></a>惊怖还走。<a id="a-7V"></a>狗急追之劣乃得免。<a id="a-7W"></a>还至窟中。<a id="a-7X"></a>便作是念。<a id="a-7Y"></a>我欲食彼返欲啖我。<a id="a-7Z"></a>尔时帝释。<a id="a-7a"></a>便于狼前。<a id="a-7b"></a>作跛脚羊。<a id="a-7c"></a>鸣唤而住。<a id="a-7d"></a>狼作是念。<a id="a-7e"></a>前者是狗。<a id="a-7f"></a>我饥闷眼华。<a id="a-7g"></a>谓为是羊。<a id="a-7h"></a>今所见者此真是羊。<a id="a-7i"></a>复更谛观。<a id="a-7j"></a>看耳角尾真实是羊。<a id="a-7k"></a>便出往趣。<a id="a-7l"></a>羊复惊走。<a id="a-7m"></a>奔逐垂得复化作狗。<a id="a-7n"></a>返还逐狼亦复如前。<a id="a-7o"></a>我欲食彼返欲见啖。<a id="a-7p"></a>时天帝释。<a id="a-7q"></a>即于狼前。<a id="a-7r"></a>化为羔子鸣群唤母。<a id="a-7s"></a>狼便嗔言。<a id="a-7t"></a>汝作肉段我尚不出。<a id="a-7u"></a>况为羔子而欲见欺。<a id="a-7v"></a>还更守斋静心思惟。<a id="a-7w"></a>时天帝释。<a id="a-7x"></a>知狼心念还斋。<a id="a-7y"></a>犹作羊羔于狼前住。<a id="a-7z"></a>狼便说偈言。</p>
  <p id="a80">若真实为羊　　犹故不能出</p>
  <p id="a81">况复作虚妄　　如前恐怖我</p>
  <p id="a82">见我还斋已　　汝复来见试</p>
  <p id="a83">假使为肉段　　犹尚不可信</p>
  <p id="a84">况作羊羔子　　而诈唤咩咩</p>
  <p id="a85">于是世尊而说偈言。</p>
  <p id="a86">若有出家人　　持戒心轻漂</p>
  <p id="a87">不能舍利养　　犹如狼守斋</p>
  <p id="a88">又五分律云。<a id="a-89"></a>佛告诸比丘。<a id="a-8A"></a>乃往古昔。<a id="a-8B"></a>有一摩纳。<a id="a-8C"></a>在山窟中诵刹利书。<a id="a-8D"></a>有一野狐住其左右。<a id="a-8E"></a>专听诵书心有所解。<a id="a-8F"></a>作是念言。<a id="a-8G"></a>我解此书语。<a id="a-8H"></a>足堪作诸兽中王。<a id="a-8I"></a>作是念已。<a id="a-8J"></a>便起游行。<a id="a-8K"></a>逢羸瘦野狐。<a id="a-8L"></a>便欲杀之。<a id="a-8M"></a>彼言。<a id="a-8N"></a>何故杀我。<a id="a-8O"></a>答言。<a id="a-8P"></a>我是兽王。<a id="a-8Q"></a>汝不伏我是以相杀。<a id="a-8R"></a>彼言。<a id="a-8S"></a>愿莫杀我。<a id="a-8T"></a>我当随从。<a id="a-8U"></a>于是二狐便共游行。<a id="a-8V"></a>复逢一狐。<a id="a-8W"></a>又欲杀之。<a id="a-8X"></a>问答如上。<a id="a-8Y"></a>亦言随从。<a id="a-8Z"></a>如是展转伏一切狐。<a id="a-8a"></a>便以群狐伏一切象。<a id="a-8b"></a>复以众象伏一切虎。<a id="a-8c"></a>复以众虎伏一切师子。<a id="a-8d"></a>遂权得为王。<a id="a-8e"></a>既作王已。<a id="a-8f"></a>复作是念。<a id="a-8g"></a>我今为兽中王不应以兽为妇。<a id="a-8h"></a>便乘白象。<a id="a-8i"></a>率诸群兽不可称数。<a id="a-8j"></a>围迦夷城数千匝。<a id="a-8k"></a>王遣使问。<a id="a-8l"></a>汝诸群兽。<a id="a-8m"></a>何故如是。<a id="a-8n"></a>野狐答言。<a id="a-8o"></a>我是兽王。<a id="a-8p"></a>应娶汝女。<a id="a-8q"></a>与我者善。<a id="a-8r"></a>若不与我当灭汝国。<a id="a-8s"></a>还白如此。<a id="a-8t"></a>王集群臣共议唯除一臣。<a id="a-8u"></a>皆云应与。<a id="a-8v"></a>所以者何。<a id="a-8w"></a>国之所恃。<a id="a-8x"></a>唯赖象马。<a id="a-8y"></a>我有象马。<a id="a-8z"></a>彼有师子。<a id="a-90"></a>象马闻气惶怖伏地。<a id="a-91"></a>战必不如为兽所灭。<a id="a-92"></a>何惜一女而丧一国。<a id="a-93"></a>时一大臣聪睿远略。<a id="a-94"></a>而白王言。<a id="a-95"></a>臣观古今。<a id="a-96"></a>未曾闻见人王之女与下贱兽。<a id="a-97"></a>臣虽闇昧。<a id="a-98"></a>要杀此狐。<a id="a-99"></a>使诸群兽各各散走。<a id="a-9A"></a>王即问言。<a id="a-9B"></a>计将焉出。<a id="a-9C"></a>大臣答言。<a id="a-9D"></a>王但克期战日。<a id="a-9E"></a>先当从彼求索一愿。<a id="a-9F"></a>愿令师子先战后吼。<a id="a-9G"></a>彼谓吾畏。<a id="a-9H"></a>必令师子先吼后战。<a id="a-9I"></a>王至战日。<a id="a-9J"></a>当敕城内人畜皆令塞耳。<a id="a-9K"></a>王用其语。<a id="a-9L"></a>还使克期并求上愿。<a id="a-9M"></a>至于战日复遣信求。<a id="a-9N"></a>然后出军。<a id="a-9O"></a>军锋欲交。<a id="a-9P"></a>野狐果令师子先吼。<a id="a-9Q"></a>野狐闻之心破七分。<a id="a-9R"></a>便于象上坠落于地。<a id="a-9S"></a>于是群兽一时散走。<a id="a-9T"></a>佛以是事。<a id="a-9U"></a>而说偈言。</p>
  <p id="a9V">野狐憍慢盛　　欲求其眷属</p>
  <p id="a9W">行到迦夷城　　自称是兽王</p>
  <p id="a9X">人憍亦如是　　规统于徒众</p>
  <p id="a9Y">在摩竭之国　　法主以自号</p>
  <p id="a9Z">尔时迦夷王者我身是。<a id="a-9a"></a>聪睿大臣者舍利弗是。<a id="a-9b"></a>野狐王者调达是。<a id="a-9c"></a>告诸比丘。<a id="a-9d"></a>调达往昔诈得眷属。<a id="a-9e"></a>今亦如是。<a id="a-9f"></a>故佛说偈云。</p>
  <p id="a9g">善人共会易　　恶人善会难</p>
  <p id="a9h">恶人共会易　　善人共会难</p>
  <p id="a9i">又佛本行经云。<a id="a-9j"></a>尔时佛告诸比丘言。<a id="a-9k"></a>我念往昔。<a id="a-9l"></a>有一河名波利耶多(隋言彼节)时彼河岸有一人。<a id="a-9m"></a>是结华鬘师。<a id="a-9n"></a>其人有园在彼河侧。<a id="a-9o"></a>而彼河内。<a id="a-9p"></a>时有一龟。<a id="a-9q"></a>从水而出。<a id="a-9r"></a>至华园中求食而行。<a id="a-9s"></a>处处经历。<a id="a-9t"></a>蹋坏其华。<a id="a-9u"></a>时彼园主。<a id="a-9v"></a>见龟坏华。<a id="a-9w"></a>园主即。<a id="a-9x"></a>捉置于一筐箧中。<a id="a-9y"></a>将欲杀食。<a id="a-9z"></a>彼龟作念。<a id="a-A0"></a>云何得脱此难。<a id="a-A1"></a>作何方便诳此园主。<a id="a-A2"></a>即向园主。<a id="a-A3"></a>而说偈言。</p>
  <p id="aA4">我从水出身有泥　　汝且置华洗我体</p>
  <p id="aA5">我身既有泥不净　　恐畏污汝箧及华</p>
  <p id="aA6">时彼园主。<a id="a-A7"></a>作如是念。<a id="a-A8"></a>善哉此龟。<a id="a-A9"></a>善言教我。<a id="a-AA"></a>今不得不取其言。<a id="a-AB"></a>我洗其身。<a id="a-AC"></a>勿令泥污我之华箧。<a id="a-AD"></a>作是念已。<a id="a-AE"></a>即手执龟。<a id="a-AF"></a>将向水所欲洗龟身。<a id="a-AG"></a>是时彼人。<a id="a-AH"></a>即提龟出置于石上。<a id="a-AI"></a>抄水欲洗。<a id="a-AJ"></a>是时彼龟。<a id="a-AK"></a>出大筋力忽投没水。<a id="a-AL"></a>时华鬘师。<a id="a-AM"></a>见龟没水作如是言。<a id="a-AN"></a>奇哉是龟。<a id="a-AO"></a>乃能如是诳逗于我。<a id="a-AP"></a>我今还可诱诳是龟使令出水。<a id="a-AQ"></a>时华鬘师。<a id="a-AR"></a>即向彼龟。<a id="a-AS"></a>而说偈言。</p>
  <p id="aAT">贤龟谛听我作意　　汝今新旧甚众多</p>
  <p id="aAU">我作华鬘系汝咽　　恣汝归家作喜乐</p>
  <p id="aAV">尔时彼龟。<a id="a-AW"></a>作如是念。<a id="a-AX"></a>此华鬘师妄语诳我。<a id="a-AY"></a>彼母患着床。<a id="a-AZ"></a>其妇采华造鬘。<a id="a-Aa"></a>欲卖以用活。<a id="a-Ab"></a>命今作是言。<a id="a-Ac"></a>定是诳我欲食我。<a id="a-Ad"></a>故诱我出耳。<a id="a-Ae"></a>是时彼龟。<a id="a-Af"></a>向华鬘师。<a id="a-Ag"></a>而说偈言。</p>
  <p id="aAh">汝家造酒欲会亲　　广作种种诸味食</p>
  <p id="aAi">汝至家内作是说　　龟肉煮已脂糁头</p>
  <p id="aAj">尔时佛告诸比丘言。<a id="a-Ak"></a>汝诸比丘。<a id="a-Al"></a>欲知彼时入水龟者。<a id="a-Am"></a>我身是也。<a id="a-An"></a>华鬘师者。<a id="a-Ao"></a>魔波旬是。<a id="a-Ap"></a>其于尔时。<a id="a-Aq"></a>欲诳惑于我。<a id="a-Ar"></a>而不能着。<a id="a-As"></a>今复欲诳。<a id="a-At"></a>何由可得。<a id="a-Au"></a>又佛告诸比丘言。<a id="a-Av"></a>我念往昔于大海中。<a id="a-Aw"></a>有一大虬。<a id="a-Ax"></a>其虬有妇身正怀妊。<a id="a-Ay"></a>忽然思欲猕猴心食。<a id="a-Az"></a>以是因缘。<a id="a-B0"></a>其身羸瘦痿黄。<a id="a-B1"></a>宛转战慓不安。<a id="a-B2"></a>时彼特虬。<a id="a-B3"></a>见妇身体。<a id="a-B4"></a>如是羸瘦无有颜色。<a id="a-B5"></a>见已问言。<a id="a-B6"></a>贤善仁者。<a id="a-B7"></a>汝何所患。<a id="a-B8"></a>欲思何食。<a id="a-B9"></a>我不闻汝从我索食。<a id="a-BA"></a>何故如是。<a id="a-BB"></a>时其[牛*孛]虬默然不报。<a id="a-BC"></a>其夫复问。<a id="a-BD"></a>汝今何故不向我道。<a id="a-BE"></a>妇报夫言。<a id="a-BF"></a>汝若能与我。<a id="a-BG"></a>随心所愿。<a id="a-BH"></a>我当说之。<a id="a-BI"></a>若不能者。<a id="a-BJ"></a>我何假说。<a id="a-BK"></a>夫复答言。<a id="a-BL"></a>汝但说看若可得理。<a id="a-BM"></a>我当方便会觅令得。<a id="a-BN"></a>妇即语言。<a id="a-BO"></a>我今意思猕猴心食。<a id="a-BP"></a>汝能得不。<a id="a-BQ"></a>夫即报言。<a id="a-BR"></a>汝所须者。<a id="a-BS"></a>此事甚难。<a id="a-BT"></a>所以者何。<a id="a-BU"></a>我居大海。<a id="a-BV"></a>猴在山树。<a id="a-BW"></a>何由可得。<a id="a-BX"></a>妇言奈何。<a id="a-BY"></a>若不得是物此胎必堕。<a id="a-BZ"></a>我身不久恐取命终。<a id="a-Ba"></a>是时其夫。<a id="a-Bb"></a>复语妇言。<a id="a-Bc"></a>贤善仁者。<a id="a-Bd"></a>汝且容忍。<a id="a-Be"></a>我今求去。<a id="a-Bf"></a>若成此事。<a id="a-Bg"></a>深不可言。<a id="a-Bh"></a>则我与汝。<a id="a-Bi"></a>并皆庆快。<a id="a-Bj"></a>尔时彼虬。<a id="a-Bk"></a>即从海出至于岸上。<a id="a-Bl"></a>去岸不远。<a id="a-Bm"></a>有一大树。<a id="a-Bn"></a>名优昙婆罗(隋言水愿)时彼树上有一大猕猴。<a id="a-Bo"></a>在于树头取果子食。<a id="a-Bp"></a>是时彼虬。<a id="a-Bq"></a>既见猕猴在树上坐食于树子。<a id="a-Br"></a>见已渐到于树下。<a id="a-Bs"></a>到已即便共相慰喻。<a id="a-Bt"></a>以美语言。<a id="a-Bu"></a>问讯猕猴。<a id="a-Bv"></a>善哉善哉。<a id="a-Bw"></a>婆私师吒。<a id="a-Bx"></a>在此树上作于何事。<a id="a-By"></a>不甚辛勤受苦恼耶。<a id="a-Bz"></a>求食易得无疲倦不。<a id="a-C0"></a>猕猴报言。<a id="a-C1"></a>如是仁者。<a id="a-C2"></a>我今不大受于苦恼。<a id="a-C3"></a>虬复重更语猕猴言。<a id="a-C4"></a>汝在此处。<a id="a-C5"></a>何所食啖。<a id="a-C6"></a>猕猴报言。<a id="a-C7"></a>我在优昙婆罗树上食啖其子。<a id="a-C8"></a>是时虬复语猕猴言。<a id="a-C9"></a>我今见汝。<a id="a-CA"></a>甚大欢喜。<a id="a-CB"></a>遍满身体。<a id="a-CC"></a>不能自胜。<a id="a-CD"></a>我欲将汝作于善友。<a id="a-CE"></a>共相爱敬汝取我语。<a id="a-CF"></a>何须住此。<a id="a-CG"></a>又复此树子少无多。<a id="a-CH"></a>云何乃能此处愿乐。<a id="a-CI"></a>汝可下来随逐于我。<a id="a-CJ"></a>我当将汝渡海。<a id="a-CK"></a>彼岸别有大林。<a id="a-CL"></a>种种诸树华果丰饶。<a id="a-CM"></a>猕猴问言。<a id="a-CN"></a>我云何得至彼处。<a id="a-CO"></a>海水深广。<a id="a-CP"></a>甚难越。<a id="a-CQ"></a>渡云何堪渡。<a id="a-CR"></a>是时彼虬。<a id="a-CS"></a>报猕猴言。<a id="a-CT"></a>我背负汝。<a id="a-CU"></a>将渡彼岸。<a id="a-CV"></a>汝今但当从树下来骑我背上。<a id="a-CW"></a>尔时猕猴心无定故。<a id="a-CX"></a>狭劣愚痴。<a id="a-CY"></a>心生欢喜。<a id="a-CZ"></a>从树而下。<a id="a-Ca"></a>上虬背上欲随虬去。<a id="a-Cb"></a>其虬内心生如是念。<a id="a-Cc"></a>善哉善哉。<a id="a-Cd"></a>我愿已成。<a id="a-Ce"></a>即欲相将至自居处。<a id="a-Cf"></a>及猕猴俱没于水。<a id="a-Cg"></a>猴问虬言。<a id="a-Ch"></a>善友何故忽没于水。<a id="a-Ci"></a>虬即报言。<a id="a-Cj"></a>我妇怀妊。<a id="a-Ck"></a>彼如是思。<a id="a-Cl"></a>欲食汝心。<a id="a-Cm"></a>以是因缘我将汝来。<a id="a-Cn"></a>尔时猕猴。<a id="a-Co"></a>作如是念。<a id="a-Cp"></a>呜呼我今甚不吉利。<a id="a-Cq"></a>自取磨灭。<a id="a-Cr"></a>作何方便。<a id="a-Cs"></a>而得免此急速厄难不失身命。<a id="a-Ct"></a>复如是念。<a id="a-Cu"></a>我须诳虬。<a id="a-Cv"></a>作是念已。<a id="a-Cw"></a>而语虬言。<a id="a-Cx"></a>仁者善友。<a id="a-Cy"></a>我心留在优昙婆罗树上。<a id="a-Cz"></a>寄着不持将行。<a id="a-D0"></a>仁于当时。<a id="a-D1"></a>云何不依实语。<a id="a-D2"></a>我知尔须我心。<a id="a-D3"></a>我于当时即将相随。<a id="a-D4"></a>善友还回放我。<a id="a-D5"></a>取心得已还来。<a id="a-D6"></a>尔时彼虬。<a id="a-D7"></a>闻猕猴语已。<a id="a-D8"></a>二俱还出。<a id="a-D9"></a>猕猴见虬欲出水岸。<a id="a-DA"></a>是时猕猴。<a id="a-DB"></a>努力奋迅。<a id="a-DC"></a>捷疾跳踯。<a id="a-DD"></a>出大筋力。<a id="a-DE"></a>从虬背上跳下。<a id="a-DF"></a>上彼优昙大树之上。<a id="a-DG"></a>其虬在下。<a id="a-DH"></a>少时停待。<a id="a-DI"></a>见猴淹迟不下。<a id="a-DJ"></a>而语之言。<a id="a-DK"></a>亲密善友。<a id="a-DL"></a>汝速下来。<a id="a-DM"></a>共汝相随至于我家。<a id="a-DN"></a>猕猴默然不肯下树。<a id="a-DO"></a>虬见猕猴经久不下。<a id="a-DP"></a>而说偈言。</p>
  <p id="aDQ">善友猕猴得心已　　愿从树上速下来</p>
  <p id="aDR">我当送汝至彼林　　多饶种种诸果处</p>
  <p id="aDS">尔时猕猴作是思惟。<a id="a-DT"></a>此虬无智。<a id="a-DU"></a>即说偈言。</p>
  <p id="aDV">汝虬计校虽能宽　　而心智虑甚狭劣</p>
  <p id="aDW">汝但审谛自思忖　　一切众类谁无心</p>
  <p id="aDX">彼林虽复子丰饶　　及诸庵罗等妙果</p>
  <p id="aDY">我今意实不在彼　　宁自食此优昙婆</p>
  <p id="aDZ">尔时佛告诸比丘言。<a id="a-Da"></a>当知彼时大猕猴者。<a id="a-Db"></a>我身是也。<a id="a-Dc"></a>彼虬者。<a id="a-Dd"></a>魔波旬是。<a id="a-De"></a>彼时犹尚诳惑于我。<a id="a-Df"></a>而不能得。<a id="a-Dg"></a>今复欲将世间五欲之事。<a id="a-Dh"></a>而来诱我。<a id="a-Di"></a>岂能动我此之坐处。</p>
  <p id="aDj">又杂宝藏经云。<a id="a-Dk"></a>昔有乌枭共相怨憎。<a id="a-Dl"></a>乌待昼日。<a id="a-Dm"></a>知枭无见。<a id="a-Dn"></a>踏杀群枭散食其肉。<a id="a-Do"></a>枭便于夜。<a id="a-Dp"></a>知乌眼闇。<a id="a-Dq"></a>复啄群乌。<a id="a-Dr"></a>开啄其腹亦复散食。<a id="a-Ds"></a>畏昼畏夜无有竟已。<a id="a-Dt"></a>有一智乌语众乌言。<a id="a-Du"></a>已为怨憎不可求解。<a id="a-Dv"></a>终相诛灭势不两全。<a id="a-Dw"></a>宜作方便。<a id="a-Dx"></a>弥覆诸枭。<a id="a-Dy"></a>然后我等可得欢乐。<a id="a-Dz"></a>若其不尔终为所败。<a id="a-E0"></a>众乌答言。<a id="a-E1"></a>当作何方得灭仇贼。<a id="a-E2"></a>智乌答言。<a id="a-E3"></a>尔等众乌。<a id="a-E4"></a>拔我毛羽啄破我头。<a id="a-E5"></a>我当设计要令弥覆。<a id="a-E6"></a>即如其言。<a id="a-E7"></a>燋悴形容。<a id="a-E8"></a>向枭穴外而自悲鸣。<a id="a-E9"></a>闻其声已便言。<a id="a-EA"></a>今尔何故破伤来至我所。<a id="a-EB"></a>乌语枭言。<a id="a-EC"></a>众乌仇我。<a id="a-ED"></a>不得生活。<a id="a-EE"></a>故来相投以避怨恶。<a id="a-EF"></a>时枭怜愍。<a id="a-EG"></a>遂便养给。<a id="a-EH"></a>恒与残肉。<a id="a-EI"></a>日月转久毛羽平复。<a id="a-EJ"></a>乌作微计。<a id="a-EK"></a>衔干树枝并诸草木。<a id="a-EL"></a>着枭穴中。<a id="a-EM"></a>似如报恩。<a id="a-EN"></a>枭语乌言。<a id="a-EO"></a>何用是为。<a id="a-EP"></a>乌即答言。<a id="a-EQ"></a>孔穴之中。<a id="a-ER"></a>纯是冷石。<a id="a-ES"></a>用此草木。<a id="a-ET"></a>以御风寒。<a id="a-EU"></a>枭以为尔默然不答。<a id="a-EV"></a>而乌于是即求守穴孔。<a id="a-EW"></a>诈给使令用报恩养。<a id="a-EX"></a>时会暴雪。<a id="a-EY"></a>寒风猛盛。<a id="a-EZ"></a>众枭率尔来集孔中。<a id="a-Ea"></a>乌得其便寻生欢喜。<a id="a-Eb"></a>衔牧人火用烧枭孔。<a id="a-Ec"></a>众枭一时于孔焚灭。<a id="a-Ed"></a>尔时诸天。<a id="a-Ee"></a>说偈言曰。</p>
  <p id="aEf">诸有宿嫌处　　不应生体信</p>
  <p id="aEg">如乌诈托善　　焚灭兔枭身</p>
  <p id="aEh">又六度集经云。<a id="a-Ei"></a>昔者菩萨。<a id="a-Ej"></a>为孔雀王。<a id="a-Ek"></a>从妻五百。<a id="a-El"></a>弃其旧匹。<a id="a-Em"></a>欲娶青雀为妻。<a id="a-En"></a>其青雀唯食甘露好果。<a id="a-Eo"></a>孔雀为妻日行取之。<a id="a-Ep"></a>其国王夫人有疾。<a id="a-Eq"></a>梦睹孔雀。<a id="a-Er"></a>云其肉可为药。<a id="a-Es"></a>寤已启闻。<a id="a-Et"></a>王令猎士疾行索之。<a id="a-Eu"></a>夫人曰。<a id="a-Ev"></a>有能得之者。<a id="a-Ew"></a>娉以季女。<a id="a-Ex"></a>赐金千斤。<a id="a-Ey"></a>国诸猎士。<a id="a-Ez"></a>分布行索。<a id="a-F0"></a>睹孔雀王。<a id="a-F1"></a>从一青雀。<a id="a-F2"></a>在常食处。<a id="a-F3"></a>即以蜜麨。<a id="a-F4"></a>每处涂树。<a id="a-F5"></a>孔雀辄取。<a id="a-F6"></a>以供其妻。<a id="a-F7"></a>射师以蜜糗涂身。<a id="a-F8"></a>踞坐而候。<a id="a-F9"></a>孔雀取糗。<a id="a-FA"></a>人应获之焉。<a id="a-FB"></a>孔雀曰。<a id="a-FC"></a>子之勤身。<a id="a-FD"></a>必为利也。<a id="a-FE"></a>吾示子金山。<a id="a-FF"></a>可为无尽之宝。<a id="a-FG"></a>子原吾命矣。<a id="a-FH"></a>腊者又曰。<a id="a-FI"></a>大王赐吾千斤金。<a id="a-FJ"></a>妻以季女。<a id="a-FK"></a>岂信汝言乎。<a id="a-FL"></a>克以送献汝矣。<a id="a-FM"></a>孔雀曰。<a id="a-FN"></a>大王怀仁润无不周。<a id="a-FO"></a>愿纳微言。<a id="a-FP"></a>乞得少水吾以慈咒。<a id="a-FQ"></a>服之疾疗矣。<a id="a-FR"></a>若其无效受罪不晚。<a id="a-FS"></a>王顺其意。<a id="a-FT"></a>夫人服之。<a id="a-FU"></a>众疾皆疗华色炜晔宫人皆然。<a id="a-FV"></a>举国叹王弘慈活孔雀之命。<a id="a-FW"></a>获延一国之寿。<a id="a-FX"></a>孔雀曰。<a id="a-FY"></a>愿得投身于彼大湖。<a id="a-FZ"></a>并咒其水。<a id="a-Fa"></a>率土黎民众疾可疗。<a id="a-Fb"></a>若有疑望。<a id="a-Fc"></a>愿以杖捶吾足。<a id="a-Fd"></a>王曰许可。<a id="a-Fe"></a>孔雀如之。<a id="a-Ff"></a>国人饮水。<a id="a-Fg"></a>并皆得力。<a id="a-Fh"></a>聋听盲视。<a id="a-Fi"></a>哑语癖申。<a id="a-Fj"></a>众疾皆然。<a id="a-Fk"></a>夫人疾除。<a id="a-Fl"></a>国人并得无病兼无害。<a id="a-Fm"></a>孔雀之心。<a id="a-Fn"></a>孔雀具知。<a id="a-Fo"></a>向王陈曰。<a id="a-Fp"></a>受王生润之恩。<a id="a-Fq"></a>吾报济一国之命。<a id="a-Fr"></a>报毕乞退。<a id="a-Fs"></a>王曰。<a id="a-Ft"></a>可尔。<a id="a-Fu"></a>雀即翔飞升树重曰。<a id="a-Fv"></a>天下有三痴。<a id="a-Fw"></a>王曰。<a id="a-Fx"></a>何谓三耶。<a id="a-Fy"></a>一者吾痴。<a id="a-Fz"></a>二者猎士痴。<a id="a-G0"></a>三者大王痴。<a id="a-G1"></a>王曰。<a id="a-G2"></a>愿释之也。<a id="a-G3"></a>雀曰。<a id="a-G4"></a>诸佛重戒以色为火。<a id="a-G5"></a>烧身危命。<a id="a-G6"></a>贪色之由也。<a id="a-G7"></a>吾舍五百供养之妻。<a id="a-G8"></a>而贪青雀。<a id="a-G9"></a>索食供之有如仆使。<a id="a-GA"></a>为狂网所得。<a id="a-GB"></a>殆危身命。<a id="a-GC"></a>斯吾痴也。<a id="a-GD"></a>猎者之痴。<a id="a-GE"></a>吾至诚之言。<a id="a-GF"></a>舍一山之金。<a id="a-GG"></a>弃无穷之宝。<a id="a-GH"></a>信夫人邪伪之欺。<a id="a-GI"></a>望季女之妻。<a id="a-GJ"></a>睹世狂愚皆斯类矣。<a id="a-GK"></a>损佛真诚之戒。<a id="a-GL"></a>信鬼魅之欺。<a id="a-GM"></a>酒药淫乱。<a id="a-GN"></a>或受破门之祸。<a id="a-GO"></a>或死入太山其苦无数。<a id="a-GP"></a>思还为人。<a id="a-GQ"></a>犹无羽之鸟欲飞升天。<a id="a-GR"></a>岂不难哉。<a id="a-GS"></a>淫妇之妖蛊喻彼魑魅。<a id="a-GT"></a>靡不由之亡国危身。<a id="a-GU"></a>而愚夫尊之万言无一诚也。<a id="a-GV"></a>而射师信之。<a id="a-GW"></a>斯谓猎者愚矣。<a id="a-GX"></a>王得天医除一国疾。<a id="a-GY"></a>诸毒都灭颜如盛华。<a id="a-GZ"></a>巨细欣赖。<a id="a-Ga"></a>而王放之。<a id="a-Gb"></a>斯谓王愚矣。<a id="a-Gc"></a>佛告舍利弗。<a id="a-Gd"></a>孔雀王者。<a id="a-Ge"></a>自是之后周旋八方。<a id="a-Gf"></a>辄以神药。<a id="a-Gg"></a>慈心布施愈众生病。<a id="a-Gh"></a>孔雀王者。<a id="a-Gi"></a>吾身也。<a id="a-Gj"></a>国王者。<a id="a-Gk"></a>舍利弗是。<a id="a-Gl"></a>猎师者。<a id="a-Gm"></a>调达是也。<a id="a-Gn"></a>夫人者。<a id="a-Go"></a>调达妇是。<a id="a-Gp"></a>菩萨慈慧度无极。<a id="a-Gq"></a>行布施如是。</p>
  <p id="aGr">又杂宝藏经云。<a id="a-Gs"></a>佛言乃往过去时。<a id="a-Gt"></a>有莲华池。<a id="a-Gu"></a>多有水鸟在中而住。<a id="a-Gv"></a>时有鹳雀。<a id="a-Gw"></a>在于池中。<a id="a-Gx"></a>徐步举脚。<a id="a-Gy"></a>诸鸟皆言。<a id="a-Gz"></a>此鸟善行威仪徐序。<a id="a-H0"></a>不恼水性。<a id="a-H1"></a>时有白鹅。<a id="a-H2"></a>而说偈言。</p>
  <p id="aH3">举脚而徐步　　音声极柔软</p>
  <p id="aH4">欺诳于世间　　谁不知谄诈</p>
  <p id="aH5">鹳雀语言。<a id="a-H6"></a>何为作此语。<a id="a-H7"></a>来共作亲善。<a id="a-H8"></a>白鹅答言。<a id="a-H9"></a>我知汝谄诈。<a id="a-HA"></a>终不亲善。<a id="a-HB"></a>汝欲知尔时鹅王者。<a id="a-HC"></a>即我身是也。<a id="a-HD"></a>尔时鹳雀者。<a id="a-HE"></a>今提婆达多是也。</p>
  <p id="aHF">又杂宝藏经云。<a id="a-HG"></a>佛言。<a id="a-HH"></a>于过去世。<a id="a-HI"></a>雪山之侧。<a id="a-HJ"></a>有山鸡王。<a id="a-HK"></a>多将鸡众而随从之。<a id="a-HL"></a>鸡冠极赤身体甚白。<a id="a-HM"></a>语诸鸡言。<a id="a-HN"></a>汝等远离城邑聚落。<a id="a-HO"></a>莫与人民之所啖食。<a id="a-HP"></a>我等。<a id="a-HQ"></a>多诸怨嫉好自慎护。<a id="a-HR"></a>时聚落中。<a id="a-HS"></a>有一猫子。<a id="a-HT"></a>闻彼有鸡。<a id="a-HU"></a>便往趣之在于树下。<a id="a-HV"></a>徐行低视而语鸡言。<a id="a-HW"></a>我为汝妇。<a id="a-HX"></a>汝为我夫。<a id="a-HY"></a>而汝身形端正。<a id="a-HZ"></a>可爱。<a id="a-Ha"></a>头上冠赤身体俱白。<a id="a-Hb"></a>我相承事。<a id="a-Hc"></a>安隐快乐。<a id="a-Hd"></a>鸡即说偈言。</p>
  <p id="aHe">猫子黄眼愚小物　　触事怀害欲啖食</p>
  <p id="aHf">不见有畜如此妇　　而得寿命安隐者</p>
  <p id="aHg">尔时鸡者。<a id="a-Hh"></a>我身是也。<a id="a-Hi"></a>昔时猫者。<a id="a-Hj"></a>提婆达多是也。<a id="a-Hk"></a>昔于过去。<a id="a-Hl"></a>欲诱诳我。<a id="a-Hm"></a>今日亦复欲诱诳我。<a id="a-Hn"></a>索我徒众。</p>
  <p id="aHo">颂曰。</p>
  <p id="aHp">奸情诈痴　　令信匪疑　　伪现依附</p>
  <p id="aHq">妄纳相依　　外亲内损　　夙夜侵移</p>
  <p id="aHr">久共同住　　方觉渐衰</p>
  <p data-pb></p>
  <h2 id="aHs">堕慢部第二十五(此有三缘)</h2>
  <p id="aHt">意缘 引证缘 立志缘。</p>
  <p data-pb></p>
  <h2 id="aHu">述意缘第一</h2>
  <p id="aHv">夫人所以不得道者。<a id="a-Hw"></a>由于心神昏堕。<a id="a-Hx"></a>心神所以昏堕。<a id="a-Hy"></a>由于外物扰之者多。<a id="a-Hz"></a>其事略三。<a id="a-I0"></a>一则势利荣名。<a id="a-I1"></a>二则妖妍靡曼。<a id="a-I2"></a>三则甘脂肥浓。<a id="a-I3"></a>荣名虽日用。<a id="a-I4"></a>于心要无晷刻之累。<a id="a-I5"></a>妖妍靡曼。<a id="a-I6"></a>方之已深。<a id="a-I7"></a>甘脂肥浓。<a id="a-I8"></a>为累甚切。<a id="a-I9"></a>万事云云。<a id="a-IA"></a>皆三者之支叶耳。<a id="a-IB"></a>圣人知不断此三事故。<a id="a-IC"></a>求道无从可得。<a id="a-ID"></a>如水火拥之聚之。<a id="a-IE"></a>则其用弥全。<a id="a-IF"></a>决之散之。<a id="a-IG"></a>则其劳弥薄。<a id="a-IH"></a>故论云。<a id="a-II"></a>质微则势重。<a id="a-IJ"></a>质重则势微。<a id="a-IK"></a>是以思之测之。<a id="a-IL"></a>寔由勤功。<a id="a-IM"></a>而悟道。<a id="a-IN"></a>堕之慢之。<a id="a-IO"></a>良因贪声色。<a id="a-IP"></a>而障圣。<a id="a-IQ"></a>所以释氏。<a id="a-IR"></a>震法鼓于鹿苑。<a id="a-IS"></a>夫子扬德音于鄹鲁。<a id="a-IT"></a>尚耳目所不闻。<a id="a-IU"></a>岂心识之能契也。</p>
  <h2 id="aIV">引证缘第二</h2>
  <p id="aIW">如萨婆多论云。<a id="a-IX"></a>波罗提木叉之戒。<a id="a-IY"></a>五道而言。<a id="a-IZ"></a>唯人道得戒。<a id="a-Ia"></a>余四不得。<a id="a-Ib"></a>如天道。<a id="a-Ic"></a>以着乐深重不能得戒。<a id="a-Id"></a>如昔一时大目连。<a id="a-Ie"></a>以弟子有病。<a id="a-If"></a>上忉利天以问耆婆。<a id="a-Ig"></a>正值诸天入欢喜园。<a id="a-Ih"></a>尔时目连。<a id="a-Ii"></a>在于路侧立待。<a id="a-Ij"></a>一切诸天。<a id="a-Ik"></a>无顾看者。<a id="a-Il"></a>唯耆婆后至。<a id="a-Im"></a>顾见目连。<a id="a-In"></a>向举一手乘车直过。<a id="a-Io"></a>目连自念。<a id="a-Ip"></a>此本人间是我弟子。<a id="a-Iq"></a>今受天福。<a id="a-Ir"></a>以着天乐都失本心。<a id="a-Is"></a>即以神力制车令住。<a id="a-It"></a>耆婆下车。<a id="a-Iu"></a>礼目连足。<a id="a-Iv"></a>目连种种因缘呵责。<a id="a-Iw"></a>耆婆答目连曰。<a id="a-Ix"></a>以我人中为大德弟子。<a id="a-Iy"></a>是故举手问讯。<a id="a-Iz"></a>颇见诸天。<a id="a-J0"></a>有尔者不。<a id="a-J1"></a>尔时目连。<a id="a-J2"></a>劝诫释提桓因。<a id="a-J3"></a>佛世难值。<a id="a-J4"></a>何不数数相近。<a id="a-J5"></a>咨受正法。<a id="a-J6"></a>帝释欲解目连意。<a id="a-J7"></a>故遣使敕一天子令来。<a id="a-J8"></a>返覆三唤犹故不来。<a id="a-J9"></a>后不应已而来。<a id="a-JA"></a>帝白目连曰。<a id="a-JB"></a>此天子。<a id="a-JC"></a>唯有一天女一伎乐。<a id="a-JD"></a>以自娱乐。<a id="a-JE"></a>以染欲情深。<a id="a-JF"></a>虽复命重不能自割。<a id="a-JG"></a>故不肯来。<a id="a-JH"></a>况作天王。<a id="a-JI"></a>种种宫观无数天女。<a id="a-JJ"></a>须食自然百味。<a id="a-JK"></a>百千伎乐以自娱乐。<a id="a-JL"></a>视东忘西。<a id="a-JM"></a>虽知佛世难遇正法难闻。<a id="a-JN"></a>而以染乐缠缚。<a id="a-JO"></a>不得自在。<a id="a-JP"></a>知复如何三涂苦难。<a id="a-JQ"></a>无缘得戒。<a id="a-JR"></a>人中唯三天下得戒。<a id="a-JS"></a>北郁单越。<a id="a-JT"></a>无有佛法。<a id="a-JU"></a>不得戒。<a id="a-JV"></a>以福报障并愚痴故。<a id="a-JW"></a>不受圣法。</p>
  <p id="aJX">又善见律云。<a id="a-JY"></a>时有六郡比丘。<a id="a-JZ"></a>自身在下。<a id="a-Ja"></a>请法人在高。<a id="a-Jb"></a>而为说法。<a id="a-Jc"></a>以慢法故。<a id="a-Jd"></a>佛呵责之。<a id="a-Je"></a>佛语比丘。<a id="a-Jf"></a>往昔波罗柰国。<a id="a-Jg"></a>有一居士。<a id="a-Jh"></a>名曰车波加。<a id="a-Ji"></a>其妇怀妊思庵罗果。<a id="a-Jj"></a>语其婿言。<a id="a-Jk"></a>我思庵罗果君为我觅。<a id="a-Jl"></a>其夫答言。<a id="a-Jm"></a>此非果时我云何得。<a id="a-Jn"></a>妇语夫言。<a id="a-Jo"></a>君若不得我必当死。<a id="a-Jp"></a>夫闻妇语。<a id="a-Jq"></a>心自念言。<a id="a-Jr"></a>唯王园中有非时果。<a id="a-Js"></a>我当往偷。<a id="a-Jt"></a>作是念已。<a id="a-Ju"></a>即夜入王园。<a id="a-Jv"></a>取果未得明相已出。<a id="a-Jw"></a>不得出园。<a id="a-Jx"></a>于是树上藏住。<a id="a-Jy"></a>时王与婆罗门入园。<a id="a-Jz"></a>欲食庵婆罗果。<a id="a-K0"></a>婆罗门在下。<a id="a-K1"></a>王在高座。<a id="a-K2"></a>婆罗门为王说法。<a id="a-K3"></a>偷果人。<a id="a-K4"></a>树上自念言。<a id="a-K5"></a>我偷果事应合死。<a id="a-K6"></a>因王听婆罗门说法故。<a id="a-K7"></a>我今得脱。<a id="a-K8"></a>我今无法。<a id="a-K9"></a>王亦无法。<a id="a-KA"></a>婆罗门亦无法。<a id="a-KB"></a>何以故。<a id="a-KC"></a>我为妇故而偷王果。<a id="a-KD"></a>王由憍慢故师在下座。<a id="a-KE"></a>自在高座而听说法。<a id="a-KF"></a>婆罗门为贪利养故。<a id="a-KG"></a>自在下座为王说法。<a id="a-KH"></a>我今三人。<a id="a-KI"></a>相与无法。<a id="a-KJ"></a>我今得脱。<a id="a-KK"></a>即便下树往至王前。<a id="a-KL"></a>而说偈言。</p>
  <p id="aKM">二人不知法　　二人不见法</p>
  <p id="aKN">教者不依法　　听者不解法</p>
  <p id="aKO">为是饮食故　　我言是无法</p>
  <p id="aKP">为以名利故　　毁碎汝家法</p>
  <p id="aKQ">王闻此偈。<a id="a-KR"></a>恕偷果人罪。<a id="a-KS"></a>我为凡时尚见非法。<a id="a-KT"></a>况今成佛。<a id="a-KU"></a>汝诸弟子为下人说法。<a id="a-KV"></a>时偷果人者。<a id="a-KW"></a>我是也。<a id="a-KX"></a>又智度论云。<a id="a-KY"></a>如迦葉佛时。<a id="a-KZ"></a>有兄弟二人。<a id="a-Ka"></a>出家求道。<a id="a-Kb"></a>一人持戒诵经坐禅。<a id="a-Kc"></a>一人广求檀越修诸福业。<a id="a-Kd"></a>至释迦佛出世。<a id="a-Ke"></a>一人生长者家。<a id="a-Kf"></a>一人作大白象。<a id="a-Kg"></a>力能破贼。<a id="a-Kh"></a>长者子。<a id="a-Ki"></a>出家学道。<a id="a-Kj"></a>得六神通阿罗汉而以薄福乞食难得。<a id="a-Kk"></a>他日持钵。<a id="a-Kl"></a>入城乞食。<a id="a-Km"></a>遍不能得。<a id="a-Kn"></a>到白象厩。<a id="a-Ko"></a>见王供象种种丰足。<a id="a-Kp"></a>语此象言。<a id="a-Kq"></a>我之与汝俱有罪过。<a id="a-Kr"></a>象即感信。<a id="a-Ks"></a>三日不食。<a id="a-Kt"></a>守象人怖。<a id="a-Ku"></a>求觅道人。<a id="a-Kv"></a>见而问言。<a id="a-Kw"></a>汝作何术。<a id="a-Kx"></a>令王白象病不能食耶。<a id="a-Ky"></a>答曰。<a id="a-Kz"></a>此象是我先身时弟。<a id="a-L0"></a>共于迦葉佛时。<a id="a-L1"></a>出家学道。<a id="a-L2"></a>我但持戒诵经坐禅。<a id="a-L3"></a>不行布施。<a id="a-L4"></a>弟但广求檀越作诸布施。<a id="a-L5"></a>不持戒。<a id="a-L6"></a>不学问。<a id="a-L7"></a>以其不持戒诵经坐禅故。<a id="a-L8"></a>今作此象。<a id="a-L9"></a>大修布施故。<a id="a-LA"></a>饮食备具种种丰足。<a id="a-LB"></a>我但行道不修布施故。<a id="a-LC"></a>今虽得道果。<a id="a-LD"></a>乞食不能得。<a id="a-LE"></a>以是事故。<a id="a-LF"></a>因缘不同。<a id="a-LG"></a>虽值佛世犹故饥渴。</p>
  <p id="aLH">又百喻经云。<a id="a-LI"></a>昔外国节庆之日。<a id="a-LJ"></a>一切妇女。<a id="a-LK"></a>尽持优钵罗华以为鬘饰。<a id="a-LL"></a>有一贫人。<a id="a-LM"></a>其妇语言。<a id="a-LN"></a>尔若能得优钵罗华来与我。<a id="a-LO"></a>为尔作妻。<a id="a-LP"></a>若不能得我舍尔去。<a id="a-LQ"></a>其夫先来。<a id="a-LR"></a>常善能作鸳鸯之鸣。<a id="a-LS"></a>即入王池作鸳鸯鸣。<a id="a-LT"></a>偷优钵罗华。<a id="a-LU"></a>时守池者。<a id="a-LV"></a>而作是问。<a id="a-LW"></a>池中者谁。<a id="a-LX"></a>而此贫人失口。<a id="a-LY"></a>答言我是鸳鸯。<a id="a-LZ"></a>守者捉得将诣王所。<a id="a-La"></a>而于中道。<a id="a-Lb"></a>复更和声。<a id="a-Lc"></a>作鸳鸯鸣。<a id="a-Ld"></a>守池者言。<a id="a-Le"></a>尔先不作今作何益。<a id="a-Lf"></a>世间愚人亦复如是。<a id="a-Lg"></a>终身残害作众恶业。<a id="a-Lh"></a>不习心行。<a id="a-Li"></a>使令调善。<a id="a-Lj"></a>临命终时。<a id="a-Lk"></a>方言今我欲得修善。<a id="a-Ll"></a>狱卒将去付阎罗王。<a id="a-Lm"></a>虽欲修善亦无所及。<a id="a-Ln"></a>如彼愚人。<a id="a-Lo"></a>欲到王所作鸳鸯鸣。</p>
  <p id="aLp">又百喻经云。<a id="a-Lq"></a>昔有大富长者。<a id="a-Lr"></a>左右之人。<a id="a-Ls"></a>欲取其意皆尽恭敬。<a id="a-Lt"></a>长者唾时。<a id="a-Lu"></a>左右侍人。<a id="a-Lv"></a>以脚蹋却。<a id="a-Lw"></a>有一愚者。<a id="a-Lx"></a>不及得蹋。<a id="a-Ly"></a>而作是言。<a id="a-Lz"></a>若唾地者诸人蹋却。<a id="a-M0"></a>欲唾之时我当先蹋。<a id="a-M1"></a>于是长者。<a id="a-M2"></a>正欲欬唾。<a id="a-M3"></a>时此愚人。<a id="a-M4"></a>即便举脚蹋长者口。<a id="a-M5"></a>破唇折齿。<a id="a-M6"></a>长者语言。<a id="a-M7"></a>汝何以故蹋我唇口。<a id="a-M8"></a>愚人具答所由。<a id="a-M9"></a>故唾欲出。<a id="a-MA"></a>举脚先蹋望得汝意。<a id="a-MB"></a>凡物须时。<a id="a-MC"></a>时未及到强设功力。<a id="a-MD"></a>反得苦恼。<a id="a-ME"></a>以是之故。<a id="a-MF"></a>世人当知。<a id="a-MG"></a>时与非时。</p>
  <p data-pb></p>
  <h2 id="aMH">立志缘第三</h2>
  <p id="aMI">如杂譬喻经云。<a id="a-MJ"></a>昔有人名萨薄。<a id="a-MK"></a>闻于外国更有异宝。<a id="a-ML"></a>欲往治生。<a id="a-MM"></a>而二国中间有罗刹难。<a id="a-MN"></a>不可得过。<a id="a-MO"></a>萨薄游行。<a id="a-MP"></a>见市西门。<a id="a-MQ"></a>有一道人空床上坐。<a id="a-MR"></a>云卖五戒。<a id="a-MS"></a>萨薄问言。<a id="a-MT"></a>五戒云何。<a id="a-MU"></a>答曰无形。<a id="a-MV"></a>直口授心持后得生天。<a id="a-MW"></a>现世能却罗刹鬼难。<a id="a-MX"></a>萨薄欲买。<a id="a-MY"></a>问索几钱。<a id="a-MZ"></a>答金钱一千。<a id="a-Ma"></a>即就受竟。<a id="a-Mb"></a>语言。<a id="a-Mc"></a>卿向外国到界畔上。<a id="a-Md"></a>罗刹若来。<a id="a-Me"></a>卿但语言。<a id="a-Mf"></a>我是释迦五戒弟子。<a id="a-Mg"></a>萨薄少时到二国中间。<a id="a-Mh"></a>见有罗刹。<a id="a-Mi"></a>身长一丈三尺。<a id="a-Mj"></a>头似黄蓑。<a id="a-Mk"></a>眼如赤丁。<a id="a-Ml"></a>举体鳞甲。<a id="a-Mm"></a>更互开口如鱼鼓鳃。<a id="a-Mn"></a>仰接飞燕。<a id="a-Mo"></a>蹈地没膝。<a id="a-Mp"></a>口热血流。<a id="a-Mq"></a>群众数千。<a id="a-Mr"></a>直捉萨薄。<a id="a-Ms"></a>语言。<a id="a-Mt"></a>我是释迦五戒弟子。<a id="a-Mu"></a>罗刹闻此永不肯放。<a id="a-Mv"></a>萨薄聊以两卷叉之。<a id="a-Mw"></a>拳入鳞甲。<a id="a-Mx"></a>拔不得出。<a id="a-My"></a>又以脚蹋头冲拔复不出。<a id="a-Mz"></a>五体没鳞甲中。<a id="a-N0"></a>唯背得动。<a id="a-N1"></a>罗刹以偈。<a id="a-N2"></a>语言。</p>
  <p id="aN3">汝身及手足　　一切悉被羁</p>
  <p id="aN4">但当去就死　　跳踉复何为</p>
  <p id="aN5">萨薄志意犹固。<a id="a-N6"></a>以偈语罗刹曰。</p>
  <p id="aN7">我身及手足　　一时虽被系</p>
  <p id="aN8">摄心如金石　　终不为汝躄</p>
  <p id="aN9">罗刹又语萨薄曰。</p>
  <p id="aNA">吾是鬼中王　　为人多力旅</p>
  <p id="aNB">从来食汝辈　　不可得称数</p>
  <p id="aNC">但当去就死　　何为自宽语</p>
  <p id="aND">萨薄更欲骂怒。<a id="a-NE"></a>自念此身轮回三界未曾乞人我今当以乞此罗刹作一顿饱食即说偈曰。</p>
  <p id="aNF">我此腥臊身　　久欲相去离</p>
  <p id="aNG">罗刹得我便　　悉持以布施</p>
  <p id="aNH">志求摩诃乘　　果成一切智</p>
  <p id="aNI">罗刹聪明解萨薄语。<a id="a-NJ"></a>便生愧心。<a id="a-NK"></a>放萨薄去。<a id="a-NL"></a>长跪合掌。<a id="a-NM"></a>向其谢曰。</p>
  <p id="aNN">君是度人师　　三界之希有</p>
  <p id="aNO">志求摩诃乘　　成佛当不久</p>
  <p id="aNP">是故自归命　　头面礼稽首</p>
  <p id="aNQ">罗刹悔过竟。<a id="a-NR"></a>送萨薄至外国。<a id="a-NS"></a>大得珍宝。<a id="a-NT"></a>又送还家。<a id="a-NU"></a>大修功德遂成道迹。<a id="a-NV"></a>故知戒力不可思议。<a id="a-NW"></a>劝诸行者。<a id="a-NX"></a>坚持禁戒。<a id="a-NY"></a>还如此人。<a id="a-NZ"></a>立志勇猛。</p>
  <p id="aNa">又智度论云。<a id="a-Nb"></a>有大力毒龙。<a id="a-Nc"></a>以眼视人弱者即死。<a id="a-Nd"></a>以气嘘人强者亦死。<a id="a-Ne"></a>时龙受一日戒。<a id="a-Nf"></a>出家入林树间。<a id="a-Ng"></a>思惟坐久。<a id="a-Nh"></a>疲懈而睡。<a id="a-Ni"></a>龙法眠时形状如蛇。<a id="a-Nj"></a>七宝杂色。<a id="a-Nk"></a>猎者见之。<a id="a-Nl"></a>惊喜言曰。<a id="a-Nm"></a>以此希有难得之皮。<a id="a-Nn"></a>献上国王以为船饰。<a id="a-No"></a>不亦宜乎。<a id="a-Np"></a>便以杖案其头刀剥其皮。<a id="a-Nq"></a>龙自念言。<a id="a-Nr"></a>我力能倾国土。<a id="a-Ns"></a>此一小物。<a id="a-Nt"></a>岂能困我。<a id="a-Nu"></a>我今以持戒故不计此身。<a id="a-Nv"></a>当从佛语。<a id="a-Nw"></a>自忍闭目不视闭气不喘。<a id="a-Nx"></a>怜愍此人。<a id="a-Ny"></a>为持戒故。<a id="a-Nz"></a>一心受剥不生悔意。<a id="a-O0"></a>既以失皮赤肉在地。<a id="a-O1"></a>时日大热。<a id="a-O2"></a>婉转土中。<a id="a-O3"></a>欲趣大水。<a id="a-O4"></a>见诸小虫来食其身。<a id="a-O5"></a>为持戒故不复敢动。<a id="a-O6"></a>自思惟言。<a id="a-O7"></a>今我此身。<a id="a-O8"></a>以施诸虫。<a id="a-O9"></a>为佛道故。<a id="a-OA"></a>今以肉施以充其身。<a id="a-OB"></a>后以法施以益其心。<a id="a-OC"></a>身乾命终。<a id="a-OD"></a>即生忉利天上。<a id="a-OE"></a>畜生尚能坚持禁戒。<a id="a-OF"></a>至死不犯。<a id="a-OG"></a>况复于人。<a id="a-OH"></a>宁容故犯。<a id="a-OI"></a>又五分律云。<a id="a-OJ"></a>佛言。<a id="a-OK"></a>乃往过去。<a id="a-OL"></a>有一黑蛇。<a id="a-OM"></a>螫一犊子。<a id="a-ON"></a>还入穴中。<a id="a-OO"></a>有一咒师。<a id="a-OP"></a>以羖羊咒咒令出穴。<a id="a-OQ"></a>不能令出。<a id="a-OR"></a>咒师便于犊子前。<a id="a-OS"></a>然火咒之化成火蜂。<a id="a-OT"></a>入蛇穴中烧蛇。<a id="a-OU"></a>蛇不堪痛。<a id="a-OV"></a>然后出穴。<a id="a-OW"></a>羖羊以角抄。<a id="a-OX"></a>着咒师前。<a id="a-OY"></a>咒师语言。<a id="a-OZ"></a>汝还蚳毒。<a id="a-Oa"></a>不尔投此火中。<a id="a-Ob"></a>黑蛇即说偈言。</p>
  <p id="aOc">我既吐此毒　　终不还收之</p>
  <p id="aOd">若有死事至　　毕命不复回</p>
  <p id="aOe">于是遂不收毒。<a id="a-Of"></a>自投火中。<a id="a-Og"></a>佛言。<a id="a-Oh"></a>尔时黑蛇者。<a id="a-Oi"></a>今舍利弗是。<a id="a-Oj"></a>昔受如此死苦犹不收毒。<a id="a-Ok"></a>况今更取所弃之药。</p>
  <p id="aOl">又杂宝藏经云。<a id="a-Om"></a>佛言过去世时。<a id="a-On"></a>亦复曾游加尸国。<a id="a-Oo"></a>毗提醯国。<a id="a-Op"></a>二国中间有大旷野。<a id="a-Oq"></a>有恶鬼。<a id="a-Or"></a>名沙吒卢。<a id="a-Os"></a>断绝道路。<a id="a-Ot"></a>一切人民。<a id="a-Ou"></a>无得过者。<a id="a-Ov"></a>有一商主名曰师子。<a id="a-Ow"></a>将五百商人欲过此路。<a id="a-Ox"></a>诸人恐怖畏不可过。<a id="a-Oy"></a>商主语言。<a id="a-Oz"></a>慎莫怖畏但从我后。<a id="a-P0"></a>于是前行到于鬼所。<a id="a-P1"></a>而语鬼言。<a id="a-P2"></a>汝不闻我名也。<a id="a-P3"></a>答言。<a id="a-P4"></a>我闻汝名故来欲战。<a id="a-P5"></a>问言。<a id="a-P6"></a>汝何所能。<a id="a-P7"></a>即捉弓箭。<a id="a-P8"></a>而射是鬼。<a id="a-P9"></a>五百发箭皆没鬼腹。<a id="a-PA"></a>弓刀器杖。<a id="a-PB"></a>亦入鬼腹。<a id="a-PC"></a>直前拳打。<a id="a-PD"></a>拳复入去。<a id="a-PE"></a>以右手托右手亦着。<a id="a-PF"></a>以右脚蹋右脚亦着。<a id="a-PG"></a>以左脚蹋左脚亦着。<a id="a-PH"></a>又以头打头亦复着。<a id="a-PI"></a>鬼作偈言。</p>
  <p id="aPJ">汝以手脚及与头　　一切诸物悉以着</p>
  <p id="aPK">余人何物而不着</p>
  <p id="aPL">商主以偈答言。</p>
  <p id="aPM">我今手足及与头　　一切财钱及刀杖</p>
  <p id="aPN">此诸杂物虽入没　　唯有精进不着汝</p>
  <p id="aPO">精进若当不休息　　与汝斗诤终不废</p>
  <p id="aPP">我今精进不休息　　终不于汝生怖畏</p>
  <p id="aPQ">时鬼答言。<a id="a-PR"></a>今为汝等故。<a id="a-PS"></a>五百贾客。<a id="a-PT"></a>尽皆放去。</p>
  <p id="aPU">又杂婆沙论云。<a id="a-PV"></a>魔王遂见菩萨坐菩提树。<a id="a-PW"></a>端身不动誓取菩提。<a id="a-PX"></a>速出自宫。<a id="a-PY"></a>往菩萨所。<a id="a-PZ"></a>谓菩萨曰。<a id="a-Pa"></a>刹帝利子可起此座。<a id="a-Pb"></a>今浊恶时众生刚强。<a id="a-Pc"></a>定不能证无上菩提。<a id="a-Pd"></a>且应现受转轮王位。<a id="a-Pe"></a>我以七宝当相奉献。<a id="a-Pf"></a>菩萨告曰。<a id="a-Pg"></a>汝今所言如诱童子。<a id="a-Ph"></a>日月辰星。<a id="a-Pi"></a>可令堕落。<a id="a-Pj"></a>山林大地可升虚空。<a id="a-Pk"></a>欲令我今不取大觉。<a id="a-Pl"></a>起此座者。<a id="a-Pm"></a>定无是处。<a id="a-Pn"></a>后魔将三十六俱胝魔军。<a id="a-Po"></a>各现种种可畏形。<a id="a-Pp"></a>执持战具色类无边。<a id="a-Pq"></a>遍三十六踰缮那量。<a id="a-Pr"></a>俱时奔趣菩提树下。<a id="a-Ps"></a>恼乱菩萨皆不能得。<a id="a-Pt"></a>菩萨身心不动。<a id="a-Pu"></a>逾于苏迷山也。</p>
  <p id="aPv">又僧伽罗刹经云。<a id="a-Pw"></a>昔者菩萨。<a id="a-Px"></a>现为鹦鹉常处于树。<a id="a-Py"></a>风吹彼树更相切磨。<a id="a-Pz"></a>便有火出。<a id="a-Q0"></a>火渐炽盛遂焚一山。<a id="a-Q1"></a>鹦鹉思惟。<a id="a-Q2"></a>犹如飞鸟。<a id="a-Q3"></a>躯止大树。<a id="a-Q4"></a>故当反复起报恩心。<a id="a-Q5"></a>何况于我长夜处之。<a id="a-Q6"></a>而不灭火。<a id="a-Q7"></a>即往诣海。<a id="a-Q8"></a>以其两翅取大海水。<a id="a-Q9"></a>至彼火上而洒于火。<a id="a-QA"></a>或以口洒。<a id="a-QB"></a>东西驰奔。<a id="a-QC"></a>时有善神。<a id="a-QD"></a>感其勤苦寻为灭火。</p>
  <p id="aQE">又智度论云。<a id="a-QF"></a>昔野火烧林。<a id="a-QG"></a>林中有一雉。<a id="a-QH"></a>勤身自力。<a id="a-QI"></a>飞来入水以水洒林。<a id="a-QJ"></a>往反疲乏不以为苦。<a id="a-QK"></a>时天帝释。<a id="a-QL"></a>来问之言。<a id="a-QM"></a>汝作何等。<a id="a-QN"></a>答曰。<a id="a-QO"></a>我救此林。<a id="a-QP"></a>愍众生故。<a id="a-QQ"></a>此林荫育处居日久。<a id="a-QR"></a>清凉快乐。<a id="a-QS"></a>我诸种类。<a id="a-QT"></a>及诸宗亲皆悉依仰。<a id="a-QU"></a>我有身力云何不救。<a id="a-QV"></a>天帝问言。<a id="a-QW"></a>汝乃精勤当至几时。<a id="a-QX"></a>雉言以死为期。<a id="a-QY"></a>天帝言。<a id="a-QZ"></a>谁为汝证。<a id="a-Qa"></a>即自立誓。<a id="a-Qb"></a>我心至诚。<a id="a-Qc"></a>信不虚者愿火即自灭。<a id="a-Qd"></a>是时净居天。<a id="a-Qe"></a>知雉弘誓即为灭火。<a id="a-Qf"></a>始终常茂。<a id="a-Qg"></a>不为火烧(故经云人有善愿天必从之斯言验矣)</p>
  <p id="aQh">颂曰。</p>
  <p id="aQi">惰学迷三教　　问者不知一</p>
  <p id="aQj">合萼不结核　　敷华何得实</p>
  <p id="aQk">徒生高慢心　　凌他非好毕</p>
  <p id="aQl">坠落幽闇道　　开闭牢深密</p>
  <p id="aQm">一入百千年　　万亿苦逼切</p>
  <p id="aQn">对苦悔无知　　方由堕慢媟</p>
  <p id="aQo">至人善取譬　　立志须明律</p>
  <p id="aQp">英雄慢法时　　焉知悔今日</p>
 </body>
</html>