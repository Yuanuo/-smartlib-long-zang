<!doctype html>
<html id="z3IBWlQ1SB" data-ver="1210">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第十一</h1>
  <h2 id="a2">业因部第十九(此有五缘)</h2>
  <p id="a3">述意缘 发业缘 罪行缘 福行缘 杂业缘。</p>
  <p data-pb></p>
  <h2 id="a4">述意缘第一</h2>
  <p id="a5">夫。<a id="a-6"></a>迷徒障重。<a id="a-7"></a>弃三车而弗御。<a id="a-8"></a>漂沦苦海。<a id="a-9"></a>任燋烂而不疲。<a id="a-A"></a>若螥蝇之乐臭尸。<a id="a-B"></a>似飞蛾之投火聚。<a id="a-C"></a>良由迷因谬果不识善恶。<a id="a-D"></a>所以乐造苦因。<a id="a-E"></a>随缘起业。<a id="a-F"></a>备历艰辛。<a id="a-G"></a>具受涂炭。<a id="a-H"></a>迄今烧煮莫知休息。<a id="a-I"></a>如来大悲不忍永弃。<a id="a-J"></a>示其苦乐。<a id="a-K"></a>令其欣厌也。</p>
  <h2 id="aL">发业缘第二</h2>
  <p id="aM">问曰。<a id="a-N"></a>云何名业道义。<a id="a-O"></a>答曰。<a id="a-P"></a>身口七业。<a id="a-Q"></a>即自体相为名业道。<a id="a-R"></a>余三者意相应心。<a id="a-S"></a>又即彼业能作道果。<a id="a-T"></a>名为业道。<a id="a-U"></a>问曰。<a id="a-V"></a>若即业名道。<a id="a-W"></a>皆能趣地狱等者。<a id="a-X"></a>何故余三非是业道。<a id="a-Y"></a>答曰。<a id="a-Z"></a>如彼七业。<a id="a-a"></a>此三能作彼根本故。<a id="a-b"></a>以相应故。<a id="a-c"></a>不能如彼业。<a id="a-d"></a>故不名业道如对法论云。<a id="a-e"></a>复次有四种诸业差别。<a id="a-f"></a>谓黑黑异熟业。<a id="a-g"></a>白白异熟业。<a id="a-h"></a>黑白黑白异熟业。<a id="a-i"></a>非黑白无异熟业能尽诸业。<a id="a-j"></a>黑黑异熟业者。<a id="a-k"></a>谓不善业。<a id="a-l"></a>由染污故。<a id="a-m"></a>不可爱异熟故。<a id="a-n"></a>白白异熟业者。<a id="a-o"></a>谓三界善业。<a id="a-p"></a>不染污故。<a id="a-q"></a>可爱异熟故。<a id="a-r"></a>黑白黑白异熟业者。<a id="a-s"></a>谓欲界杂业。<a id="a-t"></a>善不善杂故。<a id="a-u"></a>非黑白无异熟业能尽诸业者。<a id="a-v"></a>谓于方便无间道中。<a id="a-w"></a>诸无漏业。<a id="a-x"></a>以方便道无间道是彼诸业对治故。<a id="a-y"></a>非黑者。<a id="a-z"></a>离烦恼垢故。<a id="a-10"></a>白者。<a id="a-11"></a>一向清净故。<a id="a-12"></a>无异熟者。<a id="a-13"></a>生死相违故。<a id="a-14"></a>能尽诸业者。<a id="a-15"></a>由无漏业。<a id="a-16"></a>为永拔得黑等三有漏业与异熟习气故。<a id="a-17"></a>又优婆塞戒经云。<a id="a-18"></a>若善男子。<a id="a-19"></a>有人不解如是业缘。<a id="a-1A"></a>无量世中流转生死。<a id="a-1B"></a>虽生非想非非想处寿八万劫。<a id="a-1C"></a>福尽还堕三恶道。<a id="a-1D"></a>故佛告善男子。<a id="a-1E"></a>一切模画无胜于意。<a id="a-1F"></a>意画烦恼。<a id="a-1G"></a>烦恼画业。<a id="a-1H"></a>业则画身。</p>
  <p id="a1I">又阿毗昙杂心业品偈云。</p>
  <p id="a1J">业能庄饰世　　趣趣各处处</p>
  <p id="a1K">是以当思业　　求离世解脱</p>
  <p id="a1L">身口意集业　　在于有有中</p>
  <p id="a1M">彼业为诸行　　严饰种种身</p>
  <p id="a1N">身业当知二　　谓作及无作</p>
  <p id="a1O">口业亦如是　　意业当知思</p>
  <p id="a1P">又弥勒菩萨所问经论云。<a id="a-1Q"></a>此十不善业道。<a id="a-1R"></a>一切恶法。<a id="a-1S"></a>皆从贪嗔痴起。<a id="a-1T"></a>如依三毒起杀生者。<a id="a-1U"></a>若依贪心起者。<a id="a-1V"></a>或为皮肉钱财故。<a id="a-1W"></a>断生命等。<a id="a-1X"></a>是名依贪起。<a id="a-1Y"></a>若依嗔心起者。<a id="a-1Z"></a>或以嗔心杀害怨家等。<a id="a-1a"></a>是名依嗔起。<a id="a-1b"></a>若依痴心起者。<a id="a-1c"></a>或有人言。<a id="a-1d"></a>杀蛇蝎等。<a id="a-1e"></a>以生众生苦恼故。<a id="a-1f"></a>虽杀无罪。<a id="a-1g"></a>或言。<a id="a-1h"></a>波罗斯等。<a id="a-1i"></a>言杀却老父母及重病者。<a id="a-1j"></a>则无罪报。<a id="a-1k"></a>是名依痴起。<a id="a-1l"></a>如依三毒起偷盗者。<a id="a-1m"></a>若依贪心起者。<a id="a-1n"></a>或为自身。<a id="a-1o"></a>或为他身。<a id="a-1p"></a>或为饮食等。<a id="a-1q"></a>是名依贪起。<a id="a-1r"></a>若依嗔心起者。<a id="a-1s"></a>或于嗔人边。<a id="a-1t"></a>及嗔人所爱。<a id="a-1u"></a>偷盗彼物等。<a id="a-1v"></a>是名依嗔起。<a id="a-1w"></a>若依痴心起者。<a id="a-1x"></a>如有婆罗门言。<a id="a-1y"></a>一切大地诸所有物。<a id="a-1z"></a>唯是我有。<a id="a-20"></a>何以故。<a id="a-21"></a>以彼国王先施我故。<a id="a-22"></a>以我无力故。<a id="a-23"></a>为余姓夺我受用。<a id="a-24"></a>是故我取即是自物。<a id="a-25"></a>不名偷盗。<a id="a-26"></a>是名依痴心起。</p>
  <p id="a27">如依三毒起邪淫者。<a id="a-28"></a>若依贪心起者。<a id="a-29"></a>或于众生起贪染心。<a id="a-2A"></a>不如实修行等。<a id="a-2B"></a>是名依贪起。<a id="a-2C"></a>若依嗔心起者。<a id="a-2D"></a>或依他守护资生。<a id="a-2E"></a>依嗔心故起。<a id="a-2F"></a>或淫怨家妻妾。<a id="a-2G"></a>或淫怨家所爱之人等。<a id="a-2H"></a>是名依嗔起。<a id="a-2I"></a>若依痴心起者。<a id="a-2J"></a>或有人言。<a id="a-2K"></a>譬如碓臼。<a id="a-2L"></a>熟花熟果。<a id="a-2M"></a>饮食河水及道路等。<a id="a-2N"></a>女人行淫无罪。<a id="a-2O"></a>或如波罗斯等邪淫母等是名依痴起。<a id="a-2P"></a>如依三毒起妄语者(此三可解)如是两舌恶口绮语(皆亦如是)依贪心起者。<a id="a-2Q"></a>依贪结生。<a id="a-2R"></a>次第二心现前。<a id="a-2S"></a>如是名为依贪起。<a id="a-2T"></a>依嗔结生者。<a id="a-2U"></a>名为依嗔起。<a id="a-2V"></a>依痴结生者。<a id="a-2W"></a>名为依痴结起。<a id="a-2X"></a>如贪嗔与邪见。<a id="a-2Y"></a>皆亦如是应知。</p>
  <p id="a2Z">问曰。<a id="a-2a"></a>于业道中何者是前眷属。<a id="a-2b"></a>何者是后眷属。<a id="a-2c"></a>答曰。<a id="a-2d"></a>若起杀生方便。<a id="a-2e"></a>如屠儿牧羊。<a id="a-2f"></a>或以物买将诣屠所。<a id="a-2g"></a>始下一刀。<a id="a-2h"></a>或二三刀。<a id="a-2i"></a>羊命未断。<a id="a-2j"></a>所有恶业。<a id="a-2k"></a>名前眷属。<a id="a-2l"></a>随下何刀。<a id="a-2m"></a>断其命根。<a id="a-2n"></a>即彼念时。<a id="a-2o"></a>所有作业及无作业。<a id="a-2p"></a>是等皆名根本业道。<a id="a-2q"></a>次后所作身行作业。<a id="a-2r"></a>是名杀生后眷属业。<a id="a-2s"></a>乃至绮语皆亦如是。<a id="a-2t"></a>应知自余贪嗔邪见业中。<a id="a-2u"></a>无前眷属以初起心即时成就根本业道。</p>
  <p id="a2v">又身口意。<a id="a-2w"></a>十不善业道。<a id="a-2x"></a>一切皆有前后眷属。<a id="a-2y"></a>此义云何。<a id="a-2z"></a>如人起心。<a id="a-30"></a>欲断此众生命。<a id="a-31"></a>因复更断余众生命。<a id="a-32"></a>如欲祭天杀害众生。<a id="a-33"></a>即夺他物。<a id="a-34"></a>欲杀彼人复淫其妻。<a id="a-35"></a>生如是心。<a id="a-36"></a>还使彼妻自杀夫主。<a id="a-37"></a>复以种种斗乱言说。<a id="a-38"></a>破彼亲属。<a id="a-39"></a>无时非实。<a id="a-3A"></a>于彼物中生于贪心。<a id="a-3B"></a>即于彼人复生嗔心。<a id="a-3C"></a>为杀彼人故。<a id="a-3D"></a>生如是邪见。<a id="a-3E"></a>增长邪见以断彼命。<a id="a-3F"></a>复欲杀其妻男女等。<a id="a-3G"></a>如是次第。<a id="a-3H"></a>具足十种不善业道。<a id="a-3I"></a>如是等业。<a id="a-3J"></a>名前眷属。<a id="a-3K"></a>一切十不善业道。<a id="a-3L"></a>皆亦如是应知。</p>
  <p id="a3M">又离善道非方便。<a id="a-3N"></a>修行善业道是方便。<a id="a-3O"></a>以远离根本故。<a id="a-3P"></a>及远离方便故。<a id="a-3Q"></a>言方便者。<a id="a-3R"></a>如彼沙弥。<a id="a-3S"></a>欲受大戒。<a id="a-3T"></a>将诣戒场。<a id="a-3U"></a>礼众僧足。<a id="a-3V"></a>即请和尚。<a id="a-3W"></a>受持三衣。<a id="a-3X"></a>始作一白。<a id="a-3Y"></a>作第二白时。<a id="a-3Z"></a>如是悉皆名前眷属。<a id="a-3a"></a>从第三白至羯磨竟。<a id="a-3b"></a>所起作业及彼念起无作业。<a id="a-3c"></a>是等皆名根本业道。<a id="a-3d"></a>次说四依。<a id="a-3e"></a>乃至不舍所受善行。<a id="a-3f"></a>身口作业及无作业。<a id="a-3g"></a>如是等悉皆名后眷属。</p>
  <p id="a3h">述曰。<a id="a-3i"></a>上来虽引经论明业因多种。<a id="a-3j"></a>至时断罪未明轻重。<a id="a-3k"></a>故别引优婆塞戒经。<a id="a-3l"></a>辨业不同。<a id="a-3m"></a>别有四例。<a id="a-3n"></a>一将物对意有四。<a id="a-3o"></a>二轻重不同有八。<a id="a-3p"></a>三上中下不同复八。<a id="a-3q"></a>四依萨婆多论。<a id="a-3r"></a>有心无心不同复八。<a id="a-3s"></a>临时判罪并皆摄尽。<a id="a-3t"></a>故经第一云。<a id="a-3u"></a>有物重意轻。<a id="a-3v"></a>有物轻意重。<a id="a-3w"></a>有物重意重。<a id="a-3x"></a>有物轻意轻。<a id="a-3y"></a>第一有物重意轻者。<a id="a-3z"></a>如无恶心杀于父母者是。<a id="a-40"></a>第二物轻意重者。<a id="a-41"></a>如以恶心杀于畜生者是。<a id="a-42"></a>第三物重意重者。<a id="a-43"></a>如以极恶心杀所生父母者是。<a id="a-44"></a>第四物轻意轻者。<a id="a-45"></a>如以轻心杀于畜生者是。</p>
  <p id="a46">第二如是恶业。<a id="a-47"></a>复有八种轻重不同。<a id="a-48"></a>何等为八。<a id="a-49"></a>一有方便重根本成已轻。<a id="a-4A"></a>二有根本重方便成已轻。<a id="a-4B"></a>三有成已重方便根本轻。<a id="a-4C"></a>四有方便根本重成已轻。<a id="a-4D"></a>五有方便成已重根本轻。<a id="a-4E"></a>六有根本成已重方便轻。<a id="a-4F"></a>七有方便根本成已重。<a id="a-4G"></a>八有方便根本成已轻。<a id="a-4H"></a>物是一种。<a id="a-4I"></a>以心力故得轻重果。<a id="a-4J"></a>如十善业道。<a id="a-4K"></a>有其三事。<a id="a-4L"></a>一方便。<a id="a-4M"></a>二根本。<a id="a-4N"></a>三成已。<a id="a-4O"></a>若复有人。<a id="a-4P"></a>能勤礼拜供养父母师长和尚有德之人。<a id="a-4Q"></a>先意问讯。<a id="a-4R"></a>言则柔软。<a id="a-4S"></a>是名方便。<a id="a-4T"></a>若作已竟。<a id="a-4U"></a>能修念心。<a id="a-4V"></a>欢喜不悔。<a id="a-4W"></a>是名成已。<a id="a-4X"></a>作时专著。<a id="a-4Y"></a>是名根本。<a id="a-4Z"></a>十善既尔。<a id="a-4a"></a>十恶亦然。</p>
  <p id="a4b">第三是十业道。<a id="a-4c"></a>复有三种。<a id="a-4d"></a>谓上中下。<a id="a-4e"></a>或方便上根本中成已下。<a id="a-4f"></a>或方便中根本上成已下。<a id="a-4g"></a>或方便下根本上成已中(绮互作八准前可知)</p>
  <p id="a4h">第四依萨婆多论。<a id="a-4i"></a>方便根本成已。<a id="a-4j"></a>有心无心作(绮互作八准前可知)自下依三界六道。<a id="a-4k"></a>发业多少有异。<a id="a-4l"></a>第一就地狱明起不善。<a id="a-4m"></a>依毗昙论云。<a id="a-4n"></a>有五业道。<a id="a-4o"></a>一恶口。<a id="a-4p"></a>二绮语。<a id="a-4q"></a>三贪。<a id="a-4r"></a>四嗔。<a id="a-4s"></a>五邪见。<a id="a-4t"></a>于中恶口绮语及嗔。<a id="a-4u"></a>彼受苦时。<a id="a-4v"></a>三种现行。<a id="a-4w"></a>恶骂狱卒故。<a id="a-4x"></a>恶口现行。<a id="a-4y"></a>即此恶口语不应时。<a id="a-4z"></a>违法非正。<a id="a-50"></a>即落绮语。<a id="a-51"></a>尔时忿怒。<a id="a-52"></a>即是嗔恚。<a id="a-53"></a>此三不善。<a id="a-54"></a>地狱现行。<a id="a-55"></a>若论贪业及与邪见。<a id="a-56"></a>成就在心而不现行。<a id="a-57"></a>以彼粗凡未断烦恼。<a id="a-58"></a>故贪邪见成就在心。<a id="a-59"></a>彼处男女各恒受苦。<a id="a-5A"></a>无有男女共行邪事。<a id="a-5B"></a>是故无此贪心现行。<a id="a-5C"></a>以常受苦心识暗钝。<a id="a-5D"></a>不能推求因果有无。<a id="a-5E"></a>是故亦无邪见现行。<a id="a-5F"></a>自余杀盗妄语两舌。<a id="a-5G"></a>彼处不行一向是无。<a id="a-5H"></a>问若地狱不有现行贪及邪见业道者。<a id="a-5I"></a>云何说彼成就。<a id="a-5J"></a>此二若烦恼心法未断已来。<a id="a-5K"></a>虽不现行。<a id="a-5L"></a>性恒成就。<a id="a-5M"></a>不同身口七支色业。<a id="a-5N"></a>是粗作法。<a id="a-5O"></a>发动方成。<a id="a-5P"></a>无造作处则不说成。<a id="a-5Q"></a>故杂心论云。<a id="a-5R"></a>地狱之中。<a id="a-5S"></a>无相杀故无杀业道。<a id="a-5T"></a>无受财故无盗业道。<a id="a-5U"></a>无执受女人故。<a id="a-5V"></a>无邪淫业道。<a id="a-5W"></a>异想说故名妄语。<a id="a-5X"></a>彼无异想故无妄语。<a id="a-5Y"></a>常乐离故无两舌。<a id="a-5Z"></a>为苦所逼故有恶口。<a id="a-5a"></a>不时说故。<a id="a-5b"></a>故有绮语。<a id="a-5c"></a>贪及邪见。<a id="a-5d"></a>成就不行。<a id="a-5e"></a>第二第三。<a id="a-5f"></a>明鬼畜道中。<a id="a-5g"></a>十恶具有。<a id="a-5h"></a>而无身口七支恶律仪也。<a id="a-5i"></a>问今畜生中不知。<a id="a-5j"></a>言者。<a id="a-5k"></a>虽有音声成口业不。<a id="a-5l"></a>答彼起嗔时。<a id="a-5m"></a>发声则别。<a id="a-5n"></a>虽非言辩亦成口业。<a id="a-5o"></a>故成实论云。<a id="a-5p"></a>畜生音声是口业不。<a id="a-5q"></a>答虽无言说之别。<a id="a-5r"></a>从心起故。<a id="a-5s"></a>亦名为业。<a id="a-5t"></a>亦可言具十者。<a id="a-5u"></a>多是龙王。<a id="a-5v"></a>辩人意志故。<a id="a-5w"></a>具十业道。<a id="a-5x"></a>自余痴钝畜生。<a id="a-5y"></a>但可具身三意三六种。<a id="a-5z"></a>余四不具。<a id="a-60"></a>以口不解语故。<a id="a-61"></a>若据劫初畜生解人语者。<a id="a-62"></a>此亦可具十恶。</p>
  <p id="a63">第四就人中起罪行者。<a id="a-64"></a>人中即有四天下。<a id="a-65"></a>南阎东弗西耶此三方人。<a id="a-66"></a>起恶多故皆具十恶。<a id="a-67"></a>然东西则轻。<a id="a-68"></a>南方最重。<a id="a-69"></a>以有受恶律仪故。<a id="a-6A"></a>若就北单以论罪者。<a id="a-6B"></a>彼方唯有四不善业。<a id="a-6C"></a>一绮语。<a id="a-6D"></a>二贪。<a id="a-6E"></a>三嗔。<a id="a-6F"></a>四邪见。<a id="a-6G"></a>由有歌咏故有绮语。<a id="a-6H"></a>贪嗔邪见成而不行。<a id="a-6I"></a>问北方有行欲事。<a id="a-6J"></a>云何言无邪淫业道。<a id="a-6K"></a>答彼方无夫妻共相配匹。<a id="a-6L"></a>虽有淫事无相陵夺。<a id="a-6M"></a>故。<a id="a-6N"></a>无邪淫。<a id="a-6O"></a>问既有行淫。<a id="a-6P"></a>即贪欲现行。<a id="a-6Q"></a>云何而言但成不行。<a id="a-6R"></a>答彼起淫贪。<a id="a-6S"></a>非俗能裁。<a id="a-6T"></a>虽数现行。<a id="a-6U"></a>圣说无罪。<a id="a-6V"></a>但此贪心所起之淫。<a id="a-6W"></a>尚非罪业。<a id="a-6X"></a>不牵苦报。<a id="a-6Y"></a>何况内心能起之贪。<a id="a-6Z"></a>如世夫妻。<a id="a-6a"></a>贪爱非制。<a id="a-6b"></a>问北方之人。<a id="a-6c"></a>既有歌咏等。<a id="a-6d"></a>此不应法。<a id="a-6e"></a>即是妄语。<a id="a-6f"></a>云何不说有妄语业。<a id="a-6g"></a>答彼人淳直不行奸伪。<a id="a-6h"></a>无诳他心。<a id="a-6i"></a>故非妄语。<a id="a-6j"></a>彼定千岁故无杀命。<a id="a-6k"></a>彼方衣食地有粳米树有宝衣。<a id="a-6l"></a>自然而出。<a id="a-6m"></a>无有守掌。<a id="a-6n"></a>故无偷盗。<a id="a-6o"></a>彼人和柔。<a id="a-6p"></a>故无两舌恶口等业。<a id="a-6q"></a>故杂心论云。<a id="a-6r"></a>郁单有四不善业道。<a id="a-6s"></a>寿命定故无杀生。<a id="a-6t"></a>无爱财故无盗。<a id="a-6u"></a>无杂爱女人故无邪淫。<a id="a-6v"></a>无欺他故无妄语。<a id="a-6w"></a>常和合故无两舌。<a id="a-6x"></a>以柔软故无粗言。<a id="a-6y"></a>有歌叹故有绮语。<a id="a-6z"></a>若论意业道。<a id="a-70"></a>虽成就而不现行。</p>
  <p id="a71">第五就天起罪行者。<a id="a-72"></a>此欲界六天。<a id="a-73"></a>有杀盗等。<a id="a-74"></a>于中虽有十不善业。<a id="a-75"></a>而无身口七种恶律仪。<a id="a-76"></a>故杂心论云。<a id="a-77"></a>欲界六天。<a id="a-78"></a>有十业道。<a id="a-79"></a>离不律仪。<a id="a-7A"></a>虽不害天。<a id="a-7B"></a>而害余趣。<a id="a-7C"></a>如害修罗。<a id="a-7D"></a>亦有截手足断而复还生。<a id="a-7E"></a>若斩首则死。<a id="a-7F"></a>展转相夺。<a id="a-7G"></a>乃至十业道一切皆有。<a id="a-7H"></a>亦有薄福诸天。<a id="a-7I"></a>乏少资缘。<a id="a-7J"></a>更相揽窃。<a id="a-7K"></a>故有盗业。<a id="a-7L"></a>或有诸天。<a id="a-7M"></a>自薄所受淫他美天。<a id="a-7N"></a>故有邪淫。<a id="a-7O"></a>自余七业。<a id="a-7P"></a>文显可知。</p>
  <p id="a7Q">依十善分别者。<a id="a-7R"></a>如毗昙论说。<a id="a-7S"></a>于彼地狱趣中。<a id="a-7T"></a>唯有意地三善业道。<a id="a-7U"></a>然但成就而不现行。<a id="a-7V"></a>北方亦同。<a id="a-7W"></a>自余一切皆具十善。<a id="a-7X"></a>文显可知。</p>
  <p id="a7Y">若论色无色天。<a id="a-7Z"></a>依阿毗昙则无不善。<a id="a-7a"></a>据理而言。<a id="a-7b"></a>亦有轻微三业不善。<a id="a-7c"></a>谓彼意地有邪慢等。<a id="a-7d"></a>身口业过。<a id="a-7e"></a>如初禅中。<a id="a-7f"></a>婆伽梵王。<a id="a-7g"></a>语诸梵众。<a id="a-7h"></a>汝得住此。<a id="a-7i"></a>我能令汝尽老死边。<a id="a-7j"></a>汝等不须诣瞿昙所。<a id="a-7k"></a>黑齿比丘往彼问言。<a id="a-7l"></a>初禅三昧。<a id="a-7m"></a>依何三昧生。<a id="a-7n"></a>从何三昧灭。<a id="a-7o"></a>梵王答言。<a id="a-7p"></a>我是诸梵中尊者。<a id="a-7q"></a>黑齿比丘言。<a id="a-7r"></a>我不问梵王尊卑。<a id="a-7s"></a>但问。<a id="a-7t"></a>初禅三昧。<a id="a-7u"></a>依何三昧生。<a id="a-7v"></a>从何三昧灭。<a id="a-7w"></a>彼不能答。<a id="a-7x"></a>即捉尊者。<a id="a-7y"></a>牵出众外。<a id="a-7z"></a>语尊者言。<a id="a-80"></a>我不能知初禅三昧。<a id="a-81"></a>从何三昧生。<a id="a-82"></a>从何三昧灭。<a id="a-83"></a>汝何忍在梵中损辱我也。<a id="a-84"></a>此是谄诈不善烦恼。<a id="a-85"></a>言佛不能令汝解脱。<a id="a-86"></a>即是谤佛绮语恶口。<a id="a-87"></a>上界唯有此谄诈。<a id="a-88"></a>发动身口微不善业。<a id="a-89"></a>然不于他人起粗违损。<a id="a-8A"></a>以生上者曾修得定。<a id="a-8B"></a>尽离欲界粗贪嗔等。<a id="a-8C"></a>故得彼报。<a id="a-8D"></a>还能修定。<a id="a-8E"></a>虽有烦恼。<a id="a-8F"></a>唯是痴心。<a id="a-8G"></a>以迷道故。<a id="a-8H"></a>起爱慢等。<a id="a-8I"></a>乐修善行法。<a id="a-8J"></a>望得胜他。<a id="a-8K"></a>此等烦恼为定所坏。<a id="a-8L"></a>故不损物。<a id="a-8M"></a>不相违害。<a id="a-8N"></a>若依毗昙。<a id="a-8O"></a>上界烦恼非是不善。<a id="a-8P"></a>说为无记。<a id="a-8Q"></a>此细贪等能污净心。<a id="a-8R"></a>虽是无记体是染污。<a id="a-8S"></a>不同报生色心苦乐及威仪等。<a id="a-8T"></a>白净无记故。<a id="a-8U"></a>论说为秽污无记。<a id="a-8V"></a>是污秽故。<a id="a-8W"></a>润业受生。<a id="a-8X"></a>若此烦恼不润业者。<a id="a-8Y"></a>业种则燋永不牵报。<a id="a-8Z"></a>上界众生不应更生。<a id="a-8a"></a>由能润业故得更生。<a id="a-8b"></a>问上界烦恼。<a id="a-8c"></a>既能润业润生得报。<a id="a-8d"></a>何故非记。<a id="a-8e"></a>答上界烦恼虽复润业。<a id="a-8f"></a>唯得总报受生而已。<a id="a-8g"></a>不由此惑正感乐果。<a id="a-8h"></a>亦不招苦。<a id="a-8i"></a>故是无记。<a id="a-8j"></a>不同下界不善烦恼感得总报及别报苦。</p>
  <p id="a8k">若依成实论。<a id="a-8l"></a>上二界中所起邪见。<a id="a-8m"></a>皆名不善。<a id="a-8n"></a>如彼论说。<a id="a-8o"></a>人在色无色界谓是涅槃。<a id="a-8p"></a>临命尽时。<a id="a-8q"></a>见欲色中阴即生邪见谓无涅槃。<a id="a-8r"></a>谤无上法。<a id="a-8s"></a>当知彼中有不善业。<a id="a-8t"></a>又论说。<a id="a-8u"></a>彼上界邪见是苦因缘。<a id="a-8v"></a>道理上界据其位判。<a id="a-8w"></a>众生心细。<a id="a-8x"></a>所起惑微。<a id="a-8y"></a>多不成业。<a id="a-8z"></a>故名无记。<a id="a-90"></a>若据通论。<a id="a-91"></a>不妨于中有起粗邪。<a id="a-92"></a>成不善者。<a id="a-93"></a>毗昙所说义当前判。<a id="a-94"></a>成实所论义当后通。<a id="a-95"></a>又据望理。<a id="a-96"></a>彼细烦恼。<a id="a-97"></a>皆违理起。<a id="a-98"></a>悉是不善。<a id="a-99"></a>准依成实。<a id="a-9A"></a>不善恶业三界通起。<a id="a-9B"></a>唯有多少增微为异。</p>
  <p id="a9C">述曰。<a id="a-9D"></a>向来就凡。<a id="a-9E"></a>明诸罪障依身口发业竟。<a id="a-9F"></a>若论圣人。<a id="a-9G"></a>如须陀洹等。<a id="a-9H"></a>出观失念。<a id="a-9I"></a>容有起意轻微不善。<a id="a-9J"></a>生恶愿等。<a id="a-9K"></a>具欲结者。<a id="a-9L"></a>贪嗔虽强。<a id="a-9M"></a>片似余凡。<a id="a-9N"></a>唯可直起。<a id="a-9O"></a>贪欲嗔慢。<a id="a-9P"></a>不更思审。<a id="a-9Q"></a>起邪见心。<a id="a-9R"></a>亦不起杀盗等心。<a id="a-9S"></a>如依毗昙。<a id="a-9T"></a>得有眷属。<a id="a-9U"></a>加拳等事轻不善业。<a id="a-9V"></a>若依成论有意不善。<a id="a-9W"></a>设动身口不成业报。<a id="a-9X"></a>如滴水热[金*敖]。<a id="a-9Y"></a>虽湿还干。</p>
  <p data-pb></p>
  <h2 id="a9Z">罪行缘第三</h2>
  <p id="a9a">曰。<a id="a-9b"></a>此明圣者。<a id="a-9c"></a>就后福行。<a id="a-9d"></a>说有罪行者。<a id="a-9e"></a>但此罪行。<a id="a-9f"></a>妄见境染。<a id="a-9g"></a>执定我人。<a id="a-9h"></a>取着违顺。<a id="a-9i"></a>便令自他皆成恶业。<a id="a-9j"></a>是以经云。<a id="a-9k"></a>贪欲不生灭。<a id="a-9l"></a>不能令心恼。<a id="a-9m"></a>若人有我心。<a id="a-9n"></a>及有得见者。<a id="a-9o"></a>是人为贪欲。<a id="a-9p"></a>将入于地狱。<a id="a-9q"></a>是故心外虽无别境。<a id="a-9r"></a>称彼迷情强见起染。<a id="a-9s"></a>如梦见境起诸贪嗔。<a id="a-9t"></a>称彼梦者谓实不虚。<a id="a-9u"></a>理实无境唯情妄见。<a id="a-9v"></a>故智度论说。<a id="a-9w"></a>如梦中无善事而善。<a id="a-9x"></a>无嗔事而嗔。<a id="a-9y"></a>无怖事而怖。<a id="a-9z"></a>三界众生亦复如是。<a id="a-A0"></a>无明眠故。<a id="a-A1"></a>不应嗔而嗔等。<a id="a-A2"></a>故知心外虽无别境。<a id="a-A3"></a>称彼迷情妄见起染。<a id="a-A4"></a>心外虽无地狱等相。<a id="a-A5"></a>恶业成时妄见受苦。<a id="a-A6"></a>如正法念经云。<a id="a-A7"></a>阎魔罗人非是众生罪人见之谓是众生。<a id="a-A8"></a>手中执持焰然铁钳。<a id="a-A9"></a>彼地狱人。<a id="a-AA"></a>恶业既尽。<a id="a-AB"></a>命终之后。<a id="a-AC"></a>不复见于阎罗狱卒。<a id="a-AD"></a>何以故。<a id="a-AE"></a>以彼非是众生数故。<a id="a-AF"></a>如油炷尽则无有灯。<a id="a-AG"></a>业尽亦尔。<a id="a-AH"></a>不复见于阎罗狱卒。<a id="a-AI"></a>如阎浮提日光既现则无暗冥。<a id="a-AJ"></a>恶业尽时。<a id="a-AK"></a>阎罗狱卒亦复如是。<a id="a-AL"></a>恶眼恶口。<a id="a-AM"></a>如众生相可畏之色。<a id="a-AN"></a>皆悉磨灭。<a id="a-AO"></a>如破画壁画亦随灭。<a id="a-AP"></a>恶业画壁亦复如是。<a id="a-AQ"></a>不复见于阎罗狱卒可畏之色。<a id="a-AR"></a>以此文证。<a id="a-AS"></a>众生恶业应受苦者。<a id="a-AT"></a>自然无中妄见地狱问曰。<a id="a-AU"></a>见地狱者。<a id="a-AV"></a>所见狱卒及虎狼等。<a id="a-AW"></a>可使妄见。<a id="a-AX"></a>彼地狱处。<a id="a-AY"></a>阎罗在中判诸罪人。<a id="a-AZ"></a>则有此境。<a id="a-Aa"></a>云何言无。<a id="a-Ab"></a>答曰。<a id="a-Ac"></a>彼见狱主亦是妄见。<a id="a-Ad"></a>直是罪人恶业熏心。<a id="a-Ae"></a>令心变异无中妄见。<a id="a-Af"></a>实无地狱阎罗在中。<a id="a-Ag"></a>故唯识论云。<a id="a-Ah"></a>如地狱中。<a id="a-Ai"></a>无地狱主。<a id="a-Aj"></a>而地狱众生。<a id="a-Ak"></a>依自然业。<a id="a-Al"></a>见地狱主与种种苦。<a id="a-Am"></a>而起心见。<a id="a-An"></a>此是地狱处。<a id="a-Ao"></a>此是夜时。<a id="a-Ap"></a>此是昼时。<a id="a-Aq"></a>我以恶业故。<a id="a-Ar"></a>见狗见乌。<a id="a-As"></a>或见山压。<a id="a-At"></a>以此文证。<a id="a-Au"></a>善恶熏心令心异见。<a id="a-Av"></a>实无地狱。<a id="a-Aw"></a>是故心外虽无地狱。<a id="a-Ax"></a>恶业成时强自妄见。<a id="a-Ay"></a>问曰。<a id="a-Az"></a>此苦业报既非善事。<a id="a-B0"></a>宁不直尔说善令习。<a id="a-B1"></a>何须称情说苦业耶。<a id="a-B2"></a>答曰。<a id="a-B3"></a>善恶因果。<a id="a-B4"></a>法须相对。<a id="a-B5"></a>若不说其贪等是过。<a id="a-B6"></a>何由得显施等是善。<a id="a-B7"></a>若不宣说三涂是苦。<a id="a-B8"></a>无由得显人天等乐。<a id="a-B9"></a>是故须说凡夫罪行。<a id="a-BA"></a>令人识知厌离归善。<a id="a-BB"></a>若钝根者。<a id="a-BC"></a>闻此苦业。<a id="a-BD"></a>生厌离时。<a id="a-BE"></a>即求世乐。<a id="a-BF"></a>因此转心修诸福业。<a id="a-BG"></a>若利根者。<a id="a-BH"></a>闻此苦业。<a id="a-BI"></a>生厌离时。<a id="a-BJ"></a>即求解脱。<a id="a-BK"></a>因此转心能修道观。<a id="a-BL"></a>便于惑中得起出世因。<a id="a-BM"></a>故经说言。<a id="a-BN"></a>一切烦恼皆是佛种。<a id="a-BO"></a>故知苦业厌离之本。<a id="a-BP"></a>起善之缘。<a id="a-BQ"></a>是故须说。<a id="a-BR"></a>若不说此恶业罪行。<a id="a-BS"></a>众生不识。<a id="a-BT"></a>常行不断。<a id="a-BU"></a>虽称情见说诸过恶。<a id="a-BV"></a>然实心外无别业苦。<a id="a-BW"></a>唯识无境心体恒净。<a id="a-BX"></a>故经说言。<a id="a-BY"></a>虽说贪欲之过。<a id="a-BZ"></a>而不见法有可贪者。<a id="a-Ba"></a>虽说嗔恚之过。<a id="a-Bb"></a>而不见法有可嗔者。<a id="a-Bc"></a>虽说愚痴之过而知诸法不痴无碍。<a id="a-Bd"></a>虽示众生堕三恶道怖畏之苦。<a id="a-Be"></a>而不得地狱饿鬼畜生之相。<a id="a-Bf"></a>以此文证知罪行因果唯心无外。<a id="a-Bg"></a>凡愚不解。<a id="a-Bh"></a>称情方便。<a id="a-Bi"></a>须说业苦向来两门。<a id="a-Bj"></a>就其实教说罪体真无别可破。<a id="a-Bk"></a>以愚未解须定说罪。<a id="a-Bl"></a>此是别明愚人迷真妄解故须定说罪行意也。</p>
  <h2 id="aBm">福行缘第四</h2>
  <p id="aBn">述曰。<a id="a-Bo"></a>此明福行者。<a id="a-Bp"></a>对前罪行说此福行。<a id="a-Bq"></a>先明凡夫修欲界善者。<a id="a-Br"></a>但使乱心修诸事福。<a id="a-Bs"></a>而生下界。<a id="a-Bt"></a>名欲界业。<a id="a-Bu"></a>五道之中。<a id="a-Bv"></a>皆悉得起。<a id="a-Bw"></a>先就地狱述者。<a id="a-Bx"></a>依毗昙说。<a id="a-By"></a>地狱之人。<a id="a-Bz"></a>亦有三善业。<a id="a-C0"></a>即是意地三善根。<a id="a-C1"></a>此唯成就非是现行。<a id="a-C2"></a>以是难处多不闻法思量趣道。<a id="a-C3"></a>故无现行。<a id="a-C4"></a>若论生得善根。<a id="a-C5"></a>地狱亦有。<a id="a-C6"></a>如仙誉国王。<a id="a-C7"></a>杀五百婆罗门。<a id="a-C8"></a>生地狱中。<a id="a-C9"></a>发生信心。<a id="a-CA"></a>生甘露国。<a id="a-CB"></a>故知现行。<a id="a-CC"></a>若依成论。<a id="a-CD"></a>亦说地狱有善现行。<a id="a-CE"></a>虽无力励方便起善修获圣道。<a id="a-CF"></a>然有生得善根起善。<a id="a-CG"></a>谓诸众生无始已来。<a id="a-CH"></a>曾修世间信进念等。<a id="a-CI"></a>未起邪见谤无因果。<a id="a-CJ"></a>此善不灭。<a id="a-CK"></a>生便得之。<a id="a-CL"></a>名为生得善。<a id="a-CM"></a>依此善根得起善心。<a id="a-CN"></a>若有宿业感缘强者。<a id="a-CO"></a>大圣现化令苦止息。<a id="a-CP"></a>为说道法。<a id="a-CQ"></a>得修方便。<a id="a-CR"></a>第二畜生龙等。<a id="a-CS"></a>亦有修善。<a id="a-CT"></a>如涅槃经。<a id="a-CU"></a>佛说义时。<a id="a-CV"></a>无量鸟兽发菩提心。<a id="a-CW"></a>生于天上。<a id="a-CX"></a>若依毗昙。<a id="a-CY"></a>鬼畜十善非律仪摄。<a id="a-CZ"></a>以其身口七善律仪。<a id="a-Ca"></a>普于一切众生处起。<a id="a-Cb"></a>以鬼神不能受故。<a id="a-Cc"></a>故萨婆多论。<a id="a-Cd"></a>畜生以痴钝故。<a id="a-Ce"></a>不发律仪。<a id="a-Cf"></a>若依成论。<a id="a-Cg"></a>鬼神畜等亦有得戒。</p>
  <p id="aCh">若就人中。<a id="a-Ci"></a>北单越人。<a id="a-Cj"></a>唯成意地。<a id="a-Ck"></a>三善业道而不现行。<a id="a-Cl"></a>不断善故。<a id="a-Cm"></a>至劫尽时人皆修禅。<a id="a-Cn"></a>彼独不能离欲非分。<a id="a-Co"></a>自余三方皆有十善。<a id="a-Cp"></a>有不具者。</p>
  <p id="aCq">若就欲界六天以论。<a id="a-Cr"></a>即无出家别解脱戒。<a id="a-Cs"></a>但有十善及在家戒。<a id="a-Ct"></a>故成论云。<a id="a-Cu"></a>如天帝释多受八戒。<a id="a-Cv"></a>龙等亦受。<a id="a-Cw"></a>不局在人。<a id="a-Cx"></a>若论色界诸天。<a id="a-Cy"></a>以论依毗昙。<a id="a-Cz"></a>生上失下。<a id="a-D0"></a>上界不起下界善业。<a id="a-D1"></a>以其界地因果断故。<a id="a-D2"></a>身生上界。<a id="a-D3"></a>下地法断。<a id="a-D4"></a>此据有漏。<a id="a-D5"></a>在下成上。<a id="a-D6"></a>生上失下。<a id="a-D7"></a>便不修起。<a id="a-D8"></a>若依成论。<a id="a-D9"></a>上得成下。<a id="a-DA"></a>亦得寄起下界善业。<a id="a-DB"></a>如诸梵天。<a id="a-DC"></a>见佛礼拜。<a id="a-DD"></a>发言赞叹。<a id="a-DE"></a>即是散善。<a id="a-DF"></a>此是寄起欲界善业。<a id="a-DG"></a>若依毗昙毗婆沙论等。<a id="a-DH"></a>梵天礼赞非欲界善。<a id="a-DI"></a>是其初禅威仪心起。<a id="a-DJ"></a>据此所依无记非善。<a id="a-DK"></a>据外身口。<a id="a-DL"></a>是上色业。<a id="a-DM"></a>此明欲界乱善福业依身起处竟。</p>
  <p id="aDN">第二明色界四禅定业。<a id="a-DO"></a>依身起处。<a id="a-DP"></a>若鬼畜中。<a id="a-DQ"></a>值圣强缘能悟道者。<a id="a-DR"></a>亦得修起。<a id="a-DS"></a>以其无漏依禅起故。<a id="a-DT"></a>纵无根本深定正体。<a id="a-DU"></a>必有粗浅未来禅心。<a id="a-DV"></a>此未来禅是色界业。<a id="a-DW"></a>依此未来断欲结时。<a id="a-DX"></a>此业则招初禅梵果。<a id="a-DY"></a>若就人天以论。<a id="a-DZ"></a>修色界业。<a id="a-Da"></a>除北单越无修禅者。<a id="a-Db"></a>自余三方及欲界天。<a id="a-Dc"></a>皆得修起色界十善。<a id="a-Dd"></a>谓得禅者。<a id="a-De"></a>意地有三所。<a id="a-Df"></a>谓无贪无嗔正见。<a id="a-Dg"></a>若论身口七善业者。<a id="a-Dh"></a>谓依定心发得禅戒。<a id="a-Di"></a>禅戒则是身口七善。<a id="a-Dj"></a>故得禅时有色十善。<a id="a-Dk"></a>若就无色诸天以论。<a id="a-Dl"></a>依毗昙。<a id="a-Dm"></a>无色界天不得修起色界定业。<a id="a-Dn"></a>生上舍下界地断故。<a id="a-Do"></a>若依成论。<a id="a-Dp"></a>凡生无色。<a id="a-Dq"></a>亦得起下色界中业。<a id="a-Dr"></a>此明色界禅定福业十善业道依身起处。<a id="a-Ds"></a>若论无色四空定业依身起处。<a id="a-Dt"></a>三界人天皆得修起。<a id="a-Du"></a>上来明诸福行依身起处竟。<a id="a-Dv"></a>若论圣人起福。<a id="a-Dw"></a>非关凡夫希故不述。</p>
  <p data-pb></p>
  <h2 id="aDx">杂业缘第五</h2>
  <p id="aDy">述曰。<a id="a-Dz"></a>此行名圣说不定。<a id="a-E0"></a>所谓罪行。<a id="a-E1"></a>诸经或说名黑黑业及不善业。<a id="a-E2"></a>凡夫福行。<a id="a-E3"></a>诸经或说名黑白业及以善业。<a id="a-E4"></a>名虽种种行体无殊。<a id="a-E5"></a>行体云何。<a id="a-E6"></a>如智论说。<a id="a-E7"></a>杀害等是不善业。<a id="a-E8"></a>布施等是善业。<a id="a-E9"></a>此则是说罪福二行。<a id="a-EA"></a>言杀等者。<a id="a-EB"></a>等取十恶齐名罪行。<a id="a-EC"></a>言施等者。<a id="a-ED"></a>等取事中戒定等业。<a id="a-EE"></a>同是世善。<a id="a-EF"></a>俱名福行。<a id="a-EG"></a>此世善中。<a id="a-EH"></a>八禅定者。<a id="a-EI"></a>望欲界乱善。<a id="a-EJ"></a>名不动行。<a id="a-EK"></a>若望出世理观智慧。<a id="a-EL"></a>此缘事住。<a id="a-EM"></a>则名福行。<a id="a-EN"></a>如说六度前五度中所有禅定。<a id="a-EO"></a>通亦名福。<a id="a-EP"></a>但诸罪福人行不同。<a id="a-EQ"></a>或专修福。<a id="a-ER"></a>或唯造罪。<a id="a-ES"></a>或复有人。<a id="a-ET"></a>罪福俱行。<a id="a-EU"></a>专修福者。<a id="a-EV"></a>所谓净心。<a id="a-EW"></a>为益他人行施戒等。<a id="a-EX"></a>唯造罪者。<a id="a-EY"></a>谓无慈润。<a id="a-EZ"></a>动身口意皆为损他。<a id="a-Ea"></a>罪福俱者。<a id="a-Eb"></a>谓修福时内心不净。<a id="a-Ec"></a>或兼损物。<a id="a-Ed"></a>此则是其欲界杂业。<a id="a-Ee"></a>非纯净故。<a id="a-Ef"></a>亦名不净。<a id="a-Eg"></a>若论罪行。<a id="a-Eh"></a>粗显可知。<a id="a-Ei"></a>若论杂业。<a id="a-Ej"></a>与净福行有同有异。<a id="a-Ek"></a>稍隐难知。<a id="a-El"></a>谓诸修福据其外相。<a id="a-Em"></a>事中信乐所作皆同。<a id="a-En"></a>若据内心。<a id="a-Eo"></a>为自为他所求各别。<a id="a-Ep"></a>精粗不等。<a id="a-Eq"></a>以诸修福外同内异故。<a id="a-Er"></a>有纯杂二业不同。<a id="a-Es"></a>若能调心慈悲愍物。<a id="a-Et"></a>随所施为皆成大善。<a id="a-Eu"></a>若不守念。<a id="a-Ev"></a>视相修福。<a id="a-Ew"></a>内粗外细。<a id="a-Ex"></a>唯成杂业。<a id="a-Ey"></a>称彼愚情虽谓过世理实违道。<a id="a-Ez"></a>亦非净福。<a id="a-F0"></a>以修福时不观生空。<a id="a-F1"></a>我倒常行遍通三性。<a id="a-F2"></a>所有作业与倒相应。<a id="a-F3"></a>是假取性。<a id="a-F4"></a>是故迷道。<a id="a-F5"></a>以不着心多求世报。<a id="a-F6"></a>又多求名。<a id="a-F7"></a>故非净福。<a id="a-F8"></a>以此纯杂世俗多迷。<a id="a-F9"></a>今略偏论令人识行。<a id="a-FA"></a>先论杂业后明净福。<a id="a-FB"></a>但诸杂业自有粗细。<a id="a-FC"></a>粗者为恶兼损他人。<a id="a-FD"></a>细者自为唯求世报。<a id="a-FE"></a>先论粗杂。<a id="a-FF"></a>若就施论。<a id="a-FG"></a>或有非法取财施者。<a id="a-FH"></a>如盗他物以用布施。<a id="a-FI"></a>此感来报还常衰耗。<a id="a-FJ"></a>施已生悔得果亦然。<a id="a-FK"></a>故优婆塞经云。<a id="a-FL"></a>若人施已生于悔心。<a id="a-FM"></a>若劫他财持以布施。<a id="a-FN"></a>是人未来虽得财物。<a id="a-FO"></a>常耗不集。<a id="a-FP"></a>或有为施兼损他者。<a id="a-FQ"></a>谓若施时不正念善。<a id="a-FR"></a>或生嗔恚。<a id="a-FS"></a>或起高慢。<a id="a-FT"></a>当堕恶道。<a id="a-FU"></a>虽得福报畜中别受。<a id="a-FV"></a>不感人天。<a id="a-FW"></a>故分别业报经偈云。</p>
  <p id="aFX">修行大布施　　急性多嗔怒</p>
  <p id="aFY">不依正忆念　　后作大龙身</p>
  <p id="aFZ">能修大布施　　高心陵蔑人</p>
  <p id="aFa">由斯业行生　　大力金翅鸟</p>
  <p id="aFb">若为修福求世报者。<a id="a-Fc"></a>如舍财时自求来报。<a id="a-Fd"></a>或恐身财无常故舍。<a id="a-Fe"></a>或为名闻专求自益。<a id="a-Ff"></a>此非慈悲为济贫苦。<a id="a-Fg"></a>犹如市易。<a id="a-Fh"></a>非纯净业。<a id="a-Fi"></a>是以经中名不净施。<a id="a-Fj"></a>如百论说。<a id="a-Fk"></a>为报施者。<a id="a-Fl"></a>是名不净施。<a id="a-Fm"></a>如市易故。<a id="a-Fn"></a>报有二种。<a id="a-Fo"></a>现报者。<a id="a-Fp"></a>名称敬爱等。<a id="a-Fq"></a>后报者。<a id="a-Fr"></a>后世富贵等。<a id="a-Fs"></a>名不净施。<a id="a-Ft"></a>譬贾客远到他方。<a id="a-Fu"></a>虽持杂物多所饶益。<a id="a-Fv"></a>然非怜愍众生。<a id="a-Fw"></a>以自求利故。<a id="a-Fx"></a>是业不净。<a id="a-Fy"></a>布施求报亦复如是。<a id="a-Fz"></a>以此证知。<a id="a-G0"></a>无实慈愍自求名称。<a id="a-G1"></a>或为来报。<a id="a-G2"></a>纵虽广施皆非净业。<a id="a-G3"></a>业非净故得报不精。<a id="a-G4"></a>故分别业报经云。<a id="a-G5"></a>若为生天施。<a id="a-G6"></a>或复求名闻酬恩。<a id="a-G7"></a>及望报恐怖故行施。<a id="a-G8"></a>获果不清净。<a id="a-G9"></a>所受多粗涩。<a id="a-GA"></a>施行既尔。<a id="a-GB"></a>戒等诸善不净同此。<a id="a-GC"></a>故百论云。<a id="a-GD"></a>不净持戒者自求乐报。<a id="a-GE"></a>若持戒求天上与天女娱乐。<a id="a-GF"></a>若人中富贵受五欲乐。<a id="a-GG"></a>为淫欲故。<a id="a-GH"></a>如覆相者。<a id="a-GI"></a>内欲他色。<a id="a-GJ"></a>外作亲善。<a id="a-GK"></a>是名不净。<a id="a-GL"></a>此外细心不净持戒。<a id="a-GM"></a>如阿难语难陀。<a id="a-GN"></a>说偈云。</p>
  <p id="aGO">如羝羊相触　　将前而更却</p>
  <p id="aGP">汝为欲持戒　　其事亦如是</p>
  <p id="aGQ">开心专为益他。<a id="a-GR"></a>得福则多。<a id="a-GS"></a>又于施境有贫有病。<a id="a-GT"></a>或有知法而乏所须。<a id="a-GU"></a>若施令彼得益长善。<a id="a-GV"></a>所施有宜获福则多。<a id="a-GW"></a>故贤愚经云。<a id="a-GX"></a>佛赞五施得福无量。<a id="a-GY"></a>所谓施远来者。<a id="a-GZ"></a>远去者。<a id="a-Ga"></a>病瘦者。<a id="a-Gb"></a>于饥饿时施于饮食。<a id="a-Gc"></a>施知法人。<a id="a-Gd"></a>如是五施。<a id="a-Ge"></a>现世获福。<a id="a-Gf"></a>此施有宜现获多福。<a id="a-Gg"></a>不同求名。<a id="a-Gh"></a>施非要处。<a id="a-Gi"></a>虽多割舍不得净报。<a id="a-Gj"></a>又随喜他施者。<a id="a-Gk"></a>若望诸极粗造不善者。<a id="a-Gl"></a>是其细罪。<a id="a-Gm"></a>亦得名善。<a id="a-Gn"></a>若望离欲及专为他。<a id="a-Go"></a>此之杂业则是其罪。<a id="a-Gp"></a>故智度论云。<a id="a-Gq"></a>粗人有粗罪。<a id="a-Gr"></a>细人有细罪。<a id="a-Gs"></a>故此杂业罪福俱行。<a id="a-Gt"></a>望心非纯。<a id="a-Gu"></a>是不净业。<a id="a-Gv"></a>上来明其罪福俱行是其欲界不净杂业竟。<a id="a-Gw"></a>若论净业。<a id="a-Gx"></a>翻前可知。<a id="a-Gy"></a>故百论云。<a id="a-Gz"></a>净施者。<a id="a-H0"></a>若人爱敬利益。<a id="a-H1"></a>得福亦多故因果经偈云。</p>
  <p id="aH2">若有贫穷人　　无财可布施</p>
  <p id="aH3">见他修施时　　而生随喜心</p>
  <p id="aH4">随喜之福报　　与施等无异</p>
  <p id="aH5">又大丈夫论偈云。</p>
  <p id="aH6">悲心施一人　　功德大如地</p>
  <p id="aH7">为己施一切　　得报如芥子</p>
  <p id="aH8">救一厄难人　　胜余一切施</p>
  <p id="aH9">众星虽有光　　不如一月明</p>
  <p id="aHA">若诸凡夫造其罪福。<a id="a-HB"></a>不解因果善恶无性。<a id="a-HC"></a>是为迷事。<a id="a-HD"></a>取性常系三有故。<a id="a-HE"></a>智度论云。<a id="a-HF"></a>譬如蝇无处不着。<a id="a-HG"></a>唯不着火焰。<a id="a-HH"></a>众生爱着亦复如是。<a id="a-HI"></a>是善不善法中皆着。<a id="a-HJ"></a>乃至非想亦着。<a id="a-HK"></a>唯不着般若波罗蜜性空大火。<a id="a-HL"></a>以此证知。<a id="a-HM"></a>无善恶性常轮五道。<a id="a-HN"></a>即当无佛性众生也。<a id="a-HO"></a>此略明凡夫罪福二行迷事取性所依经论竟。</p>
  <p id="aHP">又杂宝藏经云。<a id="a-HQ"></a>昔佛在世时。<a id="a-HR"></a>波斯匿王有其一女。<a id="a-HS"></a>名曰善光。<a id="a-HT"></a>聪明端正。<a id="a-HU"></a>父母怜愍举宫爱敬。<a id="a-HV"></a>父语女言。<a id="a-HW"></a>汝因我力举宫爱敬。<a id="a-HX"></a>女答父言。<a id="a-HY"></a>我自有业。<a id="a-HZ"></a>不因父王。<a id="a-Ha"></a>王闻嗔忿而语之言。<a id="a-Hb"></a>今当试汝有自业力。<a id="a-Hc"></a>即遣左右。<a id="a-Hd"></a>觅一最下贫穷乞人。<a id="a-He"></a>以女付之。<a id="a-Hf"></a>王语女言。<a id="a-Hg"></a>汝自有业不假我者。<a id="a-Hh"></a>从今可验。<a id="a-Hi"></a>女犹答言。<a id="a-Hj"></a>我有业力。<a id="a-Hk"></a>即共穷人相将出去。<a id="a-Hl"></a>妇问夫言。<a id="a-Hm"></a>有父母不。<a id="a-Hn"></a>夫答妇言。<a id="a-Ho"></a>我父母先此舍卫城中第一长者。<a id="a-Hp"></a>父母居家都已死尽。<a id="a-Hq"></a>无所依怙。<a id="a-Hr"></a>是以穷乞。<a id="a-Hs"></a>妇复问言。<a id="a-Ht"></a>汝今颇知故宅处不。<a id="a-Hu"></a>答言知处。<a id="a-Hv"></a>但宅毁坏遂有空地。<a id="a-Hw"></a>夫妇相将往至故舍。<a id="a-Hx"></a>周历安行。<a id="a-Hy"></a>随其行处伏藏自出。<a id="a-Hz"></a>即以珍宝雇人造宅。<a id="a-I0"></a>未盈一月宫宅悉成。<a id="a-I1"></a>宫人伎女奴婢仆使。<a id="a-I2"></a>不可称计。<a id="a-I3"></a>王卒忆念。<a id="a-I4"></a>我女善光。<a id="a-I5"></a>云何生活。<a id="a-I6"></a>有人答王。<a id="a-I7"></a>善光女郎。<a id="a-I8"></a>宫室钱财不减于王。<a id="a-I9"></a>王女即日遣其夫主。<a id="a-IA"></a>往请于王。<a id="a-IB"></a>王即受请。<a id="a-IC"></a>见其家内宫宅庄严。<a id="a-ID"></a>叹未曾有。<a id="a-IE"></a>王往问佛。<a id="a-IF"></a>此女先世作何福业。<a id="a-IG"></a>得生王家。<a id="a-IH"></a>身有光明。<a id="a-II"></a>佛答王言。<a id="a-IJ"></a>乃往过去九十一劫。<a id="a-IK"></a>毗婆尸佛入涅槃后。<a id="a-IL"></a>有槃头王以佛舍利起七宝塔。<a id="a-IM"></a>王大夫人。<a id="a-IN"></a>见即便以天冠拂饰。<a id="a-IO"></a>着像顶上。<a id="a-IP"></a>以天冠中如意宝珠。<a id="a-IQ"></a>着塔枨头。<a id="a-IR"></a>因发愿言。<a id="a-IS"></a>使我将来身有光明。<a id="a-IT"></a>紫磨金色尊荣豪贵。<a id="a-IU"></a>莫堕三恶八难之处。<a id="a-IV"></a>昔夫人者今善光是。<a id="a-IW"></a>后于过去迦葉佛时。<a id="a-IX"></a>复以肴膳供养佛僧。<a id="a-IY"></a>而夫遮断。<a id="a-IZ"></a>妇即劝请。<a id="a-Ia"></a>我今已请使得充足。<a id="a-Ib"></a>夫还听妇。<a id="a-Ic"></a>尔时妇者今善光是。<a id="a-Id"></a>尔时夫者今日夫是。<a id="a-Ie"></a>由昔遮妇。<a id="a-If"></a>恒常贫贱。<a id="a-Ig"></a>以还听故。<a id="a-Ih"></a>要因其妇得大富贵。<a id="a-Ii"></a>无其妇时后还贫贱。<a id="a-Ij"></a>以是因缘。<a id="a-Ik"></a>善恶之业逐身受报。<a id="a-Il"></a>未曾违失。</p>
  <p id="aIm">又杂宝藏经云。<a id="a-In"></a>佛在世时波斯匿王。<a id="a-Io"></a>时于眠中闻二内官共诤道理。<a id="a-Ip"></a>一人说言。<a id="a-Iq"></a>我依王活。<a id="a-Ir"></a>一人答言。<a id="a-Is"></a>我自依业。<a id="a-It"></a>不依王也。<a id="a-Iu"></a>王闻可彼依王活者。<a id="a-Iv"></a>而欲赏之。<a id="a-Iw"></a>即遣直人。<a id="a-Ix"></a>语夫人言。<a id="a-Iy"></a>我今当使一人往者。<a id="a-Iz"></a>重与财物。<a id="a-J0"></a>寻即遣。<a id="a-J1"></a>彼依王活者。<a id="a-J2"></a>持所饮酒送与夫人。<a id="a-J3"></a>此人出户。<a id="a-J4"></a>鼻中血出不得前进。<a id="a-J5"></a>寻即倩彼依业者送。<a id="a-J6"></a>夫人见已。<a id="a-J7"></a>重赐钱财衣服璎珞。<a id="a-J8"></a>来到王前。<a id="a-J9"></a>王见深怪。<a id="a-JA"></a>即便唤彼依王活者。<a id="a-JB"></a>而问之言。<a id="a-JC"></a>我使汝去。<a id="a-JD"></a>云何不去。<a id="a-JE"></a>彼即向王具白情事。<a id="a-JF"></a>王闻叹言。<a id="a-JG"></a>佛语真实。<a id="a-JH"></a>自作其业还自受报。<a id="a-JI"></a>不可夺也。<a id="a-JJ"></a>由是观善恶报应自业所引。<a id="a-JK"></a>非天非王之所能与。<a id="a-JL"></a>要须自作自得。<a id="a-JM"></a>起于正见。<a id="a-JN"></a>言业果报。<a id="a-JO"></a>近获人天。<a id="a-JP"></a>远招佛果。<a id="a-JQ"></a>若违圣教具受前苦。<a id="a-JR"></a>颂曰。</p>
  <p id="aJS">寻因途乃异　　及舍趣犹并</p>
  <p id="aJT">苦极思归乐　　乐极苦还生</p>
  <p id="aJU">岂非罪福别　　皆由封着情</p>
  <p id="aJV">若断有漏业　　常见法身宁</p>
 </body>
</html>