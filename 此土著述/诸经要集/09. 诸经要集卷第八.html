<!doctype html>
<html id="z3IBWlK1S8" data-ver="2464">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第八</h1>
  <h2 id="a2">报恩部第十三(此有三缘) 放生部第十四 兴福部第十五</h2>
  <p id="a3">述意缘 报恩缘 背恩缘。</p>
  <p data-pb></p>
  <h2 id="a4">述意缘第一</h2>
  <p id="a5">闻。<a id="a-6"></a>三宝重恩。<a id="a-7"></a>四生慈父。<a id="a-8"></a>化育十方。<a id="a-9"></a>等同一子。<a id="a-A"></a>机无细而不临。<a id="a-B"></a>智有来而必抚。<a id="a-C"></a>遂使优填刻像。<a id="a-D"></a>郁尔浮光。<a id="a-E"></a>斯匿铸形。<a id="a-F"></a>起然避席。<a id="a-G"></a>自兹厥后。<a id="a-H"></a>灵祥屡应。<a id="a-I"></a>嘉声远着。<a id="a-J"></a>靡草从风。<a id="a-K"></a>念则罪灭福生。<a id="a-L"></a>敬则善资远代。<a id="a-M"></a>良由如来长我法身。<a id="a-N"></a>父母养我生身。<a id="a-O"></a>恩德既深。<a id="a-P"></a>昊天难报。<a id="a-Q"></a>况复违背重恩。<a id="a-R"></a>岂不永沈苦海。<a id="a-S"></a>是故。<a id="a-T"></a>妇人鸩毒。<a id="a-U"></a>夫蒙国赏。<a id="a-V"></a>樵人害兽。<a id="a-W"></a>双臂俱落。<a id="a-X"></a>故智度论云。<a id="a-Y"></a>知恩者大悲之本。<a id="a-Z"></a>开善业之初门。<a id="a-a"></a>人所爱敬。<a id="a-b"></a>名誉远闻。<a id="a-c"></a>死得生天。<a id="a-d"></a>终成佛道。<a id="a-e"></a>不知恩者。<a id="a-f"></a>甚于畜生也。</p>
  <h2 id="ag">报恩缘第二</h2>
  <p id="ah">如正法念经云。<a id="a-i"></a>有四种恩。<a id="a-j"></a>甚为难报。<a id="a-k"></a>何等为四。<a id="a-l"></a>一者母。<a id="a-m"></a>二者父。<a id="a-n"></a>三者如来。<a id="a-o"></a>四者说法法师。<a id="a-p"></a>若有供养此四种人。<a id="a-q"></a>得无量福。<a id="a-r"></a>现在为人之所赞叹。<a id="a-s"></a>于未来世能得菩提。</p>
  <p id="at">又大般若经(第四百四十三云)若有问言。<a id="a-u"></a>谁是知恩能报恩者。<a id="a-v"></a>应正答言。<a id="a-w"></a>佛是知恩报恩者。<a id="a-x"></a>何以故。<a id="a-y"></a>一切世间。<a id="a-z"></a>知恩报恩无过佛故。</p>
  <p id="a10">又增一阿含经云。<a id="a-11"></a>尔时世尊告诸比丘。<a id="a-12"></a>若有众生知返复者。<a id="a-13"></a>此人可敬。<a id="a-14"></a>小恩尚不忘。<a id="a-15"></a>何况大恩。<a id="a-16"></a>设离此间百千由旬。<a id="a-17"></a>犹近我不异。<a id="a-18"></a>我恒叹誉。<a id="a-19"></a>若有众生不知返复者。<a id="a-1A"></a>大恩尚不忆。<a id="a-1B"></a>何况小恩。<a id="a-1C"></a>彼非近我我不近彼。<a id="a-1D"></a>正使披僧伽梨在吾左右。<a id="a-1E"></a>此人犹远。<a id="a-1F"></a>是故比丘当念返复。<a id="a-1G"></a>莫学无返复。</p>
  <p id="a1H">又舍利弗问经云。<a id="a-1I"></a>佛言。<a id="a-1J"></a>夫受戒随其力办可以为施。<a id="a-1K"></a>不限多少。<a id="a-1L"></a>文殊师利白佛言。<a id="a-1M"></a>云何如来说父母恩大不可不报。<a id="a-1N"></a>又言师僧之恩不可称量。<a id="a-1O"></a>其谁为最。<a id="a-1P"></a>佛言。<a id="a-1Q"></a>夫在家者。<a id="a-1R"></a>孝事父母在于膝下。<a id="a-1S"></a>莫以报生长与之等。<a id="a-1T"></a>以生育恩深故言大也。<a id="a-1U"></a>若从师学开发知见。<a id="a-1V"></a>次恩大也。<a id="a-1W"></a>夫出家者。<a id="a-1X"></a>舍于父母生死之家。<a id="a-1Y"></a>入法门中受微妙法。<a id="a-1Z"></a>师之力也。<a id="a-1a"></a>生长法身。<a id="a-1b"></a>出功德财养智慧命。<a id="a-1c"></a>功莫大也。<a id="a-1d"></a>追其所生乃次之耳。</p>
  <p id="a1e">又中阴经。<a id="a-1f"></a>佛问弥勒。<a id="a-1g"></a>阎浮提儿生堕地。<a id="a-1h"></a>乃至三岁。<a id="a-1i"></a>母之怀抱为饮几乳。<a id="a-1j"></a>弥勒答曰。<a id="a-1k"></a>饮乳一百八十斛。<a id="a-1l"></a>除母腹中所食四分。<a id="a-1m"></a>东弗于逮儿生堕地。<a id="a-1n"></a>乃至三岁。<a id="a-1o"></a>饮乳一千八百斛。<a id="a-1p"></a>西拘耶尼儿生堕地。<a id="a-1q"></a>乃至三岁。<a id="a-1r"></a>饮乳八百八十斛。<a id="a-1s"></a>北郁单曰儿生堕地。<a id="a-1t"></a>坐着陌头。<a id="a-1u"></a>行人授指[口*束]指。<a id="a-1v"></a>七日成人。<a id="a-1w"></a>彼土无乳。<a id="a-1x"></a>中阴众生饮吸于风(古人用其小升准今唐升一升当旧三升故乳似多)</p>
  <p id="a1y">又难报经云。<a id="a-1z"></a>左肩持父右肩持母。<a id="a-20"></a>经历千年便利背上。<a id="a-21"></a>犹不能报父母之恩。</p>
  <p id="a22">又增一阿含经云。<a id="a-23"></a>孝顺供养父母功德果报。<a id="a-24"></a>与一生补处菩萨功德一等。<a id="a-25"></a>又六度集经云。<a id="a-26"></a>昔者菩萨为大理家。<a id="a-27"></a>积财巨亿。<a id="a-28"></a>常奉三尊慈向众生。<a id="a-29"></a>观市睹鳖心悼之焉。<a id="a-2A"></a>问价贵贱。<a id="a-2B"></a>鳖主知菩萨有。<a id="a-2C"></a>慈悲之德。<a id="a-2D"></a>答曰百万。<a id="a-2E"></a>菩萨答曰。<a id="a-2F"></a>大善。<a id="a-2G"></a>持鳖归家临水放之。<a id="a-2H"></a>睹其游去悲喜誓曰。<a id="a-2I"></a>众难安全如尔今也。<a id="a-2J"></a>广起弘愿。<a id="a-2K"></a>诸佛赞善。<a id="a-2L"></a>鳖于后夜来啮其门。<a id="a-2M"></a>怪门有声便出见。<a id="a-2N"></a>鳖语菩萨曰。<a id="a-2O"></a>吾受重润身得获全。<a id="a-2P"></a>无以答恩。<a id="a-2Q"></a>水居之物知水盈虚。<a id="a-2R"></a>洪水将至必为巨害矣。<a id="a-2S"></a>愿速严舟临时相迎。<a id="a-2T"></a>答曰大善。<a id="a-2U"></a>明晨诣门如事启王。<a id="a-2V"></a>王以菩萨宿有善名。<a id="a-2W"></a>信用其言。<a id="a-2X"></a>迁下处高。<a id="a-2Y"></a>时至鳌来洪水至矣。<a id="a-2Z"></a>可速下载。<a id="a-2a"></a>寻吾所之可获无患。<a id="a-2b"></a>船寻其后。<a id="a-2c"></a>有蛇趣船。<a id="a-2d"></a>菩萨曰取。<a id="a-2e"></a>鳖云大善。<a id="a-2f"></a>又睹漂狐。<a id="a-2g"></a>曰取。<a id="a-2h"></a>鳖云亦善。<a id="a-2i"></a>又睹漂人。<a id="a-2j"></a>博颊呼天哀济吾命。<a id="a-2k"></a>曰取。<a id="a-2l"></a>鳖曰慎无取也。<a id="a-2m"></a>凡人心伪鲜有终信。<a id="a-2n"></a>背恩追势好为凶逆。<a id="a-2o"></a>菩萨曰虫类尔济。<a id="a-2p"></a>人类吾贱岂是仁哉。<a id="a-2q"></a>吾不忍为也。<a id="a-2r"></a>于是取之。<a id="a-2s"></a>鳖曰悔哉。<a id="a-2t"></a>遂至丰土。<a id="a-2u"></a>鳌辞曰。<a id="a-2v"></a>恩毕请退。<a id="a-2w"></a>答曰。<a id="a-2x"></a>吾获如来无所著至真等正觉者。<a id="a-2y"></a>必当相度。<a id="a-2z"></a>鳖曰大善。<a id="a-30"></a>鳖退蛇狐各去。<a id="a-31"></a>狐以穴为居。<a id="a-32"></a>获古人伏藏紫磨名金百斤。<a id="a-33"></a>喜曰。<a id="a-34"></a>当以报彼恩矣。<a id="a-35"></a>狐还白曰。<a id="a-36"></a>小虫受润获济微命。<a id="a-37"></a>虫穴居之物。<a id="a-38"></a>求穴以自安。<a id="a-39"></a>获金百斤。<a id="a-3A"></a>斯穴非冢非家非劫非盗。<a id="a-3B"></a>吾精诚之致。<a id="a-3C"></a>愿以贡贤。<a id="a-3D"></a>菩萨深惟不取徒捐无益。<a id="a-3E"></a>于贫民可以布施。<a id="a-3F"></a>众生获济不亦善乎。<a id="a-3G"></a>寻而取之。<a id="a-3H"></a>漂人睹焉曰。<a id="a-3I"></a>分吾半矣。<a id="a-3J"></a>菩萨即以十斤惠之。<a id="a-3K"></a>漂人曰。<a id="a-3L"></a>尔掘冢劫金罪应死。<a id="a-3M"></a>奈何不分半分与。<a id="a-3N"></a>吾必告有司。<a id="a-3O"></a>答曰。<a id="a-3P"></a>贫民困者吾欲等施。<a id="a-3Q"></a>尔欲专之不亦偏乎。<a id="a-3R"></a>漂人遂告有司。<a id="a-3S"></a>菩萨见拘。<a id="a-3T"></a>无所告诉。<a id="a-3U"></a>唯归命三尊。<a id="a-3V"></a>堰过自责。<a id="a-3W"></a>慈愿众生早离八难。<a id="a-3X"></a>莫有怨结。<a id="a-3Y"></a>如今吾也。<a id="a-3Z"></a>蛇狐会曰。<a id="a-3a"></a>奈何斯事。<a id="a-3b"></a>蛇曰。<a id="a-3c"></a>吾将济之。<a id="a-3d"></a>遂衔良药开关入狱。<a id="a-3e"></a>见菩萨。<a id="a-3f"></a>状颜色。<a id="a-3g"></a>有损怆而心悲。<a id="a-3h"></a>谓菩萨言。<a id="a-3i"></a>以药自随。<a id="a-3j"></a>吾将齰太子指。<a id="a-3k"></a>其毒尤甚莫能济。<a id="a-3l"></a>贤者以药自闻傅即瘳矣。<a id="a-3m"></a>菩萨默然蛇如所云。<a id="a-3n"></a>太子命欲将殒。<a id="a-3o"></a>王令曰。<a id="a-3p"></a>有济兹封之相国。<a id="a-3q"></a>吾与参治。<a id="a-3r"></a>菩萨上闻。<a id="a-3s"></a>傅之即瘳。<a id="a-3t"></a>王喜问其所由。<a id="a-3u"></a>本末自陈。<a id="a-3v"></a>王怅然自咎曰。<a id="a-3w"></a>吾闇甚哉。<a id="a-3x"></a>即诛漂人。<a id="a-3y"></a>大赦其国。<a id="a-3z"></a>封为相国。<a id="a-40"></a>执手入宫。<a id="a-41"></a>并坐谈论佛法。<a id="a-42"></a>遂致太平。<a id="a-43"></a>佛告诸沙门。<a id="a-44"></a>理家者是吾身。<a id="a-45"></a>国王者弥勒是。<a id="a-46"></a>鳖者阿难是。<a id="a-47"></a>狐者秋露子是。<a id="a-48"></a>蛇者目连是。<a id="a-49"></a>漂人者调达是。<a id="a-4A"></a>菩萨慈慧度无极行布施如是。</p>
  <p id="a4B">又新婆沙论云。<a id="a-4C"></a>昔揵驮罗国迦腻色迦王。<a id="a-4D"></a>有一黄门恒监内事。<a id="a-4E"></a>暂出城外。<a id="a-4F"></a>见有群牛数盈五百。<a id="a-4G"></a>来入城内。<a id="a-4H"></a>问驱牛者。<a id="a-4I"></a>此是何牛。<a id="a-4J"></a>答言。<a id="a-4K"></a>此牛将去其种。<a id="a-4L"></a>于是黄门即自思忖。<a id="a-4M"></a>我宿恶业。<a id="a-4N"></a>受不男身。<a id="a-4O"></a>今应以财救此牛难。<a id="a-4P"></a>遂偿其价悉令得脱。<a id="a-4Q"></a>善业力故。<a id="a-4R"></a>令此黄门即复男身。<a id="a-4S"></a>深生庆悦。<a id="a-4T"></a>寻还城内伫立宫门。<a id="a-4U"></a>附使启王请入奉现。<a id="a-4V"></a>王令唤入。<a id="a-4W"></a>怪问所由。<a id="a-4X"></a>于是黄门具奏上事。<a id="a-4Y"></a>王闻惊喜。<a id="a-4Z"></a>厚赐珍财。<a id="a-4a"></a>转授高官令知外事。</p>
  <p data-pb></p>
  <h2 id="a4b">背恩缘第三</h2>
  <p id="a4c">如百喻经云。<a id="a-4d"></a>昔有一妇荒淫无度。<a id="a-4e"></a>欲情既盛。<a id="a-4f"></a>疾恶其夫。<a id="a-4g"></a>每思方策频欲残害。<a id="a-4h"></a>种种设计不得其便。<a id="a-4i"></a>会值其夫聘使邻国。<a id="a-4j"></a>妇密为计。<a id="a-4k"></a>造毒药丸欲用害夫。<a id="a-4l"></a>诈语夫言。<a id="a-4m"></a>尔今远使。<a id="a-4n"></a>虑有乏短。<a id="a-4o"></a>今我造作五百欢喜丸。<a id="a-4p"></a>用为资粮。<a id="a-4q"></a>以送于尔。<a id="a-4r"></a>尔若出国至他境界。<a id="a-4s"></a>饥困之时乃可取食。<a id="a-4t"></a>夫用其言至他界已。<a id="a-4u"></a>未及食之。<a id="a-4v"></a>于夜暗中止宿林间。<a id="a-4w"></a>畏惧恶兽上树避之。<a id="a-4x"></a>其欢喜丸忘置树下。<a id="a-4y"></a>即以其夜值五百偷贼盗。<a id="a-4z"></a>彼国王五百匹马。<a id="a-50"></a>并及宝物来止树下。<a id="a-51"></a>由其逃突尽皆饥渴于其树下见欢喜丸。<a id="a-52"></a>诸贼取已各食一丸。<a id="a-53"></a>药毒气盛。<a id="a-54"></a>五百群贼一时俱死。<a id="a-55"></a>时树上人至天明已。<a id="a-56"></a>见此群贼死在树下。<a id="a-57"></a>诈以刀箭斫射死尸。<a id="a-58"></a>收其鞍马并及财宝。<a id="a-59"></a>驱向彼国。<a id="a-5A"></a>时彼国王多将人众寻迹来逐。<a id="a-5B"></a>会于中路。<a id="a-5C"></a>值于彼人。<a id="a-5D"></a>彼王问言。<a id="a-5E"></a>尔是何人。<a id="a-5F"></a>何处得马。<a id="a-5G"></a>其人答言。<a id="a-5H"></a>我是某国人。<a id="a-5I"></a>而于道路值群贼。<a id="a-5J"></a>共相斫射。<a id="a-5K"></a>五百群贼今皆一处死在树下。<a id="a-5L"></a>由是之故。<a id="a-5M"></a>我得此马及以珍宝。<a id="a-5N"></a>来投王国。<a id="a-5O"></a>若不见信。<a id="a-5P"></a>往看贼。<a id="a-5Q"></a>之创痍杀割处所。<a id="a-5R"></a>是王即遣亲信往看。<a id="a-5S"></a>果如其言。<a id="a-5T"></a>王时欣然叹未曾有。<a id="a-5U"></a>既还国已厚加爵赏。<a id="a-5V"></a>封以聚落。<a id="a-5W"></a>彼王旧臣咸生妒嫉而白王言。<a id="a-5X"></a>彼是远人未可信伏。<a id="a-5Y"></a>如何卒尔宠遇过厚。<a id="a-5Z"></a>至于爵赏逾越旧臣。<a id="a-5a"></a>远人闻已而作是言。<a id="a-5b"></a>谁有勇健能共我试。<a id="a-5c"></a>请于平原校其伎能。<a id="a-5d"></a>旧人愕然无敢敌者。<a id="a-5e"></a>后时彼国大旷野中。<a id="a-5f"></a>有恶师子。<a id="a-5g"></a>截道杀人断绝王路。<a id="a-5h"></a>时彼旧臣详共议之。<a id="a-5i"></a>彼远人者。<a id="a-5j"></a>自谓勇健无能敌者。<a id="a-5k"></a>今复若能杀彼师子为国除害。<a id="a-5l"></a>真为奇特。<a id="a-5m"></a>作是议已。<a id="a-5n"></a>便白于王。<a id="a-5o"></a>王闻是已。<a id="a-5p"></a>给赐刀杖。<a id="a-5q"></a>寻即遣之。<a id="a-5r"></a>尔时远人既受敕已坚强其意。<a id="a-5s"></a>向师子所。<a id="a-5t"></a>师子见之。<a id="a-5u"></a>奋噭鸣吼腾跃而前。<a id="a-5v"></a>远人惊怖即便上树。<a id="a-5w"></a>师子张口仰头向树。<a id="a-5x"></a>其人怖急失所捉刀。<a id="a-5y"></a>落师子口。<a id="a-5z"></a>师子寻死。<a id="a-60"></a>尔时远人欢喜勇跃。<a id="a-61"></a>来白于王。<a id="a-62"></a>王倍宠遇。<a id="a-63"></a>时彼国人率尔敬服。<a id="a-64"></a>咸皆赞叹。</p>
  <p id="a65">又诸经要集云。<a id="a-66"></a>有人入林伐木。<a id="a-67"></a>迷惑失路。<a id="a-68"></a>时值大雨日暮饥寒。<a id="a-69"></a>恶虫毒兽欲侵害之。<a id="a-6A"></a>是人入石窟中。<a id="a-6B"></a>有一大熊。<a id="a-6C"></a>见之怖出。<a id="a-6D"></a>熊语之言。<a id="a-6E"></a>汝勿恐怖。<a id="a-6F"></a>此舍温暖可于中宿。<a id="a-6G"></a>时连雨七日。<a id="a-6H"></a>常以甘果美水供给此人。<a id="a-6I"></a>七日雨止。<a id="a-6J"></a>熊将此人示其道径。<a id="a-6K"></a>熊语人言。<a id="a-6L"></a>我是罪身多人怨家。<a id="a-6M"></a>若有人问者。<a id="a-6N"></a>莫言见我。<a id="a-6O"></a>人答言尔。<a id="a-6P"></a>此人前所见诸猎者问。<a id="a-6Q"></a>汝从何来。<a id="a-6R"></a>见有众兽不。<a id="a-6S"></a>答言。<a id="a-6T"></a>见一大熊。<a id="a-6U"></a>于我有恩不得示汝。<a id="a-6V"></a>猎者言。<a id="a-6W"></a>汝是人党。<a id="a-6X"></a>以人类相观。<a id="a-6Y"></a>何以惜熊。<a id="a-6Z"></a>今一失道何时复来。<a id="a-6a"></a>汝示我者。<a id="a-6b"></a>我与汝多分。<a id="a-6c"></a>此人心变。<a id="a-6d"></a>即将猎者示熊处所。<a id="a-6e"></a>猎者杀熊。<a id="a-6f"></a>即以多分与之。<a id="a-6g"></a>此人展手取肉。<a id="a-6h"></a>二肘俱堕。<a id="a-6i"></a>猎者言。<a id="a-6j"></a>汝有何罪。<a id="a-6k"></a>答曰。<a id="a-6l"></a>是熊看我如父视子。<a id="a-6m"></a>我今背恩将是罪报。<a id="a-6n"></a>猎者怨怖不敢食肉。<a id="a-6o"></a>持施众僧上座。<a id="a-6p"></a>是罗汉语诸下座。<a id="a-6q"></a>此是菩萨。<a id="a-6r"></a>未来出世当得作佛。<a id="a-6s"></a>莫食此肉。<a id="a-6t"></a>即时起塔供养。<a id="a-6u"></a>王闻此事敕下国内。<a id="a-6v"></a>背恩之人无令住此(新婆沙论云。<a id="a-6w"></a>时上座观肉。<a id="a-6x"></a>是菩萨肉。<a id="a-6y"></a>共取香薪焚烧其肉。<a id="a-6z"></a>收其余骨起窣堵波。<a id="a-70"></a>礼拜供养如事佛塔)。<a id="a-71"></a>又九色鹿经云。<a id="a-72"></a>昔者。<a id="a-73"></a>菩萨身为九色鹿。<a id="a-74"></a>其毛九种色。<a id="a-75"></a>角白如雪。<a id="a-76"></a>常在恒水边饮食水草。<a id="a-77"></a>常与一乌为知识。<a id="a-78"></a>时水中有一溺人。<a id="a-79"></a>随流来下。<a id="a-7A"></a>或出或没仰头呼天。<a id="a-7B"></a>山神树神诸天龙神。<a id="a-7C"></a>何不愍我。<a id="a-7D"></a>鹿闻下水救之。<a id="a-7E"></a>语言。<a id="a-7F"></a>汝可骑我背捉我角。<a id="a-7G"></a>负出上岸。<a id="a-7H"></a>溺人下地。<a id="a-7I"></a>绕鹿三匝。<a id="a-7J"></a>向鹿叩头。<a id="a-7K"></a>乞为大夫作奴给其使。<a id="a-7L"></a>令采取水草。<a id="a-7M"></a>鹿言不用。<a id="a-7N"></a>且各自去。<a id="a-7O"></a>欲报恩者莫道我在此。<a id="a-7P"></a>人贪我皮角必来杀我。<a id="a-7Q"></a>时国王夫人。<a id="a-7R"></a>夜梦见九色鹿。<a id="a-7S"></a>即诈病不起。<a id="a-7T"></a>王问何以。<a id="a-7U"></a>答曰。<a id="a-7V"></a>我昨梦见非常之鹿。<a id="a-7W"></a>其毛九种色。<a id="a-7X"></a>其角白如雪。<a id="a-7Y"></a>我思欲得其皮作座缛。<a id="a-7Z"></a>其角作拂柄。<a id="a-7a"></a>王当为我得之。<a id="a-7b"></a>王若不得。<a id="a-7c"></a>我将死矣。<a id="a-7d"></a>王募国中若有能得。<a id="a-7e"></a>当分国而治。<a id="a-7f"></a>赐其金钵盛满银粟。<a id="a-7g"></a>赐其银钵盛满金粟。<a id="a-7h"></a>溺人闻之。<a id="a-7i"></a>欲取富贵念言。<a id="a-7j"></a>鹿是畜生死活何在。<a id="a-7k"></a>往至王所。<a id="a-7l"></a>言知鹿处。<a id="a-7m"></a>王大欢喜言。<a id="a-7n"></a>汝若能得其皮角来者。<a id="a-7o"></a>报之半国。<a id="a-7p"></a>溺人面上即生癞疮。<a id="a-7q"></a>溺人言。<a id="a-7r"></a>大王此鹿虽是畜生大有威神。<a id="a-7s"></a>王宜多出人兵乃可得耳。<a id="a-7t"></a>王即大出人众径到恒水边。<a id="a-7u"></a>乌在树头。<a id="a-7v"></a>见人兵来即呼鹿言。<a id="a-7w"></a>知识且起。<a id="a-7x"></a>王兵来至。<a id="a-7y"></a>鹿故熟眠卧不觉。<a id="a-7z"></a>乌下啄耳鹿方惊觉。<a id="a-80"></a>四向顾望无复走地。<a id="a-81"></a>便往趣王车边。<a id="a-82"></a>傍臣欲射。<a id="a-83"></a>王曰莫射。<a id="a-84"></a>此鹿非常。<a id="a-85"></a>将是天神。<a id="a-86"></a>鹿言。<a id="a-87"></a>大王且莫射我。<a id="a-88"></a>我前活王国中一人。<a id="a-89"></a>鹿复长跪问王言。<a id="a-8A"></a>谁道我在此。<a id="a-8B"></a>王便指示车边癞面人是也。<a id="a-8C"></a>鹿即仰头视此人面。<a id="a-8D"></a>眼中泪出不能自胜。<a id="a-8E"></a>此人前溺在水中。<a id="a-8F"></a>我不惜身命。<a id="a-8G"></a>自投水中负此人出。<a id="a-8H"></a>约不相道。<a id="a-8I"></a>人无反复。<a id="a-8J"></a>不如出水中浮木也。<a id="a-8K"></a>王有愧色。<a id="a-8L"></a>汝受其恩。<a id="a-8M"></a>奈何反欲杀之。<a id="a-8N"></a>即下敕于国中。<a id="a-8O"></a>若有驱逐此鹿者。<a id="a-8P"></a>当诛五族。<a id="a-8Q"></a>众鹿数千皆来依附。<a id="a-8R"></a>饮食水草不侵禾稼。<a id="a-8S"></a>风雨时节五谷丰熟。<a id="a-8T"></a>人无疾病其世太平。<a id="a-8U"></a>时九色鹿我身是也。<a id="a-8V"></a>乌者阿难是也。<a id="a-8W"></a>国王者今父王悦头檀是也。<a id="a-8X"></a>时王夫人者今孙陀利是也。<a id="a-8Y"></a>时溺人者调达是也。<a id="a-8Z"></a>我虽有善心向之。<a id="a-8a"></a>故欲害我。<a id="a-8b"></a>难有至意。</p>
  <p id="a8c">又雀王经云。<a id="a-8d"></a>昔者菩萨身为雀王。<a id="a-8e"></a>慈心济众。<a id="a-8f"></a>由护身疮。<a id="a-8g"></a>有虎食兽。<a id="a-8h"></a>骨拄其齿困饥将终。<a id="a-8i"></a>雀王入口啄骨。<a id="a-8j"></a>日日若兹。<a id="a-8k"></a>雀口生疮身为瘦疵。<a id="a-8l"></a>骨出虎活。<a id="a-8m"></a>雀飞登树。<a id="a-8n"></a>说佛经曰。<a id="a-8o"></a>杀为凶虐其恶莫大。<a id="a-8p"></a>虎闻雀诫动声。<a id="a-8q"></a>勃然恚曰。<a id="a-8r"></a>尔始离吾口而敢多言。<a id="a-8s"></a>雀睹其不可化。<a id="a-8t"></a>即速飞去。<a id="a-8u"></a>佛言。<a id="a-8v"></a>雀王者是吾身。<a id="a-8w"></a>虎者是调达身。</p>
  <p id="a8x">又杂宝藏经云。<a id="a-8y"></a>时提婆达多心常怀恶。<a id="a-8z"></a>欲害世尊。<a id="a-90"></a>乃雇五百善射婆罗门。<a id="a-91"></a>使持弓箭诣世尊所。<a id="a-92"></a>挽弓射佛。<a id="a-93"></a>所射之箭变成诸华。<a id="a-94"></a>五百婆罗门。<a id="a-95"></a>见是神变皆大怖畏。<a id="a-96"></a>即投弓箭礼佛忏悔。<a id="a-97"></a>佛为说法。<a id="a-98"></a>皆得须陀洹道。<a id="a-99"></a>复白佛言。<a id="a-9A"></a>愿听我等出家学道。<a id="a-9B"></a>佛言。<a id="a-9C"></a>善来比丘。<a id="a-9D"></a>须发自落法服着体。<a id="a-9E"></a>重为说法得阿罗汉道。<a id="a-9F"></a>诸比丘白佛言。<a id="a-9G"></a>世尊神力甚为希有。<a id="a-9H"></a>提婆达多常欲害佛。<a id="a-9I"></a>然佛恒生大慈。<a id="a-9J"></a>佛言非但今日如是。<a id="a-9K"></a>于过去时。<a id="a-9L"></a>波罗奈国有一商主。<a id="a-9M"></a>名不识恩。<a id="a-9N"></a>共五百贾客入海采宝。<a id="a-9O"></a>得宝还返到渊洄处。<a id="a-9P"></a>遇水罗刹。<a id="a-9Q"></a>而捉其船不能得前。<a id="a-9R"></a>众商人等极大惊怖。<a id="a-9S"></a>皆共唱言。<a id="a-9T"></a>天神地神日月诸神。<a id="a-9U"></a>谁能慈救济我也。<a id="a-9V"></a>有一大龟背广一里。<a id="a-9W"></a>心生悲愍来向船所。<a id="a-9X"></a>负载众人即得度海。<a id="a-9Y"></a>时龟小睡。<a id="a-9Z"></a>不识恩者。<a id="a-9a"></a>欲以大石打龟头杀。<a id="a-9b"></a>诸贾人言。<a id="a-9c"></a>我等蒙龟济难活命。<a id="a-9d"></a>杀之不祥不识恩也。<a id="a-9e"></a>不识恩曰。<a id="a-9f"></a>我停饥急。<a id="a-9g"></a>谁能念恩。<a id="a-9h"></a>辄便杀龟而食其肉。<a id="a-9i"></a>即日夜中。<a id="a-9j"></a>有大群象蹋杀众人。<a id="a-9k"></a>尔时大龟我身是也。<a id="a-9l"></a>尔时不识恩者。<a id="a-9m"></a>提婆达多是也。<a id="a-9n"></a>五百贾人者。<a id="a-9o"></a>五百婆罗门。<a id="a-9p"></a>出家得道是也。<a id="a-9q"></a>我于往昔济彼免难。<a id="a-9r"></a>今复拔其生死之患也。</p>
  <p id="a9s">又佛说栴檀树经云。<a id="a-9t"></a>佛告阿难。<a id="a-9u"></a>谛听执受。<a id="a-9v"></a>时维耶离国。<a id="a-9w"></a>有五百人入海采宝。<a id="a-9x"></a>置船步还经历深山。<a id="a-9y"></a>日暮止宿。<a id="a-9z"></a>预严早发。<a id="a-A0"></a>四百九十九人皆引去。<a id="a-A1"></a>一人卧熟失辈。<a id="a-A2"></a>仍遇天雨雪。<a id="a-A3"></a>失去径路。<a id="a-A4"></a>穷厄山中啼哭呼天。<a id="a-A5"></a>有大栴檀香树。<a id="a-A6"></a>树神谓穷人言。<a id="a-A7"></a>可止留此。<a id="a-A8"></a>自相给衣食。<a id="a-A9"></a>到春可去。<a id="a-AA"></a>穷人便留至于三月。<a id="a-AB"></a>启树神言。<a id="a-AC"></a>受恩得全身命。<a id="a-AD"></a>未有微报。<a id="a-AE"></a>顾有二亲今在本土。<a id="a-AF"></a>实思得还。<a id="a-AG"></a>愿乞发遣。<a id="a-AH"></a>树神言善。<a id="a-AI"></a>便自从意以金一饼赐之。<a id="a-AJ"></a>去此不远当得还邑。<a id="a-AK"></a>穷人临去。<a id="a-AL"></a>问树神言。<a id="a-AM"></a>此树香洁。<a id="a-AN"></a>世所希有。<a id="a-AO"></a>今当委还。<a id="a-AP"></a>愿知其名。<a id="a-AQ"></a>神言不须问也。<a id="a-AR"></a>穷人复言。<a id="a-AS"></a>依阴此树积历三月。<a id="a-AT"></a>若到本国当宣树恩。<a id="a-AU"></a>神便报言。<a id="a-AV"></a>树名栴檀。<a id="a-AW"></a>根茎枝叶治人百病。<a id="a-AX"></a>其香远闻。<a id="a-AY"></a>世之奇异。<a id="a-AZ"></a>人所贪求不须道也。<a id="a-Aa"></a>穷人还至国中亲族欢喜。<a id="a-Ab"></a>后无几间国王病头痛。<a id="a-Ac"></a>祷祀天地山水诸神。<a id="a-Ad"></a>痛不消差。<a id="a-Ae"></a>名医省视。<a id="a-Af"></a>唯得栴檀香。<a id="a-Ag"></a>以护病得愈。<a id="a-Ah"></a>王即募求民间无有。<a id="a-Ai"></a>便宣令国中。<a id="a-Aj"></a>得栴檀香者拜为封侯。<a id="a-Ak"></a>妻以王女。<a id="a-Al"></a>时穷人闻赏禄重。<a id="a-Am"></a>便诣王所白言。<a id="a-An"></a>我知栴檀香处。<a id="a-Ao"></a>王便令匠臣将穷人往伐取香树。<a id="a-Ap"></a>至到树所。<a id="a-Aq"></a>使者见树洪直。<a id="a-Ar"></a>枝条茂盛华果煌煌。<a id="a-As"></a>以希见故。<a id="a-At"></a>心不忍伐。<a id="a-Au"></a>不伐者则违王命。<a id="a-Av"></a>踌躇徘徊不知云何。<a id="a-Aw"></a>树神空中言曰。<a id="a-Ax"></a>便伐。<a id="a-Ay"></a>但置其根。<a id="a-Az"></a>伐已以人血涂之。<a id="a-B0"></a>肝肠覆其上。<a id="a-B1"></a>树自当生还复如故。<a id="a-B2"></a>使者闻神言如此。<a id="a-B3"></a>便令人伐之。<a id="a-B4"></a>穷人住在树边。<a id="a-B5"></a>树枝跢地摽杀穷人。<a id="a-B6"></a>使者便与左右议言。<a id="a-B7"></a>向者树神言。<a id="a-B8"></a>当得人血肝肠以祠树心。<a id="a-B9"></a>不知当以谁赛。<a id="a-BA"></a>此人今死。<a id="a-BB"></a>便以当之。<a id="a-BC"></a>则屠割之取其肝血。<a id="a-BD"></a>如神所敕。<a id="a-BE"></a>树即更生如本无异。<a id="a-BF"></a>车载伐树以还国中。<a id="a-BG"></a>医即进药。<a id="a-BH"></a>王病得愈。<a id="a-BI"></a>举国欢喜。<a id="a-BJ"></a>王命国中人民。<a id="a-BK"></a>其有病者皆出香给。<a id="a-BL"></a>病皆得愈。<a id="a-BM"></a>举国欣欣遂致太平。<a id="a-BN"></a>阿难退坐稽首白言。<a id="a-BO"></a>是穷人何无返复。<a id="a-BP"></a>违树神灵誓。<a id="a-BQ"></a>佛报曰。<a id="a-BR"></a>乃往昔维卫佛时。<a id="a-BS"></a>有父子三人。<a id="a-BT"></a>其父奉行斋戒。<a id="a-BU"></a>未曾懈怠。<a id="a-BV"></a>大儿常于中庭空中。<a id="a-BW"></a>烧香供养十方诸佛。<a id="a-BX"></a>小弟愚痴不知三尊。<a id="a-BY"></a>辄以衣覆香上。<a id="a-BZ"></a>兄谓弟言。<a id="a-Ba"></a>此事大重。<a id="a-Bb"></a>何以犯之。<a id="a-Bc"></a>弟怨恶言誓言。<a id="a-Bd"></a>断兄两足。<a id="a-Be"></a>兄复起念当拍杀弟。<a id="a-Bf"></a>父言汝二子诤使我头痛。<a id="a-Bg"></a>大儿报言。<a id="a-Bh"></a>愿破我身为药。<a id="a-Bi"></a>令父平复。<a id="a-Bj"></a>口不妄言。<a id="a-Bk"></a>故世世受罪。<a id="a-Bl"></a>弟兴恶意欲断兄足。<a id="a-Bm"></a>后果将人往断树身。<a id="a-Bn"></a>兄欲拍杀弟。<a id="a-Bo"></a>今作树神。<a id="a-Bp"></a>果因树为体拍杀弟身。<a id="a-Bq"></a>时国王头痛者其父也。<a id="a-Br"></a>奉斋精进故得尊贵。<a id="a-Bs"></a>时言使我头痛者。<a id="a-Bt"></a>后果头痛。<a id="a-Bu"></a>各受其殃。<a id="a-Bv"></a>佛言。<a id="a-Bw"></a>罪福报应如影随形。<a id="a-Bx"></a>颂曰。</p>
  <p id="aBy">盛哉能仁　　悲救为先　　乘机赴感</p>
  <p id="aBz">鞠养慈怜　　狐金蛇赏　　阉人形全</p>
  <p id="aC0">知恩报德　　幽冥应焉　　逆妇鸩夫</p>
  <p id="aC1">天赐命延　　贼兽不害　　反报遐年</p>
  <p id="aC2">违恩背义　　祸害危身　　贪香伐树</p>
  <p id="aC3">肝血涂神</p>
  <p data-pb></p>
  <h2 id="aC4">放生部第十四(此有四缘)</h2>
  <p id="aC5">意缘 兴害缘 放生缘 救厄缘。</p>
  <p data-pb></p>
  <h2 id="aC6">述意缘第一</h2>
  <p id="aC7">盖闻元元杂类。<a id="a-C8"></a>莫不贪生。<a id="a-C9"></a>蠢蠢迷徒。<a id="a-CA"></a>咸知畏死。<a id="a-CB"></a>所以失林穷虎。<a id="a-CC"></a>乃委命于庐中。<a id="a-CD"></a>锻翮惊禽。<a id="a-CE"></a>遂投身于案侧。<a id="a-CF"></a>至如杨生养雀。<a id="a-CG"></a>宁有意于玉环。<a id="a-CH"></a>孔氏放龟。<a id="a-CI"></a>本无情于金印。<a id="a-CJ"></a>而冥期弗爽。<a id="a-CK"></a>雅报斯臻。<a id="a-CL"></a>故知因果业行。<a id="a-CM"></a>皎然如日。<a id="a-CN"></a>且大悲之化。<a id="a-CO"></a>救苦为端。<a id="a-CP"></a>弘誓之心。<a id="a-CQ"></a>济生为本。<a id="a-CR"></a>但五都名族。<a id="a-CS"></a>皆以迾鼎相夸。<a id="a-CT"></a>三辅逸仁。<a id="a-CU"></a>莫不鼓刀成务。<a id="a-CV"></a>群生何罪抂见形残。<a id="a-CW"></a>含识无愆。<a id="a-CX"></a>横逢俎醯。<a id="a-CY"></a>致使怨魂不断苦报相酬。<a id="a-CZ"></a>今劝仁者。<a id="a-Ca"></a>同修慈行。<a id="a-Cb"></a>所有危怖。<a id="a-Cc"></a>并存放舍。<a id="a-Cd"></a>纵彼飞沈。<a id="a-Ce"></a>随其饮啄。<a id="a-Cf"></a>当使紫鳞頳尾。<a id="a-Cg"></a>并相望于江湖。<a id="a-Ch"></a>锦臆翠毛。<a id="a-Ci"></a>等逍遥于云汉。<a id="a-Cj"></a>或听三归而悟道。<a id="a-Ck"></a>何异瞽龙。<a id="a-Cl"></a>闻四谛而生天。<a id="a-Cm"></a>更同鹦鸟。<a id="a-Cn"></a>共立长寿之基。<a id="a-Co"></a>同招常命之果也。</p>
  <h2 id="aCp">兴害缘第二</h2>
  <p id="aCq">如涅槃经云。<a id="a-Cr"></a>有十六恶律仪。<a id="a-Cs"></a>何等十六。<a id="a-Ct"></a>一者为利餧养羔羊肥已转卖。<a id="a-Cu"></a>二者为利买已屠杀。<a id="a-Cv"></a>三者为利餧养猪豚肥已转卖。<a id="a-Cw"></a>四者为利买已屠杀。<a id="a-Cx"></a>五者为利餧养牛犊肥已转卖。<a id="a-Cy"></a>六者为利买已屠杀。<a id="a-Cz"></a>七者为利养鸡令肥。<a id="a-D0"></a>肥已转卖。<a id="a-D1"></a>八者为利买已屠杀。<a id="a-D2"></a>九者钓鱼。<a id="a-D3"></a>十者猎师。<a id="a-D4"></a>十一者劫夺。<a id="a-D5"></a>十二者魁脍。<a id="a-D6"></a>十三者网捕飞鸟。<a id="a-D7"></a>十四者两舌。<a id="a-D8"></a>十五者狱卒。<a id="a-D9"></a>十六者咒龙。<a id="a-DA"></a>能为众生。<a id="a-DB"></a>永断如是十六恶业。<a id="a-DC"></a>是名修戒。</p>
  <p id="aDD">又杂阿毗昙心论云。<a id="a-DE"></a>有十二种住不律仪。<a id="a-DF"></a>一屠羊。<a id="a-DG"></a>二养鸡。<a id="a-DH"></a>三养猪。<a id="a-DI"></a>四捕鸟。<a id="a-DJ"></a>五捕鱼。<a id="a-DK"></a>六猎师。<a id="a-DL"></a>七作贼。<a id="a-DM"></a>八魁脍。<a id="a-DN"></a>九守狱。<a id="a-DO"></a>十咒龙。<a id="a-DP"></a>十一屠犬。<a id="a-DQ"></a>十二伺猎。<a id="a-DR"></a>屠羊者。<a id="a-DS"></a>谓杀羊。<a id="a-DT"></a>以杀心故。<a id="a-DU"></a>若养若卖若杀。<a id="a-DV"></a>悉名屠羊。<a id="a-DW"></a>养鸡养猪亦如是。<a id="a-DX"></a>捕鸟者。<a id="a-DY"></a>若杀鸟自活。<a id="a-DZ"></a>捕鱼猎师亦如是。<a id="a-Da"></a>作贼者。<a id="a-Db"></a>常行劫害。<a id="a-Dc"></a>魁脍者。<a id="a-Dd"></a>主杀人自活。<a id="a-De"></a>守狱者。<a id="a-Df"></a>以守狱自活。<a id="a-Dg"></a>咒龙者。<a id="a-Dh"></a>习咒龙蛇戏乐自活。<a id="a-Di"></a>屠犬者。<a id="a-Dj"></a>旃陀罗。<a id="a-Dk"></a>伺猎者。<a id="a-Dl"></a>王家猎主。</p>
  <p id="aDm">又对法论云。<a id="a-Dn"></a>不律仪业者。<a id="a-Do"></a>何等名为不律仪者。<a id="a-Dp"></a>所谓屠羊养鸡。<a id="a-Dq"></a>养猪捕鸟。<a id="a-Dr"></a>捕鱼猎鹿。<a id="a-Ds"></a>罝兔劫盗。<a id="a-Dt"></a>魁脍害牛。<a id="a-Du"></a>缚象立坛咒龙。<a id="a-Dv"></a>守狱谗构好为损等。<a id="a-Dw"></a>屠羊者。<a id="a-Dx"></a>为欲活命。<a id="a-Dy"></a>屠养买卖。<a id="a-Dz"></a>如是养鸡猪等。<a id="a-E0"></a>随其所应。<a id="a-E1"></a>缚象者。<a id="a-E2"></a>恒处山林调执野象。<a id="a-E3"></a>立坛咒龙者。<a id="a-E4"></a>习咒龙蛇戏乐自活。<a id="a-E5"></a>谗构者。<a id="a-E6"></a>以离间语毁坏他亲。<a id="a-E7"></a>持用活命。<a id="a-E8"></a>或由生彼种姓中。<a id="a-E9"></a>或由受持彼事业者。<a id="a-EA"></a>谓即生彼家若生余家。<a id="a-EB"></a>如其次第所期。<a id="a-EC"></a>现行彼业决定者。<a id="a-ED"></a>谓身语方便为先。<a id="a-EE"></a>决定要期。<a id="a-EF"></a>现行彼业。<a id="a-EG"></a>是名不律仪业。</p>
  <p data-pb></p>
  <h2 id="aEH">放生缘第三</h2>
  <p id="aEI">如梵网经云。<a id="a-EJ"></a>若佛子。<a id="a-EK"></a>以慈心故。<a id="a-EL"></a>行放生业。<a id="a-EM"></a>一切男子是我父。<a id="a-EN"></a>一切女人是我母。<a id="a-EO"></a>我生生无不从之受生。<a id="a-EP"></a>故六道众生皆是我父母。<a id="a-EQ"></a>而杀食者。<a id="a-ER"></a>即杀我父母。<a id="a-ES"></a>亦杀我故身。<a id="a-ET"></a>一切地水是我先身。<a id="a-EU"></a>一切火风是我本体。<a id="a-EV"></a>故常行放生。<a id="a-EW"></a>生生受生。<a id="a-EX"></a>若见世人杀畜生时。<a id="a-EY"></a>应方便救护解其苦难。<a id="a-EZ"></a>常教化讲说菩萨戒。<a id="a-Ea"></a>救度众生。<a id="a-Eb"></a>若父母兄弟死亡之日。<a id="a-Ec"></a>请法师讲菩萨戒经律。<a id="a-Ed"></a>追福资其亡者。<a id="a-Ee"></a>得见诸佛。<a id="a-Ef"></a>生人天上。<a id="a-Eg"></a>若不尔者犯轻垢罪。</p>
  <p id="aEh">又僧祇律云。<a id="a-Ei"></a>一切道俗七众等。<a id="a-Ej"></a>并须漉水饮用。<a id="a-Ek"></a>若漉得水已。<a id="a-El"></a>使能见掌中细文者。<a id="a-Em"></a>审悉看之。<a id="a-En"></a>看时如大象载竹车回顷。<a id="a-Eo"></a>知无应用。<a id="a-Ep"></a>使可信者教漉。<a id="a-Eq"></a>不可信者自漉。<a id="a-Er"></a>得虫还送本取水来处安之。<a id="a-Es"></a>若来处远近有池井。<a id="a-Et"></a>七日不消者。<a id="a-Eu"></a>以虫着中。<a id="a-Ev"></a>若知水有虫。<a id="a-Ew"></a>不得持器绳借人。<a id="a-Ex"></a>若池江水有虫。<a id="a-Ey"></a>不得唱云此水有虫。<a id="a-Ez"></a>若问者。<a id="a-F0"></a>答云。<a id="a-F1"></a>长者自看。<a id="a-F2"></a>若知友同师者。<a id="a-F3"></a>语言此中有虫当漉水用。<a id="a-F4"></a>又十诵律。<a id="a-F5"></a>有二比丘。<a id="a-F6"></a>未曾见佛。<a id="a-F7"></a>从北远道。<a id="a-F8"></a>共往舍卫奉见世尊。<a id="a-F9"></a>道中渴乏。<a id="a-FA"></a>值有虫水。<a id="a-FB"></a>破戒者言。<a id="a-FC"></a>可共饮之。<a id="a-FD"></a>持戒者言。<a id="a-FE"></a>水中有虫何可得饮。<a id="a-FF"></a>破戒者言。<a id="a-FG"></a>我若不饮。<a id="a-FH"></a>必当渴死不得见佛。<a id="a-FI"></a>便饮而去。<a id="a-FJ"></a>持戒者慎护戒故不饮。<a id="a-FK"></a>遂渴乏死。<a id="a-FL"></a>即生三十三天。<a id="a-FM"></a>身得具足。<a id="a-FN"></a>先到佛所头面礼足。<a id="a-FO"></a>佛为说法得法眼净。<a id="a-FP"></a>受三归毕还归天上。<a id="a-FQ"></a>时饮水者后到佛所。<a id="a-FR"></a>佛为四众说法。<a id="a-FS"></a>即披衣示金色身。<a id="a-FT"></a>汝痴人欲看我肉身。<a id="a-FU"></a>何为不如持戒者。<a id="a-FV"></a>先见我法身智慧之身。<a id="a-FW"></a>佛言从今已去。<a id="a-FX"></a>比丘若行二十里外。<a id="a-FY"></a>无漉水囊犯罪。<a id="a-FZ"></a>若自无同意伴有者听去。</p>
  <p id="aFa">又有征行军人。<a id="a-Fb"></a>有比丘尼教化行人。<a id="a-Fc"></a>人皆弓头安漉囊。<a id="a-Fd"></a>持用滤水。<a id="a-Fe"></a>官人闻奏国王。<a id="a-Ff"></a>王闻嗔之。<a id="a-Fg"></a>皆欲杀却。<a id="a-Fh"></a>汝小虫尚畏不杀。<a id="a-Fi"></a>况见贼肯害之。<a id="a-Fj"></a>行人向王分疏云。<a id="a-Fk"></a>小虫若于国有害臣皆杀却。<a id="a-Fl"></a>既无有怨何故不听滤饮。<a id="a-Fm"></a>王闻放之。<a id="a-Fn"></a>由行人义慈善根力。<a id="a-Fo"></a>及贼皆来投化。</p>
  <p id="aFp">又正法念经云。<a id="a-Fq"></a>经宿之水若不细观。<a id="a-Fr"></a>恐生细虫。<a id="a-Fs"></a>若不漉治不饮不用。<a id="a-Ft"></a>是名细持不杀戒。</p>
  <p id="aFu">又智度论云。<a id="a-Fv"></a>过去世时。<a id="a-Fw"></a>人民多病黄白痿熟。<a id="a-Fx"></a>菩萨尔时身为赤鱼。<a id="a-Fy"></a>自以其肉施诸病人。<a id="a-Fz"></a>以救其疾。<a id="a-G0"></a>又有菩萨。<a id="a-G1"></a>作一鸟身在林中住。<a id="a-G2"></a>见有一人入于深水。<a id="a-G3"></a>非人行处。<a id="a-G4"></a>为水神所罥着不可解。<a id="a-G5"></a>若能至香山。<a id="a-G6"></a>取一药草。<a id="a-G7"></a>着其绢上。<a id="a-G8"></a>绳即烂坏人得脱去。<a id="a-G9"></a>菩萨宿世作如是等。<a id="a-GA"></a>无量本生多有所济。<a id="a-GB"></a>名本生经。</p>
  <p id="aGC">又十诵律云。<a id="a-GD"></a>佛言。<a id="a-GE"></a>过去世时近雪山下。<a id="a-GF"></a>鹿王名曰威德。<a id="a-GG"></a>作五百鹿王。<a id="a-GH"></a>时有猎师安谷施罥。<a id="a-GI"></a>鹿王前行右脚堕毛罥中。<a id="a-GJ"></a>鹿王心念。<a id="a-GK"></a>若我现相则诸鹿不敢食谷。<a id="a-GL"></a>须啖谷尽。<a id="a-GM"></a>尔乃现脚相。<a id="a-GN"></a>时诸鹿皆去。<a id="a-GO"></a>唯一女鹿住。<a id="a-GP"></a>便说偈言。</p>
  <p id="aGQ">大王当知　　是猎师来　　愿勤方便</p>
  <p id="aGR">出是罥去</p>
  <p id="aGS">尔时鹿王以偈答言。</p>
  <p id="aGT">我勤方便　　力势已尽　　毛罥转急</p>
  <p id="aGU">不能得出</p>
  <p id="aGV">女鹿见猎师到已向说偈言。</p>
  <p id="aGW">汝以利刀　　先杀我身　　然后愿放</p>
  <p id="aGX">鹿王令去</p>
  <p id="aGY">猎师闻之生怜愍心。<a id="a-GZ"></a>以偈答言。</p>
  <p id="aGa">我终不杀汝　　亦不杀鹿王</p>
  <p id="aGb">放汝及鹿王　　随意之所去</p>
  <p id="aGc">猎师即时解放鹿王。<a id="a-Gd"></a>佛言。<a id="a-Ge"></a>昔鹿王者今我身是。<a id="a-Gf"></a>五百鹿者五百比丘是。<a id="a-Gg"></a>时有雁王。<a id="a-Gh"></a>猎者得之。<a id="a-Gi"></a>有同伴雁欲代舍命。<a id="a-Gj"></a>还说偈相报。<a id="a-Gk"></a>猎师见愍。<a id="a-Gl"></a>二雁并放。<a id="a-Gm"></a>后求宝报恩。<a id="a-Gn"></a>大意同前。</p>
  <p id="aGo">又智度论云。<a id="a-Gp"></a>王闻鹿言。<a id="a-Gq"></a>即从座起而说偈言。</p>
  <p id="aGr">我实是畜兽　　名曰人头鹿</p>
  <p id="aGs">汝虽是鹿身　　名为鹿头人</p>
  <p id="aGt">以理而言之　　非以形为人</p>
  <p id="aGu">若能有慈悲　　虽兽实是人</p>
  <p id="aGv">我从今日始　　不食一切肉</p>
  <p id="aGw">我以无畏施　　且可安汝意</p>
  <p id="aGx">又善见律云。<a id="a-Gy"></a>目连为阿育王演本生经云。<a id="a-Gz"></a>大王。<a id="a-H0"></a>往昔有一鹧鸪鸟。<a id="a-H1"></a>为人笼系在地愁怖。<a id="a-H2"></a>便大鸣唤。<a id="a-H3"></a>同类云集为人所杀。<a id="a-H4"></a>鹧鸪问道人云。<a id="a-H5"></a>我有罪不。<a id="a-H6"></a>道人答云。<a id="a-H7"></a>汝鸣声时有杀心不。<a id="a-H8"></a>鹧鸪鸟言。<a id="a-H9"></a>我鸣命伴来无杀心也。<a id="a-HA"></a>道人即答。<a id="a-HB"></a>若无杀心汝无罪心也。<a id="a-HC"></a>而说偈言。</p>
  <p id="aHD">不同业而触　　不同心而起</p>
  <p id="aHE">善人摄心住　　罪不横加汝</p>
  <p id="aHF">又僧祇律云。<a id="a-HG"></a>佛告诸比丘。<a id="a-HH"></a>过去世时。<a id="a-HI"></a>香山中有仙人住处。<a id="a-HJ"></a>去山不远有一池水。<a id="a-HK"></a>时水中有鳖。<a id="a-HL"></a>出池求食。<a id="a-HM"></a>食已向日张口而眠。<a id="a-HN"></a>时香山中有诸猕猴。<a id="a-HO"></a>入池饮水。<a id="a-HP"></a>已上岸见此鳖张口。<a id="a-HQ"></a>而眠时猕猴便作淫法。<a id="a-HR"></a>即以身生。<a id="a-HS"></a>内鳌口中。<a id="a-HT"></a>鳌觉合口藏六甲里。<a id="a-HU"></a>如所说偈言。</p>
  <p id="aHV">愚痴人执相　　犹如鳖所啮</p>
  <p id="aHW">失守摩罗捉　　非斧则不离</p>
  <p id="aHX">时鳖急捉猕猴。<a id="a-HY"></a>却行欲入水。<a id="a-HZ"></a>猕猴急怖。<a id="a-Ha"></a>便作是念。<a id="a-Hb"></a>若我入水必死无疑。<a id="a-Hc"></a>然苦痛力弱。<a id="a-Hd"></a>任鳌回转流离牵曳。<a id="a-He"></a>遇值崄处。<a id="a-Hf"></a>鳌时仰卧。<a id="a-Hg"></a>是时猕猴两手抱鳖。<a id="a-Hh"></a>作是念言。<a id="a-Hi"></a>谁当为我脱此苦难。<a id="a-Hj"></a>猕猴曾知仙人住处。<a id="a-Hk"></a>彼当救我。<a id="a-Hl"></a>便抱此鳖向彼处去。<a id="a-Hm"></a>仙人遥见便作是念。<a id="a-Hn"></a>咄哉异事。<a id="a-Ho"></a>念是猕猴为作何等欲戏弄耶。<a id="a-Hp"></a>猕猴故言。<a id="a-Hq"></a>婆罗门。<a id="a-Hr"></a>是何等宝物满钵持来得。<a id="a-Hs"></a>何等信而来向我。<a id="a-Ht"></a>尔时猕猴即说偈言。</p>
  <p id="aHu">我愚痴猕猴　　无辜触恼他</p>
  <p id="aHv">救厄者贤士　　命急在不久</p>
  <p id="aHw">今日婆罗门　　若不救我者</p>
  <p id="aHx">须臾断身生　　困厄还山林</p>
  <p id="aHy">尔时仙人以偈答言。</p>
  <p id="aHz">我念汝得脱　　还于山林中</p>
  <p id="aI0">恐汝猕猴法　　故态还复生</p>
  <p id="aI1">尔时彼仙人　　为说往昔事</p>
  <p id="aI2">鳌汝宿命时　　曾号字迦葉</p>
  <p id="aI3">猕猴过去世　　号字憍陈如</p>
  <p id="aI4">已作淫欲行　　今可断因缘</p>
  <p id="aI5">迦葉放憍陈　　令还山林去</p>
  <p id="aI6">(鳖闻是语便放猴去)</p>
  <p data-pb></p>
  <h2 id="aI7">救厄缘第四</h2>
  <p id="aI8">如出曜经云。<a id="a-I9"></a>南海卒涌惊涛浸灌。<a id="a-IA"></a>有三大鱼流入浅水。<a id="a-IB"></a>自相谓言。<a id="a-IC"></a>我等厄此。<a id="a-ID"></a>及漫水未减。<a id="a-IE"></a>宜可逆上还归大海。<a id="a-IF"></a>复碍水舟不得越过。<a id="a-IG"></a>第一鱼者。<a id="a-IH"></a>尽力跳舟得度。<a id="a-II"></a>次鱼复凭草获过。<a id="a-IJ"></a>其第三鱼气力消竭。<a id="a-IK"></a>为猎者得之。<a id="a-IL"></a>佛见而说偈曰。</p>
  <p id="aIM">是日已过　　命则随减　　如鱼少水</p>
  <p id="aIN">斯有何乐</p>
  <p id="aIO">又弥勒所问本愿经云。<a id="a-IP"></a>佛言阿难我本求道时。<a id="a-IQ"></a>勤苦无数。<a id="a-IR"></a>过去世时有王太子。<a id="a-IS"></a>号曰宝华。<a id="a-IT"></a>端正姝好。<a id="a-IU"></a>从园观出。<a id="a-IV"></a>道见一人身患病癞。<a id="a-IW"></a>见问病人。<a id="a-IX"></a>以何等药疗卿病。<a id="a-IY"></a>癞者答曰。<a id="a-IZ"></a>得王身髓血等以涂我身。<a id="a-Ia"></a>其病乃愈。<a id="a-Ib"></a>太子闻已。<a id="a-Ic"></a>即自破身骨髓血等。<a id="a-Id"></a>以与病者。<a id="a-Ie"></a>至心施与意无悔恨。<a id="a-If"></a>其王太子者即我身是。<a id="a-Ig"></a>四大海水尚可升量。<a id="a-Ih"></a>我身骨髓血等不可称数。<a id="a-Ii"></a>求正觉故。</p>
  <p id="aIj">又大集经云。<a id="a-Ik"></a>尔时旷野菩萨现为鬼身。<a id="a-Il"></a>散脂菩萨现为鹿身。<a id="a-Im"></a>慧炬菩萨现猕猴身。<a id="a-In"></a>离爱菩萨现羯羊身。<a id="a-Io"></a>尽漏菩萨现鹅王身。<a id="a-Ip"></a>如是五百诸菩萨等。<a id="a-Iq"></a>各各现受种种诸身。<a id="a-Ir"></a>其身悉出大香光明。<a id="a-Is"></a>一一菩萨手执灯明。<a id="a-It"></a>为供养十方诸佛。<a id="a-Iu"></a>从七佛已来。<a id="a-Iv"></a>与如是佛用为眷属。<a id="a-Iw"></a>受持五戒。<a id="a-Ix"></a>发菩提心。<a id="a-Iy"></a>为欲调伏一切众生。<a id="a-Iz"></a>令发菩提故受此身。</p>
  <p id="aJ0">又杂宝藏经云。<a id="a-J1"></a>昔者有一罗汉道人。<a id="a-J2"></a>畜一沙弥。<a id="a-J3"></a>知此沙弥却后七日必当命终。<a id="a-J4"></a>与假归家。<a id="a-J5"></a>至七日头敕使还来。<a id="a-J6"></a>沙弥辞师即便归去。<a id="a-J7"></a>于其道中见众蚁子。<a id="a-J8"></a>随水漂流命将欲绝。<a id="a-J9"></a>生慈悲心自脱袈裟。<a id="a-JA"></a>盛土堰水。<a id="a-JB"></a>而取蚁子置高燥处。<a id="a-JC"></a>遂悉得活。<a id="a-JD"></a>至七日头还归师所。<a id="a-JE"></a>师甚怪之。<a id="a-JF"></a>寻即入定。<a id="a-JG"></a>以天眼观。<a id="a-JH"></a>知其更无余福德。<a id="a-JI"></a>尔以救蚁子因缘之故。<a id="a-JJ"></a>七日不死得延命长(又治故塔亦得延命又治补伽蓝墙壁鏬孔亦得延命)</p>
  <p id="aJK">又大悲经云。<a id="a-JL"></a>佛告阿难。<a id="a-JM"></a>过去之世有大商主。<a id="a-JN"></a>为采宝故。<a id="a-JO"></a>将诸商人入于大海。<a id="a-JP"></a>彼所乘船众宝悉满。<a id="a-JQ"></a>至海中间其船卒坏。<a id="a-JR"></a>时彼商人心怀怖畏。<a id="a-JS"></a>极生忧恼。<a id="a-JT"></a>其中或有得船板者。<a id="a-JU"></a>或有浮者。<a id="a-JV"></a>有命终者。<a id="a-JW"></a>我于尔时。<a id="a-JX"></a>作商主在彼大海中。<a id="a-JY"></a>用以浮囊安隐而度。<a id="a-JZ"></a>时有五人呼商主言。<a id="a-Ja"></a>大士商主唯愿惠。<a id="a-Jb"></a>施我等无畏。<a id="a-Jc"></a>说是语已。<a id="a-Jd"></a>尔时商主即告之言。<a id="a-Je"></a>诸丈夫勿生怖畏。<a id="a-Jf"></a>我令汝等从此大海安隐得度。<a id="a-Jg"></a>阿难。<a id="a-Jh"></a>彼时商主身带利剑而作是念。<a id="a-Ji"></a>大海之法不居死尸。<a id="a-Jj"></a>如其我今自舍身命。<a id="a-Jk"></a>此诸商人必能得度大海之难。<a id="a-Jl"></a>作是念已即唤商人。<a id="a-Jm"></a>置已身上令善捉持。<a id="a-Jn"></a>彼诸商人有骑背者。<a id="a-Jo"></a>有抱肩者。<a id="a-Jp"></a>有捉髀者。<a id="a-Jq"></a>尔时商主。<a id="a-Jr"></a>为欲施彼无怖畏故。<a id="a-Js"></a>大悲修心起大勇猛。<a id="a-Jt"></a>即以利剑断已命根。<a id="a-Ju"></a>迎取命终。<a id="a-Jv"></a>于时大海漂其死尸置之岸上。<a id="a-Jw"></a>时五商人便得度海。<a id="a-Jx"></a>安隐受乐。<a id="a-Jy"></a>平吉无难还阎浮提。<a id="a-Jz"></a>阿难。<a id="a-K0"></a>彼时商主岂异人乎。<a id="a-K1"></a>我身是也。<a id="a-K2"></a>五商人者今五比丘是也。<a id="a-K3"></a>是五比丘。<a id="a-K4"></a>昔于大海而得度脱。<a id="a-K5"></a>今复于此生死大海。<a id="a-K6"></a>而得度脱。<a id="a-K7"></a>安置无畏涅槃彼岸。</p>
  <p id="aK8">又大智度论云。<a id="a-K9"></a>乃往过去无量阿僧祇劫。<a id="a-KA"></a>有大林树。<a id="a-KB"></a>多诸禽兽。<a id="a-KC"></a>野火来烧三边俱起。<a id="a-KD"></a>唯有一边而蹑一水。<a id="a-KE"></a>众兽穷逼逃命无地。<a id="a-KF"></a>佛言我于尔时。<a id="a-KG"></a>为大身多力鹿。<a id="a-KH"></a>以前脚跨一岸。<a id="a-KI"></a>以后脚踏一岸。<a id="a-KJ"></a>分众兽蹈背上而度。<a id="a-KK"></a>皮肉尽坏。<a id="a-KL"></a>以慈悲力忍之至死。<a id="a-KM"></a>最后一兔来。<a id="a-KN"></a>气力已竭自强努力。<a id="a-KO"></a>忍令得过。<a id="a-KP"></a>过已脊折堕水而死。<a id="a-KQ"></a>如是久有非但今也。<a id="a-KR"></a>前得度者今诸弟子是。<a id="a-KS"></a>最后一兔者今须跋陀是。<a id="a-KT"></a>佛世世乐行精进。<a id="a-KU"></a>今犹不息。</p>
  <p id="aKV">又贤愚经云。<a id="a-KW"></a>佛过去久远世时。<a id="a-KX"></a>时世饥俭。<a id="a-KY"></a>如来因地慈救众生。<a id="a-KZ"></a>作大鱼身长五百由旬。<a id="a-Ka"></a>国人须其肉者。<a id="a-Kb"></a>无问人畜皆来取啖。<a id="a-Kc"></a>取已还生。<a id="a-Kd"></a>经于十二年施其肉血。<a id="a-Ke"></a>又受生经云。<a id="a-Kf"></a>昔者菩萨。<a id="a-Kg"></a>曾为鳖王。<a id="a-Kh"></a>生长大海化诸同类。<a id="a-Ki"></a>子民群众。<a id="a-Kj"></a>皆修仁德。<a id="a-Kk"></a>王自奉行慈悲救护。<a id="a-Kl"></a>愍于众生如母爱子。<a id="a-Km"></a>其海深长边际难限。<a id="a-Kn"></a>而悉周至靡不更历。<a id="a-Ko"></a>于时鳖王。<a id="a-Kp"></a>出于海外在边卧息。<a id="a-Kq"></a>积有日月其背坚燥。<a id="a-Kr"></a>犹如陆地。<a id="a-Ks"></a>贾人远来因止其上。<a id="a-Kt"></a>破薪然火炊煮饭食。<a id="a-Ku"></a>系其牛马。<a id="a-Kv"></a>车乘载石皆着其上。<a id="a-Kw"></a>鳖王欲起入水。<a id="a-Kx"></a>畏堕不仁。<a id="a-Ky"></a>适欲强忍痛不可胜。<a id="a-Kz"></a>便设权计。<a id="a-L0"></a>入浅水处除灭火毒。<a id="a-L1"></a>不危众贾。<a id="a-L2"></a>贾众恐怖。<a id="a-L3"></a>谓湖卒涨悲哀呼嗟。<a id="a-L4"></a>归命诸天唯见救济。<a id="a-L5"></a>鳖王心益愍之。<a id="a-L6"></a>因报贾人曰。<a id="a-L7"></a>慎莫恐怖吾被火焚。<a id="a-L8"></a>故舍入水欲令痛息。<a id="a-L9"></a>今当相安。<a id="a-LA"></a>终不相危。<a id="a-LB"></a>众贾闻之。<a id="a-LC"></a>知有活望。<a id="a-LD"></a>俱时发声言。<a id="a-LE"></a>南无佛。<a id="a-LF"></a>鳖兴大慈还负众贾。<a id="a-LG"></a>移在岸边。<a id="a-LH"></a>众人得脱靡不欢喜。<a id="a-LI"></a>遥称鳖王而叹其德。<a id="a-LJ"></a>尊为桥梁多所过度。<a id="a-LK"></a>行为大舟超越三界。<a id="a-LL"></a>设得佛道。<a id="a-LM"></a>当复救脱生死之厄。<a id="a-LN"></a>鳖王报曰。<a id="a-LO"></a>善哉善哉。<a id="a-LP"></a>当如汝言。<a id="a-LQ"></a>各自别去。<a id="a-LR"></a>佛言时鳖王者。<a id="a-LS"></a>我身是也。<a id="a-LT"></a>五百贾人者。<a id="a-LU"></a>今五百弟子舍利弗等是也。</p>
  <p id="aLV">又正法念经云。<a id="a-LW"></a>若有众生。<a id="a-LX"></a>见犯法者应受死苦。<a id="a-LY"></a>以财赎命令其得脱。<a id="a-LZ"></a>不求恩报。<a id="a-La"></a>命终生常欢喜天。<a id="a-Lb"></a>从天退还得受人身。<a id="a-Lc"></a>不遭王难。<a id="a-Ld"></a>若有众生持戒。<a id="a-Le"></a>见大火起焚烧众生以水灭。<a id="a-Lf"></a>火。<a id="a-Lg"></a>救诸众生。<a id="a-Lh"></a>命终生行道天。<a id="a-Li"></a>受种种乐。</p>
  <p id="aLj">又如度狗子经说。<a id="a-Lk"></a>昔有一国。<a id="a-Ll"></a>谷米踊贵人民饥饿。<a id="a-Lm"></a>时有沙门入城分卫。<a id="a-Ln"></a>周遍门室无所以获。<a id="a-Lo"></a>次至长者大豪贵门。<a id="a-Lp"></a>得粗恶饭。<a id="a-Lq"></a>适欲出城。<a id="a-Lr"></a>门中逢一射猎屠儿。<a id="a-Ls"></a>抱一狗子持归欲杀。<a id="a-Lt"></a>见沙门欢喜前为作礼。<a id="a-Lu"></a>沙门咒愿老寿长生。<a id="a-Lv"></a>沙门知有狗子疑欲杀之故。<a id="a-Lw"></a>问其人。<a id="a-Lx"></a>今何所赍。<a id="a-Ly"></a>答曰空行无所获持。<a id="a-Lz"></a>沙门又问。<a id="a-M0"></a>吾已见之。<a id="a-M1"></a>何为藏匿。<a id="a-M2"></a>杀生之罪甚为不善。<a id="a-M3"></a>愿持我食贸此狗子。<a id="a-M4"></a>令命得济卿福无量。<a id="a-M5"></a>其人答曰。<a id="a-M6"></a>不能相与。<a id="a-M7"></a>我故行求家门共食。<a id="a-M8"></a>卿此少饭何所足乎。<a id="a-M9"></a>沙门殷勤晓喻语之。<a id="a-MA"></a>其人抵突不肯随言。<a id="a-MB"></a>沙门又言。<a id="a-MC"></a>设不肯者。<a id="a-MD"></a>可以示我。<a id="a-ME"></a>其人即出以示沙门。<a id="a-MF"></a>沙门举饭以饲狗子。<a id="a-MG"></a>以手摩抆咒愿泪出。<a id="a-MH"></a>卿罪所致得是犬身。<a id="a-MI"></a>不得自在见杀食啖。<a id="a-MJ"></a>使尔世世罪灭福生。<a id="a-MK"></a>离狗子身得生为人。<a id="a-ML"></a>所在遇法三宝自然。<a id="a-MM"></a>狗子得食善心生焉。<a id="a-MN"></a>踊跃欢喜知自归依。<a id="a-MO"></a>人将还家屠杀共食。<a id="a-MP"></a>狗子命过即生豪。<a id="a-MQ"></a>贵大长者家。<a id="a-MR"></a>适生堕地便有慈心。<a id="a-MS"></a>时彼沙门分卫次。<a id="a-MT"></a>到长者门里分卫。<a id="a-MU"></a>时长者子见彼沙门。<a id="a-MV"></a>忆识本缘。<a id="a-MW"></a>便前稽首礼沙门足。<a id="a-MX"></a>请前供养百味饮食。<a id="a-MY"></a>前白父母言。<a id="a-MZ"></a>今我欲逐此大和尚。<a id="a-Ma"></a>奉受经戒。<a id="a-Mb"></a>为作弟子。<a id="a-Mc"></a>父母爱重不肯听之。<a id="a-Md"></a>我今一门有汝一子。<a id="a-Me"></a>当以续后家门之主。<a id="a-Mf"></a>何因便欲弃家而去。<a id="a-Mg"></a>小儿啼泣不肯饮食。<a id="a-Mh"></a>不欲听我便自就死。<a id="a-Mi"></a>父母见然。<a id="a-Mj"></a>便听令去。<a id="a-Mk"></a>随师学道。<a id="a-Ml"></a>除去须发被三法衣。<a id="a-Mm"></a>讽诵佛经深解其义。<a id="a-Mn"></a>便得三昧立不退转。<a id="a-Mo"></a>开化一切发大道意。<a id="a-Mp"></a>佛世难值经道难闻。<a id="a-Mq"></a>能与相值无不蒙度。<a id="a-Mr"></a>畜生尚有得道。<a id="a-Ms"></a>岂况于人宁不获果。<a id="a-Mt"></a>纵复缺犯还生惭愧。<a id="a-Mu"></a>白净已来黑垢自灭。</p>
  <p id="aMv">又杂阿含经云。<a id="a-Mw"></a>尔时世尊告诸比丘。<a id="a-Mx"></a>过去世时。<a id="a-My"></a>有一鸟。<a id="a-Mz"></a>名曰罗婆。<a id="a-N0"></a>为鹰所捉飞腾虚空。<a id="a-N1"></a>于空鸣唤言。<a id="a-N2"></a>我不自觉忽遭此难。<a id="a-N3"></a>我坐舍离父母境界而游他处。<a id="a-N4"></a>故遭此难。<a id="a-N5"></a>如何今日。<a id="a-N6"></a>为他所囚不得自在。<a id="a-N7"></a>鹰语罗婆。<a id="a-N8"></a>汝当何处自有境界而得自在。<a id="a-N9"></a>罗婆答言。<a id="a-NA"></a>我于田耕垄中。<a id="a-NB"></a>自有境界。<a id="a-NC"></a>足免诸难。<a id="a-ND"></a>是为我家父母境界。<a id="a-NE"></a>鹰于罗婆起憍慢言。<a id="a-NF"></a>放汝令去。<a id="a-NG"></a>还耕垄中。<a id="a-NH"></a>能得脱不。<a id="a-NI"></a>于是罗婆得脱鹰爪。<a id="a-NJ"></a>还到耕垄大块之下。<a id="a-NK"></a>安住止处。<a id="a-NL"></a>然复于块上欲与鹰斗。<a id="a-NM"></a>鹰则大怒。<a id="a-NN"></a>彼是小鸟敢与我斗。<a id="a-NO"></a>嗔恚极盛峻飞直博。<a id="a-NP"></a>于是罗婆入于块下。<a id="a-NQ"></a>鹰鸟飞势臆冲坚块。<a id="a-NR"></a>碎身即死。<a id="a-NS"></a>时罗婆鸟深伏块下。<a id="a-NT"></a>仰说偈言。</p>
  <p id="aNU">鹰鸟用力来　　罗婆依自块</p>
  <p id="aNV">乘嗔猛盛力　　致祸碎其身</p>
  <p id="aNW">我具足通达　　依于自境界</p>
  <p id="aNX">伏怨心随善　　自观欣其力</p>
  <p id="aNY">纵汝有凶愚　　百千龙象力</p>
  <p id="aNZ">不如我智慧　　十六分之一</p>
  <p id="aNa">观我智胜殊　　摧灭于苍鹰</p>
  <p id="aNb">颂曰。</p>
  <p id="aNc">含识皆畏死　　有命惧崄危</p>
  <p id="aNd">如鱼困池涸　　难逢流水希</p>
  <p id="aNe">亲疏皆父母　　何得不悲时</p>
  <p id="aNf">但慈救厄苦　　福报自然随</p>
  <p data-pb></p>
  <h2 id="aNg">兴福部第十五(此有六缘)</h2>
  <p id="aNh">意缘 修福缘 应法缘 嚫施缘 洗僧缘 杂福缘。</p>
  <p data-pb></p>
  <h2 id="aNi">述意缘第一</h2>
  <p id="aNj">昔优填初刻栴檀。<a id="a-Nk"></a>波斯始铸金质。<a id="a-Nl"></a>皆现写真容。<a id="a-Nm"></a>工图妙相。<a id="a-Nn"></a>故能流光动瑞避席。<a id="a-No"></a>施虔爰至。<a id="a-Np"></a>发爪两塔。<a id="a-Nq"></a>衣影二台。<a id="a-Nr"></a>皆是如来在世。<a id="a-Ns"></a>已见成轨。<a id="a-Nt"></a>自收迹河边。<a id="a-Nu"></a>阇维林外。<a id="a-Nv"></a>八王请分。<a id="a-Nw"></a>还国起塔。<a id="a-Nx"></a>及瓶炭二所。<a id="a-Ny"></a>于是十刹兴焉。<a id="a-Nz"></a>其生处得道。<a id="a-O0"></a>说法涅槃。<a id="a-O1"></a>发髻顶骨。<a id="a-O2"></a>四牙双迹。<a id="a-O3"></a>钵杖唾[口*壼]。<a id="a-O4"></a>泥洹僧等。<a id="a-O5"></a>皆树塔勒铭。<a id="a-O6"></a>标碣神异。<a id="a-O7"></a>尔后百有余年。<a id="a-O8"></a>阿育王。<a id="a-O9"></a>遣使浮海。<a id="a-OA"></a>坏撤诸塔。<a id="a-OB"></a>分取舍利。<a id="a-OC"></a>还值风潮。<a id="a-OD"></a>颇有遗落。<a id="a-OE"></a>故今海族之中。<a id="a-OF"></a>时或遇者是。<a id="a-OG"></a>后八万四千。<a id="a-OH"></a>因之而起。<a id="a-OI"></a>育王诸女。<a id="a-OJ"></a>亦次发净心。<a id="a-OK"></a>并镌石镕金。<a id="a-OL"></a>图写神状。<a id="a-OM"></a>至能浮江泛海。<a id="a-ON"></a>影化东川。<a id="a-OO"></a>虽复灵迹潜通。<a id="a-OP"></a>而未彰视听。<a id="a-OQ"></a>及蔡愔秦景自西域还至。<a id="a-OR"></a>始传画叠释迦。<a id="a-OS"></a>于是凉台寿陵。<a id="a-OT"></a>并图其相。<a id="a-OU"></a>自兹厥后。<a id="a-OV"></a>形像塔庙。<a id="a-OW"></a>与时竞列。<a id="a-OX"></a>洎于梁代。<a id="a-OY"></a>遗光奥盛。<a id="a-OZ"></a>但法身无像。<a id="a-Oa"></a>因感故形。<a id="a-Ob"></a>感见有参差。<a id="a-Oc"></a>故形应有殊别。<a id="a-Od"></a>若乃心路苍茫。<a id="a-Oe"></a>则真仪隔化。<a id="a-Of"></a>情志慊切。<a id="a-Og"></a>则木石开心。<a id="a-Oh"></a>故刘殷至孝诚感。<a id="a-Oi"></a>釜底为之生铭。<a id="a-Oj"></a>丁兰温清竭诚。<a id="a-Ok"></a>木母以之变色。<a id="a-Ol"></a>鲁阳回戈而日转。<a id="a-Om"></a>杞妇下泪而城崩。<a id="a-On"></a>斯皆隐恻。<a id="a-Oo"></a>入其性情。<a id="a-Op"></a>故使征祥昭乎耳目。<a id="a-Oq"></a>是知道藉人弘。<a id="a-Or"></a>神由物感。<a id="a-Os"></a>岂曰虚哉。<a id="a-Ot"></a>是以祭神如神在。<a id="a-Ou"></a>则神道交矣。<a id="a-Ov"></a>敬像如敬佛。<a id="a-Ow"></a>则法身应矣。<a id="a-Ox"></a>故入道必以智慧为本。<a id="a-Oy"></a>智慧必以福德为基。<a id="a-Oz"></a>譬犹鸟备二翼。<a id="a-P0"></a>倏举万寻。<a id="a-P1"></a>车足两轮。<a id="a-P2"></a>一驰千里。<a id="a-P3"></a>岂不勤哉。<a id="a-P4"></a>岂不勖哉。</p>
  <h2 id="aP5">修福缘第二</h2>
  <p id="aP6">如佛说福田经云。<a id="a-P7"></a>佛告天帝。<a id="a-P8"></a>复有七法广施。<a id="a-P9"></a>名曰福田。<a id="a-PA"></a>行者得福即生梵天。<a id="a-PB"></a>何谓为七。<a id="a-PC"></a>一者兴立佛图僧房堂阁。<a id="a-PD"></a>二者园果浴池树木清净。<a id="a-PE"></a>三者常施医药疗救众病。<a id="a-PF"></a>四者作牢坚船济度人民。<a id="a-PG"></a>五者安设桥梁过度羸弱。<a id="a-PH"></a>六者近道作井渴乏得饮。<a id="a-PI"></a>七者道作圊厕施便利处。<a id="a-PJ"></a>是为七事得梵天福。</p>
  <p id="aPK">尔时坐中有一比丘。<a id="a-PL"></a>名曰听聪。<a id="a-PM"></a>闻法欣悦。<a id="a-PN"></a>即白佛言。<a id="a-PO"></a>我自惟念先世之时。<a id="a-PP"></a>生波罗奈国。<a id="a-PQ"></a>为长者子。<a id="a-PR"></a>于大道边起立精舍。<a id="a-PS"></a>床卧浆粮供给众僧。<a id="a-PT"></a>行路顿乏亦得止息。<a id="a-PU"></a>缘此功德。<a id="a-PV"></a>命终生天为天帝释。<a id="a-PW"></a>下生世间为转轮王。<a id="a-PX"></a>各三十六返。<a id="a-PY"></a>典领天人九十一劫。<a id="a-PZ"></a>足下生毛蹑空而游。<a id="a-Pa"></a>食福自然。<a id="a-Pb"></a>今值世尊顾临众生。<a id="a-Pc"></a>蠲我愚浊。<a id="a-Pd"></a>安以静慧。<a id="a-Pe"></a>生死栽枯。<a id="a-Pf"></a>号曰真人。<a id="a-Pg"></a>功报成谛其为然矣。</p>
  <p id="aPh">复有一比丘。<a id="a-Pi"></a>名曰波拘卢。<a id="a-Pj"></a>即白佛言。<a id="a-Pk"></a>忆念我昔。<a id="a-Pl"></a>生拘那竭国为长者子。<a id="a-Pm"></a>时世无佛。<a id="a-Pn"></a>众僧教化大会说法。<a id="a-Po"></a>我往听法。<a id="a-Pp"></a>闻法欢喜。<a id="a-Pq"></a>将一药果名呵梨勒。<a id="a-Pr"></a>奉上众僧。<a id="a-Ps"></a>缘此果报命终生天。<a id="a-Pt"></a>下生世间恒处尊贵。<a id="a-Pu"></a>与众超绝。<a id="a-Pv"></a>九十一劫未曾疾病。<a id="a-Pw"></a>余福值佛逮得应真。</p>
  <p id="aPx">复有一比丘。<a id="a-Py"></a>名曰须陀耶。<a id="a-Pz"></a>即白世尊曰。<a id="a-Q0"></a>我念宿命。<a id="a-Q1"></a>生维耶离国。<a id="a-Q2"></a>为小民家子。<a id="a-Q3"></a>时世无佛。<a id="a-Q4"></a>众僧教化。<a id="a-Q5"></a>我时持酪入市欲卖。<a id="a-Q6"></a>值众僧大会讲法。<a id="a-Q7"></a>过而立听闻法欢喜。<a id="a-Q8"></a>即举瓶酪布施众僧。<a id="a-Q9"></a>僧得咒愿益怀欣跃。<a id="a-QA"></a>缘此福德命终生天上。<a id="a-QB"></a>下生世间恒处尊贵。<a id="a-QC"></a>九十一劫。<a id="a-QD"></a>末后余愆。<a id="a-QE"></a>下生世间。<a id="a-QF"></a>母妊数月得病命终。<a id="a-QG"></a>埋母冢中月满乃生。<a id="a-QH"></a>冢中七年饮死母乳。<a id="a-QI"></a>用自济活。<a id="a-QJ"></a>微福值佛逮得真谛。</p>
  <p id="aQK">复有一比丘。<a id="a-QL"></a>名曰阿难。<a id="a-QM"></a>即白世尊曰。<a id="a-QN"></a>忆念我昔。<a id="a-QO"></a>生罗阅只国为庶民子。<a id="a-QP"></a>身生恶疮治之不差。<a id="a-QQ"></a>有亲友道人。<a id="a-QR"></a>来语我言。<a id="a-QS"></a>当浴众僧。<a id="a-QT"></a>取其浴汁以用洗疮。<a id="a-QU"></a>亦可得愈。<a id="a-QV"></a>又可得福。<a id="a-QW"></a>我即欢喜。<a id="a-QX"></a>径到寺中。<a id="a-QY"></a>加敬至心。<a id="a-QZ"></a>更作新井香油浴具。<a id="a-Qa"></a>洗浴众僧。<a id="a-Qb"></a>取其浴汁以用洗疮。<a id="a-Qc"></a>寻蒙除愈。<a id="a-Qd"></a>缘是功德。<a id="a-Qe"></a>所生端正金色晃昱。<a id="a-Qf"></a>不受尘垢。<a id="a-Qg"></a>九十一劫。<a id="a-Qh"></a>常得净福。<a id="a-Qi"></a>僧德广远。<a id="a-Qj"></a>今复值佛心垢消除。<a id="a-Qk"></a>逮得应真。<a id="a-Ql"></a>尔时坐中。<a id="a-Qm"></a>有一比丘尼。<a id="a-Qn"></a>名曰奈女。<a id="a-Qo"></a>即白佛言。<a id="a-Qp"></a>我念宿命。<a id="a-Qq"></a>生波罗奈国为贫女人。<a id="a-Qr"></a>时世有佛。<a id="a-Qs"></a>名曰迦葉。<a id="a-Qt"></a>时与大众围绕说法。<a id="a-Qu"></a>我时在坐闻经欢喜。<a id="a-Qv"></a>意欲布施。<a id="a-Qw"></a>顾无所有。<a id="a-Qx"></a>自惟贫贱心用悲感。<a id="a-Qy"></a>诣他园囿乞求果苽。<a id="a-Qz"></a>当以施佛。<a id="a-R0"></a>乞得一奈大而香好。<a id="a-R1"></a>擎一杅水并奈一枚。<a id="a-R2"></a>奉迦葉佛及诸众僧。<a id="a-R3"></a>佛知至意。<a id="a-R4"></a>咒愿受之。<a id="a-R5"></a>分布水奈一切周普。<a id="a-R6"></a>缘此福祚。<a id="a-R7"></a>命终生天得为天后。<a id="a-R8"></a>下生世间不由胞胎。<a id="a-R9"></a>九十一劫生奈华中。<a id="a-RA"></a>端正鲜洁。<a id="a-RB"></a>常识宿命。<a id="a-RC"></a>今值世尊开示道眼。</p>
  <p id="aRD">尔时天帝即从座起。<a id="a-RE"></a>为佛作礼长跪叉手。<a id="a-RF"></a>白佛言。<a id="a-RG"></a>世尊。<a id="a-RH"></a>我自惟念先世之时。<a id="a-RI"></a>生拘留大国为长者子。<a id="a-RJ"></a>青衣抱行入城游观。<a id="a-RK"></a>偶值众僧街巷分卫。<a id="a-RL"></a>时见人民施者甚多。<a id="a-RM"></a>即自念言。<a id="a-RN"></a>愿得财宝布施众僧。<a id="a-RO"></a>不亦快乎。<a id="a-RP"></a>即解珠璎布施众僧。<a id="a-RQ"></a>同心咒愿欢喜而去。<a id="a-RR"></a>从是因缘。<a id="a-RS"></a>寿终生天得为天帝。<a id="a-RT"></a>九十一劫永离八难。</p>
  <p id="aRU">佛告天帝及诸大众。<a id="a-RV"></a>听我自说宿命所行。<a id="a-RW"></a>昔我前世。<a id="a-RX"></a>于波罗奈国。<a id="a-RY"></a>近大道边安设圊厕。<a id="a-RZ"></a>国中人众。<a id="a-Ra"></a>得轻安者莫不感义。<a id="a-Rb"></a>缘此功德世世清净。<a id="a-Rc"></a>累劫行道秽染不污。<a id="a-Rd"></a>金色晃昱尘垢不着。<a id="a-Re"></a>食自消化无便利之患。</p>
  <p id="aRf">佛告天帝。<a id="a-Rg"></a>九十六种道中佛道最尊。<a id="a-Rh"></a>九十六种法中佛法最真。<a id="a-Ri"></a>九十六种僧中佛僧最正。<a id="a-Rj"></a>所以者何。<a id="a-Rk"></a>由如来从阿僧祇劫。<a id="a-Rl"></a>发愿诚谛殒命积德。<a id="a-Rm"></a>誓为众生。<a id="a-Rn"></a>六度四等众善普备。<a id="a-Ro"></a>得慧成满。<a id="a-Rp"></a>三界天尊无能及者。<a id="a-Rq"></a>其有众生。<a id="a-Rr"></a>发一敬心向如来者。<a id="a-Rs"></a>胜获大千世界珍宝施矣。<a id="a-Rt"></a>三十七品。<a id="a-Ru"></a>十二部经。<a id="a-Rv"></a>分别罪福言皆至诚。<a id="a-Rw"></a>开三乘教皆得奉行。<a id="a-Rx"></a>闻者欢喜乐作沙门。<a id="a-Ry"></a>信佛行法。<a id="a-Rz"></a>志尚清高。<a id="a-S0"></a>舍世贪诤。<a id="a-S1"></a>导世间福。<a id="a-S2"></a>天人路通众僧之由矣。<a id="a-S3"></a>是为最尊无上之道。</p>
  <p id="aS4">又增一阿含经云。<a id="a-S5"></a>尔时世尊告诸比丘。<a id="a-S6"></a>有四梵福。<a id="a-S7"></a>云何为四。<a id="a-S8"></a>若有信人。<a id="a-S9"></a>未曾起偷婆处(塔是)于中能起偷婆者。<a id="a-SA"></a>是初受梵天之福。<a id="a-SB"></a>若有信人能补治故寺者。<a id="a-SC"></a>是谓第二受梵天之福。<a id="a-SD"></a>若有信人能和合圣众者。<a id="a-SE"></a>是谓第三受梵天之福。<a id="a-SF"></a>若佛初转法轮时。<a id="a-SG"></a>诸天世人劝请转法轮。<a id="a-SH"></a>是谓第四受梵天之福。<a id="a-SI"></a>尔时有异比丘。<a id="a-SJ"></a>白世尊言。<a id="a-SK"></a>梵天之福竟为多少。<a id="a-SL"></a>世尊告曰。<a id="a-SM"></a>阎浮里地。<a id="a-SN"></a>众生所有功德。<a id="a-SO"></a>如是展转从四天上。<a id="a-SP"></a>至他化自在天之福。<a id="a-SQ"></a>故不如一梵天王之福。<a id="a-SR"></a>若求其福。<a id="a-SS"></a>此是其量也。</p>
  <p data-pb></p>
  <h2 id="aST">应法缘第三</h2>
  <p id="aSU">若欲修造。<a id="a-SV"></a>理须如法。<a id="a-SW"></a>造作虽少。<a id="a-SX"></a>得福无量。<a id="a-SY"></a>若不依法。<a id="a-SZ"></a>纵多无益。<a id="a-Sa"></a>故佛在金棺敬福经云。<a id="a-Sb"></a>经像主莫论道。<a id="a-Sc"></a>雇经像之匠。<a id="a-Sd"></a>莫云客作。<a id="a-Se"></a>造佛布施。<a id="a-Sf"></a>二人获福。<a id="a-Sg"></a>不可度量。<a id="a-Sh"></a>欲说其福。<a id="a-Si"></a>穷劫不尽。<a id="a-Sj"></a>受吾约敕。<a id="a-Sk"></a>是佛真子。<a id="a-Sl"></a>如是精诚。<a id="a-Sm"></a>造少福多。<a id="a-Sn"></a>问工匠之法。<a id="a-So"></a>作经像得物。<a id="a-Sp"></a>合取直不。<a id="a-Sq"></a>佛言。<a id="a-Sr"></a>不得取价直。<a id="a-Ss"></a>如卖父母取财者。<a id="a-St"></a>逆过三千。<a id="a-Su"></a>真是天魔。<a id="a-Sv"></a>急离吾佛法。<a id="a-Sw"></a>非我眷属。<a id="a-Sx"></a>饮酒食肉五辛之徒。<a id="a-Sy"></a>不依圣教。<a id="a-Sz"></a>虽造经像数如尘沙。<a id="a-T0"></a>其福甚少。<a id="a-T1"></a>盖不足言。<a id="a-T2"></a>劫烧之时。<a id="a-T3"></a>不入海龙王宫。<a id="a-T4"></a>劳而少功。<a id="a-T5"></a>不敬之罪。<a id="a-T6"></a>死入地狱。<a id="a-T7"></a>主匠无益。<a id="a-T8"></a>诸天不祐。<a id="a-T9"></a>不如不造直心礼拜。<a id="a-TA"></a>得福无量。<a id="a-TB"></a>如向所列。<a id="a-TC"></a>造多福少。<a id="a-TD"></a>若像师造像。<a id="a-TE"></a>不具相者。<a id="a-TF"></a>五百万世中。<a id="a-TG"></a>诸根不具。<a id="a-TH"></a>第一尽心为上。<a id="a-TI"></a>妙果先升。</p>
  <p id="aTJ">又罪福决疑经云。<a id="a-TK"></a>僧尼白衣等。<a id="a-TL"></a>或自舍财。<a id="a-TM"></a>及劝化得物。<a id="a-TN"></a>拟佛受用。<a id="a-TO"></a>经营人将此物。<a id="a-TP"></a>造作鸟兽形像。<a id="a-TQ"></a>安佛槃上者。<a id="a-TR"></a>计损满五钱直。<a id="a-TS"></a>犯逆罪究竟不还。<a id="a-TT"></a>一劫堕阿鼻地狱。<a id="a-TU"></a>赎香油灯供养者无犯。<a id="a-TV"></a>佛不求利。<a id="a-TW"></a>无人堪消。<a id="a-TX"></a>初献佛时。<a id="a-TY"></a>上中下座。<a id="a-TZ"></a>必教白衣奉佛及僧。<a id="a-Ta"></a>献佛竟行与僧食不犯。<a id="a-Tb"></a>若不尔者。<a id="a-Tc"></a>食佛物故。<a id="a-Td"></a>千亿岁堕阿鼻地狱。<a id="a-Te"></a>檀越不受前教。<a id="a-Tf"></a>亦招前报。<a id="a-Tg"></a>若生人间。<a id="a-Th"></a>九百万岁堕下贱生。<a id="a-Ti"></a>何以故。<a id="a-Tj"></a>佛物无人能评价故(述曰。<a id="a-Tk"></a>此谓施主决定入佛受用。<a id="a-Tl"></a>所以须赎。<a id="a-Tm"></a>若如今时斋上每出佛槃饮食。<a id="a-Tn"></a>情通彼此不局。<a id="a-To"></a>执者食讫。<a id="a-Tp"></a>还入施主不劳收赎。<a id="a-Tq"></a>如七月十五日。<a id="a-Tr"></a>献佛及僧。<a id="a-Ts"></a>无佛僧可受用。<a id="a-Tt"></a>即须赎食以物食依经献佛及僧自恣。<a id="a-Tu"></a>佛僧福田道高资益冥道。<a id="a-Tv"></a>七世亡亲现存眷属。<a id="a-Tw"></a>得离灾难清升乐处。<a id="a-Tx"></a>所以俗人田薄不能资导故不通俗也。<a id="a-Ty"></a>数见白衣献佛讫将为自食。<a id="a-Tz"></a>故别疏记)</p>
  <p id="aU0">又观佛三昧经云。<a id="a-U1"></a>时优填王恋慕世尊。<a id="a-U2"></a>铸金为像。<a id="a-U3"></a>闻佛当下宝阶。<a id="a-U4"></a>象载金像来迎世尊。<a id="a-U5"></a>尔时金像从象上下。<a id="a-U6"></a>犹如生佛。<a id="a-U7"></a>足步虚空。<a id="a-U8"></a>足下雨华。<a id="a-U9"></a>亦放光明来迎世尊。<a id="a-UA"></a>合掌。<a id="a-UB"></a>叉手为佛作礼。<a id="a-UC"></a>尔时世尊。<a id="a-UD"></a>亦复长跪合掌向像。<a id="a-UE"></a>空中百千化佛。<a id="a-UF"></a>亦皆合掌长跪向像。<a id="a-UG"></a>尔时世尊而语像言。<a id="a-UH"></a>汝于来世大作佛事。<a id="a-UI"></a>我灭度后我诸弟子。<a id="a-UJ"></a>以付嘱汝。<a id="a-UK"></a>空中化佛异口同音。<a id="a-UL"></a>咸作是言。<a id="a-UM"></a>若有众生。<a id="a-UN"></a>于佛灭。<a id="a-UO"></a>后造立形像。<a id="a-UP"></a>持用供养。<a id="a-UQ"></a>是人来世。<a id="a-UR"></a>必得念佛清净三昧。</p>
  <p id="aUS">又外国记云。<a id="a-UT"></a>佛上忉利天为母说法。<a id="a-UU"></a>经九十日。<a id="a-UV"></a>波斯匿王思欲见佛。<a id="a-UW"></a>刻牛头栴檀作如来像。<a id="a-UX"></a>置佛座处。<a id="a-UY"></a>佛后还入精舍。<a id="a-UZ"></a>像出迎佛。<a id="a-Ua"></a>佛言还坐。<a id="a-Ub"></a>吾般涅槃后。<a id="a-Uc"></a>可为四部众作诸法式。<a id="a-Ud"></a>像即还坐。<a id="a-Ue"></a>此像是众像之始。<a id="a-Uf"></a>佛移住两边小精舍。<a id="a-Ug"></a>与像异处相去二十步。<a id="a-Uh"></a>只桓精舍本有七层。<a id="a-Ui"></a>诸国竞兴供养不绝。<a id="a-Uj"></a>台内长明灯。<a id="a-Uk"></a>鼠衔灯炷烧诸幡盖。<a id="a-Ul"></a>遂及精舍七重都尽。<a id="a-Um"></a>诸国王人民。<a id="a-Un"></a>皆大悲恼。<a id="a-Uo"></a>谓檀像已烧。<a id="a-Up"></a>却后四五日。<a id="a-Uq"></a>开东边小精舍户。<a id="a-Ur"></a>忽见本像移向彼房。<a id="a-Us"></a>众大欢喜。<a id="a-Ut"></a>共治精舍。<a id="a-Uu"></a>得作两重移像本处。<a id="a-Uv"></a>又优填王作佛像形经云。<a id="a-Uw"></a>昔佛在世时。<a id="a-Ux"></a>拔耆国王。<a id="a-Uy"></a>名曰优填来。<a id="a-Uz"></a>至佛所头面顶礼。<a id="a-V0"></a>合掌白佛言。<a id="a-V1"></a>世尊。<a id="a-V2"></a>若佛灭后。<a id="a-V3"></a>其有众生作佛形像。<a id="a-V4"></a>当得何福。<a id="a-V5"></a>佛告王曰。<a id="a-V6"></a>若当有人作佛形像。<a id="a-V7"></a>功德无量不可称计。<a id="a-V8"></a>世世所生不堕恶道。<a id="a-V9"></a>天上人中受福快乐。<a id="a-VA"></a>身体常作紫磨金色。<a id="a-VB"></a>眼目清洁面貌端正。<a id="a-VC"></a>身体手足奇绝妙好。<a id="a-VD"></a>常为众人之所爱敬。<a id="a-VE"></a>若生人中。<a id="a-VF"></a>常生帝王大臣。<a id="a-VG"></a>长者贤善家子。<a id="a-VH"></a>所生之处豪尊富贵。<a id="a-VI"></a>财产珍宝不可称数。<a id="a-VJ"></a>常为父母兄弟宗亲之所爱重。<a id="a-VK"></a>若作帝王。<a id="a-VL"></a>王中特尊。<a id="a-VM"></a>为诸国王之所归仰。<a id="a-VN"></a>乃至得转轮圣王。<a id="a-VO"></a>王四天下。<a id="a-VP"></a>七宝自然。<a id="a-VQ"></a>千子具足。<a id="a-VR"></a>飞升天上无所不至。<a id="a-VS"></a>若生天上。<a id="a-VT"></a>天中最胜。<a id="a-VU"></a>乃至得作六欲天王。<a id="a-VV"></a>于六天中尊贵第一。<a id="a-VW"></a>若生梵天。<a id="a-VX"></a>作大梵王端正无比。<a id="a-VY"></a>胜诸梵天。<a id="a-VZ"></a>常为诸梵之所尊敬。<a id="a-Va"></a>后皆得生无量寿国。<a id="a-Vb"></a>作大菩萨最尊第一。<a id="a-Vc"></a>过无数劫。<a id="a-Vd"></a>当得成佛入泥洹道。<a id="a-Ve"></a>若当有人作佛形像。<a id="a-Vf"></a>获福如是。</p>
  <p id="aVg">又法华经偈云。</p>
  <p id="aVh">若人为佛故　　建立诸形像</p>
  <p id="aVi">乃至童子戏　　若草木及笔</p>
  <p id="aVj">或以指爪甲　　而画作佛像</p>
  <p id="aVk">如是诸人等　　皆已成佛道</p>
  <p id="aVl">又造立形像福报经云。<a id="a-Vm"></a>佛至拘罗惟国。<a id="a-Vn"></a>时国主名优填王。<a id="a-Vo"></a>年始十四。<a id="a-Vp"></a>闻佛当来。<a id="a-Vq"></a>即敕傍臣左右。<a id="a-Vr"></a>皆悉迎佛。<a id="a-Vs"></a>到以头面礼佛。<a id="a-Vt"></a>长跪叉手白佛言。<a id="a-Vu"></a>天上人中无能及佛者。<a id="a-Vv"></a>光明巍巍乃能如是。<a id="a-Vw"></a>恐佛去已后恐不复见。<a id="a-Vx"></a>今欲作佛形像恭敬承事。<a id="a-Vy"></a>得何福报。<a id="a-Vz"></a>愿佛哀愍为我说之。<a id="a-W0"></a>尔时世尊。<a id="a-W1"></a>说偈答曰。</p>
  <p id="aW2">王谛听吾说　　福地灰上土</p>
  <p id="aW3">福德无过者　　作佛形像报</p>
  <p id="aW4">恒生大富家　　尊贵无极珍</p>
  <p id="aW5">眷属常恭敬　　作佛形像报</p>
  <p id="aW6">常得天眼报　　无比绀青色</p>
  <p id="aW7">作佛形像报　　父母见欢喜</p>
  <p id="aW8">端正威德重　　爱乐终无厌</p>
  <p id="aW9">作佛形像报　　金色身焰光</p>
  <p id="aWA">犹妙师子像　　众生见欢喜</p>
  <p id="aWB">作佛形像报　　阎浮提大姓</p>
  <p id="aWC">刹利婆罗门　　福人于中生</p>
  <p id="aWD">作佛形像报　　不生边地国</p>
  <p id="aWE">不盲不丑陋　　六情常完具</p>
  <p id="aWF">作佛形像报　　临终识宿命</p>
  <p id="aWG">见佛在其前　　不觉死苦时</p>
  <p id="aWH">作佛形像报　　作大名闻王</p>
  <p id="aWI">金轮飞行帝　　典主四天下</p>
  <p id="aWJ">作佛形像报　　作释天名因</p>
  <p id="aWK">神足典第二　　三十三天奉</p>
  <p id="aWL">作佛形像报　　此过出欲界</p>
  <p id="aWM">作妙梵天王　　迦夷众梵恭</p>
  <p id="aWN">作佛形像报　　受福正如是</p>
  <p id="aWO">若能刻画作　　天地尚可称</p>
  <p id="aWP">此福不可量　　是故供养佛</p>
  <p id="aWQ">华香香汁涂　　供养大士者</p>
  <p id="aWR">得漏尽无为</p>
  <p data-pb></p>
  <h2 id="aWS">嚫施缘第四</h2>
  <p id="aWT">如轮转五道经云。<a id="a-WU"></a>佛言凡作功德随身之行。<a id="a-WV"></a>烧香燃灯。<a id="a-WW"></a>得福甚多。<a id="a-WX"></a>烧香作福及以转经。<a id="a-WY"></a>不得请人而不嚫愿。<a id="a-WZ"></a>如倩人食岂得自饱。<a id="a-Wa"></a>烧香洁净。<a id="a-Wb"></a>然灯续明。<a id="a-Wc"></a>烧香斋会。<a id="a-Wd"></a>读经哒嚫。<a id="a-We"></a>以为常法。<a id="a-Wf"></a>布施得福诸天接将。<a id="a-Wg"></a>万恶皆却众魔降伏懈怠之人不能精进。<a id="a-Wh"></a>一朝疾病又不吉利。<a id="a-Wi"></a>便欲烧香方始作福。<a id="a-Wj"></a>诸天未降。<a id="a-Wk"></a>诸魔在前。<a id="a-Wl"></a>竞来娆触。<a id="a-Wm"></a>作诸变怪。<a id="a-Wn"></a>以是之故。<a id="a-Wo"></a>常当精进。<a id="a-Wp"></a>罪福随人如影随形。<a id="a-Wq"></a>种殖福田。<a id="a-Wr"></a>如尼俱类树。<a id="a-Ws"></a>本种一核稍稍渐大。<a id="a-Wt"></a>收子无限。<a id="a-Wu"></a>佛言阿难。<a id="a-Wv"></a>施一得万倍。<a id="a-Ww"></a>言不虚也。<a id="a-Wx"></a>佛说偈言。</p>
  <p id="aWy">贤者好布施　　天神自扶将</p>
  <p id="aWz">施一得万倍　　安乐寿命长</p>
  <p id="aX0">今日施善人　　其福不可量</p>
  <p id="aX1">皆当得佛道　　度脱诸十方</p>
  <p data-pb></p>
  <h2 id="aX2">洗僧缘第五</h2>
  <p id="aX3">如譬喻经云。<a id="a-X4"></a>佛以腊月八日。<a id="a-X5"></a>神通降伏六师。<a id="a-X6"></a>六师不如。<a id="a-X7"></a>投水而死。<a id="a-X8"></a>仍广说法度诸外道。<a id="a-X9"></a>外道伏化。<a id="a-XA"></a>白佛言。<a id="a-XB"></a>佛以法水洗我心垢。<a id="a-XC"></a>我今请僧洗浴以除身秽。<a id="a-XD"></a>仍除常缘也(今腊月八日洗僧唯出此经文)又摩诃刹头经。<a id="a-XE"></a>亦名灌佛形像经云。<a id="a-XF"></a>佛告天下人民。<a id="a-XG"></a>十方诸佛。<a id="a-XH"></a>皆用四月八日夜半时生。<a id="a-XI"></a>皆用四月八日夜半时。<a id="a-XJ"></a>去家学道。<a id="a-XK"></a>皆用四月八日夜半时得佛道。<a id="a-XL"></a>皆用四月八日夜半时般泥洹。<a id="a-XM"></a>佛言。<a id="a-XN"></a>所以用四月八日者。<a id="a-XO"></a>为春夏之际。<a id="a-XP"></a>殃罪悉毕。<a id="a-XQ"></a>万物普生。<a id="a-XR"></a>毒气未行。<a id="a-XS"></a>不寒不热。<a id="a-XT"></a>时气和适。<a id="a-XU"></a>今是佛生日故。<a id="a-XV"></a>诸天下人民共念佛功德。<a id="a-XW"></a>浴佛形像如佛在时。<a id="a-XX"></a>以示天下人佛言我为菩萨时。<a id="a-XY"></a>三十六反为天王帝释。<a id="a-XZ"></a>三十六反作金轮王。<a id="a-Xa"></a>三十六反。<a id="a-Xb"></a>作飞行皇帝。<a id="a-Xc"></a>今日诸贤谁有好心。<a id="a-Xd"></a>念释迦佛恩德者。<a id="a-Xe"></a>以香华浴佛形像。<a id="a-Xf"></a>求第一福者。<a id="a-Xg"></a>诸天鬼神所证明知。<a id="a-Xh"></a>四月八日浴佛法。<a id="a-Xi"></a>时当取三种香。<a id="a-Xj"></a>一都梁香二藿香。<a id="a-Xk"></a>三艾纳香。<a id="a-Xl"></a>合三种草香挼而渍之。<a id="a-Xm"></a>此则青色水。<a id="a-Xn"></a>若香少者。<a id="a-Xo"></a>可以绀黛秦皮权代之。<a id="a-Xp"></a>又用郁金香。<a id="a-Xq"></a>手挼渍之于水中。<a id="a-Xr"></a>挼之以。<a id="a-Xs"></a>作赤水。<a id="a-Xt"></a>以水清净用灌像讫以白练白绵拭之。<a id="a-Xu"></a>断后自占更灌。<a id="a-Xv"></a>名曰清净。<a id="a-Xw"></a>其福第一也。</p>
  <p id="aXx">又温室经云。<a id="a-Xy"></a>佛告只域长者。<a id="a-Xz"></a>澡浴之法。<a id="a-Y0"></a>当用七物。<a id="a-Y1"></a>除去七病。<a id="a-Y2"></a>得七福报。<a id="a-Y3"></a>何谓七物。<a id="a-Y4"></a>一者然火。<a id="a-Y5"></a>二者净水。<a id="a-Y6"></a>三者澡豆。<a id="a-Y7"></a>四者酥膏。<a id="a-Y8"></a>五者淳灰。<a id="a-Y9"></a>六者杨枝。<a id="a-YA"></a>七者内衣。<a id="a-YB"></a>此是澡浴之法。<a id="a-YC"></a>何谓除七病。<a id="a-YD"></a>一者四大安隐。<a id="a-YE"></a>二者除风。<a id="a-YF"></a>三者除湿痹。<a id="a-YG"></a>四者除寒冰。<a id="a-YH"></a>五者除热气。<a id="a-YI"></a>六者除垢秽。<a id="a-YJ"></a>七者身体轻便。<a id="a-YK"></a>眼目清明。<a id="a-YL"></a>是为除七病。<a id="a-YM"></a>得七福者。<a id="a-YN"></a>一者四大无病所生常安。<a id="a-YO"></a>二者所生清净面首端正。<a id="a-YP"></a>三者身体常香衣服净洁。<a id="a-YQ"></a>四者肌体濡泽威光德大。<a id="a-YR"></a>五者多饶人从拂拭尘垢。<a id="a-YS"></a>六者口齿香好所说肃用。<a id="a-YT"></a>七者所生之处自然衣服。</p>
  <p id="aYU">又十诵律云。<a id="a-YV"></a>洗浴得五利。<a id="a-YW"></a>一除尘垢。<a id="a-YX"></a>二治身皮肤令一色。<a id="a-YY"></a>三破寒热。<a id="a-YZ"></a>四下风气调。<a id="a-Ya"></a>五少病痛。<a id="a-Yb"></a>舍利弗。<a id="a-Yc"></a>夏盛热时。<a id="a-Yd"></a>有一客作人。<a id="a-Ye"></a>园中汲水灌树。<a id="a-Yf"></a>见舍利弗发小信心。<a id="a-Yg"></a>唤舍利弗。<a id="a-Yh"></a>脱衣树下以水洗浴。<a id="a-Yi"></a>身得清凉。<a id="a-Yj"></a>作人后命终。<a id="a-Yk"></a>即生忉利天上。<a id="a-Yl"></a>有大威力。<a id="a-Ym"></a>为功虽少以遇良田获报甚多。<a id="a-Yn"></a>即下诣舍利弗所。<a id="a-Yo"></a>散华供养。<a id="a-Yp"></a>舍利弗因其信心。<a id="a-Yq"></a>为说法要得须陀洹果。</p>
  <p id="aYr">又贤愚经云。<a id="a-Ys"></a>尔时首陀会天。<a id="a-Yt"></a>下阎浮提世尊所。<a id="a-Yu"></a>请佛及僧洗浴供养。<a id="a-Yv"></a>世尊默然许可。<a id="a-Yw"></a>即设饮食。<a id="a-Yx"></a>并办洗具。<a id="a-Yy"></a>温室暖水调适。<a id="a-Yz"></a>酥油浣草皆悉备有于是世尊及诸比丘。<a id="a-Z0"></a>纳受其供。<a id="a-Z1"></a>其洗浴已。<a id="a-Z2"></a>并厚饮食其食甘美世所希有。<a id="a-Z3"></a>食竟澡漱各还本座。<a id="a-Z4"></a>是时阿难白佛。<a id="a-Z5"></a>此天往昔作何功德。<a id="a-Z6"></a>形体殊妙威相奇特。<a id="a-Z7"></a>光明显赫如大宝山。<a id="a-Z8"></a>佛告阿难。<a id="a-Z9"></a>乃往过去。<a id="a-ZA"></a>毗婆尸佛时。<a id="a-ZB"></a>此天彼世为贫家子。<a id="a-ZC"></a>恒行佣作以供身口。<a id="a-ZD"></a>闻佛说洗僧之德。<a id="a-ZE"></a>情中欣然。<a id="a-ZF"></a>便勤作务。<a id="a-ZG"></a>得少钱谷用设洗具。<a id="a-ZH"></a>并设饮食。<a id="a-ZI"></a>请佛众僧。<a id="a-ZJ"></a>而以尽奉。<a id="a-ZK"></a>由此福行。<a id="a-ZL"></a>寿终之后生首陀会天。<a id="a-ZM"></a>有此光相。<a id="a-ZN"></a>七佛已来。<a id="a-ZO"></a>乃至千佛出世亦皆如是。<a id="a-ZP"></a>洗佛及僧。<a id="a-ZQ"></a>佛授记曰。<a id="a-ZR"></a>于未来世两阿僧祇百劫之中。<a id="a-ZS"></a>当得作佛。<a id="a-ZT"></a>号曰净身。<a id="a-ZU"></a>十号具足。</p>
  <p id="aZV">又杂譬喻经云。<a id="a-ZW"></a>昔佛弟难陀。<a id="a-ZX"></a>乃往昔维卫佛时人。<a id="a-ZY"></a>一洗众僧之福。<a id="a-ZZ"></a>功德自追生在释种。<a id="a-Za"></a>身佩五六之相。<a id="a-Zb"></a>神容晃昱金色。<a id="a-Zc"></a>乘前之福与佛同世。<a id="a-Zd"></a>研精道场便得六通。<a id="a-Ze"></a>古人施一犹有弘报。<a id="a-Zf"></a>况今檀越能多行者。<a id="a-Zg"></a>普等之行必逮尊号。<a id="a-Zh"></a>加增欢喜广度一切。</p>
  <p id="aZi">又福田经云。<a id="a-Zj"></a>有比丘名阿难。<a id="a-Zk"></a>白世尊曰。<a id="a-Zl"></a>我念宿命。<a id="a-Zm"></a>生罗阅只国为庶民子。<a id="a-Zn"></a>身生恶疮治之不差。<a id="a-Zo"></a>有亲友道人。<a id="a-Zp"></a>来语我言。<a id="a-Zq"></a>当浴众僧。<a id="a-Zr"></a>取其浴水以用洗疮。<a id="a-Zs"></a>便可得愈。<a id="a-Zt"></a>又可得福。<a id="a-Zu"></a>我即欢喜往到寺中。<a id="a-Zv"></a>加敬至心。<a id="a-Zw"></a>更作新井香油浴具。<a id="a-Zx"></a>洗浴众僧。<a id="a-Zy"></a>以汁洗疮。<a id="a-Zz"></a>寻蒙除愈。<a id="a-a0"></a>从此因缘所生端正。<a id="a-a1"></a>金色晃昱不受尘垢。<a id="a-a2"></a>九十一劫常得净福。<a id="a-a3"></a>庆祐广远。<a id="a-a4"></a>今复值佛。<a id="a-a5"></a>心垢消灭逮得应真。</p>
  <p id="aa6">又十诵律云。<a id="a-a7"></a>外国浴室形圆。<a id="a-a8"></a>犹如圆仓。<a id="a-a9"></a>开户通烟。<a id="a-aA"></a>下作伏渎。<a id="a-aB"></a>出水内施。<a id="a-aC"></a>三擎阁齐。<a id="a-aD"></a>人所及处。<a id="a-aE"></a>以瓨盛水满三重阁。<a id="a-aF"></a>火气上升。<a id="a-aG"></a>上阁水热。<a id="a-aH"></a>中阁水暖。<a id="a-aI"></a>下阁水冷。<a id="a-aJ"></a>随宜自取用。<a id="a-aK"></a>无别作汤。<a id="a-aL"></a>故云净水耳。</p>
  <p id="aaM">又增一阿含经云。<a id="a-aN"></a>尔时世尊告诸比丘。<a id="a-aO"></a>造作浴室有五功德。<a id="a-aP"></a>云何为五。<a id="a-aQ"></a>一除风。<a id="a-aR"></a>二病得差。<a id="a-aS"></a>三除去尘垢。<a id="a-aT"></a>四身体轻便。<a id="a-aU"></a>五得肥白。<a id="a-aV"></a>若有四部之众。<a id="a-aW"></a>欲求此五功德者。<a id="a-aX"></a>当求造浴室。</p>
  <p id="aaY">又僧祇律云。<a id="a-aZ"></a>若欲浴时。<a id="a-aa"></a>使园民等扫洒令净。<a id="a-ab"></a>办其薪炭。<a id="a-ac"></a>温暖得所。<a id="a-ad"></a>乃打揵椎应知入浴。<a id="a-ae"></a>各以腰带系衣作识。<a id="a-af"></a>安衣架上。<a id="a-ag"></a>入时不得掉两臂而入。<a id="a-ah"></a>一手遮前而入。<a id="a-ai"></a>若欲与师揩者。<a id="a-aj"></a>当先白已无罪。<a id="a-ak"></a>不得一时举两手。<a id="a-al"></a>当先令揩一臂。<a id="a-am"></a>一手覆前竟。<a id="a-an"></a>次揩一臂。<a id="a-ao"></a>一手及余内外已。<a id="a-ap"></a>闭户而坐。<a id="a-aq"></a>令身污出。<a id="a-ar"></a>筹量用水不得多用。<a id="a-as"></a>若池水洗自恣无罪。<a id="a-at"></a>不听露地裸。<a id="a-au"></a>形而浴。<a id="a-av"></a>若水齐腰腋得用无罪。<a id="a-aw"></a>若坐水中至脐亦得。<a id="a-ax"></a>出已取己衣着。<a id="a-ay"></a>正理而去。</p>
  <p data-pb></p>
  <h2 id="aaz">杂福缘第六</h2>
  <p id="ab0">如萨婆多论云。<a id="a-b1"></a>若作僧房及以塔像。<a id="a-b2"></a>旷路作井。<a id="a-b3"></a>及作桥梁船。<a id="a-b4"></a>此人功德一切时生。<a id="a-b5"></a>常资施主除三因缘。<a id="a-b6"></a>一前事毁坏。<a id="a-b7"></a>二此人若死。<a id="a-b8"></a>三若起恶邪。<a id="a-b9"></a>无此三因缘者。<a id="a-bA"></a>福德常生。</p>
  <p id="abB">又增一阿含经云。<a id="a-bC"></a>尔时世尊告诸比丘。<a id="a-bD"></a>有五施不得其福。<a id="a-bE"></a>云何为五。<a id="a-bF"></a>一以刀施人。<a id="a-bG"></a>二以毒施人。<a id="a-bH"></a>三以野牛施人。<a id="a-bI"></a>四以淫女施人。<a id="a-bJ"></a>五以造作神祠。<a id="a-bK"></a>是谓有此五施。<a id="a-bL"></a>不得其福。<a id="a-bM"></a>复有五施人天得福。<a id="a-bN"></a>云何为五。<a id="a-bO"></a>一造作园观。<a id="a-bP"></a>二造作林树。<a id="a-bQ"></a>三造作桥梁。<a id="a-bR"></a>四造作大船。<a id="a-bS"></a>五与当来过去。<a id="a-bT"></a>造作房舍住处。<a id="a-bU"></a>是谓有此五事。<a id="a-bV"></a>令得其福。<a id="a-bW"></a>尔时世尊便说此偈。</p>
  <p id="abX">园观施清凉　　及作好桥梁</p>
  <p id="abY">河津度人民　　并作好房舍</p>
  <p id="abZ">彼人日夜中　　恒当受其福</p>
  <p id="aba">戒定以成就　　此人必生天</p>
  <p id="abb">又僧祇律。<a id="a-bc"></a>有诸天子以偈问佛。</p>
  <p id="abd">何等人趣善　　何等人生天</p>
  <p id="abe">何等人昼夜　　长养善功德</p>
  <p id="abf">尔时世尊。<a id="a-bg"></a>以偈答言。</p>
  <p id="abh">旷路作好井　　种殖园果施</p>
  <p id="abi">树林施清凉　　桥船度人民</p>
  <p id="abj">布施修净戒　　智慧舍悭贪</p>
  <p id="abk">功德日夜增　　常生天人中</p>
  <p id="abl">又正法念经云。<a id="a-bm"></a>若有众生。<a id="a-bn"></a>施人美水。<a id="a-bo"></a>或覆井泉。<a id="a-bp"></a>恐诸毒蛇堕于井中。<a id="a-bq"></a>行人饮之而致苦恼。<a id="a-br"></a>命终生三箜篌天。<a id="a-bs"></a>受五欲乐。<a id="a-bt"></a>从此命终。<a id="a-bu"></a>若得人身王所爱重。<a id="a-bv"></a>若见病困咽喉出声。<a id="a-bw"></a>余命未尽。<a id="a-bx"></a>施其浆饮。<a id="a-by"></a>或施其财以赎彼命。<a id="a-bz"></a>命终生深水天。<a id="a-c0"></a>如帝释快乐。<a id="a-c1"></a>从天命终随业流转。<a id="a-c2"></a>不堕三涂。<a id="a-c3"></a>得受人身。<a id="a-c4"></a>从生至生不遭病苦。<a id="a-c5"></a>无有恼乱。<a id="a-c6"></a>若有众生持戒。<a id="a-c7"></a>见比丘僧。<a id="a-c8"></a>以扇布施。<a id="a-c9"></a>令得清凉读诵经法。<a id="a-cA"></a>命终生风行天。<a id="a-cB"></a>香气来吹悦乐无比。<a id="a-cC"></a>若有众生。<a id="a-cD"></a>于河津济造立桥船。<a id="a-cE"></a>以善心渡持戒人。<a id="a-cF"></a>兼渡余人。<a id="a-cG"></a>不作众恶。<a id="a-cH"></a>命终生鬘持天。<a id="a-cI"></a>受五欲乐。<a id="a-cJ"></a>命尽人中为王典藏。</p>
  <p id="acK">又譬喻经云。<a id="a-cL"></a>昔有母子三人。<a id="a-cM"></a>常作三事。<a id="a-cN"></a>一作大船置于河中以渡百姓。<a id="a-cO"></a>二于都市造立好井以供万民。<a id="a-cP"></a>三于四门各作圊厕给人便利。<a id="a-cQ"></a>修是功德。<a id="a-cR"></a>命终之后皆生天上。<a id="a-cS"></a>受福自然。<a id="a-cT"></a>下生人中富贵长寿。<a id="a-cU"></a>所生之处不经三涂。<a id="a-cV"></a>设此微福。<a id="a-cW"></a>尚获果报巍巍无量。<a id="a-cX"></a>何况有人广修功德。<a id="a-cY"></a>造立塔寺。<a id="a-cZ"></a>分檀布施。<a id="a-ca"></a>作诸福业。<a id="a-cb"></a>百千万倍。<a id="a-cc"></a>复胜于此不可计量。<a id="a-cd"></a>故成实论。<a id="a-ce"></a>引经偈云。</p>
  <p id="acf">若种树园林　　造井桥梁等</p>
  <p id="acg">是人所为福　　昼夜常增长</p>
  <p id="ach">又华手经云。<a id="a-ci"></a>佛告舍利弗。<a id="a-cj"></a>菩萨有四法。<a id="a-ck"></a>终不退转无上菩提。<a id="a-cl"></a>何等为四。<a id="a-cm"></a>一者若见塔庙毁坏。<a id="a-cn"></a>当加修治。<a id="a-co"></a>若块若泥乃至一塼。<a id="a-cp"></a>二者若于四衢道中多人观处。<a id="a-cq"></a>起塔造像。<a id="a-cr"></a>为作念佛善福之缘。<a id="a-cs"></a>塔中画作若转法轮。<a id="a-ct"></a>及出家相。<a id="a-cu"></a>乃至双树入涅槃相。<a id="a-cv"></a>三者若见有比丘僧二部诤讼。<a id="a-cw"></a>勤求方便令其和合。<a id="a-cx"></a>四者若见佛法欲坏。<a id="a-cy"></a>能读诵说乃至一偈。<a id="a-cz"></a>令法不绝。<a id="a-d0"></a>为护法故。<a id="a-d1"></a>敬养法师。<a id="a-d2"></a>专心护法不惜身命。<a id="a-d3"></a>菩萨若成是四法者。<a id="a-d4"></a>世世当作转轮圣王。<a id="a-d5"></a>得大身力如那罗延。<a id="a-d6"></a>舍四天下而行出家。<a id="a-d7"></a>能得随意修四梵行。<a id="a-d8"></a>命终生天作大梵王。<a id="a-d9"></a>乃至究竟成无上道。<a id="a-dA"></a>是故智者。<a id="a-dB"></a>欲求佛道当作是学。</p>
  <p id="adC">又放牛经。<a id="a-dD"></a>出增一阿含别品同译。<a id="a-dE"></a>佛告诸比丘。<a id="a-dF"></a>有十一法。<a id="a-dG"></a>放牛儿不知放牛便宜。<a id="a-dH"></a>不晓养牛。<a id="a-dI"></a>何等为十一。<a id="a-dJ"></a>一者放牛儿不知色。<a id="a-dK"></a>二者不知相。<a id="a-dL"></a>三者不知摩刷。<a id="a-dM"></a>四者不知护疮。<a id="a-dN"></a>五者不知作烟。<a id="a-dO"></a>六者不知择道行。<a id="a-dP"></a>七者不知处牛。<a id="a-dQ"></a>八者不知何道渡水。<a id="a-dR"></a>九者不知逐好水草。<a id="a-dS"></a>十者不知构牛不遗残。<a id="a-dT"></a>十一者不知分别养可用不可用。<a id="a-dU"></a>如是十一事。<a id="a-dV"></a>放牛儿不晓养护其牛者。<a id="a-dW"></a>牛终不滋息。<a id="a-dX"></a>日日有减。<a id="a-dY"></a>此喻比丘。<a id="a-dZ"></a>亦有十一种损益。<a id="a-da"></a>不可具述。<a id="a-db"></a>佛于是颂曰。</p>
  <p id="adc">放牛儿审谛　　牛主有福德</p>
  <p id="add">六头牛六年　　成六十不减</p>
  <p id="ade">放牛儿聪明　　知分别诸相</p>
  <p id="adf">如此放牛儿　　先世佛所誉</p>
  <p id="adg">颂曰。</p>
  <p id="adh">直影端形　　虚岩应响　　福滋善运</p>
  <p id="adi">果由因上　　委质圆音　　输诚閟奖</p>
  <p id="adj">惠之阴德　　冥资功赏</p>
 </body>
</html>