<!doctype html>
<html id="z3IBWlB1S3" data-ver="1726">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第三</h1>
  <h2 id="a2">敬塔部第二(此有七缘) @@　　摄念部第三(此有四缘)</h2>
  <p id="a3">述意缘 引证缘 兴福缘 感报缘 旋塔缘 入寺缘 修故缘。</p>
  <p data-pb></p>
  <h2 id="a4">述意缘第一</h2>
  <p id="a5">惟如来应现。<a id="a-6"></a>妙色显于三千。<a id="a-7"></a>正觉韬光。<a id="a-8"></a>遗形传于八万。<a id="a-9"></a>是以塔踊灵山。<a id="a-A"></a>影留石窟。<a id="a-B"></a>刻檀画叠之仪。<a id="a-C"></a>铸金镂玉之状。<a id="a-D"></a>全身碎身之迹。<a id="a-E"></a>聚塔散塔之奇。<a id="a-F"></a>而光曜重昏。<a id="a-G"></a>福资含识。<a id="a-H"></a>致使英声遐美。<a id="a-I"></a>邪徒结信。<a id="a-J"></a>肇启育王之始。<a id="a-K"></a>终传大唐之初。<a id="a-L"></a>自历代繁兴。<a id="a-M"></a>神化非一。<a id="a-N"></a>故经曰正法住正法灭。<a id="a-O"></a>意在兹乎。</p>
  <h2 id="aP">引证缘第二</h2>
  <p id="aQ">如观佛三昧经云。<a id="a-R"></a>佛留影石室。<a id="a-S"></a>在那干呵罗国毒龙池侧。<a id="a-T"></a>佛坐龙石室窟中。<a id="a-U"></a>为龙作十八变踊身入石。<a id="a-V"></a>犹如明镜。<a id="a-W"></a>在石内映现于外。<a id="a-X"></a>远望则见。<a id="a-Y"></a>近望不现。<a id="a-Z"></a>诸天百千供养佛影。<a id="a-a"></a>亦现说法(迄今不灭传至弥勒)</p>
  <p id="ab">又大集经云。<a id="a-c"></a>忉利天城东。<a id="a-d"></a>照明园中。<a id="a-e"></a>有佛发塔。<a id="a-f"></a>城南粗涩园中有佛衣塔。<a id="a-g"></a>城西欢喜园中有佛钵塔。<a id="a-h"></a>城北驾御园中有佛牙塔。</p>
  <p id="ai">又智度论云。<a id="a-j"></a>天帝释取菩萨发及衣。<a id="a-k"></a>于天上城东门外。<a id="a-l"></a>立佛发塔衣塔。</p>
  <p id="am">又育王传云。<a id="a-n"></a>王得信心问道人曰。<a id="a-o"></a>我从来杀害不必以理。<a id="a-p"></a>今修何善得免斯殃。<a id="a-q"></a>答曰。<a id="a-r"></a>唯有起塔供养众僧。<a id="a-s"></a>救诸徒囚。<a id="a-t"></a>赈济贫乏(故譬喻经云王宫内常以四事供养二万沙门尽心敬礼不可具述)王曰。<a id="a-u"></a>何处可起塔。<a id="a-v"></a>道人即以神力左手掩日光。<a id="a-w"></a>作八万四千道。<a id="a-x"></a>散照阎浮提。<a id="a-y"></a>所照之处皆可起塔。<a id="a-z"></a>今诸塔处是也。<a id="a-10"></a>时王欲建舍利塔。<a id="a-11"></a>将四部兵众至王舍城。<a id="a-12"></a>取阿阇世王佛塔中舍利还。<a id="a-13"></a>复修治此塔与先无异。<a id="a-14"></a>如是更取七佛塔中舍利。<a id="a-15"></a>至众摩村中。<a id="a-16"></a>时诸龙王将王入龙宫中。<a id="a-17"></a>王从龙索舍利供养。<a id="a-18"></a>龙即分与之。<a id="a-19"></a>时王作八万四千金银琉璃颇梨箧。<a id="a-1A"></a>盛佛舍利。<a id="a-1B"></a>又作八万四千宝瓶。<a id="a-1C"></a>以盛此箧。<a id="a-1D"></a>又作无量百千幡幢伞盖。<a id="a-1E"></a>使诸鬼神各持舍利供养之具。<a id="a-1F"></a>敕诸鬼神。<a id="a-1G"></a>言于阎浮提。<a id="a-1H"></a>至于海际城邑聚落。<a id="a-1I"></a>满一亿家者。<a id="a-1J"></a>为世尊立塔。<a id="a-1K"></a>时有国名著叉尸罗。<a id="a-1L"></a>有三十六亿家。<a id="a-1M"></a>彼国人语鬼神言。<a id="a-1N"></a>可三十六箧舍利与我等起立佛塔。<a id="a-1O"></a>王作方便。<a id="a-1P"></a>国中人少者令分与彼。<a id="a-1Q"></a>令满家数而立为塔。<a id="a-1R"></a>时巴连弗邑有上座。<a id="a-1S"></a>名曰耶舍。<a id="a-1T"></a>王诣彼所白上座曰。<a id="a-1U"></a>我欲一日之中立八万四千佛塔。<a id="a-1V"></a>遍满此阎浮提。<a id="a-1W"></a>意愿如是。<a id="a-1X"></a>时彼上座自言。<a id="a-1Y"></a>善哉大王。<a id="a-1Z"></a>克后十五日日正食时。<a id="a-1a"></a>令此阎浮提一时起诸佛塔。<a id="a-1b"></a>如是依数。<a id="a-1c"></a>乃至一日之中立八万四千塔。<a id="a-1d"></a>世间人民兴庆无量。<a id="a-1e"></a>共号曰阿育王塔。</p>
  <p id="a1f">又大阿育王经云。<a id="a-1g"></a>八国共分舍利。<a id="a-1h"></a>阿阇世王分数得八万四千。<a id="a-1i"></a>又别得佛口髭还国。<a id="a-1j"></a>道中逢难头和龙王。<a id="a-1k"></a>从其求舍利分。<a id="a-1l"></a>阿阇世王不与。<a id="a-1m"></a>便语言我是龙王力能坏汝国土。<a id="a-1n"></a>阿阇世怖畏。<a id="a-1o"></a>即以佛髭与之。<a id="a-1p"></a>龙还于须弥山下高八万四千里。<a id="a-1q"></a>于下起水精塔。<a id="a-1r"></a>阿阇世王得还国。<a id="a-1s"></a>以紫金函盛舍利。<a id="a-1t"></a>作千岁灯火。<a id="a-1u"></a>于五恒河沙水中。<a id="a-1v"></a>起塔葬埋之。<a id="a-1w"></a>后阿育得其国土。<a id="a-1x"></a>王娶夫人。<a id="a-1y"></a>身长八尺发亦周等。<a id="a-1z"></a>众相具足。<a id="a-20"></a>王令相师观之。<a id="a-21"></a>师言。<a id="a-22"></a>当为王生金色之子。<a id="a-23"></a>王即拜为第二夫人。<a id="a-24"></a>后遂有身足满十月。<a id="a-25"></a>王有缘事宜出外行。<a id="a-26"></a>太后妒嫉。<a id="a-27"></a>便作方便共欲除之。<a id="a-28"></a>募觅猪母即应产者。<a id="a-29"></a>语第二夫人言。<a id="a-2A"></a>卿是年少甫尔始产。<a id="a-2B"></a>不可露面视天。<a id="a-2C"></a>以被覆面。<a id="a-2D"></a>即生金子光照宫中。<a id="a-2E"></a>盗持而去杀之。<a id="a-2F"></a>即以猪子着其边。<a id="a-2G"></a>便骂言。<a id="a-2H"></a>汝云。<a id="a-2I"></a>当为王生金色之子。<a id="a-2J"></a>何故生猪。<a id="a-2K"></a>便取轮头拍囚内后园中令服菜。<a id="a-2L"></a>王还闻之不悦。<a id="a-2M"></a>久久之后王出行园。<a id="a-2N"></a>见之忆念迎取归宫。<a id="a-2O"></a>第二夫人渐得亲近。<a id="a-2P"></a>具说情状。<a id="a-2Q"></a>王闻惊怪。<a id="a-2R"></a>即杀八万四千夫人。<a id="a-2S"></a>阿育王后于城外。<a id="a-2T"></a>造立地狱治诸罪人。<a id="a-2U"></a>耶舍知王杀诸夫人应堕地狱。<a id="a-2V"></a>即遣消散比丘化王。<a id="a-2W"></a>令发信悟。<a id="a-2X"></a>问比丘言。<a id="a-2Y"></a>杀八万四千夫人。<a id="a-2Z"></a>罪可得赎不。<a id="a-2a"></a>道人言。<a id="a-2b"></a>各为之起一塔。<a id="a-2c"></a>塔下着一舍利。<a id="a-2d"></a>当得脱罪耳。<a id="a-2e"></a>王即寻觅阿阇世王舍利。<a id="a-2f"></a>有国相父年百二十。<a id="a-2g"></a>将五百人取本舍利。<a id="a-2h"></a>王得大喜。<a id="a-2i"></a>即分与鬼神。<a id="a-2j"></a>各还所部。<a id="a-2k"></a>令一日一时同载八万四千刹。<a id="a-2l"></a>诸鬼神言。<a id="a-2m"></a>多隔山部不得相知。<a id="a-2n"></a>王言。<a id="a-2o"></a>汝曹但还。<a id="a-2p"></a>治槃护刹安铃。<a id="a-2q"></a>我当使阿修轮以手摸日。<a id="a-2r"></a>四天下亦同时辰。</p>
  <p id="a2s">又阿难经云。<a id="a-2t"></a>塔成造千二百。<a id="a-2u"></a>织成幡及杂花。<a id="a-2v"></a>未得悬幡。<a id="a-2w"></a>王恐身崩。<a id="a-2x"></a>塔成已六日。<a id="a-2y"></a>王请僧王园供养。<a id="a-2z"></a>时有优波崛多罗汉。<a id="a-30"></a>将一万八千阿罗汉。<a id="a-31"></a>受王请。<a id="a-32"></a>尊者崛多。<a id="a-33"></a>颜貌端正身体柔软。<a id="a-34"></a>而王体丑陋肌肤粗涩。<a id="a-35"></a>尊者即说偈言。</p>
  <p id="a36">我行布施时　　净心好财物</p>
  <p id="a37">不如王行施　　以沙施于佛</p>
  <p id="a38">王告大臣。<a id="a-39"></a>我以沙施佛获报如是。<a id="a-3A"></a>云何而不修敬于世尊。<a id="a-3B"></a>王后寻佛弟子迦葉阿难等所有佛在世时弟子塔庙。<a id="a-3C"></a>躬到塔所。<a id="a-3D"></a>具展哀情责心修敬。<a id="a-3E"></a>各兴种种供养。<a id="a-3F"></a>更立大塔。<a id="a-3G"></a>各舍十万两珍宝供养是塔。<a id="a-3H"></a>次至薄拘罗塔应当供养。<a id="a-3I"></a>王问。<a id="a-3J"></a>彼有何功德。<a id="a-3K"></a>崛多尊者答曰。<a id="a-3L"></a>彼无病第一。<a id="a-3M"></a>乃不为人说一句法。<a id="a-3N"></a>寂默无言。<a id="a-3O"></a>王曰。<a id="a-3P"></a>以一钱供养。<a id="a-3Q"></a>诸臣白王言。<a id="a-3R"></a>功德既等。<a id="a-3S"></a>何故于此供养一钱。<a id="a-3T"></a>王告之曰。<a id="a-3U"></a>听吾所说偈。</p>
  <p id="a3V">虽除无明痴　　智慧能鉴察</p>
  <p id="a3W">虽有薄拘罗　　于世何所益</p>
  <p id="a3X">时彼一钱还来至王所。<a id="a-3Y"></a>时大臣辈见是希有事。<a id="a-3Z"></a>异口同音赞彼。<a id="a-3a"></a>呜呼尊者少欲知足。<a id="a-3b"></a>乃至不须一钱。<a id="a-3c"></a>王及大臣供养菩提树不绝。<a id="a-3d"></a>夫人名曰低舍罗絺多作念。<a id="a-3e"></a>王极爱念于我。<a id="a-3f"></a>念王今舍我珍宝至菩提树间。<a id="a-3g"></a>我方便杀树令死王不得往。<a id="a-3h"></a>可得与我相娱。<a id="a-3i"></a>夫人即遣人以热乳浇之。<a id="a-3j"></a>树枯叶落。<a id="a-3k"></a>王闻是语闷迷躄地。<a id="a-3l"></a>夫人见王忧愁不乐。<a id="a-3m"></a>当悦王心。<a id="a-3n"></a>白王曰若无彼树我命亦无。<a id="a-3o"></a>如来于彼树得道。<a id="a-3p"></a>彼树既无何用活耶。<a id="a-3q"></a>复以冷乳灌之。<a id="a-3r"></a>彼树更生。<a id="a-3s"></a>王闻欢喜诣于树下。<a id="a-3t"></a>目不暂舍。<a id="a-3u"></a>以千瓮香汤溉灌菩提树。<a id="a-3v"></a>倍复严好增长茂盛。<a id="a-3w"></a>后王洁净身心。<a id="a-3x"></a>手执香炉在于殿上。<a id="a-3y"></a>四方作礼心念口言。<a id="a-3z"></a>如来贤圣弟子在诸方者。<a id="a-40"></a>怜愍我故受我供养。<a id="a-41"></a>如是语时。<a id="a-42"></a>有三十万比丘悉来集。<a id="a-43"></a>彼大众中十万是阿罗汉。<a id="a-44"></a>二十万是学人。<a id="a-45"></a>及凡夫宫人太子群臣。<a id="a-46"></a>共王所作功德无量。<a id="a-47"></a>不可述尽。</p>
  <p id="a48">又杂阿含经云。<a id="a-49"></a>阿育王问比丘言。<a id="a-4A"></a>谁于佛法中能行大施。<a id="a-4B"></a>诸比丘言。<a id="a-4C"></a>给孤独长者最行大施。<a id="a-4D"></a>王问。<a id="a-4E"></a>彼施几许。<a id="a-4F"></a>比丘答曰。<a id="a-4G"></a>以舍亿千金。<a id="a-4H"></a>王闻已。<a id="a-4I"></a>彼长者尚舍亿千金。<a id="a-4J"></a>我今为王。<a id="a-4K"></a>何缘复以亿千金施。<a id="a-4L"></a>当以亿百千金施。<a id="a-4M"></a>乃至用私藏尽。<a id="a-4N"></a>将此阎浮提夫人婇女太子大臣。<a id="a-4O"></a>总施与圣僧。<a id="a-4P"></a>后用四十亿金。<a id="a-4Q"></a>还复赎取。<a id="a-4R"></a>如是计挍。<a id="a-4S"></a>总用九十六亿千金。<a id="a-4T"></a>乃至王得重病自知命尽。<a id="a-4U"></a>常愿以亿百千金作功德。<a id="a-4V"></a>今愿不满便就后世。<a id="a-4W"></a>唯减四亿未满。<a id="a-4X"></a>王即办诸珍宝。<a id="a-4Y"></a>送与鸡头摩寺。<a id="a-4Z"></a>乃至以半阿摩勒果。<a id="a-4a"></a>送与僧礼拜僧足。<a id="a-4b"></a>问讯大圣众等。<a id="a-4c"></a>我领此阎浮提。<a id="a-4d"></a>是我所有。<a id="a-4e"></a>今者顿尽不得自在唯此半果哀愍纳受。<a id="a-4f"></a>令我得福。<a id="a-4g"></a>上座耶舍令研磨着石榴羹中行之。<a id="a-4h"></a>一切皆得周遍。<a id="a-4i"></a>王复问傍臣曰。<a id="a-4j"></a>谁是阎浮提王。<a id="a-4k"></a>诸臣启王言。<a id="a-4l"></a>大王是也。<a id="a-4m"></a>时王从卧起而坐。<a id="a-4n"></a>顾望四方合掌作礼。<a id="a-4o"></a>念诸佛功德心念口言。<a id="a-4p"></a>我今复以此阎浮提施与三宝。<a id="a-4q"></a>时王书纸上而封缄之。<a id="a-4r"></a>以齿印印之。<a id="a-4s"></a>作如是事毕即便无常。<a id="a-4t"></a>尔时太子及诸人民。<a id="a-4u"></a>兴种种供养葬送。<a id="a-4v"></a>如王之法而阇维之。</p>
  <p id="a4w">又法益经云。<a id="a-4x"></a>今是大地属于三宝。<a id="a-4y"></a>云何而立太子为王。<a id="a-4z"></a>诸臣闻已。<a id="a-50"></a>载出四亿金。<a id="a-51"></a>送与寺中将赎其地。</p>
  <p id="a52">又善见论云。<a id="a-53"></a>阿育王以金钱九十六亿。<a id="a-54"></a>起八万四千宝塔。<a id="a-55"></a>复大种种布施。</p>
  <p data-pb></p>
  <h2 id="a56">兴造缘第三</h2>
  <p id="a57">述曰。<a id="a-58"></a>上来所引经论。<a id="a-59"></a>兴置所由。<a id="a-5A"></a>其已知乎。<a id="a-5B"></a>然未识塔义是何。<a id="a-5C"></a>复有几种。<a id="a-5D"></a>所为之人复通凡不。<a id="a-5E"></a>答曰。<a id="a-5F"></a>梵汉不同。<a id="a-5G"></a>翻译前后。<a id="a-5H"></a>致有多名。<a id="a-5I"></a>文有讹正。<a id="a-5J"></a>所云塔者。<a id="a-5K"></a>或云塔婆。<a id="a-5L"></a>此云方坟。<a id="a-5M"></a>或云支提。<a id="a-5N"></a>翻为灭恶生善处。<a id="a-5O"></a>或云斗薮波。<a id="a-5P"></a>此云护赞。<a id="a-5Q"></a>如人赞叹拥护叹者。<a id="a-5R"></a>西梵正音。<a id="a-5S"></a>名为窣堵波。<a id="a-5T"></a>此云庙。<a id="a-5U"></a>庙者貌也。<a id="a-5V"></a>即是灵庙也。<a id="a-5W"></a>安塔有其三意。<a id="a-5X"></a>一表人胜。<a id="a-5Y"></a>二令他信。<a id="a-5Z"></a>三为报恩。<a id="a-5a"></a>若是凡夫比丘有德望者。<a id="a-5b"></a>亦得起塔。<a id="a-5c"></a>余者不合。<a id="a-5d"></a>若立支提。<a id="a-5e"></a>有其四种。<a id="a-5f"></a>一生处。<a id="a-5g"></a>二得道处。<a id="a-5h"></a>三转法轮处。<a id="a-5i"></a>四涅槃处。<a id="a-5j"></a>诸佛生处及得道处。<a id="a-5k"></a>此二定有支提。<a id="a-5l"></a>生必生阿输柯树下。<a id="a-5m"></a>此云无忧树。<a id="a-5n"></a>此是夫人生太子之处。<a id="a-5o"></a>即号此树为生处支提。<a id="a-5p"></a>如来得道。<a id="a-5q"></a>在于菩提树下。<a id="a-5r"></a>即呼此树下为得道支提。<a id="a-5s"></a>如来转法轮。<a id="a-5t"></a>及涅槃处。<a id="a-5u"></a>此二无定。<a id="a-5v"></a>初转法轮为五比丘。<a id="a-5w"></a>在于鹿苑。<a id="a-5x"></a>纵广各二十五寻。<a id="a-5y"></a>一寻八尺。<a id="a-5z"></a>古人身大故。<a id="a-60"></a>一寻八尺。<a id="a-61"></a>合二十丈。<a id="a-62"></a>今天竺人。<a id="a-63"></a>处处多立转法轮。<a id="a-64"></a>取一好处而依此量。<a id="a-65"></a>竖三柱安三轮。<a id="a-66"></a>表佛昔日三转法轮相。<a id="a-67"></a>即名此处。<a id="a-68"></a>为转法轮支提。<a id="a-69"></a>如来入涅槃处。<a id="a-6A"></a>安置舍利。<a id="a-6B"></a>即名此处为涅槃支提。<a id="a-6C"></a>现今立寺名涅槃寺。<a id="a-6D"></a>此则为定。<a id="a-6E"></a>若据舍利处处起塔。<a id="a-6F"></a>则为不定。<a id="a-6G"></a>此四立名窣堵波。</p>
  <p id="a6H">又毗婆沙论云。<a id="a-6I"></a>若人起大塔如来生处。<a id="a-6J"></a>转法轮处。<a id="a-6K"></a>若人取小石为塔。<a id="a-6L"></a>其福等前大塔。<a id="a-6M"></a>所为尊故。<a id="a-6N"></a>若为如来大梵起大塔。<a id="a-6O"></a>或起小塔。<a id="a-6P"></a>以所为同故其福无异。</p>
  <p id="a6Q">又阿含经云。<a id="a-6R"></a>有四种人应起塔。<a id="a-6S"></a>一如来。<a id="a-6T"></a>二辟支佛。<a id="a-6U"></a>三声闻。<a id="a-6V"></a>四轮王。</p>
  <p id="a6W">又十二因缘经云。<a id="a-6X"></a>有八人得起塔。<a id="a-6Y"></a>一如来。<a id="a-6Z"></a>二菩萨。<a id="a-6a"></a>三缘觉。<a id="a-6b"></a>四罗汉。<a id="a-6c"></a>五那含。<a id="a-6d"></a>六斯陀含。<a id="a-6e"></a>七须陀洹。<a id="a-6f"></a>八轮王。<a id="a-6g"></a>若轮王已下起塔。<a id="a-6h"></a>安一露槃。<a id="a-6i"></a>见之不得礼。<a id="a-6j"></a>以非圣塔故。<a id="a-6k"></a>初果二露槃。<a id="a-6l"></a>乃至如来安八露槃。<a id="a-6m"></a>八槃已上并是佛塔。</p>
  <p id="a6n">又僧祇律云。<a id="a-6o"></a>初起僧伽蓝时先规度地。<a id="a-6p"></a>将作塔处不得在南。<a id="a-6q"></a>不得在西。<a id="a-6r"></a>应在东应在北。<a id="a-6s"></a>不侵佛地。<a id="a-6t"></a>僧地应在西作。<a id="a-6u"></a>南作僧房。<a id="a-6v"></a>佛塔高显。<a id="a-6w"></a>处作。<a id="a-6x"></a>不得塔院内浣染晒衣唾地。<a id="a-6y"></a>得为佛塔四面作龛。<a id="a-6z"></a>作师子鸟兽种种彩画。<a id="a-70"></a>内悬幡盖得为佛塔四面造种种园林花果。<a id="a-71"></a>是中出花应供养塔。<a id="a-72"></a>若树檀越自种。<a id="a-73"></a>檀越言。<a id="a-74"></a>是中花供养佛。<a id="a-75"></a>果与僧食。<a id="a-76"></a>佛言。<a id="a-77"></a>应从檀越语。<a id="a-78"></a>若花多者。<a id="a-79"></a>得与花鬘家。<a id="a-7A"></a>语言尔许花作鬘与我。<a id="a-7B"></a>余者与尔许直。<a id="a-7C"></a>若得直得用。<a id="a-7D"></a>然灯买香以供养佛。<a id="a-7E"></a>兼得治塔若。<a id="a-7F"></a>直多者。<a id="a-7G"></a>得置佛无尽物中。<a id="a-7H"></a>若人言佛无贪怒痴。<a id="a-7I"></a>但自庄严。<a id="a-7J"></a>因是花果而受乐者。<a id="a-7K"></a>得罪报重。</p>
  <p id="a7L">佛言。<a id="a-7M"></a>亦得作支提。<a id="a-7N"></a>有舍利者名塔。<a id="a-7O"></a>无舍利者名支提。<a id="a-7P"></a>如佛生处。<a id="a-7Q"></a>得道处。<a id="a-7R"></a>转法轮处。<a id="a-7S"></a>佛泥洹处。<a id="a-7T"></a>得作菩萨像。<a id="a-7U"></a>辟支佛像。<a id="a-7V"></a>佛脚迹处。<a id="a-7W"></a>此诸支提得安佛华盖供养。<a id="a-7X"></a>若供养中。<a id="a-7Y"></a>上者供养佛塔。<a id="a-7Z"></a>下者供养支提。<a id="a-7a"></a>若卒风雨来应收供养。<a id="a-7b"></a>具随近安之。<a id="a-7c"></a>不得言我是上座。<a id="a-7d"></a>我是阿练若乞食大德等。<a id="a-7e"></a>得越毗尼罪。<a id="a-7f"></a>若塔僧物贼来急时不得藏举。<a id="a-7g"></a>佛物应庄严佛像。<a id="a-7h"></a>僧座具应敷。<a id="a-7i"></a>安置种种饮食。<a id="a-7j"></a>令贼见相。<a id="a-7k"></a>若起慈心贼问。<a id="a-7l"></a>比丘莫畏出来。<a id="a-7m"></a>年少应看。<a id="a-7n"></a>若贼卒至不得藏物者。<a id="a-7o"></a>应言一切行无常。<a id="a-7p"></a>作是语已舍去。<a id="a-7q"></a>是名难法。</p>
  <p data-pb></p>
  <h2 id="a7r">感报缘第四</h2>
  <p id="a7s">如小未曾有经云。<a id="a-7t"></a>佛告阿难。<a id="a-7u"></a>若有一人。<a id="a-7v"></a>尽四天下满中草木。<a id="a-7w"></a>皆悉为人。<a id="a-7x"></a>得四道果及辟支佛。<a id="a-7y"></a>尽寿四事供养所须具足。<a id="a-7z"></a>至灭度后一一起塔。<a id="a-80"></a>香华幢幡宝盖供养。<a id="a-81"></a>复造帝释大庄严殿用八万四千宝柱。<a id="a-82"></a>八万四千宝。<a id="a-83"></a>窗八万四千天井宝窗。<a id="a-84"></a>八万四千楼橹馆阁。<a id="a-85"></a>四出围绕众宝挍饰。<a id="a-86"></a>若有善男子善女人。<a id="a-87"></a>作如上百千亿大庄严殿。<a id="a-88"></a>用施四方僧。<a id="a-89"></a>其福虽多。<a id="a-8A"></a>然不如有人于佛般涅槃后以如芥子舍利起塔。<a id="a-8B"></a>大如庵摩勒果。<a id="a-8C"></a>其刹如针。<a id="a-8D"></a>上施槃盖如酸枣叶。<a id="a-8E"></a>若佛形像如[麩-夫+廣]麦大。<a id="a-8F"></a>胜前功德满足百倍。<a id="a-8G"></a>不及一千倍万倍。<a id="a-8H"></a>百千万倍所不能及。<a id="a-8I"></a>不可称量。<a id="a-8J"></a>阿难当知。<a id="a-8K"></a>如来无量功德。<a id="a-8L"></a>戒分。<a id="a-8M"></a>定分。<a id="a-8N"></a>智慧分。<a id="a-8O"></a>解脱分。<a id="a-8P"></a>知见解脱分。<a id="a-8Q"></a>无量功德有大神通变化。<a id="a-8R"></a>及六波罗蜜。<a id="a-8S"></a>如是等无量功德。<a id="a-8T"></a>又无上依经云。<a id="a-8U"></a>阿难向佛合掌而作是言。<a id="a-8V"></a>我于今日入王舍乞食。<a id="a-8W"></a>见一大重阁庄严新成内外宛密。<a id="a-8X"></a>若有清信人布施四方僧。<a id="a-8Y"></a>并见四事。<a id="a-8Z"></a>若如来灭后取佛舍利如芥子大。<a id="a-8a"></a>安立塔中。<a id="a-8b"></a>起塔如阿摩罗子大。<a id="a-8c"></a>戴刹如针。<a id="a-8d"></a>大露槃如枣叶大。<a id="a-8e"></a>造佛如麦子大。<a id="a-8f"></a>此二功德何者为胜。<a id="a-8g"></a>佛告阿难。<a id="a-8h"></a>如满四天下四果圣人及辟支佛。<a id="a-8i"></a>如甘蔗林竹荻麻田等。<a id="a-8j"></a>若有一人尽寿供养。<a id="a-8k"></a>四事具足。<a id="a-8l"></a>及入涅槃后悉起大塔。<a id="a-8m"></a>供养然灯烧香衣服幢幡等。<a id="a-8n"></a>阿难。<a id="a-8o"></a>于意云何。<a id="a-8p"></a>是人功德多不。<a id="a-8q"></a>阿难言。<a id="a-8r"></a>甚多世尊。<a id="a-8s"></a>阿难且置。<a id="a-8t"></a>又如帝释天宫住处。<a id="a-8u"></a>有大飞阁名常胜殿。<a id="a-8v"></a>种种宝庄各八万四千。<a id="a-8w"></a>若有清信男子女人。<a id="a-8x"></a>造作如是常胜宝殿。<a id="a-8y"></a>百千拘胝。<a id="a-8z"></a>施与四方众僧。<a id="a-90"></a>若复有人。<a id="a-91"></a>如来般涅槃后。<a id="a-92"></a>取舍利如芥子。<a id="a-93"></a>造塔如阿摩罗子大。<a id="a-94"></a>戴刹如针。<a id="a-95"></a>大露槃如枣叶大。<a id="a-96"></a>造佛形像如麦子大。<a id="a-97"></a>此功德胜前所说。<a id="a-98"></a>百分不及一千万亿分乃至阿僧祇数分。<a id="a-99"></a>所不及一。<a id="a-9A"></a>及譬喻所不能及。<a id="a-9B"></a>何以故。<a id="a-9C"></a>如来无量功德故。<a id="a-9D"></a>纵碎娑婆世界末为微尘。<a id="a-9E"></a>以此次第悉是四沙门果。<a id="a-9F"></a>及辟支佛。<a id="a-9G"></a>若有清信男女。<a id="a-9H"></a>尽形供养。<a id="a-9I"></a>及以灭后起塔供养。<a id="a-9J"></a>亦不如取舍利如芥子大。<a id="a-9K"></a>乃至造像如麦子大。<a id="a-9L"></a>此功德胜前所说。<a id="a-9M"></a>百分千万亿分不及一分。<a id="a-9N"></a>乃至算数譬喻所不能及。<a id="a-9O"></a>如是阿难。<a id="a-9P"></a>一切如来。<a id="a-9Q"></a>昔在因地知众生界自性清净。<a id="a-9R"></a>客尘烦恼之所污浊。<a id="a-9S"></a>然不入众生清净界中。<a id="a-9T"></a>能为一切众生说深妙法。<a id="a-9U"></a>除烦恼障。<a id="a-9V"></a>应生下劣心。<a id="a-9W"></a>以大量故于诸众生生尊重心。<a id="a-9X"></a>起大师敬。<a id="a-9Y"></a>起般若。<a id="a-9Z"></a>起阇那。<a id="a-9a"></a>起大悲。<a id="a-9b"></a>依此立法。<a id="a-9c"></a>菩萨得入阿鞞跋致位(此云不退)依如实知证大方便。<a id="a-9d"></a>得阿耨菩提。</p>
  <p id="a9e">又涅槃经云。<a id="a-9f"></a>若于佛法僧供养一香灯。<a id="a-9g"></a>乃至献一花。<a id="a-9h"></a>则生不动国。<a id="a-9i"></a>善守佛僧物。<a id="a-9j"></a>涂扫佛僧地。<a id="a-9k"></a>造像塔如拇指。<a id="a-9l"></a>当生欢喜心。<a id="a-9m"></a>亦生不动国。<a id="a-9n"></a>此即净土常严不为三灾所动也。</p>
  <p data-pb></p>
  <h2 id="a9o">旋绕缘第五</h2>
  <p id="a9p">如菩萨本行经云。<a id="a-9q"></a>昔佛在世时。<a id="a-9r"></a>佛与阿难入舍卫城。<a id="a-9s"></a>而行乞食。<a id="a-9t"></a>时彼城中有一婆罗门。<a id="a-9u"></a>从外而来。<a id="a-9v"></a>见佛出城光相巍巍。<a id="a-9w"></a>时婆罗门。<a id="a-9x"></a>欢喜踊跃。<a id="a-9y"></a>绕佛一匝作礼而去。<a id="a-9z"></a>佛便微笑。<a id="a-A0"></a>告阿难言。<a id="a-A1"></a>此婆罗门见佛欢喜。<a id="a-A2"></a>以清净心绕佛一匝。<a id="a-A3"></a>以此功德从是以后。<a id="a-A4"></a>二十五劫不堕恶道。<a id="a-A5"></a>天上人中快乐无极。<a id="a-A6"></a>竟二十五劫得辟支佛。<a id="a-A7"></a>名持儭那只梨。<a id="a-A8"></a>以是因缘。<a id="a-A9"></a>若人旋佛及旋佛塔。<a id="a-AA"></a>所生之处得福无量也。</p>
  <p id="aAB">又提谓经云。<a id="a-AC"></a>长者提谓白佛言。<a id="a-AD"></a>散花烧香然灯礼拜。<a id="a-AE"></a>是为供养。<a id="a-AF"></a>旋塔得何等福。<a id="a-AG"></a>佛言。<a id="a-AH"></a>旋塔有五福德。<a id="a-AI"></a>一后世得端正好色。<a id="a-AJ"></a>二得声音好。<a id="a-AK"></a>三生天上。<a id="a-AL"></a>四得生王侯家。<a id="a-AM"></a>五得泥洹道。<a id="a-AN"></a>何因缘得端正好色。<a id="a-AO"></a>由见佛像欢喜故。<a id="a-AP"></a>何缘得声音好。<a id="a-AQ"></a>由旋塔说经故。<a id="a-AR"></a>何缘得生天下。<a id="a-AS"></a>由当旋塔时意不犯戒故。<a id="a-AT"></a>何缘得生王侯家。<a id="a-AU"></a>由头面礼佛足故。<a id="a-AV"></a>何缘得泥洹道。<a id="a-AW"></a>由有余福故。<a id="a-AX"></a>佛言。<a id="a-AY"></a>旋塔有三法。<a id="a-AZ"></a>一足举时当念足举。<a id="a-Aa"></a>二足下时当念足下。<a id="a-Ab"></a>三不得左右顾视唾寺中地。<a id="a-Ac"></a>右绕者。<a id="a-Ad"></a>经律之中制令右绕。<a id="a-Ae"></a>若左绕行为神所呵。<a id="a-Af"></a>乃至左绕麦[卄/積]。<a id="a-Ag"></a>为俗所责其徒众矣。<a id="a-Ah"></a>今时行事者。<a id="a-Ai"></a>顺于天时面西北转。<a id="a-Aj"></a>右肩袒膊向佛而恭也。<a id="a-Ak"></a>或绕百匝十匝七匝。<a id="a-Al"></a>各有所表。<a id="a-Am"></a>且论常行三匝者。<a id="a-An"></a>表供养三尊。<a id="a-Ao"></a>止三毒。<a id="a-Ap"></a>净三业。<a id="a-Aq"></a>灭三恶道。<a id="a-Ar"></a>得值三宝故。<a id="a-As"></a>华严经偈云。</p>
  <p id="aAt">如欲旋塔　　当愿众生　　施行福祐</p>
  <p id="aAu">究畅道意　　绕塔三匝　　当愿众生</p>
  <p id="aAv">得一向意　　不绝四喜</p>
  <p id="aAw">又贤者五戒经云。<a id="a-Ax"></a>旋塔三匝者。<a id="a-Ay"></a>表敬三尊。<a id="a-Az"></a>一佛二法三僧。<a id="a-B0"></a>亦念灭三毒。<a id="a-B1"></a>一贪二嗔三痴。</p>
  <p id="aB2">又三千威仪云。<a id="a-B3"></a>绕塔有五事。<a id="a-B4"></a>一低头视地。<a id="a-B5"></a>二不得蹈虫。<a id="a-B6"></a>三不得左右顾视。<a id="a-B7"></a>四不得唾塔前地上。<a id="a-B8"></a>五不得中住与人语。</p>
  <p id="aB9">又大集经云。<a id="a-BA"></a>佛告梵天王等。<a id="a-BB"></a>我诸声闻现在未来。<a id="a-BC"></a>三业相应。<a id="a-BD"></a>及与三种菩提相应。<a id="a-BE"></a>有学无学具足持戒。<a id="a-BF"></a>多闻善行度诸众生。<a id="a-BG"></a>于三有海及诸施主。<a id="a-BH"></a>为我声闻而造塔寺。<a id="a-BI"></a>亦复供给一切所须。<a id="a-BJ"></a>及彼眷属。<a id="a-BK"></a>付嘱汝等。<a id="a-BL"></a>勿令恶王非法恼乱。<a id="a-BM"></a>尔时梵释天王龙王夜叉等。<a id="a-BN"></a>合掌向佛而作是言。<a id="a-BO"></a>大德婆伽婆。<a id="a-BP"></a>已有一切如来塔寺。<a id="a-BQ"></a>及阿兰若处。<a id="a-BR"></a>及未来世若在家出家人。<a id="a-BS"></a>为于世尊声闻弟子。<a id="a-BT"></a>造塔寺处。<a id="a-BU"></a>我等悉共守护。<a id="a-BV"></a>令离一切诸难怖畏。<a id="a-BW"></a>亦如有给施饮食衣服卧具汤药一切所须。<a id="a-BX"></a>如是施主。<a id="a-BY"></a>我等亦当护持养育。</p>
  <p id="aBZ">故七佛经云。<a id="a-Ba"></a>护僧伽蓝神。<a id="a-Bb"></a>斯有十八神。<a id="a-Bc"></a>一名美音。<a id="a-Bd"></a>二名梵音。<a id="a-Be"></a>三名天鼓。<a id="a-Bf"></a>四名叹妙。<a id="a-Bg"></a>五名叹美。<a id="a-Bh"></a>六名摩妙。<a id="a-Bi"></a>七名香音。<a id="a-Bj"></a>八名师子。<a id="a-Bk"></a>九名妙叹。<a id="a-Bl"></a>十名梵响。<a id="a-Bm"></a>十一名人音。<a id="a-Bn"></a>十二名佛奴。<a id="a-Bo"></a>十三名叹德。<a id="a-Bp"></a>十四名广目。<a id="a-Bq"></a>十五名妙眼。<a id="a-Br"></a>十六名彻听。<a id="a-Bs"></a>十七名彻视。<a id="a-Bt"></a>十八名遍视。<a id="a-Bu"></a>寺既有神护。<a id="a-Bv"></a>居住之者亦宜自励不得惰怠。<a id="a-Bw"></a>恐招现报也。</p>
  <p data-pb></p>
  <h2 id="aBx">入寺缘第六</h2>
  <p id="aBy">述曰。<a id="a-Bz"></a>依如西域。<a id="a-C0"></a>凡有士女既到伽蓝。<a id="a-C1"></a>至寺门外庆以所遇。<a id="a-C2"></a>先整衣服总设一礼。<a id="a-C3"></a>入寺门已复设一拜。<a id="a-C4"></a>然后安庠直进。<a id="a-C5"></a>不得左右顾盻。<a id="a-C6"></a>故涅槃经云。<a id="a-C7"></a>往僧坊者有其七法。<a id="a-C8"></a>一者生信。<a id="a-C9"></a>二者礼拜。<a id="a-CA"></a>三者听法。<a id="a-CB"></a>四者至心。<a id="a-CC"></a>五者思义。<a id="a-CD"></a>六者如说行。<a id="a-CE"></a>七者回向大乘。<a id="a-CF"></a>利安多人住是七善。<a id="a-CG"></a>最胜最上不可譬喻。</p>
  <p id="aCH">又郁伽长者经。<a id="a-CI"></a>佛言。<a id="a-CJ"></a>长者。<a id="a-CK"></a>居家菩萨入佛寺精舍。<a id="a-CL"></a>当住门外立心作礼。<a id="a-CM"></a>然后当入精舍。<a id="a-CN"></a>自念言。<a id="a-CO"></a>我何时当得如是居寺出尘垢之处。</p>
  <p id="aCP">又十住毗婆沙论云。<a id="a-CQ"></a>在家菩萨若入佛寺。<a id="a-CR"></a>初欲入时于寺门外。<a id="a-CS"></a>五体投地应作是念。<a id="a-CT"></a>此是善人住处。<a id="a-CU"></a>行慈悲喜舍住处。<a id="a-CV"></a>是故须礼。<a id="a-CW"></a>若见诸比丘威仪具足。<a id="a-CX"></a>见已恭肃敬心礼拜。<a id="a-CY"></a>亲近问讯。<a id="a-CZ"></a>又自爱经云。<a id="a-Ca"></a>时有国王诣佛所。<a id="a-Cb"></a>遥见精舍下车却盖。<a id="a-Cc"></a>解剑脱履拱手直进。</p>
  <p id="aCd">又僧祇律云。<a id="a-Ce"></a>若行平视。<a id="a-Cf"></a>回时合身。<a id="a-Cg"></a>总回行时。<a id="a-Ch"></a>先下脚跟后下脚指。<a id="a-Ci"></a>又智度论云。<a id="a-Cj"></a>先入来去安详一心。<a id="a-Ck"></a>举足下足观地而行。<a id="a-Cl"></a>为避乱心为护众生故。<a id="a-Cm"></a>是名不退菩萨相。<a id="a-Cn"></a>又西国寺图云。<a id="a-Co"></a>行至佛所。<a id="a-Cp"></a>礼三拜竟。<a id="a-Cq"></a>围绕三匝呗赞三契。<a id="a-Cr"></a>礼拜既已。<a id="a-Cs"></a>方至僧房房外一拜。<a id="a-Ct"></a>然后入见上座。<a id="a-Cu"></a>次第至下各设三拜。<a id="a-Cv"></a>僧多一拜。<a id="a-Cw"></a>若见非法之事。<a id="a-Cx"></a>不得讥诃。<a id="a-Cy"></a>若发言嫌责自失善利。<a id="a-Cz"></a>非入寺之宜。<a id="a-D0"></a>故涅槃经云。<a id="a-D1"></a>夫入寺者。<a id="a-D2"></a>弃舍刀杖杂物然后入寺。<a id="a-D3"></a>舍刀杖者。<a id="a-D4"></a>去嗔恚三宝心也。<a id="a-D5"></a>舍杂物者。<a id="a-D6"></a>去从三宝乞求心也。<a id="a-D7"></a>且除两过乃可入寺。<a id="a-D8"></a>顺佛而行不得逆行。<a id="a-D9"></a>设复缘碍左绕。<a id="a-DA"></a>恒想佛在右。<a id="a-DB"></a>入出之时悉转面向佛礼拜。<a id="a-DC"></a>三宝者。<a id="a-DD"></a>常念体唯是一。<a id="a-DE"></a>何者觉法满足名佛。<a id="a-DF"></a>所觉之道名法。<a id="a-DG"></a>学佛道者名僧。<a id="a-DH"></a>则知一切凡圣体同无二也。<a id="a-DI"></a>若入寺时低头看地。<a id="a-DJ"></a>不得高视。<a id="a-DK"></a>见地有虫忽误伤杀。<a id="a-DL"></a>当歌呗赞叹。<a id="a-DM"></a>不唾僧地。<a id="a-DN"></a>若见草木不净即须除却。<a id="a-DO"></a>又四分律云。<a id="a-DP"></a>入僧寺已应先礼佛塔。<a id="a-DQ"></a>次礼声闻塔。<a id="a-DR"></a>后礼第一上座。<a id="a-DS"></a>乃至第四上座。<a id="a-DT"></a>又五分律云。<a id="a-DU"></a>若入僧多但别礼师。<a id="a-DV"></a>余人总礼而去。<a id="a-DW"></a>又四分律云。<a id="a-DX"></a>得礼出家五众亡人塔。<a id="a-DY"></a>及如来塔。<a id="a-DZ"></a>又五百问事云。<a id="a-Da"></a>弟子得礼师冢。<a id="a-Db"></a>以报恩故。<a id="a-Dc"></a>又增一阿含经云。<a id="a-Dd"></a>塔中不应礼余人。<a id="a-De"></a>又十诵律云。<a id="a-Df"></a>佛塔声闻塔前。<a id="a-Dg"></a>自他不得礼。<a id="a-Dh"></a>又五百问事云。<a id="a-Di"></a>佛塔前礼余人得罪。<a id="a-Dj"></a>又三千威仪经云。<a id="a-Dk"></a>不得座上作礼。<a id="a-Dl"></a>今时数有诸寺及以俗家。<a id="a-Dm"></a>见有道俗向床上礼佛。<a id="a-Dn"></a>此大憍慢。<a id="a-Do"></a>譬如欲拜大王岂得在床拜耶。<a id="a-Dp"></a>人王尚自不许。<a id="a-Dq"></a>何况法王得相比耶。</p>
  <p id="aDr">毗尼母论云。<a id="a-Ds"></a>不得着革屣富罗入塔(此是靴履总名)五百问事云。<a id="a-Dt"></a>若是净洁靴履鞋靺等。<a id="a-Du"></a>得着礼拜。<a id="a-Dv"></a>僧祇律云。<a id="a-Dw"></a>若受人礼拜。<a id="a-Dx"></a>不得如哑羊不语。<a id="a-Dy"></a>当相问讯少病少恼安乐不。<a id="a-Dz"></a>道路不疲苦不。<a id="a-E0"></a>述曰。<a id="a-E1"></a>若有士人。<a id="a-E2"></a>或难因缘。<a id="a-E3"></a>须至寺宿。<a id="a-E4"></a>不得卧僧床席。<a id="a-E5"></a>必无私有。<a id="a-E6"></a>借卧如法。<a id="a-E7"></a>然不得共僧同其床卧。<a id="a-E8"></a>故宝梁经云。<a id="a-E9"></a>共僧同床半身枯死。<a id="a-EA"></a>堕地狱受其大苦。<a id="a-EB"></a>僧未眠时不得在先眠。<a id="a-EC"></a>不得调戏言笑说非法语。<a id="a-ED"></a>失于威仪惊动众心。<a id="a-EE"></a>若有便利[口*弟]唾。<a id="a-EF"></a>为求法宿。<a id="a-EG"></a>不得出外者无犯。<a id="a-EH"></a>眠时右胁着床。<a id="a-EI"></a>以脚相垒。<a id="a-EJ"></a>心系明相。<a id="a-EK"></a>念当早起。<a id="a-EL"></a>表出家因也。<a id="a-EM"></a>是故经云。<a id="a-EN"></a>仰卧者是修罗卧。<a id="a-EO"></a>伏地卧者是饿鬼卧。<a id="a-EP"></a>左胁卧者是贪欲人卧。<a id="a-EQ"></a>右胁卧者是出家人卧。<a id="a-ER"></a>众僧未起在前早起。<a id="a-ES"></a>严仪容服至僧房前。<a id="a-ET"></a>故沙弥威仪经云。<a id="a-EU"></a>若入师房应三弹指。<a id="a-EV"></a>又三千威仪经云。<a id="a-EW"></a>若入师房当具五法。<a id="a-EX"></a>一于外弹指。<a id="a-EY"></a>二当脱帽。<a id="a-EZ"></a>三作礼。<a id="a-Ea"></a>四正住教坐乃坐。<a id="a-Eb"></a>五不忘持经。<a id="a-Ec"></a>又僧祇律云。<a id="a-Ed"></a>弟子应晨起先右脚入师房已。<a id="a-Ee"></a>头面礼足问安眠不。<a id="a-Ef"></a>故善见论云。<a id="a-Eg"></a>弟子参师当避六处。<a id="a-Eh"></a>一不得当前。<a id="a-Ei"></a>二不得当后。<a id="a-Ej"></a>三不得太远。<a id="a-Ek"></a>四不得太逼。<a id="a-El"></a>五不得处高。<a id="a-Em"></a>六不得上风立。<a id="a-En"></a>当不近不远侧相而立。<a id="a-Eo"></a>令师小语得闻。<a id="a-Ep"></a>不费尊力也。<a id="a-Eq"></a>又是行时威仪进止。<a id="a-Er"></a>皆不得离师。<a id="a-Es"></a>故善见论云。<a id="a-Et"></a>弟子从师行。<a id="a-Eu"></a>不得以足蹈师影。<a id="a-Ev"></a>述曰。<a id="a-Ew"></a>若女人入寺法用同前。<a id="a-Ex"></a>但不得在男子上座。<a id="a-Ey"></a>形相语笑脂粉涂面。<a id="a-Ez"></a>画眉假饰非法调戏。<a id="a-F0"></a>共相排荡持手掁人。<a id="a-F1"></a>必须摄心整容随人教令。<a id="a-F2"></a>依次持香一心供养。<a id="a-F3"></a>忏悔自责。<a id="a-F4"></a>生女人中常成隔碍。<a id="a-F5"></a>于此妙法修奉无因。<a id="a-F6"></a>不得自专由他而办。<a id="a-F7"></a>一何苦哉。<a id="a-F8"></a>深生悲悼。<a id="a-F9"></a>若见沙弥礼如大僧。<a id="a-FA"></a>勿以小位而不加敬。<a id="a-FB"></a>此于大僧为小。<a id="a-FC"></a>在俗为尊。<a id="a-FD"></a>如此等法竭力而行。<a id="a-FE"></a>法用既多。<a id="a-FF"></a>具在法苑珠林百卷之内士女篇述。</p>
  <p id="aFG">述曰。<a id="a-FH"></a>若男女所修事讫。<a id="a-FI"></a>须欲出寺。<a id="a-FJ"></a>佛塔前设礼三拜。<a id="a-FK"></a>还须右绕三匝合掌呗赞。<a id="a-FL"></a>然后却行出寺门外。<a id="a-FM"></a>复设一礼。<a id="a-FN"></a>若见僧时。<a id="a-FO"></a>徒众若小各礼三拜。<a id="a-FP"></a>僧若多时总辞三拜。<a id="a-FQ"></a>故善见论云。<a id="a-FR"></a>礼佛时应绕三匝三拜。<a id="a-FS"></a>四方作礼。<a id="a-FT"></a>合十指掌叉手于顶。<a id="a-FU"></a>却行而出。<a id="a-FV"></a>绝不见如来。<a id="a-FW"></a>更复作礼回前而去(表慕恋三宝重叠报恩也)凡是入寺之行。<a id="a-FX"></a>为作出世之缘。<a id="a-FY"></a>建立寺者。<a id="a-FZ"></a>开净土之因供养僧者。<a id="a-Fa"></a>为出离之轨。<a id="a-Fb"></a>故惟秽俗之鄙质。<a id="a-Fc"></a>入伽蓝之净刹。<a id="a-Fd"></a>所有施为恐乖法式也。<a id="a-Fe"></a>若也还家微舍自赎。<a id="a-Ff"></a>表僧有法施俗有财惠。<a id="a-Fg"></a>举动合宜内外俱益。</p>
  <p data-pb></p>
  <h2 id="aFh">修故缘第七</h2>
  <p id="aFi">依像法决疑经云。<a id="a-Fj"></a>造新不如修故。<a id="a-Fk"></a>作福不如避祸。<a id="a-Fl"></a>斯言验矣。<a id="a-Fm"></a>或有村坊塔寺坟故。<a id="a-Fn"></a>伽蓝堂殿朽坏。<a id="a-Fo"></a>舍屋崩摧。<a id="a-Fp"></a>席扇蓬户靡隔烟尘。<a id="a-Fq"></a>瓮牖茅茨无掩霜露。<a id="a-Fr"></a>是以门墙凋毁。<a id="a-Fs"></a>粪秽盈阶。<a id="a-Ft"></a>路绝人踪。<a id="a-Fu"></a>僧徒漂寄不修不饰。<a id="a-Fv"></a>日就衰羸。<a id="a-Fw"></a>造罪造愆无时暂舍。<a id="a-Fx"></a>夜暗灯烛本自无闻。<a id="a-Fy"></a>昼日幡花元来非见。<a id="a-Fz"></a>堂绝梵呗。<a id="a-G0"></a>炉但灰尘。<a id="a-G1"></a>遂使恶鬼效灵善神舍卫。<a id="a-G2"></a>伽蓝无固。<a id="a-G3"></a>直为僧徒慢惰。<a id="a-G4"></a>佛法既衰。<a id="a-G5"></a>亦由白衣无敬。<a id="a-G6"></a>此而不忧。<a id="a-G7"></a>更欲何求。<a id="a-G8"></a>又宝梁契经云。<a id="a-G9"></a>有一贤者。<a id="a-GA"></a>面上有国王文。<a id="a-GB"></a>相师见已嫁女与之。<a id="a-GC"></a>后时贤者入僧寺中杖倚伽蓝。<a id="a-GD"></a>生憍慢故失国王文。<a id="a-GE"></a>堕大地狱。</p>
  <p id="aGF">又萨遮经云。<a id="a-GG"></a>或嫌塔寺及诸形像。<a id="a-GH"></a>坊碍送置余处者。<a id="a-GI"></a>如是恶人摄在恶逆众生分中。<a id="a-GJ"></a>上品治之。</p>
  <p id="aGK">又十轮经云若破寺杀害比丘。<a id="a-GL"></a>其人寿终。<a id="a-GM"></a>支节皆疼多日不语。<a id="a-GN"></a>死堕阿鼻地狱。<a id="a-GO"></a>具受诸苦。<a id="a-GP"></a>又三千威仪经云。<a id="a-GQ"></a>扫塔上有五事。<a id="a-GR"></a>一不得着履上。<a id="a-GS"></a>二不得背佛扫塔。<a id="a-GT"></a>三不得取上善土持下弃。<a id="a-GU"></a>四不得取下佛像上故华。<a id="a-GV"></a>五当日一过澡手。<a id="a-GW"></a>自持净巾拂拭佛像。<a id="a-GX"></a>复有五事。<a id="a-GY"></a>一当先洒地。<a id="a-GZ"></a>二当使调。<a id="a-Ga"></a>三当待燥。<a id="a-Gb"></a>四不得逆扫。<a id="a-Gc"></a>五不得逆风扫。<a id="a-Gd"></a>复有五事。<a id="a-Ge"></a>一不得去善土。<a id="a-Gf"></a>二当自手拾草。<a id="a-Gg"></a>三当取中土转着下处。<a id="a-Gh"></a>四不得令四角扫处有迹。<a id="a-Gi"></a>五扫塔前六步便净(此据事务故限约六步若事闲务多扫弥善也)又正法念经云。<a id="a-Gj"></a>若有众生净心供养众僧。<a id="a-Gk"></a>扫如来塔。<a id="a-Gl"></a>命终生意乐天。<a id="a-Gm"></a>身无骨肉亦无污垢。<a id="a-Gn"></a>香气能熏一百由旬。<a id="a-Go"></a>其身净洁犹如明镜。<a id="a-Gp"></a>又正法念经云。<a id="a-Gq"></a>若有众生识于福田。<a id="a-Gr"></a>见有佛塔风雨所坏。<a id="a-Gs"></a>若僧房舍。<a id="a-Gt"></a>以福德心涂饰治补。<a id="a-Gu"></a>复教他人令治故塔。<a id="a-Gv"></a>命终生白身天。<a id="a-Gw"></a>其身鲜白入珊瑚林。<a id="a-Gx"></a>与诸天女五欲自娱。<a id="a-Gy"></a>业尽还退。<a id="a-Gz"></a>若生人中其身鲜白。</p>
  <p id="aH0">又杂宝藏经云。<a id="a-H1"></a>若扫僧房一阎浮提地。<a id="a-H2"></a>不如扫佛塔一手掌(成论亦同)</p>
  <p id="aH3">又撰集百缘经云。<a id="a-H4"></a>扫地得五功德。<a id="a-H5"></a>一自除心垢。<a id="a-H6"></a>二除他垢。<a id="a-H7"></a>三去憍慢。<a id="a-H8"></a>四调伏心。<a id="a-H9"></a>五增长功德得生善处。</p>
  <p id="aHA">又无垢清净女问经云。<a id="a-HB"></a>扫地得五功德。<a id="a-HC"></a>一自心清净他人见生净心。<a id="a-HD"></a>二为他爱。<a id="a-HE"></a>三天心欢喜。<a id="a-HF"></a>四集端正业。<a id="a-HG"></a>五命终生善道天中。</p>
  <p id="aHH">又沙弥威仪经云。<a id="a-HI"></a>扫地有五法。<a id="a-HJ"></a>一不得背人。<a id="a-HK"></a>二不得逆扫。<a id="a-HL"></a>三当令水洒。<a id="a-HM"></a>四当令净。<a id="a-HN"></a>五当即分却。</p>
  <p id="aHO">又增一经云。<a id="a-HP"></a>扫佛塔有五法。<a id="a-HQ"></a>一水洒地。<a id="a-HR"></a>二除去瓦石。<a id="a-HS"></a>三平正其地。<a id="a-HT"></a>四端意扫地。<a id="a-HU"></a>五除去秽恶。<a id="a-HV"></a>地既净已。<a id="a-HW"></a>随能持一枝香花。<a id="a-HX"></a>散布地上供养。<a id="a-HY"></a>得福无量。<a id="a-HZ"></a>故华严经偈云。</p>
  <p id="aHa">散华庄严净光明　　庄严妙华以为帐</p>
  <p id="aHb">散众杂华遍十方　　供养一切诸如来</p>
  <p id="aHc">又小法灭尽经云。<a id="a-Hd"></a>后劫火起时。<a id="a-He"></a>曾作伽蓝所不为火焚。<a id="a-Hf"></a>乃至金刚界为土台也。</p>
  <p id="aHg">又菩萨本行经云。<a id="a-Hh"></a>昔佛在世时。<a id="a-Hi"></a>告五百阿罗汉。<a id="a-Hj"></a>汝等各说前世宿行所作功德。<a id="a-Hk"></a>今得值我得道因缘。<a id="a-Hl"></a>时有阿罗汉名婆竭多梨。<a id="a-Hm"></a>即从坐起白佛言。<a id="a-Hn"></a>世尊。<a id="a-Ho"></a>我念过去无央数劫。<a id="a-Hp"></a>有佛出世号曰定光。<a id="a-Hq"></a>入涅槃后。<a id="a-Hr"></a>分布舍利起塔供养。<a id="a-Hs"></a>法欲末时有一贫人。<a id="a-Ht"></a>无方自济卖薪为业向泽采薪。<a id="a-Hu"></a>遥见泽中有一塔寺甚为巍巍。<a id="a-Hv"></a>即到塔边。<a id="a-Hw"></a>瞻睹形像欢喜作礼。<a id="a-Hx"></a>唯见狐狼飞鸟走兽止宿之处。<a id="a-Hy"></a>草木荆棘不净满中。<a id="a-Hz"></a>绝迥无人。<a id="a-I0"></a>复无行迹。<a id="a-I1"></a>无供养者。<a id="a-I2"></a>贫人睹见心用怆然。<a id="a-I3"></a>而不晓知如来神德。<a id="a-I4"></a>但以欢喜。<a id="a-I5"></a>诛伐草木扫除不净。<a id="a-I6"></a>扫讫欢喜绕之八匝。<a id="a-I7"></a>作礼而去。<a id="a-I8"></a>缘此功德命终之后生光音天。<a id="a-I9"></a>众宝宫殿光明晃煜。<a id="a-IA"></a>于诸天中巍巍最胜。<a id="a-IB"></a>不可计量。<a id="a-IC"></a>尽其天寿。<a id="a-ID"></a>而复百返作转轮王。<a id="a-IE"></a>七宝自然王四天下。<a id="a-IF"></a>后复寿尽。<a id="a-IG"></a>常生国王大姓长者家。<a id="a-IH"></a>财富无量颜容端正殊妙无双。<a id="a-II"></a>人见欢喜无不爱敬。<a id="a-IJ"></a>足行之时道路自净。<a id="a-IK"></a>虚空之中雨散众花。<a id="a-IL"></a>婆竭多言。<a id="a-IM"></a>昔贫人者今我身是。<a id="a-IN"></a>由昔扫塔生处自然。<a id="a-IO"></a>一阿僧祇九十劫中不堕恶道。<a id="a-IP"></a>天上人间富贵尊荣。<a id="a-IQ"></a>封受自然快乐无极。<a id="a-IR"></a>今最后身值释迦佛。<a id="a-IS"></a>舍豪出家得阿罗汉。<a id="a-IT"></a>三明六通具八解脱。<a id="a-IU"></a>若有人能于佛法僧。<a id="a-IV"></a>少作微善如毛发许。<a id="a-IW"></a>所生之处受报弘大。<a id="a-IX"></a>无有穷尽。</p>
  <p id="aIY">又譬喻经云。<a id="a-IZ"></a>说只陀太子昔毗婆尸佛时。<a id="a-Ia"></a>布施一奴一婢给扫寺庙。<a id="a-Ib"></a>缘此功德。<a id="a-Ic"></a>世世常得七宝宫宅。<a id="a-Id"></a>门户两边常有自然金银男女。<a id="a-Ie"></a>擎持宝钵。<a id="a-If"></a>满中七宝取无穷尽。<a id="a-Ig"></a>夜中常有自然天兵。<a id="a-Ih"></a>五百余骑卫护其舍。<a id="a-Ii"></a>无敢近者。<a id="a-Ij"></a>轮王七宝者。<a id="a-Ik"></a>一金轮宝。<a id="a-Il"></a>二白象宝。<a id="a-Im"></a>三绀马宝。<a id="a-In"></a>四神珠宝。<a id="a-Io"></a>五玉女宝。<a id="a-Ip"></a>六主藏臣宝。<a id="a-Iq"></a>七主兵神宝。</p>
  <p id="aIr">又杂宝藏经云。<a id="a-Is"></a>昔舍卫国中有一长者。<a id="a-It"></a>造立塔寺。<a id="a-Iu"></a>后时命终生忉利天。<a id="a-Iv"></a>其妇昼夜追忆夫故。<a id="a-Iw"></a>愁忧苦恼。<a id="a-Ix"></a>以忆夫故。<a id="a-Iy"></a>常扫治夫所造塔寺。<a id="a-Iz"></a>夫下观见即来妇所。<a id="a-J0"></a>问讯安慰而语之言。<a id="a-J1"></a>汝忆我故大忧愁耶。<a id="a-J2"></a>妇即语言。<a id="a-J3"></a>汝为是谁。<a id="a-J4"></a>天寻答言。<a id="a-J5"></a>我是汝夫。<a id="a-J6"></a>以作塔寺功德因缘得生天上。<a id="a-J7"></a>见汝忆我修治塔寺。<a id="a-J8"></a>故来汝所。<a id="a-J9"></a>妇言。<a id="a-JA"></a>近我。<a id="a-JB"></a>夫即答言。<a id="a-JC"></a>人身臭秽不复可近。<a id="a-JD"></a>汝复欲得为我妻者。<a id="a-JE"></a>勤供佛僧修扫塔寺。<a id="a-JF"></a>愿生我天。<a id="a-JG"></a>若得生天。<a id="a-JH"></a>我必当还以汝为妻。<a id="a-JI"></a>妇用夫言。<a id="a-JJ"></a>作诸功德发愿生天。<a id="a-JK"></a>其后命终得生天上。<a id="a-JL"></a>还为夫妇。<a id="a-JM"></a>夫妇相将来至佛所。<a id="a-JN"></a>佛为说法。<a id="a-JO"></a>夫妇并得须陀洹果。<a id="a-JP"></a>既得果已还归天上。</p>
  <p id="aJQ">又分别功德论云。<a id="a-JR"></a>昔舍卫城中有夫妇。<a id="a-JS"></a>二人而无子息。<a id="a-JT"></a>夫妇精进信敬三宝。<a id="a-JU"></a>时妇早亡。<a id="a-JV"></a>由信敬故生忉利天。<a id="a-JW"></a>以为天女。<a id="a-JX"></a>面首端正天中少比。<a id="a-JY"></a>天女自念。<a id="a-JZ"></a>我极端正。<a id="a-Ja"></a>今此间谁任我夫。<a id="a-Jb"></a>便以天眼观见本夫。<a id="a-Jc"></a>今以出家年老暗短。<a id="a-Jd"></a>专信而已。<a id="a-Je"></a>常勤扫除塔庙为业。<a id="a-Jf"></a>见其扫塔必应生天。<a id="a-Jg"></a>天女寻下。<a id="a-Jh"></a>光明照曜住其夫前。<a id="a-Ji"></a>比丘见已问其因缘。<a id="a-Jj"></a>天女答曰。<a id="a-Jk"></a>我是君妇今为天女。<a id="a-Jl"></a>我观天上无任我夫。<a id="a-Jm"></a>见君精进常勤扫塔。<a id="a-Jn"></a>必应生天。<a id="a-Jo"></a>若得生天。<a id="a-Jp"></a>愿同一处还为我夫。<a id="a-Jq"></a>是以故来陈其情状。<a id="a-Jr"></a>白意已讫还归天上。<a id="a-Js"></a>时夫比丘见此事已。<a id="a-Jt"></a>从是以后增加精进。<a id="a-Ju"></a>修补塔庙积功转胜。<a id="a-Jv"></a>应生第四兜率天上。<a id="a-Jw"></a>天女忆夫复来语言。<a id="a-Jx"></a>君福转胜应生兜率天。<a id="a-Jy"></a>我今不复得君为夫。<a id="a-Jz"></a>语讫还去。<a id="a-K0"></a>比丘闻已倍更精进。<a id="a-K1"></a>遂获得阿罗汉果。<a id="a-K2"></a>三明六通具八解脱。</p>
  <p id="aK3">又百缘经云。<a id="a-K4"></a>昔佛在世时迦毗罗城中。<a id="a-K5"></a>有一长者。<a id="a-K6"></a>财宝无量。<a id="a-K7"></a>其妇生一儿。<a id="a-K8"></a>端正殊妙。<a id="a-K9"></a>见者敬仰。<a id="a-KA"></a>渐大见佛得阿罗汉果。<a id="a-KB"></a>尔时世尊告诸比丘。<a id="a-KC"></a>乃往过去九十一劫有毗婆尸佛。<a id="a-KD"></a>入涅槃后。<a id="a-KE"></a>有王名槃头末帝。<a id="a-KF"></a>收取舍利造四宝塔。<a id="a-KG"></a>而供养之。<a id="a-KH"></a>其后小毁。<a id="a-KI"></a>有童子入塔见此破处。<a id="a-KJ"></a>和颜悦色。<a id="a-KK"></a>集唤众人共涂治塔。<a id="a-KL"></a>发愿而去。<a id="a-KM"></a>缘是功德。<a id="a-KN"></a>九十一劫不堕地狱畜生饿鬼。<a id="a-KO"></a>天上人中受乐。<a id="a-KP"></a>常为天人所见敬仰。<a id="a-KQ"></a>乃至今值于我。<a id="a-KR"></a>为诸人所见敬仰。<a id="a-KS"></a>出家得道。<a id="a-KT"></a>闻佛所说欢喜奉行。</p>
  <p id="aKU">颂曰。</p>
  <p id="aKV">遗身八万塔　　宝饰高百丈</p>
  <p id="aKW">仪凤异灵乌　　金槃代佛掌</p>
  <p id="aKX">积拱承雕角　　高檐挂树网</p>
  <p id="aKY">宝地若池沙　　风铃如积响</p>
  <p id="aKZ">刻削生千变　　丹青图万像</p>
  <p id="aKa">烟霞时出没　　神仙乍来往</p>
  <p id="aKb">晨雾半层生　　飞旛接云上</p>
  <p id="aKc">游霓不敢息　　翔鹍讵能仰</p>
  <p id="aKd">福地下金绳　　天报岂虚抂</p>
  <p id="aKe">愿假舟航末　　彼岸谁云广</p>
  <p data-pb></p>
  <h2 id="aKf">摄念部第三(此有四缘)</h2>
  <p id="aKg">意缘 十念缘 六念缘 发愿缘。</p>
  <p data-pb></p>
  <h2 id="aKh">述意缘第一</h2>
  <p id="aKi">惟夫凡情难禁。<a id="a-Kj"></a>譬等山猿。<a id="a-Kk"></a>常随外境。<a id="a-Kl"></a>类同狂象。<a id="a-Km"></a>三业鼓动。<a id="a-Kn"></a>缘构滋彰。<a id="a-Ko"></a>故佛立教令常制御。<a id="a-Kp"></a>故经云。<a id="a-Kq"></a>当为心师。<a id="a-Kr"></a>不师于心。<a id="a-Ks"></a>身口意业不与恶交身戒心慧不动如山。<a id="a-Kt"></a>又经制之一处无事不办。<a id="a-Ku"></a>然心性惑倒。<a id="a-Kv"></a>我见为先。<a id="a-Kw"></a>烦惑难摄。<a id="a-Kx"></a>乱使常行。<a id="a-Ky"></a>于一切时高举难屈。<a id="a-Kz"></a>自非托处寂静。<a id="a-L0"></a>摧伏三毒。<a id="a-L1"></a>身不游行。<a id="a-L2"></a>口默缄言。<a id="a-L3"></a>少睡多觉。<a id="a-L4"></a>常坐省食。<a id="a-L5"></a>思量正法。<a id="a-L6"></a>知非有无。<a id="a-L7"></a>直身正意。<a id="a-L8"></a>系念在前。<a id="a-L9"></a>如斯等教。<a id="a-LA"></a>是名摄念也。</p>
  <h2 id="aLB">十念缘第二</h2>
  <p id="aLC">如增一阿含经云。<a id="a-LD"></a>尔时世尊告诸比丘。<a id="a-LE"></a>当修行十法。<a id="a-LF"></a>便成神通去众乱想。<a id="a-LG"></a>至致涅槃。<a id="a-LH"></a>一谓念佛。<a id="a-LI"></a>二谓念法。<a id="a-LJ"></a>三谓念众。<a id="a-LK"></a>四谓念戒。<a id="a-LL"></a>五谓念施。<a id="a-LM"></a>六谓念天。<a id="a-LN"></a>七谓念休息。<a id="a-LO"></a>八谓念安般。<a id="a-LP"></a>九谓念身非常。<a id="a-LQ"></a>十谓念死。<a id="a-LR"></a>当善修行。</p>
  <p id="aLS">佛法圣众心　　戒施及天念</p>
  <p id="aLT">休息安般念　　身死念在后</p>
  <p id="aLU">第一念佛者。<a id="a-LV"></a>专精念佛。<a id="a-LW"></a>如来形相功德具足。<a id="a-LX"></a>身智无崖周旋往来。<a id="a-LY"></a>皆具知之。<a id="a-LZ"></a>修行一法自致涅槃。<a id="a-La"></a>不离念佛便获功德。<a id="a-Lb"></a>是名念佛。</p>
  <p id="aLc">第二念法者。<a id="a-Ld"></a>专精念法。<a id="a-Le"></a>除诸欲爱。<a id="a-Lf"></a>无有尘劳渴爱之心。<a id="a-Lg"></a>永不复兴于欲无欲。<a id="a-Lh"></a>离诸结缚诸盖之病。<a id="a-Li"></a>犹如众香之气。<a id="a-Lj"></a>无有瑕疵乱想之念。<a id="a-Lk"></a>便成神通自致涅槃。<a id="a-Ll"></a>思惟不离便获功德。<a id="a-Lm"></a>是名念法。</p>
  <p id="aLn">第三念众者。<a id="a-Lo"></a>谓专精念如来圣众。<a id="a-Lp"></a>成就质直无有邪曲。<a id="a-Lq"></a>上下和睦。<a id="a-Lr"></a>如来圣众四双八辈。<a id="a-Ls"></a>当敬承事。<a id="a-Lt"></a>除诸乱想自致涅槃。<a id="a-Lu"></a>不离僧念便获功德。<a id="a-Lv"></a>是名念僧。</p>
  <p id="aLw">第四念戒者。<a id="a-Lx"></a>所谓戒者。<a id="a-Ly"></a>息诸恶故。<a id="a-Lz"></a>戒能成道令人欢喜。<a id="a-M0"></a>戒璎珞身现众好故。<a id="a-M1"></a>犹如吉祥瓶所愿便克除诸乱想自致涅槃。<a id="a-M2"></a>不离戒念便获功德。<a id="a-M3"></a>是名念戒。</p>
  <p id="aM4">第五念施者。<a id="a-M5"></a>谓专精念施。<a id="a-M6"></a>所施之上。<a id="a-M7"></a>永无悔心无反报想。<a id="a-M8"></a>快得善利。<a id="a-M9"></a>若人骂毁相加刀杖。<a id="a-MA"></a>当起慈心不兴嗔恚。<a id="a-MB"></a>我所施者施意不绝。<a id="a-MC"></a>除诸乱想自致涅槃。<a id="a-MD"></a>不离施念便获功德是名念施。</p>
  <p id="aME">第六念天者。<a id="a-MF"></a>谓专精念天。<a id="a-MG"></a>身口意净不造秽行。<a id="a-MH"></a>行戒成身。<a id="a-MI"></a>身放光明无所不照。<a id="a-MJ"></a>成彼天身善业果报。<a id="a-MK"></a>成彼天身众行具足。<a id="a-ML"></a>除诸乱想自致涅槃。<a id="a-MM"></a>不离天念便获功德。<a id="a-MN"></a>是名念天。</p>
  <p id="aMO">第七念休息者。<a id="a-MP"></a>谓心意想息志性详谛。<a id="a-MQ"></a>亦无卒暴。<a id="a-MR"></a>恒专一心意乐闲居。<a id="a-MS"></a>常求方便入三昧定。<a id="a-MT"></a>常念不贪胜光上达。<a id="a-MU"></a>除诸乱想自致涅槃。<a id="a-MV"></a>不离休息便获功德。<a id="a-MW"></a>是名念休息。</p>
  <p id="aMX">第八念安般者。<a id="a-MY"></a>谓专精念安般者。<a id="a-MZ"></a>若息长时。<a id="a-Ma"></a>观知我今息长。<a id="a-Mb"></a>若复息短。<a id="a-Mc"></a>亦当观知我今息短。<a id="a-Md"></a>若息极冷极热。<a id="a-Me"></a>亦当观知我今息冷热。<a id="a-Mf"></a>出入分别数息长短。<a id="a-Mg"></a>除诸乱想自致涅槃。<a id="a-Mh"></a>不离安般便获功德。<a id="a-Mi"></a>是名念安般。</p>
  <p id="aMj">第九念身者。<a id="a-Mk"></a>谓专精念身。<a id="a-Ml"></a>发毛爪齿皮肉筋骨胆肝肺心脾肾大肠小肠。<a id="a-Mm"></a>曲直旁光屎尿百叶。<a id="a-Mn"></a>沧荡脾泡溺泪唾涕。<a id="a-Mo"></a>脓血脂涎髑髅脑等。<a id="a-Mp"></a>何者是身。<a id="a-Mq"></a>地种水种火种风种是也。<a id="a-Mr"></a>皆是父母所造。<a id="a-Ms"></a>从何处来。<a id="a-Mt"></a>为谁所造。<a id="a-Mu"></a>此之六根于此终已当生何处。<a id="a-Mv"></a>除诸乱想自致涅槃。<a id="a-Mw"></a>不离身念便获功德。<a id="a-Mx"></a>是名念身。</p>
  <p id="aMy">第十念死者。<a id="a-Mz"></a>谓专精念死。<a id="a-N0"></a>此没生彼往来诸趣。<a id="a-N1"></a>命逝不停诸根散坏。<a id="a-N2"></a>如腐败木。<a id="a-N3"></a>命根断绝种族分离。<a id="a-N4"></a>无形无响亦无相貌。<a id="a-N5"></a>除诸乱想自致涅槃。<a id="a-N6"></a>不离死念便获功德。<a id="a-N7"></a>是名念死。<a id="a-N8"></a>而说偈曰。</p>
  <p id="aN9">佛法及圣众　　乃至身死念</p>
  <p id="aNA">虽与上名闻　　其义各别异</p>
  <p data-pb></p>
  <h2 id="aNB">六念缘第三</h2>
  <p id="aNC">又分别功德论云。<a id="a-ND"></a>第一念佛何事。<a id="a-NE"></a>佛身金刚无有诸漏。<a id="a-NF"></a>若行时足离地四寸。<a id="a-NG"></a>千轮相文迹现于地。<a id="a-NH"></a>足下诸虫七日安隐。<a id="a-NI"></a>若其命终皆得生天。<a id="a-NJ"></a>昔有一恶比丘。<a id="a-NK"></a>本是外道假服诽谤。<a id="a-NL"></a>逐如来行。<a id="a-NM"></a>自杀飞虫着佛迹处。<a id="a-NN"></a>言佛蹈杀。<a id="a-NO"></a>然虫虽死。<a id="a-NP"></a>遇佛迹处寻还得活。<a id="a-NQ"></a>若入城邑。<a id="a-NR"></a>足蹈门阈天地大动。<a id="a-NS"></a>百种。<a id="a-NT"></a>音乐不鼓自鸣。<a id="a-NU"></a>诸聋盲哑百病自除。<a id="a-NV"></a>睹佛相好随行得度。<a id="a-NW"></a>功德所济不可称计。<a id="a-NX"></a>总会万行运载为先。<a id="a-NY"></a>所谓念佛其义如此。</p>
  <p id="aNZ">第二念法者。<a id="a-Na"></a>法是无漏道无为无欲。<a id="a-Nb"></a>佛者是诸法之主。<a id="a-Nc"></a>法者是结使之主。<a id="a-Nd"></a>法出诸佛。<a id="a-Ne"></a>法生佛道。<a id="a-Nf"></a>若然者。<a id="a-Ng"></a>何不先念法后念佛耶。<a id="a-Nh"></a>答曰。<a id="a-Ni"></a>法虽微妙无能知者。<a id="a-Nj"></a>犹如伏藏无处不有。<a id="a-Nk"></a>要籍通人示处。<a id="a-Nl"></a>方得自济贫穷乏者。<a id="a-Nm"></a>法亦如是。<a id="a-Nn"></a>理虽玄妙非如来不畅。<a id="a-No"></a>是以念佛在先。<a id="a-Np"></a>称法为后。</p>
  <p id="aNq">第三念僧者。<a id="a-Nr"></a>谓四双八辈十二贤士。<a id="a-Ns"></a>舍世贪诤开导天人。<a id="a-Nt"></a>则是众生良福田故。<a id="a-Nu"></a>昔有薄福比丘。<a id="a-Nv"></a>名梵摩达(律名罗旬喻比丘也)在千二百五十众中。<a id="a-Nw"></a>令众僧不得食。<a id="a-Nx"></a>莫知谁咎。<a id="a-Ny"></a>佛使分为二部。<a id="a-Nz"></a>一部得。<a id="a-O0"></a>一部不得。<a id="a-O1"></a>复分为二部。<a id="a-O2"></a>半得。<a id="a-O3"></a>半不得。<a id="a-O4"></a>如是展转乃至二人。<a id="a-O5"></a>一得食。<a id="a-O6"></a>一不得食。<a id="a-O7"></a>乃知无福。<a id="a-O8"></a>虽得至钵自然消化。<a id="a-O9"></a>佛愍其厄。<a id="a-OA"></a>自手授食在于钵中。<a id="a-OB"></a>福力所制不能化去。<a id="a-OC"></a>佛欲令现身得福故。<a id="a-OD"></a>令二灭尽比丘以食饱此。<a id="a-OE"></a>即时得福。<a id="a-OF"></a>时波斯匿王。<a id="a-OG"></a>闻此薄福佛愍与食。<a id="a-OH"></a>我今亦当为其设福。<a id="a-OI"></a>即遣[米*乍]米。<a id="a-OJ"></a>时有一乌飞来衔一粒米去。<a id="a-OK"></a>使人呵曰。<a id="a-OL"></a>王为梵摩达设福。<a id="a-OM"></a>汝何以持去耶。<a id="a-ON"></a>乌即持还本处。<a id="a-OO"></a>所以然者。<a id="a-OP"></a>此比丘蒙僧福力。<a id="a-OQ"></a>乌兽不侵害也。<a id="a-OR"></a>用是证知为良福田。<a id="a-OS"></a>既自度度人。<a id="a-OT"></a>至三乘道。<a id="a-OU"></a>念众之法其义如此。</p>
  <p id="aOV">第四念戒者。<a id="a-OW"></a>从五戒十戒二百五十。<a id="a-OX"></a>至五百戒。<a id="a-OY"></a>皆禁制身口敛诸邪非。<a id="a-OZ"></a>敛御六情断诸欲念。<a id="a-Oa"></a>中表清净乃应戒性。<a id="a-Ob"></a>昔有二比丘共至佛所。<a id="a-Oc"></a>路经旷泽顿乏水浆。<a id="a-Od"></a>时有小池汪水众虫满中。<a id="a-Oe"></a>一比丘深思禁律以无犯为首。<a id="a-Of"></a>若饮此水杀生甚多。<a id="a-Og"></a>宁全戒殒命。<a id="a-Oh"></a>于是命终即生天上。<a id="a-Oi"></a>一比丘自念。<a id="a-Oj"></a>饮水全命可至佛所。<a id="a-Ok"></a>焉知死后当生何趣。<a id="a-Ol"></a>即饮虫水所害甚多。<a id="a-Om"></a>虽得见佛去我甚远。<a id="a-On"></a>啼泣向佛自云同伴命终。<a id="a-Oo"></a>佛指上天曰。<a id="a-Op"></a>汝识此天不。<a id="a-Oq"></a>此是汝伴。<a id="a-Or"></a>以全戒功即生天上。<a id="a-Os"></a>今来在此。<a id="a-Ot"></a>卿虽见我去我大远。<a id="a-Ou"></a>彼虽丧命常在我所。<a id="a-Ov"></a>卿今见我。<a id="a-Ow"></a>正睹我肉形。<a id="a-Ox"></a>岂识真戒乎。<a id="a-Oy"></a>以是经云。<a id="a-Oz"></a>波罗提木叉是汝大师。<a id="a-P0"></a>若能持戒展转行之。<a id="a-P1"></a>即是如来法身常住而不灭也。<a id="a-P2"></a>夫戒有三种。<a id="a-P3"></a>一是俗戒。<a id="a-P4"></a>二是道戒。<a id="a-P5"></a>三是定戒。<a id="a-P6"></a>五八十具戒等为俗戒。<a id="a-P7"></a>无漏四谛为道戒。<a id="a-P8"></a>三昧禅思为定戒。<a id="a-P9"></a>以慧御戒使成无漏。<a id="a-PA"></a>乃合道戒。<a id="a-PB"></a>声闻家戒喻若膝华。<a id="a-PC"></a>动则解散。<a id="a-PD"></a>大士持戒喻若头上插华。<a id="a-PE"></a>行止不动。<a id="a-PF"></a>小乘捡形动则越仪。<a id="a-PG"></a>大士顾心不拘外法。<a id="a-PH"></a>大小轨异。<a id="a-PI"></a>故以形心为殊。<a id="a-PJ"></a>内外虽殊俱至涅槃。<a id="a-PK"></a>故曰念戒也。</p>
  <p id="aPL">又佛般泥洹经云。<a id="a-PM"></a>又欲近道。<a id="a-PN"></a>当有四喜宜善念行。<a id="a-PO"></a>一曰。<a id="a-PP"></a>念佛意喜不离。<a id="a-PQ"></a>二曰。<a id="a-PR"></a>念法意喜不离。<a id="a-PS"></a>三曰。<a id="a-PT"></a>念众意喜不离。<a id="a-PU"></a>四曰念戒意喜不离。<a id="a-PV"></a>念此四喜必令具足。<a id="a-PW"></a>而自了见当望正度。<a id="a-PX"></a>求解身要。<a id="a-PY"></a>可以除断地狱畜生饿鬼之道。<a id="a-PZ"></a>虽往来生天上人中。<a id="a-Pa"></a>不过七生自断苦际(施天同前)</p>
  <p id="aPb">又三千威仪经云。<a id="a-Pc"></a>当念有五事。<a id="a-Pd"></a>一当念佛功德。<a id="a-Pe"></a>二当念佛经戒。<a id="a-Pf"></a>三当念佛智慧。<a id="a-Pg"></a>四当念佛恩大难报。<a id="a-Ph"></a>五当念佛精进乃至泥洹。<a id="a-Pi"></a>复有五事。<a id="a-Pj"></a>一当念比丘僧。<a id="a-Pk"></a>二当念师恩。<a id="a-Pl"></a>三当念父母恩。<a id="a-Pm"></a>四当念同学恩。<a id="a-Pn"></a>五当念一切人。<a id="a-Po"></a>皆使解脱离一切苦。</p>
  <p id="aPp">又处处经云。<a id="a-Pq"></a>譬如大海中沙不能计知。<a id="a-Pr"></a>如人所作善恶殃福前后所不可复计。<a id="a-Ps"></a>要在命尽。<a id="a-Pt"></a>作恶逢恶处。<a id="a-Pu"></a>作善逢善处。<a id="a-Pv"></a>殃福皆预有处。<a id="a-Pw"></a>亦预有父母兄弟妻子眷属等。<a id="a-Px"></a>得道便止。<a id="a-Py"></a>若不得道便不断绝。<a id="a-Pz"></a>佛语比丘。<a id="a-Q0"></a>当念自身无常。<a id="a-Q1"></a>有一比丘即报佛言。<a id="a-Q2"></a>我念非常。<a id="a-Q3"></a>如人在世间极可至五十岁。<a id="a-Q4"></a>佛言。<a id="a-Q5"></a>莫说是语。<a id="a-Q6"></a>复有一比丘言可三十岁。<a id="a-Q7"></a>佛言。<a id="a-Q8"></a>莫说是语。<a id="a-Q9"></a>复有一比丘言可十岁。<a id="a-QA"></a>佛言。<a id="a-QB"></a>莫说是语。<a id="a-QC"></a>复有一比丘言可一岁。<a id="a-QD"></a>佛言。<a id="a-QE"></a>莫说是语。<a id="a-QF"></a>复有一比丘言可一月。<a id="a-QG"></a>佛言。<a id="a-QH"></a>莫说是语。<a id="a-QI"></a>复有一比丘言可一日。<a id="a-QJ"></a>佛言。<a id="a-QK"></a>莫说是语。<a id="a-QL"></a>复有一比丘言可一时。<a id="a-QM"></a>佛言。<a id="a-QN"></a>莫说是语。<a id="a-QO"></a>复有一比丘言可呼吸间。<a id="a-QP"></a>佛言。<a id="a-QQ"></a>是也。<a id="a-QR"></a>佛言。<a id="a-QS"></a>出息不还则属后世。<a id="a-QT"></a>人命迅速在呼吸之间。</p>
  <p id="aQU">又毗尼母经云。<a id="a-QV"></a>若说法比丘复应常念。<a id="a-QW"></a>观身苦空无常无我不净。<a id="a-QX"></a>莫使有绝。<a id="a-QY"></a>何以故。<a id="a-QZ"></a>当得十二念成圣法故。<a id="a-Qa"></a>何者十二念。<a id="a-Qb"></a>一念成就己身。<a id="a-Qc"></a>二念成就他人。<a id="a-Qd"></a>三念愿得人身。<a id="a-Qe"></a>四念生种姓家。<a id="a-Qf"></a>五念于佛法中得生信心。<a id="a-Qg"></a>六念所生处不加其功而得诸法。<a id="a-Qh"></a>七念所生处诸根完具。<a id="a-Qi"></a>八念值佛世尊出现于世。<a id="a-Qj"></a>九念所生处常得说正法。<a id="a-Qk"></a>十念愿所说法常得久住。<a id="a-Ql"></a>十一念愿法久住得随顺修行。<a id="a-Qm"></a>十二念常得怜愍诸众生心。<a id="a-Qn"></a>故得此十二念。<a id="a-Qo"></a>具足必得圣法。</p>
  <p data-pb></p>
  <h2 id="aQp">发愿缘第四</h2>
  <p id="aQq">夫佛果夐绝。<a id="a-Qr"></a>登之有阶。<a id="a-Qs"></a>法云峻极。<a id="a-Qt"></a>届之有渐。<a id="a-Qu"></a>是以创发大诚。<a id="a-Qv"></a>则玄德照于来际。<a id="a-Qw"></a>初立弘誓。<a id="a-Qx"></a>则妙愿遍于空界。<a id="a-Qy"></a>一念兴志。<a id="a-Qz"></a>即尘劫之瑞华。<a id="a-R0"></a>半刻虔躬。<a id="a-R1"></a>乃大千之甘露。<a id="a-R2"></a>盖是大乘之根基。<a id="a-R3"></a>种智之津衢也。</p>
  <p id="aR4">又地持论云。<a id="a-R5"></a>菩萨发愿略说五种。<a id="a-R6"></a>一发心愿。<a id="a-R7"></a>二生愿。<a id="a-R8"></a>三境界愿。<a id="a-R9"></a>四平等愿。<a id="a-RA"></a>五大愿。<a id="a-RB"></a>彼菩萨初发无上菩提心。<a id="a-RC"></a>是名发心愿。<a id="a-RD"></a>愿未来世为众生故。<a id="a-RE"></a>随善趣生。<a id="a-RF"></a>是名生愿愿正观诸法无量等诸善根。<a id="a-RG"></a>思惟境界。<a id="a-RH"></a>是名境界愿。<a id="a-RI"></a>愿未来世一切菩萨善摄事。<a id="a-RJ"></a>是名菩萨平等愿。<a id="a-RK"></a>大愿者即平等愿。</p>
  <p id="aRL">菩萨又说十种大愿。</p>
  <p id="aRM">一者愿一切种供养无量诸佛。</p>
  <p id="aRN">二者愿护持一切诸佛正法。</p>
  <p id="aRO">三者愿通达诸佛正法。</p>
  <p id="aRP">四者愿生兜率天乃至般涅槃。</p>
  <p id="aRQ">五者愿行菩萨一切种正行。</p>
  <p id="aRR">六者愿成熟一切众生。</p>
  <p id="aRS">七者愿一切世界悉能现化。</p>
  <p id="aRT">八者愿一切菩萨一心方便以大乘度。</p>
  <p id="aRU">九者愿一切正行方便无碍。</p>
  <p id="aRV">十者愿成无上正觉。</p>
  <p id="aRW">是菩萨住于初地。<a id="a-RX"></a>方便净信现在修行。<a id="a-RY"></a>于未来事生十大愿。</p>
  <p id="aRZ">一者以清净心常愿供养一切诸佛。</p>
  <p id="aRa">二者受持守护诸佛正法。</p>
  <p id="aRb">三者劝请诸佛转未曾有法。</p>
  <p id="aRc">四者顺行菩萨正行。</p>
  <p id="aRd">五者一切器界具足成熟。</p>
  <p id="aRe">六者一切世界悉能现化。</p>
  <p id="aRf">七者自净佛土。</p>
  <p id="aRg">八者一切菩萨同一方便以大乘化。</p>
  <p id="aRh">九者利益众生一切不空。</p>
  <p id="aRi">十者一切世界得阿耨菩提作一切佛事。</p>
  <p id="aRj">颂曰。</p>
  <p id="aRk">牧杖信为急　　调弦贵不奢</p>
  <p id="aRl">腾猿安可制　　逸马本难罝</p>
  <p id="aRm">驱驰习声色　　冠盖竞豪华</p>
  <p id="aRn">既入王孙第　　还向季伦家</p>
  <p id="aRo">静心澄业累　　省念勖身瑕</p>
  <p id="aRp">庶兹凭七觉　　时用免三邪</p>
 </body>
</html>