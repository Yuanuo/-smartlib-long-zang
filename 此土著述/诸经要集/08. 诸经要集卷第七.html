<!doctype html>
<html id="z3IBWlH1S7" data-ver="2307">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第七</h1>
  <h2 id="a2">奖道部第十二(此有七缘)</h2>
  <p id="a3">述意缘 诫男缘 诫女缘 劝道缘 眷属缘 离着缘 教诫缘。</p>
  <p data-pb></p>
  <h2 id="a4">述意缘第一</h2>
  <p id="a5">三界轮转。<a id="a-6"></a>六道萍移。<a id="a-7"></a>神明不朽。<a id="a-8"></a>识虑昏茫。<a id="a-9"></a>乍死乍生时。<a id="a-A"></a>来时往弃。<a id="a-B"></a>舍身命草。<a id="a-C"></a>筹难辩。<a id="a-D"></a>惟大地丘山。<a id="a-E"></a>莫非我故尘。<a id="a-F"></a>沧海川流。<a id="a-G"></a>皆同吾泪血。<a id="a-H"></a>以此而观。<a id="a-I"></a>谁非亲友。<a id="a-J"></a>人鬼虽别。<a id="a-K"></a>生灭固同。<a id="a-L"></a>恩爱之情。<a id="a-M"></a>时复影响。<a id="a-N"></a>群邪愚闇。<a id="a-O"></a>不识亲疏。<a id="a-P"></a>遂使丧彼身形。<a id="a-Q"></a>养己躯命。<a id="a-R"></a>更互屠割。<a id="a-S"></a>共为怨对。<a id="a-T"></a>历劫相仇。<a id="a-U"></a>苦报难尽。<a id="a-V"></a>静思此事。<a id="a-W"></a>岂不痛心也。</p>
  <h2 id="aX">诫男缘第二</h2>
  <p id="aY">夫在家丈夫。<a id="a-Z"></a>尊卑有二。<a id="a-a"></a>一贵二贱。<a id="a-b"></a>一富二贫。<a id="a-c"></a>富贵之者。<a id="a-d"></a>人多放逸。<a id="a-e"></a>骜慢贡高。<a id="a-f"></a>轻辱陵下。<a id="a-g"></a>或有乘威借势。<a id="a-h"></a>尊己陵人。<a id="a-i"></a>或有博识聪达。<a id="a-j"></a>恃才陵人。<a id="a-k"></a>或有辩口利词。<a id="a-l"></a>畅说凌人。<a id="a-m"></a>或有夸豪奢侈。<a id="a-n"></a>轻慢陵人。<a id="a-o"></a>或有美容姿态。<a id="a-p"></a>恃色陵人。<a id="a-q"></a>或有乘肥骋骑。<a id="a-r"></a>恃乘陵人。<a id="a-s"></a>或有资财奴婢。<a id="a-t"></a>恃富陵人。<a id="a-u"></a>如是众多不可具述。<a id="a-v"></a>众生愚痴甚为可愍。<a id="a-w"></a>不知无常将至。<a id="a-x"></a>妄起高心。<a id="a-y"></a>来报汤炭煎煮相待。<a id="a-z"></a>狱卒执叉伺候日久。<a id="a-10"></a>不忧斯事公然喜乐。<a id="a-11"></a>何异猪羊不知死至。<a id="a-12"></a>何异飞蝇贪乐死尸。<a id="a-13"></a>惟古思今。<a id="a-14"></a>富贵非一。<a id="a-15"></a>生灭交臂。<a id="a-16"></a>贵贱同尘。<a id="a-17"></a>富贵者唯见荒坟。<a id="a-18"></a>贫贱者已同灰壤。<a id="a-19"></a>既知生灭交切。<a id="a-1A"></a>即须卑己敬上。<a id="a-1B"></a>是以亲疏无定。<a id="a-1C"></a>贵贱不恒。<a id="a-1D"></a>苦乐易位升沈更代也。</p>
  <p id="a1E">复思贵贱。<a id="a-1F"></a>既有靡恒。<a id="a-1G"></a>譬水火更王寒暑递来。<a id="a-1H"></a>故见有财富室温。<a id="a-1I"></a>衣丰食足。<a id="a-1J"></a>不劳营觅自然而至。<a id="a-1K"></a>复见有贫苦饥弊。<a id="a-1L"></a>役力驰求。<a id="a-1M"></a>晨起夜寐。<a id="a-1N"></a>形骸为之沮悴。<a id="a-1O"></a>心情为之劳扰。<a id="a-1P"></a>纵有所获。<a id="a-1Q"></a>百方散失。<a id="a-1R"></a>终日愿于富饶。<a id="a-1S"></a>而富饶未尝暂有。<a id="a-1T"></a>以此苦故。<a id="a-1U"></a>所以劝奖。<a id="a-1V"></a>令其惠施。<a id="a-1W"></a>力励修福。<a id="a-1X"></a>若复有人。<a id="a-1Y"></a>衣裘服玩鲜华香洁。<a id="a-1Z"></a>春秋气序寒温冷暖。<a id="a-1a"></a>四时变改。<a id="a-1b"></a>随须无阙。<a id="a-1c"></a>而复见有尺布不完。<a id="a-1d"></a>丈帛残弊。<a id="a-1e"></a>垢秽尘墨。<a id="a-1f"></a>臭腻朽烂。<a id="a-1g"></a>炎暑不识絺[絺-巾+ㄙ]。<a id="a-1h"></a>冰雪不知缯纩。<a id="a-1i"></a>乃至形体不蔽。<a id="a-1j"></a>男女露裸。<a id="a-1k"></a>非唯可耻。<a id="a-1l"></a>实亦奇苦。<a id="a-1m"></a>若见此苦。<a id="a-1n"></a>岂可不远。<a id="a-1o"></a>所以劝奖。<a id="a-1p"></a>令其修福。<a id="a-1q"></a>应施衣服及以室宇。<a id="a-1r"></a>岂不见众人皆有而我独无。<a id="a-1s"></a>是故应须勇猛修习。<a id="a-1t"></a>若复有人。<a id="a-1u"></a>食则甘味并荐。<a id="a-1v"></a>珍羞修举。<a id="a-1w"></a>连机重案。<a id="a-1x"></a>满床亘席。<a id="a-1y"></a>芳脂芳馥。<a id="a-1z"></a>馨香具列。<a id="a-20"></a>而复有脱粟之饭不充。<a id="a-21"></a>藜藿之羹常乏。<a id="a-22"></a>盐梅早自两无。<a id="a-23"></a>鱼菜久己双阙。<a id="a-24"></a>乃至并日而餐。<a id="a-25"></a>糜粥相系。<a id="a-26"></a>杂以水果。<a id="a-27"></a>加以草菜。<a id="a-28"></a>萎黄困笃。<a id="a-29"></a>自济无方。<a id="a-2A"></a>若见此苦。<a id="a-2B"></a>岂可不远。<a id="a-2C"></a>所以劝奖。<a id="a-2D"></a>令其修福。<a id="a-2E"></a>应施饮食及以水奖。<a id="a-2F"></a>岂可众人皆足而我独困。<a id="a-2G"></a>是故应须勇猛修习。<a id="a-2H"></a>若复有人。<a id="a-2I"></a>荣位通显。<a id="a-2J"></a>乘肥衣轻。<a id="a-2K"></a>适意自在。<a id="a-2L"></a>行则天人瞻仰。<a id="a-2M"></a>住则鬼神敬贵。<a id="a-2N"></a>而复见有卑鄙猥贱。<a id="a-2O"></a>人所不齿。<a id="a-2P"></a>生不知其生。<a id="a-2Q"></a>死不知其死。<a id="a-2R"></a>涂炭沟渠之侧。<a id="a-2S"></a>坐卧粪壤之中。<a id="a-2T"></a>虽有叱咄之声。<a id="a-2U"></a>反致捶扑之苦。<a id="a-2V"></a>非唯神鬼不敬。<a id="a-2W"></a>乃亦狗犬加毒。<a id="a-2X"></a>若见此苦。<a id="a-2Y"></a>岂可不远。<a id="a-2Z"></a>所以劝奖。<a id="a-2a"></a>令其修福。<a id="a-2b"></a>应灭憍慢奉行谦敬。<a id="a-2c"></a>岂可他人常贵而我恒贱。<a id="a-2d"></a>是故应当勇猛修习。<a id="a-2e"></a>若复有人。<a id="a-2f"></a>形貌端正。<a id="a-2g"></a>言词音韵。<a id="a-2h"></a>皆合宫商。<a id="a-2i"></a>人乐见闻。<a id="a-2j"></a>常存广利。<a id="a-2k"></a>仁慈博爱。<a id="a-2l"></a>语不伤物。<a id="a-2m"></a>而复有人。<a id="a-2n"></a>面状矬丑。<a id="a-2o"></a>所言崄暴。<a id="a-2p"></a>唯知自利。<a id="a-2q"></a>不计念彼。<a id="a-2r"></a>彼忍辱故所以致胜。<a id="a-2s"></a>多嗔恚故所以招恶。<a id="a-2t"></a>若见此苦。<a id="a-2u"></a>岂可不远。<a id="a-2v"></a>所以劝奖。<a id="a-2w"></a>令其修福。<a id="a-2x"></a>应灭嗔恚奉行忍辱。<a id="a-2y"></a>岂可以令众人恒处胜地。<a id="a-2z"></a>而我永隔净缘。<a id="a-30"></a>是故应须勇猛修习。<a id="a-31"></a>若复有人。<a id="a-32"></a>意力强干。<a id="a-33"></a>少于病疾。<a id="a-34"></a>常堪行道。<a id="a-35"></a>无有障碍。<a id="a-36"></a>而复有人。<a id="a-37"></a>羸瘦多患。<a id="a-38"></a>气力疲弊动辄增困。<a id="a-39"></a>眠坐不安。<a id="a-3A"></a>见有此恶。<a id="a-3B"></a>实宜舍远。<a id="a-3C"></a>所以劝奖。<a id="a-3D"></a>令其修福。<a id="a-3E"></a>应施医药随时赈救。<a id="a-3F"></a>岂可众人常无疾顿。<a id="a-3G"></a>而我永婴沉滞。<a id="a-3H"></a>是故应须勇猛修习。<a id="a-3I"></a>凡是如此之事。<a id="a-3J"></a>实最应劝。<a id="a-3K"></a>若不相劝。<a id="a-3L"></a>则学者不勤也。</p>
  <p data-pb></p>
  <h2 id="a3M">诫女缘第三</h2>
  <p id="a3N">夫在家俗女。<a id="a-3O"></a>恚毒多过。<a id="a-3P"></a>佛说邪谄甚于男子。<a id="a-3Q"></a>或假涂面首。<a id="a-3R"></a>雕饰姿庄。<a id="a-3S"></a>或绮罗花服。<a id="a-3T"></a>诳诱愚夫。<a id="a-3U"></a>或骄弄唇口。<a id="a-3V"></a>邪眄歌笑。<a id="a-3W"></a>或咨嗟吟咏。<a id="a-3X"></a>瞻视转变。<a id="a-3Y"></a>或出胸露手。<a id="a-3Z"></a>掩面藏头。<a id="a-3a"></a>或缓步徐行。<a id="a-3b"></a>摇身弄影或开眼闭目。<a id="a-3c"></a>乍悲乍喜。<a id="a-3d"></a>幻惑愚夫。<a id="a-3e"></a>令心妄着。<a id="a-3f"></a>如是妖伪。<a id="a-3g"></a>卒难述尽。<a id="a-3h"></a>凡夫迷醉。<a id="a-3i"></a>皆为所惑。<a id="a-3j"></a>譬如奸贼种种多诈。<a id="a-3k"></a>亦如画瓶储粪诳人。<a id="a-3l"></a>亦如高罗群鸟落之。<a id="a-3m"></a>亦如密网众鱼投之。<a id="a-3n"></a>亦如闇坑盲者陷之。<a id="a-3o"></a>亦如飞蛾见火投之。<a id="a-3p"></a>亦如螥蝇贪乐臭尸。<a id="a-3q"></a>近则失国破家。<a id="a-3r"></a>触则如把毒蛇。<a id="a-3s"></a>外言如蜜。<a id="a-3t"></a>内心如鸠。<a id="a-3u"></a>家贫困苦皆由女人。<a id="a-3v"></a>出外丧身亦由女人。<a id="a-3w"></a>室家不和亦由女人。<a id="a-3x"></a>男女反逆亦由女人。<a id="a-3y"></a>兄弟离散亦由女人。<a id="a-3z"></a>宗亲疏索亦由女人。<a id="a-40"></a>坠堕恶道亦由女人。<a id="a-41"></a>不生人天亦由女人。<a id="a-42"></a>障善业道亦由女人。<a id="a-43"></a>不入圣果亦由女人。<a id="a-44"></a>如是过患不可具论。<a id="a-45"></a>众生如是。<a id="a-46"></a>甚为可怖。<a id="a-47"></a>常为欲火所烧。<a id="a-48"></a>而不能离。<a id="a-49"></a>致受殃苦。<a id="a-4A"></a>尔来不绝也。<a id="a-4B"></a>又摩邓女经云。<a id="a-4C"></a>时阿难。<a id="a-4D"></a>持钵行乞食已。<a id="a-4E"></a>随水边行。<a id="a-4F"></a>见一女人在水边担水。<a id="a-4G"></a>而阿难从女乞水。<a id="a-4H"></a>女即与水。<a id="a-4I"></a>女随阿难。<a id="a-4J"></a>视所止处。<a id="a-4K"></a>女归告母。<a id="a-4L"></a>母名摩邓。<a id="a-4M"></a>女便于家委卧而啼。<a id="a-4N"></a>母问。<a id="a-4O"></a>何为悲啼。<a id="a-4P"></a>女言。<a id="a-4Q"></a>母欲嫁我者。<a id="a-4R"></a>莫与他人。<a id="a-4S"></a>我于水边见一沙门。<a id="a-4T"></a>从我乞水。<a id="a-4U"></a>我问字谁。<a id="a-4V"></a>答字阿难。<a id="a-4W"></a>我得阿难乃可嫁。<a id="a-4X"></a>我母不得者。<a id="a-4Y"></a>我不嫁也。<a id="a-4Z"></a>母出行问阿难。<a id="a-4a"></a>知阿难承事佛人。<a id="a-4b"></a>母已知还告女言。<a id="a-4c"></a>阿难事佛道人。<a id="a-4d"></a>不肯为汝作夫。<a id="a-4e"></a>女啼不食。<a id="a-4f"></a>母知蛊道。<a id="a-4g"></a>请阿难饭。<a id="a-4h"></a>女便大喜。<a id="a-4i"></a>母语阿难。<a id="a-4j"></a>我女欲为卿作妻。<a id="a-4k"></a>阿难言。<a id="a-4l"></a>我持戒不畜妻。<a id="a-4m"></a>复言。<a id="a-4n"></a>我女不得卿为夫者。<a id="a-4o"></a>便欲自杀。<a id="a-4p"></a>阿难言。<a id="a-4q"></a>我师是佛。<a id="a-4r"></a>不与女人交通。<a id="a-4s"></a>母入语女具述此意。<a id="a-4t"></a>女对母啼言。<a id="a-4u"></a>但为我闭门无令得出。<a id="a-4v"></a>暮自为夫。<a id="a-4w"></a>母便闭门。<a id="a-4x"></a>以蛊道法缚阿难。<a id="a-4y"></a>至于晡时。<a id="a-4z"></a>母为女布席卧处。<a id="a-50"></a>女便大喜。<a id="a-51"></a>遂自庄饰。<a id="a-52"></a>阿难不就。<a id="a-53"></a>母令中庭地出火。<a id="a-54"></a>牵阿难衣言。<a id="a-55"></a>汝不为我女作夫。<a id="a-56"></a>我掷汝火中。<a id="a-57"></a>阿难自鄙。<a id="a-58"></a>为佛作沙门。<a id="a-59"></a>今反不能得出。<a id="a-5A"></a>佛即持神咒。<a id="a-5B"></a>心知阿难。<a id="a-5C"></a>故救还佛所。<a id="a-5D"></a>具白前事。<a id="a-5E"></a>女见阿难去。<a id="a-5F"></a>于家啼哭不止。<a id="a-5G"></a>续念阿难。<a id="a-5H"></a>女明日自求阿难。<a id="a-5I"></a>复见阿难行乞食。<a id="a-5J"></a>随阿难背后。<a id="a-5K"></a>视阿难足。<a id="a-5L"></a>视阿难面。<a id="a-5M"></a>阿难惭避。<a id="a-5N"></a>女随不止。<a id="a-5O"></a>阿难白佛言。<a id="a-5P"></a>摩邓女。<a id="a-5Q"></a>今日复随我后。<a id="a-5R"></a>佛使追呼。<a id="a-5S"></a>佛问女云。<a id="a-5T"></a>汝追逐阿难。<a id="a-5U"></a>何等所索。<a id="a-5V"></a>女言。<a id="a-5W"></a>我闻阿难无妇。<a id="a-5X"></a>我又无夫。<a id="a-5Y"></a>欲为作妇也。</p>
  <p id="a5Z">佛告女言。<a id="a-5a"></a>阿难无发。<a id="a-5b"></a>汝今有发。<a id="a-5c"></a>汝能剃发。<a id="a-5d"></a>我使何难为汝作夫。<a id="a-5e"></a>女言。<a id="a-5f"></a>能剃。<a id="a-5g"></a>佛言。<a id="a-5h"></a>归报汝母剃头竟来。<a id="a-5i"></a>女归具白母知。<a id="a-5j"></a>母言。<a id="a-5k"></a>我生汝护汝头发。<a id="a-5l"></a>何为欲得沙门作夫。<a id="a-5m"></a>国中大有豪富。<a id="a-5n"></a>我自嫁汝。<a id="a-5o"></a>女言。<a id="a-5p"></a>我宁生死为阿难作妇。<a id="a-5q"></a>母言。<a id="a-5r"></a>汝辱我种。<a id="a-5s"></a>母为下刀剃头已。<a id="a-5t"></a>女还到佛所言。<a id="a-5u"></a>我已剃发。<a id="a-5v"></a>佛言。<a id="a-5w"></a>汝爱阿难何等。<a id="a-5x"></a>女言。<a id="a-5y"></a>我爱阿难眼。<a id="a-5z"></a>爱阿难鼻。<a id="a-60"></a>爱阿难口。<a id="a-61"></a>爱阿难耳。<a id="a-62"></a>爱阿难声。<a id="a-63"></a>爱阿难行步。<a id="a-64"></a>佛言。<a id="a-65"></a>眼中但有泪。<a id="a-66"></a>鼻中但有洟。<a id="a-67"></a>口中但有唾。<a id="a-68"></a>耳中但有垢。<a id="a-69"></a>身中但有屎尿臭处不净。<a id="a-6A"></a>其有夫妻者。<a id="a-6B"></a>便有恶露。<a id="a-6C"></a>恶露中便生儿子。<a id="a-6D"></a>已有儿子便有死亡。<a id="a-6E"></a>已有死亡便有哭泣。<a id="a-6F"></a>于是身中有何所益。<a id="a-6G"></a>女即思念身中恶露。<a id="a-6H"></a>便自止心。<a id="a-6I"></a>即得罗汉。<a id="a-6J"></a>佛知得道。<a id="a-6K"></a>即告女言。<a id="a-6L"></a>汝起至阿难所。<a id="a-6M"></a>女即惭愧低头长跪佛前言。<a id="a-6N"></a>实愚痴故逐阿难耳。<a id="a-6O"></a>今我心开。<a id="a-6P"></a>如冥中有灯火。<a id="a-6Q"></a>如人乘船船坏依岸。<a id="a-6R"></a>如盲人得扶。<a id="a-6S"></a>如老人持杖。<a id="a-6T"></a>今佛与我道。<a id="a-6U"></a>令我心开如是。<a id="a-6V"></a>诸比丘俱问佛。<a id="a-6W"></a>是女人何因得道。<a id="a-6X"></a>佛告诸比丘。<a id="a-6Y"></a>是摩邓女。<a id="a-6Z"></a>先世时五百世。<a id="a-6a"></a>为阿难作妇。<a id="a-6b"></a>常相爱敬故。<a id="a-6c"></a>于我法中得道。<a id="a-6d"></a>于今夫妻相见如兄如弟。<a id="a-6e"></a>如是佛道何用不为。<a id="a-6f"></a>佛说是经。<a id="a-6g"></a>诸比丘闻已。<a id="a-6h"></a>皆大欢喜。</p>
  <p id="a6i">又出曜经云。<a id="a-6j"></a>昔舍卫城中。<a id="a-6k"></a>有一妇女。<a id="a-6l"></a>抱儿持瓶诣井汲水。<a id="a-6m"></a>有一男子。<a id="a-6n"></a>颜貌端正。<a id="a-6o"></a>坐井右边弹琴自娱。<a id="a-6p"></a>时彼女人。<a id="a-6q"></a>欲意偏多耽着彼人。<a id="a-6r"></a>彼人亦复欲意炽盛。<a id="a-6s"></a>耽着女人。<a id="a-6t"></a>女人欲意迷荒。<a id="a-6u"></a>以索系小儿颈悬于井中。<a id="a-6v"></a>寻还挽出小儿即死。<a id="a-6w"></a>愁忧伤结呼天堕泪(自外云云)又佛在拘睒弥国。<a id="a-6x"></a>国王号曰优填拘留。<a id="a-6y"></a>国有逝心。<a id="a-6z"></a>名摩因提。<a id="a-70"></a>生女端正华色。<a id="a-71"></a>世间少双。<a id="a-72"></a>父睹女容一国希有。<a id="a-73"></a>名曰无比。<a id="a-74"></a>邻国诸王。<a id="a-75"></a>群僚豪姓。<a id="a-76"></a>靡不婢焉。<a id="a-77"></a>父答曰。<a id="a-78"></a>若有君子容与吾女齐。<a id="a-79"></a>吾将应之。<a id="a-7A"></a>佛时行在其国。<a id="a-7B"></a>逝心睹佛。<a id="a-7C"></a>三十二相八十种好。<a id="a-7D"></a>身色紫金巍巍堂堂。<a id="a-7E"></a>光仪无上。<a id="a-7F"></a>心喜而曰。<a id="a-7G"></a>吾女获匹。<a id="a-7H"></a>正是斯人。<a id="a-7I"></a>归语其妻曰。<a id="a-7J"></a>吾为无比得婿。<a id="a-7K"></a>促庄饰女当将往也。<a id="a-7L"></a>夫妻共服饰之。<a id="a-7M"></a>其女行步摇动华光。<a id="a-7N"></a>珠琦璎珞庄严光国。<a id="a-7O"></a>夫妻俱将至佛所。<a id="a-7P"></a>妻道见佛迹相好之文。<a id="a-7Q"></a>光采之色非世所有。<a id="a-7R"></a>知为天尊。<a id="a-7S"></a>谓其夫曰。<a id="a-7T"></a>此人足迹之理乃尔。<a id="a-7U"></a>非世可闻。<a id="a-7V"></a>斯将非凡。<a id="a-7W"></a>必自清净无复淫欲。<a id="a-7X"></a>将不取吾女。<a id="a-7Y"></a>无自辱也。<a id="a-7Z"></a>夫曰。<a id="a-7a"></a>何以知其然耶。<a id="a-7b"></a>妻自说偈言。</p>
  <p id="a7c">淫人曳踵行　　恚者敛指步</p>
  <p id="a7d">愚者足[跳-兆+彔]地　　斯迹天人尊</p>
  <p id="a7e">逝心曰。<a id="a-7f"></a>非尔女人所知。<a id="a-7g"></a>汝不乐者便自还归。<a id="a-7h"></a>吾自将女诣佛所。<a id="a-7i"></a>稽首佛足白言。<a id="a-7j"></a>大仁。<a id="a-7k"></a>勤劳教授。<a id="a-7l"></a>身无供养。<a id="a-7m"></a>有是粗女。<a id="a-7n"></a>愿给箕扫。<a id="a-7o"></a>佛言。<a id="a-7p"></a>汝以女为好耶。<a id="a-7q"></a>答曰。<a id="a-7r"></a>生得此女。<a id="a-7s"></a>颜容实好世间无双。<a id="a-7t"></a>诸国王豪姓。<a id="a-7u"></a>多有求者。<a id="a-7v"></a>不以与之。<a id="a-7w"></a>窃见大仁光色巍巍。<a id="a-7x"></a>非世所见。<a id="a-7y"></a>贪得供养故。<a id="a-7z"></a>冒自归耳。<a id="a-80"></a>佛言。<a id="a-81"></a>此女之好为着何许。<a id="a-82"></a>逝心曰。<a id="a-83"></a>从头至足。<a id="a-84"></a>周旋观之无不好也。<a id="a-85"></a>佛言。<a id="a-86"></a>惑哉肉眼。<a id="a-87"></a>吾今观之。<a id="a-88"></a>从头至足无一好也。<a id="a-89"></a>汝见头上有发。<a id="a-8A"></a>发但是毛。<a id="a-8B"></a>象马之尾亦皆尔也。<a id="a-8C"></a>发下有髑髅。<a id="a-8D"></a>髑髅是骨。<a id="a-8E"></a>屠家猪头骨亦皆同。<a id="a-8F"></a>头中有脑。<a id="a-8G"></a>脑者如泥。<a id="a-8H"></a>臊臭逆鼻。<a id="a-8I"></a>下之着地。<a id="a-8J"></a>莫能蹈者。<a id="a-8K"></a>目者是池。<a id="a-8L"></a>决之纯汁。<a id="a-8M"></a>鼻中有洟。<a id="a-8N"></a>口但有唾。<a id="a-8O"></a>腹藏肝肺。<a id="a-8P"></a>皆尔腥[月*參]。<a id="a-8Q"></a>肠胃膀胱。<a id="a-8R"></a>但盛屎尿。<a id="a-8S"></a>腐臭难论。<a id="a-8T"></a>腹为韦囊。<a id="a-8U"></a>裹诸不净。<a id="a-8V"></a>四支手足。<a id="a-8W"></a>骨骨相拄筋挛皮缩。<a id="a-8X"></a>但恃气息。<a id="a-8Y"></a>以动作之。<a id="a-8Z"></a>譬如木人机关作之。<a id="a-8a"></a>作之讫毕解剥其体。<a id="a-8b"></a>节节相离首足狼藉。<a id="a-8c"></a>人亦如是。<a id="a-8d"></a>有何等好。<a id="a-8e"></a>而云少双。<a id="a-8f"></a>昔者吾在贝多树下。<a id="a-8g"></a>第六魔天王。<a id="a-8h"></a>庄严三女。<a id="a-8i"></a>颜容华饰天中无比。<a id="a-8j"></a>非徒此伦。<a id="a-8k"></a>欲以坏吾道意。<a id="a-8l"></a>我便为说身中秽恶。<a id="a-8m"></a>即皆化成老田。<a id="a-8n"></a>形坏不复。<a id="a-8o"></a>惭愧而去。<a id="a-8p"></a>今此屎囊欲作何变。<a id="a-8q"></a>急将还去。<a id="a-8r"></a>吾不取也。<a id="a-8s"></a>逝心闻佛所说。<a id="a-8t"></a>忽然惭耻无辞。<a id="a-8u"></a>复白佛曰。<a id="a-8v"></a>若仁不取者。<a id="a-8w"></a>欲以妻优填王可乎。<a id="a-8x"></a>佛不答焉。<a id="a-8y"></a>逝心即送女。<a id="a-8z"></a>与优填王。<a id="a-90"></a>王获女大喜悦。<a id="a-91"></a>拜父为太傅。<a id="a-92"></a>为女兴宫。<a id="a-93"></a>伎乐千人以给侍之。<a id="a-94"></a>王正后师事于佛。<a id="a-95"></a>得须陀洹道。<a id="a-96"></a>此女赞之于王。<a id="a-97"></a>王惑其言。<a id="a-98"></a>以百箭射后。<a id="a-99"></a>后见矢不惧。<a id="a-9A"></a>都无恚怒。<a id="a-9B"></a>一意念佛慈心。<a id="a-9C"></a>长跪向王。<a id="a-9D"></a>矢皆绕后三匝。<a id="a-9E"></a>还住王前。<a id="a-9F"></a>百矢皆尔。<a id="a-9G"></a>王乃自觉怅然而惧。<a id="a-9H"></a>即驾金车白象。<a id="a-9I"></a>驰诣佛所。<a id="a-9J"></a>未到下车屏从。<a id="a-9K"></a>叉手步进。<a id="a-9L"></a>稽首佛足。<a id="a-9M"></a>长跪自陈曰。<a id="a-9N"></a>吾有重咎。<a id="a-9O"></a>愧在三尊所。<a id="a-9P"></a>以彼淫劮图欲兴邪。<a id="a-9Q"></a>于佛圣众有毒恶念。<a id="a-9R"></a>以矢百枚射佛弟子。<a id="a-9S"></a>如事陈之。<a id="a-9T"></a>睹之心惧。<a id="a-9U"></a>惟佛至尊无量之慈。<a id="a-9V"></a>白衣弟子慈力乃尔。<a id="a-9W"></a>岂况无上正真佛乎。<a id="a-9X"></a>我今首过。<a id="a-9Y"></a>归命三尊。<a id="a-9Z"></a>唯佛弘慈。<a id="a-9a"></a>原赦其咎。<a id="a-9b"></a>佛叹曰。<a id="a-9c"></a>善哉。<a id="a-9d"></a>王觉恶悔过。<a id="a-9e"></a>此明人之行也。<a id="a-9f"></a>吾受王善意。<a id="a-9g"></a>王稽首如是至三。<a id="a-9h"></a>佛亦三受之。<a id="a-9i"></a>王又头脑着地。<a id="a-9j"></a>退就座曰。<a id="a-9k"></a>禀气凶顽。<a id="a-9l"></a>忿戾自恣。<a id="a-9m"></a>无忍辱心。<a id="a-9n"></a>三毒不除。<a id="a-9o"></a>恶行快意。<a id="a-9p"></a>女人妖冶不知其恶。<a id="a-9q"></a>自惟死后必入地狱。<a id="a-9r"></a>愿佛加哀。<a id="a-9s"></a>广说女恶魑魅之态。<a id="a-9t"></a>入其罗网鲜能自拔。<a id="a-9u"></a>我闻其祸。<a id="a-9v"></a>必以自诫。<a id="a-9w"></a>国人巨细得以改操。<a id="a-9x"></a>佛言。<a id="a-9y"></a>用此为问耶。<a id="a-9z"></a>但说余义。<a id="a-A0"></a>王曰。<a id="a-A1"></a>余义异日禀之不晚。<a id="a-A2"></a>女乱惑意凶祸之大。<a id="a-A3"></a>不闻其祸何由远之。<a id="a-A4"></a>愿佛具为我释地狱之变。<a id="a-A5"></a>及女人之秽。<a id="a-A6"></a>佛言。<a id="a-A7"></a>且听。<a id="a-A8"></a>男子有狂愚之恶。<a id="a-A9"></a>却观女妖。<a id="a-AA"></a>王曰。<a id="a-AB"></a>善哉。<a id="a-AC"></a>愿受明教。<a id="a-AD"></a>佛曰。<a id="a-AE"></a>士有四恶。<a id="a-AF"></a>急所当知。<a id="a-AG"></a>世有淫夫。<a id="a-AH"></a>恒想睹女。<a id="a-AI"></a>思闻妖声。<a id="a-AJ"></a>远舍正法。<a id="a-AK"></a>疑真信邪。<a id="a-AL"></a>欲网所裹。<a id="a-AM"></a>没在盲冥。<a id="a-AN"></a>为欲所使。<a id="a-AO"></a>如奴畏主。<a id="a-AP"></a>贪乐女色。<a id="a-AQ"></a>不计九孔恶露之臭秽。<a id="a-AR"></a>浑沌欲中。<a id="a-AS"></a>如猪处溷不觉其臭。<a id="a-AT"></a>快以为安。<a id="a-AU"></a>不计后世当在无择之狱受痛无极。<a id="a-AV"></a>注心在淫。<a id="a-AW"></a>吮其洟唾。<a id="a-AX"></a>玩其脓血。<a id="a-AY"></a>珍之如玉。<a id="a-AZ"></a>甘之如蜜。<a id="a-Aa"></a>故曰欲奴之士。<a id="a-Ab"></a>斯其一恶态也。<a id="a-Ac"></a>又亲之养子。<a id="a-Ad"></a>怀妊生育。<a id="a-Ae"></a>比得长大。<a id="a-Af"></a>勤苦难论。<a id="a-Ag"></a>到子成人。<a id="a-Ah"></a>漂家竭财。<a id="a-Ai"></a>膝行肘步。<a id="a-Aj"></a>因媒表情。<a id="a-Ak"></a>致彼为妻。<a id="a-Al"></a>若在异城。<a id="a-Am"></a>寻而追之。<a id="a-An"></a>不问远近不避勤苦。<a id="a-Ao"></a>注意在淫。<a id="a-Ap"></a>捐忘亲老。<a id="a-Aq"></a>既得为妻。<a id="a-Ar"></a>贵之如宝。<a id="a-As"></a>欲私相娱乐。<a id="a-At"></a>恶见父母。<a id="a-Au"></a>信其妖言。<a id="a-Av"></a>或致斗讼。<a id="a-Aw"></a>不惟身所从来。<a id="a-Ax"></a>孤亲无量之恩。<a id="a-Ay"></a>斯其二恶态也。<a id="a-Az"></a>又人处世。<a id="a-B0"></a>勤身苦劳。<a id="a-B1"></a>躬致财贿。<a id="a-B2"></a>本有诚信教道之意。<a id="a-B3"></a>尊戴沙门梵志之心。<a id="a-B4"></a>觉世非常。<a id="a-B5"></a>布施为福。<a id="a-B6"></a>娶妻之后情惑淫欲。<a id="a-B7"></a>愚蔽自壅背真向邪。<a id="a-B8"></a>专由女计。<a id="a-B9"></a>若有布施之意。<a id="a-BA"></a>唯欲发言。<a id="a-BB"></a>庄采女色。<a id="a-BC"></a>绝清净行。<a id="a-BD"></a>束成小人。<a id="a-BE"></a>不识佛经之重诫。<a id="a-BF"></a>祸福之所归。<a id="a-BG"></a>苟为淫使。<a id="a-BH"></a>投身罗网。<a id="a-BI"></a>必堕恶道。<a id="a-BJ"></a>终而不改。<a id="a-BK"></a>斯其三恶态也。<a id="a-BL"></a>又若为人子不惟养恩。<a id="a-BM"></a>治生致财不以养亲。<a id="a-BN"></a>但以东西广求淫路。<a id="a-BO"></a>怀持宝物招人妇女。<a id="a-BP"></a>或杀六畜淫祀鬼神。<a id="a-BQ"></a>饮酒歌舞。<a id="a-BR"></a>合会男女。<a id="a-BS"></a>快乐欢娱。<a id="a-BT"></a>终日弥多。<a id="a-BU"></a>外托祈福。<a id="a-BV"></a>内以招奸。<a id="a-BW"></a>既醉之后。<a id="a-BX"></a>互求方便。<a id="a-BY"></a>更相招呼。<a id="a-BZ"></a>以遂奸情。<a id="a-Ba"></a>及其获偶喜无以喻。<a id="a-Bb"></a>淫结缚着无所复识。<a id="a-Bc"></a>当尔之时。<a id="a-Bd"></a>唯此为乐。<a id="a-Be"></a>不觉恶露之臭秽地狱之苦痛。<a id="a-Bf"></a>一则可笑。<a id="a-Bg"></a>二则可哀。<a id="a-Bh"></a>譬如狂荒不知其非。<a id="a-Bi"></a>斯其四恶态也。<a id="a-Bj"></a>男子有是四恶。<a id="a-Bk"></a>用堕三涂。<a id="a-Bl"></a>当审远此乃免苦耳。<a id="a-Bm"></a>又复听说女人之恶。<a id="a-Bn"></a>佛便说偈言(略要)</p>
  <p id="aBo">以为欲可使　　放意不能安</p>
  <p id="aBp">习近于非法　　将何以为贤</p>
  <p id="aBq">常在三恶道　　宛转如车轮</p>
  <p id="aBr">若世时有佛　　而已不得闻</p>
  <p id="aBs">女人最为恶　　难与为因缘</p>
  <p id="aBt">恩爱一缚着　　牵人入罪门</p>
  <p id="aBu">女人有何好　　但是诸不净</p>
  <p id="aBv">何不谛计是　　为此发狂荒</p>
  <p id="aBw">其内甚臭秽　　外为严饰容</p>
  <p id="aBx">加又含毒螫　　剧如蛇与龙</p>
  <p id="aBy">亦如鱼食钩　　飞蛾入灯火</p>
  <p id="aBz">专心投色欲　　不惟后受祸</p>
  <p id="aC0">佛说如是。<a id="a-C1"></a>优填王欢喜。<a id="a-C2"></a>即以头面着地。<a id="a-C3"></a>白佛言。<a id="a-C4"></a>实从生年以来。<a id="a-C5"></a>不闻女人恶态乃尔。<a id="a-C6"></a>男子悖乱随之随恶。<a id="a-C7"></a>但不知故不制心意。<a id="a-C8"></a>从是以后。<a id="a-C9"></a>终身自悔归命三尊。<a id="a-CA"></a>不敢复犯。<a id="a-CB"></a>为佛作礼欢喜而退。</p>
  <p id="aCC">书云。<a id="a-CD"></a>仲尼称。<a id="a-CE"></a>难养小人与女子。<a id="a-CF"></a>近之则不逊。<a id="a-CG"></a>远之则怨也。<a id="a-CH"></a>是以经言。<a id="a-CI"></a>妖冶女人。<a id="a-CJ"></a>有八十四态。<a id="a-CK"></a>大态有八。<a id="a-CL"></a>慧人所恶。<a id="a-CM"></a>一者嫉妒。<a id="a-CN"></a>二者妄嗔。<a id="a-CO"></a>三者骂詈。<a id="a-CP"></a>四者咒咀。<a id="a-CQ"></a>五者镇压。<a id="a-CR"></a>六者悭贪。<a id="a-CS"></a>七者好饰。<a id="a-CT"></a>八者含毒。<a id="a-CU"></a>是为八大态。<a id="a-CV"></a>是故女人。<a id="a-CW"></a>多诸妖媚。<a id="a-CX"></a>愿舍谄邪以求正法。<a id="a-CY"></a>早得出家自利利人。</p>
  <p id="aCZ">又智度论云。<a id="a-Ca"></a>女人相者。<a id="a-Cb"></a>若得敬待。<a id="a-Cc"></a>则令夫心高。<a id="a-Cd"></a>若敬待情舍。<a id="a-Ce"></a>则令夫心怖。<a id="a-Cf"></a>女人如是恒以烦恼忧怖。<a id="a-Cg"></a>女人云何可近亲好。<a id="a-Ch"></a>如说。<a id="a-Ci"></a>国王有女。<a id="a-Cj"></a>名曰拘牟头。<a id="a-Ck"></a>有捕鱼师名术波伽。<a id="a-Cl"></a>随道而行。<a id="a-Cm"></a>遥见王女在高楼上。<a id="a-Cn"></a>窗中见面。<a id="a-Co"></a>想像染着心不暂舍。<a id="a-Cp"></a>弥历日月不能饮食。<a id="a-Cq"></a>母问其故。<a id="a-Cr"></a>以情答母。<a id="a-Cs"></a>我见王女心不能忘。<a id="a-Ct"></a>母喻儿言。<a id="a-Cu"></a>汝是小人。<a id="a-Cv"></a>王女尊贵。<a id="a-Cw"></a>不可得也。<a id="a-Cx"></a>儿言。<a id="a-Cy"></a>我心愿乐不能暂忘。<a id="a-Cz"></a>若不如意。<a id="a-D0"></a>不能活也。<a id="a-D1"></a>母为子故入王宫中。<a id="a-D2"></a>常送肥鱼鸟肉。<a id="a-D3"></a>以遗王女而不取价。<a id="a-D4"></a>王女怪而问之。<a id="a-D5"></a>欲求何愿。<a id="a-D6"></a>母白王女。<a id="a-D7"></a>愿却左右。<a id="a-D8"></a>当以情告。<a id="a-D9"></a>我唯有一子。<a id="a-DA"></a>敬慕王女。<a id="a-DB"></a>情结成病。<a id="a-DC"></a>命不云远。<a id="a-DD"></a>愿垂愍念赐其生命。<a id="a-DE"></a>王女言。<a id="a-DF"></a>汝去至月十五日。<a id="a-DG"></a>于某甲天祠中。<a id="a-DH"></a>住天像后。<a id="a-DI"></a>母还语子。<a id="a-DJ"></a>汝愿已得。<a id="a-DK"></a>告之如上。<a id="a-DL"></a>沐浴新衣在天像后住。<a id="a-DM"></a>王女至时。<a id="a-DN"></a>白其父王。<a id="a-DO"></a>我有不吉。<a id="a-DP"></a>须至天祠以求吉福。<a id="a-DQ"></a>王言大善。<a id="a-DR"></a>即严车五百乘。<a id="a-DS"></a>出至天祠。<a id="a-DT"></a>既到。<a id="a-DU"></a>敕诸从者。<a id="a-DV"></a>齐门而止。<a id="a-DW"></a>独入天祠。<a id="a-DX"></a>天神思惟。<a id="a-DY"></a>此不应尔王为施主。<a id="a-DZ"></a>不可令此小人毁辱王女。<a id="a-Da"></a>即厌此人令睡不觉。<a id="a-Db"></a>王女既入。<a id="a-Dc"></a>见其睡。<a id="a-Dd"></a>重推之不寤。<a id="a-De"></a>即以璎珞直十万两金。<a id="a-Df"></a>遗之而去。<a id="a-Dg"></a>去后此人得觉。<a id="a-Dh"></a>见有璎珞。<a id="a-Di"></a>又问众人。<a id="a-Dj"></a>知王女来。<a id="a-Dk"></a>情愿不遂。<a id="a-Dl"></a>忧恨懊恼。<a id="a-Dm"></a>淫火内发自烧而死。<a id="a-Dn"></a>以是证知。<a id="a-Do"></a>女人之心。<a id="a-Dp"></a>不择贵贱唯欲是从。</p>
  <p id="aDq">又萨婆多论云。<a id="a-Dr"></a>宁以身分内毒蛇口中。<a id="a-Ds"></a>不犯女人。<a id="a-Dt"></a>蛇有三事害人。<a id="a-Du"></a>有见而害人。<a id="a-Dv"></a>有触而害人。<a id="a-Dw"></a>有啮而害人。<a id="a-Dx"></a>女人亦有三害。<a id="a-Dy"></a>若见女人。<a id="a-Dz"></a>心发欲想。<a id="a-E0"></a>灭人善法。<a id="a-E1"></a>若触女人。<a id="a-E2"></a>身犯中罪。<a id="a-E3"></a>灭人善法。<a id="a-E4"></a>若共交会。<a id="a-E5"></a>身犯重罪。<a id="a-E6"></a>灭人善法。<a id="a-E7"></a>复有七害。<a id="a-E8"></a>一者若为毒蛇所害。<a id="a-E9"></a>害此一身。<a id="a-EA"></a>若为女人所害。<a id="a-EB"></a>害无数身。<a id="a-EC"></a>二者若为毒蛇所害。<a id="a-ED"></a>害报得无记身。<a id="a-EE"></a>若为女人所害。<a id="a-EF"></a>害善法身。<a id="a-EG"></a>三者若为毒蛇所害。<a id="a-EH"></a>害五识身。<a id="a-EI"></a>若为女人所害。<a id="a-EJ"></a>害六识身。<a id="a-EK"></a>四者若为毒蛇所害。<a id="a-EL"></a>得入清众。<a id="a-EM"></a>若为女人所害。<a id="a-EN"></a>不与僧同。<a id="a-EO"></a>五者若为毒蛇所害。<a id="a-EP"></a>得生天上人中。<a id="a-EQ"></a>值遇贤圣。<a id="a-ER"></a>若为女人所害。<a id="a-ES"></a>入三恶道。<a id="a-ET"></a>六者若为毒蛇所害。<a id="a-EU"></a>故得四沙门果。<a id="a-EV"></a>若为女人所害。<a id="a-EW"></a>于八正道无所成益。<a id="a-EX"></a>七者若为毒蛇所害。<a id="a-EY"></a>人则慈念而救护之。<a id="a-EZ"></a>若为女人所害。<a id="a-Ea"></a>众共弃舍无心喜乐。<a id="a-Eb"></a>以是因缘故。<a id="a-Ec"></a>宁以身分内毒蛇口中。<a id="a-Ed"></a>终不以此而触女人。</p>
  <p id="aEe">又增一阿含经云。<a id="a-Ef"></a>女人有五力轻慢夫主。<a id="a-Eg"></a>云何为五。<a id="a-Eh"></a>一色力。<a id="a-Ei"></a>二亲族之力。<a id="a-Ej"></a>三田业之力。<a id="a-Ek"></a>四儿力。<a id="a-El"></a>五自守力。<a id="a-Em"></a>是谓女人有此五力。<a id="a-En"></a>便轻慢夫主。<a id="a-Eo"></a>夫有一力。<a id="a-Ep"></a>尽覆蔽彼女人。<a id="a-Eq"></a>所谓富贵力也。<a id="a-Er"></a>今弊魔波旬。<a id="a-Es"></a>亦有五力。<a id="a-Et"></a>所谓色声香味触。<a id="a-Eu"></a>愚痴之人着此五法。<a id="a-Ev"></a>不能得度。<a id="a-Ew"></a>若圣弟子。<a id="a-Ex"></a>成就一无放逸力。<a id="a-Ey"></a>不为所系。<a id="a-Ez"></a>则能分别生老病死之法。<a id="a-F0"></a>胜魔五力。<a id="a-F1"></a>不堕魔境。<a id="a-F2"></a>至无为处。<a id="a-F3"></a>尔时世尊。<a id="a-F4"></a>便说此偈。</p>
  <p id="aF5">戒为甘露道　　放逸为死径</p>
  <p id="aF6">不贪则不死　　失道为自丧</p>
  <p id="aF7">尔时世尊告诸比丘。<a id="a-F8"></a>女人有五欲想。<a id="a-F9"></a>云何为五。<a id="a-FA"></a>一生豪贵之家。<a id="a-FB"></a>二嫁适富贵之家。<a id="a-FC"></a>三使我夫主言从语用。<a id="a-FD"></a>四多有儿。<a id="a-FE"></a>五在家独得由己。<a id="a-FF"></a>是谓有此五事可欲之想。</p>
  <p id="aFG">又大威德陀罗尼经云。<a id="a-FH"></a>佛告阿难。<a id="a-FI"></a>譬如有大沙聚。<a id="a-FJ"></a>将一滴水润此沙聚。<a id="a-FK"></a>可令彻过。<a id="a-FL"></a>如一妇人。<a id="a-FM"></a>以千数丈夫。<a id="a-FN"></a>受欲果报。<a id="a-FO"></a>不可令其知足也。<a id="a-FP"></a>其妇人有三法。<a id="a-FQ"></a>不知厌足。<a id="a-FR"></a>一自庄严。<a id="a-FS"></a>二于丈夫边所受欲乐。<a id="a-FT"></a>三哀美言辞。<a id="a-FU"></a>阿难。<a id="a-FV"></a>其妇女有五疽虫户。<a id="a-FW"></a>而丈夫无此。<a id="a-FX"></a>其五疽虫。<a id="a-FY"></a>在阴道中。<a id="a-FZ"></a>其一虫户。<a id="a-Fa"></a>有八十虫。<a id="a-Fb"></a>两头有口。<a id="a-Fc"></a>悉如针锋。<a id="a-Fd"></a>彼之疽虫。<a id="a-Fe"></a>常恼彼女。<a id="a-Ff"></a>而食啖之。<a id="a-Fg"></a>令其动作。<a id="a-Fh"></a>动已复行。<a id="a-Fi"></a>以彼令动。<a id="a-Fj"></a>是故名恼淫妇女人。<a id="a-Fk"></a>此不共法。<a id="a-Fl"></a>以业果报发起欲行。<a id="a-Fm"></a>贪着丈夫不知厌足。<a id="a-Fn"></a>其妇女人。<a id="a-Fo"></a>若见丈夫。<a id="a-Fp"></a>即作美言。<a id="a-Fq"></a>瞻视熟视。<a id="a-Fr"></a>视已复视。<a id="a-Fs"></a>瞻仰观察。<a id="a-Ft"></a>意念欲事。<a id="a-Fu"></a>面看邪视。<a id="a-Fv"></a>欲取他面。<a id="a-Fw"></a>齿衔下唇。<a id="a-Fx"></a>面作青紫。<a id="a-Fy"></a>以欲心故。<a id="a-Fz"></a>额上汗流。<a id="a-G0"></a>若安坐时即不欲起。<a id="a-G1"></a>若复立时复不欲坐。<a id="a-G2"></a>木枝画地。<a id="a-G3"></a>摇弄两手。<a id="a-G4"></a>或行三步。<a id="a-G5"></a>至第四步。<a id="a-G6"></a>左右瞻看。<a id="a-G7"></a>或在门颊。<a id="a-G8"></a>嚬呻出息。<a id="a-G9"></a>委陀屈曲。<a id="a-GA"></a>左手举衣。<a id="a-GB"></a>右手拍髀。<a id="a-GC"></a>又以指爪而刮齿牙。<a id="a-GD"></a>草杖摘齿。<a id="a-GE"></a>手搔脑后。<a id="a-GF"></a>宣露脚胫。<a id="a-GG"></a>呜他儿口。<a id="a-GH"></a>平行而蹶。<a id="a-GI"></a>急视诸方。<a id="a-GJ"></a>如是等相。<a id="a-GK"></a>当知妇人欲事以发。<a id="a-GL"></a>厌离弃舍。<a id="a-GM"></a>勿令流转生大暗中。</p>
  <p id="aGN">又阿含口。<a id="a-GO"></a>解十二因缘经云。<a id="a-GP"></a>有阿罗汉。<a id="a-GQ"></a>以天眼彻视。<a id="a-GR"></a>见女人堕地狱中者甚多。<a id="a-GS"></a>便问佛。<a id="a-GT"></a>何以故。<a id="a-GU"></a>佛言。<a id="a-GV"></a>用四因缘故。<a id="a-GW"></a>一由贪珍宝物衣被欲心多故。<a id="a-GX"></a>二由相嫉妒故。<a id="a-GY"></a>三由多口舌故。<a id="a-GZ"></a>四由作姿态淫意多故。<a id="a-Ga"></a>以是因缘堕狱多耳。</p>
  <p data-pb></p>
  <h2 id="aGb">劝导缘第四</h2>
  <p id="aGc">惟此慢心。<a id="a-Gd"></a>通于白黑。<a id="a-Ge"></a>智愚不免。<a id="a-Gf"></a>豪贱共有。<a id="a-Gg"></a>但去轻论重。<a id="a-Gh"></a>在俗为甚。<a id="a-Gi"></a>亦有空言我美。<a id="a-Gj"></a>评说贤良。<a id="a-Gk"></a>讥毁圣德。<a id="a-Gl"></a>一切白衣终日。<a id="a-Gm"></a>行之。<a id="a-Gn"></a>未曾一日惭愧发露。<a id="a-Go"></a>情求胜道退省己躬。<a id="a-Gp"></a>故外书云。<a id="a-Gq"></a>力慕善道可用安身。<a id="a-Gr"></a>力慕孝悌可用荣亲。<a id="a-Gs"></a>亦有君子。<a id="a-Gt"></a>高遵释教。<a id="a-Gu"></a>策奉修行。<a id="a-Gv"></a>贞仁退让。<a id="a-Gw"></a>廉谨信顺。<a id="a-Gx"></a>皆是宿种。<a id="a-Gy"></a>禀性自然。<a id="a-Gz"></a>与道何殊。<a id="a-H0"></a>亦有出家之人。<a id="a-H1"></a>不依圣教。<a id="a-H2"></a>违犯戒律。<a id="a-H3"></a>不学无知。<a id="a-H4"></a>与俗无殊。<a id="a-H5"></a>然道俗形乖。<a id="a-H6"></a>犯有希数。<a id="a-H7"></a>心有明暗。<a id="a-H8"></a>过有轻重。<a id="a-H9"></a>故出家之人。<a id="a-HA"></a>未犯已前。<a id="a-HB"></a>念念入道。<a id="a-HC"></a>善业已熏。<a id="a-HD"></a>福基已厚。<a id="a-HE"></a>虽有微恶。<a id="a-HF"></a>轻愧而造。<a id="a-HG"></a>不能倾动。<a id="a-HH"></a>若小惭愧。<a id="a-HI"></a>便复清白。<a id="a-HJ"></a>若论在俗。<a id="a-HK"></a>身居无惭之地。<a id="a-HL"></a>心有无愧之情。<a id="a-HM"></a>畜养妻儿。<a id="a-HN"></a>财色五欲。<a id="a-HO"></a>盈堂满室。<a id="a-HP"></a>熏辛酒肉。<a id="a-HQ"></a>随求所得。<a id="a-HR"></a>爱染情深无时暂舍。<a id="a-HS"></a>恶缘同住岂得免之。<a id="a-HT"></a>此则明暗路分。<a id="a-HU"></a>黑白殊隔。<a id="a-HV"></a>故知明能灭暗。<a id="a-HW"></a>暗不灭明。<a id="a-HX"></a>小灯之明已破大暗。<a id="a-HY"></a>出家之人。<a id="a-HZ"></a>虽犯微过。<a id="a-Ha"></a>前明已。<a id="a-Hb"></a>成正。<a id="a-Hc"></a>可光不增晖。<a id="a-Hd"></a>而本明恒照。<a id="a-He"></a>如器存炷立。<a id="a-Hf"></a>由安业永也。<a id="a-Hg"></a>又出家造恶极难。<a id="a-Hh"></a>如陆地行船。<a id="a-Hi"></a>在家起过即易。<a id="a-Hj"></a>如海中泛舟。<a id="a-Hk"></a>又出家修道易为。<a id="a-Hl"></a>如海中泛舟。<a id="a-Hm"></a>在家修福甚难。<a id="a-Hn"></a>如陆地行船。<a id="a-Ho"></a>船虽是同。<a id="a-Hp"></a>由处有异故迟疾不同。<a id="a-Hq"></a>修犯难易。<a id="a-Hr"></a>亦复如是。<a id="a-Hs"></a>生死易染。<a id="a-Ht"></a>善法难成。<a id="a-Hu"></a>早求自度。<a id="a-Hv"></a>励慕出俗。</p>
  <p id="aHw">又贤愚经云。<a id="a-Hx"></a>出家功德其福甚多。<a id="a-Hy"></a>若放男女奴婢。<a id="a-Hz"></a>若听人民。<a id="a-I0"></a>若自己身出家入道功德无量非譬为比。<a id="a-I1"></a>出家功德高于须弥。<a id="a-I2"></a>深于巨海。<a id="a-I3"></a>广于虚空。<a id="a-I4"></a>所以然者。<a id="a-I5"></a>由出家故。<a id="a-I6"></a>必成佛道。<a id="a-I7"></a>佛在世时。<a id="a-I8"></a>王舍城中有一长者。<a id="a-I9"></a>名曰福增。<a id="a-IA"></a>年过百岁。<a id="a-IB"></a>家中大小莫不厌贱。<a id="a-IC"></a>闻说出家功德无量。<a id="a-ID"></a>即来佛所求欲出家。<a id="a-IE"></a>值佛不在。<a id="a-IF"></a>即便往至舍利弗所。<a id="a-IG"></a>舍利弗见老不度。<a id="a-IH"></a>如是五百大阿罗汉。<a id="a-II"></a>皆悉不度。<a id="a-IJ"></a>即出寺门。<a id="a-IK"></a>住门阃上发声大哭。<a id="a-IL"></a>世尊后至种种慰喻。<a id="a-IM"></a>即告目连令其出家。<a id="a-IN"></a>目连即与出家授戒。<a id="a-IO"></a>复常为诸年少比丘之所激切。<a id="a-IP"></a>便欲投河没水而死。<a id="a-IQ"></a>目连观见。<a id="a-IR"></a>以神通力接置岸上。<a id="a-IS"></a>问知因缘。<a id="a-IT"></a>目连念言。<a id="a-IU"></a>此人不以生死怖之。<a id="a-IV"></a>无由得道。<a id="a-IW"></a>即令至心捉师衣角。<a id="a-IX"></a>飞腾虚空到大海边。<a id="a-IY"></a>见一新死。<a id="a-IZ"></a>端正女人。<a id="a-Ia"></a>见有一虫。<a id="a-Ib"></a>从其口出还从鼻入。<a id="a-Ic"></a>复从眼出从耳而入。<a id="a-Id"></a>目连观已舍之而去。<a id="a-Ie"></a>弟子问言。<a id="a-If"></a>是何女人。<a id="a-Ig"></a>答言。<a id="a-Ih"></a>此是舍卫城中。<a id="a-Ii"></a>大萨薄妇。<a id="a-Ij"></a>容貌端正世间少双。<a id="a-Ik"></a>其妇常以三奇木头。<a id="a-Il"></a>擎镜照面。<a id="a-Im"></a>自睹端正便起憍慢。<a id="a-In"></a>深自爱着。<a id="a-Io"></a>夫甚敬爱将共入海。<a id="a-Ip"></a>海恶船破没水而死。<a id="a-Iq"></a>漂出在岸。<a id="a-Ir"></a>此萨薄妇。<a id="a-Is"></a>由自爱身。<a id="a-It"></a>死后还生。<a id="a-Iu"></a>在故身中作此虫也。<a id="a-Iv"></a>舍虫身已。<a id="a-Iw"></a>堕大地狱受苦无量。<a id="a-Ix"></a>小复前行见一女人。<a id="a-Iy"></a>自身负铜镬。<a id="a-Iz"></a>拔镬着水。<a id="a-J0"></a>以火然沸。<a id="a-J1"></a>脱衣入镬。<a id="a-J2"></a>肉熟离骨。<a id="a-J3"></a>沸吹骨出。<a id="a-J4"></a>在外风吹。<a id="a-J5"></a>寻还成人。<a id="a-J6"></a>自取肉食。<a id="a-J7"></a>福增问师。<a id="a-J8"></a>是何女人。<a id="a-J9"></a>其师答言。<a id="a-JA"></a>舍卫国中有优婆夷。<a id="a-JB"></a>敬信三宝。<a id="a-JC"></a>请一比丘一夏供养。<a id="a-JD"></a>在于陌头作房安置。<a id="a-JE"></a>自办种种香美饮食。<a id="a-JF"></a>遣婢送之。<a id="a-JG"></a>婢至屏处。<a id="a-JH"></a>选好先食余与比丘。<a id="a-JI"></a>大家觉问。<a id="a-JJ"></a>汝不偷食不。<a id="a-JK"></a>婢答言不。<a id="a-JL"></a>比丘食讫。<a id="a-JM"></a>有残与我。<a id="a-JN"></a>我乃食之。<a id="a-JO"></a>若我先食。<a id="a-JP"></a>使我世世自食身肉。<a id="a-JQ"></a>以是因缘。<a id="a-JR"></a>先受华报后堕地狱。<a id="a-JS"></a>次小前行见一肉树。<a id="a-JT"></a>多有诸虫围唼其身。<a id="a-JU"></a>无有空处。<a id="a-JV"></a>叫唤啼哭如地狱声。<a id="a-JW"></a>弟子问师。<a id="a-JX"></a>是何树耶。<a id="a-JY"></a>目连答言。<a id="a-JZ"></a>是獭利吒营事比丘。<a id="a-Ja"></a>以自在故费用僧物。<a id="a-Jb"></a>花果饮食送与白衣。<a id="a-Jc"></a>以是因缘。<a id="a-Jd"></a>受此花报后堕地狱。<a id="a-Je"></a>唼树诸虫。<a id="a-Jf"></a>即是尔时得物之人。<a id="a-Jg"></a>次复前行见一男子。<a id="a-Jh"></a>周匝多有兽头人身诸恶鬼神。<a id="a-Ji"></a>手执弓弩三只毒箭。<a id="a-Jj"></a>镞皆火然。<a id="a-Jk"></a>竞共射之。<a id="a-Jl"></a>洞身燋然。<a id="a-Jm"></a>福增问师。<a id="a-Jn"></a>此何人耶。<a id="a-Jo"></a>目连答言。<a id="a-Jp"></a>此人前身作大猎师。<a id="a-Jq"></a>多害禽兽故受斯苦。<a id="a-Jr"></a>于后命终堕大地狱。<a id="a-Js"></a>次复前行。<a id="a-Jt"></a>见一大山下安刀剑。<a id="a-Ju"></a>见有一人。<a id="a-Jv"></a>从上投下刺坏其身。<a id="a-Jw"></a>投已复上如前不息。<a id="a-Jx"></a>福增问师。<a id="a-Jy"></a>此复何人。<a id="a-Jz"></a>师复答言。<a id="a-K0"></a>是王舍城王大斗将。<a id="a-K1"></a>以勇猛故。<a id="a-K2"></a>身处前锋伤杀物命。<a id="a-K3"></a>先受此苦后堕地狱。<a id="a-K4"></a>次复前行见一骨山。<a id="a-K5"></a>其山高大七百由旬。<a id="a-K6"></a>能障蔽日使海阴黑。<a id="a-K7"></a>尔时目连。<a id="a-K8"></a>于此骨山一大肋上。<a id="a-K9"></a>往来经行。<a id="a-KA"></a>弟子问师。<a id="a-KB"></a>是何骨山。<a id="a-KC"></a>师答福增言。<a id="a-KD"></a>汝欲知者。<a id="a-KE"></a>此即是汝故身骨也。<a id="a-KF"></a>福增闻已。<a id="a-KG"></a>心惊毛竖惶怖汗出。<a id="a-KH"></a>白和上言。<a id="a-KI"></a>闻我今者心未裂顷。<a id="a-KJ"></a>愿为时说本末因缘。<a id="a-KK"></a>目连告曰。<a id="a-KL"></a>生死轮转无有边际。<a id="a-KM"></a>造善恶业。<a id="a-KN"></a>终无朽败。<a id="a-KO"></a>必受其报。<a id="a-KP"></a>昔过去时。<a id="a-KQ"></a>此阎浮提有一国王。<a id="a-KR"></a>名曰法增。<a id="a-KS"></a>好喜布施。<a id="a-KT"></a>持戒闻法。<a id="a-KU"></a>慈悲众生不伤物命。<a id="a-KV"></a>正法治国满二十年。<a id="a-KW"></a>其间闲暇。<a id="a-KX"></a>共人博戏。<a id="a-KY"></a>时有一人犯法杀人。<a id="a-KZ"></a>臣以白王。<a id="a-Ka"></a>值王暮戏脱答之言。<a id="a-Kb"></a>随国法治。<a id="a-Kc"></a>即依律断。<a id="a-Kd"></a>杀人应死。<a id="a-Ke"></a>寻即杀之。<a id="a-Kf"></a>王戏罢已。<a id="a-Kg"></a>问诸臣言。<a id="a-Kh"></a>罪人何所。<a id="a-Ki"></a>臣答杀竟。<a id="a-Kj"></a>王闻是语闷绝躄地。<a id="a-Kk"></a>水洒乃苏。<a id="a-Kl"></a>垂泪而言。<a id="a-Km"></a>宫人侍女象马七珍。<a id="a-Kn"></a>悉皆住此。<a id="a-Ko"></a>唯我一人独入地狱。<a id="a-Kp"></a>我今杀人。<a id="a-Kq"></a>当知便是旃陀罗王。<a id="a-Kr"></a>不知世世当何所趣。<a id="a-Ks"></a>我今决定不须为王。<a id="a-Kt"></a>即舍王位。<a id="a-Ku"></a>入山自守。<a id="a-Kv"></a>其后命终。<a id="a-Kw"></a>生大海中作摩竭鱼。<a id="a-Kx"></a>其身长大七百由旬。<a id="a-Ky"></a>诸王大臣。<a id="a-Kz"></a>自恃势力枉克百姓。<a id="a-L0"></a>杀戮无边。<a id="a-L1"></a>命终多堕摩竭大鱼。<a id="a-L2"></a>多有诸虫。<a id="a-L3"></a>唼食其身。<a id="a-L4"></a>身痒揩山。<a id="a-L5"></a>杀虫污海。<a id="a-L6"></a>血流百里。<a id="a-L7"></a>鱼一眠时经于百岁。<a id="a-L8"></a>饥渴吸水。<a id="a-L9"></a>水流入口如注大河。<a id="a-LA"></a>尔时适有五百贾客。<a id="a-LB"></a>入海采宝。<a id="a-LC"></a>值鱼张口。<a id="a-LD"></a>船疾趣口。<a id="a-LE"></a>贾人恐怖举声大哭。<a id="a-LF"></a>垂入鱼口。<a id="a-LG"></a>一时问声称南无佛。<a id="a-LH"></a>鱼闻佛声。<a id="a-LI"></a>闭口水停。<a id="a-LJ"></a>贾人得活。<a id="a-LK"></a>鱼饥命终生王舍城。<a id="a-LL"></a>作汝身也。<a id="a-LM"></a>鱼死之后。<a id="a-LN"></a>夜叉罗刹出置海岸。<a id="a-LO"></a>肉消骨在。<a id="a-LP"></a>作此骨山。<a id="a-LQ"></a>法增王者汝身是也。<a id="a-LR"></a>缘杀人故堕海作鱼。<a id="a-LS"></a>福增闻已深畏生死。<a id="a-LT"></a>观见故身解法无常。<a id="a-LU"></a>得阿罗汉果。</p>
  <p id="aLV">又涅槃经云。<a id="a-LW"></a>居家如牢狱。<a id="a-LX"></a>妻子如枷锁。<a id="a-LY"></a>财物如重担。<a id="a-LZ"></a>亲戚如怨家。<a id="a-La"></a>而能一日一夜。<a id="a-Lb"></a>受持清禁。<a id="a-Lc"></a>六时行道。<a id="a-Ld"></a>兼年常三长。<a id="a-Le"></a>月恒六斋。<a id="a-Lf"></a>菜蔬节味。<a id="a-Lg"></a>检敛身口意不驰外。<a id="a-Lh"></a>专崇出俗。<a id="a-Li"></a>高慕佛法。<a id="a-Lj"></a>俯仰无亏。<a id="a-Lk"></a>坐卧无失。<a id="a-Ll"></a>夜系明相。<a id="a-Lm"></a>昼思净法。<a id="a-Ln"></a>深敬沙门。<a id="a-Lo"></a>悲心利俗。<a id="a-Lp"></a>若能如是。<a id="a-Lq"></a>虽居在家可得度苦。<a id="a-Lr"></a>故经云。<a id="a-Ls"></a>佛法欲尽白衣护法。<a id="a-Lt"></a>修善上生天上。<a id="a-Lu"></a>如空中雪堕。<a id="a-Lv"></a>比丘违于戒律。<a id="a-Lw"></a>堕陷恶道。<a id="a-Lx"></a>如雨从天落。<a id="a-Ly"></a>当知于苦修福。<a id="a-Lz"></a>其福最大。<a id="a-M0"></a>于福作罪。<a id="a-M1"></a>其罪不轻。<a id="a-M2"></a>是以从苦入乐。<a id="a-M3"></a>未足乐中之乐。<a id="a-M4"></a>从乐入苦。<a id="a-M5"></a>方知苦中之苦。<a id="a-M6"></a>斯言可验。<a id="a-M7"></a>幸愿省之。<a id="a-M8"></a>又法句经偈云。</p>
  <p id="aM9">热无过淫　　毒无过怒　　苦无过身</p>
  <p id="aMA">乐无过灭</p>
  <p id="aMB">佛说偈已。<a id="a-MC"></a>告诸比丘往昔久远无数世时。<a id="a-MD"></a>有五通比丘。<a id="a-ME"></a>名精进力。<a id="a-MF"></a>在山中树下。<a id="a-MG"></a>闲寂求道。<a id="a-MH"></a>时有四禽兽。<a id="a-MI"></a>依附左右。<a id="a-MJ"></a>常得安隐。<a id="a-MK"></a>一者鸰。<a id="a-ML"></a>二者乌。<a id="a-MM"></a>三者毒蛇。<a id="a-MN"></a>四者鹿。<a id="a-MO"></a>是四禽兽者。<a id="a-MP"></a>昼行求食暮则还宿。<a id="a-MQ"></a>四禽兽一夜自相问言。<a id="a-MR"></a>世间之苦。<a id="a-MS"></a>何者为重。<a id="a-MT"></a>乌言。<a id="a-MU"></a>饥渴最苦。<a id="a-MV"></a>饥渴之时。<a id="a-MW"></a>身羸目冥神识不宁。<a id="a-MX"></a>投身罗网不顾锋刃。<a id="a-MY"></a>我等丧身莫不由之。<a id="a-MZ"></a>以此言之。<a id="a-Ma"></a>饥渴为苦。<a id="a-Mb"></a>鸽言。<a id="a-Mc"></a>淫欲最苦。<a id="a-Md"></a>色欲炽盛无所顾念。<a id="a-Me"></a>危身灭命莫不由之。<a id="a-Mf"></a>毒蛇言。<a id="a-Mg"></a>嗔恚最苦。<a id="a-Mh"></a>毒意一起不避亲疏。<a id="a-Mi"></a>亦能杀人。<a id="a-Mj"></a>复亦自杀。<a id="a-Mk"></a>鹿言。<a id="a-Ml"></a>惊怖最苦。<a id="a-Mm"></a>我在林野心恒怵惕。<a id="a-Mn"></a>畏惧猎师及诸豺狼。<a id="a-Mo"></a>仿佛有声奔投坑岸。<a id="a-Mp"></a>母子相捐肝胆掉悖。<a id="a-Mq"></a>以此言之。<a id="a-Mr"></a>惊怖为苦。<a id="a-Ms"></a>比丘闻之。<a id="a-Mt"></a>即答之曰。<a id="a-Mu"></a>汝等所论是其末耳。<a id="a-Mv"></a>不究苦本。<a id="a-Mw"></a>天下之苦无过有身。<a id="a-Mx"></a>身为苦器。<a id="a-My"></a>忧畏无量。<a id="a-Mz"></a>吾以是故。<a id="a-N0"></a>舍俗学道。<a id="a-N1"></a>灭意断想。<a id="a-N2"></a>不贪四大。<a id="a-N3"></a>欲断苦源。<a id="a-N4"></a>志存泥洹。<a id="a-N5"></a>是故知身为大苦本。<a id="a-N6"></a>故书云。<a id="a-N7"></a>大患莫若于身也。</p>
  <p data-pb></p>
  <h2 id="aN8">眷属缘第五</h2>
  <p id="aN9">如须摩提长者经云。<a id="a-NA"></a>佛在世时。<a id="a-NB"></a>舍卫城有大长者子。<a id="a-NC"></a>名须摩提。<a id="a-ND"></a>是人命终。<a id="a-NE"></a>父母宗亲及诸知识。<a id="a-NF"></a>一时号哭哀悼躄踊。<a id="a-NG"></a>称怨大唤。<a id="a-NH"></a>闷绝于地。<a id="a-NI"></a>或有唤父母兄弟者。<a id="a-NJ"></a>或有呼夫。<a id="a-NK"></a>主大家者。<a id="a-NL"></a>如是种种号叫啼哭。<a id="a-NM"></a>又有把土而自坌者。<a id="a-NN"></a>又有持刀断其发者。<a id="a-NO"></a>譬如有人毒箭入心苦恼无量。<a id="a-NP"></a>或有以衣自覆而悲泣者。<a id="a-NQ"></a>譬如大风鼓扇林树枝柯相[牚*支]。<a id="a-NR"></a>又如失水之鱼宛转在地。<a id="a-NS"></a>又如斩截大树崩倒狼藉。<a id="a-NT"></a>以如是楚毒而加其身。<a id="a-NU"></a>尔时世尊。<a id="a-NV"></a>知而故问。<a id="a-NW"></a>阿难。<a id="a-NX"></a>彼诸大众。<a id="a-NY"></a>何故哀号悲泣如是。<a id="a-NZ"></a>阿难具以白佛。<a id="a-Na"></a>唯愿世尊。<a id="a-Nb"></a>为度一切可往至彼。<a id="a-Nc"></a>诸佛世尊。<a id="a-Nd"></a>不以无请而有所说。<a id="a-Ne"></a>我今为彼诸人。<a id="a-Nf"></a>劝请于佛世尊。<a id="a-Ng"></a>以大慈悲愿往至彼。</p>
  <p id="aNh">尔时如来。<a id="a-Ni"></a>受阿难请即往其家。<a id="a-Nj"></a>是时彼诸人等。<a id="a-Nk"></a>遥见世尊。<a id="a-Nl"></a>各各以手拭面。<a id="a-Nm"></a>前来迎佛。<a id="a-Nn"></a>既至佛所头面礼足。<a id="a-No"></a>悲哀鲠塞不能发言。<a id="a-Np"></a>正欲长叹。<a id="a-Nq"></a>以敬佛故。<a id="a-Nr"></a>不敢出息噎气而住。<a id="a-Ns"></a>尔时佛告长者父母等。<a id="a-Nt"></a>汝等何故悲泣懊恼。<a id="a-Nu"></a>着此幻法。<a id="a-Nv"></a>是诸人等同时发言而白佛言。<a id="a-Nw"></a>世尊。<a id="a-Nx"></a>是城中唯有此人。<a id="a-Ny"></a>聪明智慧。<a id="a-Nz"></a>端正殊妙。<a id="a-O0"></a>年既盛壮。<a id="a-O1"></a>于诸人中为无有上。<a id="a-O2"></a>又复多饶财宝。<a id="a-O3"></a>库藏盈溢。<a id="a-O4"></a>车马衣服。<a id="a-O5"></a>奴婢使人。<a id="a-O6"></a>如是悉备无所乏短。<a id="a-O7"></a>一旦命终。<a id="a-O8"></a>是故我等悲泣恋慕。<a id="a-O9"></a>不能自胜。<a id="a-OA"></a>善哉世尊。<a id="a-OB"></a>愿为我等。<a id="a-OC"></a>方便说法得离诸恼。<a id="a-OD"></a>从今已后。<a id="a-OE"></a>更不复受如是诸苦。<a id="a-OF"></a>尔时世尊。<a id="a-OG"></a>告长者父母宗亲知识。<a id="a-OH"></a>及诸大众。<a id="a-OI"></a>汝等曾见有生不老病死不。<a id="a-OJ"></a>诸人白佛言。<a id="a-OK"></a>未曾见也。<a id="a-OL"></a>佛复告诸大众。<a id="a-OM"></a>汝等欲离生老病死忧悲苦恼者。<a id="a-ON"></a>曾复念是恩爱之缚。<a id="a-OO"></a>标心正见归命三宝。<a id="a-OP"></a>所以者何。<a id="a-OQ"></a>于诸世间无过佛者。<a id="a-OR"></a>能导盲冥愚痴之众。<a id="a-OS"></a>佛所说法即是良药。</p>
  <p id="aOT">又法句喻经云。<a id="a-OU"></a>昔有婆罗门。<a id="a-OV"></a>少年出家学道。<a id="a-OW"></a>至六十不能得道。<a id="a-OX"></a>婆罗门法。<a id="a-OY"></a>六十不得道。<a id="a-OZ"></a>然后归家。<a id="a-Oa"></a>聚妇为居家。<a id="a-Ob"></a>生得一男端正可爱。<a id="a-Oc"></a>至年七岁。<a id="a-Od"></a>书学聪了才辩出口。<a id="a-Oe"></a>有逾人之操卒得重病。<a id="a-Of"></a>一宿命终。<a id="a-Og"></a>梵志怜惜不能自胜。<a id="a-Oh"></a>伏其尸上气绝复苏。<a id="a-Oi"></a>睹族谏喻。<a id="a-Oj"></a>夺尸殡敛。<a id="a-Ok"></a>埋着城外。<a id="a-Ol"></a>梵志自念。<a id="a-Om"></a>我今啼哭计无所益。<a id="a-On"></a>不如往至阎罗王所乞索儿命。<a id="a-Oo"></a>于是梵志。<a id="a-Op"></a>沐浴斋戒赍持花香。<a id="a-Oq"></a>发舍而去。<a id="a-Or"></a>所在问人。<a id="a-Os"></a>阎罗王所治处。<a id="a-Ot"></a>为在何许。<a id="a-Ou"></a>展转前行。<a id="a-Ov"></a>行数千里。<a id="a-Ow"></a>至深山中。<a id="a-Ox"></a>见诸得道梵志。<a id="a-Oy"></a>复问如前。<a id="a-Oz"></a>诸梵志问曰。<a id="a-P0"></a>卿问阎罗王所治处。<a id="a-P1"></a>欲求何等。<a id="a-P2"></a>答曰。<a id="a-P3"></a>我有一子。<a id="a-P4"></a>辩慧过人。<a id="a-P5"></a>近日卒亡。<a id="a-P6"></a>悲穷懊恼不能自解。<a id="a-P7"></a>欲至王所求乞儿命。<a id="a-P8"></a>还将归家养以备老。<a id="a-P9"></a>诸梵志等愍其愚痴。<a id="a-PA"></a>即告之曰。<a id="a-PB"></a>阎罗王所治之处。<a id="a-PC"></a>非是生人所可得到也。<a id="a-PD"></a>当示卿方。<a id="a-PE"></a>宜从此西行。<a id="a-PF"></a>四百余里有大川。<a id="a-PG"></a>其中有城。<a id="a-PH"></a>此是诸天神。<a id="a-PI"></a>案行世间停宿之城。<a id="a-PJ"></a>阎罗王常以四月四日。<a id="a-PK"></a>案行必过此城。<a id="a-PL"></a>卿持斋戒往必见之。<a id="a-PM"></a>梵志欢喜奉教而去。<a id="a-PN"></a>到其川中见好城郭。<a id="a-PO"></a>宫殿屋舍如忉利天。<a id="a-PP"></a>梵志诣门。<a id="a-PQ"></a>烧香翘脚。<a id="a-PR"></a>咒愿求见阎罗王。<a id="a-PS"></a>王敕守门人引见之。<a id="a-PT"></a>梵志启言。<a id="a-PU"></a>晚生一男是以备老。<a id="a-PV"></a>养育七岁。<a id="a-PW"></a>近日命终。<a id="a-PX"></a>唯愿大王。<a id="a-PY"></a>垂恩布施还我儿命。<a id="a-PZ"></a>阎罗王言。<a id="a-Pa"></a>所求大善。<a id="a-Pb"></a>卿儿今在东园中戏。<a id="a-Pc"></a>自往将去。<a id="a-Pd"></a>梵志即往。<a id="a-Pe"></a>见儿与诸小儿共戏。<a id="a-Pf"></a>即前抱之。<a id="a-Pg"></a>向之啼泣曰。<a id="a-Ph"></a>我昼夜念汝。<a id="a-Pi"></a>食寐不甘。<a id="a-Pj"></a>汝宁不念父母辛苦以不。<a id="a-Pk"></a>小儿惊唤。<a id="a-Pl"></a>逆呵之曰。<a id="a-Pm"></a>痴騃老公不达道理。<a id="a-Pn"></a>寄住须臾。<a id="a-Po"></a>名人为子。<a id="a-Pp"></a>勿妄多言。<a id="a-Pq"></a>不如早去。<a id="a-Pr"></a>今我此间自有父母。<a id="a-Ps"></a>邂逅之间唐自手抱。<a id="a-Pt"></a>梵志怅然涕泣而去。<a id="a-Pu"></a>即自念言。<a id="a-Pv"></a>我闻瞿昙沙门。<a id="a-Pw"></a>知人魂神变化之道。<a id="a-Px"></a>当往问之。<a id="a-Py"></a>于是梵志即还佛所。<a id="a-Pz"></a>时佛在舍卫祇洹。<a id="a-Q0"></a>为大众说法。<a id="a-Q1"></a>梵志见佛。<a id="a-Q2"></a>稽首作礼。<a id="a-Q3"></a>具以本末向佛陈之。<a id="a-Q4"></a>实是我儿。<a id="a-Q5"></a>不肯见召。<a id="a-Q6"></a>反谓语我。<a id="a-Q7"></a>为痴騃老公。<a id="a-Q8"></a>寄住须臾。<a id="a-Q9"></a>认我为子。<a id="a-QA"></a>永无父子之情。<a id="a-QB"></a>何缘乃尔。<a id="a-QC"></a>佛告梵志。<a id="a-QD"></a>汝实愚痴。<a id="a-QE"></a>人死神去便更受形。<a id="a-QF"></a>父母妻子因缘合居。<a id="a-QG"></a>譬如寄客起则离散。<a id="a-QH"></a>愚迷缚着。<a id="a-QI"></a>计为己有。<a id="a-QJ"></a>忧悲苦恼不识本根。<a id="a-QK"></a>沉溺生死未央休息。<a id="a-QL"></a>唯有慧者。<a id="a-QM"></a>不贪恩爱。<a id="a-QN"></a>觉苦舍习。<a id="a-QO"></a>勤修经戒。<a id="a-QP"></a>灭除识想。<a id="a-QQ"></a>生死得尽。<a id="a-QR"></a>梵志闻已。<a id="a-QS"></a>豁然意解。<a id="a-QT"></a>即于坐上得罗汉道。</p>
  <p id="aQU">又大法炬经云。<a id="a-QV"></a>佛言。<a id="a-QW"></a>一切众生。<a id="a-QX"></a>皆悉随其形类而置名字。<a id="a-QY"></a>如鸟雀等。<a id="a-QZ"></a>而彼饿鬼众生之中。<a id="a-Qa"></a>无有决定差别名字。<a id="a-Qb"></a>勿谓天定天也。<a id="a-Qc"></a>人定人也。<a id="a-Qd"></a>饿鬼定饿鬼也。<a id="a-Qe"></a>如一事上有种种名。<a id="a-Qf"></a>如一人上有种种名。<a id="a-Qg"></a>如一天上乃至饿鬼畜生有种种名。<a id="a-Qh"></a>亦复如是。<a id="a-Qi"></a>亦有多饿鬼。<a id="a-Qj"></a>全无名字于一弹指顷。<a id="a-Qk"></a>转变身体作种种形。<a id="a-Ql"></a>云何可得呼其名也。<a id="a-Qm"></a>彼中恶业因缘未尽故。<a id="a-Qn"></a>于一念中种种变身。</p>
  <p id="aQo">又法句喻经云。<a id="a-Qp"></a>昔佛在舍卫国。<a id="a-Qq"></a>为天人说法。<a id="a-Qr"></a>时城中有婆罗门长者。<a id="a-Qs"></a>财富无数。<a id="a-Qt"></a>为人悭贪不好布施。<a id="a-Qu"></a>食常闭门。<a id="a-Qv"></a>不喜人客。<a id="a-Qw"></a>若其食时辄敕门士。<a id="a-Qx"></a>坚闭门户。<a id="a-Qy"></a>勿令有人妄入门里乞丐求索。<a id="a-Qz"></a>尔时长者欻思美食。<a id="a-R0"></a>便敕其妻令作饭食。<a id="a-R1"></a>教杀肥鸡。<a id="a-R2"></a>姜椒和调煮之令熟。<a id="a-R3"></a>饮食饤饾即时已办。<a id="a-R4"></a>敕外闭门。<a id="a-R5"></a>夫妻二人坐。<a id="a-R6"></a>一小儿着座中央。<a id="a-R7"></a>便共饮食。<a id="a-R8"></a>父母取鸡肉着儿口中。<a id="a-R9"></a>如是数数初不有废。<a id="a-RA"></a>佛知此长者宿福应度。<a id="a-RB"></a>化作沙门。<a id="a-RC"></a>伺其坐食。<a id="a-RD"></a>现出坐前。<a id="a-RE"></a>便咒愿之。<a id="a-RF"></a>且言。<a id="a-RG"></a>多少布施可得大福。<a id="a-RH"></a>长者举头见化沙门。<a id="a-RI"></a>即骂之言。<a id="a-RJ"></a>汝为道人而无羞耻。<a id="a-RK"></a>室家坐食。<a id="a-RL"></a>何为唐突。<a id="a-RM"></a>沙门答曰。<a id="a-RN"></a>卿自愚痴不知羞耻。<a id="a-RO"></a>今我乞士何故惭羞。<a id="a-RP"></a>长者问曰。<a id="a-RQ"></a>吾及室家自共娱乐。<a id="a-RR"></a>何故惭羞。<a id="a-RS"></a>沙门答曰。<a id="a-RT"></a>卿杀父妻母。<a id="a-RU"></a>供养怨家。<a id="a-RV"></a>不知惭耻。<a id="a-RW"></a>反谓乞士何不惭羞。<a id="a-RX"></a>于是世尊。<a id="a-RY"></a>即说偈言。</p>
  <p id="aRZ">所生枝不绝　　但用食贪欲</p>
  <p id="aRa">养怨益丘冢　　愚人富汲汲</p>
  <p id="aRb">虽狱有锁鍱　　慧人不谓牢</p>
  <p id="aRc">愚见妻子饰　　深着爱其牢</p>
  <p id="aRd">慧说爱为狱　　深固难得出</p>
  <p id="aRe">是故当断弃　　不亲欲能安</p>
  <p id="aRf">长者闻偈惊而问之。<a id="a-Rg"></a>道人何故说此。<a id="a-Rh"></a>答曰。<a id="a-Ri"></a>案上鸡者。<a id="a-Rj"></a>是卿先世时父。<a id="a-Rk"></a>以悭贪故。<a id="a-Rl"></a>常生鸡中为卿所食。<a id="a-Rm"></a>此小儿者。<a id="a-Rn"></a>往作罗刹。<a id="a-Ro"></a>卿作估客大人。<a id="a-Rp"></a>乘船入海。<a id="a-Rq"></a>舟辄失流。<a id="a-Rr"></a>堕罗刹国中。<a id="a-Rs"></a>为罗刹所食。<a id="a-Rt"></a>如是五百世。<a id="a-Ru"></a>寿尽来生为卿作子。<a id="a-Rv"></a>以卿余罪。<a id="a-Rw"></a>未毕故。<a id="a-Rx"></a>来欲相害耳。<a id="a-Ry"></a>今是妻者。<a id="a-Rz"></a>是卿先世时母。<a id="a-S0"></a>以恩爱深固。<a id="a-S1"></a>今还与卿作妇。<a id="a-S2"></a>今卿愚痴不识宿命。<a id="a-S3"></a>杀父为怨。<a id="a-S4"></a>以母为妻。<a id="a-S5"></a>五道生死轮转无际。<a id="a-S6"></a>周旋五道。<a id="a-S7"></a>谁能知者。<a id="a-S8"></a>唯有道人见此睹彼。<a id="a-S9"></a>愚者不知岂不惭耻。<a id="a-SA"></a>于是长者。<a id="a-SB"></a>懎然毛竖。<a id="a-SC"></a>如畏怖状。<a id="a-SD"></a>佛现威神令识宿命。<a id="a-SE"></a>长者见佛即识宿命。<a id="a-SF"></a>寻则忏悔谢过。<a id="a-SG"></a>便受五戒。<a id="a-SH"></a>佛为说法。<a id="a-SI"></a>得须陀洹道。</p>
  <p id="aSJ">又佛说长者子懊恼三处经云。<a id="a-SK"></a>尔时舍卫城。<a id="a-SL"></a>有大富长者。<a id="a-SM"></a>财宝无数。<a id="a-SN"></a>家无亲子。<a id="a-SO"></a>恐终后没官。<a id="a-SP"></a>夫妇祷祠。<a id="a-SQ"></a>归命三宝精勤不懈。<a id="a-SR"></a>便得怀躯。<a id="a-SS"></a>妇人黠者有五事应知。<a id="a-ST"></a>一知夫婿意。<a id="a-SU"></a>二知夫婿念不念。<a id="a-SV"></a>三知所因怀躯。<a id="a-SW"></a>四别知男女。<a id="a-SX"></a>五别知善恶。<a id="a-SY"></a>是妇报长者言。<a id="a-SZ"></a>我已怀躯。<a id="a-Sa"></a>长者欢喜。<a id="a-Sb"></a>月满生男。<a id="a-Sc"></a>加五乳母。<a id="a-Sd"></a>供养抱持。<a id="a-Se"></a>长大索得好妇。<a id="a-Sf"></a>其儿夫妇行园林中。<a id="a-Sg"></a>有树名曰无忧。<a id="a-Sh"></a>华色鲜白。<a id="a-Si"></a>絮弱绯色。<a id="a-Sj"></a>妇语夫言。<a id="a-Sk"></a>欲得此华。<a id="a-Sl"></a>夫便上树。<a id="a-Sm"></a>为取此华。<a id="a-Sn"></a>树枝细劣。<a id="a-So"></a>即时摧折。<a id="a-Sp"></a>儿便堕死。<a id="a-Sq"></a>父母闻之。<a id="a-Sr"></a>奔趣抱头。<a id="a-Ss"></a>摩抄占视。<a id="a-St"></a>永绝不苏。<a id="a-Su"></a>父母悲哀。<a id="a-Sv"></a>五内摧伤。<a id="a-Sw"></a>众客见之亦代哀痛。<a id="a-Sx"></a>佛与阿难。<a id="a-Sy"></a>因入城见。<a id="a-Sz"></a>愍独一子而堕树死。<a id="a-T0"></a>佛告长者。<a id="a-T1"></a>人生有死。<a id="a-T2"></a>物成有败。<a id="a-T3"></a>对至命尽不可避藏。<a id="a-T4"></a>捐去忧念勿复忧戚。<a id="a-T5"></a>佛语长者。<a id="a-T6"></a>此儿本从忉利天上寿尽。<a id="a-T7"></a>来生卿家。<a id="a-T8"></a>卿家寿尽便生龙中。<a id="a-T9"></a>金翅鸟王即取啖之。<a id="a-TA"></a>三处父母。<a id="a-TB"></a>一时共啼哭。<a id="a-TC"></a>为是谁子。<a id="a-TD"></a>佛即说偈言。</p>
  <p id="aTE">天上诸天子　　为是卿子乎</p>
  <p id="aTF">为在诸龙中　　龙神之子耶</p>
  <p id="aTG">时佛自解言　　非是诸天子</p>
  <p id="aTH">亦非为卿子　　复非诸龙子</p>
  <p id="aTI">生死诸因缘　　无常譬如幻</p>
  <p id="aTJ">一切不久立　　譬若如过客</p>
  <p id="aTK">佛语长者。<a id="a-TL"></a>死不可离。<a id="a-TM"></a>去不可追。<a id="a-TN"></a>长者白佛。<a id="a-TO"></a>此儿宿命罪福云何。<a id="a-TP"></a>佛言。<a id="a-TQ"></a>此儿前世。<a id="a-TR"></a>好喜布施尊敬于人。<a id="a-TS"></a>缘此福德生豪富家。<a id="a-TT"></a>喜猎伤害。<a id="a-TU"></a>令身命短。<a id="a-TV"></a>罪福随人如影随形。<a id="a-TW"></a>长者踊跃。<a id="a-TX"></a>逮得法忍。</p>
  <p data-pb></p>
  <h2 id="aTY">离着缘第六</h2>
  <p id="aTZ">如十住毗婆沙论云。<a id="a-Ta"></a>于此家中。<a id="a-Tb"></a>父母兄弟妻子眷属。<a id="a-Tc"></a>车马等物。<a id="a-Td"></a>增长贪求无有厌足。<a id="a-Te"></a>家是难满如海吞流。<a id="a-Tf"></a>家是无足如火焚薪。<a id="a-Tg"></a>家是无息觉观相续。<a id="a-Th"></a>家是苦性如怨诈亲。<a id="a-Ti"></a>家是障碍能妨圣道。<a id="a-Tj"></a>家是斗乱共相违诤。<a id="a-Tk"></a>家是多嗔诃责好丑。<a id="a-Tl"></a>家是无常虽久失坏。<a id="a-Tm"></a>家是众苦驰求守护。<a id="a-Tn"></a>家是疑处犹如怨贼。<a id="a-To"></a>家是颠倒贪着假名。<a id="a-Tp"></a>家是伎人种种妄饰。<a id="a-Tq"></a>家是变异会必离散。<a id="a-Tr"></a>家是假借无有实事。<a id="a-Ts"></a>家如眠梦富贵则失。<a id="a-Tt"></a>家如朝露须臾变灭。<a id="a-Tu"></a>家如蜜滴其味甚小。<a id="a-Tv"></a>家如棘丛欲刺伤人。<a id="a-Tw"></a>家如铁虫觉观常唼。<a id="a-Tx"></a>如是等患不可具述。<a id="a-Ty"></a>是故在家菩萨。<a id="a-Tz"></a>当如是观知其家过。<a id="a-U0"></a>在家妻子眷属奴婢财物等。<a id="a-U1"></a>不能作救作归。<a id="a-U2"></a>非我善友。<a id="a-U3"></a>是故宜当急离舍之。<a id="a-U4"></a>又无始已来一切众生于六道中。<a id="a-U5"></a>互为父子亲疏何定。<a id="a-U6"></a>故偈云。</p>
  <p id="aU7">无明蔽慧明　　数数生死中</p>
  <p id="aU8">往来多所作　　更互为父子</p>
  <p id="aU9">贪着世间乐　　不知有胜事</p>
  <p id="aUA">怨数为知识　　知识数为怨</p>
  <p id="aUB">是故我方便　　莫生憎爱心</p>
  <p id="aUC">若起憎爱心　　不能通达法</p>
  <p id="aUD">又大菩萨藏经云。<a id="a-UE"></a>舍利子。<a id="a-UF"></a>若有众生。<a id="a-UG"></a>味着男女妻妾诸女色欲。<a id="a-UH"></a>当知即是味着砾石之雹。<a id="a-UI"></a>即是味着利刀之刃。<a id="a-UJ"></a>即是味着大热铁丸。<a id="a-UK"></a>即是味着坐热铁床。<a id="a-UL"></a>即是味着热铁几蹬。<a id="a-UM"></a>舍利子。<a id="a-UN"></a>若有味着花鬘香涂。<a id="a-UO"></a>即是味着热铁花鬘亦是味着屎尿涂身。<a id="a-UP"></a>舍利子。<a id="a-UQ"></a>若有摄受居处舍宅。<a id="a-UR"></a>当知摄受大热铁瓮。<a id="a-US"></a>若有摄受奴婢作使。<a id="a-UT"></a>当知摄受地狱恶卒。<a id="a-UU"></a>若有摄受象马驼驴牛羊鸡豕。<a id="a-UV"></a>当知摄受地狱之中黑骏诸狗。<a id="a-UW"></a>又是摄百踰。<a id="a-UX"></a>缮那禁卫之卒。<a id="a-UY"></a>取要言之。<a id="a-UZ"></a>若有摄受妻妾男女诸女色欲。<a id="a-Ua"></a>当知即是摄受一切众苦忧愁悲恼之聚。<a id="a-Ub"></a>舍利子。<a id="a-Uc"></a>宁当依附千踰缮那量大热铁床。<a id="a-Ud"></a>是床极热遍热。<a id="a-Ue"></a>猛焰洞然。<a id="a-Uf"></a>于彼父母所给妻妾诸女色欲。<a id="a-Ug"></a>乃至不以染爱之心远观其相。<a id="a-Uh"></a>何况亲附抱持之者。<a id="a-Ui"></a>何以故。<a id="a-Uj"></a>舍利子。<a id="a-Uk"></a>当知妇人是众苦本。<a id="a-Ul"></a>是障碍本是杀害本。<a id="a-Um"></a>是系缚本。<a id="a-Un"></a>是忧愁本。<a id="a-Uo"></a>是怨对本。<a id="a-Up"></a>是生盲本。<a id="a-Uq"></a>当知妇人灭圣慧眼。<a id="a-Ur"></a>当知妇人如热铁花。<a id="a-Us"></a>散布于地足蹈其上。<a id="a-Ut"></a>当知妇人。<a id="a-Uu"></a>于诸邪性流布增长。<a id="a-Uv"></a>舍利子。<a id="a-Uw"></a>何因缘故。<a id="a-Ux"></a>名为妇人。<a id="a-Uy"></a>所言妇者。<a id="a-Uz"></a>名加重担。<a id="a-V0"></a>何以故。<a id="a-V1"></a>能使众生受重担故。<a id="a-V2"></a>能使众生持于重担有所行故。<a id="a-V3"></a>能使众生荷于重担遍周行故。<a id="a-V4"></a>能令众生于此重担心疲苦故。<a id="a-V5"></a>能令众生为于重担所煎迫故。<a id="a-V6"></a>能令众生为于重担所伤害故。<a id="a-V7"></a>舍利子。<a id="a-V8"></a>复以何缘。<a id="a-V9"></a>名之为妇。<a id="a-VA"></a>所言妇者。<a id="a-VB"></a>是诸众生所输委处。<a id="a-VC"></a>是贪爱奴所流没处。<a id="a-VD"></a>是顺妇者。<a id="a-VE"></a>所输税处。<a id="a-VF"></a>是妇媚者。<a id="a-VG"></a>所迷惑处。<a id="a-VH"></a>是妇胜者。<a id="a-VI"></a>所归投处。<a id="a-VJ"></a>是屈妇者。<a id="a-VK"></a>所凭仗处。<a id="a-VL"></a>妇自在者。<a id="a-VM"></a>所放逸处。<a id="a-VN"></a>为妇奴者。<a id="a-VO"></a>所疲苦处。<a id="a-VP"></a>随妇转者。<a id="a-VQ"></a>所倾仰处。<a id="a-VR"></a>舍利子。<a id="a-VS"></a>以如是等诸因缘故。<a id="a-VT"></a>名是诸处。<a id="a-VU"></a>以之为妇。</p>
  <p id="aVV">又杂阿含经云。<a id="a-VW"></a>尔时世尊告诸比丘。<a id="a-VX"></a>有三种子。<a id="a-VY"></a>何等为三。<a id="a-VZ"></a>有随生子。<a id="a-Va"></a>有胜生子。<a id="a-Vb"></a>有下生子。<a id="a-Vc"></a>何等为随生子。<a id="a-Vd"></a>谓子父母。<a id="a-Ve"></a>不杀不盗。<a id="a-Vf"></a>不淫不妄语。<a id="a-Vg"></a>不饮酒。<a id="a-Vh"></a>子亦随学不杀等。<a id="a-Vi"></a>是名随生子。<a id="a-Vj"></a>何等为胜生子。<a id="a-Vk"></a>若父母不受不杀等。<a id="a-Vl"></a>子能受不杀等。<a id="a-Vm"></a>是名胜生子。<a id="a-Vn"></a>云何下生子。<a id="a-Vo"></a>若子父母不受不杀等。<a id="a-Vp"></a>子亦不能受不杀等。<a id="a-Vq"></a>是名下生子。</p>
  <p data-pb></p>
  <h2 id="aVr">教诫缘第七</h2>
  <p id="aVs">如中阿含经云。<a id="a-Vt"></a>时有调马师。<a id="a-Vu"></a>名曰只尸。<a id="a-Vv"></a>来诣佛所稽首佛足。<a id="a-Vw"></a>退坐一面。<a id="a-Vx"></a>白佛言。<a id="a-Vy"></a>世尊。<a id="a-Vz"></a>我观世间甚为轻浅。<a id="a-W0"></a>犹如群马。<a id="a-W1"></a>世间唯我堪能调马。<a id="a-W2"></a>狂逸恶马。<a id="a-W3"></a>我作方便。<a id="a-W4"></a>须臾令彼态病悉现。<a id="a-W5"></a>随其态病方便调伏。<a id="a-W6"></a>佛告调马师。<a id="a-W7"></a>聚落主。<a id="a-W8"></a>汝以几种方便调伏于马。<a id="a-W9"></a>马师白佛言。<a id="a-WA"></a>有三种法。<a id="a-WB"></a>调伏恶马。<a id="a-WC"></a>何等为三。<a id="a-WD"></a>一者柔软。<a id="a-WE"></a>二者粗涩。<a id="a-WF"></a>三者柔软粗涩。<a id="a-WG"></a>佛告聚落主。<a id="a-WH"></a>汝以三种方便调马。<a id="a-WI"></a>犹不调者。<a id="a-WJ"></a>当如之何。<a id="a-WK"></a>马师白佛。<a id="a-WL"></a>遂不调者。<a id="a-WM"></a>便当杀之。<a id="a-WN"></a>所以者何。<a id="a-WO"></a>莫令辱我。<a id="a-WP"></a>调马师白佛言。<a id="a-WQ"></a>世尊。<a id="a-WR"></a>是无上调御丈夫。<a id="a-WS"></a>为以几种方便调御丈夫。<a id="a-WT"></a>佛告聚落主。<a id="a-WU"></a>我亦以三种方便调御丈夫。<a id="a-WV"></a>何等为三。<a id="a-WW"></a>一者一向柔软。<a id="a-WX"></a>二者一向粗涩。<a id="a-WY"></a>三者柔软粗涩。<a id="a-WZ"></a>佛告聚落主。<a id="a-Wa"></a>所谓一向柔软者。<a id="a-Wb"></a>如汝所说。<a id="a-Wc"></a>此是身善行。<a id="a-Wd"></a>此是身善行报。<a id="a-We"></a>此是口意善行。<a id="a-Wf"></a>此是口意善行报。<a id="a-Wg"></a>是名天。<a id="a-Wh"></a>是名人。<a id="a-Wi"></a>是名善趣化生。<a id="a-Wj"></a>是名涅槃。<a id="a-Wk"></a>是为柔软。<a id="a-Wl"></a>第二一向粗涩者。<a id="a-Wm"></a>如汝所说。<a id="a-Wn"></a>是身恶行。<a id="a-Wo"></a>是身恶行报。<a id="a-Wp"></a>是口意恶行。<a id="a-Wq"></a>是口意恶行报。<a id="a-Wr"></a>是名地狱。<a id="a-Ws"></a>是名畜生。<a id="a-Wt"></a>是名饿鬼。<a id="a-Wu"></a>是名恶趣。<a id="a-Wv"></a>是名堕恶趣。<a id="a-Ww"></a>是名如来粗涩教也。</p>
  <p id="aWx">第三彼柔软粗涩俱者。<a id="a-Wy"></a>谓如来有时说身善行。<a id="a-Wz"></a>有时说身善行报。<a id="a-X0"></a>有时说口意善行。<a id="a-X1"></a>有时说口意善行报。<a id="a-X2"></a>有时说身恶行。<a id="a-X3"></a>有时说身恶行报。<a id="a-X4"></a>有时说口意恶行。<a id="a-X5"></a>有时说口意恶行报。<a id="a-X6"></a>如是名天。<a id="a-X7"></a>如是名人。<a id="a-X8"></a>如是名善趣。<a id="a-X9"></a>如是名涅槃。<a id="a-XA"></a>如是名地狱。<a id="a-XB"></a>如是名畜生饿鬼。<a id="a-XC"></a>如是名恶趣。<a id="a-XD"></a>如是名堕恶趣。<a id="a-XE"></a>是名如来柔软粗涩教。<a id="a-XF"></a>调马师白佛言。<a id="a-XG"></a>世尊。<a id="a-XH"></a>若以三种方便。<a id="a-XI"></a>调伏众生。<a id="a-XJ"></a>有不调者。<a id="a-XK"></a>当如之何。<a id="a-XL"></a>佛告聚落主。<a id="a-XM"></a>亦当杀之。<a id="a-XN"></a>所以者何。<a id="a-XO"></a>莫令辱我。<a id="a-XP"></a>调马师白佛言。<a id="a-XQ"></a>若杀生者。<a id="a-XR"></a>于世尊法为不清净。<a id="a-XS"></a>世尊法中亦不杀生。<a id="a-XT"></a>而今言杀。<a id="a-XU"></a>其义云何。<a id="a-XV"></a>佛告聚落主。<a id="a-XW"></a>如来法中亦不杀生。<a id="a-XX"></a>然如来法中。<a id="a-XY"></a>以三种教授。<a id="a-XZ"></a>不调伏者。<a id="a-Xa"></a>不复与语不教不诫。<a id="a-Xb"></a>岂非死耶。<a id="a-Xc"></a>调马师白佛。<a id="a-Xd"></a>实尔世尊。<a id="a-Xe"></a>不复与语。<a id="a-Xf"></a>永不教诫。<a id="a-Xg"></a>真为死也。<a id="a-Xh"></a>以是之故。<a id="a-Xi"></a>我从今日离诸恶不善业也。<a id="a-Xj"></a>闻佛所说欢喜而去。</p>
  <p id="aXk">又法句喻经云。<a id="a-Xl"></a>佛问象师。<a id="a-Xm"></a>调象之法有几。<a id="a-Xn"></a>答曰。<a id="a-Xo"></a>有三。<a id="a-Xp"></a>何谓为三。<a id="a-Xq"></a>一者刚钩钩口着其羁靽。<a id="a-Xr"></a>二者减食常令饥瘦。<a id="a-Xs"></a>三者捶杖加其楚痛。<a id="a-Xt"></a>由铁钩钩口故。<a id="a-Xu"></a>以制强口。<a id="a-Xv"></a>由不与食饮故。<a id="a-Xw"></a>以制身犷。<a id="a-Xx"></a>由加捶杖故。<a id="a-Xy"></a>以伏其心。<a id="a-Xz"></a>佛告居士。<a id="a-Y0"></a>吾亦有三。<a id="a-Y1"></a>用调一切。<a id="a-Y2"></a>亦以自调。<a id="a-Y3"></a>得至无为。<a id="a-Y4"></a>一者以至诚故。<a id="a-Y5"></a>制御口患。<a id="a-Y6"></a>二者慈贞故。<a id="a-Y7"></a>伏身刚强。<a id="a-Y8"></a>三者以智慧故。<a id="a-Y9"></a>灭意痴盖。<a id="a-YA"></a>持是三事。<a id="a-YB"></a>度脱一切离三恶道。<a id="a-YC"></a>又阎罗王五使经云。<a id="a-YD"></a>佛告诸比丘。<a id="a-YE"></a>人生世间。<a id="a-YF"></a>不孝父母。<a id="a-YG"></a>不敬沙门。<a id="a-YH"></a>不行仁义。<a id="a-YI"></a>不学经戒。<a id="a-YJ"></a>不畏后世者。<a id="a-YK"></a>其人身死当堕地狱。<a id="a-YL"></a>主者持行。<a id="a-YM"></a>白阎罗王。<a id="a-YN"></a>言其过恶。<a id="a-YO"></a>此人不孝。<a id="a-YP"></a>种种诸过。<a id="a-YQ"></a>无有福德。<a id="a-YR"></a>不恐畏死。<a id="a-YS"></a>唯王受罚。<a id="a-YT"></a>阎罗王常先安徐然以正语。<a id="a-YU"></a>为现五使者而问言。</p>
  <p id="aYV">第一汝不见。<a id="a-YW"></a>世人始为婴儿。<a id="a-YX"></a>强卧屎尿不能自护。<a id="a-YY"></a>口不知言不知好恶。<a id="a-YZ"></a>汝见以不。<a id="a-Ya"></a>人答已见。<a id="a-Yb"></a>王言。<a id="a-Yc"></a>汝自谓不如是。<a id="a-Yd"></a>然人神从彼。<a id="a-Ye"></a>终即有生。<a id="a-Yf"></a>虽尚未见。<a id="a-Yg"></a>常当为善自端三业。<a id="a-Yh"></a>奈何放心快志造过。<a id="a-Yi"></a>罪人答言。<a id="a-Yj"></a>愚暗不知。<a id="a-Yk"></a>王言。<a id="a-Yl"></a>汝自愚痴。<a id="a-Ym"></a>纵逸作恶。<a id="a-Yn"></a>非是父母师长君天沙门道人等过也。<a id="a-Yo"></a>罪自由汝。<a id="a-Yp"></a>岂得不乐今当受之。<a id="a-Yq"></a>是为阎王现第一天使也。</p>
  <p id="aYr">第二阎王复问。<a id="a-Ys"></a>子为人时。<a id="a-Yt"></a>天使次到。<a id="a-Yu"></a>汝能觉不。<a id="a-Yv"></a>人答不觉。<a id="a-Yw"></a>王曰。<a id="a-Yx"></a>汝不见世人年老发白齿落。<a id="a-Yy"></a>羸瘦偻步低行。<a id="a-Yz"></a>起居住杖不能以不。<a id="a-Z0"></a>人答有是。<a id="a-Z1"></a>王曰。<a id="a-Z2"></a>汝谓独免可得不老。<a id="a-Z3"></a>凡人已生。<a id="a-Z4"></a>法皆老耄。<a id="a-Z5"></a>常当为善端身口心奉行经戒。<a id="a-Z6"></a>奈何自恣。<a id="a-Z7"></a>人答。<a id="a-Z8"></a>愚痴故尔。<a id="a-Z9"></a>王曰。<a id="a-ZA"></a>汝自以愚痴作恶。<a id="a-ZB"></a>非是父母君天沙门道人过也。<a id="a-ZC"></a>罪自由汝。<a id="a-ZD"></a>岂得不乐今当受之。<a id="a-ZE"></a>是为阎王现第二天使也。</p>
  <p id="aZF">第三阎王复问。<a id="a-ZG"></a>子为人时。<a id="a-ZH"></a>岂不见世间男女。<a id="a-ZI"></a>身有疾病。<a id="a-ZJ"></a>身体苦痛。<a id="a-ZK"></a>坐起不安。<a id="a-ZL"></a>命近忧促。<a id="a-ZM"></a>众医不疗不。<a id="a-ZN"></a>人答言有。<a id="a-ZO"></a>王曰。<a id="a-ZP"></a>汝可得不病耶人生既老。<a id="a-ZQ"></a>法皆当病。<a id="a-ZR"></a>闻身强健。<a id="a-ZS"></a>当勉为善奉行经戒端身口意。<a id="a-ZT"></a>奈何自恣。<a id="a-ZU"></a>人答。<a id="a-ZV"></a>愚暗故尔。<a id="a-ZW"></a>王曰。<a id="a-ZX"></a>汝自以为愚作恶。<a id="a-ZY"></a>非关父母君天沙门道人过也。<a id="a-ZZ"></a>罪自由汝。<a id="a-Za"></a>岂得不乐今当受之。<a id="a-Zb"></a>是为阎王现第三天使也。</p>
  <p id="aZc">第四阎王复问。<a id="a-Zd"></a>子为人时。<a id="a-Ze"></a>岂不见世间诸死亡者。<a id="a-Zf"></a>或藏其尸。<a id="a-Zg"></a>或弃捐之。<a id="a-Zh"></a>至于七日肌肉坏败。<a id="a-Zi"></a>狐狸百鸟皆就食之。<a id="a-Zj"></a>凡人已死。<a id="a-Zk"></a>身恶腐烂。<a id="a-Zl"></a>汝岂不见。<a id="a-Zm"></a>人答言有。<a id="a-Zn"></a>王曰。<a id="a-Zo"></a>汝谓独免可得不死耶。<a id="a-Zp"></a>凡人已生。<a id="a-Zq"></a>法皆当死。<a id="a-Zr"></a>闻在世间。<a id="a-Zs"></a>常为善事。<a id="a-Zt"></a>敕身口意奉行经戒。<a id="a-Zu"></a>奈何自恣。<a id="a-Zv"></a>人答。<a id="a-Zw"></a>愚暗故尔。<a id="a-Zx"></a>王曰。<a id="a-Zy"></a>汝自作恶。<a id="a-Zz"></a>非是父母君天沙门道人过也。<a id="a-a0"></a>罪自由汝。<a id="a-a1"></a>岂得不乐尔当受之。<a id="a-a2"></a>是为阎王现第四天使也。</p>
  <p id="aa3">第五阎王复问。<a id="a-a4"></a>子为人时。<a id="a-a5"></a>岂不见世间弊人恶子。<a id="a-a6"></a>为吏所捕。<a id="a-a7"></a>取案官所。<a id="a-a8"></a>刑法加之。<a id="a-a9"></a>或断手足。<a id="a-aA"></a>或削耳鼻。<a id="a-aB"></a>或烧其形。<a id="a-aC"></a>悬头日炙。<a id="a-aD"></a>或屠割支解。<a id="a-aE"></a>种种毒痛不。<a id="a-aF"></a>人答言有。<a id="a-aG"></a>王曰。<a id="a-aH"></a>汝谓为恶独可脱耶。<a id="a-aI"></a>眼见世间罪福分明。<a id="a-aJ"></a>何不守善敕身口意奉行经戒。<a id="a-aK"></a>云何自快人答。<a id="a-aL"></a>愚暗故尔。<a id="a-aM"></a>王曰。<a id="a-aN"></a>汝自用心作不忠正。<a id="a-aO"></a>非是父母君天沙门道人过也。<a id="a-aP"></a>今是殃罪要当自受。<a id="a-aQ"></a>是为阎王现第五天使也。<a id="a-aR"></a>佛说经已。<a id="a-aS"></a>诸弟子等。<a id="a-aT"></a>皆受教诫。<a id="a-aU"></a>各前作礼。<a id="a-aV"></a>欢喜奉行。</p>
  <p id="aaW">又大法句经偈云。</p>
  <p id="aaX">虽诵千言　　不行何益　　不如一闻</p>
  <p id="aaY">勤修得益　　虽诵千言　　句义不正</p>
  <p id="aaZ">不如一要　　闻可灭意　　虽诵千言</p>
  <p id="aaa">不义何益　　不如一义　　闻行得度</p>
  <p id="aab">虽诵千言　　不敬何益　　不如一行</p>
  <p id="aac">欣乐奉修　　虽诵千言　　我心不灭</p>
  <p id="aad">不如一句　　舍憍放逸　　虽诵千言</p>
  <p id="aae">求名逾着　　不如一说　　弃执离着</p>
  <p id="aaf">虽诵千言　　不欲除罪　　不如一文</p>
  <p id="aag">去离生死　　虽诵千言　　色情逾固</p>
  <p id="aah">不如一解　　心境忘怀　　虽诵千言</p>
  <p id="aai">不求出世　　不如一悟　　绝离三界</p>
  <p id="aaj">虽诵千言　　不存悲智　　不如一听</p>
  <p id="aak">自他两利　　人寿百岁　　悭贪逾盛</p>
  <p id="aal">不如一日　　割舍财色　　人寿百岁</p>
  <p id="aam">乐不持戒　　不如一日　　净心守戒</p>
  <p id="aan">人寿百岁　　多忿不忍　　不如一日</p>
  <p id="aao">含喜不嗔　　人寿百岁　　怠惰不勤</p>
  <p id="aap">不如一日　　策励身心　　人寿百岁</p>
  <p id="aaq">情欣放逸　　不如一日　　归心空寂</p>
  <p id="aar">人寿百岁　　昏暗识心　　不如一日</p>
  <p id="aas">洞悟无明　　人寿百岁　　拙御身心</p>
  <p id="aat">不如一日　　巧便运致　　人寿百岁</p>
  <p id="aau">常怀怯弱　　不如一日　　勇猛慧力</p>
  <p id="aav">人寿百岁　　不起善愿　　不如一日</p>
  <p id="aaw">发行四弘　　人寿百岁　　不生一智</p>
  <p id="aax">不如一日　　慧性聪利</p>
  <p id="aay">杂阿含经。<a id="a-az"></a>诸天说偈云。</p>
  <p id="ab0">士夫生世间　　斧在口中生</p>
  <p id="ab1">还自斩其身　　斯由其恶言</p>
  <p id="ab2">应毁便称誉　　应誉而更毁</p>
  <p id="ab3">其罪口中生　　死则堕恶道</p>
  <p id="ab4">颂曰。</p>
  <p id="ab5">建志诫心愚　　高慕欣明俦</p>
  <p id="ab6">相与立弘誓　　舍俗慕闲丘</p>
  <p id="ab7">萧散人物外　　晃朗免绸缪</p>
  <p id="ab8">寂寂求届真　　亹亹励心柔</p>
  <p id="ab9">警策修三业　　激切澄四流</p>
  <p id="abA">兴心愿弘誓　　救溺运慈舟</p>
  <p id="abB">嘉期归妙觉　　善会涅槃修</p>
  <p id="abC">存心八正道　　立志三祇休</p>
 </body>
</html>