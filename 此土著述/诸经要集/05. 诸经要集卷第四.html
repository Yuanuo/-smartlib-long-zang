<!doctype html>
<html id="z3IBWlD1S4" data-ver="2211">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第四</h1>
  <h2 id="a2">入道部第四(此有四缘) 呗赞部第五 香灯部第六</h2>
  <p id="a3">述意缘 欣厌缘 出家缘 引证缘。</p>
  <p data-pb></p>
  <h2 id="a4">述意缘第一</h2>
  <p id="a5">以因缘假有。<a id="a-6"></a>众生之滞根。<a id="a-7"></a>法本不然。<a id="a-8"></a>至人之妙理。<a id="a-9"></a>是以三界六趣。<a id="a-A"></a>造业障而自迷。<a id="a-B"></a>八解十智。<a id="a-C"></a>尊归宗而虚豁。<a id="a-D"></a>所以能仁大师。<a id="a-E"></a>随缘布教。<a id="a-F"></a>愍焰宅之既焚。<a id="a-G"></a>伤欲流之永雾。<a id="a-H"></a>托白净之宫。<a id="a-I"></a>现黄金之色。<a id="a-J"></a>居兹三惑。<a id="a-K"></a>示画箧之非真。<a id="a-L"></a>出彼四门。<a id="a-M"></a>厌浮云之易灭。<a id="a-N"></a>自嗟人代漂忽若此。<a id="a-O"></a>于是天王捧白马而逾城。<a id="a-P"></a>给使持宝冠而诣阙。<a id="a-Q"></a>脱屣寻真。<a id="a-R"></a>其于斯矣。<a id="a-S"></a>虽复奏代箫史。<a id="a-T"></a>周时子晋。<a id="a-U"></a>许由洗耳于箕山。<a id="a-V"></a>庄周曳尾于濮水。<a id="a-W"></a>方兹去俗。<a id="a-X"></a>何其蔑哉。<a id="a-Y"></a>致使慕其德者。<a id="a-Z"></a>断恶以立身。<a id="a-a"></a>钦其风者洁己而修善。<a id="a-b"></a>毁形以成其志。<a id="a-c"></a>故弃须发美容。<a id="a-d"></a>变俗以会其道。<a id="a-e"></a>故去轮王华服。<a id="a-f"></a>虽形阙奉亲。<a id="a-g"></a>而内怀其孝。<a id="a-h"></a>礼乖事主。<a id="a-i"></a>而心戢其恩。<a id="a-j"></a>泽被怨亲。<a id="a-k"></a>以成大顺。<a id="a-l"></a>福沾幽显。<a id="a-m"></a>岂拘小违。<a id="a-n"></a>上智之人。<a id="a-o"></a>依佛语故为益。<a id="a-p"></a>下凡之类。<a id="a-q"></a>亏圣教故为损。<a id="a-r"></a>惩恶则滥者自新。<a id="a-s"></a>进善则通人感化。<a id="a-t"></a>所以仙林始抽簪之地。<a id="a-u"></a>禅河起苦行之迹。<a id="a-v"></a>沐金躯之净水。<a id="a-w"></a>游道场之吉树食假献糜。<a id="a-x"></a>座因施草。<a id="a-y"></a>于是十力智圆。<a id="a-z"></a>六通神足。<a id="a-10"></a>魔兵席卷。<a id="a-11"></a>大觉道成也。</p>
  <h2 id="a12">欣厌缘第二</h2>
  <p id="a13">如文殊问经云。<a id="a-14"></a>佛告文殊师利。<a id="a-15"></a>一切诸功德不与出家心等。<a id="a-16"></a>何以故。<a id="a-17"></a>住家者无量过患故。<a id="a-18"></a>出家者无量功德故住家者有障碍。<a id="a-19"></a>出家者无障碍。<a id="a-1A"></a>住家者是尘垢处。<a id="a-1B"></a>出家者是无尘垢处。<a id="a-1C"></a>住家者溺欲淤泥。<a id="a-1D"></a>出家者出欲淤泥。<a id="a-1E"></a>住家者随愚人法。<a id="a-1F"></a>出家者远愚人法。<a id="a-1G"></a>住家者不得正命。<a id="a-1H"></a>出家者得其正命。<a id="a-1I"></a>住家者是忧悲恼处。<a id="a-1J"></a>出家者是欢喜处。<a id="a-1K"></a>住家者是结缚处。<a id="a-1L"></a>出家者是解脱处。<a id="a-1M"></a>住家者是伤害处。<a id="a-1N"></a>出家者非伤害处。<a id="a-1O"></a>住家者有贪利苦。<a id="a-1P"></a>出家者无贪利苦。<a id="a-1Q"></a>住家者是愦闹处。<a id="a-1R"></a>出家者是寂静处。<a id="a-1S"></a>住家者是下贱处。<a id="a-1T"></a>出家者是高胜处。<a id="a-1U"></a>住家者为烦恼所烧。<a id="a-1V"></a>出家者灭烦恼火。<a id="a-1W"></a>住家者常为他人。<a id="a-1X"></a>出家者常为自身。<a id="a-1Y"></a>住家者以苦为乐。<a id="a-1Z"></a>出家者出离为乐。<a id="a-1a"></a>住家者增长棘刺。<a id="a-1b"></a>出家者能灭棘刺。<a id="a-1c"></a>住家者成就小法。<a id="a-1d"></a>出家者成就大法。<a id="a-1e"></a>住家者无法用。<a id="a-1f"></a>出家者有法用。<a id="a-1g"></a>住家者为三乘毁訾。<a id="a-1h"></a>出家者为三乘称叹。<a id="a-1i"></a>住家者不知足。<a id="a-1j"></a>出家者常知足。<a id="a-1k"></a>住家者魔王爱念。<a id="a-1l"></a>出家者令魔恐怖。<a id="a-1m"></a>住家者多放逸。<a id="a-1n"></a>出家者无放逸。<a id="a-1o"></a>住家者为人仆使。<a id="a-1p"></a>出家者为仆使主。<a id="a-1q"></a>住家者是黑暗处。<a id="a-1r"></a>出家者是光明处。<a id="a-1s"></a>住家者增长憍慢处出家者灭憍慢处。<a id="a-1t"></a>住家者少果报。<a id="a-1u"></a>出家者多果报。<a id="a-1v"></a>住家者多谄曲。<a id="a-1w"></a>出家者心质直。<a id="a-1x"></a>住家者常有忧苦。<a id="a-1y"></a>出家者常怀喜乐。<a id="a-1z"></a>住家者是欺诳法。<a id="a-20"></a>出家者是真寂法。<a id="a-21"></a>住家者多散乱。<a id="a-22"></a>出家者无散乱。<a id="a-23"></a>住家者是流转处。<a id="a-24"></a>出家者非流转处。<a id="a-25"></a>住家者如毒药。<a id="a-26"></a>出家者如甘露。<a id="a-27"></a>住家者失内思惟。<a id="a-28"></a>出家者得内思惟。<a id="a-29"></a>住家者无归依处。<a id="a-2A"></a>出家者有归依处。<a id="a-2B"></a>住家者多有嗔恚。<a id="a-2C"></a>出家者多行慈悲。<a id="a-2D"></a>住家者有重担。<a id="a-2E"></a>出家者舍重担。<a id="a-2F"></a>住家者有罪过。<a id="a-2G"></a>出家者无罪过。<a id="a-2H"></a>住家者流转生死。<a id="a-2I"></a>出家者有其齐限。<a id="a-2J"></a>住家者以财物为宝。<a id="a-2K"></a>出家者以功德为宝。<a id="a-2L"></a>住家者随流生死。<a id="a-2M"></a>出家者逆流生死。<a id="a-2N"></a>住家者是烦恼大海。<a id="a-2O"></a>出家者是大舟航。<a id="a-2P"></a>住家者为缠所缚。<a id="a-2Q"></a>出家者离于缠缚。<a id="a-2R"></a>住家者为国王教诫。<a id="a-2S"></a>出家者为佛法教诫。<a id="a-2T"></a>住家者伴侣易得。<a id="a-2U"></a>出家者伴侣难得住。<a id="a-2V"></a>家者伤害为胜。<a id="a-2W"></a>出家者摄受为胜。<a id="a-2X"></a>住家者增长烦恼。<a id="a-2Y"></a>出家者。<a id="a-2Z"></a>出离烦恼。<a id="a-2a"></a>住家者如住刺林。<a id="a-2b"></a>出家者出刺林。<a id="a-2c"></a>文殊师利。<a id="a-2d"></a>若我毁呰住家。<a id="a-2e"></a>赞叹出家。<a id="a-2f"></a>言满虚空说犹无尽。<a id="a-2g"></a>此谓住家过患出家功德也。</p>
  <p id="a2h">又涅槃经云。<a id="a-2i"></a>在家迫迮犹如牢狱。<a id="a-2j"></a>一切烦恼因之而生。<a id="a-2k"></a>出家宽廓犹如虚空。<a id="a-2l"></a>一切善法因之增长。<a id="a-2m"></a>在家之人内则忧念妻儿。<a id="a-2n"></a>外则王役驱驰。<a id="a-2o"></a>若富贵高胜则放逸纵情。<a id="a-2p"></a>贫苦下贱则饥寒失志。<a id="a-2q"></a>公私扰扰昼夜孜孜。<a id="a-2r"></a>众务牵缠何暇修道。</p>
  <p id="a2s">又郁伽长者经云。<a id="a-2t"></a>在家之人多诸烦恼。<a id="a-2u"></a>父母妻子恩爱所系。<a id="a-2v"></a>常思财色贪求无厌。<a id="a-2w"></a>少得守护。<a id="a-2x"></a>多诸忧虑。<a id="a-2y"></a>流转六趣违离佛法。<a id="a-2z"></a>当作怨家恶知识想。<a id="a-30"></a>应厌家活生出家心。<a id="a-31"></a>无有在家修集无上菩提之道。<a id="a-32"></a>皆因出家得无上道。</p>
  <p id="a33">又出家功德经云。<a id="a-34"></a>若放男女奴婢人民出家。<a id="a-35"></a>功德无量。<a id="a-36"></a>譬天下满中罗汉百岁供养。<a id="a-37"></a>不如有人为涅槃故。<a id="a-38"></a>一日一夜出家受戒功德无量。<a id="a-39"></a>又如起七宝塔高至三十三天。<a id="a-3A"></a>不如出家功德。<a id="a-3B"></a>又大缘经云。<a id="a-3C"></a>以一日夜出家故。<a id="a-3D"></a>二十劫不堕三恶道。<a id="a-3E"></a>又僧祇律云。<a id="a-3F"></a>以一日夜出家修梵行者。<a id="a-3G"></a>离六百六千六十岁三涂苦。<a id="a-3H"></a>又出家功德经云。<a id="a-3I"></a>若为出家。<a id="a-3J"></a>苦作留碍抑制此人。<a id="a-3K"></a>即断佛种诸恶集身。<a id="a-3L"></a>犹如大海。<a id="a-3M"></a>现得癞病。<a id="a-3N"></a>死入黑闇地狱无有出期。<a id="a-3O"></a>又迦葉经云。<a id="a-3P"></a>尔时大王太子闻出家功德甚深。<a id="a-3Q"></a>并皆发心出家已。<a id="a-3R"></a>四天下中无一众生在家者。<a id="a-3S"></a>皆悉发心愿求出家。<a id="a-3T"></a>彼诸众生既出家已。<a id="a-3U"></a>不须种殖其地。<a id="a-3V"></a>自然生诸糠米。<a id="a-3W"></a>诸树自然生诸衣服。<a id="a-3X"></a>一切诸天供侍给使。<a id="a-3Y"></a>又佛藏经云。<a id="a-3Z"></a>当一心行道随顺法行。<a id="a-3a"></a>勿念衣食。<a id="a-3b"></a>有所须者。<a id="a-3c"></a>如来白毫相中一分。<a id="a-3d"></a>供诸末代一切出家弟子。<a id="a-3e"></a>亦不能尽。<a id="a-3f"></a>又贤愚经云。<a id="a-3g"></a>如百盲人有一明医。<a id="a-3h"></a>能理其目一时明见。<a id="a-3i"></a>又有百人罪应挑眼。<a id="a-3j"></a>一人有力能救其罪。<a id="a-3k"></a>令不失目。<a id="a-3l"></a>此之二人福虽无量。<a id="a-3m"></a>犹不如听人出家。<a id="a-3n"></a>及自出家其德弘大。</p>
  <p data-pb></p>
  <h2 id="a3o">出家缘第三</h2>
  <p id="a3p">初欲出家。<a id="a-3q"></a>依律先请二师。<a id="a-3r"></a>一是和上。<a id="a-3s"></a>二是阿阇梨(请法如律)萨婆多论云。<a id="a-3t"></a>若先请和上。<a id="a-3u"></a>受十戒时。<a id="a-3v"></a>和上不现前不得十戒。<a id="a-3w"></a>若闻知死受戒不得。<a id="a-3x"></a>若不闻死受戒得成。<a id="a-3y"></a>阇梨应同。<a id="a-3z"></a>又清信士度人经云。<a id="a-40"></a>若欲剃发。<a id="a-41"></a>先于落发处香汤洒地。<a id="a-42"></a>周圆七尺内。<a id="a-43"></a>四角悬幡安一高座。<a id="a-44"></a>拟出家者坐。<a id="a-45"></a>复施二胜座拟二师坐。<a id="a-46"></a>欲出家者着本俗服。<a id="a-47"></a>辞拜父母尊亲等讫。<a id="a-48"></a>口说偈言。</p>
  <p id="a49">流转三界中　　恩爱不能脱</p>
  <p id="a4A">弃恩入无为　　真实报恩者</p>
  <p id="a4B">说此偈已脱去俗服。<a id="a-4C"></a>善见论云。<a id="a-4D"></a>应以香汤洗浴。<a id="a-4E"></a>除白衣气。<a id="a-4F"></a>度人经云。<a id="a-4G"></a>虽着出家衣。<a id="a-4H"></a>止得着泥洹僧及僧祇支。<a id="a-4I"></a>未得着袈裟。<a id="a-4J"></a>入道场时。<a id="a-4K"></a>应来至和上前胡跪。<a id="a-4L"></a>和上应生儿想。<a id="a-4M"></a>不得生恶贱心。<a id="a-4N"></a>弟子于师应生父想。<a id="a-4O"></a>尊重供养。<a id="a-4P"></a>和上为种种说法诫勖其心已。<a id="a-4Q"></a>来向阇梨前坐。<a id="a-4R"></a>善见论云。<a id="a-4S"></a>以香汤灌顶上。<a id="a-4T"></a>说偈赞云。</p>
  <p id="a4U">善哉大丈夫　　能了世无常</p>
  <p id="a4V">舍俗趣泥洹　　希有难思议</p>
  <p id="a4W">说此偈已。<a id="a-4X"></a>教礼十方佛竟。<a id="a-4Y"></a>复说偈赞云。</p>
  <p id="a4Z">归依大世尊　　能度三有苦</p>
  <p id="a4a">亦愿诸众生　　普入无为乐</p>
  <p id="a4b">说此偈已。<a id="a-4c"></a>然后阇梨乃为剃发。<a id="a-4d"></a>度人经云。<a id="a-4e"></a>为剃发时。<a id="a-4f"></a>傍人为诵出家呗云。</p>
  <p id="a4g">毁形守志节　　割爱无所亲</p>
  <p id="a4h">弃家弘圣道　　愿度一切人</p>
  <p id="a4i">与剃发时。<a id="a-4j"></a>当顶留五三发。<a id="a-4k"></a>来至和上前胡跪。<a id="a-4l"></a>和上问言。<a id="a-4m"></a>今为汝除去顶发许不。<a id="a-4n"></a>答言好。<a id="a-4o"></a>然后和上为着袈裟。<a id="a-4p"></a>当正着时。<a id="a-4q"></a>依善见论复说偈赞云。</p>
  <p id="a4r">大哉解脱服　　无相福田衣</p>
  <p id="a4s">披奉如戒行　　广度诸众生</p>
  <p id="a4t">依度人经云。<a id="a-4u"></a>既着袈裟已礼佛。<a id="a-4v"></a>行道道俗从后绕三匝已。<a id="a-4w"></a>复自说偈。<a id="a-4x"></a>生庆荷意云。</p>
  <p id="a4y">遇哉值佛者　　何人谁不喜</p>
  <p id="a4z">福愿与时会　　我今获法利</p>
  <p id="a50">行道匝已。<a id="a-51"></a>又礼大众及二师竟。<a id="a-52"></a>然后在下行坐。<a id="a-53"></a>受六亲拜荷。<a id="a-54"></a>出家离俗意心怀欢喜。<a id="a-55"></a>父母诸亲皆为作礼。<a id="a-56"></a>悦其道意。<a id="a-57"></a>应中前剃发最好。<a id="a-58"></a>令及得斋。<a id="a-59"></a>依毗尼母论云。<a id="a-5A"></a>剃发着袈裟已。<a id="a-5B"></a>然后和上为受三归五戒等(自外法用不可具述临时斟酌生善弥胜)</p>
  <p data-pb></p>
  <h2 id="a5C">引证缘第四</h2>
  <p id="a5D">如杂宝藏经云。<a id="a-5E"></a>昔有一妇女端正殊妙。<a id="a-5F"></a>于外道法中出家修道。<a id="a-5G"></a>时人问言。<a id="a-5H"></a>颜貌如是应当在俗。<a id="a-5I"></a>何故出家。<a id="a-5J"></a>女人答言。<a id="a-5K"></a>如我今日非不端正。<a id="a-5L"></a>但以小来厌恶淫欲。<a id="a-5M"></a>今故出家。<a id="a-5N"></a>我在家时。<a id="a-5O"></a>以端正故早蒙处分。<a id="a-5P"></a>早生男儿。<a id="a-5Q"></a>儿遂长大端正无比。<a id="a-5R"></a>转觉羸损如似病者。<a id="a-5S"></a>我即问儿病之由状。<a id="a-5T"></a>儿不肯道。<a id="a-5U"></a>为问不止。<a id="a-5V"></a>儿不获已而语母言。<a id="a-5W"></a>我止不道恐命不全。<a id="a-5X"></a>正欲具道无颜之甚。<a id="a-5Y"></a>即语母言。<a id="a-5Z"></a>我欲得母以私情欲。<a id="a-5a"></a>以不得故。<a id="a-5b"></a>是以病耳。<a id="a-5c"></a>母即语言。<a id="a-5d"></a>自古已来何有此事。<a id="a-5e"></a>复自念言。<a id="a-5f"></a>我若不从儿或能死。<a id="a-5g"></a>今宁违理以存儿命。<a id="a-5h"></a>即便唤儿欲从其意。<a id="a-5i"></a>儿将上床地即劈裂。<a id="a-5j"></a>我子即时生身陷入地狱。<a id="a-5k"></a>我即惊怖以手挽儿。<a id="a-5l"></a>捉得儿发。<a id="a-5m"></a>而我儿发。<a id="a-5n"></a>今日犹故在我怀中。<a id="a-5o"></a>感切是事。<a id="a-5p"></a>是故出家。</p>
  <p id="a5q">又智度论云。<a id="a-5r"></a>佛法中出家人。<a id="a-5s"></a>虽破戒堕罪。<a id="a-5t"></a>罪毕得解脱。<a id="a-5u"></a>如优钵罗华比丘尼本生经中说。<a id="a-5v"></a>佛在世时此比丘尼。<a id="a-5w"></a>得六神通获阿罗汉果。<a id="a-5x"></a>入贵人舍常赞出家法。<a id="a-5y"></a>语诸贵人妇女言。<a id="a-5z"></a>姊妹可出家。<a id="a-60"></a>诸贵妇女言。<a id="a-61"></a>我等少壮容色盛美。<a id="a-62"></a>持戒为难。<a id="a-63"></a>或当破戒。<a id="a-64"></a>比丘尼言。<a id="a-65"></a>破戒便破但出家。<a id="a-66"></a>问言。<a id="a-67"></a>破戒当堕地狱。<a id="a-68"></a>云何可破。<a id="a-69"></a>答言。<a id="a-6A"></a>堕地狱便堕。<a id="a-6B"></a>诸贵妇女笑之言。<a id="a-6C"></a>地狱受罪云何可堕。<a id="a-6D"></a>比丘尼言。<a id="a-6E"></a>我自忆念。<a id="a-6F"></a>本宿世时作戏女。<a id="a-6G"></a>着种种衣服而说杂语。<a id="a-6H"></a>或时着比丘尼衣。<a id="a-6I"></a>以为戏笑。<a id="a-6J"></a>以是因缘故。<a id="a-6K"></a>迦葉佛时作比丘尼。<a id="a-6L"></a>自恃贵姓端正。<a id="a-6M"></a>心生憍慢而破禁戒。<a id="a-6N"></a>故堕地狱受种种罪。<a id="a-6O"></a>受罪毕竟值释迦牟尼佛。<a id="a-6P"></a>出家得阿罗汉道。<a id="a-6Q"></a>虽复破戒可得道果。<a id="a-6R"></a>复次如佛在只桓。<a id="a-6S"></a>有一醉婆罗门。<a id="a-6T"></a>来到佛所求作比丘。<a id="a-6U"></a>佛敕阿难与剃头着法衣。<a id="a-6V"></a>醉酒既醒。<a id="a-6W"></a>惊怖己身忽为比丘。<a id="a-6X"></a>即便走去。<a id="a-6Y"></a>诸比丘问佛。<a id="a-6Z"></a>何以听此醉婆罗门作比丘。<a id="a-6a"></a>佛言。<a id="a-6b"></a>此婆罗门无量劫中。<a id="a-6c"></a>都无出家心。<a id="a-6d"></a>今因醉故暂发微心。<a id="a-6e"></a>以此因缘故后当出家得道。<a id="a-6f"></a>如是种种因缘。<a id="a-6g"></a>出家之利功德无量。<a id="a-6h"></a>以是故白衣虽有五戒。<a id="a-6i"></a>不如出家功德大也。</p>
  <p id="a6j">又杂宝藏经云。<a id="a-6k"></a>昔卢留城有优陀羡王。<a id="a-6l"></a>聪明解达有大智慧。<a id="a-6m"></a>有一夫人名曰有相。<a id="a-6n"></a>端正少双兼有德行。<a id="a-6o"></a>王甚爱敬。<a id="a-6p"></a>时彼国法诸为王者。<a id="a-6q"></a>不自弹琴。<a id="a-6r"></a>尔时夫人在于曲室共王欢戏。<a id="a-6s"></a>自恃王宠。<a id="a-6t"></a>遣王弹琴自起为舞。<a id="a-6u"></a>初举手时。<a id="a-6v"></a>王素善相。<a id="a-6w"></a>睹见夫人死相已现。<a id="a-6x"></a>计其余命不过七日。<a id="a-6y"></a>王即舍琴惨然长叹。<a id="a-6z"></a>夫人白王。<a id="a-70"></a>受王恩宠。<a id="a-71"></a>敢于曲室求王弹琴。<a id="a-72"></a>自起为舞用为欢乐。<a id="a-73"></a>有何不适舍琴长叹。<a id="a-74"></a>愿王告语。<a id="a-75"></a>王不肯答。<a id="a-76"></a>殷勤不已王以实答。<a id="a-77"></a>夫人闻之甚怀忧惧。<a id="a-78"></a>即白王言。<a id="a-79"></a>我闻石室比丘尼说。<a id="a-7A"></a>若能信心出家一日。<a id="a-7B"></a>必得生天。<a id="a-7C"></a>我欲出家愿王听许以不。<a id="a-7D"></a>王爱情重。<a id="a-7E"></a>语夫人言。<a id="a-7F"></a>至六日头当听汝去。<a id="a-7G"></a>不相免意遂至六日。<a id="a-7H"></a>至已语夫人。<a id="a-7I"></a>汝有善心求是出家。<a id="a-7J"></a>若得生天必来见我。<a id="a-7K"></a>我乃听去。<a id="a-7L"></a>作是誓已。<a id="a-7M"></a>夫人许可便得出家。<a id="a-7N"></a>受八戒斋。<a id="a-7O"></a>即于其日。<a id="a-7P"></a>饮石蜜浆腹中绞结。<a id="a-7Q"></a>至七日旦即便命终。<a id="a-7R"></a>乘是善缘得生天上。<a id="a-7S"></a>忆本誓故来诣王所。<a id="a-7T"></a>光明炽盛遍照王宫。<a id="a-7U"></a>时王问言。<a id="a-7V"></a>汝为是谁。<a id="a-7W"></a>天即答言。<a id="a-7X"></a>我是王妇有相夫人。<a id="a-7Y"></a>王喜白言。<a id="a-7Z"></a>愿来就坐。<a id="a-7a"></a>天答之言。<a id="a-7b"></a>我今观王臭秽叵近。<a id="a-7c"></a>但以先誓故来见王。<a id="a-7d"></a>王闻是已心开意解。<a id="a-7e"></a>而自叹言。<a id="a-7f"></a>今彼天者本是我妇。<a id="a-7g"></a>出家一日便得生天。<a id="a-7h"></a>神志高远而见鄙贱。<a id="a-7i"></a>我今何故而不出家。<a id="a-7j"></a>我曾闻说。<a id="a-7k"></a>天一爪甲直一阎浮提地。<a id="a-7l"></a>我此一国何足可贪。<a id="a-7m"></a>作是语已舍位与子。<a id="a-7n"></a>出家修道得阿罗汉。<a id="a-7o"></a>又智度论偈云。</p>
  <p id="a7p">孔雀虽有色严身　　不如鸿鹤能远飞</p>
  <p id="a7q">白衣虽有富贵力　　不如出家功德深</p>
  <p id="a7r">又杂譬喻经云。<a id="a-7s"></a>昔者兄弟二人居势富贵资财无量。<a id="a-7t"></a>父母终亡无所依仰。<a id="a-7u"></a>虽为兄弟志念各异。<a id="a-7v"></a>兄好道议弟爱家业。<a id="a-7w"></a>其弟见兄不亲家业。<a id="a-7x"></a>恒嫌恨之。<a id="a-7y"></a>共为兄弟父母早终。<a id="a-7z"></a>勤念生活。<a id="a-80"></a>反弃家业追逐沙门。<a id="a-81"></a>听受佛经。<a id="a-82"></a>沙门岂能与汝衣食财宝耶。<a id="a-83"></a>家转贫困财物日耗。<a id="a-84"></a>人所嗤笑懈废门户。<a id="a-85"></a>继续父母乃为孝耳。<a id="a-86"></a>兄报之曰。<a id="a-87"></a>五戒十善供养三宝。<a id="a-88"></a>以道化亲乃为孝耳。<a id="a-89"></a>道俗相反自然之愿。<a id="a-8A"></a>道之所乐俗之所恶。<a id="a-8B"></a>俗之所珍道之所贱。<a id="a-8C"></a>智愚不同谋犹明冥。<a id="a-8D"></a>是故慧人去冥就明。<a id="a-8E"></a>以道致真卿今所乐苦恼之伪。<a id="a-8F"></a>岂知苦辛。<a id="a-8G"></a>其弟含恚俾头不信。<a id="a-8H"></a>兄见如是便谓弟曰。<a id="a-8I"></a>卿贪家事以财为贵。<a id="a-8J"></a>吾好经道以慧为珍。<a id="a-8K"></a>今是舍家归命福田。<a id="a-8L"></a>计命寄世忽若飞尘。<a id="a-8M"></a>无常卒至为罪所缠。<a id="a-8N"></a>是故舍世避欲就安。<a id="a-8O"></a>弟见兄意志趣道义。<a id="a-8P"></a>寂然无报。<a id="a-8Q"></a>兄则去家作沙门。<a id="a-8R"></a>夙夜精进坐禅思惟。<a id="a-8S"></a>行合经法成道果证。<a id="a-8T"></a>弟闻此言嗔恚更盛。<a id="a-8U"></a>弟贪家业未曾为法。<a id="a-8V"></a>其后寿终堕于牛中。<a id="a-8W"></a>肥盛甚大贾客买取。<a id="a-8X"></a>载盐贩之往还数回。<a id="a-8Y"></a>牛遂羸顿不能复前。<a id="a-8Z"></a>上阪困顿躄卧不起。<a id="a-8a"></a>贾人挝打摇头才动。<a id="a-8b"></a>时兄游行飞在虚空。<a id="a-8c"></a>遥见其弟便谓之曰。<a id="a-8d"></a>弟居田宅今为所在。<a id="a-8e"></a>而自投身堕牛畜中。<a id="a-8f"></a>即以威神照示本命。<a id="a-8g"></a>即自识知泪出自责。<a id="a-8h"></a>由行不善悭贪嫉妒。<a id="a-8i"></a>不信佛法轻慢圣众。<a id="a-8j"></a>不信兄语抵突自用。<a id="a-8k"></a>故堕牛中疲顿困劣。<a id="a-8l"></a>悔当何逮。<a id="a-8m"></a>兄知心念怆然哀伤。<a id="a-8n"></a>即为牛主说其本末。<a id="a-8o"></a>贾人闻之便以施与。<a id="a-8p"></a>即将牛去送至寺中。<a id="a-8q"></a>使念三宝。<a id="a-8r"></a>饭食随时。<a id="a-8s"></a>其命终尽得生忉利天。<a id="a-8t"></a>时众贾客各自念言。<a id="a-8u"></a>我等治生不能施与。<a id="a-8v"></a>不识道义死亦恐然。<a id="a-8w"></a>便共出舍捐其妻子。<a id="a-8x"></a>弃所珍玩行作沙门。<a id="a-8y"></a>精进不懈皆亦得道。<a id="a-8z"></a>由是观之。<a id="a-90"></a>世间财宝不益于人。<a id="a-91"></a>奉敬三尊修身学道。<a id="a-92"></a>世世获安。</p>
  <p id="a93">又付法藏经云。<a id="a-94"></a>昔尊者罗汉阇夜多。<a id="a-95"></a>将诸弟子诣德叉尸罗城。<a id="a-96"></a>到其城已惨然不悦。<a id="a-97"></a>小复前行。<a id="a-98"></a>路见一乌欣然微笑。<a id="a-99"></a>弟子白师。<a id="a-9A"></a>愿说因缘。<a id="a-9B"></a>尊者答曰。<a id="a-9C"></a>我初至城。<a id="a-9D"></a>于城门下见一鬼子饥急语我。<a id="a-9E"></a>我母入城为我求食。<a id="a-9F"></a>向与母别来经五百岁。<a id="a-9G"></a>饥虚困乏命将不远。<a id="a-9H"></a>尊者入城若见我母。<a id="a-9I"></a>道我辛苦愿语早来。<a id="a-9J"></a>我始入城。<a id="a-9K"></a>便见彼母具说子意。<a id="a-9L"></a>鬼母答我。<a id="a-9M"></a>吾入城来经五百岁。<a id="a-9N"></a>未曾能得一人涕唾。<a id="a-9O"></a>我既新产气力羸劣。<a id="a-9P"></a>设得少唾诸鬼夺我。<a id="a-9Q"></a>今值一人遇得少唾。<a id="a-9R"></a>欲得出城共子分食。<a id="a-9S"></a>门下多有大力鬼神。<a id="a-9T"></a>畏不敢出。<a id="a-9U"></a>唯愿尊者送我出城。<a id="a-9V"></a>我即将出令共子食。<a id="a-9W"></a>我即问鬼。<a id="a-9X"></a>生来几时。<a id="a-9Y"></a>鬼答我言。<a id="a-9Z"></a>吾见此城七反成坏。<a id="a-9a"></a>我闻鬼言。<a id="a-9b"></a>悲叹生死受苦长远。<a id="a-9c"></a>是以惨然。<a id="a-9d"></a>时彼乌者。<a id="a-9e"></a>乃往过去九十一劫。<a id="a-9f"></a>有佛出世号毗婆尸。<a id="a-9g"></a>我于尔时为长者子。<a id="a-9h"></a>欲得出家。<a id="a-9i"></a>是时出家必得罗汉。<a id="a-9j"></a>父母不听强为娉妻。<a id="a-9k"></a>既得妻已复求出家。<a id="a-9l"></a>父母语我。<a id="a-9m"></a>若生一子乃当相放。<a id="a-9n"></a>我寻受教后生一男。<a id="a-9o"></a>至年六岁我复欲去。<a id="a-9p"></a>父母教儿求抱我脚啼哭而言。<a id="a-9q"></a>父若舍我谁见养活。<a id="a-9r"></a>先当杀儿然后可去。<a id="a-9s"></a>我时见已起爱染心。<a id="a-9t"></a>即语子言。<a id="a-9u"></a>吾为汝故不复出家。<a id="a-9v"></a>由彼儿故。<a id="a-9w"></a>从是以来九十一劫。<a id="a-9x"></a>流转五道未曾得见。<a id="a-9y"></a>今以道眼观见彼乌乃是前子。<a id="a-9z"></a>愍其愚痴久处生死。<a id="a-A0"></a>是以微笑。<a id="a-A1"></a>以是因缘。<a id="a-A2"></a>若复有人障他出家。<a id="a-A3"></a>此人罪报常在恶道。<a id="a-A4"></a>受极苦痛无得解脱。<a id="a-A5"></a>恶道罪毕。<a id="a-A6"></a>若生人中生盲无目。<a id="a-A7"></a>是故智者若见有人欲出家者。<a id="a-A8"></a>应勤方便劝佐令成。<a id="a-A9"></a>勿作留难。</p>
  <p id="aAA">又出家功德经云。<a id="a-AB"></a>昔佛在世时。<a id="a-AC"></a>佛与阿难入毗舍离城。<a id="a-AD"></a>时到乞食。<a id="a-AE"></a>有一王子字鞞罗羡那。<a id="a-AF"></a>与诸婇女在高楼上。<a id="a-AG"></a>共相娱乐。<a id="a-AH"></a>佛闻乐音语阿难言。<a id="a-AI"></a>我知此人却后七日必当命终。<a id="a-AJ"></a>若不出家或堕地狱。<a id="a-AK"></a>阿难闻已即往教化。<a id="a-AL"></a>劝其出家。<a id="a-AM"></a>王子闻劝。<a id="a-AN"></a>于六日中极意受乐。<a id="a-AO"></a>至第七日求佛出家。<a id="a-AP"></a>一日一夜修持净戒。<a id="a-AQ"></a>即便命终生四天王为北天王毗沙门子。<a id="a-AR"></a>与诸婇女受五欲乐。<a id="a-AS"></a>极天之寿满五百岁。<a id="a-AT"></a>后生忉利为帝释子。<a id="a-AU"></a>寿天千岁。<a id="a-AV"></a>次生炎摩复为王子。<a id="a-AW"></a>寿二千岁。<a id="a-AX"></a>后生兜率亦为王子。<a id="a-AY"></a>寿四千岁。<a id="a-AZ"></a>次生化乐为天王子。<a id="a-Aa"></a>寿八千岁。<a id="a-Ab"></a>化乐寿尽。<a id="a-Ac"></a>复生第六他化自在。<a id="a-Ad"></a>为天王子。<a id="a-Ae"></a>与诸婇女。<a id="a-Af"></a>所受五欲于下最胜。<a id="a-Ag"></a>尽天寿命万六千岁。<a id="a-Ah"></a>如是受乐。<a id="a-Ai"></a>于六欲天往来七返。<a id="a-Aj"></a>而无中夭。<a id="a-Ak"></a>一日出家满二十劫。<a id="a-Al"></a>不堕恶道。<a id="a-Am"></a>常生天上受福自然。<a id="a-An"></a>最后人中生富乐家。<a id="a-Ao"></a>财宝具足。<a id="a-Ap"></a>壮年已过临老厌世。<a id="a-Aq"></a>出家修道成辟支佛。<a id="a-Ar"></a>名毗流帝梨。<a id="a-As"></a>广度天人不可限量。<a id="a-At"></a>以是因缘。<a id="a-Au"></a>出家功德无量无边不可为喻。<a id="a-Av"></a>假使罗汉满四天下。<a id="a-Aw"></a>若有一人一百岁中。<a id="a-Ax"></a>尽心供养四事无乏。<a id="a-Ay"></a>乃至涅槃各为起塔。<a id="a-Az"></a>花香璎珞种种供养。<a id="a-B0"></a>所得功德。<a id="a-B1"></a>不如有人为求涅槃一日一夜出家持戒之功德也。<a id="a-B2"></a>以斯而言。<a id="a-B3"></a>出家之法真可尊贵。<a id="a-B4"></a>不得以少财色贪着俗事。<a id="a-B5"></a>流浪生死自苦其身。</p>
  <p id="aB6">颂曰。</p>
  <p id="aB7">三山羽化竟无成　　五热殷忧徒自萦</p>
  <p id="aB8">并入繁笼处尘馆　　何如寂虑出危城</p>
  <p id="aB9">镜智圆规光且净　　月行驰轮皎复晴</p>
  <p id="aBA">侧径崎岖尔回辙　　通庄达老岂同征</p>
  <p data-pb></p>
  <h2 id="aBB">呗赞部第五(此有三缘)</h2>
  <p id="aBC">意缘 引证缘 叹德缘。</p>
  <p data-pb></p>
  <h2 id="aBD">述意缘第一</h2>
  <p id="aBE">夫褒述之志。<a id="a-BF"></a>寄在咏歌之文。<a id="a-BG"></a>咏歌之文。<a id="a-BH"></a>依乎声响。<a id="a-BI"></a>故咏歌巧则褒述之志申。<a id="a-BJ"></a>声响妙则咏歌之文畅。<a id="a-BK"></a>言词待声。<a id="a-BL"></a>相资之理也。<a id="a-BM"></a>寻西方之有呗。<a id="a-BN"></a>犹东国之有赞。<a id="a-BO"></a>赞者从文以结章。<a id="a-BP"></a>呗者短偈以流颂。<a id="a-BQ"></a>比其事义。<a id="a-BR"></a>名异实同。<a id="a-BS"></a>是故经言。<a id="a-BT"></a>以微妙音声。<a id="a-BU"></a>歌赞于佛德。<a id="a-BV"></a>斯之谓也。<a id="a-BW"></a>昔释尊入定。<a id="a-BX"></a>琴歌震于石室。<a id="a-BY"></a>婆提扬呗。<a id="a-BZ"></a>清响彻于净居。<a id="a-Ba"></a>觉世至音。<a id="a-Bb"></a>固无得而称矣。<a id="a-Bc"></a>至于末代。<a id="a-Bd"></a>修习极有明验。<a id="a-Be"></a>是以陈思精想。<a id="a-Bf"></a>感鱼山之梵唱。<a id="a-Bg"></a>帛桥誓愿。<a id="a-Bh"></a>通大士之妙音。<a id="a-Bi"></a>药练勤行。<a id="a-Bj"></a>受法韵于幽只。<a id="a-Bk"></a>文宣励诚。<a id="a-Bl"></a>发梦响于斋室。<a id="a-Bm"></a>并能写气天宫。<a id="a-Bn"></a>摹声净刹。<a id="a-Bo"></a>抑扬词契。<a id="a-Bp"></a>吐纳节文。<a id="a-Bq"></a>斯亦神应之显征。<a id="a-Br"></a>学者之明范也。<a id="a-Bs"></a>原夫经音为懿。<a id="a-Bt"></a>妙出自然。<a id="a-Bu"></a>制用可修。<a id="a-Bv"></a>而研响非习。<a id="a-Bw"></a>盖所以炳发道声移易俗听。<a id="a-Bx"></a>当使清而不弱。<a id="a-By"></a>雄而不猛。<a id="a-Bz"></a>流而不越。<a id="a-C0"></a>凝而不滞。<a id="a-C1"></a>趣发只鹫之风。<a id="a-C2"></a>韵结霄汉之气。<a id="a-C3"></a>远听则汪洋以峻雅。<a id="a-C4"></a>近属则从容以和肃。<a id="a-C5"></a>此其大致也。<a id="a-C6"></a>经称深远雷音。<a id="a-C7"></a>其在兹乎。<a id="a-C8"></a>若夫称赞联斋。<a id="a-C9"></a>众集永久。<a id="a-CA"></a>夜缓晚迟。<a id="a-CB"></a>香销烛揜。<a id="a-CC"></a>睡盖覆其六情。<a id="a-CD"></a>懒结缠其四体。<a id="a-CE"></a>于是择妙响以升座。<a id="a-CF"></a>选胜声以启轴。<a id="a-CG"></a>宫商呗发动。<a id="a-CH"></a>玉振金反折。<a id="a-CI"></a>四飞哀悦七众。<a id="a-CJ"></a>同迦陵之声。<a id="a-CK"></a>等神鸾之响。<a id="a-CL"></a>能使寐魂更开。<a id="a-CM"></a>惰情还肃。<a id="a-CN"></a>满堂惊耳。<a id="a-CO"></a>列席欢心。<a id="a-CP"></a>当尔之时。<a id="a-CQ"></a>乃知经声之为贵矣。</p>
  <h2 id="aCR">引证缘第二</h2>
  <p id="aCS">如长阿含经云。<a id="a-CT"></a>其有音声五种清净。<a id="a-CU"></a>乃名梵声。<a id="a-CV"></a>何等为五。<a id="a-CW"></a>一者其音正直。<a id="a-CX"></a>二者其音和雅。<a id="a-CY"></a>三者其音清彻。<a id="a-CZ"></a>四者其音深满。<a id="a-Ca"></a>五者周遍远闻。<a id="a-Cb"></a>具此五者乃名梵音。</p>
  <p id="aCc">又梵摩喻经云。<a id="a-Cd"></a>如来说法声有八种。<a id="a-Ce"></a>一最好声。<a id="a-Cf"></a>二易了声。<a id="a-Cg"></a>三柔软声。<a id="a-Ch"></a>四和调声。<a id="a-Ci"></a>五尊慧声。<a id="a-Cj"></a>六不误声。<a id="a-Ck"></a>七深妙声。<a id="a-Cl"></a>八不女声。<a id="a-Cm"></a>言不漏阙。<a id="a-Cn"></a>无得其短者。</p>
  <p id="aCo">又十诵律云。<a id="a-Cp"></a>为诸天闻呗心喜故。<a id="a-Cq"></a>开呗声也。<a id="a-Cr"></a>又毗尼母经云。<a id="a-Cs"></a>佛告诸比丘。<a id="a-Ct"></a>听汝等呗。<a id="a-Cu"></a>呗者言说之辞。<a id="a-Cv"></a>虽听言说。<a id="a-Cw"></a>未知说何等法。<a id="a-Cx"></a>佛言。<a id="a-Cy"></a>从修多罗乃至优婆提舍。<a id="a-Cz"></a>随意所说。<a id="a-D0"></a>十二部经复有疑心。<a id="a-D1"></a>若欲次第说文。<a id="a-D2"></a>众大文多恐生疲厌。<a id="a-D3"></a>若略撰集好辞。<a id="a-D4"></a>直示现义。<a id="a-D5"></a>不知如何。<a id="a-D6"></a>以是因缘具白世尊。<a id="a-D7"></a>佛即听诸比丘。<a id="a-D8"></a>引经中要言妙辞。<a id="a-D9"></a>直显其义。<a id="a-DA"></a>尔时有一比丘。<a id="a-DB"></a>去佛不远。<a id="a-DC"></a>立高声作歌音诵经。<a id="a-DD"></a>佛闻不听用此音诵经。<a id="a-DE"></a>有五过患。<a id="a-DF"></a>同外道歌音说法。<a id="a-DG"></a>一不名自持。<a id="a-DH"></a>二不称众。<a id="a-DI"></a>三诸天不悦。<a id="a-DJ"></a>四语不正难解。<a id="a-DK"></a>五语不巧故义亦难解。<a id="a-DL"></a>是名五种过也。</p>
  <p id="aDM">又贤愚经云。<a id="a-DN"></a>昔佛在世时。<a id="a-DO"></a>波斯匿王与兵众至祇洹边过。<a id="a-DP"></a>闻一比丘呗声雅好。<a id="a-DQ"></a>军众立听无有厌足。<a id="a-DR"></a>象马竖耳住不肯行。<a id="a-DS"></a>王与军众即入寺看。<a id="a-DT"></a>见呗比丘。<a id="a-DU"></a>形貌矬短丑陋极盛。<a id="a-DV"></a>王不忍看。<a id="a-DW"></a>王即问佛。<a id="a-DX"></a>今此比丘宿作何业得斯果报。<a id="a-DY"></a>佛告王曰。<a id="a-DZ"></a>乃往过去有佛出世。<a id="a-Da"></a>号曰迦葉。<a id="a-Db"></a>入涅槃后。<a id="a-Dc"></a>机里毗王。<a id="a-Dd"></a>收取舍利欲用起塔。<a id="a-De"></a>有四龙王化作人形。<a id="a-Df"></a>来到王所问起塔事。<a id="a-Dg"></a>为用宝作为用土耶。<a id="a-Dh"></a>王即答言。<a id="a-Di"></a>欲令塔大无多宝物。<a id="a-Dj"></a>今是土作。<a id="a-Dk"></a>令方五里高二十五里。<a id="a-Dl"></a>龙白王言。<a id="a-Dm"></a>我是龙王故来相问。<a id="a-Dn"></a>若用宝作我当佐助。<a id="a-Do"></a>王闻欢喜。<a id="a-Dp"></a>龙复语王。<a id="a-Dq"></a>四城门外有四泉水。<a id="a-Dr"></a>东门泉水取用作堑。<a id="a-Ds"></a>变成琉璃。<a id="a-Dt"></a>南门泉水取用作堑。<a id="a-Du"></a>变成黄金。<a id="a-Dv"></a>西门泉水取用作堑。<a id="a-Dw"></a>变成白银。<a id="a-Dx"></a>北门泉水取用作堑。<a id="a-Dy"></a>变成白玉。<a id="a-Dz"></a>王闻是语倍增欢喜。<a id="a-E0"></a>即立四监各典一相。<a id="a-E1"></a>其三监者作工欲成。<a id="a-E2"></a>一监懈怠工独不就。<a id="a-E3"></a>王行看见以理呵责。<a id="a-E4"></a>其人怀怨而白王言。<a id="a-E5"></a>此塔太大当何时成。<a id="a-E6"></a>王敕作人。<a id="a-E7"></a>昼夜勤作一时都讫。<a id="a-E8"></a>塔极高峻。<a id="a-E9"></a>众宝庄严极有异观。<a id="a-EA"></a>其监见已欢喜踊跃。<a id="a-EB"></a>忏悔前过。<a id="a-EC"></a>持一金铃着塔棠头。<a id="a-ED"></a>发其愿言。<a id="a-EE"></a>令我所生音声极好一切众生莫不乐闻。<a id="a-EF"></a>将来有佛号释迦牟尼。<a id="a-EG"></a>使我得见度脱生死。<a id="a-EH"></a>缘于往昔嫌塔大故。<a id="a-EI"></a>生恒丑陋。<a id="a-EJ"></a>由持金铃悬塔棠头。<a id="a-EK"></a>乃愿见佛。<a id="a-EL"></a>从是以来五百世中极好音声。<a id="a-EM"></a>今复值佛出家修道。<a id="a-EN"></a>得阿罗汉果。<a id="a-EO"></a>以是因缘。<a id="a-EP"></a>一切众生。<a id="a-EQ"></a>见他作福不应毁呰。<a id="a-ER"></a>后得恶报悔无所及也。</p>
  <p data-pb></p>
  <h2 id="aES">叹德缘第三</h2>
  <p id="aET">如菩萨本行经云。<a id="a-EU"></a>佛告阿难。<a id="a-EV"></a>我念往昔有一如来出现于世。<a id="a-EW"></a>号曰弗沙多陀阿伽度阿罗呵三藐三佛陀。<a id="a-EX"></a>时彼佛在杂宝窟内。<a id="a-EY"></a>我见彼佛心生欢喜。<a id="a-EZ"></a>合十指掌翘于一脚。<a id="a-Ea"></a>七日七夜。<a id="a-Eb"></a>而将此偈赞叹彼佛。<a id="a-Ec"></a>而说偈言。</p>
  <p id="aEd">天上天下无如佛　　十方世界亦无比</p>
  <p id="aEe">世间所有我尽见　　一切无有如佛者</p>
  <p id="aEf">阿难。<a id="a-Eg"></a>我以此偈叹彼佛已。<a id="a-Eh"></a>发如是愿。<a id="a-Ei"></a>乃至彼佛语侍者言。<a id="a-Ej"></a>是人过于九十四劫。<a id="a-Ek"></a>当得作佛号释迦牟尼。<a id="a-El"></a>我于彼时得受记已。<a id="a-Em"></a>不舍精进增长功德。<a id="a-En"></a>无量世中。<a id="a-Eo"></a>作梵释天转轮圣王。<a id="a-Ep"></a>以是善业因缘力故。<a id="a-Eq"></a>我得四种辩才具足。<a id="a-Er"></a>无有一人能与我论降伏我者。<a id="a-Es"></a>我得成阿耨菩提。<a id="a-Et"></a>乃至转于无上法轮。</p>
  <p id="aEu">又涅槃经云。<a id="a-Ev"></a>时迦葉菩萨。<a id="a-Ew"></a>即于佛前以偈赞佛。</p>
  <p id="aEx">怜愍世间大医王　　身及智慧俱寂静</p>
  <p id="aEy">无我法中有真我　　是故敬礼无上尊</p>
  <p id="aEz">发心毕竟二不别　　如是二心先心难</p>
  <p id="aF0">自未得度先度他　　是故我礼初发心</p>
  <p id="aF1">又发菩提心论。<a id="a-F2"></a>论主说偈赞佛云。</p>
  <p id="aF3">敬礼无边佛　　去来现在佛</p>
  <p id="aF4">等空不动智　　救世大悲尊</p>
  <p id="aF5">吾师天中天两行偈(出普曜经)云何得长寿两行偈(出涅槃经)如来妙色身两行偈(出胜鬘经)处世界如虚空两行偈(出超月慧明经)</p>
  <p id="aF6">大慈哀愍群生　　为荫盖盲冥者</p>
  <p id="aF7">开无目使视睇　　化未闻以道明</p>
  <p id="aF8">处世界如虚空　　犹莲华不着水</p>
  <p id="aF9">心清净超于彼　　稽首礼无上尊</p>
  <p id="aFA">述曰。<a id="a-FB"></a>汉地流行。<a id="a-FC"></a>好为删略。<a id="a-FD"></a>所以处众作呗。<a id="a-FE"></a>多为半偈。<a id="a-FF"></a>故毗尼母论云。<a id="a-FG"></a>不得作半呗。<a id="a-FH"></a>得突吉罗罪。<a id="a-FI"></a>然此梵呗词音未审依如西方。<a id="a-FJ"></a>出何典诰。<a id="a-FK"></a>答。<a id="a-FL"></a>但圣开作呗。<a id="a-FM"></a>依经赞偈。<a id="a-FN"></a>取用无妨。<a id="a-FO"></a>然关内关外。<a id="a-FP"></a>吴蜀呗词。<a id="a-FQ"></a>各随所好。<a id="a-FR"></a>呗赞多种。<a id="a-FS"></a>但汉梵既殊。<a id="a-FT"></a>音韵不可互用。<a id="a-FU"></a>至于宋朝。<a id="a-FV"></a>有康僧会法师。<a id="a-FW"></a>本居康国人。<a id="a-FX"></a>博学辩才。<a id="a-FY"></a>译出经典。<a id="a-FZ"></a>又善梵音。<a id="a-Fa"></a>传泥洹呗。<a id="a-Fb"></a>声制哀雅。<a id="a-Fc"></a>檀美于世。<a id="a-Fd"></a>音声之学。<a id="a-Fe"></a>咸取则焉。<a id="a-Ff"></a>又昔晋时有道安法师。<a id="a-Fg"></a>集制三科。<a id="a-Fh"></a>上经上讲布萨等。<a id="a-Fi"></a>先贤立制不坠于地。<a id="a-Fj"></a>天下法则人皆习行。<a id="a-Fk"></a>又至魏时。<a id="a-Fl"></a>陈思王曹植字子建。<a id="a-Fm"></a>魏武帝第四子也。<a id="a-Fn"></a>幼含圭璋。<a id="a-Fo"></a>七岁属文。<a id="a-Fp"></a>下笔便成。<a id="a-Fq"></a>初不改定。<a id="a-Fr"></a>世间术艺无不毕善。<a id="a-Fs"></a>邯郸淳见而骇服。<a id="a-Ft"></a>称为天人。<a id="a-Fu"></a>植每读佛经。<a id="a-Fv"></a>辄流连嗟玩。<a id="a-Fw"></a>以为至道之宗极也。<a id="a-Fx"></a>遂制转读七声升降曲折之响。<a id="a-Fy"></a>世之讽诵咸宪章焉。<a id="a-Fz"></a>尝游鱼山。<a id="a-G0"></a>忽闻空中梵天之响。<a id="a-G1"></a>清雅哀婉。<a id="a-G2"></a>其声动心。<a id="a-G3"></a>独听良久而侍御皆闻。<a id="a-G4"></a>植深感神理。<a id="a-G5"></a>弥悟法应。<a id="a-G6"></a>乃摹其声节。<a id="a-G7"></a>写为梵呗。<a id="a-G8"></a>撰文制音。<a id="a-G9"></a>传为后式。<a id="a-GA"></a>梵声显世。<a id="a-GB"></a>始于此焉。<a id="a-GC"></a>其所传呗。<a id="a-GD"></a>凡有六契。</p>
  <p id="aGE">又百缘经云。<a id="a-GF"></a>昔佛在世时。<a id="a-GG"></a>舍卫城中有诸人民。<a id="a-GH"></a>各自庄严作唱伎乐。<a id="a-GI"></a>出城游戏至城门中。<a id="a-GJ"></a>遇值佛僧入城乞食。<a id="a-GK"></a>诸人见佛欢喜礼拜。<a id="a-GL"></a>即作伎乐供养佛僧。<a id="a-GM"></a>发愿而去。<a id="a-GN"></a>佛即微笑。<a id="a-GO"></a>语阿难言。<a id="a-GP"></a>此诸人等由作伎乐供养佛僧。<a id="a-GQ"></a>缘此功德。<a id="a-GR"></a>于未来世一百劫中不堕恶道。<a id="a-GS"></a>天上人中常受快乐。<a id="a-GT"></a>过百劫后成辟支佛。<a id="a-GU"></a>皆同一号。<a id="a-GV"></a>名曰妙声。<a id="a-GW"></a>以是因缘。<a id="a-GX"></a>若人作乐供养三宝。<a id="a-GY"></a>所得功德无量无边不可思议。<a id="a-GZ"></a>故法华经偈云。</p>
  <p id="aGa">若使人作乐　　击鼓吹角贝</p>
  <p id="aGb">箫笛琴箜篌　　琵琶铙铜钹</p>
  <p id="aGc">如是众妙音　　尽持以供养</p>
  <p id="aGd">皆已成佛道</p>
  <p id="aGe">又菩萨处胎经云。<a id="a-Gf"></a>紧那罗住须弥山北。<a id="a-Gg"></a>过小铁围有大黑山。<a id="a-Gh"></a>亦在十宝山间。<a id="a-Gi"></a>无有佛法日月星辰。<a id="a-Gj"></a>由昔布施之力。<a id="a-Gk"></a>今居七宝宫殿寿命甚长。<a id="a-Gl"></a>此王本人中有大长者兴造佛塔。<a id="a-Gm"></a>此紧那罗施一刹柱成办寺庙。<a id="a-Gn"></a>复以净食施于工匠。<a id="a-Go"></a>寿尽作胸臆神。<a id="a-Gp"></a>在两山间。<a id="a-Gq"></a>先在人中为大长者。<a id="a-Gr"></a>居财无量。<a id="a-Gs"></a>有一沙门乞食。<a id="a-Gt"></a>妇擎饭施之。<a id="a-Gu"></a>乃大嗔怒。<a id="a-Gv"></a>云何乞人瞻视我妇。<a id="a-Gw"></a>当令此人手脚断坏。<a id="a-Gx"></a>寿终以后受此丑形。<a id="a-Gy"></a>八十四劫常无手足。<a id="a-Gz"></a>诸天宴会。<a id="a-H0"></a>皆悉与乾闼婆分番。<a id="a-H1"></a>上下天欲奏乐。<a id="a-H2"></a>而其腋下汗流。<a id="a-H3"></a>便自上天。<a id="a-H4"></a>有一紧那罗。<a id="a-H5"></a>名头娄磨。<a id="a-H6"></a>琴歌诸法实相以赞世尊。<a id="a-H7"></a>时须弥山及诸林树。<a id="a-H8"></a>皆悉震动。<a id="a-H9"></a>迦葉在座不能自安。<a id="a-HA"></a>五百仙人心生狂醉。<a id="a-HB"></a>失其神足。</p>
  <p id="aHC">又大树紧那罗王所问经云。<a id="a-HD"></a>尔时大树紧那罗王。<a id="a-HE"></a>以己所弹琉璃之琴。<a id="a-HF"></a>阎浮檀金花叶庄严。<a id="a-HG"></a>善净业报之所造作。<a id="a-HH"></a>在如来前善自调琴。<a id="a-HI"></a>及余八万四千伎乐。<a id="a-HJ"></a>是大树王。<a id="a-HK"></a>当弹此琴鼓众乐时。<a id="a-HL"></a>其音普皆闻此三千大千世界。<a id="a-HM"></a>是琴音声及妙歌声。<a id="a-HN"></a>隐蔽欲界诸天音乐。<a id="a-HO"></a>所有诸山药草丛林悉皆遍动。<a id="a-HP"></a>如人极醉前却颠倒须弥破硪涌没不定。<a id="a-HQ"></a>一切凡圣唯除菩萨不退转者。<a id="a-HR"></a>其余一切。<a id="a-HS"></a>闻是琴声及诸乐音。<a id="a-HT"></a>各不自安从坐起舞。<a id="a-HU"></a>一切声闻放舍威仪诞貌逸乐。<a id="a-HV"></a>如小儿舞戏不能自持。<a id="a-HW"></a>尔时天冠菩萨。<a id="a-HX"></a>语是声闻大迦葉等。<a id="a-HY"></a>汝诸大德。<a id="a-HZ"></a>已离烦恼得八解脱。<a id="a-Ha"></a>云何今者各舍威仪。<a id="a-Hb"></a>如彼小儿。<a id="a-Hc"></a>举身动舞。<a id="a-Hd"></a>于时大德诸声闻等答言。<a id="a-He"></a>善男子。<a id="a-Hf"></a>我于是中不得自在。<a id="a-Hg"></a>如旋岚大风吹诸树木。<a id="a-Hh"></a>彼无有力能自安持。<a id="a-Hi"></a>非彼本心之所欲乐。<a id="a-Hj"></a>尔时天冠菩萨语大迦葉。<a id="a-Hk"></a>汝今观是不退菩萨威德势力。<a id="a-Hl"></a>谁见如是。<a id="a-Hm"></a>而当不发无上正真菩提道心。<a id="a-Hn"></a>琴声威力皆说法音。<a id="a-Ho"></a>八千菩萨得无生忍。</p>
  <p id="aHp">颂曰。</p>
  <p id="aHq">玄亮吐清气　　神响彻幽聋</p>
  <p id="aHr">登台发春咏　　高兴避希踪</p>
  <p id="aHs">乘虚感灵觉　　鱼山振思童</p>
  <p id="aHt">摹写天歌梵　　冀布法音同</p>
  <p id="aHu">哀婉故不下　　飘扬数仞中</p>
  <p id="aHv">比丘歌声呗　　人畜振心钟</p>
  <p id="aHw">斯由畅玄句　　即感雁游空</p>
  <p id="aHx">神朝发筌悟　　豁尔自灵通</p>
  <p data-pb></p>
  <h2 id="aHy">香灯部第六(此有四缘)</h2>
  <p id="aHz">意缘 华香缘 然灯缘 悬幡缘。</p>
  <p data-pb></p>
  <h2 id="aI0">述意缘第一</h2>
  <p id="aI1">夫因事悟理。<a id="a-I2"></a>必藉相以导真。<a id="a-I3"></a>瞻仰圣容。<a id="a-I4"></a>赖华香以荐奉。<a id="a-I5"></a>是以宝华飖扬。<a id="a-I6"></a>含绮釆而像红莲。<a id="a-I7"></a>名香郁馥。<a id="a-I8"></a>若轻云而似碧雾。<a id="a-I9"></a>但日舒则夜卷。<a id="a-IA"></a>月生则阴灭。<a id="a-IB"></a>灯之破暗。<a id="a-IC"></a>犹慧之销障。<a id="a-ID"></a>是以虔躬灯王。<a id="a-IE"></a>克成弥陀之尊。<a id="a-IF"></a>致力续明。<a id="a-IG"></a>遂受定光之号。<a id="a-IH"></a>茅照轻缘。<a id="a-II"></a>近获身色之晖。<a id="a-IJ"></a>烛施微因。<a id="a-IK"></a>远受天眼之报。<a id="a-IL"></a>况乃振此大智。<a id="a-IM"></a>开彼胜光者哉。<a id="a-IN"></a>是以育王临终之日。<a id="a-IO"></a>总造八万四千之灯。<a id="a-IP"></a>普照八万四千之塔。<a id="a-IQ"></a>兼复神幡飘举。<a id="a-IR"></a>冀腾翥于大千。<a id="a-IS"></a>珠紫相映。<a id="a-IT"></a>吐辉焕于百亿。<a id="a-IU"></a>慧风时动。<a id="a-IV"></a>清升之业有征。<a id="a-IW"></a>微吹时来。<a id="a-IX"></a>轮王之报无尽也。</p>
  <h2 id="aIY">华香缘第二</h2>
  <p id="aIZ">如佛说华聚陀罗尼经云。<a id="a-Ia"></a>佛言。<a id="a-Ib"></a>若复有人于如来灭度之后。<a id="a-Ic"></a>行于旷路见如来塔庙。<a id="a-Id"></a>于一华一灯。<a id="a-Ie"></a>若一团泥用涂像前。<a id="a-If"></a>以用供养。<a id="a-Ig"></a>乃至能持一钱施于佛像。<a id="a-Ih"></a>为补治故。<a id="a-Ii"></a>若以一掬水用洒佛塔。<a id="a-Ij"></a>除去不净。<a id="a-Ik"></a>以华香供养。<a id="a-Il"></a>举足一步诣于塔寺。<a id="a-Im"></a>一称南无佛。<a id="a-In"></a>欲使是人堕三恶道百千万劫。<a id="a-Io"></a>终无是处。</p>
  <p id="aIp">又正法念经云。<a id="a-Iq"></a>若有众生。<a id="a-Ir"></a>持戒香涂佛塔。<a id="a-Is"></a>命终生香乐天。<a id="a-It"></a>与诸天女常相娱乐。<a id="a-Iu"></a>从天命终得受人身。<a id="a-Iv"></a>生大富家。</p>
  <p id="aIw">又采华授决经云。<a id="a-Ix"></a>时有罗阅国王。<a id="a-Iy"></a>使十余人常采好华以给王家。<a id="a-Iz"></a>后宫贵人一日出城。<a id="a-J0"></a>采华遇佛。<a id="a-J1"></a>发心稽首为礼。<a id="a-J2"></a>心自念言。<a id="a-J3"></a>宁弃身命以华上佛。<a id="a-J4"></a>并散圣众纵使见害不堕苦痛。<a id="a-J5"></a>便以华散佛及圣众。<a id="a-J6"></a>却自归命一心重礼。<a id="a-J7"></a>佛知其念。<a id="a-J8"></a>甚慈愍之具为说法。<a id="a-J9"></a>诸采华人皆发道意。<a id="a-JA"></a>佛即授决。<a id="a-JB"></a>后当得佛。<a id="a-JC"></a>号曰妙华。<a id="a-JD"></a>时采华人还归家中。<a id="a-JE"></a>与二亲别。<a id="a-JF"></a>我今命尽为王见杀。<a id="a-JG"></a>父母愕然问何罪咎。<a id="a-JH"></a>具答所由。<a id="a-JI"></a>无华贡王必见危命。<a id="a-JJ"></a>故辞别耳。<a id="a-JK"></a>二亲闻之益以愁戚。<a id="a-JL"></a>发箧视之满中好华。<a id="a-JM"></a>香彻四面。<a id="a-JN"></a>父母告曰。<a id="a-JO"></a>可以进王。<a id="a-JP"></a>时王大嗔何见不来。<a id="a-JQ"></a>将人反缚。<a id="a-JR"></a>罪当弃市。<a id="a-JS"></a>采人见王面色不变。<a id="a-JT"></a>王怪问之。<a id="a-JU"></a>汝等罪过命在当杀。<a id="a-JV"></a>何故不惧。<a id="a-JW"></a>即白王曰。<a id="a-JX"></a>人生有死物成有败。<a id="a-JY"></a>每以罪法不惜身命。<a id="a-JZ"></a>朝来采华值佛供上。<a id="a-Ja"></a>以知违令罪当合死。<a id="a-Jb"></a>宁以有德而死。<a id="a-Jc"></a>不以无德而存。<a id="a-Jd"></a>还视华箧续满如故。<a id="a-Je"></a>皆是如来恩仁所覆。<a id="a-Jf"></a>王甚怪之心不信然。<a id="a-Jg"></a>故诣佛所问佛是意。<a id="a-Jh"></a>佛言。<a id="a-Ji"></a>实然。<a id="a-Jj"></a>此人至心欲度十方。<a id="a-Jk"></a>不惜身命。<a id="a-Jl"></a>故取众华以散佛上。<a id="a-Jm"></a>意无想报以得受决。<a id="a-Jn"></a>将来成佛。<a id="a-Jo"></a>号曰妙华。<a id="a-Jp"></a>王大欢喜。<a id="a-Jq"></a>解缚悔过自责愚意。<a id="a-Jr"></a>不及菩萨唯原其罪。<a id="a-Js"></a>佛言。<a id="a-Jt"></a>善哉。<a id="a-Ju"></a>能自改者与无过同。</p>
  <p id="aJv">又百缘经云。<a id="a-Jw"></a>佛在舍卫国祇树给孤独园。<a id="a-Jx"></a>尔时世尊将诸比丘。<a id="a-Jy"></a>着衣持钵将诣乞食。<a id="a-Jz"></a>至一巷中。<a id="a-K0"></a>有一妇女。<a id="a-K1"></a>抱一小儿。<a id="a-K2"></a>在巷坐地。<a id="a-K3"></a>时彼小儿。<a id="a-K4"></a>逢见世尊心怀欢喜。<a id="a-K5"></a>从母索华。<a id="a-K6"></a>母即与买。<a id="a-K7"></a>小儿得已。<a id="a-K8"></a>持诣佛所散于佛上。<a id="a-K9"></a>于虚空中变成华盖。<a id="a-KA"></a>随佛行住。<a id="a-KB"></a>小儿见已甚大欢喜。<a id="a-KC"></a>发大誓愿。<a id="a-KD"></a>以此供养善根功德。<a id="a-KE"></a>使我来世得成正觉。<a id="a-KF"></a>过度众生如佛无异。<a id="a-KG"></a>尔时世尊。<a id="a-KH"></a>见此小儿发是愿已。<a id="a-KI"></a>佛即微笑。<a id="a-KJ"></a>从其面门出五色光。<a id="a-KK"></a>绕佛三匝还从顶入。<a id="a-KL"></a>尔时阿难前白佛言。<a id="a-KM"></a>如来尊重不妄有笑。<a id="a-KN"></a>以何因缘今者微笑。<a id="a-KO"></a>唯愿世尊。<a id="a-KP"></a>敷演解说。<a id="a-KQ"></a>佛告阿难。<a id="a-KR"></a>汝今见此小儿以华散我。<a id="a-KS"></a>于未来世不堕恶趣。<a id="a-KT"></a>天上人中常受快乐。<a id="a-KU"></a>过十三阿僧祇。<a id="a-KV"></a>成辟支佛。<a id="a-KW"></a>号曰华盛。<a id="a-KX"></a>广度众生不可限量。<a id="a-KY"></a>是故笑耳。<a id="a-KZ"></a>尔时诸比丘。<a id="a-Ka"></a>闻佛所说欢喜奉行。</p>
  <p id="aKb">又百缘经云。<a id="a-Kc"></a>佛在舍卫国祇树给孤独园。<a id="a-Kd"></a>时彼城中豪富长者。<a id="a-Ke"></a>皆共聚集。<a id="a-Kf"></a>诣泉水上作倡伎乐。<a id="a-Kg"></a>而自娱乐。<a id="a-Kh"></a>为波罗奈国作花会。<a id="a-Ki"></a>时彼会中遣于一人。<a id="a-Kj"></a>诣林采波罗奈花作鬘。<a id="a-Kk"></a>时采花人送来会所。<a id="a-Kl"></a>路见世尊相好光明普曜如百千日。<a id="a-Km"></a>心怀欢喜前礼佛足。<a id="a-Kn"></a>以所采花散佛而去。<a id="a-Ko"></a>还复上树采花。<a id="a-Kp"></a>枝折堕死。<a id="a-Kq"></a>命终生忉利天。<a id="a-Kr"></a>端正殊妙。<a id="a-Ks"></a>以波罗奈花而作宫殿。<a id="a-Kt"></a>帝释问曰。<a id="a-Ku"></a>汝于何处造修福业。<a id="a-Kv"></a>而来生此。<a id="a-Kw"></a>以本因缘具报帝释。<a id="a-Kx"></a>尔时帝释以偈赞曰。</p>
  <p id="aKy">身如人金色　　照曜极鲜明</p>
  <p id="aKz">容颜貌端正　　诸天中最胜</p>
  <p id="aL0">尔时天子即说偈答帝释曰。</p>
  <p id="aL1">我蒙佛恩德　　散以波罗花</p>
  <p id="aL2">由是善因缘　　今得是果报</p>
  <p id="aL3">尔时天子即共帝释。<a id="a-L4"></a>来诣佛所。<a id="a-L5"></a>佛为说法。<a id="a-L6"></a>心开意解。<a id="a-L7"></a>破二十亿邪见业障。<a id="a-L8"></a>得须陀洹果。<a id="a-L9"></a>心怀欣庆。<a id="a-LA"></a>即于佛前说偈赞佛。</p>
  <p id="aLB">巍巍大世尊　　最上无有比</p>
  <p id="aLC">父母及师长　　功德无有及</p>
  <p id="aLD">干竭四大海　　超越白骨山</p>
  <p id="aLE">闭塞三恶道　　能开三善门</p>
  <p id="aLF">又杂宝藏经云。<a id="a-LG"></a>尔时天女说偈曰。</p>
  <p id="aLH">我昔以花鬘　　奉迦葉佛塔</p>
  <p id="aLI">今生于天上　　获是胜功德</p>
  <p id="aLJ">生在于天中　　报得金色身</p>
  <p id="aLK">又萨婆多论云。<a id="a-LL"></a>若四方僧地不得作塔。<a id="a-LM"></a>为佛法自为种殖。<a id="a-LN"></a>若僧和合者得。<a id="a-LO"></a>不和合者不得作之。<a id="a-LP"></a>若僧地有种种华。<a id="a-LQ"></a>应净人取。<a id="a-LR"></a>次第与僧随意供养。<a id="a-LS"></a>不得私取自供养三宝。<a id="a-LT"></a>若华多僧取不尽。<a id="a-LU"></a>若僧和合听随意取之。<a id="a-LV"></a>若僧坊内不得起塔作像。<a id="a-LW"></a>以近人臭秽不清净故。<a id="a-LX"></a>若重阁舍。<a id="a-LY"></a>若经像在下重。<a id="a-LZ"></a>不得在上住。<a id="a-La"></a>若塔地华不得供养僧法。<a id="a-Lb"></a>正应供养佛。<a id="a-Lc"></a>此华亦得卖取钱。<a id="a-Ld"></a>以供养塔用。<a id="a-Le"></a>若属塔水。<a id="a-Lf"></a>以供养塔用。<a id="a-Lg"></a>设用有残。<a id="a-Lh"></a>若致功力是塔人者。<a id="a-Li"></a>应卖此水以钱属塔。<a id="a-Lj"></a>不得余用。<a id="a-Lk"></a>用则计钱犯罪若塔内无人。<a id="a-Ll"></a>设水功力一由僧人。<a id="a-Lm"></a>残水多少。<a id="a-Ln"></a>善好筹量用之。</p>
  <p id="aLo">又文殊问经云。<a id="a-Lp"></a>尔时文殊师利白佛言。<a id="a-Lq"></a>世尊。<a id="a-Lr"></a>诸供养余华用治众病。<a id="a-Ls"></a>其法云何。<a id="a-Lt"></a>佛告文殊。<a id="a-Lu"></a>华各别咒一百八遍。</p>
  <p id="aLv">诵佛华咒曰。</p>
  <p id="aLw">南无佛闼写冶莎呵。</p>
  <p id="aLx">般若波罗蜜华咒曰。</p>
  <p id="aLy">那末柯卢履(民旨反)般若波罗蜜多裔莎呵。</p>
  <p id="aLz">佛足华咒。</p>
  <p id="aM0">那莫波陀制点耽盐莎呵。</p>
  <p id="aM1">菩提树华咒曰。</p>
  <p id="aM2">南无菩提过力龛岚莎诃。</p>
  <p id="aM3">转法轮处华咒曰。</p>
  <p id="aM4">南无达摩斫柯罗夜莎呵。</p>
  <p id="aM5">塔华咒曰。</p>
  <p id="aM6">那莫输跋邪莎呵。</p>
  <p id="aM7">菩萨华咒曰。</p>
  <p id="aM8">南无菩提萨埵野莎呵。</p>
  <p id="aM9">众僧华咒曰。</p>
  <p id="aMA">那莫僧伽野莎呵。</p>
  <p id="aMB">佛像华咒曰。</p>
  <p id="aMC">那莫波罗底邪莎呵。</p>
  <p id="aMD">佛告文殊师利。<a id="a-ME"></a>用此华者。<a id="a-MF"></a>若四众能信修行。<a id="a-MG"></a>应当早起清净澡浴漱口。<a id="a-MH"></a>念佛功德恭敬此华。<a id="a-MI"></a>不以足蹈及跨华上。<a id="a-MJ"></a>如法执取安置净器。<a id="a-MK"></a>若人患寒热额痛。<a id="a-ML"></a>皆以冷水摩华。<a id="a-MM"></a>以用涂身。<a id="a-MN"></a>若吐痢出血。<a id="a-MO"></a>或腹内烦疼。<a id="a-MP"></a>以浆饮摩华。<a id="a-MQ"></a>当服此华饮。<a id="a-MR"></a>若口有疮。<a id="a-MS"></a>以暖水摩华。<a id="a-MT"></a>含此华汁。<a id="a-MU"></a>若天雨不止。<a id="a-MV"></a>于空闲处以火烧华。<a id="a-MW"></a>令雨即止。<a id="a-MX"></a>若天亢旱。<a id="a-MY"></a>在空闲处以华置水中。<a id="a-MZ"></a>复咒冷水更洒华上。<a id="a-Ma"></a>天即降雨。<a id="a-Mb"></a>若牛马等本性不调。<a id="a-Mc"></a>以华饴之即便调伏。<a id="a-Md"></a>若诸果树华实不茂。<a id="a-Me"></a>以冷水牛粪。<a id="a-Mf"></a>摩取华汁以灌其根。<a id="a-Mg"></a>不得践溺。<a id="a-Mh"></a>华实即多。<a id="a-Mi"></a>若田中多水苗稼损减。<a id="a-Mj"></a>持华为末以散田中。<a id="a-Mk"></a>即得滋长。<a id="a-Ml"></a>若国中疾病。<a id="a-Mm"></a>以冷水摩华涂蠡鼓等。<a id="a-Mn"></a>吹击出声。<a id="a-Mo"></a>闻者即愈。<a id="a-Mp"></a>若敌国怨贼欲来侵损。<a id="a-Mq"></a>以水摩华在于彼处。<a id="a-Mr"></a>用洒散之。<a id="a-Ms"></a>即得退散。<a id="a-Mt"></a>若于高山有盘石处。<a id="a-Mu"></a>众多比丘。<a id="a-Mv"></a>于石上摩华既竟相与礼拜。<a id="a-Mw"></a>久后石上自生珍宝(简要略述余广依经)</p>
  <p id="aMx">佛告文殊。<a id="a-My"></a>一一诵满一百八遍。<a id="a-Mz"></a>此咒章句汝于处处当说。<a id="a-N0"></a>如佛华法余华亦尔。<a id="a-N1"></a>又华严经云。<a id="a-N2"></a>昔人中有香名大象藏。<a id="a-N3"></a>因龙斗生。<a id="a-N4"></a>若烧一丸兴大光明。<a id="a-N5"></a>网云覆上。<a id="a-N6"></a>味如甘露。<a id="a-N7"></a>七日七夜降香水雨。<a id="a-N8"></a>若着身者身则金色。<a id="a-N9"></a>若着衣服宫殿楼阁。<a id="a-NA"></a>亦悉金色。<a id="a-NB"></a>若有众生得闻此香。<a id="a-NC"></a>七日七夜欢喜悦乐。<a id="a-ND"></a>灭一切病。<a id="a-NE"></a>无有横抂。<a id="a-NF"></a>远离恐怖危害之心。<a id="a-NG"></a>专向大慈。<a id="a-NH"></a>普念众生。<a id="a-NI"></a>我知彼已而为说法。<a id="a-NJ"></a>令无量众生得不退转。<a id="a-NK"></a>又牛头栴檀香。<a id="a-NL"></a>从离垢山生。<a id="a-NM"></a>若以涂身火不能烧。</p>
  <p id="aNN">又百缘经云。<a id="a-NO"></a>昔佛在世时。<a id="a-NP"></a>迦毗罗卫城中。<a id="a-NQ"></a>有一长者。<a id="a-NR"></a>其家巨富财宝无量。<a id="a-NS"></a>不可称计。<a id="a-NT"></a>生一男儿。<a id="a-NU"></a>容貌端正世所希有。<a id="a-NV"></a>身诸毛孔出栴檀香。<a id="a-NW"></a>从其口出优钵华香。<a id="a-NX"></a>父母见已欢喜无量。<a id="a-NY"></a>因为立字名栴檀香。<a id="a-NZ"></a>年渐长大求佛出家。<a id="a-Na"></a>得阿罗汉果。<a id="a-Nb"></a>比丘见已而白佛言。<a id="a-Nc"></a>此栴檀香宿殖何福。<a id="a-Nd"></a>生于豪族身口出香。<a id="a-Ne"></a>又值世尊出家得道。<a id="a-Nf"></a>佛告比丘。<a id="a-Ng"></a>乃往过去九十一劫。<a id="a-Nh"></a>毗婆尸佛入涅槃后。<a id="a-Ni"></a>时有王名槃头末帝。<a id="a-Nj"></a>收其舍利造四宝塔。<a id="a-Nk"></a>高一由旬。<a id="a-Nl"></a>而供养之。<a id="a-Nm"></a>时有长者入佛塔中。<a id="a-Nn"></a>见地破落和泥涂治。<a id="a-No"></a>以栴檀香坌散其上。<a id="a-Np"></a>发愿而去。<a id="a-Nq"></a>缘是功德从是以来。<a id="a-Nr"></a>九十一劫不堕恶道。<a id="a-Ns"></a>天上人中身口常香受福快乐。<a id="a-Nt"></a>乃至今者。<a id="a-Nu"></a>遭值于我出家得道。</p>
  <p id="aNv">又大庄严论云。<a id="a-Nw"></a>佛言。<a id="a-Nx"></a>我昔曾闻。<a id="a-Ny"></a>迦葉佛时有一法师。<a id="a-Nz"></a>为众说法。<a id="a-O0"></a>于大众中赞迦葉佛。<a id="a-O1"></a>以是缘故命终生天。<a id="a-O2"></a>于人天中常受快乐。<a id="a-O3"></a>于释迦文佛般涅槃后百年阿输迦王时。<a id="a-O4"></a>为大法师得阿罗汉。<a id="a-O5"></a>常有妙香从其口出。<a id="a-O6"></a>时彼法师。<a id="a-O7"></a>去王不远为众说法。<a id="a-O8"></a>口中香气达于王所。<a id="a-O9"></a>王闻香气心生疑惑。<a id="a-OA"></a>作是思惟。<a id="a-OB"></a>彼比丘者。<a id="a-OC"></a>为和妙香含于口耶。<a id="a-OD"></a>香气乃尔。<a id="a-OE"></a>作是念已语比丘言。<a id="a-OF"></a>开口漱口。<a id="a-OG"></a>犹有香气。<a id="a-OH"></a>比丘白王。<a id="a-OI"></a>何故语我张口漱口。<a id="a-OJ"></a>时王答言。<a id="a-OK"></a>我闻香气心生疑故。<a id="a-OL"></a>使张口及以漱口香气逾盛唯有此香口比丘。<a id="a-OM"></a>余无有香。<a id="a-ON"></a>王语比丘。<a id="a-OO"></a>愿为我说。<a id="a-OP"></a>比丘微笑。<a id="a-OQ"></a>即说偈言。</p>
  <p id="aOR">天地自在者　　今当为汝说</p>
  <p id="aOS">此非沉水香　　复非华叶茎</p>
  <p id="aOT">栴檀等诸香　　和合能出是</p>
  <p id="aOU">我生希有心　　而作如是言</p>
  <p id="aOV">由昔赞迦葉　　便获如是香</p>
  <p id="aOW">彼佛时已合　　与新香无异</p>
  <p id="aOX">昼夜恒有香　　未曾有断绝</p>
  <p id="aOY">又日云经云。<a id="a-OZ"></a>香烟不尽放地。<a id="a-Oa"></a>得越弃罪。<a id="a-Ob"></a>尽五百岁。<a id="a-Oc"></a>堕粪屎地狱。<a id="a-Od"></a>何以故。<a id="a-Oe"></a>由放恣心故。<a id="a-Of"></a>又夜问经云。<a id="a-Og"></a>庄严供养具。<a id="a-Oh"></a>以口吹去灰者。<a id="a-Oi"></a>堕优钵罗地狱。<a id="a-Oj"></a>傍报作风神王。<a id="a-Ok"></a>又要用最经云。<a id="a-Ol"></a>鼻嗅香者。<a id="a-Om"></a>由减香气无其福德。<a id="a-On"></a>正报堕波头摩地狱。<a id="a-Oo"></a>未来世鼻根无香味。<a id="a-Op"></a>又日供养经云。<a id="a-Oq"></a>供养时香不合闭者。<a id="a-Or"></a>堕黑粪屎地狱。<a id="a-Os"></a>尽其半劫受罪。<a id="a-Ot"></a>得无信慧报。<a id="a-Ou"></a>何以故。<a id="a-Ov"></a>由起下气坌香故(右三经虽无目录并感贤圣授之故别标记之云尔)</p>
  <p id="aOw">又三千威仪云。<a id="a-Ox"></a>烧香着佛前。<a id="a-Oy"></a>有三事。<a id="a-Oz"></a>一易中故香。<a id="a-P0"></a>二当自出香。<a id="a-P1"></a>三当布与人。<a id="a-P2"></a>具香炉有三事。<a id="a-P3"></a>一当先倒去故灰。<a id="a-P4"></a>拾取中香聚一面。<a id="a-P5"></a>二当拭令净乃着火。<a id="a-P6"></a>还取故香着中。<a id="a-P7"></a>三火着时炽然。<a id="a-P8"></a>不得吹令炭灭。</p>
  <p data-pb></p>
  <h2 id="aP9">然灯缘第三</h2>
  <p id="aPA">如菩萨本行经云。<a id="a-PB"></a>佛言。<a id="a-PC"></a>我昔无数劫来。<a id="a-PD"></a>放舍身命。<a id="a-PE"></a>于阎浮提作大国王。<a id="a-PF"></a>便持刀授与左右。<a id="a-PG"></a>敕令剜身作千灯处。<a id="a-PH"></a>出其身肉深如大钱。<a id="a-PI"></a>以苏油灌中。<a id="a-PJ"></a>而作千灯。<a id="a-PK"></a>安炷已讫。<a id="a-PL"></a>语婆罗门言。<a id="a-PM"></a>先说经法然后炙灯。<a id="a-PN"></a>而婆罗门为王说偈言。</p>
  <p id="aPO">常者皆尽　　高者亦堕　　合会有离</p>
  <p id="aPP">生者有死</p>
  <p id="aPQ">王闻偈已欢喜踊跃。<a id="a-PR"></a>今为法故以身为灯。<a id="a-PS"></a>不求世荣。<a id="a-PT"></a>亦不求二乘之证。<a id="a-PU"></a>持是功德。<a id="a-PV"></a>愿求无上正真之道。<a id="a-PW"></a>发是愿已。<a id="a-PX"></a>即时大千世界六种震动。<a id="a-PY"></a>身炙千灯。<a id="a-PZ"></a>一切诸天帝释梵王轮王等。<a id="a-Pa"></a>皆来慰问。<a id="a-Pb"></a>身炙千灯得无痛耶。<a id="a-Pc"></a>颇有悔耶。<a id="a-Pd"></a>王答天帝。<a id="a-Pe"></a>不以为痛亦无悔恨。<a id="a-Pf"></a>若无悔恨何以为证。<a id="a-Pg"></a>王便誓言。<a id="a-Ph"></a>而我千灯。<a id="a-Pi"></a>用求无上之道。<a id="a-Pj"></a>审当成佛者。<a id="a-Pk"></a>诸疮即愈。<a id="a-Pl"></a>作是语已。<a id="a-Pm"></a>身即平复无有疮槃。<a id="a-Pn"></a>帝释诸天王臣眷属。<a id="a-Po"></a>无量庶民异口同音。<a id="a-Pp"></a>悉赞欢喜。<a id="a-Pq"></a>皆行十善。</p>
  <p id="aPr">如阿阇世王受决经云。<a id="a-Ps"></a>时阿阇世王。<a id="a-Pt"></a>请佛食已。<a id="a-Pu"></a>佛还祇洹。<a id="a-Pv"></a>王与耆婆议曰。<a id="a-Pw"></a>佛饭已竟。<a id="a-Px"></a>更复何宜。<a id="a-Py"></a>耆婆言。<a id="a-Pz"></a>唯多然灯。<a id="a-Q0"></a>于是王即敕。<a id="a-Q1"></a>百斛麻油膏。<a id="a-Q2"></a>从宫门然至祇洹精舍。<a id="a-Q3"></a>时有贫穷老母。<a id="a-Q4"></a>见王作此功德。<a id="a-Q5"></a>乃更感激。<a id="a-Q6"></a>行乞得两钱。<a id="a-Q7"></a>以至油家买油膏。<a id="a-Q8"></a>主曰。<a id="a-Q9"></a>母人大贫穷。<a id="a-QA"></a>乞得两钱。<a id="a-QB"></a>何不买食以自连继。<a id="a-QC"></a>用此膏为。<a id="a-QD"></a>母曰。<a id="a-QE"></a>我闻佛生难值。<a id="a-QF"></a>百劫一遇。<a id="a-QG"></a>我幸逢佛而无供养。<a id="a-QH"></a>今日见王作大功德。<a id="a-QI"></a>虽实贫穷。<a id="a-QJ"></a>欲然一灯作后世本。<a id="a-QK"></a>于是膏主喜其至意。<a id="a-QL"></a>与两钱膏应得二合。<a id="a-QM"></a>特益三合凡得五合。<a id="a-QN"></a>母则往当佛前然之。<a id="a-QO"></a>计此不足半夕。<a id="a-QP"></a>乃自誓言。<a id="a-QQ"></a>若我后世得道如佛。<a id="a-QR"></a>膏当通夕光明不消。<a id="a-QS"></a>作礼而去。<a id="a-QT"></a>王所然灯或灭或尽。<a id="a-QU"></a>母所然灯光明特朗。<a id="a-QV"></a>殊胜诸灯通夕不灭。<a id="a-QW"></a>膏又不尽至明朝旦。<a id="a-QX"></a>佛告目连。<a id="a-QY"></a>天今已晓可灭诸灯。<a id="a-QZ"></a>目连承教。<a id="a-Qa"></a>以次灭灯诸灯皆灭。<a id="a-Qb"></a>唯母一灯三灭不尽。<a id="a-Qc"></a>便举袈裟以扇之。<a id="a-Qd"></a>灯光益明。<a id="a-Qe"></a>乃以威神。<a id="a-Qf"></a>引随岚风以吹灯。<a id="a-Qg"></a>灯更炽盛。<a id="a-Qh"></a>上照梵天。<a id="a-Qi"></a>傍照三千世界。<a id="a-Qj"></a>悉见其光。<a id="a-Qk"></a>佛告目连。<a id="a-Ql"></a>止止。<a id="a-Qm"></a>此当来佛之光明功德。<a id="a-Qn"></a>非汝威神所灭。<a id="a-Qo"></a>此母宿命。<a id="a-Qp"></a>供养百八十亿佛。<a id="a-Qq"></a>已从前佛受决。<a id="a-Qr"></a>务以经法未暇修檀。<a id="a-Qs"></a>故今贫穷无有财宝。<a id="a-Qt"></a>却后三十劫。<a id="a-Qu"></a>当得作佛。<a id="a-Qv"></a>号曰须弥灯光如来至真等正觉。<a id="a-Qw"></a>世界无有日月。<a id="a-Qx"></a>人民身中皆有大光。<a id="a-Qy"></a>光明相照如忉利天。<a id="a-Qz"></a>母闻欢喜作礼而去。<a id="a-R0"></a>王问耆婆。<a id="a-R1"></a>我作功德巍巍如此。<a id="a-R2"></a>佛不与我决。<a id="a-R3"></a>此母一灯便与授决。<a id="a-R4"></a>耆婆曰。<a id="a-R5"></a>王所作虽多。<a id="a-R6"></a>心不专一。<a id="a-R7"></a>不如此母注心于佛也。<a id="a-R8"></a>于是后时阇王以至诚心。<a id="a-R9"></a>奉献油华供养佛故。<a id="a-RA"></a>佛便授王决曰。<a id="a-RB"></a>却后八万劫。<a id="a-RC"></a>劫名喜观。<a id="a-RD"></a>王当为佛。<a id="a-RE"></a>佛号净其。<a id="a-RF"></a>阇王太子名旃陀和利。<a id="a-RG"></a>时年八岁。<a id="a-RH"></a>见父受决甚大欢喜。<a id="a-RI"></a>即脱身众宝。<a id="a-RJ"></a>以散佛上曰。<a id="a-RK"></a>愿净其佛所。<a id="a-RL"></a>我作金轮王。<a id="a-RM"></a>得供养佛。<a id="a-RN"></a>佛般泥洹。<a id="a-RO"></a>我当承续为佛。<a id="a-RP"></a>佛言。<a id="a-RQ"></a>必如汝愿。<a id="a-RR"></a>佛号栴檀。</p>
  <p id="aRS">又贤愚经云。<a id="a-RT"></a>阿难白佛。<a id="a-RU"></a>不审世尊。<a id="a-RV"></a>过去世中作何善根。<a id="a-RW"></a>到斯无极灯供果报。<a id="a-RX"></a>佛告阿难。<a id="a-RY"></a>过去二阿僧祇九十一劫。<a id="a-RZ"></a>此阎浮提有大国王。<a id="a-Ra"></a>名波塞奇。<a id="a-Rb"></a>大夫人生一太子。<a id="a-Rc"></a>身紫金色相好具足。<a id="a-Rd"></a>后渐长大出家成佛。<a id="a-Re"></a>教化人民度者甚多。<a id="a-Rf"></a>尔时父王。<a id="a-Rg"></a>请佛及僧三月供养。<a id="a-Rh"></a>有一比丘。<a id="a-Ri"></a>字阿梨蜜罗(晋言圣及)于三月中作灯檀越。<a id="a-Rj"></a>日日入城。<a id="a-Rk"></a>求索苏油灯炷之具。<a id="a-Rl"></a>时王女名曰牟尼。<a id="a-Rm"></a>蹬于高楼。<a id="a-Rn"></a>见此比丘。<a id="a-Ro"></a>日行入城经营所须。<a id="a-Rp"></a>心生敬愍。<a id="a-Rq"></a>遣人往问何所营理。<a id="a-Rr"></a>比丘报言。<a id="a-Rs"></a>我今三月。<a id="a-Rt"></a>与佛及僧作灯檀越。<a id="a-Ru"></a>求乞苏油灯炷之具。<a id="a-Rv"></a>使还报知。<a id="a-Rw"></a>王女欢喜。<a id="a-Rx"></a>自今已往莫复行乞。<a id="a-Ry"></a>我当给汝灯炷之具。<a id="a-Rz"></a>比丘可之。<a id="a-S0"></a>于是已后。<a id="a-S1"></a>常送苏油灯炷之具。<a id="a-S2"></a>圣及比丘诚心款着。<a id="a-S3"></a>佛授其记。<a id="a-S4"></a>汝于来世阿僧祇劫。<a id="a-S5"></a>当得作佛名曰定光(余经名燃灯佛)王女牟尼。<a id="a-S6"></a>闻圣及比丘授记作佛。<a id="a-S7"></a>心自念言。<a id="a-S8"></a>佛灯之物悉是我有。<a id="a-S9"></a>比丘已记我独不得。<a id="a-SA"></a>作是念已往诣佛所。<a id="a-SB"></a>自陈所怀。<a id="a-SC"></a>佛复授记。<a id="a-SD"></a>告牟尼曰。<a id="a-SE"></a>汝于来世二阿僧祇。<a id="a-SF"></a>九十一劫。<a id="a-SG"></a>当得作佛名释迦牟尼。<a id="a-SH"></a>十号具足。<a id="a-SI"></a>王女闻记欢喜发心。<a id="a-SJ"></a>化成男子。<a id="a-SK"></a>重礼佛足求为沙门。<a id="a-SL"></a>佛便听之。<a id="a-SM"></a>精修不息。<a id="a-SN"></a>由昔灯明布施。<a id="a-SO"></a>从是已来无数劫中。<a id="a-SP"></a>天上人间受福自然。<a id="a-SQ"></a>身体殊异超绝余人。<a id="a-SR"></a>至今成佛。<a id="a-SS"></a>受此灯明之报。</p>
  <p id="aST">又施灯功德经云。<a id="a-SU"></a>佛告舍利弗或有人。<a id="a-SV"></a>于佛塔庙诸形像前。<a id="a-SW"></a>而设供养故。<a id="a-SX"></a>奉施灯明。<a id="a-SY"></a>乃至以少灯炷。<a id="a-SZ"></a>或苏油涂然持以奉施。<a id="a-Sa"></a>其明唯照一道一阶。<a id="a-Sb"></a>舍利弗。<a id="a-Sc"></a>如此福德非是一切声闻缘觉所能可知。<a id="a-Sd"></a>唯佛如来乃能知也。<a id="a-Se"></a>求世报者福德尚尔。<a id="a-Sf"></a>况以清净深乐心。<a id="a-Sg"></a>相续无间念佛功德。<a id="a-Sh"></a>照道一阶福德尚尔。<a id="a-Si"></a>何况全照一阶道也。<a id="a-Sj"></a>或二三四阶道。<a id="a-Sk"></a>或塔身一级二级。<a id="a-Sl"></a>乃至多级。<a id="a-Sm"></a>一面二面。<a id="a-Sn"></a>乃至四面。<a id="a-So"></a>乃至佛形像。<a id="a-Sp"></a>舍利弗。<a id="a-Sq"></a>彼所然灯。<a id="a-Sr"></a>或时速灭。<a id="a-Ss"></a>或风吹灭。<a id="a-St"></a>或油尽灭。<a id="a-Su"></a>或炷尽灭。<a id="a-Sv"></a>或俱尽灭。<a id="a-Sw"></a>如是少时。<a id="a-Sx"></a>于佛塔庙奉施灯明。<a id="a-Sy"></a>为信佛法僧故。<a id="a-Sz"></a>如是少灯奉施福田。<a id="a-T0"></a>所得果报。<a id="a-T1"></a>福德之聚。<a id="a-T2"></a>唯佛能知。<a id="a-T3"></a>少灯尚多不可算数。<a id="a-T4"></a>况我灭后。<a id="a-T5"></a>于佛塔寺。<a id="a-T6"></a>若自作若教他作。<a id="a-T7"></a>或然一灯二灯。<a id="a-T8"></a>乃至多灯。<a id="a-T9"></a>香花璎珞。<a id="a-TA"></a>宝幢幡盖。<a id="a-TB"></a>及余种种胜妙供养。<a id="a-TC"></a>复次若人于佛塔庙。<a id="a-TD"></a>施灯明已。<a id="a-TE"></a>临命终时得三种明。<a id="a-TF"></a>何等为三。<a id="a-TG"></a>一者彼人临命终时。<a id="a-TH"></a>先所作福悉皆现前。<a id="a-TI"></a>忆念善法而不忘失。<a id="a-TJ"></a>因此念已心生踊悦。<a id="a-TK"></a>二者因此。<a id="a-TL"></a>便能起念佛。<a id="a-TM"></a>能行布施得欣喜心无有死苦。<a id="a-TN"></a>三者因此便得念法之心。<a id="a-TO"></a>又舍利弗。<a id="a-TP"></a>彼人临命终时。<a id="a-TQ"></a>更复得见四种光明。<a id="a-TR"></a>何等为四。<a id="a-TS"></a>一者临终见于日轮圆满踊出。<a id="a-TT"></a>二者见净月轮圆满踊出。<a id="a-TU"></a>三者见诸天众一处而生。<a id="a-TV"></a>四者见于如来应正遍知。<a id="a-TW"></a>坐菩提树垂得菩提。<a id="a-TX"></a>自见己身尊重如来。<a id="a-TY"></a>合十指掌恭敬而住。<a id="a-TZ"></a>又舍利弗。<a id="a-Ta"></a>于佛塔庙施灯明已。<a id="a-Tb"></a>于临终时。<a id="a-Tc"></a>得见如是四种光明。<a id="a-Td"></a>死已便生三十三天。<a id="a-Te"></a>生彼天已。<a id="a-Tf"></a>于五种事而得清净。<a id="a-Tg"></a>一者得清净力。<a id="a-Th"></a>二者于诸天中得殊胜威德。<a id="a-Ti"></a>三者常得清净念慧。<a id="a-Tj"></a>四者常得闻于摄意之声。<a id="a-Tk"></a>五者而得眷属常护彼意。<a id="a-Tl"></a>心得欣喜。<a id="a-Tm"></a>于彼天宫舍寿命已。<a id="a-Tn"></a>不堕恶趣。<a id="a-To"></a>生于人中最上种姓信佛法家。<a id="a-Tp"></a>其时世间若无佛者。<a id="a-Tq"></a>亦不在轻贱吉凶邪见家生。<a id="a-Tr"></a>由施灯已。<a id="a-Ts"></a>复得四种可乐之法。<a id="a-Tt"></a>何等为四。<a id="a-Tu"></a>一者色力。<a id="a-Tv"></a>二者资财。<a id="a-Tw"></a>三者大喜。<a id="a-Tx"></a>四者智慧。<a id="a-Ty"></a>若人住于大乘。<a id="a-Tz"></a>于佛塔庙施灯。<a id="a-U0"></a>明已。<a id="a-U1"></a>得于八种可乐胜法。<a id="a-U2"></a>何等为八。<a id="a-U3"></a>一者获胜肉眼。<a id="a-U4"></a>二者得于胜念无能测量。<a id="a-U5"></a>三者得于胜达分天眼。<a id="a-U6"></a>四者为于满足修集道故得不缺戒。<a id="a-U7"></a>五者得智满足证于涅槃。<a id="a-U8"></a>六者先所作善得无难处。<a id="a-U9"></a>七者所作善业。<a id="a-UA"></a>得值诸佛。<a id="a-UB"></a>能为一切众生之眼。<a id="a-UC"></a>八者以彼善根。<a id="a-UD"></a>得转轮王所得轮宝。<a id="a-UE"></a>不为他障。<a id="a-UF"></a>其身端正。<a id="a-UG"></a>或为帝释。<a id="a-UH"></a>得大威力具足十眼。<a id="a-UI"></a>或为梵王。<a id="a-UJ"></a>善弘梵事得大禅定。<a id="a-UK"></a>舍利弗。<a id="a-UL"></a>以是回向菩提善根。<a id="a-UM"></a>得是八种所乐胜法。<a id="a-UN"></a>又舍利弗。<a id="a-UO"></a>若人于如来前。<a id="a-UP"></a>见他施灯信心清净。<a id="a-UQ"></a>合十指掌起随喜心。<a id="a-UR"></a>以此善根。<a id="a-US"></a>得于八种增上之法。<a id="a-UT"></a>何等为八。<a id="a-UU"></a>一者得增上色。<a id="a-UV"></a>二者得增上眷属。<a id="a-UW"></a>三者得增上戒。<a id="a-UX"></a>四者于人天中得增上生。<a id="a-UY"></a>五者得增上信。<a id="a-UZ"></a>六者得增上辩。<a id="a-Ua"></a>七者得增上圣道。<a id="a-Ub"></a>八者得阿耨菩提。<a id="a-Uc"></a>又告舍利弗。<a id="a-Ud"></a>有五种法。<a id="a-Ue"></a>最为难得。<a id="a-Uf"></a>一者得人身难。<a id="a-Ug"></a>二者于佛正法得信乐难。<a id="a-Uh"></a>三者乐于佛法得出家难。<a id="a-Ui"></a>四者具清净戒难。<a id="a-Uj"></a>五者得漏尽难。<a id="a-Uk"></a>一切众生。<a id="a-Ul"></a>于是五法言为难得。<a id="a-Um"></a>汝等已得(此经一卷略之要言)</p>
  <p id="aUn">又譬喻经云。<a id="a-Uo"></a>昔佛在世时。<a id="a-Up"></a>诸弟子中德各不同。<a id="a-Uq"></a>如舍利弗智慧第一。<a id="a-Ur"></a>大目连神通第一。<a id="a-Us"></a>如阿那律。<a id="a-Ut"></a>天眼第一。<a id="a-Uu"></a>能见三千大千世界。<a id="a-Uv"></a>乃至微细。<a id="a-Uw"></a>无幽不睹。<a id="a-Ux"></a>阿难见已而白佛言。<a id="a-Uy"></a>此阿那律宿有何业天眼乃尔。<a id="a-Uz"></a>佛告阿难。<a id="a-V0"></a>乃往过去九十一劫。<a id="a-V1"></a>毗婆尸佛入涅槃后。<a id="a-V2"></a>此人尔时身作劫贼入佛塔中欲盗塔物。<a id="a-V3"></a>时佛塔中佛前然灯。<a id="a-V4"></a>其灯欲灭。<a id="a-V5"></a>贼即以箭正灯使明。<a id="a-V6"></a>见佛威光。<a id="a-V7"></a>[嗇*欠]然毛竖。<a id="a-V8"></a>即自念言。<a id="a-V9"></a>他人尚能舍物求福。<a id="a-VA"></a>我云何盗。<a id="a-VB"></a>便舍而去。<a id="a-VC"></a>缘正灯炷福德因缘从是以来九十一劫。<a id="a-VD"></a>恒生善处。<a id="a-VE"></a>渐舍诸恶福祐日增。<a id="a-VF"></a>今得值我。<a id="a-VG"></a>出家修道得阿罗汉。<a id="a-VH"></a>于众人中天眼彻视最为第一。<a id="a-VI"></a>何况有人。<a id="a-VJ"></a>生心割舍燃灯佛前。<a id="a-VK"></a>所获福德难可称量。<a id="a-VL"></a>又智度论云。<a id="a-VM"></a>若人盗佛塔中珠。<a id="a-VN"></a>及盗灯明死堕地狱。<a id="a-VO"></a>若出为人世世生盲。</p>
  <p id="aVP">又灌顶经云。<a id="a-VQ"></a>救脱菩萨白佛言。<a id="a-VR"></a>若族姓男女。<a id="a-VS"></a>其有尪羸着床痛恼无救护者。<a id="a-VT"></a>我今当劝请诸众僧。<a id="a-VU"></a>七日七夜。<a id="a-VV"></a>斋戒一心。<a id="a-VW"></a>受持八禁。<a id="a-VX"></a>六时行道。<a id="a-VY"></a>四十九遍。<a id="a-VZ"></a>读是经典。<a id="a-Va"></a>劝然七层之灯。<a id="a-Vb"></a>悬五色续命神幡。<a id="a-Vc"></a>阿难问言。<a id="a-Vd"></a>续命幡灯。<a id="a-Ve"></a>法则云何。<a id="a-Vf"></a>神幡五色四十九尺灯亦复尔。<a id="a-Vg"></a>七层之灯。<a id="a-Vh"></a>一层七灯。<a id="a-Vi"></a>灯如车轮。<a id="a-Vj"></a>若遭厄难。<a id="a-Vk"></a>闭在牢狱枷锁着身。<a id="a-Vl"></a>亦应造立幡灯。<a id="a-Vm"></a>放诸杂类众生。<a id="a-Vn"></a>至四十九。<a id="a-Vo"></a>可得过度危厄之难。<a id="a-Vp"></a>不为诸横恶鬼所持。<a id="a-Vq"></a>又超日明三昧经云。<a id="a-Vr"></a>日天王与无数天人。<a id="a-Vs"></a>来诣佛所。<a id="a-Vt"></a>稽首言。<a id="a-Vu"></a>以何等行。<a id="a-Vv"></a>得为日天照四天下复以何缘。<a id="a-Vw"></a>而为月天照除夜冥。<a id="a-Vx"></a>佛言。<a id="a-Vy"></a>有四事。<a id="a-Vz"></a>一常喜布施。<a id="a-W0"></a>二修身慎行。<a id="a-W1"></a>三奉戒不犯。<a id="a-W2"></a>四然灯于佛寺。<a id="a-W3"></a>若于父母沙门道人。<a id="a-W4"></a>皆值光明。<a id="a-W5"></a>又身口意。<a id="a-W6"></a>行不杀等十善。<a id="a-W7"></a>佛言。<a id="a-W8"></a>又有四事得为月王。<a id="a-W9"></a>一布施贫匮。<a id="a-WA"></a>二奉持五戒。<a id="a-WB"></a>三恭事三尊。<a id="a-WC"></a>四冥设灯光。<a id="a-WD"></a>于君父师等。</p>
  <p id="aWE">又僧祇律云。<a id="a-WF"></a>佛言。<a id="a-WG"></a>从今日听然灯时。<a id="a-WH"></a>当置火一边。<a id="a-WI"></a>渐次然之。<a id="a-WJ"></a>当先然照舍利。<a id="a-WK"></a>及佛形像。<a id="a-WL"></a>先礼拜已当依次然。<a id="a-WM"></a>余处灭时不得卒灭。<a id="a-WN"></a>当言诸大德欲灭灯。<a id="a-WO"></a>不听用口吹灭(义云为有食火虫恐人口气损虫所以不听口吹也)。<a id="a-WP"></a>听以手扇灭。<a id="a-WQ"></a>及衣扇灭。<a id="a-WR"></a>当羁折头燋去。<a id="a-WS"></a>入时不得卒入。<a id="a-WT"></a>当唱言诸大德灯。<a id="a-WU"></a>欲入始得入之。<a id="a-WV"></a>若不如是越威仪法也。</p>
  <p id="aWW">又三千威仪云。<a id="a-WX"></a>然灯有五事。<a id="a-WY"></a>一当持净巾拭中外令净。<a id="a-WZ"></a>二当作净炷。<a id="a-Wa"></a>三当自作麻油。<a id="a-Wb"></a>四着膏不得令满。<a id="a-Wc"></a>亦不得令少。<a id="a-Wd"></a>五当护令坚。<a id="a-We"></a>莫悬妨人道。</p>
  <p id="aWf">又五百问事云。<a id="a-Wg"></a>续佛光明昼不得灭。<a id="a-Wh"></a>佛无明闇。<a id="a-Wi"></a>以本无言念齐限。<a id="a-Wj"></a>故灭有罪。<a id="a-Wk"></a>又大唐三藏波颇师云。<a id="a-Wl"></a>佛前灯无处取。<a id="a-Wm"></a>灯以物傍取。<a id="a-Wn"></a>不损光者得。</p>
  <p data-pb></p>
  <h2 id="aWo">悬幡缘第四</h2>
  <p id="aWp">如迦葉诰阿难经云。<a id="a-Wq"></a>昔阿育王。<a id="a-Wr"></a>自于境内立千二百塔。<a id="a-Ws"></a>王后病困。<a id="a-Wt"></a>有一沙门省王病。<a id="a-Wu"></a>王言。<a id="a-Wv"></a>前为千二百塔。<a id="a-Ww"></a>各织作金缕幡欲手自悬幡散华。<a id="a-Wx"></a>始得成办。<a id="a-Wy"></a>而得重病。<a id="a-Wz"></a>恐不遂愿。<a id="a-X0"></a>道人语王。<a id="a-X1"></a>乞王好叉手一心。<a id="a-X2"></a>道人即现神足。<a id="a-X3"></a>应时千二百塔。<a id="a-X4"></a>皆在王前。<a id="a-X5"></a>王见欢喜。<a id="a-X6"></a>便使取金幡金花悬诸刹上。<a id="a-X7"></a>塔寺低仰即皆就王手。<a id="a-X8"></a>王得本愿身复病愈。<a id="a-X9"></a>即发大意。<a id="a-XA"></a>延寿二十五年。<a id="a-XB"></a>故名续命神幡。<a id="a-XC"></a>又普广经云。<a id="a-XD"></a>若四辈男女。<a id="a-XE"></a>若临终时。<a id="a-XF"></a>若已过命。<a id="a-XG"></a>于其亡日。<a id="a-XH"></a>造作黄幡悬着刹上。<a id="a-XI"></a>使获福德。<a id="a-XJ"></a>离八难苦。<a id="a-XK"></a>得生十方诸佛净土。<a id="a-XL"></a>幡盖供养随心所愿。<a id="a-XM"></a>至成菩提。<a id="a-XN"></a>幡随风转破碎都尽。<a id="a-XO"></a>至成微尘。<a id="a-XP"></a>幡一转时。<a id="a-XQ"></a>转轮王位。<a id="a-XR"></a>乃至吹尘小王之位。<a id="a-XS"></a>其报无量。<a id="a-XT"></a>然灯供养照诸幽冥。<a id="a-XU"></a>苦痛众生蒙此光明。<a id="a-XV"></a>得互相见。<a id="a-XW"></a>缘此福德。<a id="a-XX"></a>拔彼众生悉得休息。</p>
  <p id="aXY">问曰。<a id="a-XZ"></a>何故经中为亡人造作黄幡。<a id="a-Xa"></a>挂于冢塔之上者。<a id="a-Xb"></a>答曰。<a id="a-Xc"></a>虽未见经释。<a id="a-Xd"></a>然可以义求。<a id="a-Xe"></a>此五大色中。<a id="a-Xf"></a>黄色居中。<a id="a-Xg"></a>用表忠诚。<a id="a-Xh"></a>尽心修福。<a id="a-Xi"></a>为引中阴不之恶趣。<a id="a-Xj"></a>莫生边国也。<a id="a-Xk"></a>又黄色像金。<a id="a-Xl"></a>鬼神冥道。<a id="a-Xm"></a>将为金用故。<a id="a-Xn"></a>俗中解祠之时。<a id="a-Xo"></a>剪白纸钱。<a id="a-Xp"></a>鬼得白钱用。<a id="a-Xq"></a>剪黄纸钱。<a id="a-Xr"></a>鬼得金钱用问曰。<a id="a-Xs"></a>何以得知。<a id="a-Xt"></a>答曰。<a id="a-Xu"></a>冥报记。<a id="a-Xv"></a>冥祥记。<a id="a-Xw"></a>具述可知。<a id="a-Xx"></a>又譬喻经云。<a id="a-Xy"></a>有人窖粟数百石。<a id="a-Xz"></a>时有谷贼盗主人粟。<a id="a-Y0"></a>尽开窖不见一粒。<a id="a-Y1"></a>主人唯见一虫。<a id="a-Y2"></a>身躯极大。<a id="a-Y3"></a>捉得拷问。<a id="a-Y4"></a>汝何以盗我粟尽。<a id="a-Y5"></a>汝是何神。<a id="a-Y6"></a>虫报主人言。<a id="a-Y7"></a>汝将我至四衢路首。<a id="a-Y8"></a>有识知我者。<a id="a-Y9"></a>主人取语。<a id="a-YA"></a>将至交首。<a id="a-YB"></a>道逢有官骑黄马着黄衣。<a id="a-YC"></a>车乘衣服皆同黄色。<a id="a-YD"></a>黄官问虫云。<a id="a-YE"></a>谷贼汝何在此。<a id="a-YF"></a>主人方知虫是谷贼。<a id="a-YG"></a>主人又问。<a id="a-YH"></a>向乘马黄衣是谁。<a id="a-YI"></a>谷贼言。<a id="a-YJ"></a>是黄金之精。<a id="a-YK"></a>以报主人食粟之直。<a id="a-YL"></a>主人因此得金。<a id="a-YM"></a>用不可尽。<a id="a-YN"></a>良由人鬼趣别。<a id="a-YO"></a>感见不同。<a id="a-YP"></a>故圣制黄幡。<a id="a-YQ"></a>为其亡人挂之塔冢。<a id="a-YR"></a>令魂神寻见得实救济冥之也。</p>
  <p id="aYS">又百缘经云。<a id="a-YT"></a>昔佛在世时。<a id="a-YU"></a>迦毗罗卫城中。<a id="a-YV"></a>有一长者。<a id="a-YW"></a>其家巨富财宝无量。<a id="a-YX"></a>不可称计。<a id="a-YY"></a>生一男儿。<a id="a-YZ"></a>端正殊妙与众超绝。<a id="a-Ya"></a>其儿初生。<a id="a-Yb"></a>于虚空中有一大幡。<a id="a-Yc"></a>遍覆城上。<a id="a-Yd"></a>父母见已欢喜无量。<a id="a-Ye"></a>因为立字名波多迦。<a id="a-Yf"></a>年渐长大求佛出家。<a id="a-Yg"></a>得阿罗汉。<a id="a-Yh"></a>三明六通。<a id="a-Yi"></a>具八解脱。<a id="a-Yj"></a>比丘见已而便白佛言。<a id="a-Yk"></a>此波迦多。<a id="a-Yl"></a>宿殖何福。<a id="a-Ym"></a>生便端正与众超绝。<a id="a-Yn"></a>于虚空中有大幡盖。<a id="a-Yo"></a>遍覆城上。<a id="a-Yp"></a>又值世尊出家得道。<a id="a-Yq"></a>佛告比丘。<a id="a-Yr"></a>乃往过去九十一劫。<a id="a-Ys"></a>毗婆尸佛入涅槃后。<a id="a-Yt"></a>时有王名槃头末帝。<a id="a-Yu"></a>收其舍利造四宝塔。<a id="a-Yv"></a>高一由旬。<a id="a-Yw"></a>而供养之时有一人。<a id="a-Yx"></a>于彼塔边施设大会。<a id="a-Yy"></a>作一长幡悬着塔上。<a id="a-Yz"></a>发愿而去。<a id="a-Z0"></a>缘是功德。<a id="a-Z1"></a>从是以来。<a id="a-Z2"></a>九十一劫不堕恶道。<a id="a-Z3"></a>天上人中。<a id="a-Z4"></a>常有大幡覆荫其上。<a id="a-Z5"></a>受福快乐。<a id="a-Z6"></a>乃至今者遭值于我。<a id="a-Z7"></a>出家得道。</p>
  <p id="aZ8">又菩萨本行经云。<a id="a-Z9"></a>昔佛在世。<a id="a-ZA"></a>与诸比丘及与阿难。<a id="a-ZB"></a>从郁卑罗延国。<a id="a-ZC"></a>游行村落。<a id="a-ZD"></a>时天盛热无有阴凉。<a id="a-ZE"></a>有放羊人。<a id="a-ZF"></a>见佛涉热即起净心。<a id="a-ZG"></a>编草作盖用覆佛上。<a id="a-ZH"></a>游随佛行。<a id="a-ZI"></a>去羊大远。<a id="a-ZJ"></a>放盖掷地还趣羊边。<a id="a-ZK"></a>佛便微笑告阿难言。<a id="a-ZL"></a>此放羊人以恭敬心。<a id="a-ZM"></a>而以草盖用覆佛上。<a id="a-ZN"></a>以此功德。<a id="a-ZO"></a>十三劫中不堕恶道。<a id="a-ZP"></a>天上人间生尊贵家。<a id="a-ZQ"></a>快乐无极。<a id="a-ZR"></a>常有自然七宝之盖。<a id="a-ZS"></a>而在其上。<a id="a-ZT"></a>竟十三劫。<a id="a-ZU"></a>出家修道成辟支佛。<a id="a-ZV"></a>名阿耨菩提。</p>
  <p id="aZW">颂曰。</p>
  <p id="aZX">久厌无明树　　方欣奈苑鲜</p>
  <p id="aZY">始入香山路　　终逢不坏身</p>
  <p id="aZZ">定花发智果　　神灯照梵天</p>
  <p id="aZa">霞幡同锦色　　芬馥合炉烟</p>
  <p id="aZb">宛转腾空扬　　倒下似红莲</p>
  <p id="aZc">夙夜风吹转　　重叠轮王因</p>
  <p id="aZd">攀仰无厌足　　结侣感留瞻</p>
  <p id="aZe">何知色中彩　　招福寿延年</p>
 </body>
</html>