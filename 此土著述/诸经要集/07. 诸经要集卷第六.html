<!doctype html>
<html id="z3IBWlG1S6" data-ver="2489">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">诸经要集卷第六</h1>
  <h2 id="a2">受斋部第八(此有三缘)</h2>
  <p id="a3">破斋部第九 富贵部第十 贫贱部第十一 述意缘 引证缘。</p>
  <p data-pb></p>
  <h2 id="a4">述意缘第一</h2>
  <p id="a5">正法所以流布。<a id="a-6"></a>贵在尊经。<a id="a-7"></a>福田所以增长。<a id="a-8"></a>功由斋戒。<a id="a-9"></a>故舍一餐之供。<a id="a-A"></a>福绍余粮。<a id="a-B"></a>施一钱之资。<a id="a-C"></a>果超天报。<a id="a-D"></a>所以福田可重。<a id="a-E"></a>财累可轻。<a id="a-F"></a>共树无遮之会。<a id="a-G"></a>等招无限之福也。</p>
  <h2 id="aH">引证缘第二</h2>
  <p id="aI">又旧杂譬喻经云。<a id="a-J"></a>昔有四姓请佛饭时。<a id="a-K"></a>有一人卖牛湩。<a id="a-L"></a>大姓留止饭。<a id="a-M"></a>教持斋戒。<a id="a-N"></a>受听经已乃归。<a id="a-O"></a>妇言。<a id="a-P"></a>我朝相待未饭。<a id="a-Q"></a>便强令夫饭。<a id="a-R"></a>坏其斋意。<a id="a-S"></a>虽尔七生天上。<a id="a-T"></a>七生世间。<a id="a-U"></a>师曰。<a id="a-V"></a>一日持斋。<a id="a-W"></a>有六十万岁余粮。<a id="a-X"></a>复有五福。<a id="a-Y"></a>一曰少病。<a id="a-Z"></a>二曰身安隐。<a id="a-a"></a>三曰少淫意。<a id="a-b"></a>四曰少睡卧。<a id="a-c"></a>五曰得生天上。<a id="a-d"></a>常识宿命所行事也。<a id="a-e"></a>又波斯匿王。<a id="a-f"></a>欲赏末利夫人香璎。<a id="a-g"></a>唤出宫视。<a id="a-h"></a>夫人于斋日着素服而出。<a id="a-i"></a>在六万夫人中。<a id="a-j"></a>明如日月。<a id="a-k"></a>倍好如常。<a id="a-l"></a>王意悚然加敬。<a id="a-m"></a>问曰。<a id="a-n"></a>有何道德炳然有异。<a id="a-o"></a>夫人白王。<a id="a-p"></a>自念少福禀斯女形。<a id="a-q"></a>情态垢秽日夜命促。<a id="a-r"></a>惧坠三涂。<a id="a-s"></a>是以日月奉佛法斋。<a id="a-t"></a>割爱从道。<a id="a-u"></a>世世蒙福。<a id="a-v"></a>愿以香璎奉施世尊。</p>
  <p id="aw">又中阿含经云。<a id="a-x"></a>尔时鹿子母毗舍佉。<a id="a-y"></a>平旦沐浴着白净衣。<a id="a-z"></a>将子妇等眷属。<a id="a-10"></a>往诣佛所。<a id="a-11"></a>稽首作礼白世尊曰。<a id="a-12"></a>我今欲持斋善。<a id="a-13"></a>世尊问曰。<a id="a-14"></a>居士妇今持何等斋耶。<a id="a-15"></a>斋有三种。<a id="a-16"></a>云何为三。<a id="a-17"></a>一者放牛儿斋。<a id="a-18"></a>二者尼揵斋。<a id="a-19"></a>三者圣八支斋。<a id="a-1A"></a>云何名放牛儿斋者。<a id="a-1B"></a>若放牛儿朝放泽中晡收还村。<a id="a-1C"></a>彼还村时作如是念。<a id="a-1D"></a>我今日在此处放牛。<a id="a-1E"></a>明日当在彼处放牛。<a id="a-1F"></a>我今日在此处饮牛。<a id="a-1G"></a>明日当在彼处饮牛。<a id="a-1H"></a>我牛今日在此处宿止。<a id="a-1I"></a>明日当在彼处宿止。<a id="a-1J"></a>如是有人。<a id="a-1K"></a>若持斋时作是思惟。<a id="a-1L"></a>我今日食如此之食。<a id="a-1M"></a>明日当食如彼食也。<a id="a-1N"></a>我今日饮如此之饮。<a id="a-1O"></a>明日当饮如彼饮也。<a id="a-1P"></a>我今日含消如此含消。<a id="a-1Q"></a>明日当含消如彼含消。<a id="a-1R"></a>其人于此昼夜。<a id="a-1S"></a>乐着欲过。<a id="a-1T"></a>是名放牛儿斋。<a id="a-1U"></a>若如是持斋。<a id="a-1V"></a>不获大利。<a id="a-1W"></a>不得大果。<a id="a-1X"></a>无大功德。<a id="a-1Y"></a>不得广布。<a id="a-1Z"></a>云何名尼揵斋耶。<a id="a-1a"></a>若出家尼揵者。<a id="a-1b"></a>彼劝人曰。<a id="a-1c"></a>汝于东方过百由延。<a id="a-1d"></a>外有众生者。<a id="a-1e"></a>拥护彼故弃舍刀杖。<a id="a-1f"></a>如是南西北方亦尔。<a id="a-1g"></a>或脱衣裸形。<a id="a-1h"></a>我无父母妻子。<a id="a-1i"></a>劝进虚妄言将为真谛。<a id="a-1j"></a>或执苦行。<a id="a-1k"></a>自饿诸邪法等。<a id="a-1l"></a>是名尼揵斋也。<a id="a-1m"></a>若如是持斋者。<a id="a-1n"></a>亦不获大利。<a id="a-1o"></a>不得大果。<a id="a-1p"></a>无大功德。<a id="a-1q"></a>不得广布。<a id="a-1r"></a>云何名为圣八支斋。<a id="a-1s"></a>多闻圣弟子。<a id="a-1t"></a>若持斋时作如是思惟。<a id="a-1u"></a>阿罗诃真人尽形寿。<a id="a-1v"></a>离杀断杀。<a id="a-1w"></a>弃舍刀杖。<a id="a-1x"></a>有惭有愧。<a id="a-1y"></a>有慈悲心。<a id="a-1z"></a>饶益一切乃至昆虫。<a id="a-20"></a>于杀净心。<a id="a-21"></a>乃至尽形寿。<a id="a-22"></a>离非时食。<a id="a-23"></a>断非时食。<a id="a-24"></a>一食不夜食。<a id="a-25"></a>乐于时食。<a id="a-26"></a>我以此支。<a id="a-27"></a>于阿罗诃等同无异。<a id="a-28"></a>是故说斋。<a id="a-29"></a>彼住此圣八支斋已。<a id="a-2A"></a>于上当复忆念。<a id="a-2B"></a>如来无所著等十号出世净法。<a id="a-2C"></a>舍离秽污恶不善法。<a id="a-2D"></a>是名圣八支斋也。<a id="a-2E"></a>若族姓女持圣八支斋者。<a id="a-2F"></a>身坏命终得生六欲天。<a id="a-2G"></a>远得四沙门果。</p>
  <p id="a2H">又菩萨受斋经云。<a id="a-2I"></a>某自归佛。<a id="a-2J"></a>自归法。<a id="a-2K"></a>自归比丘僧。<a id="a-2L"></a>某身所行恶。<a id="a-2M"></a>口所言恶。<a id="a-2N"></a>意所念恶。<a id="a-2O"></a>今已除弃。<a id="a-2P"></a>某若干日若干夜。<a id="a-2Q"></a>受菩萨斋。<a id="a-2R"></a>自归菩萨。<a id="a-2S"></a>佛告须菩提。<a id="a-2T"></a>菩萨斋日有十戒。</p>
  <p id="a2U">第一菩萨斋日。<a id="a-2V"></a>不得着脂粉华香。</p>
  <p id="a2W">第二菩萨斋日。<a id="a-2X"></a>不得歌舞捶鼓妓乐庄饰。</p>
  <p id="a2Y">第三菩萨斋日。<a id="a-2Z"></a>不得卧高床上。</p>
  <p id="a2a">第四菩萨斋日。<a id="a-2b"></a>过中已后不得复食。</p>
  <p id="a2c">第五菩萨斋日。<a id="a-2d"></a>不得持刀金银珍宝。</p>
  <p id="a2e">第六菩萨斋日。<a id="a-2f"></a>不得乘车牛马。</p>
  <p id="a2g">第七菩萨斋日。<a id="a-2h"></a>不得捶儿子奴婢畜生。</p>
  <p id="a2i">第八菩萨斋日。<a id="a-2j"></a>皆持是斋。<a id="a-2k"></a>从分檀布施得福。<a id="a-2l"></a>菩萨斋日去卧时。<a id="a-2m"></a>于佛前叉手言。<a id="a-2n"></a>今日一切十方。<a id="a-2o"></a>其有持斋戒者。<a id="a-2p"></a>行六度者。<a id="a-2q"></a>某皆助安无量。<a id="a-2r"></a>劝助欢喜。<a id="a-2s"></a>福施十方。<a id="a-2t"></a>一切人非人等。<a id="a-2u"></a>所在勤苦厄难之处。<a id="a-2v"></a>皆令得福。<a id="a-2w"></a>解脱忧苦。<a id="a-2x"></a>出生为人。<a id="a-2y"></a>安隐富乐无极。</p>
  <p id="a2z">第九菩萨斋日。<a id="a-30"></a>不得饮食尽器中。</p>
  <p id="a31">第十菩萨斋日。<a id="a-32"></a>不得与女人相形笑共坐席。<a id="a-33"></a>女人亦尔。<a id="a-34"></a>是为十戒。<a id="a-35"></a>不得犯。<a id="a-36"></a>不得教人犯。<a id="a-37"></a>亦不得劝勉人犯。<a id="a-38"></a>菩萨解斋法言。<a id="a-39"></a>南无佛南无法南无比丘僧。<a id="a-3A"></a>某若干日若干夜。<a id="a-3B"></a>持菩萨斋。<a id="a-3C"></a>从分檀布施。<a id="a-3D"></a>当得六波罗蜜。<a id="a-3E"></a>如诸菩萨六万菩萨法。<a id="a-3F"></a>斋日夜。<a id="a-3G"></a>一分禅。<a id="a-3H"></a>一分读经。<a id="a-3I"></a>一分卧。<a id="a-3J"></a>是为菩萨斋日法。<a id="a-3K"></a>从正月十四日受。<a id="a-3L"></a>十七日解。<a id="a-3M"></a>从四月八日受。<a id="a-3N"></a>十五日解。<a id="a-3O"></a>从七月一日受。<a id="a-3P"></a>十六日解。<a id="a-3Q"></a>从九月十四日受。<a id="a-3R"></a>十六日解。</p>
  <p id="a3S">述曰。<a id="a-3T"></a>既受斋已。<a id="a-3U"></a>若欲解斋。<a id="a-3V"></a>要待大。<a id="a-3W"></a>明相出时。<a id="a-3X"></a>始得食粥。<a id="a-3Y"></a>不尔破斋。<a id="a-3Z"></a>何名明相。<a id="a-3a"></a>如萨婆多论云。<a id="a-3b"></a>明相有三种色。<a id="a-3c"></a>若日照阎浮提树。<a id="a-3d"></a>即有黑色。<a id="a-3e"></a>若照树叶。<a id="a-3f"></a>则有青色。<a id="a-3g"></a>若过树叶则有白色。<a id="a-3h"></a>于三色中白色为正。<a id="a-3i"></a>始得解斋食其粥也。<a id="a-3j"></a>又僧祇律云。<a id="a-3k"></a>佛住舍卫城。<a id="a-3l"></a>南方有邑名大林。<a id="a-3m"></a>时有商人驱八头牛。<a id="a-3n"></a>到北方俱多国。<a id="a-3o"></a>有一商人。<a id="a-3p"></a>共在泽中放牛。<a id="a-3q"></a>时有离车捕龙食之。<a id="a-3r"></a>捕得一龙女。<a id="a-3s"></a>女受布萨法。<a id="a-3t"></a>无有害心。<a id="a-3u"></a>然离车穿鼻牵行。<a id="a-3v"></a>商人见之即起慈心。<a id="a-3w"></a>问离车言。<a id="a-3x"></a>汝牵此龙欲作何等。<a id="a-3y"></a>答言。<a id="a-3z"></a>我欲杀。<a id="a-40"></a>商人言。<a id="a-41"></a>勿杀我与汝一牛贸取。<a id="a-42"></a>捕者不肯。<a id="a-43"></a>乃至八牛。<a id="a-44"></a>方言。<a id="a-45"></a>此肉多美。<a id="a-46"></a>今为汝故我当放之。<a id="a-47"></a>时商人恐。<a id="a-48"></a>放龙女去已。<a id="a-49"></a>商人念言。<a id="a-4A"></a>此是恶人。<a id="a-4B"></a>恐复追逐更遣捕取。<a id="a-4C"></a>放别池中。<a id="a-4D"></a>随逐看之。<a id="a-4E"></a>龙变为人语商人言。<a id="a-4F"></a>天施我命今欲报恩。<a id="a-4G"></a>可共入宫当报天恩。<a id="a-4H"></a>商人答言。<a id="a-4I"></a>龙性卒暴嗔恚无常。<a id="a-4J"></a>或能杀我。<a id="a-4K"></a>答言。<a id="a-4L"></a>不尔。<a id="a-4M"></a>前人系我。<a id="a-4N"></a>我力能杀彼人。<a id="a-4O"></a>但已受布萨法。<a id="a-4P"></a>都无杀心。<a id="a-4Q"></a>何况天今施我寿命。<a id="a-4R"></a>而当加害。<a id="a-4S"></a>若不去者。<a id="a-4T"></a>小住此中。<a id="a-4U"></a>我先屏当。<a id="a-4V"></a>即便入去。<a id="a-4W"></a>后入宫内见。<a id="a-4X"></a>龙门边二龙系在一边。<a id="a-4Y"></a>商人问言。<a id="a-4Z"></a>汝为何事被系。<a id="a-4a"></a>答言。<a id="a-4b"></a>此龙女半月中三日受斋法。<a id="a-4c"></a>我兄弟守护此龙女。<a id="a-4d"></a>为不坚固。<a id="a-4e"></a>为离车所捕。<a id="a-4f"></a>以是被系。<a id="a-4g"></a>唯愿天慈语令放我。<a id="a-4h"></a>龙女屏当已。<a id="a-4i"></a>即呼入宫。<a id="a-4j"></a>坐宝床上。<a id="a-4k"></a>龙女白言。<a id="a-4l"></a>龙中有食能尽寿消者。<a id="a-4m"></a>有二十年消者。<a id="a-4n"></a>有七年消者。<a id="a-4o"></a>有阎浮提人食者。<a id="a-4p"></a>未知天今欲食何食。<a id="a-4q"></a>答言。<a id="a-4r"></a>欲须阎浮提食。<a id="a-4s"></a>即持种种饮食与之。<a id="a-4t"></a>商人问龙女言。<a id="a-4u"></a>此龙何故被系。<a id="a-4v"></a>龙女言。<a id="a-4w"></a>此有过我欲杀之。<a id="a-4x"></a>商人言。<a id="a-4y"></a>汝莫杀。<a id="a-4z"></a>不尔要当杀之。<a id="a-50"></a>商人云。<a id="a-51"></a>汝放彼者我当食耳。<a id="a-52"></a>白言。<a id="a-53"></a>不得直尔放之。<a id="a-54"></a>当罚六月摈置人间。<a id="a-55"></a>商人见龙宫中。<a id="a-56"></a>种种宝物庄严宫殿。<a id="a-57"></a>商人便问言。<a id="a-58"></a>汝有如是庄严。<a id="a-59"></a>用受布萨何为。<a id="a-5A"></a>答言。<a id="a-5B"></a>我龙法有五事苦。<a id="a-5C"></a>何等为五。<a id="a-5D"></a>为生时眠时淫时嗔时死时。<a id="a-5E"></a>一日之中三过。<a id="a-5F"></a>皮肉落地。<a id="a-5G"></a>热沙曝身。<a id="a-5H"></a>复问。<a id="a-5I"></a>汝欲求何等。<a id="a-5J"></a>答言。<a id="a-5K"></a>乐人道中生。<a id="a-5L"></a>为畜生中苦。<a id="a-5M"></a>不知法故。<a id="a-5N"></a>欲就如来出家。<a id="a-5O"></a>龙女即与八饼金语言。<a id="a-5P"></a>此金足汝父母眷属终身用之不尽。<a id="a-5Q"></a>语言。<a id="a-5R"></a>汝合眼。<a id="a-5S"></a>即以神变持着本国。<a id="a-5T"></a>以八饼金持与父母。<a id="a-5U"></a>此是龙金。<a id="a-5V"></a>截已更生。<a id="a-5W"></a>尽寿用之不可尽时(思念人慈不得不行暂救龙女恩报弥钟况持大斋受福何尽)</p>
  <p id="a5X">颂曰。</p>
  <p id="a5Y">禁饕缘芳味　　持身唯节俭</p>
  <p id="a5Z">一坐肃容仪　　五万丰余敛</p>
  <p id="a5a">戒香飞且馥　　情关闭愈掩</p>
  <p id="a5b">勿言徒辛苦　　终然越危崄</p>
  <p data-pb></p>
  <h2 id="a5c">破斋部第九(此有二缘)</h2>
  <p id="a5d">意缘 引证缘。</p>
  <p data-pb></p>
  <h2 id="a5e">述意缘第一</h2>
  <p id="a5f">惟夫无常苦空之本。<a id="a-5g"></a>念生老病死之源。<a id="a-5h"></a>长夜哀倒悬之苦。<a id="a-5i"></a>漂沦愍随流之急。<a id="a-5j"></a>思之困厄。<a id="a-5k"></a>亦深可惧也。<a id="a-5l"></a>良由福田轻薄。<a id="a-5m"></a>信施难消。<a id="a-5n"></a>斋戒无固。<a id="a-5o"></a>事等坏瓶易毁难持。<a id="a-5p"></a>又同霜露。<a id="a-5q"></a>我人转盛着逾胶漆。<a id="a-5r"></a>不惧累劫之殃。<a id="a-5s"></a>但忧一身之命。<a id="a-5t"></a>所以饱食长眠何异肫犬。<a id="a-5u"></a>破斋夜食鬼道无殊。<a id="a-5v"></a>是故施主失应供之福。<a id="a-5w"></a>众僧损良田之美也。</p>
  <h2 id="a5x">引证缘第二</h2>
  <p id="a5y">如舍利弗问经云。<a id="a-5z"></a>舍利弗白佛言有诸檀越。<a id="a-60"></a>造僧伽蓝。<a id="a-61"></a>厚置资给。<a id="a-62"></a>来世僧有似出家僧。<a id="a-63"></a>非时就典食僧。<a id="a-64"></a>索食而食。<a id="a-65"></a>与者食者得何等罪其本檀越得何等福。<a id="a-66"></a>佛言。<a id="a-67"></a>非时者。<a id="a-68"></a>是破戒人。<a id="a-69"></a>是犯盗人。<a id="a-6A"></a>非时与者。<a id="a-6B"></a>亦破戒人。<a id="a-6C"></a>亦犯盗人。<a id="a-6D"></a>盗檀越物。<a id="a-6E"></a>是不与取。<a id="a-6F"></a>非施主意。<a id="a-6G"></a>施主无福。<a id="a-6H"></a>以失物故。<a id="a-6I"></a>犹有发心置立之善。<a id="a-6J"></a>舍利弗言。<a id="a-6K"></a>时受时食食不尽者。<a id="a-6L"></a>非时复食。<a id="a-6M"></a>或有时受至非时食。<a id="a-6N"></a>复得福不。<a id="a-6O"></a>佛言。<a id="a-6P"></a>时食净者。<a id="a-6Q"></a>是即福田。<a id="a-6R"></a>即出家。<a id="a-6S"></a>是即僧伽。<a id="a-6T"></a>是即天人良友。<a id="a-6U"></a>是即天人导师。<a id="a-6V"></a>其不净者。<a id="a-6W"></a>犹为破戒。<a id="a-6X"></a>是大劫盗。<a id="a-6Y"></a>是即饿鬼。<a id="a-6Z"></a>为罪窟宅。<a id="a-6a"></a>非时索者。<a id="a-6b"></a>以时非时辄与。<a id="a-6c"></a>是典食者。<a id="a-6d"></a>是名退道。<a id="a-6e"></a>是名恶魔。<a id="a-6f"></a>是名三恶道。<a id="a-6g"></a>是名破器。<a id="a-6h"></a>是癞病人。<a id="a-6i"></a>坏善果故。<a id="a-6j"></a>偷乞自活。<a id="a-6k"></a>是故诸婆罗门不非时食。<a id="a-6l"></a>外道梵志亦不邪命食。<a id="a-6m"></a>况我弟子。<a id="a-6n"></a>知法行法而当尔耶。<a id="a-6o"></a>凡如此者。<a id="a-6p"></a>非我弟子。<a id="a-6q"></a>是盗我法利。<a id="a-6r"></a>着无法人。<a id="a-6s"></a>是名盗食非法之人。<a id="a-6t"></a>盗与盗受。<a id="a-6u"></a>一团一撮。<a id="a-6v"></a>片盐片酢。<a id="a-6w"></a>皆死堕燋肠地狱吞热铁丸。<a id="a-6x"></a>从地狱出生猪狗中。<a id="a-6y"></a>食诸不净。<a id="a-6z"></a>又生恶鸟人怪其声。<a id="a-70"></a>后生饿鬼。<a id="a-71"></a>还伽蓝中。<a id="a-72"></a>处其圊内啖食粪秽。<a id="a-73"></a>并百千万岁。<a id="a-74"></a>更生人中贫穷下贱。<a id="a-75"></a>人所弃恶。<a id="a-76"></a>不可言说。<a id="a-77"></a>人不信用。<a id="a-78"></a>不如盗一人物其罪尚轻。<a id="a-79"></a>割夺多人故。<a id="a-7A"></a>良福田故。<a id="a-7B"></a>断绝出世道故。<a id="a-7C"></a>又揵陀国王经云。<a id="a-7D"></a>佛在世时。<a id="a-7E"></a>时有国王号名揵陀。<a id="a-7F"></a>奉事婆罗门。<a id="a-7G"></a>婆罗门居在山中。<a id="a-7H"></a>多种果树。<a id="a-7I"></a>时有担樵人毁其果树。<a id="a-7J"></a>婆罗门见之。<a id="a-7K"></a>便将诣王所言。<a id="a-7L"></a>是人无状残败我果树。<a id="a-7M"></a>王当治杀。<a id="a-7N"></a>王敬事婆罗门。<a id="a-7O"></a>不敢违之即为杀之。<a id="a-7P"></a>自后未久。<a id="a-7Q"></a>有牛食人稻。<a id="a-7R"></a>其主逐捶折其一角。<a id="a-7S"></a>血流被面痛不可忍。<a id="a-7T"></a>牛径到王所白言。<a id="a-7U"></a>我实无状食此人少稻。<a id="a-7V"></a>今折我角。<a id="a-7W"></a>稻主亦追到王所。<a id="a-7X"></a>王晓鸟兽语。<a id="a-7Y"></a>王语牛言。<a id="a-7Z"></a>我当为汝杀之。<a id="a-7a"></a>牛即报言。<a id="a-7b"></a>今虽杀此人。<a id="a-7c"></a>亦不能令我不痛。<a id="a-7d"></a>但当约敕后莫取之如我。<a id="a-7e"></a>王便感念言。<a id="a-7f"></a>我事婆罗门。<a id="a-7g"></a>但坐果树令我杀人。<a id="a-7h"></a>不如此牛。<a id="a-7i"></a>今事此道。<a id="a-7j"></a>复不免生死。<a id="a-7k"></a>何用此道。<a id="a-7l"></a>便到佛所。<a id="a-7m"></a>五体投地为佛作礼。<a id="a-7n"></a>愿受五戒十善。<a id="a-7o"></a>佛言。<a id="a-7p"></a>布施持戒现世得福。<a id="a-7q"></a>忍辱精进。<a id="a-7r"></a>一心智慧。<a id="a-7s"></a>其德无量。<a id="a-7t"></a>后生天上。<a id="a-7u"></a>王即欢喜得须陀洹。<a id="a-7v"></a>阿难白佛言。<a id="a-7w"></a>此王与牛本何因缘。<a id="a-7x"></a>佛言。<a id="a-7y"></a>乃昔拘那含牟尼佛时。<a id="a-7z"></a>王与牛为兄弟。<a id="a-80"></a>作优婆塞共持斋戒。<a id="a-81"></a>一日一夜。<a id="a-82"></a>王守法精进。<a id="a-83"></a>不敢懈怠。<a id="a-84"></a>寿终升天。<a id="a-85"></a>天上寿尽下为国王。<a id="a-86"></a>牛时犯斋夜食。<a id="a-87"></a>终受其罪。<a id="a-88"></a>罪毕复作牛五百世。<a id="a-89"></a>尚有宿识。<a id="a-8A"></a>故来开悟王意。<a id="a-8B"></a>牛后七日寿终。<a id="a-8C"></a>上生天上。<a id="a-8D"></a>佛言。<a id="a-8E"></a>四辈弟子。<a id="a-8F"></a>受持斋戒不可犯也。</p>
  <p id="a8G">又法句喻经云。<a id="a-8H"></a>佛在舍卫国祇树给孤独园精舍中。<a id="a-8I"></a>为天龙鬼说法。<a id="a-8J"></a>东方有国。<a id="a-8K"></a>名郁多罗婆提。<a id="a-8L"></a>有婆罗门等五百人。<a id="a-8M"></a>相率欲诣恒水岸边。<a id="a-8N"></a>有三祠神池。<a id="a-8O"></a>沐浴垢秽裸形求仙。<a id="a-8P"></a>如尼揵法。<a id="a-8Q"></a>由大泽迷不得过。<a id="a-8R"></a>中道乏粮。<a id="a-8S"></a>遥望见一大树。<a id="a-8T"></a>如有神气。<a id="a-8U"></a>想有人居。<a id="a-8V"></a>驰趣树下。<a id="a-8W"></a>可无所见。<a id="a-8X"></a>婆罗门举声大哭。<a id="a-8Y"></a>饥渴委厄穷死斯泽。<a id="a-8Z"></a>树神现身。<a id="a-8a"></a>问诸梵志。<a id="a-8b"></a>道士那来今欲何行。<a id="a-8c"></a>同声答曰。<a id="a-8d"></a>欲诣神池澡浴望仙。<a id="a-8e"></a>今日饥渴幸哀矜济。<a id="a-8f"></a>树神举手。<a id="a-8g"></a>百味饮食从手流溢。<a id="a-8h"></a>给众饮食皆得饱满。<a id="a-8i"></a>其余饮食足供道粮。<a id="a-8j"></a>临当别去。<a id="a-8k"></a>诣神请问。<a id="a-8l"></a>本行何德致此巍巍。<a id="a-8m"></a>神答梵志。<a id="a-8n"></a>吾本所居在舍卫国。<a id="a-8o"></a>时国大臣名须达。<a id="a-8p"></a>饭佛众僧。<a id="a-8q"></a>于市买酪无提酪者。<a id="a-8r"></a>倩我提之。<a id="a-8s"></a>往到精舍使我斟酌讫行澡水。<a id="a-8t"></a>俨然听法。<a id="a-8u"></a>一切欢喜称善无量。<a id="a-8v"></a>时我奉斋。<a id="a-8w"></a>暮还不餐。<a id="a-8x"></a>妇怪问我。<a id="a-8y"></a>不审何恨也。<a id="a-8z"></a>见长者须达。<a id="a-90"></a>于园饭佛。<a id="a-91"></a>请我往斋。<a id="a-92"></a>斋名八关。<a id="a-93"></a>其妇嗔恚忿然言曰。<a id="a-94"></a>瞿昙乱俗。<a id="a-95"></a>奚足采纳。<a id="a-96"></a>君毁遗则祸从此衅。<a id="a-97"></a>踧迫不已。<a id="a-98"></a>便共俱食。<a id="a-99"></a>时我尔夜年寿算尽。<a id="a-9A"></a>终于夜半。<a id="a-9B"></a>神来生此。<a id="a-9C"></a>为此愚妇破我斋法。<a id="a-9D"></a>不卒其业。<a id="a-9E"></a>来生斯泽作此树神。<a id="a-9F"></a>提酪之福手出饮食。<a id="a-9G"></a>若终斋法应生天上封受自然。<a id="a-9H"></a>即为梵志而作颂曰。</p>
  <p id="a9I">祠祀种祸根　　日夜长枝条</p>
  <p id="a9J">唐苦败身本　　法斋度世仙</p>
  <p id="a9K">又百缘经云。<a id="a-9L"></a>佛在舍卫国祇树给孤独园。<a id="a-9M"></a>于其初夜有五百天子。<a id="a-9N"></a>赍持香华。<a id="a-9O"></a>光明赫奕照祇洹林。<a id="a-9P"></a>来诣佛所。<a id="a-9Q"></a>礼已却坐。<a id="a-9R"></a>佛为说法得须陀洹果。<a id="a-9S"></a>绕佛三匝还诣天宫。<a id="a-9T"></a>于其晨朝。<a id="a-9U"></a>阿难请问诸天来缘。<a id="a-9V"></a>佛告阿难。<a id="a-9W"></a>乃往过去迦葉佛时。<a id="a-9X"></a>有二婆罗门。<a id="a-9Y"></a>随从国王来诣佛所。<a id="a-9Z"></a>礼拜问讯。<a id="a-9a"></a>时彼从中有一优婆塞。<a id="a-9b"></a>劝二婆罗门共受斋法。<a id="a-9c"></a>一求生天。<a id="a-9d"></a>二求人王。<a id="a-9e"></a>受已俱还诸婆罗门。<a id="a-9f"></a>聚会之处。<a id="a-9g"></a>诸婆罗门言。<a id="a-9h"></a>汝等饥渴可共饮食。<a id="a-9i"></a>殷勤数劝不免。<a id="a-9j"></a>其意求生天者即便饮食。<a id="a-9k"></a>以破斋故不果所愿。<a id="a-9l"></a>其后命终生于龙中。<a id="a-9m"></a>不食者得作国王。<a id="a-9n"></a>以其先身共受斋故。<a id="a-9o"></a>生彼国王园池水中。<a id="a-9p"></a>时守园人。<a id="a-9q"></a>日日常送种种果苽。<a id="a-9r"></a>奉上献王。<a id="a-9s"></a>于池水中得一美果。<a id="a-9t"></a>色香甚好。<a id="a-9u"></a>作是念言。<a id="a-9v"></a>我虽出入。<a id="a-9w"></a>常为门监所见前却。<a id="a-9x"></a>我持此果当用与之。<a id="a-9y"></a>作是念已。<a id="a-9z"></a>寻即持与。<a id="a-A0"></a>门监得已复作是念。<a id="a-A1"></a>我唯出入。<a id="a-A2"></a>复为黄门所见前却。<a id="a-A3"></a>当用与之。<a id="a-A4"></a>作是念已寻即持与。<a id="a-A5"></a>黄门得已复作是念。<a id="a-A6"></a>夫人为我常向国王叹誉我德。<a id="a-A7"></a>我持此果当用与之。<a id="a-A8"></a>作是念已即便持与。<a id="a-A9"></a>夫人得已复上大王。<a id="a-AA"></a>王得果已即便食之。<a id="a-AB"></a>觉甚香美。<a id="a-AC"></a>即问夫人。<a id="a-AD"></a>汝今何处得是果来。<a id="a-AE"></a>夫人即时如实对曰。<a id="a-AF"></a>我从黄门得是果来。<a id="a-AG"></a>如是展转推到园子。<a id="a-AH"></a>王即召呼。<a id="a-AI"></a>吾园之中有是美果。<a id="a-AJ"></a>何不见送。<a id="a-AK"></a>乃与他人。<a id="a-AL"></a>园子于是本末自陈。<a id="a-AM"></a>王不听言而告之曰。<a id="a-AN"></a>自今已后常送此果。<a id="a-AO"></a>若不送者杀汝。<a id="a-AP"></a>园子还归入其园中。<a id="a-AQ"></a>号啼涕泣不能自制。<a id="a-AR"></a>此果无种何由可得。<a id="a-AS"></a>时彼龙王。<a id="a-AT"></a>闻是哭声化作人形。<a id="a-AU"></a>来问之言。<a id="a-AV"></a>汝今何以啼哭乃尔。<a id="a-AW"></a>园子具答所由。<a id="a-AX"></a>龙闻是语。<a id="a-AY"></a>还入水中取好美果。<a id="a-AZ"></a>着金槃上持与园子。<a id="a-Aa"></a>因复告言。<a id="a-Ab"></a>汝持此果。<a id="a-Ac"></a>奉上献王。<a id="a-Ad"></a>并说吾意云。<a id="a-Ae"></a>我及国王。<a id="a-Af"></a>昔佛在世。<a id="a-Ag"></a>本是亲友。<a id="a-Ah"></a>俱作梵志共受八斋。<a id="a-Ai"></a>各求所愿。<a id="a-Aj"></a>汝戒完具得作国王。<a id="a-Ak"></a>吾戒不全生在龙中。<a id="a-Al"></a>我今还欲奉修斋法。<a id="a-Am"></a>求舍此身。<a id="a-An"></a>愿为语汝王。<a id="a-Ao"></a>为我求八关斋文。<a id="a-Ap"></a>送来与我。<a id="a-Aq"></a>若其相违。<a id="a-Ar"></a>吾覆汝国用作大海。<a id="a-As"></a>园子于是纳受果槃。<a id="a-At"></a>奉献王已。<a id="a-Au"></a>因复说龙所嘱之语。<a id="a-Av"></a>王闻是已。<a id="a-Aw"></a>甚用不乐。<a id="a-Ax"></a>所以然者。<a id="a-Ay"></a>当尔之时。<a id="a-Az"></a>乃至无有佛法之名。<a id="a-B0"></a>况复得有八关斋文。<a id="a-B1"></a>若其不获恐见危害。<a id="a-B2"></a>思念此理无由可办。<a id="a-B3"></a>时彼国王有一大臣最可敬重。<a id="a-B4"></a>而告之言。<a id="a-B5"></a>龙从我索八关斋文。<a id="a-B6"></a>仰卿得之。<a id="a-B7"></a>大臣答曰。<a id="a-B8"></a>今世无法云何可得。<a id="a-B9"></a>王复告言。<a id="a-BA"></a>汝若不获。<a id="a-BB"></a>吾必杀卿。<a id="a-BC"></a>大臣闻已。<a id="a-BD"></a>却退至家。<a id="a-BE"></a>颜色异常。<a id="a-BF"></a>甚用愁恼。<a id="a-BG"></a>时臣有父。<a id="a-BH"></a>年在耆旧。<a id="a-BI"></a>每从外来见子颜色改易异常。<a id="a-BJ"></a>寻则问言。<a id="a-BK"></a>即向父说委曲诸理。<a id="a-BL"></a>父答子言。<a id="a-BM"></a>吾家堂柱。<a id="a-BN"></a>我见有光。<a id="a-BO"></a>汝为就伐试取。<a id="a-BP"></a>破看之得经二卷。<a id="a-BQ"></a>一是十二因缘。<a id="a-BR"></a>二是八关斋文。<a id="a-BS"></a>大臣得已甚用欢喜。<a id="a-BT"></a>着金槃上奉献与王。<a id="a-BU"></a>王得之喜不能自胜。<a id="a-BV"></a>送与龙王。<a id="a-BW"></a>龙王得已甚用欢喜。<a id="a-BX"></a>赍持珍宝赠遗与王。<a id="a-BY"></a>各还所止。<a id="a-BZ"></a>共五百龙子。<a id="a-Ba"></a>勤加奉修八关斋法。<a id="a-Bb"></a>其后命终生忉利天。<a id="a-Bc"></a>来供养我。<a id="a-Bd"></a>是彼光耳。<a id="a-Be"></a>佛告阿难。<a id="a-Bf"></a>欲知彼时五百龙子奉修斋法者。<a id="a-Bg"></a>今五百天子是。<a id="a-Bh"></a>佛说是缘时。<a id="a-Bi"></a>有得四沙门果者。<a id="a-Bj"></a>有发无上菩提心者。<a id="a-Bk"></a>闻佛所说。<a id="a-Bl"></a>欢喜奉行。</p>
  <p id="aBm">颂曰。</p>
  <p id="aBn">亏功九仞罢崇山　　顿驾千里倦长路</p>
  <p id="aBo">改涂悔善因芳音　　易情染恶良妖妪</p>
  <p id="aBp">五福精修既不成　　八关守戒谁能护</p>
  <p id="aBq">攸攸极夜尔何期　　森森爱流安可度</p>
  <p data-pb></p>
  <h2 id="aBr">富贵部第十(此有二缘)</h2>
  <p id="aBs">意缘 引证缘。</p>
  <p data-pb></p>
  <h2 id="aBt">述意缘第一</h2>
  <p id="aBu">夫行善感乐。<a id="a-Bv"></a>如影随形。<a id="a-Bw"></a>作恶招苦。<a id="a-Bx"></a>犹声发响。<a id="a-By"></a>故富同珠玉。<a id="a-Bz"></a>贵若萧曹。<a id="a-C0"></a>锦绣为衣。<a id="a-C1"></a>金银作屋。<a id="a-C2"></a>云起龙吹之前。<a id="a-C3"></a>风生凤管之上。<a id="a-C4"></a>趋锵广殿。<a id="a-C5"></a>容与长廊。<a id="a-C6"></a>伸珠履于丹墀。<a id="a-C7"></a>珥金蝉于青锁食则珍羞满席。<a id="a-C8"></a>海陆盈前。<a id="a-C9"></a>鼎味星罗。<a id="a-CA"></a>芬馨云布。<a id="a-CB"></a>坐则高堂雅室。<a id="a-CC"></a>玉砌珠帘。<a id="a-CD"></a>丝竹弦管。<a id="a-CE"></a>凄清飘扬。<a id="a-CF"></a>卧则兰灯炳曜。<a id="a-CG"></a>绣晃垂阴。<a id="a-CH"></a>锦被既敷。<a id="a-CI"></a>羺毡且拂。<a id="a-CJ"></a>行则驷马电飞。<a id="a-CK"></a>辇舆雷动。<a id="a-CL"></a>千乘万骑。<a id="a-CM"></a>隐隐阗阗。<a id="a-CN"></a>略述福因。<a id="a-CO"></a>善报如是。<a id="a-CP"></a>由昔行檀。<a id="a-CQ"></a>受斯胜利也。</p>
  <h2 id="aCR">引证缘第二</h2>
  <p id="aCS">如贤愚经云。<a id="a-CT"></a>昔佛在世时。<a id="a-CU"></a>舍卫国有一长者。<a id="a-CV"></a>豪贵巨富生一男儿。<a id="a-CW"></a>面貌端正世所希有。<a id="a-CX"></a>父母欢喜。<a id="a-CY"></a>因为立字名檀弥离。<a id="a-CZ"></a>年渐长大其父命终。<a id="a-Ca"></a>波斯匿王。<a id="a-Cb"></a>即以父爵而以封之。<a id="a-Cc"></a>受王封已。<a id="a-Cd"></a>其家舍宅变成七宝。<a id="a-Ce"></a>诸库藏中。<a id="a-Cf"></a>悉皆盈满种种宝物。<a id="a-Cg"></a>时王太子字毗琉璃。<a id="a-Ch"></a>遇得热病。<a id="a-Ci"></a>诸医处药。<a id="a-Cj"></a>启王云。<a id="a-Ck"></a>须牛头栴檀用涂其身。<a id="a-Cl"></a>当得除愈。<a id="a-Cm"></a>王即募觅。<a id="a-Cn"></a>若有得者。<a id="a-Co"></a>一两之直赏金千两。<a id="a-Cp"></a>无持来者。<a id="a-Cq"></a>有人白王。<a id="a-Cr"></a>檀弥离家舍内大有。<a id="a-Cs"></a>时王闻已。<a id="a-Ct"></a>躬自往求。<a id="a-Cu"></a>到檀弥离长者门前。<a id="a-Cv"></a>见其外门纯是白银。<a id="a-Cw"></a>即遣门人入通消息。<a id="a-Cx"></a>时守门人入白长者。<a id="a-Cy"></a>波斯匿王今在门外。<a id="a-Cz"></a>长者闻已即出奉迎。<a id="a-D0"></a>请王入门。<a id="a-D1"></a>内见有一女。<a id="a-D2"></a>面首端正世间无比。<a id="a-D3"></a>坐白银床。<a id="a-D4"></a>纺白银缕。<a id="a-D5"></a>小女十人侍从左右。<a id="a-D6"></a>时王问言。<a id="a-D7"></a>是卿妇耶。<a id="a-D8"></a>长者答言。<a id="a-D9"></a>是守门婢。<a id="a-DA"></a>其小女者。<a id="a-DB"></a>通白消息。<a id="a-DC"></a>次入中门。<a id="a-DD"></a>纯绀琉璃。<a id="a-DE"></a>门内有女坐琉璃床。<a id="a-DF"></a>面首端正倍胜于前。<a id="a-DG"></a>左右侍从倍复前数。<a id="a-DH"></a>次入内门。<a id="a-DI"></a>纯以黄金。<a id="a-DJ"></a>门内一女面首端正。<a id="a-DK"></a>复倍胜前。<a id="a-DL"></a>坐黄金床纺黄金缕。<a id="a-DM"></a>左右侍从复倍上数。<a id="a-DN"></a>王复问言。<a id="a-DO"></a>是卿妇耶。<a id="a-DP"></a>长者答言。<a id="a-DQ"></a>是守门婢。<a id="a-DR"></a>入到舍内。<a id="a-DS"></a>见琉璃地。<a id="a-DT"></a>屋间克镂种种百兽。<a id="a-DU"></a>风吹动之形现地上。<a id="a-DV"></a>王见谓水怖不敢前。<a id="a-DW"></a>语长者言。<a id="a-DX"></a>余更无地。<a id="a-DY"></a>殿前作海。<a id="a-DZ"></a>弥离白王。<a id="a-Da"></a>是琉璃地非是水也。<a id="a-Db"></a>即脱手上七宝环玔。<a id="a-Dc"></a>掷着于地。<a id="a-Dd"></a>碍壁乃住。<a id="a-De"></a>王知地已即共入内。<a id="a-Df"></a>升七宝殿。<a id="a-Dg"></a>妇在殿上坐琉璃床。<a id="a-Dh"></a>更有宝床请王令坐。<a id="a-Di"></a>时妇见王眼中泪出。<a id="a-Dj"></a>王问之言。<a id="a-Dk"></a>何故不喜眼中泪出。<a id="a-Dl"></a>妇答大喜。<a id="a-Dm"></a>但于今者。<a id="a-Dn"></a>闻王身上烟气。<a id="a-Do"></a>是以泪出。<a id="a-Dp"></a>王即问言。<a id="a-Dq"></a>家不然火耶。<a id="a-Dr"></a>答言。<a id="a-Ds"></a>不也。<a id="a-Dt"></a>王复问言。<a id="a-Du"></a>用何作食。<a id="a-Dv"></a>妇答王曰。<a id="a-Dw"></a>须食之时。<a id="a-Dx"></a>百味自至。<a id="a-Dy"></a>王复问言。<a id="a-Dz"></a>不须明耶。<a id="a-E0"></a>妇答王言。<a id="a-E1"></a>用摩尼珠而以照之。<a id="a-E2"></a>遍室大明。<a id="a-E3"></a>时檀弥离跪白王曰。<a id="a-E4"></a>大王何故劳屈尊神到此。<a id="a-E5"></a>波斯匿王具以事答。<a id="a-E6"></a>长者闻已。<a id="a-E7"></a>即将王入遍示诸藏。<a id="a-E8"></a>七宝盈满。<a id="a-E9"></a>牛头香积不可称计。<a id="a-EA"></a>王须任取。<a id="a-EB"></a>王取二两。<a id="a-EC"></a>遣人先送。<a id="a-ED"></a>王敬语之。<a id="a-EE"></a>今有佛出卿闻不耶。<a id="a-EF"></a>弥离答言。<a id="a-EG"></a>云何名佛。<a id="a-EH"></a>王即为说。<a id="a-EI"></a>弥离欢喜即往佛所。<a id="a-EJ"></a>佛为说法得须陀洹果。<a id="a-EK"></a>寻即出家得阿罗汉。<a id="a-EL"></a>三明六通具八解脱。<a id="a-EM"></a>阿难见已而白佛言。<a id="a-EN"></a>此檀弥离宿殖何业。<a id="a-EO"></a>生于人中受天福报。<a id="a-EP"></a>又值世尊出家得道。<a id="a-EQ"></a>佛告阿难。<a id="a-ER"></a>乃往过去九十一劫。<a id="a-ES"></a>有佛出世号毗婆尸。<a id="a-ET"></a>入涅槃后于像法中。<a id="a-EU"></a>有五比丘共立要契。<a id="a-EV"></a>在一林中精勤修道。<a id="a-EW"></a>语一比丘。<a id="a-EX"></a>此去城远乞食劳苦。<a id="a-EY"></a>汝当为福。<a id="a-EZ"></a>一夏乞食供养我等。<a id="a-Ea"></a>其一比丘。<a id="a-Eb"></a>即便入城劝诸檀越。<a id="a-Ec"></a>日为送食。<a id="a-Ed"></a>四人身安。<a id="a-Ee"></a>专精行道得阿罗汉。<a id="a-Ef"></a>即语此人。<a id="a-Eg"></a>缘汝之故我等安隐。<a id="a-Eh"></a>所作已办。<a id="a-Ei"></a>汝愿何等。<a id="a-Ej"></a>其人闻已欢喜发愿。<a id="a-Ek"></a>使我来世天上人中富贵自然值佛获道。<a id="a-El"></a>缘是功德。<a id="a-Em"></a>从是以来九十一劫不堕恶道。<a id="a-En"></a>天上人中常处豪贵。<a id="a-Eo"></a>所须自然。<a id="a-Ep"></a>今值我故出家得道。<a id="a-Eq"></a>又贤愚经云。<a id="a-Er"></a>昔佛在世时。<a id="a-Es"></a>舍卫国中有一长者。<a id="a-Et"></a>其家巨富。<a id="a-Eu"></a>财宝无量不可称计。<a id="a-Ev"></a>生一男儿。<a id="a-Ew"></a>身体金色端正少双。<a id="a-Ex"></a>父母见已欢喜无量。<a id="a-Ey"></a>因为立字名曰金天。<a id="a-Ez"></a>其生之日。<a id="a-F0"></a>家中自然出一井水。<a id="a-F1"></a>纵广八尺深亦八尺。<a id="a-F2"></a>汲用能称人意。<a id="a-F3"></a>须衣出衣。<a id="a-F4"></a>须食出食。<a id="a-F5"></a>金银珍宝一切所须。<a id="a-F6"></a>作愿取之如意即得。<a id="a-F7"></a>儿年长大才艺博通。<a id="a-F8"></a>其父念言。<a id="a-F9"></a>我儿端正容貌绝伦。<a id="a-FA"></a>要觅名女金容妙体类我儿者。<a id="a-FB"></a>当往求之。<a id="a-FC"></a>时阇婆国有大长者。<a id="a-FD"></a>而生一女。<a id="a-FE"></a>字金光明。<a id="a-FF"></a>端正非凡。<a id="a-FG"></a>身体金色晃煜照人。<a id="a-FH"></a>初生之日。<a id="a-FI"></a>亦有自然八尺井水。<a id="a-FJ"></a>其井亦能出种种宝。<a id="a-FK"></a>衣服饮食一切所须。<a id="a-FL"></a>称适人情。<a id="a-FM"></a>其父母自念言。<a id="a-FN"></a>我女端正人中英妙。<a id="a-FO"></a>要得贤士金色光晖类我女者。<a id="a-FP"></a>乃共为婚。<a id="a-FQ"></a>其女名称远彻。<a id="a-FR"></a>金天遂娶为妇。<a id="a-FS"></a>后时金天。<a id="a-FT"></a>请佛及僧饭食供养。<a id="a-FU"></a>饭食讫已。<a id="a-FV"></a>佛为说法。<a id="a-FW"></a>金天夫妇及其父母。<a id="a-FX"></a>悉皆获得须陀洹果。<a id="a-FY"></a>金天夫妇。<a id="a-FZ"></a>俱白父母求索出家。<a id="a-Fa"></a>父母即听。<a id="a-Fb"></a>既出家已。<a id="a-Fc"></a>夫妇并得阿罗汉果。<a id="a-Fd"></a>一切功德皆悉具足。<a id="a-Fe"></a>阿难见已而白佛言。<a id="a-Ff"></a>金天夫妇宿殖何福。<a id="a-Fg"></a>生豪族家身体金色。<a id="a-Fh"></a>复有自然八尺井水。<a id="a-Fi"></a>出种种物。<a id="a-Fj"></a>佛告阿难。<a id="a-Fk"></a>乃往过去九十一劫。<a id="a-Fl"></a>毗婆尸佛入涅槃后。<a id="a-Fm"></a>有诸比丘。<a id="a-Fn"></a>游行教化到一村中。<a id="a-Fo"></a>村人见僧竞共供养。<a id="a-Fp"></a>时有夫妇。<a id="a-Fq"></a>二人贫穷家无升斗。<a id="a-Fr"></a>其夫见他供养众僧。<a id="a-Fs"></a>向妇啼哭懊恼。<a id="a-Ft"></a>泪堕妇臂上。<a id="a-Fu"></a>妇即问夫。<a id="a-Fv"></a>何故啼哭。<a id="a-Fw"></a>夫答妇言。<a id="a-Fx"></a>我父在日。<a id="a-Fy"></a>积财满藏富溢难量。<a id="a-Fz"></a>至我身上贫穷困极。<a id="a-G0"></a>本日虽有而不布施。<a id="a-G1"></a>今日值僧贫无可施前身不施今致此贫。<a id="a-G2"></a>今又不施未来转剧。<a id="a-G3"></a>吾思惟此。<a id="a-G4"></a>是以懊恼。<a id="a-G5"></a>妇语夫言。<a id="a-G6"></a>虽有空意无钱可施。<a id="a-G7"></a>知当如何。<a id="a-G8"></a>妇又语夫。<a id="a-G9"></a>试至故舍。<a id="a-GA"></a>遍推觅之。<a id="a-GB"></a>傥或得之。<a id="a-GC"></a>夫遂往觅得一金钱。<a id="a-GD"></a>持至妇所。<a id="a-GE"></a>其妇尔时。<a id="a-GF"></a>有一明镜。<a id="a-GG"></a>复得一瓶。<a id="a-GH"></a>盛满净水。<a id="a-GI"></a>安钱瓶中。<a id="a-GJ"></a>以镜着上。<a id="a-GK"></a>夫妇同心持布施僧。<a id="a-GL"></a>发愿而去。<a id="a-GM"></a>缘是功德。<a id="a-GN"></a>从是以来。<a id="a-GO"></a>九十一劫不堕恶道。<a id="a-GP"></a>天上人中恒为夫妇。<a id="a-GQ"></a>身体金色受福快乐。<a id="a-GR"></a>今值我故出家得道。</p>
  <p id="aGS">又出曜经云。<a id="a-GT"></a>昔佛在世时。<a id="a-GU"></a>迦毗罗卫国中。<a id="a-GV"></a>有目连同产弟。<a id="a-GW"></a>大富饶财七宝具足。<a id="a-GX"></a>库藏盈溢。<a id="a-GY"></a>奴婢仆从不可称计。<a id="a-GZ"></a>时目揵连。<a id="a-Ga"></a>数往弟家而告弟曰。<a id="a-Gb"></a>闻卿悭嫉不好布施。<a id="a-Gc"></a>佛常说施获报无数。<a id="a-Gd"></a>卿今施者得福无量。<a id="a-Ge"></a>弟闻兄教开藏布施。<a id="a-Gf"></a>更立新藏欲受其报。<a id="a-Gg"></a>未经旬日财宝竭尽。<a id="a-Gh"></a>故藏悉空。<a id="a-Gi"></a>新藏无报。<a id="a-Gj"></a>其弟懊恼向兄说曰。<a id="a-Gk"></a>前见兄敕。<a id="a-Gl"></a>施获大报不敢违教。<a id="a-Gm"></a>诸来求乞。<a id="a-Gn"></a>竭藏施尽。<a id="a-Go"></a>故藏悉空。<a id="a-Gp"></a>新藏无报。<a id="a-Gq"></a>将无为兄所疑误耶。<a id="a-Gr"></a>兄曰。<a id="a-Gs"></a>止止。<a id="a-Gt"></a>莫陈此语。<a id="a-Gu"></a>勿使外道邪见之人闻此粗言。<a id="a-Gv"></a>若使福德当有形者。<a id="a-Gw"></a>虚空境界。<a id="a-Gx"></a>所不能容。<a id="a-Gy"></a>吾今权示汝微报。<a id="a-Gz"></a>即以神力。<a id="a-H0"></a>手接其弟至第六天。<a id="a-H1"></a>见有宫殿。<a id="a-H2"></a>七宝合成。<a id="a-H3"></a>香风浴池。<a id="a-H4"></a>库藏盈溢。<a id="a-H5"></a>不可称计。<a id="a-H6"></a>玉女营从。<a id="a-H7"></a>数千万众。<a id="a-H8"></a>纯女无男。<a id="a-H9"></a>即问兄曰。<a id="a-HA"></a>是何宫殿巍巍乃尔。<a id="a-HB"></a>目连告弟。<a id="a-HC"></a>汝自往问。<a id="a-HD"></a>弟即自往问天女曰。<a id="a-HE"></a>是何宫殿七宝合成。<a id="a-HF"></a>巍巍堂堂悬处虚空。<a id="a-HG"></a>谁有福德于中受报。<a id="a-HH"></a>天女报曰。<a id="a-HI"></a>阎浮提内。<a id="a-HJ"></a>迦毗罗国中。<a id="a-HK"></a>释迦文佛神足弟子。<a id="a-HL"></a>名曰目连。<a id="a-HM"></a>彼有贤弟。<a id="a-HN"></a>大富长者。<a id="a-HO"></a>由好布施后生此处。<a id="a-HP"></a>而与我等作其夫主。<a id="a-HQ"></a>弟闻欢喜善心生焉。<a id="a-HR"></a>还至兄所。<a id="a-HS"></a>具白其情。<a id="a-HT"></a>目连告曰。<a id="a-HU"></a>夫人布施为有报耶。<a id="a-HV"></a>为无报耶。<a id="a-HW"></a>弟怀惭愧向兄忏悔。<a id="a-HX"></a>后至家中转更修福。<a id="a-HY"></a>命终之后即生天上。<a id="a-HZ"></a>受斯福报。<a id="a-Ha"></a>又树提伽经云。<a id="a-Hb"></a>佛在世时。<a id="a-Hc"></a>有一大富长者。<a id="a-Hd"></a>名为树提伽。<a id="a-He"></a>仓库盈溢金银具足。<a id="a-Hf"></a>奴婢成行。<a id="a-Hg"></a>无所可欲有一白叠手巾。<a id="a-Hh"></a>挂着池边。<a id="a-Hi"></a>为天风起吹王殿前。<a id="a-Hj"></a>王即大会群臣共坐参论。<a id="a-Hk"></a>罗列卜问。<a id="a-Hl"></a>怪其所以。<a id="a-Hm"></a>诸臣皆言。<a id="a-Hn"></a>国将是兴天赐白叠。<a id="a-Ho"></a>树提默然。<a id="a-Hp"></a>王语树提。<a id="a-Hq"></a>诸臣皆庆卿何无言。<a id="a-Hr"></a>树提答王。<a id="a-Hs"></a>不敢欺王。<a id="a-Ht"></a>是臣家拭体白叠。<a id="a-Hu"></a>挂着池边。<a id="a-Hv"></a>为天风起吹王殿前。<a id="a-Hw"></a>故默不言却后数日。<a id="a-Hx"></a>有一九色金花。<a id="a-Hy"></a>大如车轮堕王殿前。<a id="a-Hz"></a>王复会臣。<a id="a-I0"></a>问答如前树提答王言。<a id="a-I1"></a>臣不敢欺王。<a id="a-I2"></a>是臣之家后园之中。<a id="a-I3"></a>萎落之华。<a id="a-I4"></a>为天风起吹王殿前。<a id="a-I5"></a>故默无言。<a id="a-I6"></a>王语树提。<a id="a-I7"></a>卿家能尔。<a id="a-I8"></a>卿须还归任作调度。<a id="a-I9"></a>吾领二十万众。<a id="a-IA"></a>往到卿家看去。<a id="a-IB"></a>树提答言。<a id="a-IC"></a>愿王相随不须预去。<a id="a-ID"></a>是臣之家自然床席不须人铺。<a id="a-IE"></a>自然饮食不须人作。<a id="a-IF"></a>自然擎来不须呼唤。<a id="a-IG"></a>自然擎去不须返顾。<a id="a-IH"></a>王即将领二十万众。<a id="a-II"></a>到树提伽南门而入。<a id="a-IJ"></a>有一童子端正可爱。<a id="a-IK"></a>王语树提。<a id="a-IL"></a>是卿儿不。<a id="a-IM"></a>答言。<a id="a-IN"></a>是臣守阁之奴。<a id="a-IO"></a>小复前行至合门内。<a id="a-IP"></a>有一童女颜色端正。<a id="a-IQ"></a>皮色瑶悦甚复可爱。<a id="a-IR"></a>王语树提。<a id="a-IS"></a>是卿女耶妇耶。<a id="a-IT"></a>答言。<a id="a-IU"></a>是臣守阁之婢。<a id="a-IV"></a>小复前行至其堂前。<a id="a-IW"></a>白银为壁。<a id="a-IX"></a>水精为地。<a id="a-IY"></a>王见为水疑不得前。<a id="a-IZ"></a>树提导前。<a id="a-Ia"></a>将王上堂。<a id="a-Ib"></a>坐金床踞玉机。<a id="a-Ic"></a>树提伽妇。<a id="a-Id"></a>坐百二十重金银闱帐里。<a id="a-Ie"></a>披帐而出为王设拜。<a id="a-If"></a>眼中泪出。<a id="a-Ig"></a>王语树提。<a id="a-Ih"></a>卿妇拜我。<a id="a-Ii"></a>何故泪出。<a id="a-Ij"></a>臣不敢欺王。<a id="a-Ik"></a>闻王烟气眼中泪出。<a id="a-Il"></a>王语庶民然脂诸侯然蜜。<a id="a-Im"></a>天子然漆。<a id="a-In"></a>漆亦无烟。<a id="a-Io"></a>何得泪出。<a id="a-Ip"></a>树提答王。<a id="a-Iq"></a>臣家有一明月神珠。<a id="a-Ir"></a>挂着堂殿昼夜无异。<a id="a-Is"></a>不须火光。<a id="a-It"></a>树提堂前。<a id="a-Iu"></a>有一十二重高楼。<a id="a-Iv"></a>将王上看四面观视恍忽经月。<a id="a-Iw"></a>大臣白王。<a id="a-Ix"></a>国计事大。<a id="a-Iy"></a>王可还归。<a id="a-Iz"></a>王谓须臾小复可忍。<a id="a-J0"></a>复游园池不觉经月。<a id="a-J1"></a>问答同前。<a id="a-J2"></a>树提出七宝施兼绫罗缯彩。<a id="a-J3"></a>二十万众。<a id="a-J4"></a>人马俱重。<a id="a-J5"></a>一时还国。<a id="a-J6"></a>王语群臣。<a id="a-J7"></a>其树提伽是我之民。<a id="a-J8"></a>女妇宅舍过殊于我。<a id="a-J9"></a>我欲伐之。<a id="a-JA"></a>可取以不。<a id="a-JB"></a>诸臣皆言可取。<a id="a-JC"></a>王将四十万众。<a id="a-JD"></a>椎钟鸣鼓围树提宅。<a id="a-JE"></a>数百余重。<a id="a-JF"></a>树提伽宅。<a id="a-JG"></a>南门中有一力士。<a id="a-JH"></a>手捉金杖一拟。<a id="a-JI"></a>四十万众人马俱倒。<a id="a-JJ"></a>手脚撩戾。<a id="a-JK"></a>腰臗娿婆。<a id="a-JL"></a>状似醉容。<a id="a-JM"></a>头脑叵我不复得起。<a id="a-JN"></a>于是树提乘云母之车。<a id="a-JO"></a>来问诸人。<a id="a-JP"></a>来时何害卧地不起。<a id="a-JQ"></a>大王遣来欲伐长者。<a id="a-JR"></a>力士手捉金杖一拟。<a id="a-JS"></a>四十万众人马俱倒不复得起。<a id="a-JT"></a>树提问言。<a id="a-JU"></a>欲得起不。<a id="a-JV"></a>诸人皆言。<a id="a-JW"></a>欲得起。<a id="a-JX"></a>树提一放神力。<a id="a-JY"></a>令四十万众人马俱起一时还国。<a id="a-JZ"></a>王即便唤。<a id="a-Ja"></a>树提伽同车而载。<a id="a-Jb"></a>往诣佛所。<a id="a-Jc"></a>白世尊。<a id="a-Jd"></a>树提先身作何功德得是果报。<a id="a-Je"></a>佛言。<a id="a-Jf"></a>善听。<a id="a-Jg"></a>先有五百同缘。<a id="a-Jh"></a>在于山阻。<a id="a-Ji"></a>道逢一病道人。<a id="a-Jj"></a>赐其庵室米粮灯烛。<a id="a-Jk"></a>尔时广乞多愿。<a id="a-Jl"></a>天自供养从空来下。<a id="a-Jm"></a>变身十八。<a id="a-Jn"></a>放大光明荡照天下。<a id="a-Jo"></a>又愿作佛。<a id="a-Jp"></a>破散铁围。<a id="a-Jq"></a>镬汤生华。<a id="a-Jr"></a>地狱出栴檀。<a id="a-Js"></a>饿鬼作沙门。<a id="a-Jt"></a>罗刹坐诵经。<a id="a-Ju"></a>五百商人。<a id="a-Jv"></a>赍其重宝。<a id="a-Jw"></a>由供病僧。<a id="a-Jx"></a>僧广乞天供。<a id="a-Jy"></a>今得斯报。<a id="a-Jz"></a>于时施者树提伽是。<a id="a-K0"></a>病僧者我身是也。<a id="a-K1"></a>五百商人者。<a id="a-K2"></a>皆得阿罗汉道。<a id="a-K3"></a>又百缘经云。<a id="a-K4"></a>佛在世时。<a id="a-K5"></a>舍卫城中有一长者。<a id="a-K6"></a>财宝无量不可称计。<a id="a-K7"></a>其妇生一男儿。<a id="a-K8"></a>端正殊妙世所希有。<a id="a-K9"></a>当生之日天降大雨。<a id="a-KA"></a>父母欢喜。<a id="a-KB"></a>举国闻知。<a id="a-KC"></a>相师占善。<a id="a-KD"></a>因为立字名耶奢蜜多。<a id="a-KE"></a>不饮乳餔。<a id="a-KF"></a>其牙齿间自然八功德水。<a id="a-KG"></a>用自充足。<a id="a-KH"></a>年渐长大。<a id="a-KI"></a>见佛出家得罗汉果。<a id="a-KJ"></a>诸天世人所见敬仰。<a id="a-KK"></a>时诸比丘见是事已。<a id="a-KL"></a>请佛为说宿福因缘。<a id="a-KM"></a>尔时世尊告诸比丘。<a id="a-KN"></a>此贤劫中有佛出世。<a id="a-KO"></a>号曰迦葉。<a id="a-KP"></a>于彼法中有一长者。<a id="a-KQ"></a>年极老耄。<a id="a-KR"></a>出家入道不能精勤。<a id="a-KS"></a>又复重病。<a id="a-KT"></a>良医占之。<a id="a-KU"></a>教当服苏病乃可差。<a id="a-KV"></a>寻用医教取苏服之。<a id="a-KW"></a>于其夜中药发热渴。<a id="a-KX"></a>驰走求水水器皆空。<a id="a-KY"></a>复趣泉河并皆枯渴。<a id="a-KZ"></a>如是处处求水不得。<a id="a-Ka"></a>深自悔责。<a id="a-Kb"></a>于彼河岸脱衣系树。<a id="a-Kc"></a>舍之还来。<a id="a-Kd"></a>至其明旦。<a id="a-Ke"></a>以状白师。<a id="a-Kf"></a>师闻是语即答之言。<a id="a-Kg"></a>汝遭此苦状似饿鬼。<a id="a-Kh"></a>汝今可即取我瓶中水至僧中行。<a id="a-Ki"></a>即受教取瓶水。<a id="a-Kj"></a>水尽涸竭。<a id="a-Kk"></a>心怀忧怖。<a id="a-Kl"></a>谓其命终必堕饿鬼。<a id="a-Km"></a>寻诣佛所具陈上事。<a id="a-Kn"></a>而白世尊。<a id="a-Ko"></a>幸为见示。<a id="a-Kp"></a>佛告比丘。<a id="a-Kq"></a>汝今当于众僧之中行好净水。<a id="a-Kr"></a>可得脱此饿鬼之身。<a id="a-Ks"></a>闻已欢喜。<a id="a-Kt"></a>即便僧中常行净水。<a id="a-Ku"></a>经二万岁即便命终。<a id="a-Kv"></a>在所生处。<a id="a-Kw"></a>其牙齿间。<a id="a-Kx"></a>常有清净八功德水。<a id="a-Ky"></a>自然充足不饮乳哺。<a id="a-Kz"></a>乃至今者。<a id="a-L0"></a>遭值于我出家得道。<a id="a-L1"></a>比丘闻已。<a id="a-L2"></a>欢喜奉行。</p>
  <p id="aL3">又阿育王经云。<a id="a-L4"></a>昔佛在世时。<a id="a-L5"></a>与诸比丘及与阿难。<a id="a-L6"></a>前后围绕入王舍城而行乞食。<a id="a-L7"></a>至于巷中见二小儿。<a id="a-L8"></a>一名德胜。<a id="a-L9"></a>二名无胜。<a id="a-LA"></a>弄土而戏。<a id="a-LB"></a>拥土作城。<a id="a-LC"></a>舍宅仓储以土为麨。<a id="a-LD"></a>着于仓中。<a id="a-LE"></a>此二小儿。<a id="a-LF"></a>见佛相好金色光明遍照城内。<a id="a-LG"></a>德胜欢喜。<a id="a-LH"></a>掬仓中土名为糗者。<a id="a-LI"></a>奉上世尊而发愿言。<a id="a-LJ"></a>使我将来盖于天地。<a id="a-LK"></a>广设供养。<a id="a-LL"></a>缘是善根发愿功德。<a id="a-LM"></a>佛般涅槃一百年后。<a id="a-LN"></a>作转轮王。<a id="a-LO"></a>王阎浮提住华氏城。<a id="a-LP"></a>正法治世。<a id="a-LQ"></a>号阿恕伽王。<a id="a-LR"></a>分佛舍利。<a id="a-LS"></a>而作八万四千宝塔。<a id="a-LT"></a>其王信心。<a id="a-LU"></a>常请众僧宫中供养。<a id="a-LV"></a>时王宫中有一婢使。<a id="a-LW"></a>最贫下贱。<a id="a-LX"></a>见王作福自克责言。<a id="a-LY"></a>王先身时布施如来一掬土故。<a id="a-LZ"></a>今得富贵。<a id="a-La"></a>今日重作将来转胜。<a id="a-Lb"></a>我先身罪今日斯下。<a id="a-Lc"></a>又复贫穷无可修福。<a id="a-Ld"></a>将来转贱。<a id="a-Le"></a>何有出期。<a id="a-Lf"></a>思已啼哭。<a id="a-Lg"></a>众僧食讫。<a id="a-Lh"></a>此婢扫地。<a id="a-Li"></a>粪扫中得一铜钱。<a id="a-Lj"></a>以此一钱即施众僧。<a id="a-Lk"></a>心生欢喜。<a id="a-Ll"></a>其后不久得病命终。<a id="a-Lm"></a>生阿育王夫人腹中。<a id="a-Ln"></a>满足十月产生一女。<a id="a-Lo"></a>端正殊妙世之少双。<a id="a-Lp"></a>其女右手恒常急卷。<a id="a-Lq"></a>年满五岁。<a id="a-Lr"></a>夫人白王。<a id="a-Ls"></a>所生女子手常拳。<a id="a-Lt"></a>王即唤来抱着膝上。<a id="a-Lu"></a>王为摩手。<a id="a-Lv"></a>手即寻开。<a id="a-Lw"></a>当于掌中有一金钱。<a id="a-Lx"></a>随取随生而无穷尽。<a id="a-Ly"></a>须臾之间金钱满藏。<a id="a-Lz"></a>王怪所以。<a id="a-M0"></a>即将往问夜奢罗汉上座。<a id="a-M1"></a>此女先身作何福德。<a id="a-M2"></a>于手掌中有此金钱。<a id="a-M3"></a>取已无穷。<a id="a-M4"></a>上座答言。<a id="a-M5"></a>此女先身是王宫人。<a id="a-M6"></a>于粪扫中得一铜钱。<a id="a-M7"></a>布施众僧。<a id="a-M8"></a>以此善根得生王家。<a id="a-M9"></a>以为王女。<a id="a-MA"></a>缘昔一钱布施众僧善根因缘。<a id="a-MB"></a>恒常手中把一大金钱。<a id="a-MC"></a>取无穷尽。<a id="a-MD"></a>又杂宝藏经云。<a id="a-ME"></a>昔耆阇崛山中多有僧住。<a id="a-MF"></a>诸方人闻送供者众。<a id="a-MG"></a>有一贫穷乞索女人。<a id="a-MH"></a>见诸长者送供诣山。<a id="a-MI"></a>作是念言。<a id="a-MJ"></a>此必作会。<a id="a-MK"></a>我当往乞。<a id="a-ML"></a>便向山中。<a id="a-MM"></a>见诸长者以种种食供养众僧。<a id="a-MN"></a>自思惟言。<a id="a-MO"></a>彼诸人等。<a id="a-MP"></a>先世修福今日富贵。<a id="a-MQ"></a>今复重作未来转胜。<a id="a-MR"></a>我先不修今世穷苦。<a id="a-MS"></a>今若不作未来转剧。<a id="a-MT"></a>思已啼哭。<a id="a-MU"></a>先于粪中拾得两钱。<a id="a-MV"></a>恒常保惜。<a id="a-MW"></a>以后乞索不得之时。<a id="a-MX"></a>当用买食。<a id="a-MY"></a>我今持以布施众僧分。<a id="a-MZ"></a>一二日不得食。<a id="a-Ma"></a>意伺僧食讫即便布施。<a id="a-Mb"></a>维那僧前欲为咒愿。<a id="a-Mc"></a>上座不听。<a id="a-Md"></a>自为咒愿。<a id="a-Me"></a>复留食施。<a id="a-Mf"></a>诸人既见上座乞食诸人亦与。<a id="a-Mg"></a>女大欢喜云。<a id="a-Mh"></a>我得果报。<a id="a-Mi"></a>将食出外。<a id="a-Mj"></a>到一树下食讫而卧。<a id="a-Mk"></a>施福所感黄云覆之。<a id="a-Ml"></a>时值国王最大夫人亡来七日。<a id="a-Mm"></a>王遣人访。<a id="a-Mn"></a>谁有福德应为夫人。<a id="a-Mo"></a>使与相师至彼树下。<a id="a-Mp"></a>见此女人。<a id="a-Mq"></a>相师占之。<a id="a-Mr"></a>此女福德堪为夫人。<a id="a-Ms"></a>即以香汤沐浴清净。<a id="a-Mt"></a>与彼夫人衣服令着。<a id="a-Mu"></a>大小相称。<a id="a-Mv"></a>千乘万骑。<a id="a-Mw"></a>将至王所。<a id="a-Mx"></a>王见欢喜心甚敬重。<a id="a-My"></a>后时自念。<a id="a-Mz"></a>我今所以得是福报。<a id="a-N0"></a>缘以两钱施僧故尔。<a id="a-N1"></a>当知彼僧便为于我有大重恩。<a id="a-N2"></a>即白王言。<a id="a-N3"></a>我先斯贱。<a id="a-N4"></a>王见洗拔得为人次。<a id="a-N5"></a>愿听往彼僧所报恩。<a id="a-N6"></a>王言随意。<a id="a-N7"></a>夫人即便车载饮食及以珍宝。<a id="a-N8"></a>诣山布施。<a id="a-N9"></a>上座即遣维那咒愿。<a id="a-NA"></a>不自咒愿。<a id="a-NB"></a>夫人念言。<a id="a-NC"></a>前施两钱见为咒愿。<a id="a-ND"></a>今载珍宝不为咒愿。<a id="a-NE"></a>年少比丘亦嫌此事。<a id="a-NF"></a>上座尔时语夫人言。<a id="a-NG"></a>心念嫌我。<a id="a-NH"></a>两钱施时为我咒愿。<a id="a-NI"></a>今载珍宝不为咒愿。<a id="a-NJ"></a>我佛法中。<a id="a-NK"></a>唯贵善心不贵珍宝。<a id="a-NL"></a>夫人先施两钱之时善心极胜。<a id="a-NM"></a>今施珍宝吾我贡高。<a id="a-NN"></a>是以我今不为咒愿。<a id="a-NO"></a>诸年少等亦莫嫌我。<a id="a-NP"></a>年少比丘闻已惭愧。<a id="a-NQ"></a>悉皆获得须陀洹果。<a id="a-NR"></a>夫人听法惭愧。<a id="a-NS"></a>亦得须陀洹果。</p>
  <p id="aNT">又杂宝藏经云。<a id="a-NU"></a>昔拘留沙国有恶生王。<a id="a-NV"></a>诣园堂上见一金猫。<a id="a-NW"></a>从东北角入。<a id="a-NX"></a>西南角出。<a id="a-NY"></a>王时见已即遣人掘。<a id="a-NZ"></a>得一铜盆受三斛。<a id="a-Na"></a>满中金钱。<a id="a-Nb"></a>渐渐深掘复得一盆。<a id="a-Nc"></a>如是次第得三重盆。<a id="a-Nd"></a>各受三斛。<a id="a-Ne"></a>悉满金钱。<a id="a-Nf"></a>转复傍掘经于五里。<a id="a-Ng"></a>步步之中尽得铜钱。<a id="a-Nh"></a>皆满金钱。<a id="a-Ni"></a>王虽得钱怖不敢用。<a id="a-Nj"></a>怪其所以。<a id="a-Nk"></a>即诣尊者迦旃延所。<a id="a-Nl"></a>说其因缘。<a id="a-Nm"></a>尊者答王。<a id="a-Nn"></a>此王宿因所获福报。<a id="a-No"></a>但用无苦。<a id="a-Np"></a>王即请问往昔因缘。<a id="a-Nq"></a>尊者答言。<a id="a-Nr"></a>乃往过去九十一劫。<a id="a-Ns"></a>毗婆尸佛入般涅槃后。<a id="a-Nt"></a>遗法之中有诸比丘。<a id="a-Nu"></a>四衢道头施座置钵。<a id="a-Nv"></a>在上教化而作是言。<a id="a-Nw"></a>谁有人能举财。<a id="a-Nx"></a>着此坚牢藏中。<a id="a-Ny"></a>若入此藏。<a id="a-Nz"></a>王贼水火所不能夺。<a id="a-O0"></a>时有贫人。<a id="a-O1"></a>先因卖薪得钱三文。<a id="a-O2"></a>见僧教化欢喜布施。<a id="a-O3"></a>即以此钱重着钵中。<a id="a-O4"></a>发愿而去。<a id="a-O5"></a>去家五里。<a id="a-O6"></a>步步欢喜。<a id="a-O7"></a>到门欲入。<a id="a-O8"></a>复遥向僧至心顶礼。<a id="a-O9"></a>发愿而入。<a id="a-OA"></a>时贫人者。<a id="a-OB"></a>今王身是。<a id="a-OC"></a>缘昔三钱欢喜施僧。<a id="a-OD"></a>世世尊贵常得如是。<a id="a-OE"></a>三重铜盆满中金钱。<a id="a-OF"></a>缘五里中步步欢喜。<a id="a-OG"></a>恒于五里有此金钱。<a id="a-OH"></a>以是因缘。<a id="a-OI"></a>若布施时。<a id="a-OJ"></a>应当至心欢喜施与。<a id="a-OK"></a>勿生悔心。</p>
  <p id="aOL">颂曰。</p>
  <p id="aOM">韫石谅非真　　饰瓶信为假</p>
  <p id="aON">宠服高门上　　滥吹缁轩下</p>
  <p id="aOO">风祀结惊心　　驺文终好野</p>
  <p id="aOP">真相岂或昭　　浮荣未能舍</p>
  <p id="aOQ">迹殊冠冤客　　事袭驱驰者</p>
  <p id="aOR">已矣歇郑声　　天然乱周雅</p>
  <p id="aOS">富贵空争名　　宠辱虚相骂</p>
  <p id="aOT">须臾风火烛　　幻泡何足把</p>
  <p data-pb></p>
  <h2 id="aOU">贫贱部第十一(此有五缘)</h2>
  <p id="aOV">意缘 引证缘 须达缘 贫儿缘 贫女缘。</p>
  <p data-pb></p>
  <h2 id="aOW">述意缘第一</h2>
  <p id="aOX">贫富贵贱。<a id="a-OY"></a>并因往业。<a id="a-OZ"></a>得失有无。<a id="a-Oa"></a>皆由昔行。<a id="a-Ob"></a>故经言。<a id="a-Oc"></a>欲知过去因。<a id="a-Od"></a>当观现在果。<a id="a-Oe"></a>欲知未来果。<a id="a-Of"></a>当观现在因。<a id="a-Og"></a>所以原宪之家。<a id="a-Oh"></a>黔娄之室。<a id="a-Oi"></a>绳极瓮牖无掩风尘。<a id="a-Oj"></a>席户蓬扉不遮霜露。<a id="a-Ok"></a>或舒稻蒿以为荐。<a id="a-Ol"></a>或裁荷叶以充衣。<a id="a-Om"></a>敛肘即两袖皆穿。<a id="a-On"></a>纳缕则双襟同缺口腹乃资于安邑。<a id="a-Oo"></a>宿止则寄在于灵台。<a id="a-Op"></a>头戴十年之冠。<a id="a-Oq"></a>身被百结之缕。<a id="a-Or"></a>乡里既无田宅。<a id="a-Os"></a>洛阳又阙主人。<a id="a-Ot"></a>浪宕随时。<a id="a-Ou"></a>巑岏度日。<a id="a-Ov"></a>虽惭灵辄。<a id="a-Ow"></a>而有翳桑之弊。<a id="a-Ox"></a>乃愧伯夷。<a id="a-Oy"></a>便致首阳之苦。<a id="a-Oz"></a>裘裳顿乏。<a id="a-P0"></a>岂见阳春。<a id="a-P1"></a>升斗并无。<a id="a-P2"></a>何以卒岁。<a id="a-P3"></a>所以如此者。<a id="a-P4"></a>皆由曩日不行惠施常蕴悭贪。<a id="a-P5"></a>致令果报一朝顿尽。<a id="a-P6"></a>是故行者。<a id="a-P7"></a>宜当布施也。</p>
  <h2 id="aP8">引证缘第二</h2>
  <p id="aP9">如灯指经云。<a id="a-PA"></a>当知贫穷比于地狱。<a id="a-PB"></a>失所依凭。<a id="a-PC"></a>迻寄无处。<a id="a-PD"></a>忧心火炽。<a id="a-PE"></a>愁瘁燋然。<a id="a-PF"></a>华色既衰。<a id="a-PG"></a>威容转碍。<a id="a-PH"></a>身体尪羸。<a id="a-PI"></a>饥渴消削。<a id="a-PJ"></a>眼目掏陷。<a id="a-PK"></a>诸节骨立。<a id="a-PL"></a>薄皮缠裹。<a id="a-PM"></a>筋脉露现。<a id="a-PN"></a>头发蓬乱。<a id="a-PO"></a>手足锐细。<a id="a-PP"></a>其色艾白。<a id="a-PQ"></a>举体皴裂。<a id="a-PR"></a>又无衣裳。<a id="a-PS"></a>至粪秽中。<a id="a-PT"></a>拾掇粗弊。<a id="a-PU"></a>连掇相着。<a id="a-PV"></a>才遮人形。<a id="a-PW"></a>赤露四体。<a id="a-PX"></a>倚卧粪堆。<a id="a-PY"></a>复无席荐。<a id="a-PZ"></a>诸亲旧等见而不识。<a id="a-Pa"></a>历巷乞食犹如饿乌。<a id="a-Pb"></a>至知友边欲从乞食。<a id="a-Pc"></a>守门之人遮而不听。<a id="a-Pd"></a>伺便辄入复为排辱。<a id="a-Pe"></a>舍主既出欲加鞭打。<a id="a-Pf"></a>俯偻曲躬再拜谢罪。<a id="a-Pg"></a>舍主轻蔑聊不回顾。<a id="a-Ph"></a>设得入舍。<a id="a-Pi"></a>轻贱之故既不与语。<a id="a-Pj"></a>又不敷座。<a id="a-Pk"></a>与少饮食。<a id="a-Pl"></a>撩掷盂器。<a id="a-Pm"></a>不使充饱。<a id="a-Pn"></a>设值大会望乞残食。<a id="a-Po"></a>以轻贱故不唤令座。<a id="a-Pp"></a>反被驱走。<a id="a-Pq"></a>贫穷之人。<a id="a-Pr"></a>譬如林树无华众蜂远离。<a id="a-Ps"></a>被霜之草叶自焦卷。<a id="a-Pt"></a>枯涸之池鸿雁不游。<a id="a-Pu"></a>被烧之林獐鹿不趣。<a id="a-Pv"></a>由苗刈尽无人桾拾。<a id="a-Pw"></a>今日贫困说往富乐。<a id="a-Px"></a>但谓虚谈谁肯信之。<a id="a-Py"></a>由我贫穷所向无路。<a id="a-Pz"></a>譬如旷野为火所焚。<a id="a-Q0"></a>人不喜乐。<a id="a-Q1"></a>如枯树无荫无依投者。<a id="a-Q2"></a>如苗被霜捐弃不收。<a id="a-Q3"></a>如毒蛇害人皆远离。<a id="a-Q4"></a>如杂毒食无有尝者。<a id="a-Q5"></a>如空冢间无人趣向。<a id="a-Q6"></a>如恶厕圂臭秽盈集。<a id="a-Q7"></a>如魁脍者人所恶贱。<a id="a-Q8"></a>虽说好语他以为非。<a id="a-Q9"></a>若造善业他以为鄙。<a id="a-QA"></a>所为机捷复嫌轻躁。<a id="a-QB"></a>若复舒缓。<a id="a-QC"></a>又言重直。<a id="a-QD"></a>设复赞叹。<a id="a-QE"></a>人谓谄誉。<a id="a-QF"></a>若不加誉。<a id="a-QG"></a>复生诽谤。<a id="a-QH"></a>言此贫人常无好语。<a id="a-QI"></a>若复教授。<a id="a-QJ"></a>复言诈为。<a id="a-QK"></a>若广言说。<a id="a-QL"></a>人谓多舌。<a id="a-QM"></a>若默无言。<a id="a-QN"></a>人谓藏情。<a id="a-QO"></a>若正直说。<a id="a-QP"></a>复云粗犷。<a id="a-QQ"></a>若求人意。<a id="a-QR"></a>复言谄曲。<a id="a-QS"></a>若数亲附。<a id="a-QT"></a>复言幻惑。<a id="a-QU"></a>若不亲附。<a id="a-QV"></a>复言骄诞。<a id="a-QW"></a>若顺他所说。<a id="a-QX"></a>复言诈取他意。<a id="a-QY"></a>若不随顺。<a id="a-QZ"></a>复言自专。<a id="a-Qa"></a>若屈意承望。<a id="a-Qb"></a>骂言寒贱。<a id="a-Qc"></a>若不屈意。<a id="a-Qd"></a>言是贫人犹故恃我。<a id="a-Qe"></a>若小自宽放。<a id="a-Qf"></a>言其愚痴无有拘忌。<a id="a-Qg"></a>若自摄检。<a id="a-Qh"></a>言其空廉诈自端确。<a id="a-Qi"></a>若复欢逸。<a id="a-Qj"></a>言其诪张状似狂人。<a id="a-Qk"></a>若复忧惨。<a id="a-Ql"></a>言其含毒初无欢心。<a id="a-Qm"></a>若闻他语有所不尽为其判释。<a id="a-Qn"></a>言其命趣以愚代智。<a id="a-Qo"></a>耐羞之甚若复默然。<a id="a-Qp"></a>复言顽嚣不识道理。<a id="a-Qq"></a>若小戏论。<a id="a-Qr"></a>言不信罪福。<a id="a-Qs"></a>若有所索。<a id="a-Qt"></a>言其苟得不知廉耻。<a id="a-Qu"></a>若无所索。<a id="a-Qv"></a>言今虽不求后望大得。<a id="a-Qw"></a>若言引经书。<a id="a-Qx"></a>复云诈作聪明。<a id="a-Qy"></a>若言语朴素。<a id="a-Qz"></a>复嫌疏钝。<a id="a-R0"></a>若公论事实。<a id="a-R1"></a>复言强说。<a id="a-R2"></a>若私屏正语。<a id="a-R3"></a>复言谗佞。<a id="a-R4"></a>若着新衣。<a id="a-R5"></a>复言假借严饰。<a id="a-R6"></a>若着弊衣。<a id="a-R7"></a>复言儜劣寒悴。<a id="a-R8"></a>若多饱食。<a id="a-R9"></a>复言饥饿饕餮。<a id="a-RA"></a>若小饭食。<a id="a-RB"></a>言腹中实饿诈作清廉。<a id="a-RC"></a>若说经论。<a id="a-RD"></a>言显己所知。<a id="a-RE"></a>彰我闇短。<a id="a-RF"></a>若不说经论。<a id="a-RG"></a>言愚痴无识可使放牛。<a id="a-RH"></a>若自道昔日事业。<a id="a-RI"></a>言夸诞自誉。<a id="a-RJ"></a>若自杜默。<a id="a-RK"></a>言门资浅薄。<a id="a-RL"></a>诸贫穷者。<a id="a-RM"></a>行来进止。<a id="a-RN"></a>言说俯仰尽是愆过。<a id="a-RO"></a>富贵之人。<a id="a-RP"></a>作诸非法都无过患。<a id="a-RQ"></a>举措施为斯皆得所。<a id="a-RR"></a>贫穷之人。<a id="a-RS"></a>如起死尸鬼。<a id="a-RT"></a>一切怖畏如遇死病。<a id="a-RU"></a>难可疗治。<a id="a-RV"></a>旷野险处绝无水草。<a id="a-RW"></a>如堕大海没溺洪流。<a id="a-RX"></a>如人禁咽不得出气。<a id="a-RY"></a>如眼上翳不知所至。<a id="a-RZ"></a>如厚垢秽难可洗去。<a id="a-Ra"></a>亦如怨家。<a id="a-Rb"></a>虽同衣食不舍恶心。<a id="a-Rc"></a>如夏暴井人入即断气。<a id="a-Rd"></a>如入深泥滞不可出。<a id="a-Re"></a>如山瀑水駃流吹漂树木摧折。<a id="a-Rf"></a>贫亦如是多诸艰难。<a id="a-Rg"></a>夫富贵者。<a id="a-Rh"></a>有好威德。<a id="a-Ri"></a>姿貌从容。<a id="a-Rj"></a>意度宽广。<a id="a-Rk"></a>礼义竞兴。<a id="a-Rl"></a>能生智勇。<a id="a-Rm"></a>增长家业。<a id="a-Rn"></a>眷属和让。<a id="a-Ro"></a>善名远闻。<a id="a-Rp"></a>以此观之。<a id="a-Rq"></a>一切世人。<a id="a-Rr"></a>富贵荣华不足贪着。<a id="a-Rs"></a>于诸人天尊贵。<a id="a-Rt"></a>不应逸乐。<a id="a-Ru"></a>当知贫穷是大苦聚。<a id="a-Rv"></a>欲断贫穷。<a id="a-Rw"></a>不应悭贪。<a id="a-Rx"></a>是以经中言。<a id="a-Ry"></a>贫穷者为大苦。</p>
  <h2 id="aRz">须达缘第三</h2>
  <p id="aS0">如杂宝藏经云。<a id="a-S1"></a>昔佛在世时须达长者。<a id="a-S2"></a>最后贫苦。<a id="a-S3"></a>财物都尽。<a id="a-S4"></a>客作佣力得米四升。<a id="a-S5"></a>炊作饭食。<a id="a-S6"></a>值阿那律来从乞食。<a id="a-S7"></a>妇即取钵盛满饭与。<a id="a-S8"></a>后须菩提迦葉目连舍利弗等。<a id="a-S9"></a>次第来乞。<a id="a-SA"></a>悉施满钵。<a id="a-SB"></a>末后佛来亦与满钵。<a id="a-SC"></a>须达在外行还到家从妇索食。<a id="a-SD"></a>妇即语言。<a id="a-SE"></a>其若尊者阿那律来。<a id="a-SF"></a>汝当自食。<a id="a-SG"></a>为施尊者不。<a id="a-SH"></a>须达答言。<a id="a-SI"></a>宁自不食当施尊者。<a id="a-SJ"></a>妇又语言。<a id="a-SK"></a>若复迦葉。<a id="a-SL"></a>大目连。<a id="a-SM"></a>及须菩提。<a id="a-SN"></a>舍利弗等。<a id="a-SO"></a>乃至佛来。<a id="a-SP"></a>汝当云何。<a id="a-SQ"></a>亦答妇言。<a id="a-SR"></a>宁自不食尽当施与。<a id="a-SS"></a>妇即语夫言。<a id="a-ST"></a>朝来诸圣尽来索食。<a id="a-SU"></a>所有饮食尽施与之。<a id="a-SV"></a>夫闻欢喜而语妇言。<a id="a-SW"></a>我等罪尽。<a id="a-SX"></a>福德应生。<a id="a-SY"></a>即开库藏。<a id="a-SZ"></a>谷帛饮食悉皆充满。<a id="a-Sa"></a>用尽复生。<a id="a-Sb"></a>果报云。<a id="a-Sc"></a>云不可说尽。<a id="a-Sd"></a>又杂譬喻经云。<a id="a-Se"></a>昔长者须达七贫。<a id="a-Sf"></a>后贫最剧乃无一钱。<a id="a-Sg"></a>后粪壤中得一木升。<a id="a-Sh"></a>其实是栴檀。<a id="a-Si"></a>出市卖之得米四升。<a id="a-Sj"></a>语妇并炊一升。<a id="a-Sk"></a>吾当索菜茹。<a id="a-Sl"></a>还时共食。<a id="a-Sm"></a>佛念曰。<a id="a-Sn"></a>当度须达令福更生。<a id="a-So"></a>炊米方熟。<a id="a-Sp"></a>舍利目连迦葉佛来。<a id="a-Sq"></a>四升米。<a id="a-Sr"></a>次第炊尽将去。<a id="a-Ss"></a>后富更请佛僧。<a id="a-St"></a>供养尽空。<a id="a-Su"></a>佛为说法得道。</p>
  <p id="aSv">又菩萨本行经云。<a id="a-Sw"></a>初时须达长者。<a id="a-Sx"></a>家贫燋煎。<a id="a-Sy"></a>蒙佛说法。<a id="a-Sz"></a>身心清净得阿那含道。<a id="a-T0"></a>唯有五金钱。<a id="a-T1"></a>一日持一钱施佛。<a id="a-T2"></a>一钱施法。<a id="a-T3"></a>一钱施僧。<a id="a-T4"></a>一钱自食。<a id="a-T5"></a>一钱作本。<a id="a-T6"></a>日日如是。<a id="a-T7"></a>常有一钱终无有尽。<a id="a-T8"></a>即受五戒欲心已断。<a id="a-T9"></a>妇女各各随其所乐。<a id="a-TA"></a>有一妇人炒谷作麨。<a id="a-TB"></a>失火广烧人畜。<a id="a-TC"></a>波斯匿王。<a id="a-TD"></a>敕臣作限。<a id="a-TE"></a>自今以去。<a id="a-TF"></a>夜不得然火及于灯烛。<a id="a-TG"></a>其有犯者罚金千两。<a id="a-TH"></a>尔时须达得道。<a id="a-TI"></a>在家昼夜坐禅入定。<a id="a-TJ"></a>夜半鸡鸣。<a id="a-TK"></a>然灯坐禅。<a id="a-TL"></a>伺捕得之。<a id="a-TM"></a>提灯白王。<a id="a-TN"></a>当输罚负。<a id="a-TO"></a>须达白王。<a id="a-TP"></a>今我贫穷无百钱产。<a id="a-TQ"></a>当用何输。<a id="a-TR"></a>王嗔敕使闭着狱中。<a id="a-TS"></a>即将须达付狱执守。<a id="a-TT"></a>四天王见。<a id="a-TU"></a>初夜四天王来下。<a id="a-TV"></a>语须达言。<a id="a-TW"></a>我与汝钱。<a id="a-TX"></a>用输王罚可得来出。<a id="a-TY"></a>为四天王说经便去。<a id="a-TZ"></a>到中夜天帝复来见之。<a id="a-Ta"></a>须达为说法竟。<a id="a-Tb"></a>帝释便去比。<a id="a-Tc"></a>到后夜梵天复下见。<a id="a-Td"></a>为说法。<a id="a-Te"></a>梵天复去。<a id="a-Tf"></a>时王夜于观上。<a id="a-Tg"></a>见狱上火光。<a id="a-Th"></a>时王明日。<a id="a-Ti"></a>即便遣人往语须达。<a id="a-Tj"></a>坐火被闭而无惭羞。<a id="a-Tk"></a>续后然火。<a id="a-Tl"></a>须达答言。<a id="a-Tm"></a>我不然火。<a id="a-Tn"></a>若然火者当有烟灰。<a id="a-To"></a>复语须达。<a id="a-Tp"></a>初夜有四火。<a id="a-Tq"></a>中夜有一火。<a id="a-Tr"></a>倍大前火。<a id="a-Ts"></a>后夜复有一火。<a id="a-Tt"></a>随倍于前。<a id="a-Tu"></a>言不然火。<a id="a-Tv"></a>为是何等。<a id="a-Tw"></a>须达答言。<a id="a-Tx"></a>此非是火。<a id="a-Ty"></a>初夜四天王来见我。<a id="a-Tz"></a>中夜天帝来见我。<a id="a-U0"></a>后夜梵天来见我。<a id="a-U1"></a>是天神上光明之焰。<a id="a-U2"></a>非是火也。<a id="a-U3"></a>使闻其语即往白王。<a id="a-U4"></a>王闻如是心惊毛竖。<a id="a-U5"></a>王言。<a id="a-U6"></a>此人福德殊特乃尔。<a id="a-U7"></a>我今云何而毁辱之。<a id="a-U8"></a>即敕使言。<a id="a-U9"></a>促放出去。<a id="a-UA"></a>勿使稽迟。<a id="a-UB"></a>便放令去。<a id="a-UC"></a>须达得出往至佛所。<a id="a-UD"></a>礼佛听法。<a id="a-UE"></a>波斯匿王即便严驾。<a id="a-UF"></a>寻至佛所。<a id="a-UG"></a>人民见王皆悉避起。<a id="a-UH"></a>唯有须达心存法味。<a id="a-UI"></a>见王不起。<a id="a-UJ"></a>王心微恨。<a id="a-UK"></a>此是我民。<a id="a-UL"></a>怀于轻慢见我不起。<a id="a-UM"></a>遂怀愠心。<a id="a-UN"></a>佛知其意止不说法。<a id="a-UO"></a>王白佛言。<a id="a-UP"></a>愿说经法。<a id="a-UQ"></a>佛告王言。<a id="a-UR"></a>今非是时。<a id="a-US"></a>云何是人起嗔恚。<a id="a-UT"></a>忿结不解。<a id="a-UU"></a>贪淫女色。<a id="a-UV"></a>自大无敬。<a id="a-UW"></a>其心垢浊。<a id="a-UX"></a>闻于妙法而不能解。<a id="a-UY"></a>以是之故。<a id="a-UZ"></a>今非是时为王说法。<a id="a-Ua"></a>王闻佛语。<a id="a-Ub"></a>意自念言。<a id="a-Uc"></a>坐此人故。<a id="a-Ud"></a>令我今日有二析减。<a id="a-Ue"></a>又起嗔恚不得闻法。<a id="a-Uf"></a>为佛作礼而去。<a id="a-Ug"></a>出到有外敕语左右。<a id="a-Uh"></a>此人若出直斫头取。<a id="a-Ui"></a>作是语已。<a id="a-Uj"></a>应时四面。<a id="a-Uk"></a>虎狼师子。<a id="a-Ul"></a>毒害之狩。<a id="a-Um"></a>悉来围绕于王。<a id="a-Un"></a>王见恐怖还至佛所。<a id="a-Uo"></a>佛问大王何以来还。<a id="a-Up"></a>王白佛言。<a id="a-Uq"></a>见怖来还。<a id="a-Ur"></a>佛告王曰。<a id="a-Us"></a>识此人不。<a id="a-Ut"></a>王曰。<a id="a-Uu"></a>不识。<a id="a-Uv"></a>佛言。<a id="a-Uw"></a>此人已得阿那含道。<a id="a-Ux"></a>坐起恶意向此人故。<a id="a-Uy"></a>是故使尔。<a id="a-Uz"></a>若不还者。<a id="a-V0"></a>王必当危不得全济。<a id="a-V1"></a>王闻佛语即大恐怖。<a id="a-V2"></a>即向须达忏悔作礼。<a id="a-V3"></a>羊皮四布。<a id="a-V4"></a>于须达前王言。<a id="a-V5"></a>此是我人而。<a id="a-V6"></a>向屈辱。<a id="a-V7"></a>实为甚难。<a id="a-V8"></a>须达复言。<a id="a-V9"></a>而我贫穷行于布施。<a id="a-VA"></a>亦复甚难。<a id="a-VB"></a>尸罗师质。<a id="a-VC"></a>为国平正。<a id="a-VD"></a>为贼所捉。<a id="a-VE"></a>临命不犯妄语。<a id="a-VF"></a>贼便放之。<a id="a-VG"></a>实为甚。<a id="a-VH"></a>难。<a id="a-VI"></a>复有天名曰尸迦梨。<a id="a-VJ"></a>于高楼上卧。<a id="a-VK"></a>有天王女来。<a id="a-VL"></a>以持禁戒而不受之。<a id="a-VM"></a>实为甚难。<a id="a-VN"></a>于是四人。<a id="a-VO"></a>即于佛前各说颂曰。</p>
  <p id="aVP">贫穷布施难　　豪贵忍辱难</p>
  <p id="aVQ">危崄持戒难　　少壮舍欲难</p>
  <p id="aVR">佛说偈已。<a id="a-VS"></a>王及臣民。<a id="a-VT"></a>皆大欢喜作礼而去。</p>
  <p data-pb></p>
  <h2 id="aVU">贫儿缘第四</h2>
  <p id="aVV">如辩意长者子经云。<a id="a-VW"></a>于是辩意长者子。<a id="a-VX"></a>为佛作礼。<a id="a-VY"></a>叉手白佛言。<a id="a-VZ"></a>唯愿世尊。<a id="a-Va"></a>过于贫聚及诸众会。<a id="a-Vb"></a>明日屈于舍食。<a id="a-Vc"></a>尔时世尊默然许可。<a id="a-Vd"></a>诸长者子礼佛而去。<a id="a-Ve"></a>到舍具馔。<a id="a-Vf"></a>明日世尊。<a id="a-Vg"></a>与诸大众。<a id="a-Vh"></a>往到其处就坐俨然。<a id="a-Vi"></a>辩意白父母及诸眷属。<a id="a-Vj"></a>前礼佛足。<a id="a-Vk"></a>各自供侍。<a id="a-Vl"></a>辩意起行澡水。<a id="a-Vm"></a>敬意奉食。<a id="a-Vn"></a>下食未讫。<a id="a-Vo"></a>有一乞儿前历座乞。<a id="a-Vp"></a>佛未咒愿无敢与者。<a id="a-Vq"></a>遍无所得。<a id="a-Vr"></a>嗔恚而去。<a id="a-Vs"></a>便生恶念。<a id="a-Vt"></a>此诸沙门放逸愚惑。<a id="a-Vu"></a>有何道哉。<a id="a-Vv"></a>贫者从乞无心见与。<a id="a-Vw"></a>长者迷惑。<a id="a-Vx"></a>用为饴此。<a id="a-Vy"></a>无慈愍意。<a id="a-Vz"></a>吾为王者。<a id="a-W0"></a>以铁辋车轹断其头。<a id="a-W1"></a>言已便去。<a id="a-W2"></a>佛达嚫既讫。<a id="a-W3"></a>复有一乞儿。<a id="a-W4"></a>而来入乞食。<a id="a-W5"></a>坐中众人各各与之。<a id="a-W6"></a>大得饭食欢喜而去。<a id="a-W7"></a>即生念言。<a id="a-W8"></a>此诸沙门皆有慈心。<a id="a-W9"></a>怜吾贫寒施食充饱。<a id="a-WA"></a>得济数日。<a id="a-WB"></a>善哉善哉。<a id="a-WC"></a>长者乃能供事此诸大士。<a id="a-WD"></a>其福无量。<a id="a-WE"></a>吾为王者。<a id="a-WF"></a>当供养佛及众弟子。<a id="a-WG"></a>乃至七日。<a id="a-WH"></a>犹不报今日饥渴之恩。<a id="a-WI"></a>言已便去。<a id="a-WJ"></a>佛食已讫。<a id="a-WK"></a>说法即还精舍之中。<a id="a-WL"></a>佛告阿难。<a id="a-WM"></a>从今已后。<a id="a-WN"></a>嚫讫下食。<a id="a-WO"></a>以此为常。<a id="a-WP"></a>时二乞儿。<a id="a-WQ"></a>展转乞丐到他国中。<a id="a-WR"></a>卧于道边深草之中。<a id="a-WS"></a>时彼国王。<a id="a-WT"></a>忽然崩亡无有继后。<a id="a-WU"></a>时国相师。<a id="a-WV"></a>明知相法。<a id="a-WW"></a>谶书记曰。<a id="a-WX"></a>当有贱人应为王者。<a id="a-WY"></a>诸臣百官。<a id="a-WZ"></a>千乘万骑案行国界。<a id="a-Wa"></a>谁应为王。<a id="a-Wb"></a>顾视道边深草之中。<a id="a-Wc"></a>上有云盖。<a id="a-Wd"></a>相师占相曰。<a id="a-We"></a>中有神人。<a id="a-Wf"></a>即见乞儿相应为王。<a id="a-Wg"></a>诸臣拜谒各称为臣。<a id="a-Wh"></a>乞儿惊愕。<a id="a-Wi"></a>自云下贱非是王种。<a id="a-Wj"></a>皆言应相非是强力。<a id="a-Wk"></a>香汤沐浴。<a id="a-Wl"></a>着王者之服。<a id="a-Wm"></a>光相俨然。<a id="a-Wn"></a>称善无量。<a id="a-Wo"></a>导从前后回车入国。<a id="a-Wp"></a>时恶念者。<a id="a-Wq"></a>在深草中卧寐不觉。<a id="a-Wr"></a>车轹断其头。<a id="a-Ws"></a>王到国中。<a id="a-Wt"></a>阴阳和调四气隆赫。<a id="a-Wu"></a>人民安乐称王之德。</p>
  <p id="aWv">尔时国王自念。<a id="a-Ww"></a>昔者贫穷之人。<a id="a-Wx"></a>以何因缘得为国王。<a id="a-Wy"></a>昔行乞时。<a id="a-Wz"></a>得蒙佛恩。<a id="a-X0"></a>大得饭食便生善念。<a id="a-X1"></a>得为王者。<a id="a-X2"></a>供养七日。<a id="a-X3"></a>佛之恩德。<a id="a-X4"></a>今已果之。<a id="a-X5"></a>即召群臣。<a id="a-X6"></a>遥向舍卫国烧香作礼。<a id="a-X7"></a>即遣使者往请佛言。<a id="a-X8"></a>蒙世尊遗恩得为人王。<a id="a-X9"></a>愿屈尊神来化此国。<a id="a-XA"></a>愚冥之人得见教训。<a id="a-XB"></a>于是佛告诸弟子。<a id="a-XC"></a>当受请。<a id="a-XD"></a>佛与弟子无央数众。<a id="a-XE"></a>往到彼国。<a id="a-XF"></a>时王出迎为佛作礼。<a id="a-XG"></a>入宫食讫。<a id="a-XH"></a>王请世尊。<a id="a-XI"></a>说得王因缘。<a id="a-XJ"></a>佛具为说。<a id="a-XK"></a>如前因缘。<a id="a-XL"></a>由起善念。<a id="a-XM"></a>今王是也。<a id="a-XN"></a>时恶念者。<a id="a-XO"></a>非直轹头而死已。<a id="a-XP"></a>后入地狱为火车所轹。<a id="a-XQ"></a>亿劫乃出。<a id="a-XR"></a>王今请佛报誓过厚。<a id="a-XS"></a>世世受福无有极已。<a id="a-XT"></a>尔时世尊以偈颂曰。</p>
  <p id="aXU">人心是毒根　　口为祸之门</p>
  <p id="aXV">心念而口言　　身受其殃罪</p>
  <p id="aXW">不念人善恶　　身作身受患</p>
  <p id="aXX">意欲害于彼　　不觉车轹头</p>
  <p id="aXY">以为甘露法　　令人生天上</p>
  <p id="aXZ">心念而口言　　身受其福德</p>
  <p id="aXa">有念善恶人　　自作安身本</p>
  <p id="aXb">意念一切善　　如王得天位</p>
  <p id="aXc">是时国王闻经欢喜。<a id="a-Xd"></a>举国臣民得须陀洹道。</p>
  <p id="aXe">又贤愚经云。<a id="a-Xf"></a>佛在舍卫国。<a id="a-Xg"></a>与诸弟子千二百五十人俱。<a id="a-Xh"></a>国中有五百乞儿。<a id="a-Xi"></a>常依如来。<a id="a-Xj"></a>随逐众僧。<a id="a-Xk"></a>乞丐自活。<a id="a-Xl"></a>厌心内发求索出家。<a id="a-Xm"></a>共白佛言。<a id="a-Xn"></a>如来出世甚为难遇。<a id="a-Xo"></a>我等下贱蒙济身命。<a id="a-Xp"></a>今贪出家。<a id="a-Xq"></a>不审许不。<a id="a-Xr"></a>告诸乞儿。<a id="a-Xs"></a>我法清净无有贵贱。<a id="a-Xt"></a>譬如清水洗诸不净。<a id="a-Xu"></a>若贵若贱。<a id="a-Xv"></a>水之所洗无不净者。<a id="a-Xw"></a>又如大火所至之处。<a id="a-Xx"></a>其被烧者。<a id="a-Xy"></a>无不燋然。<a id="a-Xz"></a>又如虚空。<a id="a-Y0"></a>贫富贵贱。<a id="a-Y1"></a>有入中者。<a id="a-Y2"></a>随意自恣。<a id="a-Y3"></a>乞儿闻说。<a id="a-Y4"></a>并皆欢喜。<a id="a-Y5"></a>信心倍隆。<a id="a-Y6"></a>归诚出家。<a id="a-Y7"></a>佛告善来。<a id="a-Y8"></a>头发自堕法衣在身。<a id="a-Y9"></a>沙门形相于是具足。<a id="a-YA"></a>佛为说法。<a id="a-YB"></a>成阿罗汉。<a id="a-YC"></a>于时国中诸豪长者。<a id="a-YD"></a>闻度乞儿皆兴慢心。<a id="a-YE"></a>云何如来。<a id="a-YF"></a>听此下贱之人在众僧次。<a id="a-YG"></a>我等修福。<a id="a-YH"></a>请佛众食。<a id="a-YI"></a>令此下贱坐我床席捉我食器。<a id="a-YJ"></a>尔时太子只陀。<a id="a-YK"></a>请佛及僧。<a id="a-YL"></a>遣使白佛。<a id="a-YM"></a>唯愿世尊。<a id="a-YN"></a>明受我请及比丘僧。<a id="a-YO"></a>所度乞儿我不请之。<a id="a-YP"></a>慎勿将来。<a id="a-YQ"></a>明日食时。<a id="a-YR"></a>佛告乞儿。<a id="a-YS"></a>吾受彼请。<a id="a-YT"></a>汝不及例。<a id="a-YU"></a>今可往至郁单越。<a id="a-YV"></a>取自然成熟粳米。<a id="a-YW"></a>还至其家。<a id="a-YX"></a>随意坐次。<a id="a-YY"></a>自食粳米。<a id="a-YZ"></a>比丘如命。<a id="a-Ya"></a>即以神足往彼世界。<a id="a-Yb"></a>各各自取满钵还。<a id="a-Yc"></a>摄威仪乘空而来。<a id="a-Yd"></a>如雁飞至只陀家坐。<a id="a-Ye"></a>随次各食。<a id="a-Yf"></a>于时太子。<a id="a-Yg"></a>睹众比丘威仪进止神足福德。<a id="a-Yh"></a>敬心欢喜叹未曾有。<a id="a-Yi"></a>而白佛言。<a id="a-Yj"></a>不审。<a id="a-Yk"></a>此诸贤圣从何。<a id="a-Yl"></a>方来。<a id="a-Ym"></a>佛告只陀。<a id="a-Yn"></a>若欲知者。<a id="a-Yo"></a>正是昨日所不请者。<a id="a-Yp"></a>具向太子说其因缘。<a id="a-Yq"></a>尔时只陀闻说是语。<a id="a-Yr"></a>极怀惭愧。<a id="a-Ys"></a>自我愚弊不别明闇。<a id="a-Yt"></a>不审。<a id="a-Yu"></a>此徒种何善行。<a id="a-Yv"></a>今值世尊特蒙殊润。<a id="a-Yw"></a>复造何咎乞丐自活。<a id="a-Yx"></a>佛告只陀。<a id="a-Yy"></a>过去久远时。<a id="a-Yz"></a>有大国名波罗柰。<a id="a-Z0"></a>有一山名曰利师。<a id="a-Z1"></a>古昔诸佛多住其中。<a id="a-Z2"></a>若无佛时。<a id="a-Z3"></a>有二千辟支佛。<a id="a-Z4"></a>恒至其中。<a id="a-Z5"></a>有一长者。<a id="a-Z6"></a>名曰散陀宁。<a id="a-Z7"></a>时世旱俭。<a id="a-Z8"></a>其家巨富。<a id="a-Z9"></a>即问藏监。<a id="a-ZA"></a>今我藏中谷米多少。<a id="a-ZB"></a>欲请大士。<a id="a-ZC"></a>未知供不。<a id="a-ZD"></a>藏监对曰。<a id="a-ZE"></a>饶多足供。<a id="a-ZF"></a>即请二千辟支。<a id="a-ZG"></a>饭食供养。<a id="a-ZH"></a>差五百使人。<a id="a-ZI"></a>供设饭食。<a id="a-ZJ"></a>时诸使人厌心便生。<a id="a-ZK"></a>我等诸人所以辛苦。<a id="a-ZL"></a>皆由此诸乞儿。<a id="a-ZM"></a>尔时长者。<a id="a-ZN"></a>恒令一人知白时到。<a id="a-ZO"></a>养一狗子日日逐往。<a id="a-ZP"></a>尔时使人。<a id="a-ZQ"></a>卒值一日忘不往白。<a id="a-ZR"></a>狗子时到独往常处。<a id="a-ZS"></a>向诸大士高声而吠。<a id="a-ZT"></a>诸辟支佛闻其狗吠。<a id="a-ZU"></a>即知时到来诣便坐。<a id="a-ZV"></a>如法受食。<a id="a-ZW"></a>因白长者。<a id="a-ZX"></a>天今当雨宜可种殖。<a id="a-ZY"></a>长者如言耕种。<a id="a-ZZ"></a>所种之物尽变为瓠。<a id="a-Za"></a>长者见怪。<a id="a-Zb"></a>随时溉灌。<a id="a-Zc"></a>后熟皆大。<a id="a-Zd"></a>即劈看之。<a id="a-Ze"></a>随所种物。<a id="a-Zf"></a>成治净好。<a id="a-Zg"></a>麦满其中。<a id="a-Zh"></a>长者欢喜。<a id="a-Zi"></a>其家满溢。<a id="a-Zj"></a>复分亲族。<a id="a-Zk"></a>合国一切咸蒙恩泽。<a id="a-Zl"></a>是时五百作食之人。<a id="a-Zm"></a>念言。<a id="a-Zn"></a>斯之获果实。<a id="a-Zo"></a>是大士之恩。<a id="a-Zp"></a>我等云何恶言向彼。<a id="a-Zq"></a>即往其所请求改悔。<a id="a-Zr"></a>复立誓言。<a id="a-Zs"></a>愿使我等于将来世。<a id="a-Zt"></a>遭值贤圣蒙得解脱。<a id="a-Zu"></a>由此之故。<a id="a-Zv"></a>五百世中常作乞儿。<a id="a-Zw"></a>因其改悔复立誓故。<a id="a-Zx"></a>今遭我世蒙得过度。<a id="a-Zy"></a>太子当知。<a id="a-Zz"></a>尔时大富散陀宁者。<a id="a-a0"></a>我身是也。<a id="a-a1"></a>时藏臣者今须达是也。<a id="a-a2"></a>日白时到者。<a id="a-a3"></a>今优填王是也。<a id="a-a4"></a>五百作食人者。<a id="a-a5"></a>今此五百阿罗汉是也。<a id="a-a6"></a>尔时只陀及众会者。<a id="a-a7"></a>睹其神变。<a id="a-a8"></a>皆得四果。</p>
  <p data-pb></p>
  <h2 id="aa9">贫女缘第五</h2>
  <p id="aaA">如贤愚经云。<a id="a-aB"></a>昔佛在世时。<a id="a-aC"></a>尊者迦旃延。<a id="a-aD"></a>在阿槃提国。<a id="a-aE"></a>时彼国中。<a id="a-aF"></a>有一长者大富饶财。<a id="a-aG"></a>家有一婢小有愆过长者鞭打昼夜走使。<a id="a-aH"></a>衣不盖形食不充口。<a id="a-aI"></a>年老辛苦思死不得。<a id="a-aJ"></a>适持[土*瓦]诣河取水。<a id="a-aK"></a>举声大哭。<a id="a-aL"></a>尔时尊者。<a id="a-aM"></a>闻其哭声往到其所。<a id="a-aN"></a>问知因缘。<a id="a-aO"></a>即语之言。<a id="a-aP"></a>汝若贫者。<a id="a-aQ"></a>何不卖之。<a id="a-aR"></a>老母答言。<a id="a-aS"></a>谁买贫者。<a id="a-aT"></a>迦旃延言。<a id="a-aU"></a>贫实可卖。<a id="a-aV"></a>老母向言。<a id="a-aW"></a>贫可卖者。<a id="a-aX"></a>卖之云何。<a id="a-aY"></a>迦旃延言。<a id="a-aZ"></a>汝若卖者。<a id="a-aa"></a>一随我语。<a id="a-ab"></a>告令先洗。<a id="a-ac"></a>洗已教施。<a id="a-ad"></a>母白尊者。<a id="a-ae"></a>我今贫穷身上衣无。<a id="a-af"></a>手许完纳。<a id="a-ag"></a>唯有此[土*瓦]是大家许。<a id="a-ah"></a>当以何施。<a id="a-ai"></a>即持钵与。<a id="a-aj"></a>教取水施。<a id="a-ak"></a>受为咒愿。<a id="a-al"></a>次与授戒。<a id="a-am"></a>复教念佛。<a id="a-an"></a>竟问之言。<a id="a-ao"></a>汝止何处。<a id="a-ap"></a>婢即答言。<a id="a-aq"></a>无定止处。<a id="a-ar"></a>随舂炊磨即宿其处。<a id="a-as"></a>或在粪堆。<a id="a-at"></a>尊者语言。<a id="a-au"></a>汝好勤心恭谨走使。<a id="a-av"></a>伺其大家一切卧讫。<a id="a-aw"></a>窃开户入。<a id="a-ax"></a>于其户内敷草而坐。<a id="a-ay"></a>思惟观佛。<a id="a-az"></a>母受教已。<a id="a-b0"></a>至夜坐处户内命终。<a id="a-b1"></a>生忉利天。<a id="a-b2"></a>大家晓见嗔恚而言。<a id="a-b3"></a>此婢常不听入舍。<a id="a-b4"></a>何忽此死。<a id="a-b5"></a>即便遣人。<a id="a-b6"></a>以草系脚置寒林中。<a id="a-b7"></a>此婢生天与五百天子以为眷属。<a id="a-b8"></a>即以天眼。<a id="a-b9"></a>观见故身生天因缘。<a id="a-bA"></a>寻即将彼五百天子。<a id="a-bB"></a>赍持香华到寒林中。<a id="a-bC"></a>烧香散花供养死尸。<a id="a-bD"></a>放天光明照于村林。<a id="a-bE"></a>大家见怪。<a id="a-bF"></a>普告远近。<a id="a-bG"></a>诣林观看见已语言。<a id="a-bH"></a>此婢已死何故供养。<a id="a-bI"></a>天子报言。<a id="a-bJ"></a>此吾故身。<a id="a-bK"></a>即为具说生天因缘。<a id="a-bL"></a>后皆回诣迦旃延所。<a id="a-bM"></a>礼拜供养因缘说法。<a id="a-bN"></a>五百天子。<a id="a-bO"></a>悉皆获。<a id="a-bP"></a>得须陀洹果。<a id="a-bQ"></a>既得果已还归天上。<a id="a-bR"></a>以是因缘。<a id="a-bS"></a>智者应当如是学之。</p>
  <p id="abT">又佛说摩诃迦葉度贫母经云。<a id="a-bU"></a>佛在舍卫国。<a id="a-bV"></a>是时摩诃迦葉。<a id="a-bW"></a>独行教化到王舍城。<a id="a-bX"></a>常行大哀福于众生。<a id="a-bY"></a>舍诸豪富而从贫乞。<a id="a-bZ"></a>时欲分卫。<a id="a-ba"></a>先入三昧。<a id="a-bb"></a>何所贫人吾当福之。<a id="a-bc"></a>即入王舍大城之中。<a id="a-bd"></a>见一孤母最甚贫困。<a id="a-be"></a>在于街巷大粪聚中。<a id="a-bf"></a>傍凿粪聚以为岩窟。<a id="a-bg"></a>羸劣疾病常卧其中。<a id="a-bh"></a>孤单零丁无有衣食。<a id="a-bi"></a>便于岩窟施小篱栅。<a id="a-bj"></a>以障五形。<a id="a-bk"></a>迦葉三昧。<a id="a-bl"></a>知此人宿不植福是以今贫。<a id="a-bm"></a>知母受命终日在近若吾不度永失福堂。<a id="a-bn"></a>母时饥困。<a id="a-bo"></a>长者青衣。<a id="a-bp"></a>而弃米汁臭恶难言。<a id="a-bq"></a>母从乞之。<a id="a-br"></a>即以破瓦。<a id="a-bs"></a>盛着左右。<a id="a-bt"></a>迦葉到所。<a id="a-bu"></a>咒愿从乞。<a id="a-bv"></a>多少施我可得大福。<a id="a-bw"></a>尔时老母即说偈言。</p>
  <p id="abx">举身得疾病　　孤穷安可言</p>
  <p id="aby">一国之最贫　　衣食不盖形</p>
  <p id="abz">世有不慈人　　尚见矜愍怜</p>
  <p id="ac0">云何名慈哀　　而不知此死</p>
  <p id="ac1">普世之寒苦　　无过我之身</p>
  <p id="ac2">愿见哀矜庶　　实不为人惜</p>
  <p id="ac3">摩诃迦葉即答偈言。</p>
  <p id="ac4">佛为三界尊　　吾备在其中</p>
  <p id="ac5">欲除汝饥贫　　是故从贫乞</p>
  <p id="ac6">若能减身口　　分铢已为施</p>
  <p id="ac7">长夜得解脱　　后生得豪富</p>
  <p id="ac8">尔时老母。<a id="a-c9"></a>闻偈欢喜。<a id="a-cA"></a>心念前日有臭米汁。<a id="a-cB"></a>是以施之。<a id="a-cC"></a>则不可饮。<a id="a-cD"></a>遥启迦葉。<a id="a-cE"></a>哀我受不。<a id="a-cF"></a>迦葉答言。<a id="a-cG"></a>大善。<a id="a-cH"></a>母即在窟匍匐取之。<a id="a-cI"></a>形体裸露不得持出。<a id="a-cJ"></a>侧身偻体。<a id="a-cK"></a>篱上受与。<a id="a-cL"></a>迦葉受之。<a id="a-cM"></a>尊口咒愿使蒙福安。<a id="a-cN"></a>迦葉心念。<a id="a-cO"></a>若吾赍去。<a id="a-cP"></a>着余处饮。<a id="a-cQ"></a>母则不信。<a id="a-cR"></a>谓吾弃之。<a id="a-cS"></a>即于母前饮讫荡钵。<a id="a-cT"></a>还着囊中。<a id="a-cU"></a>于是老母特复真信。<a id="a-cV"></a>迦葉自念。<a id="a-cW"></a>当现神足。<a id="a-cX"></a>令此母人必获大安。<a id="a-cY"></a>即在空中广现神变。<a id="a-cZ"></a>尔时母人见此踊跃。<a id="a-ca"></a>一心长跪遥视迦葉。<a id="a-cb"></a>迦葉告曰。<a id="a-cc"></a>母今意中。<a id="a-cd"></a>所愿何等。<a id="a-ce"></a>即启迦葉。<a id="a-cf"></a>愿以微福。<a id="a-cg"></a>得生天上。<a id="a-ch"></a>于是迦葉忽然不现。<a id="a-ci"></a>老母数日寿终。<a id="a-cj"></a>即生忉利天上。<a id="a-ck"></a>威德巍巍震动天地。<a id="a-cl"></a>光明挺特。<a id="a-cm"></a>譬如七日一时俱出。<a id="a-cn"></a>照曜天宫。<a id="a-co"></a>帝释惊悸。<a id="a-cp"></a>何人福德感动胜吾。<a id="a-cq"></a>即以天眼。<a id="a-cr"></a>观此天女。<a id="a-cs"></a>福德使然。<a id="a-ct"></a>即知天女本生来处。<a id="a-cu"></a>尔时天女即自念言。<a id="a-cv"></a>此之福报。<a id="a-cw"></a>缘其前世供养迦葉所致。<a id="a-cx"></a>假令当以天上珍宝种种百千施上迦葉。<a id="a-cy"></a>犹尚未报须臾之恩。<a id="a-cz"></a>即将侍女。<a id="a-d0"></a>持天香花忽然来下。<a id="a-d1"></a>于虚空中散迦葉上。<a id="a-d2"></a>然后来下。<a id="a-d3"></a>五体投地礼毕却住。<a id="a-d4"></a>叉手叹曰。</p>
  <p id="ad5">大千国土　　佛为特尊　　次有迦葉</p>
  <p id="ad6">能闭罪门　　昔在阎浮　　粪窟之前</p>
  <p id="ad7">为其贫母　　开说真言　　时母欢喜</p>
  <p id="ad8">贡上米潘　　施如芥子　　获报如山</p>
  <p id="ad9">自致天女　　封受自然　　是故来下</p>
  <p id="adA">归命福田</p>
  <p id="adB">天女说已。<a id="a-dC"></a>俱还天上。<a id="a-dD"></a>帝释心念。<a id="a-dE"></a>女施米汁乃致此福。<a id="a-dF"></a>迦葉大哀。<a id="a-dG"></a>但福劣家不往大姓。<a id="a-dH"></a>当作良策。<a id="a-dI"></a>即与天后持百味食。<a id="a-dJ"></a>盛小瓶中诣王舍城。<a id="a-dK"></a>巷边作小陋屋。<a id="a-dL"></a>变其形状。<a id="a-dM"></a>似于老公。<a id="a-dN"></a>身体痟瘦。<a id="a-dO"></a>偻行而步。<a id="a-dP"></a>公妻二人而共织席。<a id="a-dQ"></a>贫穷之状不储饮食。<a id="a-dR"></a>迦葉后行分卫。<a id="a-dS"></a>见此贫人而往乞食。<a id="a-dT"></a>公言。<a id="a-dU"></a>至贫无有如何。<a id="a-dV"></a>迦葉咒愿良久不去。<a id="a-dW"></a>公言。<a id="a-dX"></a>我等夫妻。<a id="a-dY"></a>甚老织席。<a id="a-dZ"></a>不暇向乞。<a id="a-da"></a>唯有少饭。<a id="a-db"></a>适欲食之。<a id="a-dc"></a>闻仁慈德但从贫乞。<a id="a-dd"></a>是以福之。<a id="a-de"></a>今虽穷困。<a id="a-df"></a>意自割损以施贤者。<a id="a-dg"></a>审如所云。<a id="a-dh"></a>令吾得福。<a id="a-di"></a>天食之香非世所闻。<a id="a-dj"></a>若预开瓶苾芬之香。<a id="a-dk"></a>迦葉觉之全不肯取。<a id="a-dl"></a>即言。<a id="a-dm"></a>道人弊食不多。<a id="a-dn"></a>将钵来取迦葉即以钵取受。<a id="a-do"></a>咒愿施家。<a id="a-dp"></a>其香普熏王舍大城及其国界。<a id="a-dq"></a>迦葉即嫌其香。<a id="a-dr"></a>公母释身。<a id="a-ds"></a>疾飞空中。<a id="a-dt"></a>弹指欢喜。<a id="a-du"></a>迦葉思惟。<a id="a-dv"></a>即知帝释化作老公而为福祚。<a id="a-dw"></a>吾今已受不宜复还。<a id="a-dx"></a>迦葉赞叹帝释种福无厌。<a id="a-dy"></a>忍此丑类。<a id="a-dz"></a>来下殖福。<a id="a-e0"></a>必获影报。<a id="a-e1"></a>帝释及后倍复欣踊。<a id="a-e2"></a>是时天上伎乐来迎。<a id="a-e3"></a>帝释到宫。<a id="a-e4"></a>倍益欢喜　　颂曰。</p>
  <p id="ae5">浮云南化竟无归　　子客东西何可依</p>
  <p id="ae6">原宪糟糠窃有望　　田氏膏腴讵敢希</p>
  <p id="ae7">蔼蔼庑庭绝车马　　寂寂蓬门掩席扉</p>
  <p id="ae8">宿昔偷光吝余照　　今日穷途空自欺</p>
 </body>
</html>