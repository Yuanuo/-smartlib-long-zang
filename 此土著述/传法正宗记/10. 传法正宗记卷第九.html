<!doctype html>
<html id="z3IBX7b1dW" data-ver="982">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗记卷第九</h1>
  <p id="a2">旁出略传二百五人 宗证略传十一人。</p>
  <p data-pb></p>
  <h2 id="a3">旁出略传(并序)</h2>
  <p id="a4">序曰。<a id="a-5"></a>旁出善知识者。<a id="a-6"></a>已载于他书。<a id="a-7"></a>此复见之。<a id="a-8"></a>盖以其皆出于正宗。<a id="a-9"></a>的庶虽异。<a id="a-A"></a>其法一也。<a id="a-B"></a>周封同姓之国。<a id="a-C"></a>以贵其宗。<a id="a-D"></a>亲亲之义。<a id="a-E"></a>则文武成康为正。<a id="a-F"></a>方之大迦葉直下之相承者。<a id="a-G"></a>亦可知矣。<a id="a-H"></a>其传起于末田底。<a id="a-I"></a>而止乎益州神会禅师者。<a id="a-J"></a>凡二百有五人。</p>
  <p id="aK">第二祖阿难尊者。<a id="a-L"></a>其旁出法嗣一人。<a id="a-M"></a>曰末田底迦者。</p>
  <p id="aN">第二十四祖师子尊者。<a id="a-O"></a>其旁出法嗣一人。<a id="a-P"></a>曰达磨达者。</p>
  <p id="aQ">师子之二世。<a id="a-R"></a>曰达磨达尊者。<a id="a-S"></a>罽宾国人也。<a id="a-T"></a>不祥姓氏。<a id="a-U"></a>初师其国之波梨迦尊者出家。<a id="a-V"></a>颇聪敏有智辩。<a id="a-W"></a>而德冠诸应真之士。<a id="a-X"></a>及波梨迦之法离为五家。<a id="a-Y"></a>而尊者首冠于禅定宗。<a id="a-Z"></a>晚与师子尊者辩论。<a id="a-a"></a>遂伏其道。<a id="a-b"></a>复宗之为师。<a id="a-c"></a>及师子遇害。<a id="a-d"></a>达磨达乃与其二弟子隐于其国之象白山。<a id="a-e"></a>年寿甚高出于常数。<a id="a-f"></a>其所出法嗣二人。<a id="a-g"></a>一曰因陀罗者。<a id="a-h"></a>一曰瞿罗忌利婆者。</p>
  <p id="ai">评曰。<a id="a-j"></a>始愚未得证于出三藏记时。<a id="a-k"></a>有曰吾疑。<a id="a-l"></a>祖位至师子绝。<a id="a-m"></a>而其法普传。<a id="a-n"></a>犹此六祖大鉴禅师不其然乎。<a id="a-o"></a>因尝与其论曰。<a id="a-p"></a>夫祖位之绝盖非常事。<a id="a-q"></a>前后贤圣亦当言之。<a id="a-r"></a>若此祖数止于大鉴者。<a id="a-s"></a>乃有般若多罗与夫达磨大士而预记之。<a id="a-t"></a>六祖虽各授其法亦有人焉。<a id="a-u"></a>若子所谓祖世绝于师子。<a id="a-v"></a>必何以证之。<a id="a-w"></a>其前祖孰尝记耶。<a id="a-x"></a>而分传法者果何人。<a id="a-y"></a>将之东乎。<a id="a-z"></a>非人则其法安得至此。<a id="a-10"></a>虽其旁出达磨达者自为枝派。<a id="a-11"></a>其所出各不过四五人耳。<a id="a-12"></a>非普传也。<a id="a-13"></a>亦未始闻其徒以法而东扬者。<a id="a-14"></a>苟以达磨达为之普传者。<a id="a-15"></a>则达磨达何乃独指二十五祖曰。<a id="a-16"></a>我有同学号婆舍斯多。<a id="a-17"></a>先师预以法付之。<a id="a-18"></a>复授衣为信。<a id="a-19"></a>已适南天竺也。<a id="a-1A"></a>其他同学者曷弃而不言耶。<a id="a-1B"></a>是不然也。<a id="a-1C"></a>子宜以理求之。<a id="a-1D"></a>不可恣其臆度。<a id="a-1E"></a>曰若然则达磨达既宗师子。<a id="a-1F"></a>安得不承之为其正祖。<a id="a-1G"></a>乃推于斯多乎。<a id="a-1H"></a>曰此盖圣人宜其机缘而命之祖矣。<a id="a-1I"></a>亦以其悟之浅深而授之法印耳。<a id="a-1J"></a>若五祖传之大鉴。<a id="a-1K"></a>而不付比秀。<a id="a-1L"></a>不其然哉。<a id="a-1M"></a>或者然之。<a id="a-1N"></a>适得僧祐之书。<a id="a-1O"></a>而吾言甚验。<a id="a-1P"></a>不欲弃之。<a id="a-1Q"></a>因系达磨达传后。</p>
  <p id="a1R">师子尊者之三世。<a id="a-1S"></a>曰因陀罗。<a id="a-1T"></a>其所出法嗣四人。<a id="a-1U"></a>一曰达磨尸利帝者。<a id="a-1V"></a>一曰那伽难提者。<a id="a-1W"></a>一曰破楼求多罗者。<a id="a-1X"></a>一曰婆罗婆提者。</p>
  <p id="a1Y">师子尊者之三世。<a id="a-1Z"></a>曰瞿罗忌利婆。<a id="a-1a"></a>其所出法嗣二人。<a id="a-1b"></a>一曰婆罗跋摩者。<a id="a-1c"></a>一曰僧伽罗叉者。</p>
  <p id="a1d">师子尊者之四世。<a id="a-1e"></a>曰达磨尸利帝。<a id="a-1f"></a>其所出法嗣二人。<a id="a-1g"></a>一曰摩帝隶披罗者。<a id="a-1h"></a>一曰诃利跋茂者。</p>
  <p id="a1i">师子尊者之四世。<a id="a-1j"></a>曰破楼求多罗。<a id="a-1k"></a>其所出法嗣三人。<a id="a-1l"></a>一曰和修盘头者。<a id="a-1m"></a>一曰达磨诃帝者。<a id="a-1n"></a>一曰旃陀罗多者。</p>
  <p id="a1o">师子尊者之四世。<a id="a-1p"></a>曰波罗跋摩。<a id="a-1q"></a>其所出法嗣三人。<a id="a-1r"></a>一曰勒那多罗者。<a id="a-1s"></a>一曰盘头多罗者。<a id="a-1t"></a>一曰婆罗婆多者。</p>
  <p id="a1u">师子尊者之四世。<a id="a-1v"></a>曰僧伽罗叉。<a id="a-1w"></a>其所出法嗣五人。<a id="a-1x"></a>一曰毗舍也多罗者。<a id="a-1y"></a>一曰毗楼罗多摩者。<a id="a-1z"></a>一曰毗栗刍多罗者。<a id="a-20"></a>一曰优波膻驮者。<a id="a-21"></a>一曰婆难提多者。</p>
  <p id="a22">二十八祖达磨尊者(此土之初祖也)旁出法嗣九人。<a id="a-23"></a>一曰有相宗首萨婆罗者。<a id="a-24"></a>一曰无相宗首波罗提者。<a id="a-25"></a>一曰定慧宗首婆兰陀者。<a id="a-26"></a>一曰戒行宗首(亡名)一曰无得宗首宝静者。<a id="a-27"></a>一曰寂静宗首(亡名)一曰道育者。<a id="a-28"></a>一曰道副者一曰尼总持者。</p>
  <p id="a29">二十九祖慧可尊者(此土之二祖也)旁出法嗣三人。<a id="a-2A"></a>一曰僧那者。<a id="a-2B"></a>一曰向居士者。<a id="a-2C"></a>一曰相州慧满者。</p>
  <p id="a2D">二十九祖之二世。<a id="a-2E"></a>曰相州慧满禅师。<a id="a-2F"></a>其所出法嗣六人。<a id="a-2G"></a>一曰岘山神定者。<a id="a-2H"></a>一曰宝月禅师者。<a id="a-2I"></a>一曰华闲居士者。<a id="a-2J"></a>一曰大士化公者。<a id="a-2K"></a>一曰和公者。<a id="a-2L"></a>一曰廖居士者。</p>
  <p id="a2M">二十九祖之三世华闲居士。<a id="a-2N"></a>其所出法嗣一人。<a id="a-2O"></a>曰昙邃者。</p>
  <p id="a2P">二十九祖之四世。<a id="a-2Q"></a>曰昙邃禅师。<a id="a-2R"></a>其所出法嗣三人。<a id="a-2S"></a>一曰延陵慧简者。<a id="a-2T"></a>一曰彭城慧瑳者。<a id="a-2U"></a>一曰定林慧纲者。</p>
  <p id="a2V">二十九祖之五世。<a id="a-2W"></a>曰慧纲禅师。<a id="a-2X"></a>其所出法嗣一人。<a id="a-2Y"></a>曰六合大觉者。</p>
  <p id="a2Z">二十九祖之六世。<a id="a-2a"></a>曰大觉禅师。<a id="a-2b"></a>其所出法嗣一人。<a id="a-2c"></a>曰高邮昙影者。</p>
  <p id="a2d">二十九祖之七世。<a id="a-2e"></a>曰昙影禅师。<a id="a-2f"></a>其所出法嗣一人。<a id="a-2g"></a>曰泰山明练者。</p>
  <p id="a2h">二十九祖之八世。<a id="a-2i"></a>曰明练禅师。<a id="a-2j"></a>其所出法嗣一人。<a id="a-2k"></a>曰杨州静泰者。</p>
  <p id="a2l">三十一祖道信尊者(此土之四祖也)旁出法嗣一人。<a id="a-2m"></a>曰牛头法融者。</p>
  <p id="a2n">三十一祖之二世。<a id="a-2o"></a>曰金陵牛头法融禅师。<a id="a-2p"></a>其所出法嗣一人。<a id="a-2q"></a>曰智岩者。</p>
  <p id="a2r">三十一祖之三世。<a id="a-2s"></a>曰智岩禅师。<a id="a-2t"></a>其所出法嗣。<a id="a-2u"></a>一人曰慧方者。</p>
  <p id="a2v">三十一祖之四世。<a id="a-2w"></a>曰慧方禅师。<a id="a-2x"></a>其所出法嗣一人。<a id="a-2y"></a>曰法持者。</p>
  <p id="a2z">三十一祖之五世。<a id="a-30"></a>曰法持禅师。<a id="a-31"></a>其所出法嗣一人。<a id="a-32"></a>曰智威者。</p>
  <p id="a33">三十一祖之六世。<a id="a-34"></a>曰智威禅师。<a id="a-35"></a>其所出法嗣一人。<a id="a-36"></a>曰慧忠者。</p>
  <p id="a37">三十一祖之二世。<a id="a-38"></a>曰法融禅师。<a id="a-39"></a>旁出法嗣凡十人。<a id="a-3A"></a>一曰金陵钟山昙璀者。<a id="a-3B"></a>一曰荆州大素者。<a id="a-3C"></a>一曰幽栖月空者。<a id="a-3D"></a>一曰白马道演者。<a id="a-3E"></a>一曰新安定庄者。<a id="a-3F"></a>一曰彭城智瑳者。<a id="a-3G"></a>一曰广州道树者。<a id="a-3H"></a>一曰湖州智爽者。<a id="a-3I"></a>一曰新州杜默者。<a id="a-3J"></a>一曰上元智诚者。</p>
  <p id="a3K">三十一祖之三世。<a id="a-3L"></a>曰智岩禅师。<a id="a-3M"></a>其旁出法嗣八人。<a id="a-3N"></a>一曰东都镜潭者。<a id="a-3O"></a>一曰襄州志长者。<a id="a-3P"></a>一曰益州端伏者。<a id="a-3Q"></a>一曰龙光龟仁者。<a id="a-3R"></a>一曰襄阳辩才者。<a id="a-3S"></a>一曰汉南法俊者。<a id="a-3T"></a>一曰西川敏古者。</p>
  <p id="a3U">三十一祖之三世。<a id="a-3V"></a>曰智诚禅师。<a id="a-3W"></a>其所出法嗣一人。<a id="a-3X"></a>曰定真者。</p>
  <p id="a3Y">三十一祖之四世。<a id="a-3Z"></a>曰定真禅师。<a id="a-3a"></a>其所出法嗣一人。<a id="a-3b"></a>曰如度者。</p>
  <p id="a3c">三十一祖之五世。<a id="a-3d"></a>曰法持禅师。<a id="a-3e"></a>其旁出法嗣二人。<a id="a-3f"></a>一曰牛头玄素者。<a id="a-3g"></a>一曰天柱弘仁者。</p>
  <p id="a3h">三十一祖之六世。<a id="a-3i"></a>曰智威禅师。<a id="a-3j"></a>其旁出法嗣三人。<a id="a-3k"></a>一曰宣州安国玄挺者。<a id="a-3l"></a>一曰润州鹤林玄素者。<a id="a-3m"></a>一曰舒州天柱崇慧者。</p>
  <p id="a3n">三十一祖之七世。<a id="a-3o"></a>曰慧忠禅师。<a id="a-3p"></a>其所出法嗣一人。<a id="a-3q"></a>曰天台惟则者。</p>
  <p id="a3r">三十一祖之七世。<a id="a-3s"></a>曰玄素禅师。<a id="a-3t"></a>其所出法嗣三人。<a id="a-3u"></a>一曰径山道钦者。<a id="a-3v"></a>一曰金华昙益者。<a id="a-3w"></a>一曰吴门圆镜者。</p>
  <p id="a3x">三十一祖之八世。<a id="a-3y"></a>曰径山国一禅师道钦。<a id="a-3z"></a>其所出法嗣四人。<a id="a-40"></a>一曰鸟窠道林者。<a id="a-41"></a>一曰木渚山悟禅师者。<a id="a-42"></a>一曰青阳广敷者。<a id="a-43"></a>一曰杭州巾子山崇慧者。</p>
  <p id="a44">三十一祖之八世。<a id="a-45"></a>曰天台佛窟岩惟则禅师。<a id="a-46"></a>其所出法嗣一人。<a id="a-47"></a>曰天台云居智禅师者。</p>
  <p id="a48">三十一祖之九世。<a id="a-49"></a>曰杭州鸟窠道林禅师。<a id="a-4A"></a>其所出法嗣二人。<a id="a-4B"></a>一曰杭州招贤会通者。<a id="a-4C"></a>一曰灵岩宝观者。</p>
  <p id="a4D">三十一祖之九世。<a id="a-4E"></a>曰天台山云居智禅师。<a id="a-4F"></a>其所出法嗣凡三十三人。<a id="a-4G"></a>一曰牛头山道性者一曰江宁智灯者。<a id="a-4H"></a>一曰解玄(解玄或山与寺名未详)怀信者。<a id="a-4I"></a>一曰鹤林全禅师者。<a id="a-4J"></a>一曰北山怀古者。<a id="a-4K"></a>一曰明州观宗者。<a id="a-4L"></a>一曰牛头大智者。<a id="a-4M"></a>一曰白马善道者。<a id="a-4N"></a>一曰牛头智真者。<a id="a-4O"></a>一曰牛头谭颙者。<a id="a-4P"></a>一曰牛头云韬者。<a id="a-4Q"></a>一曰牛头山凝禅师者。<a id="a-4R"></a>一曰牛头法梁者。<a id="a-4S"></a>一曰江宁行应者。<a id="a-4T"></a>一曰牛头山惠良者。<a id="a-4U"></a>一曰兴善道融者。<a id="a-4V"></a>一曰蒋山照明者。<a id="a-4W"></a>一曰牛头法灯者。<a id="a-4X"></a>一曰牛头定空者。<a id="a-4Y"></a>一曰牛头山慧涉者。<a id="a-4Z"></a>一曰幽栖道遇者。<a id="a-4a"></a>一曰牛头山凝空者。<a id="a-4b"></a>一曰蒋山道初者。<a id="a-4c"></a>一曰幽机藏禅师者。<a id="a-4d"></a>一曰牛头灵晖者。<a id="a-4e"></a>一曰幽栖道颖者。<a id="a-4f"></a>一曰牛头巨英者。<a id="a-4g"></a>一曰释山法常者。<a id="a-4h"></a>一曰龙门凝寂者。<a id="a-4i"></a>一曰庄严远禅师者。<a id="a-4j"></a>一曰襄州道坚者。<a id="a-4k"></a>一曰尼明悟者。<a id="a-4l"></a>一曰居士殷净者。</p>
  <p id="a4m">三十一祖之十世。<a id="a-4n"></a>曰慧涉禅师。<a id="a-4o"></a>其所出法嗣一人。<a id="a-4p"></a>曰润州栖霞清源者。</p>
  <p id="a4q">第三十二祖弘忍尊者(此土之五祖也)旁出法嗣十有三人。<a id="a-4r"></a>其一曰北宗神秀者。<a id="a-4s"></a>一曰嵩岳慧安者。<a id="a-4t"></a>一曰蒙山道明者。<a id="a-4u"></a>一曰杨州昙光者。<a id="a-4v"></a>一曰随州神慥神。<a id="a-4w"></a>一曰金州法持者。<a id="a-4x"></a>一曰资州智侁者。<a id="a-4y"></a>一曰舒州法照者。<a id="a-4z"></a>一曰越州义方者。<a id="a-50"></a>一曰枝江道俊者。<a id="a-51"></a>一曰常州玄赜者。<a id="a-52"></a>一曰越州僧达者。<a id="a-53"></a>一曰白松山刘主簿者。</p>
  <p id="a54">三十二祖之二世。<a id="a-55"></a>曰神秀禅师。<a id="a-56"></a>其所出法嗣凡十有九人。<a id="a-57"></a>一曰五台山巨方者。<a id="a-58"></a>一曰河中智封者。<a id="a-59"></a>一曰兖州降魔藏禅师者。<a id="a-5A"></a>一曰寿州道树者。<a id="a-5B"></a>一曰淮南全植者。<a id="a-5C"></a>一曰荆州辞朗者。<a id="a-5D"></a>一曰嵩山普寂者。<a id="a-5E"></a>一曰大佛香育者。<a id="a-5F"></a>一曰西京义福者。<a id="a-5G"></a>一曰忽雷澄禅师者。<a id="a-5H"></a>一曰东京日禅师者。<a id="a-5I"></a>一曰太原遍净者。<a id="a-5J"></a>一曰南岳元观者。<a id="a-5K"></a>一曰汝南杜禅师者。<a id="a-5L"></a>一曰嵩山敬禅师者。<a id="a-5M"></a>一曰京兆小福禅师者。<a id="a-5N"></a>一曰晋州霍山观禅师者。<a id="a-5O"></a>一曰润洲崇圭者。<a id="a-5P"></a>一曰安陆怀空者。</p>
  <p id="a5Q">三十二祖之二世。<a id="a-5R"></a>曰嵩岳慧安国师。<a id="a-5S"></a>其所出法嗣六人。<a id="a-5T"></a>一曰洛京福先仁俭者。<a id="a-5U"></a>一曰嵩岳破窖堕者。<a id="a-5V"></a>一曰嵩岳元圭者。<a id="a-5W"></a>一曰常山坦然者。<a id="a-5X"></a>一曰邺都圆寂者。<a id="a-5Y"></a>一曰西京道亮者。</p>
  <p id="a5Z">三十二祖之二世。<a id="a-5a"></a>曰蒙山道明禅师。<a id="a-5b"></a>其所出法嗣三人。<a id="a-5c"></a>一曰洪州崇寂者。<a id="a-5d"></a>一曰江西环禅师者。<a id="a-5e"></a>一曰抚州神正者。</p>
  <p id="a5f">三十二祖之二世。<a id="a-5g"></a>曰随州神慥禅师。<a id="a-5h"></a>其所出法嗣一人。<a id="a-5i"></a>曰正寿者。</p>
  <p id="a5j">三十二祖之二世。<a id="a-5k"></a>曰资州智侁禅师。<a id="a-5l"></a>其所出法嗣一人。<a id="a-5m"></a>曰资州处寂者。</p>
  <p id="a5n">三十二祖之二世。<a id="a-5o"></a>曰玄赜禅师。<a id="a-5p"></a>其所出法嗣二人。<a id="a-5q"></a>一曰义兴神斐者。<a id="a-5r"></a>一曰湖州畅禅师者。</p>
  <p id="a5s">三十二祖之三世。<a id="a-5t"></a>曰降魔藏禅师。<a id="a-5u"></a>其所出法嗣三人。<a id="a-5v"></a>一曰西京寂满者。<a id="a-5w"></a>一曰西京定庄者。<a id="a-5x"></a>一曰南岳慧隐者。</p>
  <p id="a5y">三十二祖之三世。<a id="a-5z"></a>曰荆州辞朗禅师。<a id="a-60"></a>其所出法嗣三人。<a id="a-61"></a>一曰紫金玄宗者。<a id="a-62"></a>一曰大梅车禅师者。<a id="a-63"></a>一曰抟界慎徽者。</p>
  <p id="a64">三十二十之三世。<a id="a-65"></a>曰嵩山普寂禅师。<a id="a-66"></a>其所出法嗣凡二十四人。<a id="a-67"></a>一曰终南山惟政者。<a id="a-68"></a>一曰广福慧空者。<a id="a-69"></a>一曰越州禅师者。<a id="a-6A"></a>一曰襄州夹石思禅师者。<a id="a-6B"></a>一曰明瓒者。<a id="a-6C"></a>一曰敬爱真禅师者。<a id="a-6D"></a>一曰兖州守贤者。<a id="a-6E"></a>一曰定州石藏者。<a id="a-6F"></a>一曰南岳澄心者。<a id="a-6G"></a>一曰南岳日照者。<a id="a-6H"></a>一曰洛京干禅师者。<a id="a-6I"></a>一曰苏州真亮者。<a id="a-6J"></a>一曰瓦官璇禅师者。<a id="a-6K"></a>一曰弋阳法融者。<a id="a-6L"></a>一曰广陵演禅师者。<a id="a-6M"></a>一曰陕州慧空者。<a id="a-6N"></a>一曰洛京真亮者。<a id="a-6O"></a>一曰泽州亘月者。<a id="a-6P"></a>一曰毫州昙真者。<a id="a-6Q"></a>一曰都梁山崇演者。<a id="a-6R"></a>一曰京兆澄禅师者。<a id="a-6S"></a>一曰嵩阳寺一行者。<a id="a-6T"></a>一曰京兆融禅师者。<a id="a-6U"></a>一曰曹州定陶丁居十者。</p>
  <p id="a6V">三十二祖之三世。<a id="a-6W"></a>曰西京义福禅师。<a id="a-6X"></a>其所出法嗣八人。<a id="a-6Y"></a>一曰大雄猛禅师者。<a id="a-6Z"></a>一曰西京大震动禅师者。<a id="a-6a"></a>一曰神斐禅师者。<a id="a-6b"></a>一曰西京大悲光禅师者。<a id="a-6c"></a>一曰西京大隐者。<a id="a-6d"></a>一曰定境者。<a id="a-6e"></a>一曰道播者。<a id="a-6f"></a>一曰玄证者。</p>
  <p id="a6g">三十二祖之三世。<a id="a-6h"></a>曰南岳元观禅师。<a id="a-6i"></a>其所出法嗣一人。<a id="a-6j"></a>曰神照者。</p>
  <p id="a6k">三十二祖之三世。<a id="a-6l"></a>曰小福禅师。<a id="a-6m"></a>其所出法嗣三人。<a id="a-6n"></a>一曰京兆蓝田深寂者。<a id="a-6o"></a>一曰太白云禅师者。<a id="a-6p"></a>一曰东白山法超者。</p>
  <p id="a6q">三十二祖之三世。<a id="a-6r"></a>曰霍山观禅师。<a id="a-6s"></a>其所出法嗣一人。<a id="a-6t"></a>曰岘山幽禅师者。</p>
  <p id="a6u">三十二祖之三世。<a id="a-6v"></a>曰西京道亮禅师。<a id="a-6w"></a>其所出法嗣五人。<a id="a-6x"></a>一曰扬州大总管李孝逸者。<a id="a-6y"></a>一曰工部尚书张锡者。<a id="a-6z"></a>一曰国子祭酒崔融者。<a id="a-70"></a>一曰秘书监贺知章者。<a id="a-71"></a>一曰睦州刺史康诜者。</p>
  <p id="a72">三十二祖之三世。<a id="a-73"></a>曰资州处寂禅师。<a id="a-74"></a>其所出法嗣四人。<a id="a-75"></a>一曰益州无相者。<a id="a-76"></a>一曰益州马禅师者。<a id="a-77"></a>一曰超禅师者。<a id="a-78"></a>一曰梓州晓了者。</p>
  <p id="a79">三十二祖之三世。<a id="a-7A"></a>曰义兴斐禅师。<a id="a-7B"></a>其所出法嗣二人。<a id="a-7C"></a>一曰西京智游者。<a id="a-7D"></a>一曰东都深智者。</p>
  <p id="a7E">三十二祖之四世。<a id="a-7F"></a>曰兴善惟政禅师。<a id="a-7G"></a>其所出法嗣二人。<a id="a-7H"></a>一曰衡州定心禅师者。<a id="a-7I"></a>一曰志真禅师者。</p>
  <p id="a7J">三十二祖之四世。<a id="a-7K"></a>曰敬爱寺志真禅师。<a id="a-7L"></a>其所出法嗣一人。<a id="a-7M"></a>曰嵩山照禅师者。</p>
  <p id="a7N">三十二祖之四世。<a id="a-7O"></a>曰塼界慎徽禅师。<a id="a-7P"></a>其所出法嗣一人。<a id="a-7Q"></a>曰武诫禅师者。</p>
  <p id="a7R">三十二祖之四世。<a id="a-7S"></a>曰无相禅师。<a id="a-7T"></a>其所出法嗣四人。<a id="a-7U"></a>一曰益州无住者。<a id="a-7V"></a>一曰荆州融禅师者。<a id="a-7W"></a>一曰汉州王头陀者。<a id="a-7X"></a>一曰益州神会者。</p>
  <p data-pb></p>
  <h2 id="a7Y">宗证略传(并序)</h2>
  <p id="a7Z">序曰。<a id="a-7a"></a>涅槃曰。<a id="a-7b"></a>复至他方有诸烦恼毒箭之处。<a id="a-7c"></a>示现作祖为其疗治。<a id="a-7d"></a>又曰。<a id="a-7e"></a>我有无上正法悉已付嘱摩诃迦葉。<a id="a-7f"></a>是迦葉者当为汝等作大依止。<a id="a-7g"></a>此吾道之有祖宗尚矣。<a id="a-7h"></a>但支竺相远传之者不真。<a id="a-7i"></a>致令圣人之德不甚明效。<a id="a-7j"></a>加之暴君嫉善毁弃大教。<a id="a-7k"></a>而佛子不善属书。<a id="a-7l"></a>妄谓其祖绝于二十四世。<a id="a-7m"></a>乃生后世者之疑。<a id="a-7n"></a>圣德益屈。<a id="a-7o"></a>余尝慨之。<a id="a-7p"></a>适因治书。<a id="a-7q"></a>乃得众贤所道祖宗之事凡十家。<a id="a-7r"></a>故并其人。<a id="a-7s"></a>列为宗证传云尔。</p>
  <p id="a7t">月支国沙门竺大力者。<a id="a-7u"></a>盖第二十三祖鹤勒那之弟子也。<a id="a-7v"></a>性素聪晤。<a id="a-7w"></a>能通大小乘学。<a id="a-7x"></a>其国号为三藏。<a id="a-7y"></a>以汉献帝之世至乎雒邑。<a id="a-7z"></a>尝与沙门康孟详。<a id="a-80"></a>译正二本起经。<a id="a-81"></a>一日所馆有白光一道忽发于前。<a id="a-82"></a>大力敛容曰。<a id="a-83"></a>此光乃我师鹤勒那入灭之相也。<a id="a-84"></a>众异之遂以闻帝。<a id="a-85"></a>帝即命志之。<a id="a-86"></a>其时已丑岁也。<a id="a-87"></a>寻游江南。<a id="a-88"></a>适值孙权称王于建康方向佛法。<a id="a-89"></a>乃置寺礼沙门康僧会于其国。<a id="a-8A"></a>僧会初见大力。<a id="a-8B"></a>甚不德之。<a id="a-8C"></a>寻用问答。<a id="a-8D"></a>遂相推重。<a id="a-8E"></a>因曰。<a id="a-8F"></a>仁者何师乃能如是。<a id="a-8G"></a>大力曰。<a id="a-8H"></a>我师鹤勒那。<a id="a-8I"></a>故得此妙悟。<a id="a-8J"></a>乃通他心。<a id="a-8K"></a>僧会曰。<a id="a-8L"></a>鹤勒之徒如师利智凡几何人。<a id="a-8M"></a>复有过之者乎。<a id="a-8N"></a>大力曰。<a id="a-8O"></a>似我之俦三千。<a id="a-8P"></a>若其颖达离伦唯一上人耳。<a id="a-8Q"></a>号师子比丘。<a id="a-8R"></a>其人密受正法与师继世。<a id="a-8S"></a>方扬化于北天竺国。<a id="a-8T"></a>僧会遂引见于吴主。<a id="a-8U"></a>称道其异。<a id="a-8V"></a>吴主乃问力曰。<a id="a-8W"></a>孤忝此有土。<a id="a-8X"></a>国祚其有几何。<a id="a-8Y"></a>力遂说偈答之曰。<a id="a-8Z"></a>清宵吃饭。<a id="a-8a"></a>云间斗走。<a id="a-8b"></a>十四年末。<a id="a-8c"></a>必逢猪口。<a id="a-8d"></a>当时权不晓其言。<a id="a-8e"></a>而亦甚礼之。<a id="a-8f"></a>大力留吴久之。<a id="a-8g"></a>及权死其子亮即位。<a id="a-8h"></a>益相见问。<a id="a-8i"></a>而言皆有效验。<a id="a-8j"></a>大力寻至孙休之世庚辰岁复还西域。</p>
  <p id="a8k">中印度沙门昙摩迦罗者。<a id="a-8l"></a>以魏黄初壬寅之三年。<a id="a-8m"></a>至乎许昌。<a id="a-8n"></a>初视僧威仪不整颇叹之。<a id="a-8o"></a>谓其不识法律。<a id="a-8p"></a>当时许昌有僧曰光璨者。<a id="a-8q"></a>贤于其众能善遇之。<a id="a-8r"></a>乃礼而问迦罗曰。<a id="a-8s"></a>师于西国所见何者胜师。<a id="a-8t"></a>乃以何法住持。<a id="a-8u"></a>幸以见教。<a id="a-8v"></a>迦罗曰。<a id="a-8w"></a>西土凡有二大胜僧。<a id="a-8x"></a>一曰摩拏罗。<a id="a-8y"></a>二曰鹤勒那。<a id="a-8z"></a>我皆礼遇。<a id="a-90"></a>二大士者皆传正法以法住持。<a id="a-91"></a>预其众者寡不庄整。<a id="a-92"></a>然二大士俱得圣道。<a id="a-93"></a>而异德皆不可测。<a id="a-94"></a>摩拏罗者。<a id="a-95"></a>始于那提国以神通力一鼓其腹。<a id="a-96"></a>乃能威伏百万恶象。<a id="a-97"></a>及其出家。<a id="a-98"></a>教化于西印度。<a id="a-99"></a>于其国辨塔指泉。<a id="a-9A"></a>皆有验效(事具其本传)鹤勒那乃其继世之弟子也。<a id="a-9B"></a>大兴佛事于中天竺国。<a id="a-9C"></a>及其寂灭四众焚之。<a id="a-9D"></a>将分去其舍利。<a id="a-9E"></a>鹤勒那复能示现。<a id="a-9F"></a>说偈诫之。<a id="a-9G"></a>不容其分(偈亦具其本传)光璨曰。<a id="a-9H"></a>其灭度久耶近乎。<a id="a-9I"></a>迦罗曰。<a id="a-9J"></a>十二年矣。<a id="a-9K"></a>光璨曰。<a id="a-9L"></a>西国岁历颇与此同乎。<a id="a-9M"></a>迦罗曰。<a id="a-9N"></a>号谓虽异。<a id="a-9O"></a>而气候不别也。<a id="a-9P"></a>遂说五天竺之历数云云。<a id="a-9Q"></a>迦葉寻亦西还。<a id="a-9R"></a>光璨即传其事。<a id="a-9S"></a>后之为僧传者。<a id="a-9T"></a>得以书之。</p>
  <p id="a9U">中天竺国沙门支强梁楼者。<a id="a-9V"></a>实得果不测之人也。<a id="a-9W"></a>方前魏陈留王曹奂之世至洛。<a id="a-9X"></a>初馆于白马寺。<a id="a-9Y"></a>盖景元二年之辛巳也。<a id="a-9Z"></a>是时魏室方危。<a id="a-9a"></a>奂辈忧之。<a id="a-9b"></a>闻支强异僧。<a id="a-9c"></a>数从问其国之盛衰。<a id="a-9d"></a>支强遂为奂说偈曰。<a id="a-9e"></a>二公赖虚位。<a id="a-9f"></a>猕猴正当路。<a id="a-9g"></a>五人抱一鸡。<a id="a-9h"></a>鸡鸣猴不措。<a id="a-9i"></a>及奂去支强复说偈曰。<a id="a-9j"></a>二人好好去。<a id="a-9k"></a>两两岁平安。<a id="a-9l"></a>女子生河内。<a id="a-9m"></a>朱轮上进坛。<a id="a-9n"></a>当时虽不晓其说。<a id="a-9o"></a>而后皆验之。<a id="a-9p"></a>寻会昙谛康僧铠昙松白。<a id="a-9q"></a>延诸沙门翻译众经。<a id="a-9r"></a>一曰。<a id="a-9s"></a>支强谓诸僧曰。<a id="a-9t"></a>我在西时。<a id="a-9u"></a>尝往罽宾国至葱涂源。<a id="a-9v"></a>入其象白山。<a id="a-9w"></a>行之极远。<a id="a-9x"></a>俄见一茅茨。<a id="a-9y"></a>居僧甚老。<a id="a-9z"></a>有弟子事之。<a id="a-A0"></a>我乃就而礼之。<a id="a-A1"></a>因问之曰。<a id="a-A2"></a>仁者居此几久。<a id="a-A3"></a>名字谓谁其僧曰。<a id="a-A4"></a>我号达磨达者也。<a id="a-A5"></a>本北天竺之人。<a id="a-A6"></a>初从波梨迦比丘受学。<a id="a-A7"></a>晚遇师子尊者。<a id="a-A8"></a>为之出世之师。<a id="a-A9"></a>自弥罗崛王起难横害师子。<a id="a-AA"></a>而我遂隐此。<a id="a-AB"></a>久已谢绝人世。<a id="a-AC"></a>岂意复得与汝相遇。<a id="a-AD"></a>然我其闻其名。<a id="a-AE"></a>及是益更敬之。<a id="a-AF"></a>复问师子尊者。<a id="a-AG"></a>诚知其无辜被害。<a id="a-AH"></a>然其所传之法为何宗乘。<a id="a-AI"></a>方欲访其端由。<a id="a-AJ"></a>而未尝得之。<a id="a-AK"></a>今幸遇仁者。<a id="a-AL"></a>可得而闻乎。<a id="a-AM"></a>达磨达曰。<a id="a-AN"></a>昔如来用教乘而普传众圣。<a id="a-AO"></a>独以最上乘心印微妙正法付嘱摩诃迦葉。<a id="a-AP"></a>迭传至我师子尊者。<a id="a-AQ"></a>然师子知其自不免难。<a id="a-AR"></a>方其存时预以付我同学号婆舍斯多者。<a id="a-AS"></a>复授衣为信。<a id="a-AT"></a>斯多当时遵师之命。<a id="a-AU"></a>即往化于南天竺。<a id="a-AV"></a>支强然之。<a id="a-AW"></a>曰我亦尝会是师(婆舍斯多也)于南印度。<a id="a-AX"></a>因以祖事与诸沙门译之。<a id="a-AY"></a>夫自七佛至乎二十五祖婆舍斯多。<a id="a-AZ"></a>乃此支强梁楼之所译也。<a id="a-Aa"></a>中天竺国沙门婆罗芬多者。<a id="a-Ab"></a>亦神异不测人也。<a id="a-Ac"></a>或谓其前身为龙。<a id="a-Ad"></a>以听经故得今所生。<a id="a-Ae"></a>齐王嘉平二年庚午至洛。<a id="a-Af"></a>洛僧多从其重受大戒。<a id="a-Ag"></a>及晋武大始乙酉之元年。<a id="a-Ah"></a>会其弟子曰。<a id="a-Ai"></a>摩迦陀复来。<a id="a-Aj"></a>芬多因问曰。<a id="a-Ak"></a>汝在西时颇游北天竺耶。<a id="a-Al"></a>或谓师子尊者无辜为其国王所戮是乎。<a id="a-Am"></a>今复有传法者与其相继耶。<a id="a-An"></a>摩迦陀曰然。<a id="a-Ao"></a>师子诛死今已二十三白。<a id="a-Ap"></a>有沙门号婆舍斯多者。<a id="a-Aq"></a>本罽宾国人。<a id="a-Ar"></a>先难得其付法授衣。<a id="a-As"></a>即日去之。<a id="a-At"></a>方于中天竺大隆佛事。<a id="a-Au"></a>其国王迦胜甚器重之。<a id="a-Av"></a>虽外道强辩者。<a id="a-Aw"></a>皆亦屈伏。<a id="a-Ax"></a>与王辩其苑中业泉。<a id="a-Ay"></a>国人异之。<a id="a-Az"></a>复号为婆罗多那(事见其本传)芬多谓其弟子曰。<a id="a-B0"></a>我亦知之。<a id="a-B1"></a>适验汝说。<a id="a-B2"></a>诚有所合。<a id="a-B3"></a>当时好事者。<a id="a-B4"></a>即书于白马寺。<a id="a-B5"></a>后有沙门号贤朗法师者。<a id="a-B6"></a>得于其寺乃传于世(以芬多到中国在齐王之世。<a id="a-B7"></a>则当列支强之前。<a id="a-B8"></a>为其始显于晋太始中故次之也)</p>
  <p id="aB9">佛驮跋陀罗。<a id="a-BA"></a>天竺人也。<a id="a-BB"></a>此云觉贤。<a id="a-BC"></a>本姓释迦氏。<a id="a-BD"></a>甘露饭王之后。<a id="a-BE"></a>少时出家。<a id="a-BF"></a>本国度为沙弥。<a id="a-BG"></a>受业于大禅师佛大先。<a id="a-BH"></a>极聪明隶。<a id="a-BI"></a>业习诵凡一日敌众人一月所为。<a id="a-BJ"></a>尤以禅业自任。<a id="a-BK"></a>尝与僧伽达多共游罽宾国。<a id="a-BL"></a>达多始未测其人。<a id="a-BM"></a>一日达多禅坐于密室。<a id="a-BN"></a>忽睹跋陀在前。<a id="a-BO"></a>惊而问曰。<a id="a-BP"></a>何来。<a id="a-BQ"></a>跋陀曰。<a id="a-BR"></a>暂往兜率致敬弥勒。<a id="a-BS"></a>即隐不见达多异之。<a id="a-BT"></a>他日以是问之。<a id="a-BU"></a>乃知其已得不还果。<a id="a-BV"></a>会秦僧智严同在罽宾。<a id="a-BW"></a>严因恳请跋陀偕来诸夏。<a id="a-BX"></a>传授禅法。<a id="a-BY"></a>其师佛大先。<a id="a-BZ"></a>时亦在罽宾。<a id="a-Ba"></a>因谓智严曰。<a id="a-Bb"></a>弘持禅法跋陀其人也。<a id="a-Bc"></a>遂与智严东来。<a id="a-Bd"></a>初至长安与罗什相遇甚善。<a id="a-Be"></a>尝谓什公曰。<a id="a-Bf"></a>君所释不出人意。<a id="a-Bg"></a>而特致高名何耶。<a id="a-Bh"></a>什曰。<a id="a-Bi"></a>吾年老故尔。<a id="a-Bj"></a>何必能称美谈。<a id="a-Bk"></a>跋陀议论多高简。<a id="a-Bl"></a>颇为什之徒所忌。<a id="a-Bm"></a>其后因自言。<a id="a-Bn"></a>玄见五舶自其国来。<a id="a-Bo"></a>其弟子复言。<a id="a-Bp"></a>自得阿那含果。<a id="a-Bq"></a>跋陀不即验问。<a id="a-Br"></a>以此致谤。<a id="a-Bs"></a>秦僧以跋陀为诳。<a id="a-Bt"></a>众遂摈之不容同处。<a id="a-Bu"></a>跋陀即日与其弟子慧观等出关南适庐山。<a id="a-Bv"></a>而慧远法师素闻其名。<a id="a-Bw"></a>见跋陀至待之甚善。<a id="a-Bx"></a>因致书秦王。<a id="a-By"></a>为其解摈。<a id="a-Bz"></a>遂请跋陀出其禅经同译。<a id="a-C0"></a>译成远为之序。<a id="a-C1"></a>因问跋陀曰。<a id="a-C2"></a>天竺传法诸祖凡有几何。<a id="a-C3"></a>跋陀曰。<a id="a-C4"></a>西土传法祖师。<a id="a-C5"></a>自大迦葉直下相承。<a id="a-C6"></a>凡有二十七人。<a id="a-C7"></a>其二十六祖近世灭度。<a id="a-C8"></a>号不如密多者。<a id="a-C9"></a>所出其继世弟子曰般若多罗者。<a id="a-CA"></a>方在南天竺盛行教化。<a id="a-CB"></a>吾尝遇之(般若尚在达磨多罗未继世作祖故未称之。<a id="a-CC"></a>宝林传所称跋陀说其祖事与此并同)会其西之江陵。<a id="a-CD"></a>远公未及以之为书。<a id="a-CE"></a>跋陀后会刘太尉裕罢镇荆州。<a id="a-CF"></a>相将同还都下。<a id="a-CG"></a>住道场寺。<a id="a-CH"></a>卒于本寺。<a id="a-CI"></a>当元嘉六年春秋七十有一。</p>
  <p id="aCJ">僧祐者。<a id="a-CK"></a>本齐人。<a id="a-CL"></a>归梁以持律知名。<a id="a-CM"></a>尝着出三藏记。<a id="a-CN"></a>其萨婆多部相承传目录。<a id="a-CO"></a>曰婆罗多罗(二十五祖)弗若密多(二十六祖)不若多罗(二十七祖)达磨多罗(二十八祖)祐寻终于梁。</p>
  <p id="aCP">罽宾沙门那连耶舍者。<a id="a-CQ"></a>以东魏孝静之世至于邺都。<a id="a-CR"></a>专务翻译。<a id="a-CS"></a>及高氏更魏称齐。<a id="a-CT"></a>耶舍乃益译出众经。<a id="a-CU"></a>初与处士万天懿者。<a id="a-CV"></a>共译出尊胜菩萨无量门陀罗尼经。<a id="a-CW"></a>天懿尝问耶舍曰西土颇有大士奉此教乎。<a id="a-CX"></a>耶舍曰。<a id="a-CY"></a>西国诸祖二十七大士。<a id="a-CZ"></a>皆亦受持。<a id="a-Ca"></a>然其二十七祖号般若多罗。<a id="a-Cb"></a>所出继世弟子曰达磨多罗者。<a id="a-Cc"></a>昔当此明帝正光元年。<a id="a-Cd"></a>至此雒阳。<a id="a-Ce"></a>其人亦善此经。<a id="a-Cf"></a>万天懿曰。<a id="a-Cg"></a>然此大士我亦闻其当于祖位传佛正法。<a id="a-Ch"></a>不悉其后复有继之者乎。<a id="a-Ci"></a>耶舍遂说偈而答天懿曰。<a id="a-Cj"></a>尊胜今藏古。<a id="a-Ck"></a>无肱又有肱。<a id="a-Cl"></a>龙来方受宝。<a id="a-Cm"></a>奉物复嫌名。<a id="a-Cn"></a>天懿复问如前。<a id="a-Co"></a>耶舍又说偈曰。<a id="a-Cp"></a>初首不称名。<a id="a-Cq"></a>风狂又有声。<a id="a-Cr"></a>人来不喜见。<a id="a-Cs"></a>白宝初平平。<a id="a-Ct"></a>天懿复闻。<a id="a-Cu"></a>耶舍复说偈曰。<a id="a-Cv"></a>自起求无碍。<a id="a-Cw"></a>师传我设绳。<a id="a-Cx"></a>路上逢僧礼。<a id="a-Cy"></a>脚下六支生。<a id="a-Cz"></a>天懿复问。<a id="a-D0"></a>耶舍复说偈曰。<a id="a-D1"></a>三四金无我。<a id="a-D2"></a>隔水受心灯。<a id="a-D3"></a>尊号过诸量。<a id="a-D4"></a>徒嗔不起憎。<a id="a-D5"></a>天懿复间。<a id="a-D6"></a>耶舍复说偈曰。<a id="a-D7"></a>奉物何曾奉。<a id="a-D8"></a>言勤又不勤。<a id="a-D9"></a>唯书四句偈。<a id="a-DA"></a>将劝瑞田人。<a id="a-DB"></a>天懿复问。<a id="a-DC"></a>耶舍复说偈曰。<a id="a-DD"></a>心里能藏事。<a id="a-DE"></a>说向汉江滨。<a id="a-DF"></a>湖波探一月。<a id="a-DG"></a>将照二三人。<a id="a-DH"></a>天懿复问。<a id="a-DI"></a>耶舍复说偈曰。<a id="a-DJ"></a>领得珍勤语。<a id="a-DK"></a>离乡日日敷。<a id="a-DL"></a>米梁移近路。<a id="a-DM"></a>余算脚天徒。<a id="a-DN"></a>天懿复问。<a id="a-DO"></a>耶舍曰。<a id="a-DP"></a>前所记者。<a id="a-DQ"></a>将有国德间生。<a id="a-DR"></a>吾不复语。<a id="a-DS"></a>然其后之事。<a id="a-DT"></a>为汝并以六偈记之。<a id="a-DU"></a>其一曰。<a id="a-DV"></a>艮地生玄旨。<a id="a-DW"></a>通尊媚亦尊。<a id="a-DX"></a>比肩三九族。<a id="a-DY"></a>足下一屯分。<a id="a-DZ"></a>其二曰。<a id="a-Da"></a>灵集愧天恩。<a id="a-Db"></a>生牙二六人。<a id="a-Dc"></a>法中无气味。<a id="a-Dd"></a>石上有功勋。<a id="a-De"></a>其三曰。<a id="a-Df"></a>本是大虫男。<a id="a-Dg"></a>回成师子谈。<a id="a-Dh"></a>官家封冯岭。<a id="a-Di"></a>同详三十三。<a id="a-Dj"></a>其四日。<a id="a-Dk"></a>九女出人伦。<a id="a-Dl"></a>八个绝婚姻。<a id="a-Dm"></a>朽床添六脚。<a id="a-Dn"></a>心祖众中尊。<a id="a-Do"></a>其五曰。<a id="a-Dp"></a>走戊与潮邻。<a id="a-Dq"></a>媥乌子出身。<a id="a-Dr"></a>二天虽有感。<a id="a-Ds"></a>三化寂无尘。<a id="a-Dt"></a>其六曰。<a id="a-Du"></a>说少何曾少。<a id="a-Dv"></a>言流又不流。<a id="a-Dw"></a>草若除其首。<a id="a-Dx"></a>三四继门修。<a id="a-Dy"></a>复谓天懿曰。<a id="a-Dz"></a>吾灭度后凡二百八十年。<a id="a-E0"></a>是国有大王者。<a id="a-E1"></a>善治其民。<a id="a-E2"></a>风俗安乐。<a id="a-E3"></a>前之所记贤圣。<a id="a-E4"></a>相次皆出。<a id="a-E5"></a>大益群品。<a id="a-E6"></a>然因一胜师始开其甘露门。<a id="a-E7"></a>而致后如此。<a id="a-E8"></a>万天懿即从耶舍译其谶偈。<a id="a-E9"></a>耶舍复出其所谓二十七祖与般若多罗之继世弟子二十八祖。<a id="a-EA"></a>菩提达磨之事者。<a id="a-EB"></a>与天懿正之(亡当时为书之名)耶舍寻悠然独往庐山。<a id="a-EC"></a>遂入灭于山中。<a id="a-ED"></a>其后梁简文帝闻之。<a id="a-EE"></a>因使臣刘县运往齐取其书归国。<a id="a-EF"></a>诏沙门宝唱。<a id="a-EG"></a>编入续法记(梁简文。<a id="a-EH"></a>当齐有国。<a id="a-EI"></a>方一戴余即崩。<a id="a-EJ"></a>然其死阨在贼臣暴乱之际。<a id="a-EK"></a>乃暇求法事耶。<a id="a-EL"></a>岂先此因使北聘已得是书手。<a id="a-EM"></a>又不见宝唱作续法记年月尚疑之。<a id="a-EN"></a>但取其文字。<a id="a-EO"></a>自北而传南。<a id="a-EP"></a>其来有因。<a id="a-EQ"></a>且从旧录而笔之耳)然自七佛至乎二十八祖菩提达磨。<a id="a-ER"></a>盖此那连耶舍之所译也。<a id="a-ES"></a>西域沙门犍那者。<a id="a-ET"></a>不知其果何国人。<a id="a-EU"></a>亦不详何时至于中国也。<a id="a-EV"></a>唐天宝中。<a id="a-EW"></a>会河南尹李常者。<a id="a-EX"></a>得三祖璨大师舍利。<a id="a-EY"></a>遂集沙门于其家。<a id="a-EZ"></a>置斋落之。<a id="a-Ea"></a>而犍那与焉。<a id="a-Eb"></a>李常因问犍那曰。<a id="a-Ec"></a>天竺禅门祖师多少。<a id="a-Ed"></a>犍那曰。<a id="a-Ee"></a>自迦葉直至般若多罗。<a id="a-Ef"></a>凡有二十七祖。<a id="a-Eg"></a>若叙师子尊者傍出。<a id="a-Eh"></a>达磨达之四世二十二人。<a id="a-Ei"></a>总有四十九祖若从七佛至。<a id="a-Ej"></a>此璨大师。<a id="a-Ek"></a>不括横枝凡有三十七祖。<a id="a-El"></a>常又问席间他僧曰。<a id="a-Em"></a>余尝见祖图。<a id="a-En"></a>或引五十余祖。<a id="a-Eo"></a>至其支派差杀。<a id="a-Ep"></a>宗族不定。<a id="a-Eq"></a>或但有空名。<a id="a-Er"></a>此何以然。<a id="a-Es"></a>适有六祖弟子曰智本禅师者。<a id="a-Et"></a>对曰。<a id="a-Eu"></a>斯盖后魏之世佛法毁废。<a id="a-Ev"></a>当时沙门有曰昙曜者。<a id="a-Ew"></a>于仓卒间单录诸祖名目。<a id="a-Ex"></a>不暇全写。<a id="a-Ey"></a>怀之亡于山泽。<a id="a-Ez"></a>及魏之文成复教。<a id="a-F0"></a>前后历三十载。<a id="a-F1"></a>至孝文帝之世。<a id="a-F2"></a>昙曜乃进为僧统。<a id="a-F3"></a>寻出其事授众沙门。<a id="a-F4"></a>修之目为付法藏传。<a id="a-F5"></a>其差误亡逸。<a id="a-F6"></a>始自昙曜之所致也。<a id="a-F7"></a>犍那后不知所终。</p>
  <p id="aF8">裴休。<a id="a-F9"></a>字公美。<a id="a-FA"></a>事唐。<a id="a-FB"></a>会昌中以兵部侍郎御史大夫同平章事。<a id="a-FC"></a>号为名相。<a id="a-FD"></a>撰圭峰密师传法碑曰。<a id="a-FE"></a>释迦如来最后以法眼付大迦葉。<a id="a-FF"></a>令祖祖相传别行于世。<a id="a-FG"></a>非私于迦葉而外人天声闻菩萨也。<a id="a-FH"></a>自大迦葉至于达磨。<a id="a-FI"></a>凡二十八世。<a id="a-FJ"></a>达磨传可。<a id="a-FK"></a>可传璨。<a id="a-FL"></a>璨传信。<a id="a-FM"></a>信传忍。<a id="a-FN"></a>忍传能为六祖。</p>
  <p id="aFO">刘煦。<a id="a-FP"></a>字耀远。<a id="a-FQ"></a>涿州归义人也。<a id="a-FR"></a>天祐中。<a id="a-FS"></a>始以军事衙推仕。<a id="a-FT"></a>及开运初。<a id="a-FU"></a>授司空平章事。<a id="a-FV"></a>又监修国史。<a id="a-FW"></a>故其撰唐书神秀传曰。<a id="a-FX"></a>昔后魏末有僧达磨者。<a id="a-FY"></a>本天竺国王子。<a id="a-FZ"></a>以护国出家入南海得禅宗妙法。<a id="a-Fa"></a>自释迦相传有衣钵为记。<a id="a-Fb"></a>世相付授。<a id="a-Fc"></a>初来至梁诣武帝。<a id="a-Fd"></a>帝问以有为之事。<a id="a-Fe"></a>达磨不悦乃之魏。<a id="a-Ff"></a>隐于嵩山少林寺而卒。<a id="a-Fg"></a>其年魏使宋云。<a id="a-Fh"></a>于葱岭回见之。<a id="a-Fi"></a>门徒发其墓。<a id="a-Fj"></a>但见衣履而已。<a id="a-Fk"></a>达磨传慧可。<a id="a-Fl"></a>慧可传僧璨。<a id="a-Fm"></a>僧璨传道信。<a id="a-Fn"></a>道信传弘忍。<a id="a-Fo"></a>弘忍传慧能神秀。<a id="a-Fp"></a>煦卒于宋太保。</p>
 </body>
</html>