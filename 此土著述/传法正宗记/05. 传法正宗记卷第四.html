<!doctype html>
<html id="z3IBX6y1dR" data-ver="1378">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗记卷第四</h1>
  <p id="a2">天竺第二十一祖婆修盘头大士传 天竺第二十二祖摩拏罗大士传 天竺第二十三祖鹤勒那大士传 天竺第二十四祖师子尊者传 天竺第二十五祖婆舍斯多尊者传</p>
  <p data-pb></p>
  <h2 id="a3">天竺第二十一祖婆修盘头大士传</h2>
  <p id="a4">婆修盘头者。<a id="a-5"></a>罗阅国人也。<a id="a-6"></a>姓毗舍佉氏。<a id="a-7"></a>父曰光盖。<a id="a-8"></a>母曰严一。<a id="a-9"></a>大士与其弟偕生。<a id="a-A"></a>俱有瑞事。<a id="a-B"></a>而大士尤胜。<a id="a-C"></a>初光盖以家巨富而未始有嗣。<a id="a-D"></a>与妻严一谋偕往求子于城北佛塔。<a id="a-E"></a>既祷之。<a id="a-F"></a>其夕严一果梦二珠。<a id="a-G"></a>一长明。<a id="a-H"></a>一或明或晦。<a id="a-I"></a>皆得吞之。<a id="a-J"></a>即觉有娠。<a id="a-K"></a>后七日会有罗汉比丘贤众者至其家曰。<a id="a-L"></a>我自他国寻异气至此。<a id="a-M"></a>汝家谓谁光盖即延之。<a id="a-N"></a>与其妻俱拜。<a id="a-O"></a>贤众独避严一而不当其礼。<a id="a-P"></a>夫窃怪曰。<a id="a-Q"></a>鄙哉比丘礼。<a id="a-R"></a>不让丈夫而恭女子。<a id="a-S"></a>佯施宝珠欲验其识量。<a id="a-T"></a>贤众皆受之亦不辞让。<a id="a-U"></a>光盖见其不动如初。<a id="a-V"></a>遂以实问之曰。<a id="a-W"></a>尊者不让我丈夫之礼而避妇人何耶。<a id="a-X"></a>贤众曰。<a id="a-Y"></a>我以汝凡夫当汝之礼。<a id="a-Z"></a>受其所施欲资汝福耳。<a id="a-a"></a>汝妻方孕菩萨。<a id="a-b"></a>乃上乘法器。<a id="a-c"></a>其将出世号婆修盘头者。<a id="a-d"></a>其所度之人。<a id="a-e"></a>如我辈无量。<a id="a-f"></a>我故避之。<a id="a-g"></a>非重女人也。<a id="a-h"></a>光盖即谢之曰。<a id="a-i"></a>尊者圣人也。<a id="a-j"></a>能知未然。<a id="a-k"></a>贤众复曰。<a id="a-l"></a>复有一子。<a id="a-m"></a>与其同孕者。<a id="a-n"></a>夙曰刍尼。<a id="a-o"></a>尝为野鹊。<a id="a-p"></a>往于雪山巢如来顶。<a id="a-q"></a>寻以遇佛之缘。<a id="a-r"></a>生为那提国王。<a id="a-s"></a>及如来至其国。<a id="a-t"></a>为说夙因。<a id="a-u"></a>复记曰。<a id="a-v"></a>吾灭之后。<a id="a-w"></a>后五百年外。<a id="a-x"></a>汝却生罗阅城毗舍佉家。<a id="a-y"></a>与圣者婆修盘头同胎。<a id="a-z"></a>彼圣者乃贤劫二十一世之祖师也。<a id="a-10"></a>其人复出圣弟子。<a id="a-11"></a>号大力尊者。<a id="a-12"></a>那提王称幸。<a id="a-13"></a>遂以宝盖献之。<a id="a-14"></a>佛复记曰。<a id="a-15"></a>汝后以会此菩萨。<a id="a-16"></a>得生忉利天也。<a id="a-17"></a>王乃说偈赞叹。<a id="a-18"></a>其后严一果诞二子。<a id="a-19"></a>而大士先之在襁褓。<a id="a-1A"></a>令淑易育。<a id="a-1B"></a>不类凡孺。<a id="a-1C"></a>稍长其志超然高胜。<a id="a-1D"></a>年十五求从光度罗汉出家。<a id="a-1E"></a>毗婆诃菩萨为之受戒。<a id="a-1F"></a>乃慕饮光。<a id="a-1G"></a>专以杜多行自修。<a id="a-1H"></a>故时人高之。<a id="a-1I"></a>号为遍行头陀。<a id="a-1J"></a>寻会阇夜多大士激发大慧。<a id="a-1K"></a>乃得付法。<a id="a-1L"></a>因历化诸方至那提国。<a id="a-1M"></a>初其国素多恶象为害。<a id="a-1N"></a>而物不聊生。<a id="a-1O"></a>及其王号常自在。<a id="a-1P"></a>生二子。<a id="a-1Q"></a>长曰摩诃罗。<a id="a-1R"></a>其年四十。<a id="a-1S"></a>次曰摩拏罗。<a id="a-1T"></a>其年三十。<a id="a-1U"></a>当拏罗三十载。<a id="a-1V"></a>而象害遂弭。<a id="a-1W"></a>国人安之。<a id="a-1X"></a>然皆不知其所赖。<a id="a-1Y"></a>至大士入其国。<a id="a-1Z"></a>王请供于宫中。<a id="a-1a"></a>因问曰。<a id="a-1b"></a>敝国风俗曷若罗阅城之淳美耶。<a id="a-1c"></a>大士曰。<a id="a-1d"></a>罗阅昔有三佛德庇。<a id="a-1e"></a>而此国适有二贤福之。<a id="a-1f"></a>王曰。<a id="a-1g"></a>二贤谁耶。<a id="a-1h"></a>曰昔佛记云。<a id="a-1i"></a>吾灭后又后五百岁后。<a id="a-1j"></a>那提国王姓刹帝利号多满。<a id="a-1k"></a>有子曰摩拏罗。<a id="a-1l"></a>得大神力胜十那罗延。<a id="a-1m"></a>此其一也。<a id="a-1n"></a>其二则吾亦与焉。<a id="a-1o"></a>未几俄有使入奏曰。<a id="a-1p"></a>有象巨万将逼国城。<a id="a-1q"></a>王忧之。<a id="a-1r"></a>以问盘头曰。<a id="a-1s"></a>此何以御之。<a id="a-1t"></a>大士曰。<a id="a-1u"></a>不须用兵。<a id="a-1v"></a>但命王子拏罗当之。<a id="a-1w"></a>其难自解王曰可乎。<a id="a-1x"></a>曰此子非直威巨万之象。<a id="a-1y"></a>益多益可。<a id="a-1z"></a>遂命拏罗出其城之南。<a id="a-20"></a>拏罗乃向象抚其腹。<a id="a-21"></a>发声大喝。<a id="a-22"></a>虽城庐为之动。<a id="a-23"></a>群象即仆地不能兴。<a id="a-24"></a>少时皆驰去。<a id="a-25"></a>至是而国人方知三十年所安乃其庇也。<a id="a-26"></a>王以子道胜。<a id="a-27"></a>遂大奇之。<a id="a-28"></a>谓大士曰。<a id="a-29"></a>此子佛昔所记。<a id="a-2A"></a>亦其神通之力非俗可留。<a id="a-2B"></a>愿尊者受之出家。<a id="a-2C"></a>大士亦谓。<a id="a-2D"></a>此非我为师。<a id="a-2E"></a>后莫能度者。<a id="a-2F"></a>即命圣众于王宫与摩拏罗落发受戒。<a id="a-2G"></a>拏罗得度忻然。<a id="a-2H"></a>乃以偈赞曰。</p>
  <p id="a2I">为摧百万象　　鼓腹作神通</p>
  <p id="a2J">一切诸宫殿　　无不震动者</p>
  <p id="a2K">遇师方便力　　而得度脱我</p>
  <p id="a2L">稽首辞父母　　而出于爱火</p>
  <p id="a2M">大士将之他国。<a id="a-2N"></a>乃告王曰。<a id="a-2O"></a>我来所求法器耳。<a id="a-2P"></a>今已度至人。<a id="a-2Q"></a>吾即往矣。<a id="a-2R"></a>王不须留。<a id="a-2S"></a>遂与摩拏罗去之。<a id="a-2T"></a>后乃命摩拏罗曰。<a id="a-2U"></a>如来大法眼今悉付汝。<a id="a-2V"></a>汝其传持。<a id="a-2W"></a>听吾偈曰。</p>
  <p id="a2X">泡幻同无碍　　云何不悟了</p>
  <p id="a2Y">达法在其中　　非今亦非古</p>
  <p id="a2Z">大士付法已。<a id="a-2a"></a>即座超身。<a id="a-2b"></a>高半由旬凝然而居。<a id="a-2c"></a>四众遽告曰。<a id="a-2d"></a>我辈欲奉舍利。<a id="a-2e"></a>愿尊者无为神化。<a id="a-2f"></a>乃颓然复其座而灭。<a id="a-2g"></a>焚已众敛舍利。<a id="a-2h"></a>建宝塔而供养之。<a id="a-2i"></a>其时当后汉孝安帝之世也。</p>
  <p data-pb></p>
  <h2 id="a2j">天竺第二十二祖摩拏罗大士传</h2>
  <p id="a2k">摩拏罗尊者。<a id="a-2l"></a>那提国人也。<a id="a-2m"></a>姓刹帝利。<a id="a-2n"></a>父曰常自在。<a id="a-2o"></a>其国之王也。<a id="a-2p"></a>拏罗即其次子。<a id="a-2q"></a>生有异迹。<a id="a-2r"></a>父不敢以俗拘之。<a id="a-2s"></a>遂命师盘头出家。<a id="a-2t"></a>戒已寻得付法。<a id="a-2u"></a>游化初至西天竺国。<a id="a-2v"></a>其王曰。<a id="a-2w"></a>瞿昙得度。<a id="a-2x"></a>崇佛常自持金莲花供养。<a id="a-2y"></a>愿遇圣人。<a id="a-2z"></a>以知其前后世事。<a id="a-30"></a>七年行道于宫中。<a id="a-31"></a>一日俄有佛塔高一尺四寸。<a id="a-32"></a>出其行道之地。<a id="a-33"></a>其色青玄。<a id="a-34"></a>四面皆有像。<a id="a-35"></a>似前示尸毗王割股救鸽。<a id="a-36"></a>后示慈力王剜身然灯。<a id="a-37"></a>左示萨埵太子投崖饲虎。<a id="a-38"></a>右示月光王捐舍宝首。<a id="a-39"></a>得度异之。<a id="a-3A"></a>即举不动。<a id="a-3B"></a>左右助之。<a id="a-3C"></a>至命众力士。<a id="a-3D"></a>皆不能举。<a id="a-3E"></a>寻集其国之智者。<a id="a-3F"></a>共辨欲图迁之。<a id="a-3G"></a>是时大士与会。<a id="a-3H"></a>让其国善咒者。<a id="a-3I"></a>先之咒者作法。<a id="a-3J"></a>即能起王镇殿银山。<a id="a-3K"></a>次以法欲振其塔。<a id="a-3L"></a>方三喝。<a id="a-3M"></a>塔未稍摇。<a id="a-3N"></a>而其体已损。<a id="a-3O"></a>遽狂走。<a id="a-3P"></a>虽力士不能驻。<a id="a-3Q"></a>大士出众谓王曰。<a id="a-3R"></a>此不足惊。<a id="a-3S"></a>徐临其殿轩。<a id="a-3T"></a>呼狂者曰。<a id="a-3U"></a>汝住。<a id="a-3V"></a>其人即趋大士自悔其过。<a id="a-3W"></a>王见大士即止其狂遂问曰。<a id="a-3X"></a>尊者何法乃能致然。<a id="a-3Y"></a>大士曰。<a id="a-3Z"></a>佛法也。<a id="a-3a"></a>王曰。<a id="a-3b"></a>愿闻佛法其可学乎。<a id="a-3c"></a>曰佛法者。<a id="a-3d"></a>能具七事去三物乃可学之。<a id="a-3e"></a>王曰。<a id="a-3f"></a>事物何者耶。<a id="a-3g"></a>曰一去贪。<a id="a-3h"></a>二去爱。<a id="a-3i"></a>三去痴。<a id="a-3j"></a>一具大慈。<a id="a-3k"></a>二具欢喜。<a id="a-3l"></a>三具无我。<a id="a-3m"></a>四具勇猛。<a id="a-3n"></a>五具饶益。<a id="a-3o"></a>六具降魔。<a id="a-3p"></a>七具无证。<a id="a-3q"></a>人所以得其明了不明了。<a id="a-3r"></a>皆由有无此三七者也。<a id="a-3s"></a>王今苟能去三具七。<a id="a-3t"></a>于前后际如视诸掌。<a id="a-3u"></a>成菩提登佛地岂远乎哉。<a id="a-3v"></a>王称善。<a id="a-3w"></a>必求闻佛塔之所以。<a id="a-3x"></a>大士复让大众。<a id="a-3y"></a>众皆曰。<a id="a-3z"></a>唯尊者言之。<a id="a-40"></a>不必逊也。<a id="a-41"></a>大士乃曰。<a id="a-42"></a>是塔盖昔者阿育王所作八万四千七宝之塔。<a id="a-43"></a>以秘我释迦如来之舍利。<a id="a-44"></a>此其一也。<a id="a-45"></a>引阿育为塔之故事云云备如诸经。<a id="a-46"></a>复谓王曰。<a id="a-47"></a>初每置一塔。<a id="a-48"></a>其地必贤圣成道入灭之所也。<a id="a-49"></a>今之宫苑。<a id="a-4A"></a>盖昔有比丘波罗迦者。<a id="a-4B"></a>尝此证果。<a id="a-4C"></a>故塔出之。<a id="a-4D"></a>亦王修德之所致也。<a id="a-4E"></a>王闻其事。<a id="a-4F"></a>遂大感悟。<a id="a-4G"></a>慨闻道之晚。<a id="a-4H"></a>即命太子传国。<a id="a-4I"></a>乃求师大士出家。<a id="a-4J"></a>大士以其势不可沮。<a id="a-4K"></a>即度之。<a id="a-4L"></a>炷香祝曰。<a id="a-4M"></a>今西印土天子。<a id="a-4N"></a>从佛出家。<a id="a-4O"></a>愿众圣幽赞。<a id="a-4P"></a>使其速至圣道。<a id="a-4Q"></a>空中寻有报曰。<a id="a-4R"></a>汝度是王。<a id="a-4S"></a>不必虑也。<a id="a-4T"></a>更后七日。<a id="a-4U"></a>当得第四果。<a id="a-4V"></a>如期初有风雨暴至。<a id="a-4W"></a>宫殿肃然。<a id="a-4X"></a>人皆恐引去。<a id="a-4Y"></a>王端坐。<a id="a-4Z"></a>至日停午。<a id="a-4a"></a>恍然若梦。<a id="a-4b"></a>俄见有人引手极长。<a id="a-4c"></a>持异果与之啖。<a id="a-4d"></a>及醒其心大明。<a id="a-4e"></a>已成阿罗汉道。<a id="a-4f"></a>即以三昧将去其宫。<a id="a-4g"></a>乃谓大士曰。<a id="a-4h"></a>我未证时。<a id="a-4i"></a>自大此国。<a id="a-4j"></a>岂信有佛土之广。<a id="a-4k"></a>今得大观。<a id="a-4l"></a>却视旧地曷异蚁垤之微。<a id="a-4m"></a>然此阎浮提亦如一食器间耳。<a id="a-4n"></a>虽有三千余国而其品不等。<a id="a-4o"></a>上国者若干。<a id="a-4p"></a>中国者若干。<a id="a-4q"></a>下国者若干。<a id="a-4r"></a>然其上之国复有三品。<a id="a-4s"></a>而中下者亦如之。<a id="a-4t"></a>若真修行。<a id="a-4u"></a>尽能随心生之。<a id="a-4v"></a>于是大士告别。<a id="a-4w"></a>得度曰。<a id="a-4x"></a>我将他适访大法器。<a id="a-4y"></a>得度曰。<a id="a-4z"></a>尊者神通不测。<a id="a-50"></a>于此自可接之。<a id="a-51"></a>何必躬往。<a id="a-52"></a>大士即焚宝香玄语曰。<a id="a-53"></a>鹤勒那。<a id="a-54"></a>汝当证道。<a id="a-55"></a>其时适至。<a id="a-56"></a>汝知之乎。<a id="a-57"></a>初鹤勒那比丘。<a id="a-58"></a>于月支国九白栖一林间。<a id="a-59"></a>以诵大品般若为业。<a id="a-5A"></a>感群鹤依之。<a id="a-5B"></a>适直其国王宝印。<a id="a-5C"></a>命斋于宫中。<a id="a-5D"></a>方坐。<a id="a-5E"></a>俄有香烟飘然至前。<a id="a-5F"></a>问王。<a id="a-5G"></a>识乎。<a id="a-5H"></a>王曰。<a id="a-5I"></a>天香耶。<a id="a-5J"></a>鹤勒曰。<a id="a-5K"></a>不然。<a id="a-5L"></a>此西印土摩拏罗尊者所示信也。<a id="a-5M"></a>然是尊者乃那提王子。<a id="a-5N"></a>昔为娑罗树王佛。<a id="a-5O"></a>与释迦如来所记。<a id="a-5P"></a>于此贤劫当为二十二世法祖。<a id="a-5Q"></a>其化人无量。<a id="a-5R"></a>王宜相从西向礼之。<a id="a-5S"></a>而大士即以手三点于地。<a id="a-5T"></a>众罗汉问。<a id="a-5U"></a>其何以然。<a id="a-5V"></a>曰适鹤勒那于月支王宫致礼。<a id="a-5W"></a>此故答之。<a id="a-5X"></a>遂谓众曰。<a id="a-5Y"></a>吾即欲至彼。<a id="a-5Z"></a>汝得神通者悉宜从往。<a id="a-5a"></a>遂与其众乘虚趣月支国。<a id="a-5b"></a>是时鹤勒那率其王。<a id="a-5c"></a>各驾宝象列御仗。<a id="a-5d"></a>远出迎之。<a id="a-5e"></a>寻与大士俱还其宫。<a id="a-5f"></a>鹤勒先以其弟子龙子者问之曰。<a id="a-5g"></a>此子才辩冠世。<a id="a-5h"></a>我尝以三昧观其夙习。<a id="a-5i"></a>而终不能见。<a id="a-5j"></a>尊者以谓何如。<a id="a-5k"></a>大士曰。<a id="a-5l"></a>汝以三昧观得几劫。<a id="a-5m"></a>鹤勒曰。<a id="a-5n"></a>我止三世。<a id="a-5o"></a>曰此子功德非唯三世。<a id="a-5p"></a>第五减劫已于妙喜国生婆罗门家。<a id="a-5q"></a>时会其国有佛伽蓝新成大钟。<a id="a-5r"></a>是子曾以栴檀为梃。<a id="a-5s"></a>助其声击。<a id="a-5t"></a>彼为钟者已得菩提。<a id="a-5u"></a>而此报之聪明。<a id="a-5v"></a>鹤勒敬其说。<a id="a-5w"></a>即欲事之。<a id="a-5x"></a>复问曰。<a id="a-5y"></a>我虽感群鹤相依。<a id="a-5z"></a>未始识其何缘。<a id="a-60"></a>大士曰。<a id="a-61"></a>汝昔第四劫时尝为比丘。<a id="a-62"></a>道德已充。<a id="a-63"></a>凡有五百弟子。<a id="a-64"></a>每遇龙宫命汝供养。<a id="a-65"></a>汝以其皆未胜龙食。<a id="a-66"></a>常不与俱往。<a id="a-67"></a>彼弟子怪曰。<a id="a-68"></a>师说法则曰。<a id="a-69"></a>于食若等于法亦等。<a id="a-6A"></a>今乃独往食耶。<a id="a-6B"></a>及后命必从汝赴。<a id="a-6C"></a>当时以汝德荫无患。<a id="a-6D"></a>及汝灭彼亦渐终。<a id="a-6E"></a>坐是滥食。<a id="a-6F"></a>皆报为羽族。<a id="a-6G"></a>然已五劫。<a id="a-6H"></a>乃今转受此鹤。<a id="a-6I"></a>盖昔师弟子缘之所牵故复此会。<a id="a-6J"></a>鹤勒那大感。<a id="a-6K"></a>遂曰。<a id="a-6L"></a>此宜修何法资其复于人耶。<a id="a-6M"></a>大士因告之曰。<a id="a-6N"></a>我有无上法宝。<a id="a-6O"></a>是如来藏。<a id="a-6P"></a>世尊昔付大迦葉。<a id="a-6Q"></a>展转至我。<a id="a-6R"></a>我今付汝。<a id="a-6S"></a>汝能传之不绝。<a id="a-6T"></a>彼鹤之众亦资以解脱。<a id="a-6U"></a>汝受吾教。<a id="a-6V"></a>听其偈曰。</p>
  <p id="a6W">心随万境转　　转处实能幽</p>
  <p id="a6X">随流认得性　　无喜复无忧</p>
  <p id="a6Y">鹤勒那忻然敬奉传法。<a id="a-6Z"></a>大士即腾身太虚。<a id="a-6a"></a>呈一十八变。<a id="a-6b"></a>返座指地发一神泉。<a id="a-6c"></a>复说偈曰。</p>
  <p id="a6d">心地清净泉　　能润于一切</p>
  <p id="a6e">从地而涌出　　遍济十方世</p>
  <p id="a6f">已而泊然寂灭四众阇维之。<a id="a-6g"></a>敛舍利建塔供养。<a id="a-6h"></a>是时当此后汉孝桓帝之世也。</p>
  <p data-pb></p>
  <h2 id="a6i">天竺第二十三祖鹤勒那大士传</h2>
  <p id="a6j">鹤勒那者。<a id="a-6k"></a>月支国人也。<a id="a-6l"></a>姓婆罗门氏。<a id="a-6m"></a>父曰千胜。<a id="a-6n"></a>母曰金光。<a id="a-6o"></a>初千胜以未有嗣子。<a id="a-6p"></a>诣其国之七佛真幢求之。<a id="a-6q"></a>还谓其妇曰。<a id="a-6r"></a>我已求子于七佛幢也。<a id="a-6s"></a>是夕金光遂梦。<a id="a-6t"></a>有童子临须弥山手持玉环。<a id="a-6u"></a>谓金光曰。<a id="a-6v"></a>我来也。<a id="a-6w"></a>寻觉有娠他日忽有异僧来其舍。<a id="a-6x"></a>谓金光曰。<a id="a-6y"></a>护汝孕。<a id="a-6z"></a>慎勿污之。<a id="a-70"></a>金光曰。<a id="a-71"></a>洁身已十月矣。<a id="a-72"></a>因问僧曰。<a id="a-73"></a>此若生子。<a id="a-74"></a>有福德乎。<a id="a-75"></a>僧曰。<a id="a-76"></a>是当生男子也。<a id="a-77"></a>然其于第四劫时已能为龙宫说法。<a id="a-78"></a>故佛尝记之。<a id="a-79"></a>谓其将为大法祖。<a id="a-7A"></a>及诞大士。<a id="a-7B"></a>天即雨华。<a id="a-7C"></a>地出金钱。<a id="a-7D"></a>国人瑞之。<a id="a-7E"></a>以闻其王。<a id="a-7F"></a>王乃取子。<a id="a-7G"></a>使乳于宫中。<a id="a-7H"></a>宫嫔百千争欲育之。<a id="a-7I"></a>子即能分身。<a id="a-7J"></a>各为其一子。<a id="a-7K"></a>王神之。<a id="a-7L"></a>然莫辨其正子。<a id="a-7M"></a>遂语曰。<a id="a-7N"></a>我无储嗣育汝欲以为太子。<a id="a-7O"></a>适变多身。<a id="a-7P"></a>我甚惑之。<a id="a-7Q"></a>汝果得通。<a id="a-7R"></a>当复神化。<a id="a-7S"></a>未尔则终为千子。<a id="a-7T"></a>言已其子放光。<a id="a-7U"></a>忽然失之。<a id="a-7V"></a>寻见于父母家。<a id="a-7W"></a>及七岁。<a id="a-7X"></a>会其国人淫祀拘罗神。<a id="a-7Y"></a>为之叹曰。<a id="a-7Z"></a>三界微劣。<a id="a-7a"></a>寡得正法之人。<a id="a-7b"></a>而邪魅恣作。<a id="a-7c"></a>因诣之。<a id="a-7d"></a>其庙貌即堕。<a id="a-7e"></a>年二十。<a id="a-7f"></a>遂从罗汉比丘出家。<a id="a-7g"></a>受戒于其山。<a id="a-7h"></a>初其师使专诵大品般若。<a id="a-7i"></a>如此者三十年。<a id="a-7j"></a>后栖月支之林间。<a id="a-7k"></a>感群鹤依之。<a id="a-7l"></a>以故加今之号。<a id="a-7m"></a>晚遇摩拏罗。<a id="a-7n"></a>于王宫得其付法。<a id="a-7o"></a>始务游化。<a id="a-7p"></a>及至中天竺国。<a id="a-7q"></a>会其国王曰无畏海者。<a id="a-7r"></a>先梦。<a id="a-7s"></a>月照其身。<a id="a-7t"></a>臣为原曰。<a id="a-7u"></a>非久当有贤圣来应此梦。<a id="a-7v"></a>王即以告四门。<a id="a-7w"></a>及大士之至。<a id="a-7x"></a>司门者奏之。<a id="a-7y"></a>王遽以法仗出迎还宫。<a id="a-7z"></a>礼于正殿。<a id="a-80"></a>方坐。<a id="a-81"></a>俄有二绯素衣人。<a id="a-82"></a>前拜鹤勒。<a id="a-83"></a>王默骇。<a id="a-84"></a>此何人。<a id="a-85"></a>不挹主者。<a id="a-86"></a>大士知之谓王曰。<a id="a-87"></a>此日月天子。<a id="a-88"></a>非人也。<a id="a-89"></a>以吾至是故来致礼。<a id="a-8A"></a>王曰。<a id="a-8B"></a>何以识之。<a id="a-8C"></a>曰吾往劫尝与其说法。<a id="a-8D"></a>因之得生于日月宫。<a id="a-8E"></a>少顷其人忽隐。<a id="a-8F"></a>唯异香久薰。<a id="a-8G"></a>王因问曰。<a id="a-8H"></a>若此日月国土凡有几何。<a id="a-8I"></a>大士曰。<a id="a-8J"></a>忍土日月山王。<a id="a-8K"></a>凡有百忆。<a id="a-8L"></a>而四天之下。<a id="a-8M"></a>约有四千八国。<a id="a-8N"></a>然其大小不等。<a id="a-8O"></a>王曰。<a id="a-8P"></a>是国土者。<a id="a-8Q"></a>一时有耶。<a id="a-8R"></a>有前后乎。<a id="a-8S"></a>曰此随前后三劫而有无耳。<a id="a-8T"></a>王曰。<a id="a-8U"></a>三劫者依何所而有之。<a id="a-8V"></a>曰三劫依六冥而有之。<a id="a-8W"></a>王曰。<a id="a-8X"></a>何为六冥。<a id="a-8Y"></a>曰上下二气四维相合。<a id="a-8Z"></a>谓之六冥。<a id="a-8a"></a>六冥之间三劫相更。<a id="a-8b"></a>其初乃有主。<a id="a-8c"></a>其人者曰田主。<a id="a-8d"></a>田主之后而国土益分。<a id="a-8e"></a>然其生于六冥之间。<a id="a-8f"></a>而寿亦有品。<a id="a-8g"></a>有万岁者。<a id="a-8h"></a>有千岁者。<a id="a-8i"></a>有百岁者。<a id="a-8j"></a>有夭有不夭者。<a id="a-8k"></a>报既不等。<a id="a-8l"></a>而形类亦别。<a id="a-8m"></a>虽儒童迦葉二菩萨。<a id="a-8n"></a>亦不能悉知。<a id="a-8o"></a>我适约说。<a id="a-8p"></a>犹满城芥子而方探一粒。<a id="a-8q"></a>王闻益自小其见。<a id="a-8r"></a>大士寻出王宫。<a id="a-8s"></a>始大士有弟子曰龙子者。<a id="a-8t"></a>夭亡。<a id="a-8u"></a>其父母与兄师子比丘皆来。<a id="a-8v"></a>将迁殡其丧。<a id="a-8w"></a>而众举不动。<a id="a-8x"></a>兄怪之问大士曰。<a id="a-8y"></a>众尽力举之。<a id="a-8z"></a>何以不动。<a id="a-90"></a>曰过自汝也。<a id="a-91"></a>师子曰。<a id="a-92"></a>何过。<a id="a-93"></a>愿闻其所以。<a id="a-94"></a>曰汝初师婆罗门僧出家以去。<a id="a-95"></a>汝弟二年日夜相忆。<a id="a-96"></a>乃欲营福资之。<a id="a-97"></a>遂告汝师。<a id="a-98"></a>塑一佛像久之工未加饰。<a id="a-99"></a>汝恶之。<a id="a-9A"></a>遂投于地。<a id="a-9B"></a>而复为之。<a id="a-9C"></a>汝今但去收其弃像。<a id="a-9D"></a>此丧必举。<a id="a-9E"></a>师子如其言复来。<a id="a-9F"></a>弟丧果举。<a id="a-9G"></a>及婆罗门师死。<a id="a-9H"></a>师子以大士言验。<a id="a-9I"></a>复求师之初问曰。<a id="a-9J"></a>我欲求道。<a id="a-9K"></a>当何用心。<a id="a-9L"></a>大士曰。<a id="a-9M"></a>汝若求道。<a id="a-9N"></a>无所用心。<a id="a-9O"></a>曰既无用心。<a id="a-9P"></a>争作佛事。<a id="a-9Q"></a>曰汝若有用。<a id="a-9R"></a>即非功德。<a id="a-9S"></a>汝若无作。<a id="a-9T"></a>即是佛事。<a id="a-9U"></a>故经云。<a id="a-9V"></a>我所作功德。<a id="a-9W"></a>而无我所作。<a id="a-9X"></a>师子闻法即解。<a id="a-9Y"></a>乃趋于弟子之列。<a id="a-9Z"></a>时其徒或从而问曰。<a id="a-9a"></a>师以无我所修行。<a id="a-9b"></a>而得此宿命。<a id="a-9c"></a>是必知我之众有无福业。<a id="a-9d"></a>愿闻其说。<a id="a-9e"></a>大士即指东北谓之曰。<a id="a-9f"></a>见此乎。<a id="a-9g"></a>众曰不见。<a id="a-9h"></a>曰此粗相尚不能见。<a id="a-9i"></a>况其微妙功德耶。<a id="a-9j"></a>师子前之曰。<a id="a-9k"></a>我适见矣大士曰。<a id="a-9l"></a>汝何见耶。<a id="a-9m"></a>曰我见异气皎如白虹贯乎天地。<a id="a-9n"></a>复有黑气五路横布。<a id="a-9o"></a>其前类忉利天梯。<a id="a-9p"></a>大士曰。<a id="a-9q"></a>汝见是气。<a id="a-9r"></a>知其应乎。<a id="a-9s"></a>曰所应未之知也。<a id="a-9t"></a>唯师言之。<a id="a-9u"></a>大士曰。<a id="a-9v"></a>我灭之后五十年末。<a id="a-9w"></a>难兴于北天竺。<a id="a-9x"></a>汝当知之。<a id="a-9y"></a>师子因告曰。<a id="a-9z"></a>我将游方。<a id="a-A0"></a>敢请教于尊者。<a id="a-A1"></a>大士曰。<a id="a-A2"></a>吾今老矣。<a id="a-A3"></a>涅槃即至。<a id="a-A4"></a>此如来大法眼藏悉以付汝汝往他国。<a id="a-A5"></a>然其国有难。<a id="a-A6"></a>而累在汝躬。<a id="a-A7"></a>慎早付受无令断绝。<a id="a-A8"></a>听吾偈曰。</p>
  <p id="aA9">认得心性时　　可说不思议</p>
  <p id="aAA">了了无可得　　得时不说知</p>
  <p id="aAB">付法已。<a id="a-AC"></a>大士即腾身太虚。<a id="a-AD"></a>作一十八变。<a id="a-AE"></a>复其座寂然迁化。<a id="a-AF"></a>四众阇维已将分去其舍利务各塔之。<a id="a-AG"></a>大士复现。<a id="a-AH"></a>而说偈曰。</p>
  <p id="aAI">一法一切法　　一法一切摄</p>
  <p id="aAJ">吾身非有无　　何分一切塔</p>
  <p id="aAK">众即合一净图而供养之。<a id="a-AL"></a>其时当此后汉孝献帝之世也。</p>
  <p data-pb></p>
  <h2 id="aAM">天竺第二十四祖师子尊者传</h2>
  <p id="aAN">师子尊者。<a id="a-AO"></a>中天竺国人也。<a id="a-AP"></a>姓婆罗门氏素聪唔有出世智辩。<a id="a-AQ"></a>少依婆罗门僧出家习定。<a id="a-AR"></a>晚师鹤勒那。<a id="a-AS"></a>寻得付法。<a id="a-AT"></a>往化于罽宾国。<a id="a-AU"></a>初其国有沙门曰婆梨迦者。<a id="a-AV"></a>专习小乘禅观。<a id="a-AW"></a>梨迦之后。<a id="a-AX"></a>其徒承其法者。<a id="a-AY"></a>遂分为五家学。<a id="a-AZ"></a>有曰禅定者。<a id="a-Aa"></a>有曰知见者。<a id="a-Ab"></a>有曰执相者。<a id="a-Ac"></a>有曰舍相者。<a id="a-Ad"></a>有曰持不语者。<a id="a-Ae"></a>然竞以其能相胜。<a id="a-Af"></a>尊者皆往正之首谓持不语者曰。<a id="a-Ag"></a>佛教勤演般若。<a id="a-Ah"></a>孰为不语。<a id="a-Ai"></a>而反佛说耶。<a id="a-Aj"></a>次谓舍相者曰。<a id="a-Ak"></a>佛教威仪具足梵行清白。<a id="a-Al"></a>岂舍相耶。<a id="a-Am"></a>次谓执相者曰。<a id="a-An"></a>佛土清净自在无著。<a id="a-Ao"></a>何执相耶。<a id="a-Ap"></a>次谓知见者曰。<a id="a-Aq"></a>诸佛知见无所得。<a id="a-Ar"></a>故此法微妙。<a id="a-As"></a>觉闻不及无为无相。<a id="a-At"></a>何知见耶。<a id="a-Au"></a>然四者之众皆服其教。<a id="a-Av"></a>其五禅观之众为其首者曰。<a id="a-Aw"></a>达磨达号有知识。<a id="a-Ax"></a>众皆尊之。<a id="a-Ay"></a>以前四众之屈。<a id="a-Az"></a>愤然不甘。<a id="a-B0"></a>遂告尊者欲相问难。<a id="a-B1"></a>始至。<a id="a-B2"></a>尊者问曰。<a id="a-B3"></a>仁者习定。<a id="a-B4"></a>何乃来此若此来也何尝习定。<a id="a-B5"></a>答曰。<a id="a-B6"></a>我来此处心亦不乱。<a id="a-B7"></a>定随人习岂在处所。<a id="a-B8"></a>又曰。<a id="a-B9"></a>仁者之来其习亦至。<a id="a-BA"></a>既无处所岂在人习。<a id="a-BB"></a>答曰。<a id="a-BC"></a>定习人故非人习定我虽去来其定常习。<a id="a-BD"></a>又曰。<a id="a-BE"></a>人非习定定习人故。<a id="a-BF"></a>当自来去其定谁习。<a id="a-BG"></a>答曰。<a id="a-BH"></a>如净明珠内外无翳。<a id="a-BI"></a>定若通达乃当如此。<a id="a-BJ"></a>又曰。<a id="a-BK"></a>定若通达必似明珠。<a id="a-BL"></a>今见仁者非珠所类。<a id="a-BM"></a>答曰。<a id="a-BN"></a>其珠明彻内外悉定。<a id="a-BO"></a>我心不乱犹若是珠。<a id="a-BP"></a>又曰。<a id="a-BQ"></a>其珠无内外。<a id="a-BR"></a>仁者何能定秽。<a id="a-BS"></a>物非动摇此定不是净。<a id="a-BT"></a>达磨达义屈。<a id="a-BU"></a>遂礼之曰。<a id="a-BV"></a>我于学道盖虚劳耳。<a id="a-BW"></a>非闻斯言几不知至。<a id="a-BX"></a>尊者当容我师之。<a id="a-BY"></a>尊者固逊。<a id="a-BZ"></a>而其请不已。<a id="a-Ba"></a>乃谓之曰。<a id="a-Bb"></a>诸佛禅定无有所得。<a id="a-Bc"></a>诸佛觉道无有所证。<a id="a-Bd"></a>无得无证是真解脱。<a id="a-Be"></a>酬因答果世之业报。<a id="a-Bf"></a>而此法之中悉不如是。<a id="a-Bg"></a>汝若习定乃当然也。<a id="a-Bh"></a>达磨达忻然奉教。<a id="a-Bi"></a>未几其国有一长者子曰斯多。<a id="a-Bj"></a>年仅二十。<a id="a-Bk"></a>其左手常若握物。<a id="a-Bl"></a>而未始辄开。<a id="a-Bm"></a>一夕其父梦。<a id="a-Bn"></a>神人令送师子医之。<a id="a-Bo"></a>父明日遂携子从尊者求验其梦。<a id="a-Bp"></a>然先自心计。<a id="a-Bq"></a>果得此子病愈。<a id="a-Br"></a>当恣之出家。<a id="a-Bs"></a>而尊者方患久于是国而其法未得所传。<a id="a-Bt"></a>一朝而长者父子偕至。<a id="a-Bu"></a>以其手与梦闻于尊者。<a id="a-Bv"></a>礼之愿即受其出家。<a id="a-Bw"></a>尊者乃谓众曰。<a id="a-Bx"></a>此子手所握者。<a id="a-By"></a>汝等知之乎。<a id="a-Bz"></a>众皆罔测。<a id="a-C0"></a>复曰。<a id="a-C1"></a>此之所持乃一宝珠耳。<a id="a-C2"></a>盖我先世于一国土尝为比丘。<a id="a-C3"></a>以诵龙王经为业。<a id="a-C4"></a>其时此子已从我出家。<a id="a-C5"></a>号婆舍者。<a id="a-C6"></a>一日会龙宫请我供之。<a id="a-C7"></a>以珠为嚫。<a id="a-C8"></a>时此子从往因付其掌之。<a id="a-C9"></a>及我终彼而生此。<a id="a-CA"></a>其师资缘业未绝。<a id="a-CB"></a>所以复有今会。<a id="a-CC"></a>即命斯多展手。<a id="a-CD"></a>其珠果烂然在掌。<a id="a-CE"></a>于是尊者即为剃度。<a id="a-CF"></a>会圣众与受具戒。<a id="a-CG"></a>谓之曰。<a id="a-CH"></a>汝之前身出家已号婆舍。<a id="a-CI"></a>而今复然。<a id="a-CJ"></a>宜以兼之。<a id="a-CK"></a>即名婆舍斯多。<a id="a-CL"></a>适观此国。<a id="a-CM"></a>将加难于我。<a id="a-CN"></a>然我衰老。<a id="a-CO"></a>岂更苟免。<a id="a-CP"></a>而我所传如来之大法眼。<a id="a-CQ"></a>今以付汝。<a id="a-CR"></a>汝宜奉之。<a id="a-CS"></a>即去自务传化。<a id="a-CT"></a>或遇疑者即持我僧伽梨衣为之信验。<a id="a-CU"></a>听吾偈曰。</p>
  <p id="aCV">正说知见时　　知见俱是心</p>
  <p id="aCW">当心即知见　　知见即于今</p>
  <p id="aCX">婆舍斯多奉命。<a id="a-CY"></a>即日去之。<a id="a-CZ"></a>居无何其国果有兄弟二人者。<a id="a-Ca"></a>兄曰魔目多。<a id="a-Cb"></a>弟曰都落遮。<a id="a-Cc"></a>相与隐山学外道法。<a id="a-Cd"></a>一旦都落遮所学先成。<a id="a-Ce"></a>谓其兄曰。<a id="a-Cf"></a>我将窃入王宫作法杀王以夺其国。<a id="a-Cg"></a>兄曰。<a id="a-Ch"></a>汝无误事。<a id="a-Ci"></a>致累吾族。<a id="a-Cj"></a>及落遮入宫。<a id="a-Ck"></a>遂易其徒皆为僧形。<a id="a-Cl"></a>计其事集则自显。<a id="a-Cm"></a>不尔则归罪沙门。<a id="a-Cn"></a>既作其法无效。<a id="a-Co"></a>为国擒之。<a id="a-Cp"></a>兵者果以沙门奏之。<a id="a-Cq"></a>王大怒曰。<a id="a-Cr"></a>我素重佛。<a id="a-Cs"></a>其人何以为此大逆。<a id="a-Ct"></a>遂斥教尽诛沙门。<a id="a-Cu"></a>尊者即谓其众曰王今不利我等。<a id="a-Cv"></a>汝宜远避。<a id="a-Cw"></a>其徒欲奉尊者隐之。<a id="a-Cx"></a>尊者曰。<a id="a-Cy"></a>吾见蕴空。<a id="a-Cz"></a>复何逃乎。<a id="a-D0"></a>其王弥罗崛。<a id="a-D1"></a>果仗剑毅然诣尊者而问曰。<a id="a-D2"></a>师得无相法耶。<a id="a-D3"></a>曰得。<a id="a-D4"></a>王曰。<a id="a-D5"></a>既得生死有惧乎。<a id="a-D6"></a>答曰。<a id="a-D7"></a>已离生死。<a id="a-D8"></a>何有惧也。<a id="a-D9"></a>王曰。<a id="a-DA"></a>不惧可施我头耶。<a id="a-DB"></a>曰身非我有。<a id="a-DC"></a>岂况于头。<a id="a-DD"></a>王即斩之。<a id="a-DE"></a>尊者首坠。<a id="a-DF"></a>其白乳涌高丈许。<a id="a-DG"></a>然王之右臂即截然自绝。<a id="a-DH"></a>寻病七日而死。<a id="a-DI"></a>方王疾时。<a id="a-DJ"></a>其太子曰光首者。<a id="a-DK"></a>忧之。<a id="a-DL"></a>大募方士。<a id="a-DM"></a>图为父悔谢。<a id="a-DN"></a>俄有仙者自象白山至。<a id="a-DO"></a>谓光首曰。<a id="a-DP"></a>此夙对不必忧也。<a id="a-DQ"></a>太子前之曰。<a id="a-DR"></a>愿闻夙事。<a id="a-DS"></a>仙者曰。<a id="a-DT"></a>前今数世。<a id="a-DU"></a>汝父尝生此国为白衣者。<a id="a-DV"></a>然其为人贤善。<a id="a-DW"></a>好重佛道。<a id="a-DX"></a>一日纠众为无遮斋时师子前身亦为白衣。<a id="a-DY"></a>来与其会。<a id="a-DZ"></a>当时师子聪明有辩博。<a id="a-Da"></a>凡与人论未始辄屈。<a id="a-Db"></a>是日乃以佛法发问。<a id="a-Dc"></a>汝父白衣。<a id="a-Dd"></a>其白衣虽应对中理。<a id="a-De"></a>而师子白衣心欲胜之。<a id="a-Df"></a>辄横发难。<a id="a-Dg"></a>势既纷纭。<a id="a-Dh"></a>其义遂屈。<a id="a-Di"></a>以故愤恨。<a id="a-Dj"></a>寻窃使持毒药。<a id="a-Dk"></a>以毙汝父白衣。<a id="a-Dl"></a>虽其先历多世。<a id="a-Dm"></a>而冥数未至。<a id="a-Dn"></a>事故不作。<a id="a-Do"></a>金其缘业相会。<a id="a-Dp"></a>汝父王所以横杀师子。<a id="a-Dq"></a>太子其忧稍解。<a id="a-Dr"></a>后乃塔师子比丘遗骸。<a id="a-Ds"></a>其被害时当此前魏废帝齐王曹芳之世也。</p>
  <p id="aDt">评曰。<a id="a-Du"></a>预付法以何验乎。<a id="a-Dv"></a>曰以圣人验之。<a id="a-Dw"></a>唯圣人故能玄知。<a id="a-Dx"></a>今师子德能为祖。<a id="a-Dy"></a>自谓则曰已得蕴空。<a id="a-Dz"></a>此其为圣人亦至矣。<a id="a-E0"></a>岂无玄知乎。<a id="a-E1"></a>又鹤勒那尝以难语之。<a id="a-E2"></a>勉其传道。<a id="a-E3"></a>此可不预付法乎。<a id="a-E4"></a>他传(付法藏传也)能知其临刑涌之白乳而乃曰。<a id="a-E5"></a>相传法人于此便绝何不思而妄书乎(其妄验于禅经)</p>
  <p data-pb></p>
  <h2 id="aE6">天竺第二十五祖婆舍斯多尊者传</h2>
  <p id="aE7">婆舍斯多者。<a id="a-E8"></a>罽宾国人也。<a id="a-E9"></a>姓婆罗门氏。<a id="a-EA"></a>亦号婆罗多罗。<a id="a-EB"></a>亦号婆罗多那。<a id="a-EC"></a>父曰寂行。<a id="a-ED"></a>母曰常安乐。<a id="a-EE"></a>初常安乐梦。<a id="a-EF"></a>人授之宝剑。<a id="a-EG"></a>因孕尊者。<a id="a-EH"></a>此后室有异香。<a id="a-EI"></a>天数雨花其家。<a id="a-EJ"></a>及诞拳其左手常若握物。<a id="a-EK"></a>至年十一。<a id="a-EL"></a>有异僧来其舍。<a id="a-EM"></a>谓寂行曰。<a id="a-EN"></a>此子年至二十。<a id="a-EO"></a>当得大法宝。<a id="a-EP"></a>其手所握亦得发明。<a id="a-EQ"></a>言已僧忽不见。<a id="a-ER"></a>及尊者胜冠。<a id="a-ES"></a>父寂行携诣师子尊者。<a id="a-ET"></a>辨其夙缘。<a id="a-EU"></a>即恣从师子出家。<a id="a-EV"></a>因加今名。<a id="a-EW"></a>既为沙门。<a id="a-EX"></a>而师子方老。<a id="a-EY"></a>又其夙累密迩。<a id="a-EZ"></a>乃以法付之。<a id="a-Ea"></a>苦令其去国。<a id="a-Eb"></a>尊者从命即日去之。<a id="a-Ec"></a>初至中天竺国。<a id="a-Ed"></a>其王曰迦胜。<a id="a-Ee"></a>逆而礼之。<a id="a-Ef"></a>先是其国有为外道者号无我。<a id="a-Eg"></a>恃其术颇訾佛法。<a id="a-Eh"></a>王常不平。<a id="a-Ei"></a>至此命尊者抑之。<a id="a-Ej"></a>及会外道者要之默论。<a id="a-Ek"></a>欲不以言尊者诋之曰。<a id="a-El"></a>若不以言。<a id="a-Em"></a>争辩胜负。<a id="a-En"></a>外道曰。<a id="a-Eo"></a>不争胜负但取其义。<a id="a-Ep"></a>尊者曰。<a id="a-Eq"></a>何者名义。<a id="a-Er"></a>外道曰。<a id="a-Es"></a>无心为义。<a id="a-Et"></a>尊者曰汝既无心安得义乎。<a id="a-Eu"></a>外道曰。<a id="a-Ev"></a>我说无心当名非义。<a id="a-Ew"></a>尊者曰。<a id="a-Ex"></a>汝说非心当名无义。<a id="a-Ey"></a>我说非心常义非名。<a id="a-Ez"></a>外道复曰。<a id="a-F0"></a>当义非名谁能辩义。<a id="a-F1"></a>尊者曰。<a id="a-F2"></a>汝当名非义此名何名。<a id="a-F3"></a>外道曰。<a id="a-F4"></a>为辩非义是无名名。<a id="a-F5"></a>尊者曰。<a id="a-F6"></a>名既非名义亦非义。<a id="a-F7"></a>辩者是谁当辩何物。<a id="a-F8"></a>如此凡五十余反。<a id="a-F9"></a>外道词屈遂伏之。<a id="a-FA"></a>时王宫殿俄有异香酷烈。<a id="a-FB"></a>尊者肃然曰。<a id="a-FC"></a>此吾师谢矣。<a id="a-FD"></a>其信适至。<a id="a-FE"></a>遂北面作礼。<a id="a-FF"></a>寻谓王曰。<a id="a-FG"></a>我始去师计往南印土。<a id="a-FH"></a>今此久留。<a id="a-FI"></a>岂辞师之意。<a id="a-FJ"></a>遽别王将去。<a id="a-FK"></a>王曰。<a id="a-FL"></a>尊者少留容有所请。<a id="a-FM"></a>今余苑中有泉。<a id="a-FN"></a>热不可探。<a id="a-FO"></a>其涯之石。<a id="a-FP"></a>夜则发光。<a id="a-FQ"></a>虽甚怪之终不知其然。<a id="a-FR"></a>愿为决之。<a id="a-FS"></a>尊者曰。<a id="a-FT"></a>此为汤泉。<a id="a-FU"></a>有三缘所致。<a id="a-FV"></a>其一神业。<a id="a-FW"></a>其二鬼业。<a id="a-FX"></a>其三热石。<a id="a-FY"></a>热石者。<a id="a-FZ"></a>其色如金。<a id="a-Fa"></a>其性常炎。<a id="a-Fb"></a>故其出泉如汤。<a id="a-Fc"></a>鬼业者。<a id="a-Fd"></a>谓其鬼方出罪所。<a id="a-Fe"></a>游于人间。<a id="a-Ff"></a>以余业力煎灼此泉。<a id="a-Fg"></a>以偿其夙债。<a id="a-Fh"></a>神业者。<a id="a-Fi"></a>谓神不守其道。<a id="a-Fj"></a>妄作祸福。<a id="a-Fk"></a>以取飨祀。<a id="a-Fl"></a>恶业贯盈。<a id="a-Fm"></a>冥罚役之。<a id="a-Fn"></a>亦使煎灼此泉。<a id="a-Fo"></a>以偿滥祭。<a id="a-Fp"></a>王曰。<a id="a-Fq"></a>幸尊者验之三缘。<a id="a-Fr"></a>此果何者而致之。<a id="a-Fs"></a>尊者曰。<a id="a-Ft"></a>此神业所致也。<a id="a-Fu"></a>即命爇香。<a id="a-Fv"></a>临泉为其忏悔。<a id="a-Fw"></a>须臾濒水现一长人。<a id="a-Fx"></a>前礼尊者曰。<a id="a-Fy"></a>我有微祐得遇尊者。<a id="a-Fz"></a>即生人中。<a id="a-G0"></a>故来辞耳。<a id="a-G1"></a>已而遂隐。<a id="a-G2"></a>后七日其水果清冷如常泉。<a id="a-G3"></a>时中印之人以其言有效。<a id="a-G4"></a>乃以婆罗多那称之。<a id="a-G5"></a>及北天竺闻之。<a id="a-G6"></a>复以婆罗多罗称之。<a id="a-G7"></a>然二国之所称。<a id="a-G8"></a>犹此曰别业泉众也。<a id="a-G9"></a>尊者终告。<a id="a-GA"></a>往于南天竺。<a id="a-GB"></a>王躬罗御仗以送之既至南印。<a id="a-GC"></a>其王曰天德者。<a id="a-GD"></a>亦逆而礼之。<a id="a-GE"></a>初王有子。<a id="a-GF"></a>奉佛颇如法。<a id="a-GG"></a>为其功德。<a id="a-GH"></a>然病且经年。<a id="a-GI"></a>王因以问尊者曰。<a id="a-GJ"></a>吾子奉佛作善。<a id="a-GK"></a>而乃得久疾。<a id="a-GL"></a>善恶报应将如之何。<a id="a-GM"></a>尊者谓王曰。<a id="a-GN"></a>王子之疾诚功德之所发也。<a id="a-GO"></a>然此理幽远王其善听。<a id="a-GP"></a>佛谓。<a id="a-GQ"></a>人有重业在躬。<a id="a-GR"></a>犹内病已深。<a id="a-GS"></a>药不能攻。<a id="a-GT"></a>将死其病益作。<a id="a-GU"></a>病之在浅。<a id="a-GV"></a>遇药即动。<a id="a-GW"></a>动而后较。<a id="a-GX"></a>重业亦然。<a id="a-GY"></a>虽有功德。<a id="a-GZ"></a>无如之何。<a id="a-Ga"></a>及其死矣业报益现。<a id="a-Gb"></a>业之轻也。<a id="a-Gc"></a>资于功德其报即现。<a id="a-Gd"></a>后乃清净。<a id="a-Ge"></a>今王之子为善久疾。<a id="a-Gf"></a>必其所为功德。<a id="a-Gg"></a>发此微业。<a id="a-Gh"></a>适虽小苦后当永宁。<a id="a-Gi"></a>经不云乎。<a id="a-Gj"></a>于三恶道中。<a id="a-Gk"></a>若应受业报。<a id="a-Gl"></a>愿得今身偿。<a id="a-Gm"></a>不入恶道受。<a id="a-Gn"></a>王何疑乎。<a id="a-Go"></a>王信其说。<a id="a-Gp"></a>复为营福。<a id="a-Gq"></a>其疾果愈。<a id="a-Gr"></a>然其国先有咒师曰灵通者。<a id="a-Gs"></a>王所信重。<a id="a-Gt"></a>及此乃嫉斯多。<a id="a-Gu"></a>谋以毒药中之药不能害。<a id="a-Gv"></a>复以术较。<a id="a-Gw"></a>术益不胜。<a id="a-Gx"></a>以是深衔之。<a id="a-Gy"></a>时尊者去王之宫化于他部。<a id="a-Gz"></a>已十六年。<a id="a-H0"></a>会王天德崩。<a id="a-H1"></a>后王德胜即位。<a id="a-H2"></a>尤好咒者之说。<a id="a-H3"></a>咒者因谗之谓其王曰。<a id="a-H4"></a>婆舍斯多非师子弟子。<a id="a-H5"></a>岂有道耶。<a id="a-H6"></a>请王试之。<a id="a-H7"></a>王从其言。<a id="a-H8"></a>时王太子曰。<a id="a-H9"></a>不如蜜多者。<a id="a-HA"></a>知其构恶于尊者。<a id="a-HB"></a>乃诤之曰。<a id="a-HC"></a>婆舍斯多。<a id="a-HD"></a>祖王所重。<a id="a-HE"></a>前咒师不能害。<a id="a-HF"></a>寻亦自毙。<a id="a-HG"></a>其道甚至。<a id="a-HH"></a>国家不须试之。<a id="a-HI"></a>王怒谓太子党于斯多。<a id="a-HJ"></a>遂囚之。<a id="a-HK"></a>一日果召尊者。<a id="a-HL"></a>御正殿而问之曰。<a id="a-HM"></a>我国不容邪法师之所学。<a id="a-HN"></a>乃是何宗。<a id="a-HO"></a>斯多对曰。<a id="a-HP"></a>我所学者。<a id="a-HQ"></a>佛法之正宗也。<a id="a-HR"></a>王曰。<a id="a-HS"></a>佛灭已过于千岁而汝安得之。<a id="a-HT"></a>尊者曰。<a id="a-HU"></a>自释迦如来传法。<a id="a-HV"></a>更二十四世至于吾师师子。<a id="a-HW"></a>我适所得。<a id="a-HX"></a>盖承于师子比丘也。<a id="a-HY"></a>王曰。<a id="a-HZ"></a>师子戮死。<a id="a-Ha"></a>安得以法相传。<a id="a-Hb"></a>果尔亦何以为信。<a id="a-Hc"></a>尊者曰。<a id="a-Hd"></a>吾师授我传法僧伽梨在焉。<a id="a-He"></a>即进于王。<a id="a-Hf"></a>王初不然。<a id="a-Hg"></a>遂命焚而验之。<a id="a-Hh"></a>火方炽。<a id="a-Hi"></a>遽有异光自其衣而发。<a id="a-Hj"></a>掩于世火。<a id="a-Hk"></a>祥云覆之。<a id="a-Hl"></a>天香馥郁。<a id="a-Hm"></a>及烬而僧伽黎如故。<a id="a-Hn"></a>王大信乃尽礼于尊者。<a id="a-Ho"></a>其僧伽梨衣。<a id="a-Hp"></a>王即请之。<a id="a-Hq"></a>遂诏出其太子。<a id="a-Hr"></a>初不如蜜多被囚。<a id="a-Hs"></a>左右不得以时进膳。<a id="a-Ht"></a>饥渴之甚。<a id="a-Hu"></a>方虑死在旦夕。<a id="a-Hv"></a>俄有白乳一道。<a id="a-Hw"></a>自空而来注其口中。<a id="a-Hx"></a>味若甘露。<a id="a-Hy"></a>形神即宁。<a id="a-Hz"></a>因有所感。<a id="a-I0"></a>窃自谓曰。<a id="a-I1"></a>我若脱此。<a id="a-I2"></a>当求出家。<a id="a-I3"></a>少顷而赦命至。<a id="a-I4"></a>太子见王谢已。<a id="a-I5"></a>遂称疾请免储副。<a id="a-I6"></a>乞从出家。<a id="a-I7"></a>王详其志不可夺许之。<a id="a-I8"></a>太子即诣尊者致弟子礼。<a id="a-I9"></a>尊者曰。<a id="a-IA"></a>父王听乎。<a id="a-IB"></a>曰俞。<a id="a-IC"></a>又曰。<a id="a-ID"></a>汝欲出家当为何事。<a id="a-IE"></a>曰我为佛事。<a id="a-IF"></a>尊者以其恳至寻为度之。<a id="a-IG"></a>当此地动月于昼现。<a id="a-IH"></a>举国皆惊。<a id="a-II"></a>王恐其不详。<a id="a-IJ"></a>尊者告曰。<a id="a-IK"></a>此非不祥勿忧也。<a id="a-IL"></a>王曰。<a id="a-IM"></a>吾闻月昼出日夜现。<a id="a-IN"></a>此阴阳相反。<a id="a-IO"></a>安得祥乎。<a id="a-IP"></a>尊者曰。<a id="a-IQ"></a>昼而见月。<a id="a-IR"></a>表遇圣人。<a id="a-IS"></a>夜而睹日。<a id="a-IT"></a>表大暗皆明。<a id="a-IU"></a>王忧遽解。<a id="a-IV"></a>因谓尊者曰。<a id="a-IW"></a>我亦夙有五疑。<a id="a-IX"></a>今遇尊者圣智。<a id="a-IY"></a>敢以问之。<a id="a-IZ"></a>一者往见地动。<a id="a-Ia"></a>或近或远。<a id="a-Ib"></a>由何所致。<a id="a-Ic"></a>今日复尔。<a id="a-Id"></a>同不同耶。<a id="a-Ie"></a>二者日月星宿。<a id="a-If"></a>何故隐现不时。<a id="a-Ig"></a>三者地产异物。<a id="a-Ih"></a>其应谁乎。<a id="a-Ii"></a>云霓佳气自地而作。<a id="a-Ij"></a>何人感召。<a id="a-Ik"></a>四者东西极望。<a id="a-Il"></a>霞彩不定。<a id="a-Im"></a>倏明倏灭。<a id="a-In"></a>与其五者天色青绀其孰使然。<a id="a-Io"></a>尊者无专佛法而不言世谛。<a id="a-Ip"></a>愿为决之。<a id="a-Iq"></a>尊者曰。<a id="a-Ir"></a>三千大千百亿日月。<a id="a-Is"></a>皆佛境界。<a id="a-It"></a>而孰不可谈。<a id="a-Iu"></a>岂有佛法世谛说不说耶。<a id="a-Iv"></a>王无为是语。<a id="a-Iw"></a>然王之所疑。<a id="a-Ix"></a>皆有以也。<a id="a-Iy"></a>君其听之。<a id="a-Iz"></a>夫世有佛出。<a id="a-J0"></a>地则四震。<a id="a-J1"></a>昼则现月。<a id="a-J2"></a>夜则现日。<a id="a-J3"></a>世有佛成道。<a id="a-J4"></a>地则五震。<a id="a-J5"></a>日月增明。<a id="a-J6"></a>世有佛涅槃。<a id="a-J7"></a>地则六震。<a id="a-J8"></a>日月皆晦。<a id="a-J9"></a>世有菩萨出者。<a id="a-JA"></a>地则三震。<a id="a-JB"></a>昼则现月。<a id="a-JC"></a>世有菩萨成道。<a id="a-JD"></a>地则四震。<a id="a-JE"></a>夜则现日。<a id="a-JF"></a>世有菩萨灭度。<a id="a-JG"></a>地则五震天之明星皆即暧昧。<a id="a-JH"></a>世有罗汉出者。<a id="a-JI"></a>地则一震。<a id="a-JJ"></a>昼则星现。<a id="a-JK"></a>世有罗汉证果。<a id="a-JL"></a>地则三震。<a id="a-JM"></a>夜星皆明。<a id="a-JN"></a>世有罗汉寂灭。<a id="a-JO"></a>地则四震。<a id="a-JP"></a>夜星皆晦。<a id="a-JQ"></a>世有比丘二生不退学佛之道。<a id="a-JR"></a>及其出世也。<a id="a-JS"></a>地则一震。<a id="a-JT"></a>若是比丘将证圣果。<a id="a-JU"></a>地则二震。<a id="a-JV"></a>若是比丘迁谢之时。<a id="a-JW"></a>地则三震。<a id="a-JX"></a>世有比丘三生不退学菩萨之道。<a id="a-JY"></a>及其出世也。<a id="a-JZ"></a>地则半震。<a id="a-Ja"></a>此学比丘将证圣果。<a id="a-Jb"></a>地则一震。<a id="a-Jc"></a>此学比丘欲寂灭时。<a id="a-Jd"></a>地则二震。<a id="a-Je"></a>世有比丘四生不退学罗汉道者。<a id="a-Jf"></a>及其出世也。<a id="a-Jg"></a>众星皆明。<a id="a-Jh"></a>此学比丘将证圣果。<a id="a-Ji"></a>地则半震。<a id="a-Jj"></a>此学比丘将入灭时。<a id="a-Jk"></a>地则一震。<a id="a-Jl"></a>世有人为至孝者。<a id="a-Jm"></a>地则半震。<a id="a-Jn"></a>世有人作五逆者。<a id="a-Jo"></a>地亦半震。<a id="a-Jp"></a>是八者。<a id="a-Jq"></a>功德有大小。<a id="a-Jr"></a>而业有善恶随其所感故地动有远近。<a id="a-Js"></a>日月隐显东西霞气不定。<a id="a-Jt"></a>其色者。<a id="a-Ju"></a>盖须弥山之东西二面。<a id="a-Jv"></a>随日蔽亏故。<a id="a-Jw"></a>众宝之色明灭不一。<a id="a-Jx"></a>天色绀青者。<a id="a-Jy"></a>亦须弥山之南面。<a id="a-Jz"></a>以吠琉璃所成。<a id="a-K0"></a>及其晴映故有是色。<a id="a-K1"></a>夫天地人三者之瑞。<a id="a-K2"></a>各有上中下三品。<a id="a-K3"></a>其应现不同。<a id="a-K4"></a>王曰。<a id="a-K5"></a>夫三品者何。<a id="a-K6"></a>尊者曰。<a id="a-K7"></a>感日上上瑞。<a id="a-K8"></a>感月上中瑞。<a id="a-K9"></a>感星上下瑞。<a id="a-KA"></a>感其上上瑞者。<a id="a-KB"></a>唯佛大圣人能之。<a id="a-KC"></a>感其上中瑞者。<a id="a-KD"></a>唯菩萨。<a id="a-KE"></a>其次圣人能之。<a id="a-KF"></a>感其上下瑞者。<a id="a-KG"></a>唯阿罗汉。<a id="a-KH"></a>又其次圣人能之。<a id="a-KI"></a>云气虹霓起于地者。<a id="a-KJ"></a>亦有上中下之三品也。<a id="a-KK"></a>虹霓之气上上瑞也。<a id="a-KL"></a>唯君有道故能感之。<a id="a-KM"></a>景云五色上中瑞也。<a id="a-KN"></a>唯臣有德乃能感之。<a id="a-KO"></a>彩云如盖上下瑞也。<a id="a-KP"></a>唯人有善乃能感之。<a id="a-KQ"></a>禽兽之瑞亦有九品。<a id="a-KR"></a>夫物有罕见于世。<a id="a-KS"></a>而忽有之形非雌牝。<a id="a-KT"></a>色如璧玉。<a id="a-KU"></a>若麟龙之类者。<a id="a-KV"></a>此上上瑞也。<a id="a-KW"></a>物有本非白。<a id="a-KX"></a>色而忽雪。<a id="a-KY"></a>如若龟师子之类者。<a id="a-KZ"></a>此上中瑞也。<a id="a-Ka"></a>物有本非角者。<a id="a-Kb"></a>而忽角之。<a id="a-Kc"></a>色复如金。<a id="a-Kd"></a>此上下瑞也。<a id="a-Ke"></a>物有本非翼者而忽翼之。<a id="a-Kf"></a>色复如银。<a id="a-Kg"></a>此中上瑞也。<a id="a-Kh"></a>物有本非鳞者。<a id="a-Ki"></a>而忽鳞之。<a id="a-Kj"></a>色复皎。<a id="a-Kk"></a>如此中中瑞也(其中下一说元古本脱落)物有本色非紫者。<a id="a-Kl"></a>而忽紫之。<a id="a-Km"></a>此下上瑞也。<a id="a-Kn"></a>物有其色非青非黄复不雌牝。<a id="a-Ko"></a>此下中瑞也。<a id="a-Kp"></a>物有本色非黑。<a id="a-Kq"></a>而忽缁之。<a id="a-Kr"></a>不必雌雄。<a id="a-Ks"></a>此下下瑞也。<a id="a-Kt"></a>草木之瑞亦有九品。<a id="a-Ku"></a>夫草木有本性坚正而益其秀异。<a id="a-Kv"></a>本色非白而忽皎。<a id="a-Kw"></a>如此上上瑞也。<a id="a-Kx"></a>草木有性稍坚正。<a id="a-Ky"></a>本色非紫而忽紫之。<a id="a-Kz"></a>此上中瑞也。<a id="a-L0"></a>草木有本非标秀而忽秀之。<a id="a-L1"></a>此上下瑞也。<a id="a-L2"></a>草木有花而不实。<a id="a-L3"></a>而忽实之。<a id="a-L4"></a>此中上瑞也。<a id="a-L5"></a>草木以异本相接而生者。<a id="a-L6"></a>此中中瑞也。<a id="a-L7"></a>草木有忽变而生异花者。<a id="a-L8"></a>此中下瑞也。<a id="a-L9"></a>草木有忽生人之象似者。<a id="a-LA"></a>此下上瑞也。<a id="a-LB"></a>草木有忽发光者。<a id="a-LC"></a>此下中瑞也。<a id="a-LD"></a>草木有忽生飞走之象者。<a id="a-LE"></a>此下下瑞也。<a id="a-LF"></a>夫释迦佛化境。<a id="a-LG"></a>若此祥瑞者无限。<a id="a-LH"></a>殆不可纪。<a id="a-LI"></a>然皆随世福力大小。<a id="a-LJ"></a>感召而出之。<a id="a-LK"></a>王得其异闻。<a id="a-LL"></a>前而加礼。<a id="a-LM"></a>尊者谓王曰。<a id="a-LN"></a>王子出家。<a id="a-LO"></a>其所感若是。<a id="a-LP"></a>诚大士也。<a id="a-LQ"></a>宜其继我绍隆法宝。<a id="a-LR"></a>不如蜜多寻亦证果。<a id="a-LS"></a>即与蜜多还其前之化所。<a id="a-LT"></a>其后乃命曰。<a id="a-LU"></a>吾老甚。<a id="a-LV"></a>非久谢世。<a id="a-LW"></a>昔如来大法眼藏。<a id="a-LX"></a>今以付汝。<a id="a-LY"></a>听吾偈曰。</p>
  <p id="aLZ">圣人说知见　　当境无是非</p>
  <p id="aLa">我今悟其性　　无道亦无理</p>
  <p id="aLb">蜜多既受付法。<a id="a-Lc"></a>复告斯多曰。<a id="a-Ld"></a>尊者以祖师僧伽梨衣秘于王宫。<a id="a-Le"></a>不蒙授之。<a id="a-Lf"></a>其何谓耶。<a id="a-Lg"></a>斯多曰。<a id="a-Lh"></a>我昔传衣。<a id="a-Li"></a>盖先师遇难。<a id="a-Lj"></a>付法不显用为今之信验。<a id="a-Lk"></a>汝适嗣我。<a id="a-Ll"></a>五天皆知。<a id="a-Lm"></a>何用衣为。<a id="a-Ln"></a>但勤化导。<a id="a-Lo"></a>汝之已后者度人无量。<a id="a-Lp"></a>蜜多默然奉命。<a id="a-Lq"></a>已而尊者超身太虚。<a id="a-Lr"></a>作一十八变。<a id="a-Ls"></a>大放光明照耀天地。<a id="a-Lt"></a>即于空中化火自焚。<a id="a-Lu"></a>虽雨舍利而不坠于地。<a id="a-Lv"></a>大众各以衣裓接之。<a id="a-Lw"></a>寻建浮图合而秘之。<a id="a-Lx"></a>其时当此东晋明帝之世也。</p>
  <p id="aLy">评曰。<a id="a-Lz"></a>谓衣不焚。<a id="a-M0"></a>不亦太神乎。<a id="a-M1"></a>曰宝剑出乎良冶。<a id="a-M2"></a>尚能变化不测。<a id="a-M3"></a>而光贯星斗。<a id="a-M4"></a>方士资乎世术。<a id="a-M5"></a>亦能入水不濡。<a id="a-M6"></a>入水不焚。<a id="a-M7"></a>况乎圣人之上衣。<a id="a-M8"></a>大法之胜器。<a id="a-M9"></a>此可然乎。<a id="a-MA"></a>能无曜乎。<a id="a-MB"></a>其言地动至乎云日草木之祥瑞。<a id="a-MC"></a>远以业理求之至哉。<a id="a-MD"></a>宜异世俗五行之说。</p>
 </body>
</html>