<!doctype html>
<html id="z3IBX7O1dT" data-ver="923">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗记卷第六</h1>
  <h2 id="a2">震旦第二十九祖慧可尊者传</h2>
  <p id="a3">慧可尊者。<a id="a-4"></a>武牢人也。<a id="a-5"></a>姓姬氏。<a id="a-6"></a>母始娠时。<a id="a-7"></a>有异光发其家。<a id="a-8"></a>及生以故名之。<a id="a-9"></a>尊者少嗜学世书。<a id="a-A"></a>无不窥者。<a id="a-B"></a>尤能言庄老。<a id="a-C"></a>年三十遽自感而叹曰。<a id="a-D"></a>老易世书非极大理。<a id="a-E"></a>乃探佛经。<a id="a-F"></a>遂远游求师至洛阳香山。<a id="a-G"></a>乃从禅师宝静者出家。<a id="a-H"></a>寻得戒于永穆寺。<a id="a-I"></a>去务义学。<a id="a-J"></a>未几而经论皆通。<a id="a-K"></a>三十二复归其本师。<a id="a-L"></a>归八年。<a id="a-M"></a>一夕有神人现。<a id="a-N"></a>谓尊者曰。<a id="a-O"></a>何久于此。<a id="a-P"></a>汝当得道。<a id="a-Q"></a>宜即南之。<a id="a-R"></a>尊者以神遇遂加其名曰神光。<a id="a-S"></a>次夕其首忽痛殆不可忍。<a id="a-T"></a>师欲为灸之。<a id="a-U"></a>俄闻空中有言曰。<a id="a-V"></a>此换骨非常痛也。<a id="a-W"></a>以告其师。<a id="a-X"></a>即罢不敢治。<a id="a-Y"></a>及晓视其元骨果五处峰起。<a id="a-Z"></a>其师曰。<a id="a-a"></a>异乎汝必有胜遇行矣。<a id="a-b"></a>无失其时。<a id="a-c"></a>然其为人旷达有远量。<a id="a-d"></a>虽有所出入。<a id="a-e"></a>而未尝辄发。<a id="a-f"></a>混然自隐。<a id="a-g"></a>故久于京洛而世莫之知。<a id="a-h"></a>及会菩提达磨授道易名。<a id="a-i"></a>当为法师宗。<a id="a-j"></a>学者乃知其有大德。<a id="a-k"></a>竞归如水沛然趋下。<a id="a-l"></a>一日俄有号居士者。<a id="a-m"></a>年四十许以疾状趋其前。<a id="a-n"></a>不称姓名。<a id="a-o"></a>谓尊者曰。<a id="a-p"></a>弟子久婴业疾。<a id="a-q"></a>欲师为之忏罪。<a id="a-r"></a>愿从所请。<a id="a-s"></a>尊者曰。<a id="a-t"></a>将罪来为汝忏。<a id="a-u"></a>其人良久曰。<a id="a-v"></a>觅罪不可得。<a id="a-w"></a>曰我与汝忏罪竟。<a id="a-x"></a>然汝宜依止乎佛法僧。<a id="a-y"></a>其人曰。<a id="a-z"></a>适今睹师。<a id="a-10"></a>已知僧矣。<a id="a-11"></a>不识何谓佛法。<a id="a-12"></a>答曰。<a id="a-13"></a>是心是佛。<a id="a-14"></a>是心是法。<a id="a-15"></a>法佛无二。<a id="a-16"></a>汝知之乎。<a id="a-17"></a>其人遂曰。<a id="a-18"></a>今日乃知罪性不在内外中间。<a id="a-19"></a>如其心然。<a id="a-1A"></a>诚佛法无二也。<a id="a-1B"></a>尊者器之。<a id="a-1C"></a>即为其释褐落发曰。<a id="a-1D"></a>此法宝也。<a id="a-1E"></a>宜名之僧璨。<a id="a-1F"></a>戒后二载乃命之曰昔佛传大法眼。<a id="a-1G"></a>转至达磨。<a id="a-1H"></a>达磨授我。<a id="a-1I"></a>我今以付于汝并其衣钵。<a id="a-1J"></a>汝专传之无使辄绝。<a id="a-1K"></a>听我偈曰。</p>
  <p id="a1L">本来缘有地　　因地种花生</p>
  <p id="a1M">本来无有种　　花亦不能生</p>
  <p id="a1N">既而复谓僧璨曰。<a id="a-1O"></a>我有夙累在邺。<a id="a-1P"></a>将往偿之。<a id="a-1Q"></a>然汝后自亦有难。<a id="a-1R"></a>甚宜避之。<a id="a-1S"></a>璨曰。<a id="a-1T"></a>此实我师圣智先见。<a id="a-1U"></a>然愿闻难之所以。<a id="a-1V"></a>答曰。<a id="a-1W"></a>斯非独我云。<a id="a-1X"></a>亦前祖般若多罗谶之耳。<a id="a-1Y"></a>璨曰。<a id="a-1Z"></a>何谶。<a id="a-1a"></a>答曰。<a id="a-1b"></a>其所谓后之一百十五年而兴者也。<a id="a-1c"></a>偈不云乎。<a id="a-1d"></a>心中虽吉外头凶。<a id="a-1e"></a>川下僧房名不中。<a id="a-1f"></a>为遇毒龙生武子。<a id="a-1g"></a>忽逢小鼠寂无穷。<a id="a-1h"></a>以数计之当在汝世。<a id="a-1i"></a>汝益宜护法。<a id="a-1j"></a>及可至邺下说法。<a id="a-1k"></a>人大化之。<a id="a-1l"></a>凡三十四载。<a id="a-1m"></a>一旦遽变节游息。<a id="a-1n"></a>不复择处。<a id="a-1o"></a>或廛或野。<a id="a-1p"></a>虽屠门酒家皆一混之。<a id="a-1q"></a>识者或规曰。<a id="a-1r"></a>师高流岂宜此为。<a id="a-1s"></a>尊者曰。<a id="a-1t"></a>我自调心何关汝事。<a id="a-1u"></a>初邺有僧曰辨和者。<a id="a-1v"></a>方聚徒讲涅槃经于筦城县之匡救寺。<a id="a-1w"></a>尊者每往其寺门与人演说。<a id="a-1x"></a>适会正朝众大从于可。<a id="a-1y"></a>辨和之徒亦为之迁。<a id="a-1z"></a>辨和愤之寻。<a id="a-20"></a>谓其令翟仲侃曰慧可狂邪。<a id="a-21"></a>颇诳惑人众。<a id="a-22"></a>此宜治之。<a id="a-23"></a>仲侃听其言。<a id="a-24"></a>乃取加之酷刑。<a id="a-25"></a>尊者因是而化。<a id="a-26"></a>时世寿一百七岁。<a id="a-27"></a>士女哀之。<a id="a-28"></a>共收其遗骸葬于磁州滏阳之东。<a id="a-29"></a>当隋开皇癸丑之十三年也。<a id="a-2A"></a>唐德宗赐谥曰大祖禅师。<a id="a-2B"></a>武德中高僧法琳。<a id="a-2C"></a>闻其风尝为碑之。<a id="a-2D"></a>其略曰。<a id="a-2E"></a>吁嗟彼禅师。<a id="a-2F"></a>莫知其所以然。<a id="a-2G"></a>唯法斯在。<a id="a-2H"></a>非用书志。<a id="a-2I"></a>则安知其道之尊。<a id="a-2J"></a>其为后贤之所企慕如是也。</p>
  <p id="a2K">评曰。<a id="a-2L"></a>唐僧传谓。<a id="a-2M"></a>可遭贼断臂。<a id="a-2N"></a>与予书云曷其异乎。<a id="a-2O"></a>曰余考法琳碑曰。<a id="a-2P"></a>师乃雪立数宵。<a id="a-2Q"></a>断臂无顾。<a id="a-2R"></a>投地碎身。<a id="a-2S"></a>营求开示。<a id="a-2T"></a>然为唐传者与琳同时。<a id="a-2U"></a>琳之说与禅者书合。<a id="a-2V"></a>而宣反之。<a id="a-2W"></a>岂非其采听之未至乎。<a id="a-2X"></a>故其书不足为详。</p>
  <p data-pb></p>
  <h2 id="a2Y">震旦第三十祖僧璨尊者传</h2>
  <p id="a2Z">僧璨尊者。<a id="a-2a"></a>不知其何许人也。<a id="a-2b"></a>初以处士见慧可。<a id="a-2c"></a>尊者不称姓名。<a id="a-2d"></a>因问答即有发悟。<a id="a-2e"></a>乃师其出家。<a id="a-2f"></a>可祖器之。<a id="a-2g"></a>谓得法宝。<a id="a-2h"></a>遂为名之。<a id="a-2i"></a>当后周之时。<a id="a-2j"></a>乃受戒于光福寺。<a id="a-2k"></a>戒后归其师。<a id="a-2l"></a>复二载乃得授法。<a id="a-2m"></a>可祖尝规曰。<a id="a-2n"></a>后必有难。<a id="a-2o"></a>汝当远引避之。<a id="a-2p"></a>尊者从其言。<a id="a-2q"></a>遂去隐于舒之皖公山(今所谓山谷山寺者)凡三十余年。<a id="a-2r"></a>其迹寖显。<a id="a-2s"></a>学者知求其道。<a id="a-2t"></a>隋开皇间乃有沙弥曰道信者。<a id="a-2u"></a>一旦来礼其座下。<a id="a-2v"></a>问之曰。<a id="a-2w"></a>乞大师发我解脱法门。<a id="a-2x"></a>尊者曰。<a id="a-2y"></a>谁缚汝。<a id="a-2z"></a>曰无人缚。<a id="a-30"></a>又曰。<a id="a-31"></a>既无人缚。<a id="a-32"></a>汝即是解脱。<a id="a-33"></a>何须更求解脱。<a id="a-34"></a>道信即悟。<a id="a-35"></a>乃愿以弟子礼事之。<a id="a-36"></a>久之信往求戒于庐陵既还。<a id="a-37"></a>尊者曰。<a id="a-38"></a>汝已戒道亦备矣。<a id="a-39"></a>吾即往之。<a id="a-3A"></a>昔如来大法眼藏今以付汝并其衣钵。<a id="a-3B"></a>汝皆将之。<a id="a-3C"></a>听吾偈曰。</p>
  <p id="a3D">花种虽因地　　从地种花生</p>
  <p id="a3E">若无人下种　　花地尽无生</p>
  <p id="a3F">复曰。<a id="a-3G"></a>汝善传之。<a id="a-3H"></a>无使其绝。<a id="a-3I"></a>吾往游罗浮。<a id="a-3J"></a>非久乃还。<a id="a-3K"></a>更二载遂复山谷。<a id="a-3L"></a>月余盛会州人与其说法。<a id="a-3M"></a>已而立化于大树之下。<a id="a-3N"></a>当隋大业丙寅之二年也。<a id="a-3O"></a>是时隋室方乱。<a id="a-3P"></a>未遑塔之。<a id="a-3Q"></a>至唐天宝五载。<a id="a-3R"></a>会赵郡李常移官于舒。<a id="a-3S"></a>乃发圹焚之。<a id="a-3T"></a>得舍利立窣堵波于其化所。<a id="a-3U"></a>初璨尊者以风疾出家。<a id="a-3V"></a>及居山谷疾虽愈而其元无复黑发。<a id="a-3W"></a>故舒人号为赤头璨。<a id="a-3X"></a>然其奇见异德。<a id="a-3Y"></a>诚不测人也。<a id="a-3Z"></a>先是其所居颇多蛇兽为害。<a id="a-3a"></a>及尊者至皆绝。<a id="a-3b"></a>一日有神光遽发其寺。<a id="a-3c"></a>甘露泫于山林。<a id="a-3d"></a>时人怪之。<a id="a-3e"></a>以而相问。<a id="a-3f"></a>尊者曰。<a id="a-3g"></a>此佛法将兴舍利欲至之先兆耳。<a id="a-3h"></a>其后京国大获舍利。<a id="a-3i"></a>遂颁天下。<a id="a-3j"></a>果置塔于山谷寺。<a id="a-3k"></a>其感效皆此类也。<a id="a-3l"></a>唐明皇谥曰鉴智禅师。<a id="a-3m"></a>塔曰觉寂。<a id="a-3n"></a>其后宰相房琯为其碑。<a id="a-3o"></a>序之甚详。</p>
  <p id="a3p">评曰。<a id="a-3q"></a>璨尊者初虽不自道其姓族乡邑。<a id="a-3r"></a>后之于世复三十余载。<a id="a-3s"></a>岂绝口而不略云乎。<a id="a-3t"></a>此可疑也。<a id="a-3u"></a>曰余视房碑曰。<a id="a-3v"></a>大师尝谓道信云有人借问。<a id="a-3w"></a>勿道于我处得法。<a id="a-3x"></a>此明尊者自绝之甚也。<a id="a-3y"></a>至人以物迹为大道之累。<a id="a-3z"></a>乃忘其心。<a id="a-40"></a>今正法之宗犹欲遗之。<a id="a-41"></a>况其姓族乡国。<a id="a-42"></a>俗间之事肯以为意耶。</p>
  <p data-pb></p>
  <h2 id="a43">震旦第三十一祖道信尊者传</h2>
  <p id="a44">道信尊者。<a id="a-45"></a>其先本居河内。<a id="a-46"></a>后迁于蕲阳之广济县。<a id="a-47"></a>信生遂为蕲人也。<a id="a-48"></a>姓司马氏。<a id="a-49"></a>隋开皇壬子之十二载。<a id="a-4A"></a>以沙弥参见僧璨尊者。<a id="a-4B"></a>即问答悟道。<a id="a-4C"></a>遂北面师之。<a id="a-4D"></a>凡九年乃得其付法授衣。<a id="a-4E"></a>隋大业间。<a id="a-4F"></a>尊者尝南游至庐陵。<a id="a-4G"></a>会贼党曹武卫。<a id="a-4H"></a>以兵围其城七旬不解。<a id="a-4I"></a>尊者因劝城中人。<a id="a-4J"></a>皆念摩诃般若波罗蜜。<a id="a-4K"></a>贼党俄见城堞之上有人不翅千数。<a id="a-4L"></a>皆长丈许。<a id="a-4M"></a>其介胄金色赫赫曜日。<a id="a-4N"></a>贼辈大骇相谓曰。<a id="a-4O"></a>是城必有大福德人。<a id="a-4P"></a>不可攻也。<a id="a-4Q"></a>即日引去。<a id="a-4R"></a>至唐武德七年。<a id="a-4S"></a>复北趋乃居蕲之破头山(今所谓双峰山者也)大扬其所得之法。<a id="a-4T"></a>四方学士归之犹日中趋市。<a id="a-4U"></a>正观中太宗。<a id="a-4V"></a>闻其风尝三诏。<a id="a-4W"></a>尊者皆辞不起。<a id="a-4X"></a>又诏。<a id="a-4Y"></a>太宗谓使臣曰。<a id="a-4Z"></a>今复不从吾命。<a id="a-4a"></a>即取首来。<a id="a-4b"></a>诏至。<a id="a-4c"></a>果逆上意。<a id="a-4d"></a>尊者即引颈待刃。<a id="a-4e"></a>使者还以此奏之。<a id="a-4f"></a>太宗嘉其坚正。<a id="a-4g"></a>慰谕甚盛。<a id="a-4h"></a>至是尊者居山已二十载矣。<a id="a-4i"></a>一日往黄梅县。<a id="a-4j"></a>途中遽见一儿好骨目。<a id="a-4k"></a>可七岁许。<a id="a-4l"></a>心奇之。<a id="a-4m"></a>因问曰。<a id="a-4n"></a>尔何姓。<a id="a-4o"></a>对曰。<a id="a-4p"></a>姓即有非常姓。<a id="a-4q"></a>曰是何姓。<a id="a-4r"></a>对曰。<a id="a-4s"></a>是佛姓。<a id="a-4t"></a>曰汝没姓耶。<a id="a-4u"></a>对曰。<a id="a-4v"></a>其姓空故。<a id="a-4w"></a>尊者即顾从者曰。<a id="a-4x"></a>此儿非凡之器。<a id="a-4y"></a>后当大兴佛事。<a id="a-4z"></a>遂使持见其父母。<a id="a-50"></a>道儿应对之异。<a id="a-51"></a>欲命之出家。<a id="a-52"></a>父母从之。<a id="a-53"></a>儿偕僧既还。<a id="a-54"></a>尊者即为剃度。<a id="a-55"></a>名之曰弘忍。<a id="a-56"></a>其后乃命曰。<a id="a-57"></a>昔如来传正法眼转至于我。<a id="a-58"></a>我今付汝并前祖信衣钵。<a id="a-59"></a>汝皆将之。<a id="a-5A"></a>勉其传授无使断绝。<a id="a-5B"></a>听吾偈曰。</p>
  <p id="a5C">花种有生性　　因地花生生</p>
  <p id="a5D">大缘与信合　　当生生不生</p>
  <p id="a5E">复谓忍曰。<a id="a-5F"></a>我昔武德中尝游庐[阜-十+廾]。<a id="a-5G"></a>升其绝顶。<a id="a-5H"></a>见此破头山。<a id="a-5I"></a>其上有紫云如盖。<a id="a-5J"></a>下发白气。<a id="a-5K"></a>横分六道。<a id="a-5L"></a>汝以为何瑞。<a id="a-5M"></a>忍曰。<a id="a-5N"></a>是必和尚已后横出一枝佛法之先兆也。<a id="a-5O"></a>尊者曰。<a id="a-5P"></a>善哉汝能知之。<a id="a-5Q"></a>已而沐浴宴坐而化。<a id="a-5R"></a>世寿七十有二。<a id="a-5S"></a>是时实永徽二年辛亥九月四日也。<a id="a-5T"></a>葬后三载其塔户一日忽然自开。<a id="a-5U"></a>而尊者真体俨然若生。<a id="a-5V"></a>大历中。<a id="a-5W"></a>代宗赐谥曰大毉禅师。<a id="a-5X"></a>塔曰慈云。</p>
  <p data-pb></p>
  <h2 id="a5Y">震旦第三十二祖弘忍尊者传</h2>
  <p id="a5Z">弘忍尊者。<a id="a-5a"></a>蕲阳黄梅人也。<a id="a-5b"></a>姓周氏。<a id="a-5c"></a>其母孕时。<a id="a-5d"></a>数数有祥光异香发其家。<a id="a-5e"></a>及生性大聪明。<a id="a-5f"></a>有所闻见。<a id="a-5g"></a>无难易者一皆晓之。<a id="a-5h"></a>风骨绝异。<a id="a-5i"></a>有圣人之相。<a id="a-5j"></a>有贤者尝见忍于闾巷。<a id="a-5k"></a>谓人曰。<a id="a-5l"></a>此儿具大人相。<a id="a-5m"></a>所不及如来者七种耳。<a id="a-5n"></a>七岁遇道信尊者出家得戒。<a id="a-5o"></a>寻受其法。<a id="a-5p"></a>继居于破头山。<a id="a-5q"></a>而教化益盛。<a id="a-5r"></a>是时天下慕其风学者。<a id="a-5s"></a>不远千里趋之。<a id="a-5t"></a>咸亨中客有号卢居士者。<a id="a-5u"></a>自称慧能。<a id="a-5v"></a>来法会致礼其前。<a id="a-5w"></a>尊者问曰。<a id="a-5x"></a>汝自何来。<a id="a-5y"></a>对曰。<a id="a-5z"></a>岭南来。<a id="a-60"></a>曰欲求何事。<a id="a-61"></a>对曰。<a id="a-62"></a>唯求作佛。<a id="a-63"></a>曰岭南人无佛性。<a id="a-64"></a>若为得佛。<a id="a-65"></a>对曰。<a id="a-66"></a>人有南北佛性岂然。<a id="a-67"></a>尊者知其异人。<a id="a-68"></a>佯诃之曰。<a id="a-69"></a>着槽厂去。<a id="a-6A"></a>慧能即退求处碓所。<a id="a-6B"></a>尽力于臼杵间。<a id="a-6C"></a>虽历日月而未尝告劳。<a id="a-6D"></a>一日尊者以传法时至。<a id="a-6E"></a>乃谓其众曰。<a id="a-6F"></a>正法难解。<a id="a-6G"></a>汝等宜各为一偈以明汝见。<a id="a-6H"></a>若真有所至吾即付衣法。<a id="a-6I"></a>时神秀比丘者号有博学。<a id="a-6J"></a>众方尊为冠首。<a id="a-6K"></a>莫敢先之者。<a id="a-6L"></a>神秀自以为众所推。<a id="a-6M"></a>一夕遂作偈。<a id="a-6N"></a>书于寺廊之壁曰。</p>
  <p id="a6O">身是菩提树　　心如明镜台</p>
  <p id="a6P">时时勤拂拭　　莫使惹尘埃</p>
  <p id="a6Q">尊者见赏之曰。<a id="a-6R"></a>后世若依。<a id="a-6S"></a>此修行亦得胜果。<a id="a-6T"></a>勉众诵之。<a id="a-6U"></a>慧能适闻。<a id="a-6V"></a>乃问其诵者曰。<a id="a-6W"></a>此谁所为。<a id="a-6X"></a>曰此神秀上座之偈。<a id="a-6Y"></a>大师善之。<a id="a-6Z"></a>当得付法。<a id="a-6a"></a>汝岂知乎。<a id="a-6b"></a>能曰。<a id="a-6c"></a>此言虽善而未了。<a id="a-6d"></a>其流辈皆笑以能为妄言。<a id="a-6e"></a>能寻作偈和之。<a id="a-6f"></a>其夕假笔于童子。<a id="a-6g"></a>并秀偈而书之曰。</p>
  <p id="a6h">菩提本无树　　明镜亦非台</p>
  <p id="a6i">本来无一物　　何处有尘埃</p>
  <p id="a6j">及尊者见之。<a id="a-6k"></a>默许不即显称。<a id="a-6l"></a>恐嫉者相害乃佯抑之曰。<a id="a-6m"></a>此谁所作。<a id="a-6n"></a>亦未见性。<a id="a-6o"></a>众因是皆不顾能言。<a id="a-6p"></a>中夜尊者遂潜命慧能入室。<a id="a-6q"></a>而告曰。<a id="a-6r"></a>诸佛出世唯为一大事因缘。<a id="a-6s"></a>以其机器有大小。<a id="a-6t"></a>遂从而导之。<a id="a-6u"></a>故有三乘十地顿渐众。<a id="a-6v"></a>说为之教门。<a id="a-6w"></a>独以无上微妙真实正法眼藏初付上首摩诃迦葉。<a id="a-6x"></a>其后迭传历二十八世至乎达磨祖师。<a id="a-6y"></a>乃以东来。<a id="a-6z"></a>东之益传。<a id="a-70"></a>适至于我。<a id="a-71"></a>我今以是大法并其所受。<a id="a-72"></a>前祖僧伽梨衣宝钵皆付于汝。<a id="a-73"></a>汝善保之无使法绝。<a id="a-74"></a>听吾偈曰。</p>
  <p id="a75">有情来下种　　因地果还生</p>
  <p id="a76">无情既无种　　无情亦无生</p>
  <p id="a77">慧能居士既受法与其衣钵。<a id="a-78"></a>作礼问曰。<a id="a-79"></a>法则闻命。<a id="a-7A"></a>衣钵复传授乎。<a id="a-7B"></a>尊者曰。<a id="a-7C"></a>昔达磨以来自异域。<a id="a-7D"></a>虽传法于二祖。<a id="a-7E"></a>恐世未信其所师承。<a id="a-7F"></a>故以衣钵为验。<a id="a-7G"></a>今我宗天下闻之。<a id="a-7H"></a>莫不信者。<a id="a-7I"></a>则此衣钵可止于汝。<a id="a-7J"></a>然正法自汝益广。<a id="a-7K"></a>若必传其衣。<a id="a-7L"></a>恐起诤端。<a id="a-7M"></a>故曰。<a id="a-7N"></a>受衣之人命若悬丝。<a id="a-7O"></a>汝即行矣。<a id="a-7P"></a>汝宜且隐晦。<a id="a-7Q"></a>时而后化。<a id="a-7R"></a>慧能复问曰。<a id="a-7S"></a>今某当往何所。<a id="a-7T"></a>尊者曰。<a id="a-7U"></a>逢怀即止。<a id="a-7V"></a>遇会且藏。<a id="a-7W"></a>慧能禀教即夕去之。<a id="a-7X"></a>此后尊者三日不复说法。<a id="a-7Y"></a>其众皆疑。<a id="a-7Z"></a>因共请之。<a id="a-7a"></a>尊者曰。<a id="a-7b"></a>吾法已南行矣。<a id="a-7c"></a>斯复何言。<a id="a-7d"></a>众复曰。<a id="a-7e"></a>何人得之。<a id="a-7f"></a>答曰。<a id="a-7g"></a>能者得之。<a id="a-7h"></a>众乃悟卢居士传其法也追之。<a id="a-7i"></a>而慧能已亡。<a id="a-7j"></a>此后四载尊者一日忽谓众曰。<a id="a-7k"></a>吾事已毕。<a id="a-7l"></a>可以行矣。<a id="a-7m"></a>即入室宴坐而灭。<a id="a-7n"></a>实上元二年乙亥岁也。<a id="a-7o"></a>其世寿七十有四。<a id="a-7p"></a>四众建浮图于黄梅之东山。<a id="a-7q"></a>代宗谥。<a id="a-7r"></a>号曰大满禅师。<a id="a-7s"></a>塔曰法雨。</p>
  <p data-pb></p>
  <h2 id="a7t">震旦第三十三祖慧能</h2>
  <p id="a7u">慧能尊者。<a id="a-7v"></a>姓卢氏。<a id="a-7w"></a>其先本籍范阳。<a id="a-7x"></a>父行瑫。<a id="a-7y"></a>武德中谪官新州。<a id="a-7z"></a>乃生能。<a id="a-80"></a>遂为新兴人也。<a id="a-81"></a>方三岁而父丧。<a id="a-82"></a>母不复适人。<a id="a-83"></a>独养尊者以终其身。<a id="a-84"></a>然其家贫。<a id="a-85"></a>母子殆不能自存。<a id="a-86"></a>尊者遂鬻薪为资。<a id="a-87"></a>一日至市。<a id="a-88"></a>逆旅闻客有诵经者。<a id="a-89"></a>辄问其人曰。<a id="a-8A"></a>此何经耶。<a id="a-8B"></a>客曰。<a id="a-8C"></a>金刚经也。<a id="a-8D"></a>曰君得之于何人。<a id="a-8E"></a>客曰。<a id="a-8F"></a>今第五祖弘忍大师出世于黄梅县。<a id="a-8G"></a>尝谓人曰。<a id="a-8H"></a>若持此经。<a id="a-8I"></a>得速见性。<a id="a-8J"></a>我故诵之。<a id="a-8K"></a>尊者喜之。<a id="a-8L"></a>为母备其岁储。<a id="a-8M"></a>因告往求法。<a id="a-8N"></a>去之至韶阳。<a id="a-8O"></a>会居士刘志略者。<a id="a-8P"></a>引尊者为善友。<a id="a-8Q"></a>初志略有姑为尼。<a id="a-8R"></a>号无尽藏者。<a id="a-8S"></a>方读涅槃经为业。<a id="a-8T"></a>尊者往听其经。<a id="a-8U"></a>未几欲为尼释之。<a id="a-8V"></a>尼即推经于尊者。<a id="a-8W"></a>尊者曰。<a id="a-8X"></a>汝读我不识文字。<a id="a-8Y"></a>尼曰。<a id="a-8Z"></a>字犹不识。<a id="a-8a"></a>安解其义。<a id="a-8b"></a>尊者曰。<a id="a-8c"></a>诸佛妙理岂在文字。<a id="a-8d"></a>尼异其语。<a id="a-8e"></a>知必非常人。<a id="a-8f"></a>遂以告其乡里。<a id="a-8g"></a>乡人德之。<a id="a-8h"></a>寻治宝林兰若。<a id="a-8i"></a>请尊者居之。<a id="a-8j"></a>居未几忽自感曰。<a id="a-8k"></a>我始为法寻师。<a id="a-8l"></a>何久滞此。<a id="a-8m"></a>即去宝林稍进至韶之乐昌县。<a id="a-8n"></a>会高行沙门智远尊者。<a id="a-8o"></a>且依其处才十数朝。<a id="a-8p"></a>智远谓尊者曰。<a id="a-8q"></a>观子知识非凡者。<a id="a-8r"></a>趣向吾道固不足相资。<a id="a-8s"></a>黄梅忍禅师方当大法祖。<a id="a-8t"></a>宜汝师也。<a id="a-8u"></a>汝速诣之。<a id="a-8v"></a>若得道南还。<a id="a-8w"></a>无相忘也。<a id="a-8x"></a>尊者遂北征。<a id="a-8y"></a>是时年已三十有二。<a id="a-8z"></a>及至东山忍祖默识其法器。<a id="a-90"></a>初示以言试之。<a id="a-91"></a>终乃付大法眼。<a id="a-92"></a>及尊者得法南归。<a id="a-93"></a>而东山先进之徒皆不甘相与追之。<a id="a-94"></a>有曰慧明者。<a id="a-95"></a>相及于庾岭。<a id="a-96"></a>尊者即置其衣钵于盘石而自亡草间。<a id="a-97"></a>慧明举其衣钵不能动。<a id="a-98"></a>乃呼曰我以法来。<a id="a-99"></a>非为衣钵。<a id="a-9A"></a>法兄盍出之。<a id="a-9B"></a>遂相见。<a id="a-9C"></a>慧明与之语。<a id="a-9D"></a>慧明即悟。<a id="a-9E"></a>致师礼于尊者而返。<a id="a-9F"></a>乃绐其后之追者曰。<a id="a-9G"></a>其去已远矣。<a id="a-9H"></a>尊者之南还也。<a id="a-9I"></a>晦迹于四会怀集之间。<a id="a-9J"></a>混一流俗虽四载。<a id="a-9K"></a>而莫有知者。<a id="a-9L"></a>仪凤元年之春。<a id="a-9M"></a>乃抵南海息肩于法性寺。<a id="a-9N"></a>会法师印宗于其寺讲涅槃经。<a id="a-9O"></a>初尊者寄室于廊庑间。<a id="a-9P"></a>一夕风起。<a id="a-9Q"></a>刹幡飞扬。<a id="a-9R"></a>俄有二僧室外议论。<a id="a-9S"></a>一曰风动。<a id="a-9T"></a>一曰幡动。<a id="a-9U"></a>其问答如此者甚多。<a id="a-9V"></a>皆非得理。<a id="a-9W"></a>尊者闻辄出谓二僧曰。<a id="a-9X"></a>可容俗士与议乎。<a id="a-9Y"></a>僧曰。<a id="a-9Z"></a>请闻子说。<a id="a-9a"></a>尊者乃曰。<a id="a-9b"></a>不是风动不是幡动。<a id="a-9c"></a>仁者心动。<a id="a-9d"></a>二僧翼日以其言告印宗。<a id="a-9e"></a>印宗异之。<a id="a-9f"></a>即引入室。<a id="a-9g"></a>穷诘其义。<a id="a-9h"></a>尊者益以大理语之。<a id="a-9i"></a>印宗于是益伏。<a id="a-9j"></a>谓尊者曰。<a id="a-9k"></a>居士诚非凡人。<a id="a-9l"></a>师谁其何自而得道勿隐幸以相示。<a id="a-9m"></a>尊者即以其得法本末告之。<a id="a-9n"></a>印宗甚幸所遇。<a id="a-9o"></a>即执弟子礼。<a id="a-9p"></a>请学其法要。<a id="a-9q"></a>遂谓其众曰。<a id="a-9r"></a>此卢居士者。<a id="a-9s"></a>乃肉身菩萨也。<a id="a-9t"></a>印宗一介凡夫。<a id="a-9u"></a>岂意得与其会。<a id="a-9v"></a>择日乃会耆德比丘。<a id="a-9w"></a>与之释褐落发。<a id="a-9x"></a>又择日严其寺戒坛。<a id="a-9y"></a>命律师智光为受具戒。<a id="a-9z"></a>其坛盖宋时求那跋摩三藏之经始也。<a id="a-A0"></a>初跋摩记曰。<a id="a-A1"></a>后当有肉身菩萨于此受戒。<a id="a-A2"></a>及梁末真谛三藏临其坛手植二菩提树。<a id="a-A3"></a>亦记之曰。<a id="a-A4"></a>后第四代当有上乘菩萨于此受戒。<a id="a-A5"></a>其说法度人无量。<a id="a-A6"></a>戒已众即请尊者开演东山法门。<a id="a-A7"></a>然跋摩真谛虽素号为得果圣士。<a id="a-A8"></a>至此其人始验。<a id="a-A9"></a>明年尊者思返宝林精舍。<a id="a-AA"></a>乃欲别众即往。<a id="a-AB"></a>印宗与道俗千余人送之韶阳。<a id="a-AC"></a>未几韶之刺史韦据。<a id="a-AD"></a>命居其州之大梵寺说法。<a id="a-AE"></a>其时玄儒之士趋而问道者甚众。<a id="a-AF"></a>犹孔氏之在洙泗也。<a id="a-AG"></a>其徒即集其说。<a id="a-AH"></a>目曰坛经。<a id="a-AI"></a>然其平居众亦不下千数。<a id="a-AJ"></a>中宗闻其风。<a id="a-AK"></a>神龙中乃下诏曰。<a id="a-AL"></a>朕延安秀二师问道于宫中。<a id="a-AM"></a>皆推曰。<a id="a-AN"></a>南方有能禅师者。<a id="a-AO"></a>躬受衣法于忍大师。<a id="a-AP"></a>可当此问。<a id="a-AQ"></a>今遣内供奉薛简驰诏命师。<a id="a-AR"></a>宜念之来副朕意。<a id="a-AS"></a>尊者即上书称疾不起。<a id="a-AT"></a>薛简因问尊者曰。<a id="a-AU"></a>京国禅者每谓。<a id="a-AV"></a>欲得会道必须坐禅。<a id="a-AW"></a>非因禅定而得解脱。<a id="a-AX"></a>未之有也。<a id="a-AY"></a>此言何如。<a id="a-AZ"></a>尊者曰。<a id="a-Aa"></a>道由心悟。<a id="a-Ab"></a>岂在坐耶。<a id="a-Ac"></a>经云。<a id="a-Ad"></a>若言如来若来若去若坐若卧。<a id="a-Ae"></a>是人不解我所说义。<a id="a-Af"></a>何以故。<a id="a-Ag"></a>如来者无所从来亦无所去故。<a id="a-Ah"></a>名如来。<a id="a-Ai"></a>夫无所从来故不生。<a id="a-Aj"></a>亦无所去故不灭。<a id="a-Ak"></a>若无生灭即是如来清净之禅。<a id="a-Al"></a>诸法空寂即是如来清净之坐。<a id="a-Am"></a>究竟无得亦无所证。<a id="a-An"></a>何必坐耶。<a id="a-Ao"></a>薛简曰。<a id="a-Ap"></a>简归皇帝必有顾问。<a id="a-Aq"></a>愿大师示教法要。<a id="a-Ar"></a>庶得对扬。<a id="a-As"></a>然布诸京国。<a id="a-At"></a>使学者修之。<a id="a-Au"></a>犹以一灯而燃百千灯。<a id="a-Av"></a>庶其冥者皆明。<a id="a-Aw"></a>而明终不尽。<a id="a-Ax"></a>尊者曰。<a id="a-Ay"></a>道无明暗。<a id="a-Az"></a>明暗是代谢之义。<a id="a-B0"></a>明明无尽亦是有尽。<a id="a-B1"></a>盖相待而立名。<a id="a-B2"></a>故经云。<a id="a-B3"></a>法无有比。<a id="a-B4"></a>无相待故。<a id="a-B5"></a>薛简曰。<a id="a-B6"></a>明譬智慧。<a id="a-B7"></a>暗譬烦恼。<a id="a-B8"></a>修道之人苟不以智慧而照破烦恼。<a id="a-B9"></a>则无始生死何由而出离。<a id="a-BA"></a>尊者曰。<a id="a-BB"></a>若以智慧照烦恼者。<a id="a-BC"></a>此是二乘小儿羊鹿等机。<a id="a-BD"></a>上智大器皆不如是。<a id="a-BE"></a>薛简曰。<a id="a-BF"></a>何谓大乘见解。<a id="a-BG"></a>尊者曰。<a id="a-BH"></a>明与无明其性无二。<a id="a-BI"></a>无二之性即是实性。<a id="a-BJ"></a>实性者处凡愚而不减。<a id="a-BK"></a>在贤圣而不增。<a id="a-BL"></a>住烦恼而不乱。<a id="a-BM"></a>居禅定而不寂。<a id="a-BN"></a>不断不常不来不去。<a id="a-BO"></a>不在中间及其内外。<a id="a-BP"></a>不生不灭性相如如常住不迁。<a id="a-BQ"></a>名之曰道。<a id="a-BR"></a>薛简曰。<a id="a-BS"></a>大师所说不生不灭。<a id="a-BT"></a>与夫外道之言何尝异乎。<a id="a-BU"></a>尊者曰。<a id="a-BV"></a>外道之说不生不灭者。<a id="a-BW"></a>盖将灭止生。<a id="a-BX"></a>以生显灭。<a id="a-BY"></a>灭犹不灭。<a id="a-BZ"></a>生说无生。<a id="a-Ba"></a>我说不生不灭者。<a id="a-Bb"></a>本自无生今亦无灭。<a id="a-Bc"></a>岂可同于外道乎。<a id="a-Bd"></a>仁者欲明心要。<a id="a-Be"></a>但一切善恶都莫思量。<a id="a-Bf"></a>自然得入。<a id="a-Bg"></a>心体湛然常寂妙用恒沙。<a id="a-Bh"></a>薛简由是发悟。<a id="a-Bi"></a>再拜而去归朝。<a id="a-Bj"></a>果以其言奏。<a id="a-Bk"></a>天子嘉之。<a id="a-Bl"></a>复诏慰谢。<a id="a-Bm"></a>锡衲衣宝帛各有差。<a id="a-Bn"></a>敕改宝林为中兴寺。<a id="a-Bo"></a>明年命韶州刺史新之。<a id="a-Bp"></a>复改为法泉寺。<a id="a-Bq"></a>以其新州旧居为国恩寺。<a id="a-Br"></a>尊者每谓众曰。<a id="a-Bs"></a>诸善知识。<a id="a-Bt"></a>汝等各各净心听吾说法。<a id="a-Bu"></a>汝等诸人自心是佛。<a id="a-Bv"></a>更莫狐疑。<a id="a-Bw"></a>外无一法而能建立。<a id="a-Bx"></a>皆是自心生万种法。<a id="a-By"></a>故经云。<a id="a-Bz"></a>心生则种种法生。<a id="a-C0"></a>心灭则种种法灭。<a id="a-C1"></a>若欲成就种智。<a id="a-C2"></a>须达一相三昧一行三昧。<a id="a-C3"></a>若于一切处而不住相。<a id="a-C4"></a>于彼相中不生憎爱。<a id="a-C5"></a>不取不舍。<a id="a-C6"></a>不念利益成坏等事。<a id="a-C7"></a>安隐清净。<a id="a-C8"></a>此名一相三昧。<a id="a-C9"></a>若一切处行住坐卧。<a id="a-CA"></a>纯一直心不动道场使成净土。<a id="a-CB"></a>此名一行三昧。<a id="a-CC"></a>若人具二三昧。<a id="a-CD"></a>如地有种能含藏长养成就其实。<a id="a-CE"></a>一相一行亦复如是。<a id="a-CF"></a>我今说法犹如时雨溥润大地。<a id="a-CG"></a>汝等佛性譬诸种子。<a id="a-CH"></a>遇此沾洽悉得发生。<a id="a-CI"></a>取吾语者决得菩提。<a id="a-CJ"></a>依吾行者定证佛果。<a id="a-CK"></a>至先天元年。<a id="a-CL"></a>一日忽谓众曰。<a id="a-CM"></a>吾忝于忍大师处受其法要并之衣钵。<a id="a-CN"></a>今虽说法而不传衣钵者。<a id="a-CO"></a>盖以汝等信心成熟无有疑者。<a id="a-CP"></a>故不传之。<a id="a-CQ"></a>听吾偈曰。</p>
  <p id="aCR">心地含诸种　　普雨悉皆生</p>
  <p id="aCS">顿悟华情已　　菩提果自成</p>
  <p id="aCT">复曰。<a id="a-CU"></a>其法无二其心亦然。<a id="a-CV"></a>其道清净亦无诸相。<a id="a-CW"></a>汝等慎勿观净及空其心。<a id="a-CX"></a>此心本净无可取舍。<a id="a-CY"></a>各自努力随缘好去。<a id="a-CZ"></a>尊者说法度人。<a id="a-Ca"></a>至是已四十载。<a id="a-Cb"></a>先此尝命建浮图于新州国恩寺。<a id="a-Cc"></a>及其年之六月六日。<a id="a-Cd"></a>复促其倍工疾成。<a id="a-Ce"></a>然国恩寺盖其家之旧址也。<a id="a-Cf"></a>为塔之意乃欲报其父母之德耳。<a id="a-Cg"></a>先天二年七月一日谓门人曰。<a id="a-Ch"></a>吾将返新州。<a id="a-Ci"></a>汝辈宜理舟楫。<a id="a-Cj"></a>其时大众皆哀慕请留。<a id="a-Ck"></a>尊者曰。<a id="a-Cl"></a>诸佛出现犹示涅槃。<a id="a-Cm"></a>有来必去理之常耳。<a id="a-Cn"></a>吾此形骸归必有所。<a id="a-Co"></a>众乃问曰。<a id="a-Cp"></a>师从此去早晚却回。<a id="a-Cq"></a>曰叶落归根来时无口。<a id="a-Cr"></a>又问曰。<a id="a-Cs"></a>师之法眼付授何人。<a id="a-Ct"></a>曰有道者得无心者通。<a id="a-Cu"></a>又问曰。<a id="a-Cv"></a>师之遗教颇有难乎。<a id="a-Cw"></a>曰吾灭之后方五六年。<a id="a-Cx"></a>必有一人来取吾首。<a id="a-Cy"></a>听我偈曰。</p>
  <p id="aCz">头上养亲　　口里须餐　　遇满之难</p>
  <p id="aD0">杨柳为官</p>
  <p id="aD1">又曰。<a id="a-D2"></a>吾往七十年。<a id="a-D3"></a>有二菩萨之人自东方来。<a id="a-D4"></a>其一出家。<a id="a-D5"></a>其一在家。<a id="a-D6"></a>共隆教化。<a id="a-D7"></a>治我伽蓝。<a id="a-D8"></a>扶我宗旨。<a id="a-D9"></a>已而即往新州。<a id="a-DA"></a>寻于国恩寺沐浴讫安坐而化。<a id="a-DB"></a>异香酷烈。<a id="a-DC"></a>白虹属地。<a id="a-DD"></a>其时实先天二年癸丑八月之二日也。<a id="a-DE"></a>当是新韶二郡各务建塔。<a id="a-DF"></a>争迎其真体。<a id="a-DG"></a>久不能决。<a id="a-DH"></a>刺史乃与二郡之人焚香祝之曰。<a id="a-DI"></a>香烟所向。<a id="a-DJ"></a>即得举去。<a id="a-DK"></a>俄而香烟倏发北趣韶境。<a id="a-DL"></a>韶人乃得以十一月十三日归塔于曹侯溪之滨。<a id="a-DM"></a>今南华寺是也。<a id="a-DN"></a>其世寿七十有六。<a id="a-DO"></a>前刺史韦据碑之。<a id="a-DP"></a>始尊者入塔时。<a id="a-DQ"></a>徒属思其言将有人取吾首者。<a id="a-DR"></a>遂以铁鍱固护其项。<a id="a-DS"></a>开元十年八月三日。<a id="a-DT"></a>其夕之半。<a id="a-DU"></a>俄闻塔间有若拽铁索之声。<a id="a-DV"></a>主塔者惊起。<a id="a-DW"></a>遽见一人状类孝子(此当日见一人着缞绖而混。<a id="a-DX"></a>言类孝子者。<a id="a-DY"></a>盖顺乎祖师隐语之意耳)自塔驰出。<a id="a-DZ"></a>寻视之其铁鍱护处已有痕迹。<a id="a-Da"></a>遂以贼事闻其州邑。<a id="a-Db"></a>官严捕之。<a id="a-Dc"></a>他日於邑之石角村果得其贼。<a id="a-Dd"></a>史鞫问。<a id="a-De"></a>贼自称姓张名净满。<a id="a-Df"></a>本汝州梁县人。<a id="a-Dg"></a>适于洪州开元寺。<a id="a-Dh"></a>受新罗国僧金大悲者。<a id="a-Di"></a>雇令取祖之首。<a id="a-Dj"></a>归其国以事之。<a id="a-Dk"></a>吏欲以法坐之。<a id="a-Dl"></a>刺史以其情不恶。<a id="a-Dm"></a>乃问尊者弟子令瑫禅师。<a id="a-Dn"></a>令瑫复以佛法论。<a id="a-Do"></a>欲吏原之。<a id="a-Dp"></a>刺史善瑫之意亦从而恕之。<a id="a-Dq"></a>当其时州刺史曰柳无忝。<a id="a-Dr"></a>县令曰杨侃。<a id="a-Ds"></a>贼曰张净满验其谶语无少差谬。<a id="a-Dt"></a>上元中肃宗慕尊者之道。<a id="a-Du"></a>尝诏取其所传衣钵。<a id="a-Dv"></a>就内瞻礼。<a id="a-Dw"></a>肃宗崩代宗嗣位。<a id="a-Dx"></a>永泰元年五月之五日。<a id="a-Dy"></a>遂梦尊者请还其衣钵。<a id="a-Dz"></a>天子益敬其法。<a id="a-E0"></a>七日即诏使臣持还曹溪。<a id="a-E1"></a>宪宗锡谥曰大鉴禅师。<a id="a-E2"></a>塔曰元和灵照。<a id="a-E3"></a>初大鉴示为负薪之役。<a id="a-E4"></a>混一凡辈。<a id="a-E5"></a>自谓不识文字。<a id="a-E6"></a>及其以道稍显。<a id="a-E7"></a>虽三藏教文俗间书传。<a id="a-E8"></a>引于言论。<a id="a-E9"></a>一一若素练习。<a id="a-EA"></a>发演圣道解释经义。<a id="a-EB"></a>其无碍大辩灏若江海。<a id="a-EC"></a>人不能得其涯涘。<a id="a-ED"></a>昔唐相始兴公张九龄方为童。<a id="a-EE"></a>其家人携拜大鉴。<a id="a-EF"></a>大鉴抚其顶曰。<a id="a-EG"></a>此奇童也。<a id="a-EH"></a>必为国器。<a id="a-EI"></a>其先知远见皆若此类。<a id="a-EJ"></a>孰谓其不识世俗文字乎。<a id="a-EK"></a>识者曰。<a id="a-EL"></a>此非不识文字也。<a id="a-EM"></a>示不识耳。<a id="a-EN"></a>正以其道非世俗文字语言之所及。<a id="a-EO"></a>盖有所表也。<a id="a-EP"></a>然正法东传。<a id="a-EQ"></a>自大鉴益广。<a id="a-ER"></a>承之者皆卓荦大士散布四海。<a id="a-ES"></a>其道德利人。<a id="a-ET"></a>人至于今赖之。<a id="a-EU"></a>详此岂真樵者而初学道乎。<a id="a-EV"></a>是乃圣人降迹示出于微者也。<a id="a-EW"></a>其等觉乎妙觉耶。<a id="a-EX"></a>不可得而必知。</p>
  <p id="aEY">评曰。<a id="a-EZ"></a>圣人之法一也。<a id="a-Ea"></a>安用南北而分其宗乎。<a id="a-Eb"></a>曰然。<a id="a-Ec"></a>一国所归有岐路焉。<a id="a-Ed"></a>不分何正。<a id="a-Ee"></a>一姓所出有的庶焉。<a id="a-Ef"></a>不分孰亲。<a id="a-Eg"></a>传者(宋高僧传也)以方三力士共射一坚洛叉。<a id="a-Eh"></a>一曰。<a id="a-Ei"></a>摩健那。<a id="a-Ej"></a>虽中而不破。<a id="a-Ek"></a>二曰钵罗塞建提。<a id="a-El"></a>破而不度。<a id="a-Em"></a>三曰那罗延箭。<a id="a-En"></a>度而复穿他物。<a id="a-Eo"></a>非坚洛叉有强弱。<a id="a-Ep"></a>盖射势之不同耳。<a id="a-Eq"></a>南能可谓那罗延。<a id="a-Er"></a>躬而获赏。<a id="a-Es"></a>其喻近之矣。</p>
 </body>
</html>