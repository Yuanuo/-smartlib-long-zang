<!doctype html>
<html id="z3IBX6q1dO" data-ver="480">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗记卷第一</h1>
  <h2 id="a2">始祖释迦如来表</h2>
  <p id="a3">天地更始。<a id="a-4"></a>而阎浮洲方有王者兴曰大人。<a id="a-5"></a>大人者没。<a id="a-6"></a>后王因之继作而不已。<a id="a-7"></a>古今殆不可胜数。<a id="a-8"></a>然其圣神而有异德者。<a id="a-9"></a>谓之转轮王。<a id="a-A"></a>德不至者。<a id="a-B"></a>谓之粟散王。<a id="a-C"></a>既德有大小。<a id="a-D"></a>而其所治亦从之降杀。<a id="a-E"></a>自四天下减之至于三二。<a id="a-F"></a>至于一天下。<a id="a-G"></a>至于列国。<a id="a-H"></a>其所谓王者。<a id="a-I"></a>虽更万亿之世。<a id="a-J"></a>而释氏一姓相袭不绝。<a id="a-K"></a>益后世有王者曰大善生。<a id="a-L"></a>大善生出懿师摩。<a id="a-M"></a>懿师摩出忧罗陀。<a id="a-N"></a>忧罗陀出瞿罗。<a id="a-O"></a>瞿罗出尼浮罗。<a id="a-P"></a>尼浮罗出师子颊。<a id="a-Q"></a>师子颊出净饭(亦曰浮饭)然此七世皆王。<a id="a-R"></a>独懿师摩净饭号为圣王。<a id="a-S"></a>如来即出于净饭圣王者也。<a id="a-T"></a>生于中天竺国。<a id="a-U"></a>释迦其姓也。<a id="a-V"></a>牟尼尊称也。<a id="a-W"></a>始如来以往世会燃灯佛。<a id="a-X"></a>于莲华大城。<a id="a-Y"></a>因布发席其所履。<a id="a-Z"></a>以至敬然灯。<a id="a-a"></a>遂受之记曰。<a id="a-b"></a>汝后成佛如我。<a id="a-c"></a>其号释迦牟尼。<a id="a-d"></a>后之更劫无数圣人。<a id="a-e"></a>皆积修胜德。<a id="a-f"></a>逮迦葉佛世。<a id="a-g"></a>乃以菩萨成道。<a id="a-h"></a>上生于睹史陀天。<a id="a-i"></a>应其补处。<a id="a-j"></a>号护明大士。<a id="a-k"></a>说法天上。<a id="a-l"></a>以度天众。<a id="a-m"></a>及其应运适至。<a id="a-n"></a>乃会天人。<a id="a-o"></a>议所下生。<a id="a-p"></a>众未有所定。<a id="a-q"></a>大士乃自以迦毗罗国处阎浮提之中。<a id="a-r"></a>白净饭王者。<a id="a-s"></a>其家世世帝王。<a id="a-t"></a>圣德之至真转轮族。<a id="a-u"></a>宜因之以生。<a id="a-v"></a>于见示天衰相。<a id="a-w"></a>将欲下化。<a id="a-x"></a>然天众皆泣。<a id="a-y"></a>愿更留之。<a id="a-z"></a>大士乃为说往生成佛之意。<a id="a-10"></a>以释其攀缘。<a id="a-11"></a>大士即捐天寿。<a id="a-12"></a>示乘白象从日中降神于其母右胁。<a id="a-13"></a>净饭之后摩耶氏。<a id="a-14"></a>是夕遽白王曰。<a id="a-15"></a>令我洁身请奉八关斋法。<a id="a-16"></a>王从之。<a id="a-17"></a>寻梦。<a id="a-18"></a>大士以所乘入其右胁而止诸天慕为其属。<a id="a-19"></a>同时生于人间者无限。<a id="a-1A"></a>其始在孕。<a id="a-1B"></a>则母体大宁。<a id="a-1C"></a>自得禅乐。<a id="a-1D"></a>及其将生。<a id="a-1E"></a>摩耶乃意往园苑。<a id="a-1F"></a>如宫监者即严宝辇。<a id="a-1G"></a>王复广诏侍卫以从之。<a id="a-1H"></a>至园之无忧树下。<a id="a-1I"></a>其花方妍。<a id="a-1J"></a>后欲取之举手。<a id="a-1K"></a>而圣子乃自其右胁而诞。<a id="a-1L"></a>神龙即澍水以澡之。<a id="a-1M"></a>地发金莲以承之。<a id="a-1N"></a>圣子乃四方各蹈七步。<a id="a-1O"></a>以手上下指之曰。<a id="a-1P"></a>四维上下唯我最尊。<a id="a-1Q"></a>如内谒者以喜入奏。<a id="a-1R"></a>王闻以其无数贵属偕至视之。<a id="a-1S"></a>乃不胜大庆。<a id="a-1T"></a>是时也天神地祗皆见而祝之曰。<a id="a-1U"></a>愿大士速成正觉。<a id="a-1V"></a>王寻持之与谒天庙。<a id="a-1W"></a>天像起为之致礼。<a id="a-1X"></a>还宫大集贤者。<a id="a-1Y"></a>为其名之。<a id="a-1Z"></a>众乃上号曰萨婆悉达。<a id="a-1a"></a>及募相者。<a id="a-1b"></a>而仙人阿私陀应召。<a id="a-1c"></a>方见圣子。<a id="a-1d"></a>遽礼其足而泣曰。<a id="a-1e"></a>此三界之至尊也。<a id="a-1f"></a>年至十九当为转轮王。<a id="a-1g"></a>不尔则出家成佛。<a id="a-1h"></a>度人无量。<a id="a-1i"></a>恨吾老矣。<a id="a-1j"></a>不能见之。<a id="a-1k"></a>王以仙人之言忧之。<a id="a-1l"></a>益谨宝守。<a id="a-1m"></a>稍长当命师傅教以世书。<a id="a-1n"></a>圣子乃以其法问之。<a id="a-1o"></a>而师皆不能对至。<a id="a-1p"></a>于世所有艺天文地理射御百工之事。<a id="a-1q"></a>皆不待教而能之。<a id="a-1r"></a>未几立为太子。<a id="a-1s"></a>而付之国宝。<a id="a-1t"></a>然圣人已大洁清。<a id="a-1u"></a>虽示同世娶。<a id="a-1v"></a>而非有凡意。<a id="a-1w"></a>以夙业缘乃指其妃之腹云。<a id="a-1x"></a>却后六年汝当生男。<a id="a-1y"></a>一旦命驾欲游。<a id="a-1z"></a>虽更出四门。<a id="a-20"></a>而皆有所遇。<a id="a-21"></a>终以其老病死与沙门者感之。<a id="a-22"></a>而出家之意愈笃。<a id="a-23"></a>既还乃以其志建白父王。<a id="a-24"></a>王以国无圣嗣。<a id="a-25"></a>乃执太子手泣之。<a id="a-26"></a>欲阻其心。<a id="a-27"></a>会净居天人自天而至。<a id="a-28"></a>礼太子足曰。<a id="a-29"></a>大士夙务胜德。<a id="a-2A"></a>出家今其时矣。<a id="a-2B"></a>请宜往之。<a id="a-2C"></a>太子曰。<a id="a-2D"></a>如汝之言。<a id="a-2E"></a>然宿卫甚严。<a id="a-2F"></a>欲何以往。<a id="a-2G"></a>天人乃以神通厌其守者。<a id="a-2H"></a>皆昏睡不能觉。<a id="a-2I"></a>太子遂密命御者车匿。<a id="a-2J"></a>车匿控神骥犍陟来前。<a id="a-2K"></a>然而马悲御泣。<a id="a-2L"></a>太子慰之。<a id="a-2M"></a>明相遽发。<a id="a-2N"></a>光烛大千。<a id="a-2O"></a>太子曰。<a id="a-2P"></a>过去诸佛出家亦然。<a id="a-2Q"></a>于是诸天为捧马之足。<a id="a-2R"></a>并接车匿。<a id="a-2S"></a>自其城之北门。<a id="a-2T"></a>超然陵虚而去。<a id="a-2U"></a>太子复曰。<a id="a-2V"></a>不断八苦不转法轮。<a id="a-2W"></a>不成无上菩提终不还也。<a id="a-2X"></a>天之众称善。<a id="a-2Y"></a>为其志之。<a id="a-2Z"></a>及至其山号旃特者。<a id="a-2a"></a>初小息林间。<a id="a-2b"></a>遂释衣冠。<a id="a-2c"></a>自以所佩宝剑绝其须发。<a id="a-2d"></a>誓曰。<a id="a-2e"></a>愿共一切断此烦恼。<a id="a-2f"></a>即以发授之天帝。<a id="a-2g"></a>当是净居。<a id="a-2h"></a>天化人以粗布(别本或云鹿布)僧伽黎。<a id="a-2i"></a>请易太子宝衣。<a id="a-2j"></a>因得法服。<a id="a-2k"></a>服之益进。<a id="a-2l"></a>其山之嘉处曰弥楼宝山。<a id="a-2m"></a>居其阿蓝伽蓝其旧隐仙人。<a id="a-2n"></a>见太子皆致敬让。<a id="a-2o"></a>坐与其论法。<a id="a-2p"></a>及遣还车匿。<a id="a-2q"></a>父王思甚。<a id="a-2r"></a>必欲归之。<a id="a-2s"></a>虽谏者不听。<a id="a-2t"></a>卒诏迎之。<a id="a-2u"></a>其臣属来请者万计。<a id="a-2v"></a>虽谕劝恳至。<a id="a-2w"></a>而确然益不回其意。<a id="a-2x"></a>乃留憍陈如等五人。<a id="a-2y"></a>以充侍卫。<a id="a-2z"></a>于此圣人乃习不用处定三年。<a id="a-30"></a>既而以其法非至舍之。<a id="a-31"></a>复进郁头蓝处。<a id="a-32"></a>习非非想定三年(即调伏阿罗逻迦兰二仙人处也)复以其法不至。<a id="a-33"></a>进象头山杂外道辈。<a id="a-34"></a>为之苦行。<a id="a-35"></a>日食麻麦。<a id="a-36"></a>居六载而外道亦化。<a id="a-37"></a>圣人乃自思之曰。<a id="a-38"></a>今此苦行非正解脱。<a id="a-39"></a>吾当受食而后成佛。<a id="a-3A"></a>即沐浴于泥连河。<a id="a-3B"></a>天为之偃树。<a id="a-3C"></a>圣人援之而出。<a id="a-3D"></a>受牧牛氏女所献乳糜。<a id="a-3E"></a>寻诣毕钵树下。<a id="a-3F"></a>天帝化人。<a id="a-3G"></a>撷瑞草以席其坐。<a id="a-3H"></a>景云祥风杂然交至。<a id="a-3I"></a>天魔骇之。<a id="a-3J"></a>帅其众乃来作难。<a id="a-3K"></a>圣人以指按地。<a id="a-3L"></a>而地大震。<a id="a-3M"></a>魔皆颠仆。<a id="a-3N"></a>于是降之寻以二月七日之夕。<a id="a-3O"></a>入正三昧。<a id="a-3P"></a>八日明星出时。<a id="a-3Q"></a>示廓然大悟。<a id="a-3R"></a>乃成等正觉。<a id="a-3S"></a>是时大地震摇。<a id="a-3T"></a>天地瑞事毕出而应之。<a id="a-3U"></a>天者魔者人者神者。<a id="a-3V"></a>交集以致敬。<a id="a-3W"></a>及升金刚座。<a id="a-3X"></a>天帝师之。<a id="a-3Y"></a>请转法轮。<a id="a-3Z"></a>先是憍陈如五人。<a id="a-3a"></a>侍从于山中。<a id="a-3b"></a>至此首与度之。<a id="a-3c"></a>故入鹿野苑谈四谛法。<a id="a-3d"></a>然因是而得道果者亦亿计。<a id="a-3e"></a>既而语诸比丘曰。<a id="a-3f"></a>汝等皆可为世福田。<a id="a-3g"></a>宜其各往化物。<a id="a-3h"></a>如来遂独之摩竭提国。<a id="a-3i"></a>其国先有奇人。<a id="a-3j"></a>号优楼迦葉。<a id="a-3k"></a>弟兄三人。<a id="a-3l"></a>皆得仙术。<a id="a-3m"></a>颇以其道自高。<a id="a-3n"></a>有徒数千。<a id="a-3o"></a>及如来至。<a id="a-3p"></a>乃靡然从化。<a id="a-3q"></a>与其徒皆得证道。<a id="a-3r"></a>初瓶沙王有竹林园。<a id="a-3s"></a>号为美景。<a id="a-3t"></a>王尝心自计曰如来若先诣我。<a id="a-3u"></a>我则舍此。<a id="a-3v"></a>如来即知其意。<a id="a-3w"></a>遂往止其园。<a id="a-3x"></a>王喜闻遽大列导从。<a id="a-3y"></a>不啻千万来趋。<a id="a-3z"></a>如来既见。<a id="a-40"></a>而众或疑之。<a id="a-41"></a>如来即命迦葉。<a id="a-42"></a>为之说法。<a id="a-43"></a>以解其惑。<a id="a-44"></a>王众与无量天人遂得法眼。<a id="a-45"></a>乃施其园为之精舍。<a id="a-46"></a>请如来馆之。<a id="a-47"></a>居未几。<a id="a-48"></a>会有比丘分卫于王舍城。<a id="a-49"></a>而舍利弗目犍连闻法于其人。<a id="a-4A"></a>因得开悟。<a id="a-4B"></a>遂与之返如来曰。<a id="a-4C"></a>彼二来者当为我上足弟子于是。<a id="a-4D"></a>度之。<a id="a-4E"></a>初大迦葉自去须发入山习禅。<a id="a-4F"></a>一旦空中有神告曰。<a id="a-4G"></a>今佛出世。<a id="a-4H"></a>汝盖师之。<a id="a-4I"></a>以是亦趣竹林精舍既至如来起迎顾谓众曰。<a id="a-4J"></a>吾灭后而法被来出六万岁者。<a id="a-4K"></a>此人之力也。<a id="a-4L"></a>是时如来成道已六载矣。<a id="a-4M"></a>而与其父王未始相见。<a id="a-4N"></a>王甚怀之。<a id="a-4O"></a>侍臣优陀夷。<a id="a-4P"></a>请往道王久别之意。<a id="a-4Q"></a>因请归国。<a id="a-4R"></a>陀夷既来。<a id="a-4S"></a>如来慰之。<a id="a-4T"></a>寻亦得道成第四果。<a id="a-4U"></a>即遣还国告父王曰。<a id="a-4V"></a>佛后七日乃来归也。<a id="a-4W"></a>至期王出其国四十里。<a id="a-4X"></a>大罗仪仗以迎如来。<a id="a-4Y"></a>庆动天地。<a id="a-4Z"></a>王相见大喜。<a id="a-4a"></a>因诏其族五百贵子从之出家。<a id="a-4b"></a>及其还宫也罗睺罗礼之。<a id="a-4c"></a>持圣人之衣而告之曰。<a id="a-4d"></a>此正如来也。<a id="a-4e"></a>用是为母释其群疑。<a id="a-4f"></a>然而福被无极。<a id="a-4g"></a>生灵赖之。<a id="a-4h"></a>家国遂大。<a id="a-4i"></a>向其教化。<a id="a-4j"></a>自是应机说法。<a id="a-4k"></a>天上也人间也。<a id="a-4l"></a>龙宫也他方也。<a id="a-4m"></a>所至皆作大饶益。<a id="a-4n"></a>然其圣神之所为。<a id="a-4o"></a>不可得而备纪。<a id="a-4p"></a>其后以化期将近。<a id="a-4q"></a>乃命摩诃迦葉曰。<a id="a-4r"></a>吾以清净法眼涅槃妙心实相无相微妙正法。<a id="a-4s"></a>今付于汝。<a id="a-4t"></a>汝当护持。<a id="a-4u"></a>并敕阿难副贰传化无令断绝。<a id="a-4v"></a>而说偈曰。</p>
  <p id="a4w">法本法无法　　无法法亦法</p>
  <p id="a4x">今付无法时　　法法何曾法</p>
  <p id="a4y">偈已复谓大迦葉曰。<a id="a-4z"></a>吾将金缕僧迦梨衣。<a id="a-50"></a>亦付于汝。<a id="a-51"></a>汝其转授补处慈氏佛(亦云弥勒佛)俟其出世。<a id="a-52"></a>宜谨守之。<a id="a-53"></a>大迦葉闻命。<a id="a-54"></a>礼足称善。<a id="a-55"></a>敬奉佛敕。<a id="a-56"></a>一旦果往拘尸那城娑罗双树之间。<a id="a-57"></a>告其大众。<a id="a-58"></a>欲般涅槃。<a id="a-59"></a>会长者纯陀恳献供养。<a id="a-5A"></a>如来因之复大说法。<a id="a-5B"></a>而后度须跋陀罗已。<a id="a-5C"></a>而历诸三昧起其座。<a id="a-5D"></a>褰僧伽梨示紫金光体。<a id="a-5E"></a>嘱累大众。<a id="a-5F"></a>遂右胁而卧。<a id="a-5G"></a>泊然大寂。<a id="a-5H"></a>其时四部弟子亿万。<a id="a-5I"></a>人天哀号追慕动大千界。<a id="a-5J"></a>天花大雨。<a id="a-5K"></a>而其地皆震。<a id="a-5L"></a>及内之金棺。<a id="a-5M"></a>待大迦葉。<a id="a-5N"></a>而世火不能然。<a id="a-5O"></a>迦葉适至。<a id="a-5P"></a>其足自棺双出。<a id="a-5Q"></a>慰其哀慕。<a id="a-5R"></a>既而金棺自举周尸那城。<a id="a-5S"></a>却下以三昧火燔然自焚烬已。<a id="a-5T"></a>而舍利光烛天地。<a id="a-5U"></a>其会天者人者。<a id="a-5V"></a>神者龙者。<a id="a-5W"></a>皆分去塔之。<a id="a-5X"></a>稽夫。<a id="a-5Y"></a>如来之生也当此周昭王之九年甲寅之四月八日。<a id="a-5Z"></a>其出家也当昭王之二十七年壬申之二月八日。<a id="a-5a"></a>其成道也当昭王三十三年之戊寅。<a id="a-5b"></a>其灭度也当穆王三十六年壬申之二月十五日。<a id="a-5c"></a>化已凡一千一十七年。<a id="a-5d"></a>以汉孝明之永平十年丁卯之岁。<a id="a-5e"></a>而教被华夏。<a id="a-5f"></a>呜呼如来示同世寿。<a id="a-5g"></a>凡七十九岁。<a id="a-5h"></a>以正法持世。<a id="a-5i"></a>方四十九年(旧谱云。<a id="a-5j"></a>世尊十九出家。<a id="a-5k"></a>六年雪山修行。<a id="a-5l"></a>三十成道。<a id="a-5m"></a>住世说法四十九年。<a id="a-5n"></a>七十九岁灭度。<a id="a-5o"></a>今以岁数推较。<a id="a-5p"></a>若秖六年修行。<a id="a-5q"></a>其成道则二十五岁。<a id="a-5r"></a>若云三十。<a id="a-5s"></a>则须并六年在二仙处学法。<a id="a-5t"></a>方可合其元数)化度有情其不可胜数。<a id="a-5u"></a>所说之法。<a id="a-5v"></a>经者律者论者。<a id="a-5w"></a>浩若百千大海。<a id="a-5x"></a>探者随力而浅深皆得。<a id="a-5y"></a>然其推于悠远。<a id="a-5z"></a>则极乎天地之终始。<a id="a-60"></a>指其昵近。<a id="a-61"></a>则尽乎发肤之成坏。<a id="a-62"></a>幽则穷乎鬼神。<a id="a-63"></a>妙则通乎变化。<a id="a-64"></a>大必周于天人。<a id="a-65"></a>小不遗于昆虫。<a id="a-66"></a>其天下祸福之端。<a id="a-67"></a>性命之本。<a id="a-68"></a>尽于是矣。<a id="a-69"></a>其为道大至也。<a id="a-6A"></a>其为教广被也。<a id="a-6B"></a>自视鄙凡不足知之不敢赞之。<a id="a-6C"></a>念有生人已来未有尊于圣人者也。<a id="a-6D"></a>有圣人已来未有至于如来者也。<a id="a-6E"></a>昔列御寇谓。<a id="a-6F"></a>孔子尝语商太宰曰。<a id="a-6G"></a>西方之人有圣者焉。<a id="a-6H"></a>不治而不乱。<a id="a-6I"></a>不言而自信。<a id="a-6J"></a>不化而自行。<a id="a-6K"></a>荡荡乎民无能名焉。<a id="a-6L"></a>丘疑其为圣。<a id="a-6M"></a>弗知真为圣欤真不圣欤。<a id="a-6N"></a>太宰默然心计曰。<a id="a-6O"></a>孔丘欺我哉。<a id="a-6P"></a>以是验之。<a id="a-6Q"></a>而列氏之言。<a id="a-6R"></a>不为诞也。<a id="a-6S"></a>若如来之生与灭。<a id="a-6T"></a>及其出家成道。<a id="a-6U"></a>或当周昭王穆王之年。<a id="a-6V"></a>然周自武王至厉王。<a id="a-6W"></a>皆无年数。<a id="a-6X"></a>及宣王方有之。<a id="a-6Y"></a>旧谱乃曰。<a id="a-6Z"></a>昭王九年二十七年。<a id="a-6a"></a>三十三年。<a id="a-6b"></a>穆王之三十六年。<a id="a-6c"></a>或者颇不以为然。<a id="a-6d"></a>吾尝辨之。<a id="a-6e"></a>故考太史公三代世表。<a id="a-6f"></a>视其叙曰。<a id="a-6g"></a>余读谍记黄帝以来皆有年数。<a id="a-6h"></a>稽其历谱谍终始。<a id="a-6i"></a>五德之传古文咸不同。<a id="a-6j"></a>乖异夫子之弗论次其年月岂虚哉。<a id="a-6k"></a>以此验。<a id="a-6l"></a>三代已前非实无年数。<a id="a-6m"></a>盖太史公用孔子为尚书之志故不书其年。<a id="a-6n"></a>乃作世表。<a id="a-6o"></a>疑则传疑。<a id="a-6p"></a>及后世学者之贤。<a id="a-6q"></a>若皇甫谧辈。<a id="a-6r"></a>复推而正之。<a id="a-6s"></a>故为释氏之旧谱者。<a id="a-6t"></a>因之以书。<a id="a-6u"></a>此可详也孰谓不然。</p>
  <p id="a6v">评曰。<a id="a-6w"></a>付法于大迦葉者。<a id="a-6x"></a>其于何时。<a id="a-6y"></a>必何以而明之耶曰。<a id="a-6z"></a>昔涅槃会之初。<a id="a-70"></a>如来告诸比丘曰。<a id="a-71"></a>汝等不应作如是语。<a id="a-72"></a>我今所有无上正法。<a id="a-73"></a>悉已付嘱摩诃迦葉。<a id="a-74"></a>是迦葉者。<a id="a-75"></a>当为汝等作大依止。<a id="a-76"></a>此其明矣(见涅槃第二卷)然正宗者。<a id="a-77"></a>盖圣人之密相传受。<a id="a-78"></a>不可得必知其处与其时也。<a id="a-79"></a>以经酌之。<a id="a-7A"></a>则法华先。<a id="a-7B"></a>而涅槃后也。<a id="a-7C"></a>方说法华而大迦葉预焉。<a id="a-7D"></a>及涅槃而不在其会。<a id="a-7E"></a>吾谓。<a id="a-7F"></a>付法之时其在二经之间耳。<a id="a-7G"></a>或谓。<a id="a-7H"></a>如来于灵山会中拈花示之。<a id="a-7I"></a>而迦葉微笑。<a id="a-7J"></a>即是而付法。<a id="a-7K"></a>又曰。<a id="a-7L"></a>如来以法付大迦葉。<a id="a-7M"></a>于多子塔前。<a id="a-7N"></a>而世皆以是为传受之实。<a id="a-7O"></a>然此未始见其所出。<a id="a-7P"></a>吾虽稍取。<a id="a-7Q"></a>亦不敢果以为审也。<a id="a-7R"></a>曰他书之端。<a id="a-7S"></a>必列七佛。<a id="a-7T"></a>而此无之。<a id="a-7U"></a>岂七佛之偈非其旧译乎。<a id="a-7V"></a>曰不然。<a id="a-7W"></a>夫正宗者。<a id="a-7X"></a>必以亲相师承。<a id="a-7Y"></a>为其效也。<a id="a-7Z"></a>故此断自释迦如来已降。<a id="a-7a"></a>吾所以不复列之耳。<a id="a-7b"></a>吾考。<a id="a-7c"></a>其宝林传灯诸家之传记。<a id="a-7d"></a>皆祖述乎前魏支强梁楼与东魏之那连耶舍。<a id="a-7e"></a>此二梵僧之所译也。<a id="a-7f"></a>或其首列乎七佛之偈者。<a id="a-7g"></a>盖亦出于支强耶舍之二译耳。<a id="a-7h"></a>岂谓非其旧本耶。<a id="a-7i"></a>然宝林传其端不列七佛。<a id="a-7j"></a>犹吾书之意也。</p>
 </body>
</html>