<!doctype html>
<html id="z3IBX6v1dQ" data-ver="1304">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗记卷第三</h1>
  <p id="a2">天竺第十二祖马鸣大士传 天竺第十三祖迦毗摩罗大士传 天竺第十四祖龙树大士传 天竺第十五祖迦那提婆大士传 天竺第十六祖罗睺罗多大士传 天竺第十七祖僧伽难提大士传 天竺第十八祖伽耶舍多大士传 天竺第十九祖鸠摩罗多大士传 天竺第二十祖阇夜多大士传</p>
  <p data-pb></p>
  <h2 id="a3">天竺第十二祖马鸣大士传</h2>
  <p id="a4">马鸣大士者。<a id="a-5"></a>波罗柰国人也。<a id="a-6"></a>未详其姓氏。<a id="a-7"></a>亦名功胜。<a id="a-8"></a>盖以其夙有功德殊胜而命之。<a id="a-9"></a>然初诣富那夜奢尊者。<a id="a-A"></a>以问答有所合。<a id="a-B"></a>乃慕其道。<a id="a-C"></a>遂从之出家受戒。<a id="a-D"></a>夜奢因谓之曰。<a id="a-E"></a>汝夙世以有所爱被降梵天生于毗舍离国。<a id="a-F"></a>然其国有上中下三类人。<a id="a-G"></a>其上之者身有光明。<a id="a-H"></a>其衣食自然。<a id="a-I"></a>从念而得。<a id="a-J"></a>中之者身无光明。<a id="a-K"></a>衣食求之乃得。<a id="a-L"></a>下之者裸形如马。<a id="a-M"></a>汝悯此类。<a id="a-N"></a>尝以神力分身为蚕。<a id="a-O"></a>其人得以为服。<a id="a-P"></a>由是功德汝得复生今之中国。<a id="a-Q"></a>方汝舍彼国时。<a id="a-R"></a>其马人众感恋汝德。<a id="a-S"></a>皆共悲鸣。<a id="a-T"></a>汝亦以偈慰之曰。</p>
  <p id="aU">我昔生梵天　　为有小爱故</p>
  <p id="aV">而堕毗离国　　与汝同忧苦</p>
  <p id="aW">我见汝无衣　　心生保善护</p>
  <p id="aX">示化于窠围　　当得诸济度</p>
  <p id="aY">偈已汝即此生。<a id="a-Z"></a>以故得今马鸣之号也。<a id="a-a"></a>然汝当转法轮为第十二世祖。<a id="a-b"></a>师寻以大法眼付之。<a id="a-c"></a>已而大士以其法游化至花氏国。<a id="a-d"></a>方大兴佛事。<a id="a-e"></a>虽三乘学人皆能度之。<a id="a-f"></a>一旦遽有一老叟。<a id="a-g"></a>阳为疾者。<a id="a-h"></a>至其会前。<a id="a-i"></a>坐而仆地。<a id="a-j"></a>大士因曰。<a id="a-k"></a>此非常也。<a id="a-l"></a>将有异相。<a id="a-m"></a>其人遂即不见。<a id="a-n"></a>俄而从地涌出为一女子。<a id="a-o"></a>其状端美赩如金色。<a id="a-p"></a>举手指大士。<a id="a-q"></a>而说偈曰。</p>
  <p id="ar">稽首长老尊　　当受如来记</p>
  <p id="as">今于此地上　　而度生死众</p>
  <p id="at">复瞥然不见。<a id="a-u"></a>大士曰。<a id="a-v"></a>此魔来欲与吾较。<a id="a-w"></a>有顷果风雨暴至。<a id="a-x"></a>天地忽冥。<a id="a-y"></a>复曰。<a id="a-z"></a>魔之信至矣。<a id="a-10"></a>吾当除之。<a id="a-11"></a>即以手挥空。<a id="a-12"></a>遂现一千尺金龙。<a id="a-13"></a>其威神夺张。<a id="a-14"></a>虽山丘为之震荡。<a id="a-15"></a>而魔事遂息。<a id="a-16"></a>后七日复有一小虫。<a id="a-17"></a>状类蟭螟。<a id="a-18"></a>潜其座下。<a id="a-19"></a>大士执之以示众曰。<a id="a-1A"></a>此魔之所变。<a id="a-1B"></a>盗听吾法。<a id="a-1C"></a>寻纵之令其自为。<a id="a-1D"></a>终惧而不能动。<a id="a-1E"></a>寻慰之曰。<a id="a-1F"></a>吾非害汝。<a id="a-1G"></a>汝但复其本形。<a id="a-1H"></a>魔乃现其正体。<a id="a-1I"></a>作礼而忏悔。<a id="a-1J"></a>大士因问曰。<a id="a-1K"></a>汝之名谁。<a id="a-1L"></a>其眷属几何。<a id="a-1M"></a>魔曰。<a id="a-1N"></a>我名迦毗摩罗。<a id="a-1O"></a>其属三千。<a id="a-1P"></a>曰汝尽神力能变几何。<a id="a-1Q"></a>魔曰。<a id="a-1R"></a>我化大海不为难事。<a id="a-1S"></a>曰汝化性海得耶。<a id="a-1T"></a>魔茫然乃曰。<a id="a-1U"></a>此言非我所知。<a id="a-1V"></a>大士即为说法曰。<a id="a-1W"></a>此性海者。<a id="a-1X"></a>山河大地皆依建立。<a id="a-1Y"></a>三昧六通由兹发现。<a id="a-1Z"></a>魔闻法大起信心。<a id="a-1a"></a>遂与其三千徒属皆求出家。<a id="a-1b"></a>大士即为剃度。<a id="a-1c"></a>乃召五百应真与之受戒。<a id="a-1d"></a>谓之曰。<a id="a-1e"></a>汝趣菩提。<a id="a-1f"></a>当即成圣道。<a id="a-1g"></a>摩罗果得戒体发光明。<a id="a-1h"></a>而异香普薰。<a id="a-1i"></a>大士因之乃大造论议。<a id="a-1j"></a>寻而命之曰。<a id="a-1k"></a>如来大法眼藏今以付汝。<a id="a-1l"></a>传之勿令断绝。<a id="a-1m"></a>汝听吾偈曰。</p>
  <p id="a1n">隐显即本法　　明暗元不二</p>
  <p id="a1o">今付悟了法　　非取亦非弃</p>
  <p id="a1p">付法已。<a id="a-1q"></a>即入龙奋迅三昧。<a id="a-1r"></a>挺身空中。<a id="a-1s"></a>如日轮相。<a id="a-1t"></a>寻趣大寂。<a id="a-1u"></a>是时也当此周显圣王之世也。<a id="a-1v"></a>四众遂以其真体。<a id="a-1w"></a>閟之于龙龛。</p>
  <p data-pb></p>
  <h2 id="a1x">天竺第十三祖迦毗摩罗大士传</h2>
  <p id="a1y">迦毗摩罗者。<a id="a-1z"></a>花氏国人也。<a id="a-20"></a>未详其姓。<a id="a-21"></a>初为外道。<a id="a-22"></a>有大幻术。<a id="a-23"></a>因诣马鸣大士。<a id="a-24"></a>较法不胜。<a id="a-25"></a>遂与其徒皆求出家。<a id="a-26"></a>既证圣道。<a id="a-27"></a>马鸣即以大法眼付之。<a id="a-28"></a>已而游化至西天竺。<a id="a-29"></a>会其国太子有曰云自在者。<a id="a-2A"></a>德于大士。<a id="a-2B"></a>乃欲请往其宫中供养。<a id="a-2C"></a>大士辞之曰。<a id="a-2D"></a>佛制。<a id="a-2E"></a>沙门不得亲于王臣势家。<a id="a-2F"></a>此不敢从命。<a id="a-2G"></a>太子曰。<a id="a-2H"></a>然则吾国其城之北有一大山。<a id="a-2I"></a>山有石窟。<a id="a-2J"></a>清静绝俗。<a id="a-2K"></a>亦可禅栖。<a id="a-2L"></a>虽龙蛇异物所护。<a id="a-2M"></a>而尊者至德。<a id="a-2N"></a>其必顺化。<a id="a-2O"></a>大士曰诺。<a id="a-2P"></a>从之而往。<a id="a-2Q"></a>方至其山。<a id="a-2R"></a>果有大蟒。<a id="a-2S"></a>长可一里。<a id="a-2T"></a>嗔目相视。<a id="a-2U"></a>大士即直进不顾。<a id="a-2V"></a>至山之南方坐于坦处。<a id="a-2W"></a>蟒复盘绕其身。<a id="a-2X"></a>亦不之顾。<a id="a-2Y"></a>蟒须臾遂去。<a id="a-2Z"></a>大士视其所随之众。<a id="a-2a"></a>已皆逃散无一在者。<a id="a-2b"></a>寻独进将至其石窟。<a id="a-2c"></a>俄然有一老人。<a id="a-2d"></a>素服而出。<a id="a-2e"></a>合掌致敬。<a id="a-2f"></a>大士问曰。<a id="a-2g"></a>汝何所居。<a id="a-2h"></a>曰我昔尝为比丘。<a id="a-2i"></a>甚好寂静。<a id="a-2j"></a>烦于初学所问。<a id="a-2k"></a>因起嗔心。<a id="a-2l"></a>以故命终堕为蟒身。<a id="a-2m"></a>止于此窟。<a id="a-2n"></a>今已千载。<a id="a-2o"></a>适值尊者圣德。<a id="a-2p"></a>故来敬之。<a id="a-2q"></a>大士因问曰。<a id="a-2r"></a>是山复有何人所居。<a id="a-2s"></a>其务道乎汝示我知之。<a id="a-2t"></a>老人曰。<a id="a-2u"></a>此北去十里有巨树焉。<a id="a-2v"></a>能荫五百大龙。<a id="a-2w"></a>其树之王号龙树者。<a id="a-2x"></a>常为龙众说法。<a id="a-2y"></a>而我亦预听。<a id="a-2z"></a>大士又集其徒相将而前。<a id="a-30"></a>及至巨树。<a id="a-31"></a>龙树果出迎之。<a id="a-32"></a>忻然致礼而问之曰。<a id="a-33"></a>深山孤寂龙蛇所居。<a id="a-34"></a>大德至尊何屈至此。<a id="a-35"></a>大士曰。<a id="a-36"></a>吾非至尊来访贤者。<a id="a-37"></a>龙树即默而计之曰。<a id="a-38"></a>此尊者其得决定性明道眼耶。<a id="a-39"></a>是大圣人继真宗乎。<a id="a-3A"></a>大士曰。<a id="a-3B"></a>汝虽心念。<a id="a-3C"></a>吾已意知。<a id="a-3D"></a>但能出家。<a id="a-3E"></a>何虑我之非圣。<a id="a-3F"></a>龙树于是悔谢。<a id="a-3G"></a>大士即与度之。<a id="a-3H"></a>未几乃命之曰。<a id="a-3I"></a>今以如来大法眼藏付嘱汝传之。<a id="a-3J"></a>汝听吾偈曰。</p>
  <p id="a3K">非隐非显法　　说是真实际</p>
  <p id="a3L">悟此隐显法　　非愚亦非智</p>
  <p id="a3M">大士付法已。<a id="a-3N"></a>遽超身太虚。<a id="a-3O"></a>逞其神变。<a id="a-3P"></a>乃趣寂灭。<a id="a-3Q"></a>以化火自焚。<a id="a-3R"></a>是时当此周赧王之世也。<a id="a-3S"></a>龙树遂敛其五色舍利。<a id="a-3T"></a>建宝塔以閟之。</p>
  <p id="a3U">评曰。<a id="a-3V"></a>宝林传灯二书。<a id="a-3W"></a>皆书天竺诸祖入灭之时。<a id="a-3X"></a>以合华夏周秦之岁甲。<a id="a-3Y"></a>然周自宣王已前未始有年。<a id="a-3Z"></a>又支竺相远数万余里。<a id="a-3a"></a>其人化灭或有更千余岁者。<a id="a-3b"></a>其事渺茫隔越。<a id="a-3c"></a>吾恐以重译比校未易得其实。<a id="a-3d"></a>辄略其年数甲子。<a id="a-3e"></a>且从而存其帝代耳。<a id="a-3f"></a>唯释迦文佛菩提达磨至乎中国六世之祖其入灭年甲。<a id="a-3g"></a>稍可以推校乃备书也。</p>
  <p data-pb></p>
  <h2 id="a3h">天竺第十四祖龙树大士传</h2>
  <p id="a3i">龙树大士者。<a id="a-3j"></a>西天竺国人也。<a id="a-3k"></a>未详其本姓。<a id="a-3l"></a>或曰。<a id="a-3m"></a>出于梵志之族。<a id="a-3n"></a>其性大聪晤。<a id="a-3o"></a>才慧卓荦。<a id="a-3p"></a>殆非凡器。<a id="a-3q"></a>少时已能诵四韦陀典。<a id="a-3r"></a>稍长善天文地理。<a id="a-3s"></a>悉通百家艺术。<a id="a-3t"></a>所知若神明。<a id="a-3u"></a>始其国有山号龙胜者。<a id="a-3v"></a>素为龙之所栖。<a id="a-3w"></a>而山有巨树。<a id="a-3x"></a>能荫众龙。<a id="a-3y"></a>及大士有所感悟。<a id="a-3z"></a>意欲出家。<a id="a-40"></a>遂入山修行。<a id="a-41"></a>乃依其树。<a id="a-42"></a>然而三藏奥义亦自洞晓已。<a id="a-43"></a>能为其龙众说法。<a id="a-44"></a>以故得号龙树。<a id="a-45"></a>及摩罗尊者来其山。<a id="a-46"></a>相遇甚善。<a id="a-47"></a>大士乃与龙众礼之为师。<a id="a-48"></a>方剃度时。<a id="a-49"></a>其国之君与帝释梵王。<a id="a-4A"></a>皆赴其胜会。<a id="a-4B"></a>受戒于大罗汉。<a id="a-4C"></a>即成圣道得六神通。<a id="a-4D"></a>摩罗寻以大法眼付之。<a id="a-4E"></a>已而游化至南天竺国。<a id="a-4F"></a>先是其国之人好修福业。<a id="a-4G"></a>洎大士至说正法要。<a id="a-4H"></a>乃递相谓曰。<a id="a-4I"></a>唯此兴福最为胜事。<a id="a-4J"></a>佛性之说何可见耶。<a id="a-4K"></a>大士因语之曰。<a id="a-4L"></a>汝众欲见佛性。<a id="a-4M"></a>必除我慢。<a id="a-4N"></a>乃可至之。<a id="a-4O"></a>其人曰。<a id="a-4P"></a>佛性大小。<a id="a-4Q"></a>曰非小非大。<a id="a-4R"></a>非广非狭。<a id="a-4S"></a>无福无报。<a id="a-4T"></a>不死不生。<a id="a-4U"></a>其人众以大士所说臻理。<a id="a-4V"></a>皆喜好愿学其法。<a id="a-4W"></a>大士即于座上化其身。<a id="a-4X"></a>如一月轮。<a id="a-4Y"></a>时众虽闻说法。<a id="a-4Z"></a>而无睹其形。<a id="a-4a"></a>适有长者之子曰迦那提婆。<a id="a-4b"></a>在彼人之中视之。<a id="a-4c"></a>独能契悟。<a id="a-4d"></a>遽谓其众曰。<a id="a-4e"></a>识此相乎。<a id="a-4f"></a>众曰。<a id="a-4g"></a>非我等能辨。<a id="a-4h"></a>提婆曰。<a id="a-4i"></a>此盖大士示现以表佛性。<a id="a-4j"></a>欲我等详之耳。<a id="a-4k"></a>夫无相三昧形如满月。<a id="a-4l"></a>佛性之义廓然虚明。<a id="a-4m"></a>语方已。<a id="a-4n"></a>而轮相忽隐。<a id="a-4o"></a>大士复俨然处其本座。<a id="a-4p"></a>而说偈曰。</p>
  <p id="a4q">身现圆月相　　以表诸佛体</p>
  <p id="a4r">说法无其形　　用辨非声色</p>
  <p id="a4s">于是其人皆大感悟。<a id="a-4t"></a>即求为师。<a id="a-4u"></a>而大士悉与度之。<a id="a-4v"></a>会众圣与其受戒。<a id="a-4w"></a>而提婆为之上首。<a id="a-4x"></a>会有五千外道。<a id="a-4y"></a>先于其国兴大幻术。<a id="a-4z"></a>王与国人皆靡然从之。<a id="a-50"></a>而佛道将塞。<a id="a-51"></a>当此大士感慨。<a id="a-52"></a>遂易其威仪。<a id="a-53"></a>白衣持幡。<a id="a-54"></a>伺王每出。<a id="a-55"></a>则趋其前行。<a id="a-56"></a>或隐或显。<a id="a-57"></a>如此凡七载。<a id="a-58"></a>一旦王大异之。<a id="a-59"></a>以善辞命而致之问曰。<a id="a-5A"></a>汝果何人。<a id="a-5B"></a>而常吾前行。<a id="a-5C"></a>追之不得。<a id="a-5D"></a>纵之不去。<a id="a-5E"></a>大士曰。<a id="a-5F"></a>我是智人。<a id="a-5G"></a>知一切事。<a id="a-5H"></a>王复惊其语。<a id="a-5I"></a>即欲验之曰。<a id="a-5J"></a>诸天今何所为。<a id="a-5K"></a>曰天今方与阿修罗战。<a id="a-5L"></a>王曰。<a id="a-5M"></a>天事岂易明耶。<a id="a-5N"></a>曰且待将有应效。<a id="a-5O"></a>少顷俄有戈戟。<a id="a-5P"></a>杂人手足。<a id="a-5Q"></a>纷然自空而下。<a id="a-5R"></a>王见乃信。<a id="a-5S"></a>遂加叹服。<a id="a-5T"></a>命外道辈归礼大士。<a id="a-5U"></a>然外道皆求正其见。<a id="a-5V"></a>大士遂因之造众论议。<a id="a-5W"></a>若智度者。<a id="a-5X"></a>若中观者。<a id="a-5Y"></a>若十二门者。<a id="a-5Z"></a>不啻其千万偈。<a id="a-5a"></a>悉皆方便开释正法。<a id="a-5b"></a>以应其机宜。<a id="a-5c"></a>其后乃命迦那提婆曰。<a id="a-5d"></a>如来以大法眼付嘱迦葉。<a id="a-5e"></a>乃至于我。<a id="a-5f"></a>我今付汝。<a id="a-5g"></a>听吾偈曰。</p>
  <p id="a5h">为明隐显法　　方说解脱理</p>
  <p id="a5i">于法心不证　　无嗔亦无喜</p>
  <p id="a5j">复谓提婆曰。<a id="a-5k"></a>汝善传持勿使断绝。<a id="a-5l"></a>当于未来之世大兴佛事。<a id="a-5m"></a>已而腾身太虚。<a id="a-5n"></a>入月轮三昧。<a id="a-5o"></a>大逞神变。<a id="a-5p"></a>返其座即入寂定。<a id="a-5q"></a>及后七日天雨舍利。<a id="a-5r"></a>而大士复从定起。<a id="a-5s"></a>以手指空谓其众曰。<a id="a-5t"></a>此舍利者。<a id="a-5u"></a>盖昔拘那含佛之弟子号摩诃迦尊者。<a id="a-5v"></a>尝发三愿之所致也。<a id="a-5w"></a>其一曰。<a id="a-5x"></a>愿我为佛之时。<a id="a-5y"></a>若有圣士化度于世者。<a id="a-5z"></a>遇天澍雨至于其身即为舍利。<a id="a-60"></a>其二曰。<a id="a-61"></a>愿天地所生之物。<a id="a-62"></a>皆堪为药疗众生病。<a id="a-63"></a>其三曰。<a id="a-64"></a>愿凡有智者。<a id="a-65"></a>皆得所知微妙。<a id="a-66"></a>以通宿命。<a id="a-67"></a>言已仍泊然大寂。<a id="a-68"></a>其时当此秦始皇帝之世也。<a id="a-69"></a>提婆与其四众遂建塔以閟之。</p>
  <p id="a6A">评曰。<a id="a-6B"></a>正宗贵乎简妙。<a id="a-6C"></a>而龙树大士以广论发之何哉。<a id="a-6D"></a>曰然简妙常难其至之者。<a id="a-6E"></a>方其人机器有上下。<a id="a-6F"></a>此非以方便导之。<a id="a-6G"></a>则浅信者安得其进向。<a id="a-6H"></a>是故大士为论务发彼一机者也。<a id="a-6I"></a>涅槃岂不云乎。<a id="a-6J"></a>汝慎勿为利根之人广说法语。<a id="a-6K"></a>钝根之人略说法也。<a id="a-6L"></a>夫简妙者。<a id="a-6M"></a>要在其心有所到耳。<a id="a-6N"></a>不必以其言不言为之当否。<a id="a-6O"></a>是故证之于简妙也。<a id="a-6P"></a>弥说而弥至。<a id="a-6Q"></a>不证于简妙也。<a id="a-6R"></a>弥说而弥远。</p>
  <p data-pb></p>
  <h2 id="a6S">天竺第十五祖迦那提婆大士传</h2>
  <p id="a6T">迦那提婆者。<a id="a-6U"></a>南天竺国人也。<a id="a-6V"></a>姓毗舍罗。<a id="a-6W"></a>天性才辩。<a id="a-6X"></a>幼习其国风。<a id="a-6Y"></a>喜修福业。<a id="a-6Z"></a>及趣龙树大士方至其门。<a id="a-6a"></a>龙树试之。<a id="a-6b"></a>遣以满钵水先置其前。<a id="a-6c"></a>大士即以一针投之。<a id="a-6d"></a>而进相见。<a id="a-6e"></a>忻然契会。<a id="a-6f"></a>龙树现月轮以表佛性。<a id="a-6g"></a>众皆罔测。<a id="a-6h"></a>独大士识之。<a id="a-6i"></a>遂以谕其众人。<a id="a-6j"></a>寻亦相与师龙树出家。<a id="a-6k"></a>而提婆果为其高足弟子。<a id="a-6l"></a>及龙树大士垂入泥洹。<a id="a-6m"></a>遂以大法眼传之。<a id="a-6n"></a>其后大士以其所证广化乎他方。<a id="a-6o"></a>先是迦毗罗国有富人。<a id="a-6p"></a>曰梵摩净德。<a id="a-6q"></a>其国称为长者。<a id="a-6r"></a>有二子。<a id="a-6s"></a>长曰罗睺罗琰。<a id="a-6t"></a>次曰罗睺罗多。<a id="a-6u"></a>净德好治园林种植嘉木。<a id="a-6v"></a>一朝其园木无故忽然生耳如[卄/困]。<a id="a-6w"></a>大于车轮。<a id="a-6x"></a>其美味可食。<a id="a-6y"></a>如此终年。<a id="a-6z"></a>唯资净德与其子罗睺罗多所啖。<a id="a-70"></a>余家人辄欲取食。<a id="a-71"></a>其菌即隐。<a id="a-72"></a>然净德疑之。<a id="a-73"></a>谓其子曰。<a id="a-74"></a>此木之耳。<a id="a-75"></a>唯我与汝得食。<a id="a-76"></a>必非常事何人能为明之。<a id="a-77"></a>罗睺罗多遂说偈。<a id="a-78"></a>欲以他告曰。</p>
  <p id="a79">此木生奇耳　　我食不枯槁</p>
  <p id="a7A">智者解此因　　我回向佛道</p>
  <p id="a7B">适会大士入国至其家。<a id="a-7C"></a>而净德父子喜得所遇致礼。<a id="a-7D"></a>遂以其事问之。<a id="a-7E"></a>大士乃与辨之曰。<a id="a-7F"></a>昔汝二十之时。<a id="a-7G"></a>尝命一比丘于舍供养。<a id="a-7H"></a>其比丘虽小有戒行。<a id="a-7I"></a>而法眼未明。<a id="a-7J"></a>心不诣理。<a id="a-7K"></a>坐虚受汝惠。<a id="a-7L"></a>然其能少修行不陷恶趣。<a id="a-7M"></a>故报为此木耳以偿于汝。<a id="a-7N"></a>初此比丘居汝舍时。<a id="a-7O"></a>汝诸家人皆不喜之。<a id="a-7P"></a>唯汝与其次子。<a id="a-7Q"></a>能以诚待。<a id="a-7R"></a>故今耳[卄/困]独汝父子得飨。<a id="a-7S"></a>复问净德曰。<a id="a-7T"></a>汝年几何。<a id="a-7U"></a>答曰。<a id="a-7V"></a>七十有九。<a id="a-7W"></a>大士因说偈曰。</p>
  <p id="a7X">入道不通理　　复身还信施</p>
  <p id="a7Y">汝年八十一　　此木亦无耳</p>
  <p id="a7Z">净德闻其说。<a id="a-7a"></a>心遽廓然。<a id="a-7b"></a>益勤叹伏。<a id="a-7c"></a>且曰。<a id="a-7d"></a>我愧衰老。<a id="a-7e"></a>虽欲出家。<a id="a-7f"></a>岂堪事师。<a id="a-7g"></a>今此次子素乐入道。<a id="a-7h"></a>愿舍以备给侍。<a id="a-7i"></a>幸尊者容之。<a id="a-7j"></a>大士谓曰。<a id="a-7k"></a>昔如来记此子云。<a id="a-7l"></a>后五百年中有大菩萨。<a id="a-7m"></a>号罗睺罗多。<a id="a-7n"></a>因木之耳出家成道。<a id="a-7o"></a>遂问其子曰。<a id="a-7p"></a>汝何名耶。<a id="a-7q"></a>曰我名罗睺罗多。<a id="a-7r"></a>大士曰。<a id="a-7s"></a>此诚合佛所记。<a id="a-7t"></a>汝今出家必成大果。<a id="a-7u"></a>寻与剃度。<a id="a-7v"></a>会圣众与受具戒。<a id="a-7w"></a>遂专随游化。<a id="a-7x"></a>一日大士复至巴连弗城。<a id="a-7y"></a>俄闻外道相计欲掩抑佛法。<a id="a-7z"></a>乃自持长幡。<a id="a-80"></a>往立其会所。<a id="a-81"></a>外道遽问曰。<a id="a-82"></a>汝何不前。<a id="a-83"></a>答曰。<a id="a-84"></a>汝何不后。<a id="a-85"></a>又曰。<a id="a-86"></a>汝似贱人。<a id="a-87"></a>答曰。<a id="a-88"></a>汝似良人。<a id="a-89"></a>又曰。<a id="a-8A"></a>汝解何法。<a id="a-8B"></a>答曰。<a id="a-8C"></a>汝百不解。<a id="a-8D"></a>又曰。<a id="a-8E"></a>我欲得佛。<a id="a-8F"></a>答曰。<a id="a-8G"></a>我灼然得。<a id="a-8H"></a>又曰。<a id="a-8I"></a>汝不合得。<a id="a-8J"></a>答曰。<a id="a-8K"></a>元道我得。<a id="a-8L"></a>汝实不得。<a id="a-8M"></a>又曰。<a id="a-8N"></a>汝既不得。<a id="a-8O"></a>云何言得。<a id="a-8P"></a>答曰。<a id="a-8Q"></a>汝有我故所以不得。<a id="a-8R"></a>我无我故。<a id="a-8S"></a>我当自得。<a id="a-8T"></a>于是外道嗣屈。<a id="a-8U"></a>自相谓曰。<a id="a-8V"></a>此必大圣。<a id="a-8W"></a>宜皆归之。<a id="a-8X"></a>遂问曰。<a id="a-8Y"></a>汝名为谁。<a id="a-8Z"></a>大士曰。<a id="a-8a"></a>我名迦那提婆。<a id="a-8b"></a>外道辈以夙闻其名。<a id="a-8c"></a>于是服膺悔过。<a id="a-8d"></a>其未即化者。<a id="a-8e"></a>后发百千难问。<a id="a-8f"></a>而大士恣其无碍之辩。<a id="a-8g"></a>一皆折之。<a id="a-8h"></a>由是广造论议。<a id="a-8i"></a>若百论之类是也。<a id="a-8j"></a>然其胜事既集。<a id="a-8k"></a>终命罗睺罗多付之法眼。<a id="a-8l"></a>其说偈曰。</p>
  <p id="a8m">本对传法人　　为说解脱理</p>
  <p id="a8n">于法实无证　　无终亦无始</p>
  <p id="a8o">已而入奋迅三昧。<a id="a-8p"></a>体放八光。<a id="a-8q"></a>而趣寂灭。<a id="a-8r"></a>其时当此前汉孝文帝之世也。<a id="a-8s"></a>四众营塔。<a id="a-8t"></a>而梵天助饰。<a id="a-8u"></a>共供养之。</p>
  <p data-pb></p>
  <h2 id="a8v">天竺第十六祖罗睺罗多大士传</h2>
  <p id="a8w">罗睺罗多者。<a id="a-8x"></a>迦毗罗国人也。<a id="a-8y"></a>姓梵摩氏。<a id="a-8z"></a>既得明其家木耳之缘。<a id="a-90"></a>即从提婆大士出家。<a id="a-91"></a>随侍往巴连弗城。<a id="a-92"></a>寻受付正法。<a id="a-93"></a>于彼城。<a id="a-94"></a>其后大士亦统徒。<a id="a-95"></a>广行教化。<a id="a-96"></a>未几至室罗筏城之南。<a id="a-97"></a>临金水河。<a id="a-98"></a>遽谓其徒曰。<a id="a-99"></a>汝等知之乎。<a id="a-9A"></a>适五佛影现于中流。<a id="a-9B"></a>吾勺其水。<a id="a-9C"></a>辄有异味。<a id="a-9D"></a>此河之源凡五百里。<a id="a-9E"></a>当有至人居之。<a id="a-9F"></a>然如来昔已记曰。<a id="a-9G"></a>后五百年中当有圣者。<a id="a-9H"></a>号僧伽难提。<a id="a-9I"></a>出于此处。<a id="a-9J"></a>相继以为十七世祖。<a id="a-9K"></a>遂将众沂流而上。<a id="a-9L"></a>既至果见难提禅定于石窟中。<a id="a-9M"></a>伺之凡三七日。<a id="a-9N"></a>会其出定。<a id="a-9O"></a>大士乃问之曰。<a id="a-9P"></a>汝身定耶心定乎。<a id="a-9Q"></a>难提答曰。<a id="a-9R"></a>我身心俱定。<a id="a-9S"></a>又曰。<a id="a-9T"></a>心身俱定何有出入。<a id="a-9U"></a>答曰。<a id="a-9V"></a>虽有出入不失定相。<a id="a-9W"></a>如金在井金体常寂。<a id="a-9X"></a>又曰。<a id="a-9Y"></a>若金在井若金出井。<a id="a-9Z"></a>金无动静何物出入。<a id="a-9a"></a>答曰。<a id="a-9b"></a>言金动静何物出入。<a id="a-9c"></a>许金出入金非动静。<a id="a-9d"></a>又曰。<a id="a-9e"></a>若金在井出者何物。<a id="a-9f"></a>答曰。<a id="a-9g"></a>金若出井在者非金。<a id="a-9h"></a>金若在井出者非物。<a id="a-9i"></a>又曰。<a id="a-9j"></a>此义不然。<a id="a-9k"></a>答曰。<a id="a-9l"></a>彼理非着。<a id="a-9m"></a>又曰。<a id="a-9n"></a>此义当堕。<a id="a-9o"></a>答曰。<a id="a-9p"></a>彼义不成。<a id="a-9q"></a>又曰。<a id="a-9r"></a>彼义不成我义成矣。<a id="a-9s"></a>答曰。<a id="a-9t"></a>我义虽成法非我故。<a id="a-9u"></a>又曰。<a id="a-9v"></a>我义已成我无我故。<a id="a-9w"></a>答曰。<a id="a-9x"></a>我无我故复成何义。<a id="a-9y"></a>又曰。<a id="a-9z"></a>我无我故故成汝义。<a id="a-A0"></a>难提乃曰。<a id="a-A1"></a>仁者师于何圣得是无我。<a id="a-A2"></a>大士曰。<a id="a-A3"></a>我师迦那提婆大士证是无我。<a id="a-A4"></a>曰稽首提婆师而出于仁者。<a id="a-A5"></a>仁者无我故我欲师仁者。<a id="a-A6"></a>大士曰。<a id="a-A7"></a>我已无我故。<a id="a-A8"></a>汝须见我我汝。<a id="a-A9"></a>若师我故。<a id="a-AA"></a>知我非我我。<a id="a-AB"></a>难提心即廓然。<a id="a-AC"></a>遂稽首而说偈曰。</p>
  <p id="aAD">三界一明灯　　回光而照我</p>
  <p id="aAE">十方悉开朗　　如日虚空住</p>
  <p id="aAF">偈已再礼必求见度。<a id="a-AG"></a>大士曰。<a id="a-AH"></a>汝心自在非系我所。<a id="a-AI"></a>何须依托而求解脱。<a id="a-AJ"></a>大士即以右手擎其金钵。<a id="a-AK"></a>举至梵天。<a id="a-AL"></a>取天香饭命众共食。<a id="a-AM"></a>而其大众忽生厌恶。<a id="a-AN"></a>皆不能飨。<a id="a-AO"></a>大士曰。<a id="a-AP"></a>让而不能食。<a id="a-AQ"></a>非吾所吝。<a id="a-AR"></a>汝业自然。<a id="a-AS"></a>乃命难提分座同食。<a id="a-AT"></a>众复疑之。<a id="a-AU"></a>意其师弟子混而无品。<a id="a-AV"></a>大士知之曰。<a id="a-AW"></a>汝不得食。<a id="a-AX"></a>皆由此故。<a id="a-AY"></a>今与吾分座之者。<a id="a-AZ"></a>乃过去婆罗王如来也。<a id="a-Aa"></a>应物降迹。<a id="a-Ab"></a>将为第十七世祖师。<a id="a-Ac"></a>汝辈亦庄严劫中尝趣三果。<a id="a-Ad"></a>而未纯无漏。<a id="a-Ae"></a>适虽亲我岂大见性。<a id="a-Af"></a>正宜专意归此仁者。<a id="a-Ag"></a>然吾灭后。<a id="a-Ah"></a>即为大众上首。<a id="a-Ai"></a>复出一师号伽耶舍多。<a id="a-Aj"></a>亦宜知之。<a id="a-Ak"></a>众曰。<a id="a-Al"></a>大师神力不敢不信。<a id="a-Am"></a>彼云过去佛者尚或疑之。<a id="a-An"></a>难提以其众心未伏于已。<a id="a-Ao"></a>乃谓罗多曰。<a id="a-Ap"></a>世尊在日。<a id="a-Aq"></a>世界平正无有堆阜江河沟洫。<a id="a-Ar"></a>水皆甘美草木滋茂国土丰盈。<a id="a-As"></a>人无八苦而行十善。<a id="a-At"></a>及乎双林示灭。<a id="a-Au"></a>今将欲千年。<a id="a-Av"></a>而世界丘墟树木枯悴。<a id="a-Aw"></a>人寡至信正念轻微。<a id="a-Ax"></a>不务妙悟但乐神力。<a id="a-Ay"></a>然我自不为。<a id="a-Az"></a>为亦何难。<a id="a-B0"></a>即展右手入地至于金刚轮际取甘露水。<a id="a-B1"></a>以琉璃器持至会中分诸大众。<a id="a-B2"></a>然饮者其心益宁。<a id="a-B3"></a>于是众皆推伏作礼悔过。<a id="a-B4"></a>大士后乃命之曰。<a id="a-B5"></a>吾今老矣。<a id="a-B6"></a>非久处世。<a id="a-B7"></a>如来之大法眼用付于汝。<a id="a-B8"></a>听吾偈曰。</p>
  <p id="aB9">于法实无证　　不取亦不离</p>
  <p id="aBA">法非有无相　　内外云何起</p>
  <p id="aBB">难提闻命。<a id="a-BC"></a>敬奉勤至。<a id="a-BD"></a>复说偈而赞之曰。</p>
  <p id="aBE">善哉大圣者　　心明逾日月</p>
  <p id="aBF">一光照世界　　暗魔无不灭</p>
  <p id="aBG">罗多大士即其座上入灭。<a id="a-BH"></a>是时也当此汉武帝之世也。<a id="a-BI"></a>四众建塔以閟全体。</p>
  <p data-pb></p>
  <h2 id="aBJ">天竺第十七祖僧伽难提大士传</h2>
  <p id="aBK">僧伽难提者。<a id="a-BL"></a>室罗伐国人也。<a id="a-BM"></a>姓刹帝利。<a id="a-BN"></a>父曰宝庄严。<a id="a-BO"></a>实其国之王也。<a id="a-BP"></a>大士生即能言。<a id="a-BQ"></a>与其母语。<a id="a-BR"></a>唯称佛事。<a id="a-BS"></a>父母异之。<a id="a-BT"></a>诏其国师。<a id="a-BU"></a>问子所以然。<a id="a-BV"></a>其国师异人也。<a id="a-BW"></a>能知往事。<a id="a-BX"></a>谓王曰。<a id="a-BY"></a>此子乃昔娑罗王佛也。<a id="a-BZ"></a>欲有所化度故示生王家。<a id="a-Ba"></a>七岁当复入道。<a id="a-Bb"></a>出居于金河石窟。<a id="a-Bc"></a>其父母爱之。<a id="a-Bd"></a>常恐如其说。<a id="a-Be"></a>及七岁大士果说偈告父母。<a id="a-Bf"></a>欲求出家曰。</p>
  <p id="aBg">稽首大慈父　　和南骨血母</p>
  <p id="aBh">我今欲出家　　幸愿哀愍故</p>
  <p id="aBi">初父母不从。<a id="a-Bj"></a>苦求方得其志。<a id="a-Bk"></a>王遂命沙门禅利多为其落发。<a id="a-Bl"></a>师留宫中九年。<a id="a-Bm"></a>始会胜僧与之受戒。<a id="a-Bn"></a>一夕大士乃自警曰。<a id="a-Bo"></a>我已具戒而尚处俗舍。<a id="a-Bp"></a>年复二十六矣。<a id="a-Bq"></a>何遇圣者而得闻道乎。<a id="a-Br"></a>遽感天光下照。<a id="a-Bs"></a>俄见一坦路。<a id="a-Bt"></a>而前有大山。<a id="a-Bu"></a>大士即趣之。<a id="a-Bv"></a>以往至其山而天色亦晓。<a id="a-Bw"></a>自视已坐于石窟间。<a id="a-Bx"></a>及旦王以亡子求不能得。<a id="a-By"></a>遂摈去禅利多。<a id="a-Bz"></a>然大士于此修禅。<a id="a-C0"></a>方且十年。<a id="a-C1"></a>而徒稍归之。<a id="a-C2"></a>一日因见瑞气。<a id="a-C3"></a>忽谓之曰。<a id="a-C4"></a>将有圣人为我而来。<a id="a-C5"></a>汝速洁前窟待之。<a id="a-C6"></a>未几罗睺罗多果至。<a id="a-C7"></a>是时大士在定。<a id="a-C8"></a>候七日会其起。<a id="a-C9"></a>相与问答。<a id="a-CA"></a>凡数百言。<a id="a-CB"></a>而罗睺罗多义胜。<a id="a-CC"></a>大士伏膺。<a id="a-CD"></a>遂从其求道。<a id="a-CE"></a>罗多曰。<a id="a-CF"></a>如来记汝当为十七世祖。<a id="a-CG"></a>寻命之传大法眼。<a id="a-CH"></a>大士一旦谓其众曰。<a id="a-CI"></a>罗睺罗多大士尝说。<a id="a-CJ"></a>摩提国当出圣士。<a id="a-CK"></a>号伽耶舍多。<a id="a-CL"></a>继吾传法。<a id="a-CM"></a>今与汝等往访其人。<a id="a-CN"></a>行之无何有祥风自西而来清袭众人。<a id="a-CO"></a>大士曰。<a id="a-CP"></a>此道德风也。<a id="a-CQ"></a>西之三千里必得圣者相会。<a id="a-CR"></a>然是风不类天龙鬼神阿须伦之风者。<a id="a-CS"></a>虽有吹扬而不损万物。<a id="a-CT"></a>病遇则愈。<a id="a-CU"></a>学遇则通。<a id="a-CV"></a>恶业遇之则无。<a id="a-CW"></a>于是以神通摄众。<a id="a-CX"></a>少选偕至一山。<a id="a-CY"></a>谓众曰。<a id="a-CZ"></a>此山之顶有紫云如盖。<a id="a-Ca"></a>必圣人在兹。<a id="a-Cb"></a>众四顾。<a id="a-Cc"></a>不远果有山舍。<a id="a-Cd"></a>进之方及其门。<a id="a-Ce"></a>俄见一童子持鉴趋迎于前。<a id="a-Cf"></a>大士即问曰。<a id="a-Cg"></a>汝几岁耶。<a id="a-Ch"></a>答曰。<a id="a-Ci"></a>百岁。<a id="a-Cj"></a>又曰。<a id="a-Ck"></a>汝方童幼何谓百岁。<a id="a-Cl"></a>答曰。<a id="a-Cm"></a>我不解理正若百岁。<a id="a-Cn"></a>又曰。<a id="a-Co"></a>汝善机耶。<a id="a-Cp"></a>答曰。<a id="a-Cq"></a>佛偈岂不云。<a id="a-Cr"></a>若人生百岁。<a id="a-Cs"></a>不会诸佛机。<a id="a-Ct"></a>未若生一日。<a id="a-Cu"></a>而得决了之。<a id="a-Cv"></a>大士复问曰。<a id="a-Cw"></a>汝持圆鉴。<a id="a-Cx"></a>意欲何为。<a id="a-Cy"></a>童子乃以偈答曰。</p>
  <p id="aCz">诸佛大圆鉴　　内外无瑕翳</p>
  <p id="aD0">两人同得见　　心眼皆相似</p>
  <p id="aD1">父母以其与大士应对有异。<a id="a-D2"></a>遂使之出家。<a id="a-D3"></a>难提受之。<a id="a-D4"></a>携还精舍。<a id="a-D5"></a>会众与受具戒。<a id="a-D6"></a>即命其名曰伽耶舍多。<a id="a-D7"></a>他日风撼其殿之铜铃。<a id="a-D8"></a>镗然发声。<a id="a-D9"></a>复问舍多曰。<a id="a-DA"></a>铃鸣乎风鸣耶。<a id="a-DB"></a>答曰。<a id="a-DC"></a>非风非铃。<a id="a-DD"></a>我心鸣耳。<a id="a-DE"></a>又曰。<a id="a-DF"></a>我心谁乎。<a id="a-DG"></a>答曰。<a id="a-DH"></a>俱寂静故。<a id="a-DI"></a>大士曰。<a id="a-DJ"></a>善哉妙会佛理。<a id="a-DK"></a>宜说法要。<a id="a-DL"></a>嗣吾道者非子而谁。<a id="a-DM"></a>寻付大法眼。<a id="a-DN"></a>乃说偈曰。</p>
  <p id="aDO">心地本无生　　因地从缘起</p>
  <p id="aDP">缘种不相妨　　花果亦复尔</p>
  <p id="aDQ">已而举右手攀木而化。<a id="a-DR"></a>其时当此汉孝昭帝之世也。<a id="a-DS"></a>其众议曰。<a id="a-DT"></a>大士灭度于茂木之下。<a id="a-DU"></a>其亦垂荫于后裔乎。<a id="a-DV"></a>或者欲迁于高原而阇维之。<a id="a-DW"></a>虽尽力举之。<a id="a-DX"></a>终不能动。<a id="a-DY"></a>遂即其处而焚之。<a id="a-DZ"></a>敛舍利复塔于彼。</p>
  <p data-pb></p>
  <h2 id="aDa">天竺第十八祖伽耶舍多大士传</h2>
  <p id="aDb">伽耶舍多者。<a id="a-Dc"></a>摩提国人也。<a id="a-Dd"></a>姓郁头蓝氏。<a id="a-De"></a>父曰天盖。<a id="a-Df"></a>母曰方圣。<a id="a-Dg"></a>初方圣得孕之时。<a id="a-Dh"></a>梦有人持一宝鉴而向之曰。<a id="a-Di"></a>我来也。<a id="a-Dj"></a>及寤觉体畅于平日。<a id="a-Dk"></a>然其室即有异香。<a id="a-Dl"></a>祥光数现。<a id="a-Dm"></a>方七日而诞大士。<a id="a-Dn"></a>其体莹然若净琉璃生十二岁。<a id="a-Do"></a>不浴而常洁。<a id="a-Dp"></a>每以闲寂自处。<a id="a-Dq"></a>或与人语。<a id="a-Dr"></a>言必高胜。<a id="a-Ds"></a>其家本居宝落迦山。<a id="a-Dt"></a>及生大士乃有紫云盖之。<a id="a-Du"></a>初僧伽难提来其家相求。<a id="a-Dv"></a>大士因而师之。<a id="a-Dw"></a>寻得付法。<a id="a-Dx"></a>遂往化于月支国。<a id="a-Dy"></a>先是其国有婆罗门。<a id="a-Dz"></a>曰鸠摩罗多。<a id="a-E0"></a>家有一犬而食息。<a id="a-E1"></a>偏处其舍之檐下。<a id="a-E2"></a>霖潦渍湿未始暂离。<a id="a-E3"></a>如此十载。<a id="a-E4"></a>虽苦驱亦不之去。<a id="a-E5"></a>罗多疑讶。<a id="a-E6"></a>欲得所决。<a id="a-E7"></a>当时罗多年方三十。<a id="a-E8"></a>意气勇壮。<a id="a-E9"></a>不顾有果报。<a id="a-EA"></a>唯外道自然之说。<a id="a-EB"></a>乐闻而师之。<a id="a-EC"></a>寻以问其所师梵志曰。<a id="a-ED"></a>此犬者何以而然。<a id="a-EE"></a>梵志曰。<a id="a-EF"></a>犬之心自好而然。<a id="a-EG"></a>非因缘也。<a id="a-EH"></a>罗多复曰。<a id="a-EI"></a>我夜尝梦一金日。<a id="a-EJ"></a>其明赫然照曜天地。<a id="a-EK"></a>而我与梵志方在暗室。<a id="a-EL"></a>其日之光忽来烛之。<a id="a-EM"></a>我之身即如琉璃。<a id="a-EN"></a>徐有无数蝼蚁。<a id="a-EO"></a>周而食之。<a id="a-EP"></a>师之体则洗然无物。<a id="a-EQ"></a>斯何自而然。<a id="a-ER"></a>幸师原之。<a id="a-ES"></a>梵志亦以自然说之。<a id="a-ET"></a>皆无所验。<a id="a-EU"></a>罗多疑既不决。<a id="a-EV"></a>遂曰。<a id="a-EW"></a>非适人意也。<a id="a-EX"></a>皆谓自然。<a id="a-EY"></a>何异梦而说梦。<a id="a-EZ"></a>若别遇智者能为解释。<a id="a-Ea"></a>我愿师之。<a id="a-Eb"></a>即绝梵志而还。<a id="a-Ec"></a>当此大士俄见有异气起。<a id="a-Ed"></a>即座而谓其众曰。<a id="a-Ee"></a>今所见者。<a id="a-Ef"></a>大乘之气也。<a id="a-Eg"></a>复释之曰。<a id="a-Eh"></a>气如金环。<a id="a-Ei"></a>其事必圆。<a id="a-Ej"></a>气若玉珰。<a id="a-Ek"></a>菩萨在旁。<a id="a-El"></a>今气类珰。<a id="a-Em"></a>其下必有圣人焉然佛亦记曰。<a id="a-En"></a>吾灭之后。<a id="a-Eo"></a>后五百年间。<a id="a-Ep"></a>当有菩萨现月支国。<a id="a-Eq"></a>其后复出一大士于此天竺国。<a id="a-Er"></a>继世为二十祖。<a id="a-Es"></a>今之此瑞必其应也。<a id="a-Et"></a>寻率众往其气所。<a id="a-Eu"></a>至是少顷果有婆罗门者。<a id="a-Ev"></a>状类三十许。<a id="a-Ew"></a>人来问侍者曰。<a id="a-Ex"></a>此师何人。<a id="a-Ey"></a>侍者曰。<a id="a-Ez"></a>此佛弟子也。<a id="a-F0"></a>婆罗门即返闭户。<a id="a-F1"></a>大士曰。<a id="a-F2"></a>适气乃验在此家。<a id="a-F3"></a>遂叩其扉。<a id="a-F4"></a>内有应曰。<a id="a-F5"></a>此舍无人。<a id="a-F6"></a>大士曰。<a id="a-F7"></a>答无者谁。<a id="a-F8"></a>鸠摩罗多以外语有异。<a id="a-F9"></a>疑必智者。<a id="a-FA"></a>思求决前事。<a id="a-FB"></a>乃开户纳之。<a id="a-FC"></a>逊大士坐其主榻。<a id="a-FD"></a>盛列供养。<a id="a-FE"></a>因以犬事问之曰。<a id="a-FF"></a>若智者所说。<a id="a-FG"></a>解我疑心。<a id="a-FH"></a>即师事之。<a id="a-FI"></a>大士曰。<a id="a-FJ"></a>吾说若有所验。<a id="a-FK"></a>汝实如其言乎。<a id="a-FL"></a>曰不妄。<a id="a-FM"></a>大士遂为辩之曰。<a id="a-FN"></a>此犬者是汝之父。<a id="a-FO"></a>以有微业乃堕畜中。<a id="a-FP"></a>昔汝父。<a id="a-FQ"></a>先以黄金千[鋌-壬+手]。<a id="a-FR"></a>贮于器中而窃埋檐下。<a id="a-FS"></a>及其死。<a id="a-FT"></a>会汝不在。<a id="a-FU"></a>未得所付。<a id="a-FV"></a>今故恋此。<a id="a-FW"></a>若汝取之。<a id="a-FX"></a>是犬必去。<a id="a-FY"></a>罗多命工发掘。<a id="a-FZ"></a>果然得金。<a id="a-Fa"></a>其犬即去。<a id="a-Fb"></a>罗多信之。<a id="a-Fc"></a>乃慕佛法。<a id="a-Fd"></a>复以昔梦闻之。<a id="a-Fe"></a>大士亦为原之曰。<a id="a-Ff"></a>汝梦日者。<a id="a-Fg"></a>盖佛日也。<a id="a-Fh"></a>照曜天地者。<a id="a-Fi"></a>度二众也。<a id="a-Fj"></a>二人处暗室者。<a id="a-Fk"></a>心未明了也。<a id="a-Fl"></a>日光照身者。<a id="a-Fm"></a>出无明宅也。<a id="a-Fn"></a>身如琉璃者汝所清净也。<a id="a-Fo"></a>彼体无物者。<a id="a-Fp"></a>自利一身非能度他也。<a id="a-Fq"></a>蚁食汝身者。<a id="a-Fr"></a>必众知识之所凑泊。<a id="a-Fs"></a>食汝法味也。<a id="a-Ft"></a>罗多以二事皆决。<a id="a-Fu"></a>意大廓然。<a id="a-Fv"></a>益加叹伏。<a id="a-Fw"></a>遂师之出家。<a id="a-Fx"></a>担专给侍。<a id="a-Fy"></a>然大士以其道力夙充。<a id="a-Fz"></a>虽列之弟子。<a id="a-G0"></a>独器异之。<a id="a-G1"></a>故命圣众与受具戒。<a id="a-G2"></a>欲速其证果。<a id="a-G3"></a>后果命曰。<a id="a-G4"></a>昔如来以大法眼付之迦葉。<a id="a-G5"></a>乃至于我。<a id="a-G6"></a>我今用传于汝。<a id="a-G7"></a>汝受吾教。<a id="a-G8"></a>听是偈曰。</p>
  <p id="aG9">有种生心地　　因缘能发萌</p>
  <p id="aGA">于缘不相碍　　当生生不生</p>
  <p id="aGB">鸠摩罗多敬奉其命。<a id="a-GC"></a>拜受勤至。<a id="a-GD"></a>大士即座超身。<a id="a-GE"></a>作一十八变。<a id="a-GF"></a>乃趣大寂。<a id="a-GG"></a>用三昧火于空中而自焚之。<a id="a-GH"></a>雨舍利缤纷而下。<a id="a-GI"></a>四众接之。<a id="a-GJ"></a>随处各建窣堵波而供养之。<a id="a-GK"></a>其时当此汉孝成帝之世也。</p>
  <p data-pb></p>
  <h2 id="aGL">天竺第十九祖鸠摩罗多大士传</h2>
  <p id="aGM">鸠摩罗多者。<a id="a-GN"></a>月支国人也。<a id="a-GO"></a>姓婆罗门氏。<a id="a-GP"></a>往世尝生于梵天。<a id="a-GQ"></a>洎以贪爱菩萨璎珞。<a id="a-GR"></a>乃堕于欲界他天。<a id="a-GS"></a>于彼为一天人说佛知见。<a id="a-GT"></a>彼天人因之证遂成初果。<a id="a-GU"></a>以故得其天众尊为导师。<a id="a-GV"></a>其时适有天玉女来礼其法会。<a id="a-GW"></a>会之众有千二百人。<a id="a-GX"></a>未之成果。<a id="a-GY"></a>辄起情爱。<a id="a-GZ"></a>故相牵累。<a id="a-Ga"></a>亦其绍祖之冥数适至。<a id="a-Gb"></a>复示今之所生。<a id="a-Gc"></a>然其天女亦堕。<a id="a-Gd"></a>偕生此国。<a id="a-Ge"></a>为梵志氏。<a id="a-Gf"></a>初大士之家巨富。<a id="a-Gg"></a>金宝不可胜数。<a id="a-Gh"></a>而其父贪吝不知纪极。<a id="a-Gi"></a>会其国有罗难曰海胜者。<a id="a-Gj"></a>往在彼天。<a id="a-Gk"></a>得大士说法乃证今果。<a id="a-Gl"></a>至此思报其往德。<a id="a-Gm"></a>恐大士汨没于俗富故。<a id="a-Gn"></a>从之乞金。<a id="a-Go"></a>实欲导而出之。<a id="a-Gp"></a>遂至其家。<a id="a-Gq"></a>适见大士为童。<a id="a-Gr"></a>即语之曰。<a id="a-Gs"></a>汝能施我之金。<a id="a-Gt"></a>当得福利。<a id="a-Gu"></a>大士曰。<a id="a-Gv"></a>我方十五。<a id="a-Gw"></a>未专家事。<a id="a-Gx"></a>虽父不在。<a id="a-Gy"></a>俟闻于母。<a id="a-Gz"></a>遂以告其母。<a id="a-H0"></a>母从其所施。<a id="a-H1"></a>大士遂以金一斤施之。<a id="a-H2"></a>罗汉寻为记曰。<a id="a-H3"></a>更十五年。<a id="a-H4"></a>汝当遇菩萨得证圣道。<a id="a-H5"></a>然小有难。<a id="a-H6"></a>亦折大业。<a id="a-H7"></a>及其父还。<a id="a-H8"></a>大士以此建白。<a id="a-H9"></a>父怒笞之一百。<a id="a-HA"></a>其父既死。<a id="a-HB"></a>大士亦得决所疑于伽耶舍多。<a id="a-HC"></a>即伏膺为师。<a id="a-HD"></a>寻预传法。<a id="a-HE"></a>后行教化至中天竺国。<a id="a-HF"></a>会一智士曰阇夜多。<a id="a-HG"></a>先此客游。<a id="a-HH"></a>辄来礼之。<a id="a-HI"></a>而致问曰。<a id="a-HJ"></a>我家父母素敬三宝如法修行。<a id="a-HK"></a>而乃多疾病。<a id="a-HL"></a>所萦不遂。<a id="a-HM"></a>我邻之人。<a id="a-HN"></a>凶暴杀害作恶日甚。<a id="a-HO"></a>而其身康宁。<a id="a-HP"></a>所求如意。<a id="a-HQ"></a>善恶报应岂非虚说乎。<a id="a-HR"></a>我甚惑此。<a id="a-HS"></a>愿仁者一为决之。<a id="a-HT"></a>大士曰。<a id="a-HU"></a>佛说业通三世者。<a id="a-HV"></a>盖以前世所作善业。<a id="a-HW"></a>而报在此生。<a id="a-HX"></a>此生苟为不善。<a id="a-HY"></a>则应在来世。<a id="a-HZ"></a>故人有此生虽为善世不得其福者。<a id="a-Ha"></a>前恶之报胜也。<a id="a-Hb"></a>今世虽作恶而不受其殃者。<a id="a-Hc"></a>前善之胜也。<a id="a-Hd"></a>苟以今生非得福报复务为恶。<a id="a-He"></a>而来世益堕恶趣也。<a id="a-Hf"></a>苟以此世得其福报复务为善。<a id="a-Hg"></a>而来世益得善趣也。<a id="a-Hh"></a>又前世为善其德方半。<a id="a-Hi"></a>而改志为恶。<a id="a-Hj"></a>及此生也先福而后祸。<a id="a-Hk"></a>此生为恶其事方半。<a id="a-Hl"></a>而变行为善。<a id="a-Hm"></a>及来世也先祸而后福。<a id="a-Hn"></a>适今汝父与汝之邻。<a id="a-Ho"></a>其善恶之应。<a id="a-Hp"></a>不以类至盖先业而致然也。<a id="a-Hq"></a>岂可以一世求之耶。<a id="a-Hr"></a>夜多闻其说顿解所疑。<a id="a-Hs"></a>大士复曰。<a id="a-Ht"></a>汝虽已信三世之业。<a id="a-Hu"></a>而未明业从惑生。<a id="a-Hv"></a>惑因识有。<a id="a-Hw"></a>识依不觉。<a id="a-Hx"></a>不觉依心。<a id="a-Hy"></a>然心本清净。<a id="a-Hz"></a>无生灭无造作。<a id="a-I0"></a>无报应无胜负。<a id="a-I1"></a>寂寂然灵灵然。<a id="a-I2"></a>汝若入此法门。<a id="a-I3"></a>可同诸佛。<a id="a-I4"></a>一切善恶有为无为。<a id="a-I5"></a>皆如梦幻。<a id="a-I6"></a>夜多承其言。<a id="a-I7"></a>即发宿慧。<a id="a-I8"></a>遂求出家。<a id="a-I9"></a>大士曰。<a id="a-IA"></a>汝何许人。<a id="a-IB"></a>父母在乎。<a id="a-IC"></a>诚欲入道可返汝国白之父母。<a id="a-ID"></a>得志却来未晚。<a id="a-IE"></a>夜多曰。<a id="a-IF"></a>我国北印度也。<a id="a-IG"></a>去之三千余里。<a id="a-IH"></a>岂宜却来。<a id="a-II"></a>愿屈仁者。<a id="a-IJ"></a>就之供养。<a id="a-IK"></a>因得度脱。<a id="a-IL"></a>大士曰。<a id="a-IM"></a>我往虽远不难。<a id="a-IN"></a>汝何以去。<a id="a-IO"></a>夜多曰。<a id="a-IP"></a>我有小术。<a id="a-IQ"></a>亦可从之。<a id="a-IR"></a>少顷而至。<a id="a-IS"></a>大士曰。<a id="a-IT"></a>何术。<a id="a-IU"></a>曰我兄阇夜摩。<a id="a-IV"></a>先为比丘。<a id="a-IW"></a>于国尝主俱那含佛塔。<a id="a-IX"></a>得其塔前末诃木子。<a id="a-IY"></a>然此神物。<a id="a-IZ"></a>用之涂足。<a id="a-Ia"></a>须臾可以致远。<a id="a-Ib"></a>欲止则以其叶拭去涂油。<a id="a-Ic"></a>足乃不举。<a id="a-Id"></a>大士从用其法。<a id="a-Ie"></a>与之偕去。<a id="a-If"></a>诣礼其塔。<a id="a-Ig"></a>佛即放光遍照其众。<a id="a-Ih"></a>夜多既闻父母。<a id="a-Ii"></a>即就剃度。<a id="a-Ij"></a>于佛塔之前会圣僧与之受戒。<a id="a-Ik"></a>大士乃为说偈曰。</p>
  <p id="aIl">此佛放光明　　示度于汝相</p>
  <p id="aIm">汝已得解脱　　诸众亦当然</p>
  <p id="aIn">寻命夜多曰。<a id="a-Io"></a>佛昔尝记汝。<a id="a-Ip"></a>当为二十世祖。<a id="a-Iq"></a>今如来大法眼藏。<a id="a-Ir"></a>乃以付汝。<a id="a-Is"></a>汝善传持。<a id="a-It"></a>听吾偈曰。</p>
  <p id="aIu">性上本无生　　为对求人说</p>
  <p id="aIv">于法既无得　　何怀决不决</p>
  <p id="aIw">复曰。<a id="a-Ix"></a>此偈盖妙音。<a id="a-Iy"></a>如来见性清净之说。<a id="a-Iz"></a>汝宜受持。<a id="a-J0"></a>夜多再礼奉教。<a id="a-J1"></a>大士即其座上以指爪[(犛-未+牙)-牛+力]面。<a id="a-J2"></a>如红莲开。<a id="a-J3"></a>出大光明照曜四众。<a id="a-J4"></a>乃趣寂灭。<a id="a-J5"></a>其时当此王莽新室之世也。<a id="a-J6"></a>阇夜多即其处建塔而供养之。</p>
  <p data-pb></p>
  <h2 id="aJ7">天竺第二十祖阇夜多大士传</h2>
  <p id="aJ8">阇夜多者。<a id="a-J9"></a>北天竺国人也。<a id="a-JA"></a>未详其姓氏。<a id="a-JB"></a>素有道识。<a id="a-JC"></a>慕通妙理。<a id="a-JD"></a>初客游中印度。<a id="a-JE"></a>会鸠摩罗多大士化于其国。<a id="a-JF"></a>以所疑报应问之。<a id="a-JG"></a>罗多为说业通三世。<a id="a-JH"></a>其事既明。<a id="a-JI"></a>因求之出家。<a id="a-JJ"></a>罗多不即许。<a id="a-JK"></a>与之归本国使白其父母。<a id="a-JL"></a>方度为比丘。<a id="a-JM"></a>罗多知其真大法器。<a id="a-JN"></a>复以佛所授记。<a id="a-JO"></a>遂以法付之。<a id="a-JP"></a>既而大士历化诸国至罗阅城。<a id="a-JQ"></a>而其国素多道众。<a id="a-JR"></a>闻大士来皆趋从之。<a id="a-JS"></a>先是其众之首者曰婆修盘头。<a id="a-JT"></a>修行精至昼夜不卧。<a id="a-JU"></a>六时礼佛粪衣一飱。<a id="a-JV"></a>而淡然无所欲。<a id="a-JW"></a>其徒甚以此尊之。<a id="a-JX"></a>大士即谓彼众曰。<a id="a-JY"></a>汝此头陀苦修梵行。<a id="a-JZ"></a>可得佛道乎。<a id="a-Ja"></a>曰是上人者如此精进。<a id="a-Jb"></a>岂不得道。<a id="a-Jc"></a>大士曰。<a id="a-Jd"></a>是人与道远矣。<a id="a-Je"></a>纵其苦行历劫。<a id="a-Jf"></a>适资妄本岂能证耶。<a id="a-Jg"></a>曰仁者何蕴而相少吾师。<a id="a-Jh"></a>大士曰。<a id="a-Ji"></a>我不求道亦不颠倒。<a id="a-Jj"></a>我不礼佛亦不轻慢。<a id="a-Jk"></a>我不长坐亦不懈怠。<a id="a-Jl"></a>我不一食亦不杂食。<a id="a-Jm"></a>我不知足亦不贪欲。<a id="a-Jn"></a>盘头闻其说忻然。<a id="a-Jo"></a>乃述偈而赞曰。</p>
  <p id="aJp">稽首三昧尊　　不求于佛道</p>
  <p id="aJq">不礼亦不慢　　心不生颠倒</p>
  <p id="aJr">不坐不懈怠　　但食无所好</p>
  <p id="aJs">虽缓而不迟　　虽急而不躁</p>
  <p id="aJt">我今遇至尊　　和尚依佛教</p>
  <p id="aJu">大士复谓众曰。<a id="a-Jv"></a>此头陀者。<a id="a-Jw"></a>非汝辈所并。<a id="a-Jx"></a>彼于往劫修常不轻行而致然也。<a id="a-Jy"></a>适吾抑之。<a id="a-Jz"></a>盖以其趣道心切。<a id="a-K0"></a>恐其如弦甚急必绝。<a id="a-K1"></a>故吾不即赞之。<a id="a-K2"></a>欲其趣无所得住安乐地。<a id="a-K3"></a>寻谓槃头曰。<a id="a-K4"></a>吾言相逆。<a id="a-K5"></a>汝得不动心乎。<a id="a-K6"></a>槃头曰。<a id="a-K7"></a>何敢动乎。<a id="a-K8"></a>我念前之七世生安乐国。<a id="a-K9"></a>以务道故尝事智者月净。<a id="a-KA"></a>而其人谓我曰。<a id="a-KB"></a>汝非久当证斯陀含果。<a id="a-KC"></a>宜勤精进。<a id="a-KD"></a>夫修行譬若升天。<a id="a-KE"></a>必慕渐上不可退之。<a id="a-KF"></a>苟有所堕而复上益难。<a id="a-KG"></a>其时我年已八十。<a id="a-KH"></a>扶杖不能履。<a id="a-KI"></a>适会大光明菩萨出世。<a id="a-KJ"></a>我欲礼之乃诣其精舍。<a id="a-KK"></a>事已而月净俄来相责曰。<a id="a-KL"></a>咄哉。<a id="a-KM"></a>汝何轻父而重子。<a id="a-KN"></a>吾昨视汝将得证果。<a id="a-KO"></a>今已失之。<a id="a-KP"></a>我时自以无咎不伏其语。<a id="a-KQ"></a>即问月净示其所过。<a id="a-KR"></a>月净曰。<a id="a-KS"></a>汝适礼大光。<a id="a-KT"></a>安得以杖倚画佛之面。<a id="a-KU"></a>汝以坐此故退果位。<a id="a-KV"></a>我熟思之。<a id="a-KW"></a>实如其言。<a id="a-KX"></a>此后凡有所闻。<a id="a-KY"></a>不复不信。<a id="a-KZ"></a>纵彼恶语犹风度耳。<a id="a-Ka"></a>况今尊者以正法见教。<a id="a-Kb"></a>岂宜悔吝。<a id="a-Kc"></a>大士寻命之曰。<a id="a-Kd"></a>如来大法眼藏今以付汝。<a id="a-Ke"></a>汝宜传布勿令其绝。<a id="a-Kf"></a>听吾偈曰。</p>
  <p id="aKg">言下合无生　　同于法界性</p>
  <p id="aKh">若能如是解　　通达事理竟</p>
  <p id="aKi">婆修盘头礼以受命。<a id="a-Kj"></a>大士于其座上即以首倒植象婆罗树枝。<a id="a-Kk"></a>奄然而化。<a id="a-Kl"></a>众欲正之为其阇维。<a id="a-Km"></a>虽百千人共举。<a id="a-Kn"></a>终不能动。<a id="a-Ko"></a>又诸罗汉同以神力举之。<a id="a-Kp"></a>亦不能动。<a id="a-Kq"></a>大众遂炷香祝之。<a id="a-Kr"></a>其体乃自倾委。<a id="a-Ks"></a>焚已敛舍利。<a id="a-Kt"></a>众建浮图以供养之。<a id="a-Ku"></a>其时当此后汉孝明帝之世也。</p>
  <p id="aKv">评曰。<a id="a-Kw"></a>是大士者。<a id="a-Kx"></a>反植而化。<a id="a-Ky"></a>何其异乎。<a id="a-Kz"></a>曰圣人逆顺皆得。<a id="a-L0"></a>故其神而为之。<a id="a-L1"></a>不可以常道求。</p>
 </body>
</html>