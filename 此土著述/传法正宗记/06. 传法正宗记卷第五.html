<!doctype html>
<html id="z3IBX701dS" data-ver="1350">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗记卷第五</h1>
  <p id="a2">天竺第二十六祖不如蜜多尊者传 天竺第二十七祖般若多罗尊者传 天竺第二十八祖菩提达磨尊者传(上下)</p>
  <p data-pb></p>
  <h2 id="a3">天竺第二十六祖不如蜜多尊者传</h2>
  <p id="a4">不如蜜多尊者。<a id="a-5"></a>南天竺国人也。<a id="a-6"></a>姓刹帝利。<a id="a-7"></a>父曰德胜。<a id="a-8"></a>即其国之王。<a id="a-9"></a>蜜多盖德胜之太子也。<a id="a-A"></a>诞时宫中有异香氤氲。<a id="a-B"></a>家人奇之。<a id="a-C"></a>然其天性淳懿。<a id="a-D"></a>少崇佛事。<a id="a-E"></a>初婆舍斯多。<a id="a-F"></a>道化其国。<a id="a-G"></a>尊者会事因称疾。<a id="a-H"></a>乞免太子。<a id="a-I"></a>从斯多出家。<a id="a-J"></a>王听。<a id="a-K"></a>斯多即宫中为其剃度。<a id="a-L"></a>会胜僧受之具戒。<a id="a-M"></a>事见于斯多传。<a id="a-N"></a>寻从斯多出宫。<a id="a-O"></a>乃得付法。<a id="a-P"></a>其后游化至东天竺国。<a id="a-Q"></a>先是其国王刹帝。<a id="a-R"></a>坚固信重长爪外道梵志者。<a id="a-S"></a>及尊者入境。<a id="a-T"></a>外道之徒患之。<a id="a-U"></a>以告其师曰。<a id="a-V"></a>适知不如蜜多入国。<a id="a-W"></a>其人道胜。<a id="a-X"></a>恐吾党不如。<a id="a-Y"></a>宜先谋斥之。<a id="a-Z"></a>外道即请从其王登高。<a id="a-a"></a>因西望谓王曰。<a id="a-b"></a>西有妖气必魔入境。<a id="a-c"></a>王见之乎。<a id="a-d"></a>王曰不见。<a id="a-e"></a>然则奈之何。<a id="a-f"></a>外道曰。<a id="a-g"></a>此魔所至。<a id="a-h"></a>家国必衰。<a id="a-i"></a>然为王计者。<a id="a-j"></a>不如诛之。<a id="a-k"></a>王曰未见其罪。<a id="a-l"></a>岂忍为乎。<a id="a-m"></a>外道复进其徒之善咒者曰。<a id="a-n"></a>其法能动天地。<a id="a-o"></a>此可以御魔。<a id="a-p"></a>然尊者已知托以望气。<a id="a-q"></a>先戒其众曰。<a id="a-r"></a>我至此城必有小难。<a id="a-s"></a>汝辈勿惊。<a id="a-t"></a>及见王果诘曰。<a id="a-u"></a>师来何为。<a id="a-v"></a>尊者曰。<a id="a-w"></a>我来欲度众生。<a id="a-x"></a>曰当以何法度何类众生。<a id="a-y"></a>曰随其类而以法度之。<a id="a-z"></a>曰苟有术者。<a id="a-10"></a>师敢敌乎。<a id="a-11"></a>曰我佛法至正。<a id="a-12"></a>虽天魔不足降之。<a id="a-13"></a>安有妖术而不敢当耶。<a id="a-14"></a>外道辈闻其语益愤。<a id="a-15"></a>作法即化一大山凝空。<a id="a-16"></a>将压尊者。<a id="a-17"></a>尊者遂以指按地。<a id="a-18"></a>地动。<a id="a-19"></a>五百外道皆不能立。<a id="a-1A"></a>移山却临其首。<a id="a-1B"></a>外道党大惧。<a id="a-1C"></a>尊者复按地。<a id="a-1D"></a>地静。<a id="a-1E"></a>化山亦没。<a id="a-1F"></a>外道皆罗礼悔过。<a id="a-1G"></a>王亦谢之曰。<a id="a-1H"></a>吾不识大士。<a id="a-1I"></a>乃令萤火欲争曜日月。<a id="a-1J"></a>是时王新迁其都。<a id="a-1K"></a>他日张大斋落之。<a id="a-1L"></a>亦以慰外道。<a id="a-1M"></a>欲尊者预会。<a id="a-1N"></a>尊者初不奉命。<a id="a-1O"></a>徐观其地将陷。<a id="a-1P"></a>即以神通往之。<a id="a-1Q"></a>王见曰。<a id="a-1R"></a>师果来耶。<a id="a-1S"></a>曰我非应供来。<a id="a-1T"></a>欲有所救耳。<a id="a-1U"></a>王曰何救。<a id="a-1V"></a>曰此地已为龙之所有。<a id="a-1W"></a>须臾当陷。<a id="a-1X"></a>众不便去必溺。<a id="a-1Y"></a>王恐急起。<a id="a-1Z"></a>其众去之。<a id="a-1a"></a>未远至一高原。<a id="a-1b"></a>反顾其地果陷渊然成湫。<a id="a-1c"></a>王益敬蜜多。<a id="a-1d"></a>即严象驾。<a id="a-1e"></a>命尊者偕还其故城。<a id="a-1f"></a>因曰。<a id="a-1g"></a>余五日之前尝梦。<a id="a-1h"></a>空中坠一金锁垂至于地。<a id="a-1i"></a>我即举之。<a id="a-1j"></a>今日之事非其应乎。<a id="a-1k"></a>尊者亦谓王曰。<a id="a-1l"></a>吾昔将至此国尝梦。<a id="a-1m"></a>一奇童持宝盖趋我之后。<a id="a-1n"></a>此必圣人出王所治。<a id="a-1o"></a>以相继传法。<a id="a-1p"></a>王曰。<a id="a-1q"></a>下国岂有至人耶。<a id="a-1r"></a>曰王无谦。<a id="a-1s"></a>是必应之。<a id="a-1t"></a>先是其国有婆罗门子。<a id="a-1u"></a>幼无父母。<a id="a-1v"></a>孑然放达。<a id="a-1w"></a>自号璎珞。<a id="a-1x"></a>闾里不能测其为人。<a id="a-1y"></a>一日遽发隐语曰。<a id="a-1z"></a>神人脚踏土会里逢龙虎。<a id="a-20"></a>是日趣王来。<a id="a-21"></a>王便随他去。<a id="a-22"></a>自是出处益不常。<a id="a-23"></a>及王与尊者驾至其旧城之东。<a id="a-24"></a>此子特来迎之礼于驾前。<a id="a-25"></a>尊者语王曰。<a id="a-26"></a>所谓王国之圣士。<a id="a-27"></a>此其人也。<a id="a-28"></a>尊者即谓璎珞曰。<a id="a-29"></a>汝记往事乎。<a id="a-2A"></a>璎珞曰。<a id="a-2B"></a>我念昔同法会。<a id="a-2C"></a>尊者演摩诃般若波罗蜜。<a id="a-2D"></a>而我转甚深修多罗。<a id="a-2E"></a>缘当复会。<a id="a-2F"></a>故此相候。<a id="a-2G"></a>蜜多谓王曰。<a id="a-2H"></a>此子盖大势至菩萨。<a id="a-2I"></a>降迹为吾嗣法。<a id="a-2J"></a>然其后复出二大士。<a id="a-2K"></a>其一先化南天竺。<a id="a-2L"></a>而后缘在震旦。<a id="a-2M"></a>然其九年却返本国。<a id="a-2N"></a>尊者即为之剃度。<a id="a-2O"></a>谓璎珞曰。<a id="a-2P"></a>以前吾谈般若汝说修多罗。<a id="a-2Q"></a>致今复会。<a id="a-2R"></a>便宜以般若多罗为汝之名。<a id="a-2S"></a>当此不如蜜多化导于东天竺。<a id="a-2T"></a>逾六十年矣。<a id="a-2U"></a>一旦遂命般若多罗而告曰。<a id="a-2V"></a>昔如来付大法眼藏展转至我。<a id="a-2W"></a>我今用传于汝。<a id="a-2X"></a>汝宜流通勿令其绝。<a id="a-2Y"></a>听吾偈曰。</p>
  <p id="a2Z">真性心地藏　　无头亦无尾</p>
  <p id="a2a">应缘而化物　　方便呼为智</p>
  <p id="a2b">付法已。<a id="a-2c"></a>尊者告王曰。<a id="a-2d"></a>荷国惠施宁不感之。<a id="a-2e"></a>但其化缘殆尽。<a id="a-2f"></a>不能久恋仁德。<a id="a-2g"></a>吾将往矣。<a id="a-2h"></a>王善保之。<a id="a-2i"></a>王泣下如丧所亲。<a id="a-2j"></a>尊者乃于王宫即座化形如日。<a id="a-2k"></a>少顷复之。<a id="a-2l"></a>呈一十八变。<a id="a-2m"></a>以三昧火即自焚之。<a id="a-2n"></a>雨金色舍利。<a id="a-2o"></a>王后为金塔以閟之。<a id="a-2p"></a>其时当此东晋孝武帝之世也。</p>
  <p data-pb></p>
  <h2 id="a2q">天竺第二十七祖般若多罗尊者传</h2>
  <p id="a2r">般若多罗尊者。<a id="a-2s"></a>东天竺国人也。<a id="a-2t"></a>姓婆罗门氏。<a id="a-2u"></a>幼丧父母。<a id="a-2v"></a>孑然胸食自养。<a id="a-2w"></a>游于闾里。<a id="a-2x"></a>时人但以璎珞童子号之。<a id="a-2y"></a>有命之役者。<a id="a-2z"></a>不辞劳不论直。<a id="a-30"></a>或问曰。<a id="a-31"></a>汝何姓。<a id="a-32"></a>曰我与汝同姓。<a id="a-33"></a>或曰。<a id="a-34"></a>汝行何急。<a id="a-35"></a>曰汝行何缓。<a id="a-36"></a>人皆不测其然。<a id="a-37"></a>会其国王坚固者与不如蜜多共驾还其故城。<a id="a-38"></a>尊者遂东出趣其驾前。<a id="a-39"></a>自说昔缘。<a id="a-3A"></a>至是尊者之迹大显。<a id="a-3B"></a>蜜多即携至王宫。<a id="a-3C"></a>他日为之出家。<a id="a-3D"></a>会胜僧受之具戒。<a id="a-3E"></a>而尊者之体即发异光。<a id="a-3F"></a>未几蜜多果以法眼付之。<a id="a-3G"></a>纵其游化。<a id="a-3H"></a>及尊者至南天竺国。<a id="a-3I"></a>其国王香至者。<a id="a-3J"></a>诏礼于宫中。<a id="a-3K"></a>以宝珠施之。<a id="a-3L"></a>初王有三子。<a id="a-3M"></a>而其志各有所修。<a id="a-3N"></a>其长曰月净多罗者。<a id="a-3O"></a>好修念佛三昧。<a id="a-3P"></a>其次曰功德多罗者。<a id="a-3Q"></a>好修福业。<a id="a-3R"></a>其次曰菩提多罗者。<a id="a-3S"></a>好通佛理。<a id="a-3T"></a>以出世为务。<a id="a-3U"></a>至是香至皆命出礼尊者。<a id="a-3V"></a>尊者以三子皆好善。<a id="a-3W"></a>意欲验其智之远近。<a id="a-3X"></a>即以王所施珠使各辨之曰。<a id="a-3Y"></a>世复有加此珠乎。<a id="a-3Z"></a>其一月净多罗曰。<a id="a-3a"></a>此宝珠最上。<a id="a-3b"></a>世无有胜之者也。<a id="a-3c"></a>非吾王家孰能致之。<a id="a-3d"></a>其二功德多罗亦如其说。<a id="a-3e"></a>其三菩提多罗曰。<a id="a-3f"></a>此珠世宝未足为上。<a id="a-3g"></a>夫诸宝之中法宝为上。<a id="a-3h"></a>此是世光。<a id="a-3i"></a>诸光之中智光为上。<a id="a-3j"></a>此是世明。<a id="a-3k"></a>诸明之中心明为上。<a id="a-3l"></a>然此珠光明不能自照。<a id="a-3m"></a>要假智光明辨于此。<a id="a-3n"></a>既明辨此即知是珠。<a id="a-3o"></a>既知是珠即明其宝。<a id="a-3p"></a>若明其宝宝不自宝。<a id="a-3q"></a>若辨其珠珠不自珠。<a id="a-3r"></a>珠不自珠者。<a id="a-3s"></a>要假智珠而辨世珠。<a id="a-3t"></a>宝不自宝者。<a id="a-3u"></a>要假智宝而明法宝。<a id="a-3v"></a>然则我师有道。<a id="a-3w"></a>其宝即现。<a id="a-3x"></a>众生有道。<a id="a-3y"></a>心宝亦然。<a id="a-3z"></a>尊者嘉其才辨。<a id="a-40"></a>复问曰。<a id="a-41"></a>诸物之中何物无相。<a id="a-42"></a>曰于诸物中不起无相。<a id="a-43"></a>又问曰。<a id="a-44"></a>诸物之中何物最高。<a id="a-45"></a>曰于诸物中人我最高。<a id="a-46"></a>又问曰。<a id="a-47"></a>诸物之中何物最大。<a id="a-48"></a>曰于诸物中法性最大。<a id="a-49"></a>尊者默喜。<a id="a-4A"></a>谓是大法器。<a id="a-4B"></a>必为已嗣。<a id="a-4C"></a>其后会父病既亟。<a id="a-4D"></a>辄以手览空。<a id="a-4E"></a>虽左右不能止。<a id="a-4F"></a>菩提多罗因以问尊者曰。<a id="a-4G"></a>吾父务善兴福。<a id="a-4H"></a>平若未有如其为心者。<a id="a-4I"></a>今感疾恍惚。<a id="a-4J"></a>手览虚空。<a id="a-4K"></a>恐非善终。<a id="a-4L"></a>何其报之相反耶。<a id="a-4M"></a>我甚惑此。<a id="a-4N"></a>尊者果能释之。<a id="a-4O"></a>愿从出家。<a id="a-4P"></a>尊者曰。<a id="a-4Q"></a>此其业之所应也。<a id="a-4R"></a>然物皆有业。<a id="a-4S"></a>虽三乘圣人亦不能免之。<a id="a-4T"></a>但其业有善恶耳。<a id="a-4U"></a>佛谓。<a id="a-4V"></a>人有为善之至。<a id="a-4W"></a>及其终也报当生天。<a id="a-4X"></a>则天光下垂如引经彩。<a id="a-4Y"></a>欲其终者览之。<a id="a-4Z"></a>而神随以上征。<a id="a-4a"></a>其光或五色互发者。<a id="a-4b"></a>盖表其所向乃往天界也。<a id="a-4c"></a>今汝父手有所览。<a id="a-4d"></a>是亦报生天上也。<a id="a-4e"></a>亦其为善之明效。<a id="a-4f"></a>非不令终。<a id="a-4g"></a>然当其大渐。<a id="a-4h"></a>将有天乐异花应之。<a id="a-4i"></a>寻如其言。<a id="a-4j"></a>及王崩二子方甚号恸。<a id="a-4k"></a>而菩提多罗独于丧所端然默坐。<a id="a-4l"></a>终朝不兴。<a id="a-4m"></a>其二兄怪之。<a id="a-4n"></a>以问尊者。<a id="a-4o"></a>尊者曰。<a id="a-4p"></a>此子入定将有所观。<a id="a-4q"></a>七日当自起勿惊。<a id="a-4r"></a>及菩提多罗定起。<a id="a-4s"></a>谓二兄曰。<a id="a-4t"></a>我欲观父何往。<a id="a-4u"></a>而他无所睹。<a id="a-4v"></a>但见一日明照天地。<a id="a-4w"></a>其父殡已菩提多罗果告二兄。<a id="a-4x"></a>求从尊者出家。<a id="a-4y"></a>尊者知其道缘纯熟势不可沮。<a id="a-4z"></a>遂当其师。<a id="a-50"></a>乃为安其法名。<a id="a-51"></a>久之遂以法而付嘱曰。<a id="a-52"></a>如来大法眼藏展转而今付于汝。<a id="a-53"></a>汝善传之无。<a id="a-54"></a>使断绝。<a id="a-55"></a>听吾偈曰。</p>
  <p id="a56">心地生诸种　　因事复生理</p>
  <p id="a57">果满菩提圆　　花开世界起</p>
  <p id="a58">已而般若多罗于其座展左右手。<a id="a-59"></a>各放五色祥光。<a id="a-5A"></a>七十余道。<a id="a-5B"></a>寻超身高七多罗树。<a id="a-5C"></a>即以化火自焚。<a id="a-5D"></a>雨舍利不可胜数。<a id="a-5E"></a>四众敛之。<a id="a-5F"></a>与其国之王月净建浮图而閟之。<a id="a-5G"></a>是时当此宋孝武帝之世也(以达磨六十七年后方东来。<a id="a-5H"></a>算之当在宋孝建元年甲午也)</p>
  <p id="a5I">评曰。<a id="a-5J"></a>出三藏记所谓不若多罗。<a id="a-5K"></a>而此曰般若多罗。<a id="a-5L"></a>又谓弗若蜜多。<a id="a-5M"></a>而此曰不如蜜多。<a id="a-5N"></a>何其异耶。<a id="a-5O"></a>曰此但梵音小转。<a id="a-5P"></a>盖译有楚夏耳。<a id="a-5Q"></a>然般若多罗于诸祖独多谶语。<a id="a-5R"></a>而后颇验之。<a id="a-5S"></a>岂非以法自其后而大盛于中国欲有所志耶。<a id="a-5T"></a>将示圣人之心其所知远乎。</p>
  <p data-pb></p>
  <h2 id="a5U">天竺第二十八祖菩提达磨尊者传上</h2>
  <p id="a5V">菩提达磨尊者。<a id="a-5W"></a>南天竺国人也。<a id="a-5X"></a>姓刹帝利。<a id="a-5Y"></a>初名菩提多罗。<a id="a-5Z"></a>亦号达磨多罗。<a id="a-5a"></a>父曰香至。<a id="a-5b"></a>盖其国之王。<a id="a-5c"></a>达磨即王之第三子也。<a id="a-5d"></a>生而天性高胜。<a id="a-5e"></a>卓然不辈。<a id="a-5f"></a>诸子虽处家已能趣佛理。<a id="a-5g"></a>及般若多罗说法王宫。<a id="a-5h"></a>乃得相见。<a id="a-5i"></a>寻答般若问珠之义。<a id="a-5j"></a>才辩清发称有理趣。<a id="a-5k"></a>般若奇之。<a id="a-5l"></a>默许其法器。<a id="a-5m"></a>及父厌代。<a id="a-5n"></a>遂辞诸兄。<a id="a-5o"></a>从般若出家曰。<a id="a-5p"></a>我素不顾国位。<a id="a-5q"></a>欲以法利物。<a id="a-5r"></a>然未得其师。<a id="a-5s"></a>久有所待。<a id="a-5t"></a>今遇尊者出家决矣。<a id="a-5u"></a>愿悲智见客。<a id="a-5v"></a>般若受其礼。<a id="a-5w"></a>为之剃度曰。<a id="a-5x"></a>汝先入定。<a id="a-5y"></a>盖在日光三昧耳。<a id="a-5z"></a>汝于诸法已得通量。<a id="a-60"></a>今宜以菩提达磨为汝之名。<a id="a-61"></a>会圣僧与受具戒。<a id="a-62"></a>当此其地三震。<a id="a-63"></a>月明昼现。<a id="a-64"></a>尊者寻亦成果。<a id="a-65"></a>自此其国俗因以达磨多罗称之。<a id="a-66"></a>亦曰菩提王子。<a id="a-67"></a>遂事其师更四十余载。<a id="a-68"></a>而般若乃以法付之。<a id="a-69"></a>益嘱尊者曰。<a id="a-6A"></a>汝且化此国。<a id="a-6B"></a>后于震旦当有大因缘。<a id="a-6C"></a>然须我灭后六十七载。<a id="a-6D"></a>乃可东之。<a id="a-6E"></a>汝若速往恐衰于日下。<a id="a-6F"></a>尊者既禀其命。<a id="a-6G"></a>复问般若曰。<a id="a-6H"></a>若我东往。<a id="a-6I"></a>其国千载之下颇有难耶。<a id="a-6J"></a>得大法器继吾道乎。<a id="a-6K"></a>般若多罗曰。<a id="a-6L"></a>法之所往。<a id="a-6M"></a>其趣法者。<a id="a-6N"></a>繁若稻麻竹苇。<a id="a-6O"></a>不可胜数。<a id="a-6P"></a>然其国当我灭后六十余载。<a id="a-6Q"></a>必有难作水中文布。<a id="a-6R"></a>善自降之。<a id="a-6S"></a>然汝至彼南方。<a id="a-6T"></a>不可即住。<a id="a-6U"></a>盖其天王方好有为。<a id="a-6V"></a>恐不汝信。<a id="a-6W"></a>听吾偈曰。</p>
  <p id="a6X">路行跨水复逢羊　　独自栖栖暗渡江</p>
  <p id="a6Y">日下可怜双象马　　二株嫩桂久昌昌</p>
  <p id="a6Z">尊者又问曰。<a id="a-6a"></a>过此以往可得闻乎。<a id="a-6b"></a>又曰。<a id="a-6c"></a>吾灭之后一百五岁。<a id="a-6d"></a>其复有小难。<a id="a-6e"></a>又说偈曰。</p>
  <p id="a6f">心中虽吉外头凶　　川下僧房名不中</p>
  <p id="a6g">为遇毒龙生武子　　忽逢小鼠寂无穷</p>
  <p id="a6h">又问曰。<a id="a-6i"></a>此后复有事乎曰。<a id="a-6j"></a>吾灭后一百六十年末复。<a id="a-6k"></a>有小难盖。<a id="a-6l"></a>父子继作其势非。<a id="a-6m"></a>久可三五稔耳又。<a id="a-6n"></a>说偈曰。</p>
  <p id="a6o">路上忽逢深处水　　等闲见虎又逢猪</p>
  <p id="a6p">小小牛儿虽有角　　青溪龙出总须输</p>
  <p id="a6q">又问曰。<a id="a-6r"></a>所谓法器菩萨。<a id="a-6s"></a>此后出乎。<a id="a-6t"></a>般若又说偈曰。</p>
  <p id="a6u">震旦虽阔无别路　　要假侄孙脚下行</p>
  <p id="a6v">金鸡解衔一颗米　　供养十方罗汉僧</p>
  <p id="a6w">复曰。<a id="a-6x"></a>此吾灭后三百三十载。<a id="a-6y"></a>乃应之也。<a id="a-6z"></a>又问曰。<a id="a-70"></a>此后佛法中颇有明斯意而善分别者耶。<a id="a-71"></a>曰吾灭后三百八十年间。<a id="a-72"></a>乃有比丘暗学而明用。<a id="a-73"></a>又说偈曰。</p>
  <p id="a74">八月商尊飞有声　　巨福来祥鸟不惊</p>
  <p id="a75">坏抱一鸡重赴会　　手把龙蛇在两楹</p>
  <p id="a76">又偈曰。</p>
  <p id="a77">寄公席帽权时脱　　文字之中暂小形</p>
  <p id="a78">东海象归披右服　　二处蒙恩总不轻</p>
  <p id="a79">又偈曰。</p>
  <p id="a7A">日月并行君不动　　郎无冠子上山行</p>
  <p id="a7B">更惠一峰添翠岫　　王教人识始知名</p>
  <p id="a7C">复曰。<a id="a-7D"></a>大器当现逢云。<a id="a-7E"></a>即登吾何忧乎。<a id="a-7F"></a>尊者又问曰。<a id="a-7G"></a>然此人之后复有难乎。<a id="a-7H"></a>曰吾灭后四百六十年间。<a id="a-7I"></a>会一无衣之人欲为魔事。<a id="a-7J"></a>又说偈曰。</p>
  <p id="a7K">高岭逢人又脱衣　　小蛇虽毒不能为</p>
  <p id="a7L">可中井底看天近　　小小沙弥善大机</p>
  <p id="a7M">复曰。<a id="a-7N"></a>汝记斯言。<a id="a-7O"></a>将验小难。<a id="a-7P"></a>黑衣童子必善释之。<a id="a-7Q"></a>尊者又问曰。<a id="a-7R"></a>此后复有难乎。<a id="a-7S"></a>曰吾灭后方六百年。<a id="a-7T"></a>不生之树当作留难。<a id="a-7U"></a>然虽难兴。<a id="a-7V"></a>二人出现乃自宁静。<a id="a-7W"></a>又说偈曰。</p>
  <p id="a7X">大浪虽高不足知　　百年凡树长干枝</p>
  <p id="a7Y">一鸟南飞却归北　　二人东往复还西</p>
  <p id="a7Z">复曰。<a id="a-7a"></a>白衣和尚说法无量。<a id="a-7b"></a>若见此谶归而不向。<a id="a-7c"></a>又问曰。<a id="a-7d"></a>此后复有难乎。<a id="a-7e"></a>曰吾灭后二千八百年间。<a id="a-7f"></a>当有四龙起此一难。<a id="a-7g"></a>然非为大也。<a id="a-7h"></a>汝宜知之。<a id="a-7i"></a>又说偈曰。</p>
  <p id="a7j">可怜明月独当天　　四个龙儿各自迁</p>
  <p id="a7k">东西南北奔波去　　日头平上照无边</p>
  <p id="a7l">又偈曰。</p>
  <p id="a7m">吾此谶词　　腰长脚短　　合掌向天</p>
  <p id="a7n">回头失伴　　身着红衣　　又如素绢</p>
  <p id="a7o">立在目前　　还若不见　　好好思量</p>
  <p id="a7p">水清月现</p>
  <p id="a7q">尊者又问曰。<a id="a-7r"></a>此后复有难乎。<a id="a-7s"></a>般若多罗复曰。<a id="a-7t"></a>吾灭后三千年间。<a id="a-7u"></a>凡有一十二难。<a id="a-7v"></a>其间有九大难。<a id="a-7w"></a>此总以一偈记之。<a id="a-7x"></a>偈曰。</p>
  <p id="a7y">鸟来上高堂欲兴　　白云入地色还清</p>
  <p id="a7z">天上金龙日月明　　东阳海水清不清</p>
  <p id="a80">手捧朱轮重复轻　　虽无心眼转惺惺</p>
  <p id="a81">不具耳目善观听　　身体元无空有形</p>
  <p id="a82">不说姓字但验名　　意寻书卷错开经</p>
  <p id="a83">口谈恩幸心无情　　或去或来身不停</p>
  <p id="a84">又曰。<a id="a-85"></a>后所有难。<a id="a-86"></a>悉存此一十二句。<a id="a-87"></a>虽复远记非汝一世所睹。<a id="a-88"></a>然得真天眼乃可即见。<a id="a-89"></a>般若多罗既灭。<a id="a-8A"></a>尊者禀其言。<a id="a-8B"></a>且留本国勉行教化。<a id="a-8C"></a>尊者初与比丘号佛大先者。<a id="a-8D"></a>俱出于般若多罗之门。<a id="a-8E"></a>故二人每以伯仲之礼相遇。<a id="a-8F"></a>当是皆盛扬其法。<a id="a-8G"></a>时人美之。<a id="a-8H"></a>谓开二甘露门。<a id="a-8I"></a>方其国有僧曰佛大胜者。<a id="a-8J"></a>辄离其所传为六宗。<a id="a-8K"></a>分化诸处。<a id="a-8L"></a>其一曰有相宗。<a id="a-8M"></a>二曰无相宗。<a id="a-8N"></a>三曰定慧宗。<a id="a-8O"></a>四曰戒行宗。<a id="a-8P"></a>五曰无得宗。<a id="a-8Q"></a>六曰寂静宗。<a id="a-8R"></a>然学者趋之甚多。<a id="a-8S"></a>其徒各不下千百。<a id="a-8T"></a>尊者常为其太息曰。<a id="a-8U"></a>国虽有是六众。<a id="a-8V"></a>然其道皆非大至微。<a id="a-8W"></a>我正之。<a id="a-8X"></a>其人安得解脱。<a id="a-8Y"></a>一旦遂以神通往之。<a id="a-8Z"></a>初一诣其有相宗所而问之曰。<a id="a-8a"></a>一切诸相何名实相。<a id="a-8b"></a>其众之首曰萨婆罗者。<a id="a-8c"></a>答曰。<a id="a-8d"></a>于诸相中不互诸相。<a id="a-8e"></a>是名实相。<a id="a-8f"></a>又问曰。<a id="a-8g"></a>一切诸相而不互者。<a id="a-8h"></a>若明实相当何定之。<a id="a-8i"></a>答曰。<a id="a-8j"></a>于诸相中实无有定。<a id="a-8k"></a>诸相即名为实。<a id="a-8l"></a>又问曰。<a id="a-8m"></a>诸相不定即名实相。<a id="a-8n"></a>汝今不定当何得之。<a id="a-8o"></a>答曰。<a id="a-8p"></a>我言不定。<a id="a-8q"></a>不定诸相当说诸相。<a id="a-8r"></a>其义不然。<a id="a-8s"></a>又问曰。<a id="a-8t"></a>汝言不定当为实相。<a id="a-8u"></a>定不定故即非实相。<a id="a-8v"></a>答曰。<a id="a-8w"></a>定既不定即非实相。<a id="a-8x"></a>知我非故不定不变。<a id="a-8y"></a>何名实相。<a id="a-8z"></a>已变已往其义亦然。<a id="a-90"></a>答曰。<a id="a-91"></a>不变当在不在故故变实相以定其义。<a id="a-92"></a>又问曰。<a id="a-93"></a>实相不变变即非相。<a id="a-94"></a>于有无中何名实相。<a id="a-95"></a>于是萨婆罗心即县解。<a id="a-96"></a>以手指空却问尊者曰。<a id="a-97"></a>此世有相亦能空故。<a id="a-98"></a>当此身力得似此耶。<a id="a-99"></a>尊者曰。<a id="a-9A"></a>若解实相即见非实。<a id="a-9B"></a>若了非故其色亦然。<a id="a-9C"></a>当于色中不失色体。<a id="a-9D"></a>在于非相不碍有故。<a id="a-9E"></a>若能是解故名实相。<a id="a-9F"></a>次二诣其无相宗所问之曰。<a id="a-9G"></a>汝言无相当何证之。<a id="a-9H"></a>其众之首曰波罗提者。<a id="a-9I"></a>前而答曰。<a id="a-9J"></a>我名无相心不现故。<a id="a-9K"></a>又问曰。<a id="a-9L"></a>汝相不现当何明之。<a id="a-9M"></a>答曰。<a id="a-9N"></a>我明无相心不取舍。<a id="a-9O"></a>当于明时亦无当者。<a id="a-9P"></a>又问曰。<a id="a-9Q"></a>于诸有无心不取舍。<a id="a-9R"></a>又无当者谁明无故。<a id="a-9S"></a>答曰。<a id="a-9T"></a>佛入三昧尚无所得。<a id="a-9U"></a>何况无相而故知之。<a id="a-9V"></a>又问曰。<a id="a-9W"></a>相既不知谁云有无。<a id="a-9X"></a>尚无所得何名三昧。<a id="a-9Y"></a>答曰。<a id="a-9Z"></a>我说不证证无所证。<a id="a-9a"></a>非三昧故我说三昧。<a id="a-9b"></a>又问曰。<a id="a-9c"></a>非三昧者当何明之。<a id="a-9d"></a>汝既不证非证何证。<a id="a-9e"></a>波罗提于是妙悟。<a id="a-9f"></a>遽起谢之。<a id="a-9g"></a>尊者即为授记曰。<a id="a-9h"></a>汝证果非远。<a id="a-9i"></a>然国有魔兴。<a id="a-9j"></a>亦汝伏之。<a id="a-9k"></a>次三诣其定慧宗所而问之曰。<a id="a-9l"></a>汝学定慧为一为二。<a id="a-9m"></a>其众之首曰婆兰陀者。<a id="a-9n"></a>前而答曰。<a id="a-9o"></a>我此定慧非一非二。<a id="a-9p"></a>又问曰。<a id="a-9q"></a>汝之定慧既非一二。<a id="a-9r"></a>以何目之名为定慧。<a id="a-9s"></a>答曰。<a id="a-9t"></a>在定非定处慧非慧。<a id="a-9u"></a>一即非一二即不二。<a id="a-9v"></a>又问曰。<a id="a-9w"></a>当一不一当二不二。<a id="a-9x"></a>既非定慧约何定慧。<a id="a-9y"></a>答曰。<a id="a-9z"></a>不一不二定慧能知。<a id="a-A0"></a>非定非慧亦可然矣。<a id="a-A1"></a>又问曰。<a id="a-A2"></a>慧非定故然可知哉。<a id="a-A3"></a>不一不二谁定谁慧。<a id="a-A4"></a>波兰陀即廓然开悟。<a id="a-A5"></a>致礼伏膺。<a id="a-A6"></a>次四诣其戒行宗所而问之曰。<a id="a-A7"></a>汝以何者为戒。<a id="a-A8"></a>云何名行。<a id="a-A9"></a>而此戒行为一为二。<a id="a-AA"></a>其众之首者(亡名)前而答曰。<a id="a-AB"></a>一二二一皆彼所生。<a id="a-AC"></a>依教无染此名戒行。<a id="a-AD"></a>又问曰。<a id="a-AE"></a>汝言依教即是有染。<a id="a-AF"></a>一二俱此何言依教。<a id="a-AG"></a>此二违背不及于行。<a id="a-AH"></a>内外非明何名为戒。<a id="a-AI"></a>答曰。<a id="a-AJ"></a>我有内外彼以知竟。<a id="a-AK"></a>既得通达即是戒行。<a id="a-AL"></a>若说违背俱是俱非。<a id="a-AM"></a>言及清净即戒即行。<a id="a-AN"></a>又问曰。<a id="a-AO"></a>俱是俱非何言清净。<a id="a-AP"></a>既得通故何谈内外。<a id="a-AQ"></a>其首者即自省其非。<a id="a-AR"></a>拜谢称幸。<a id="a-AS"></a>次五诣其无得宗所而问之曰。<a id="a-AT"></a>汝言无得。<a id="a-AU"></a>无得何得。<a id="a-AV"></a>既无所得亦无得得。<a id="a-AW"></a>其众之首曰宝净者。<a id="a-AX"></a>前而答曰。<a id="a-AY"></a>我说无得非无得得。<a id="a-AZ"></a>当说得得无得亦得。<a id="a-Aa"></a>又问曰。<a id="a-Ab"></a>既得不得得亦非得。<a id="a-Ac"></a>既云得得得何得得。<a id="a-Ad"></a>答曰。<a id="a-Ae"></a>见得非得非得是得。<a id="a-Af"></a>若见不得名为得得。<a id="a-Ag"></a>又问曰。<a id="a-Ah"></a>得既非得非得无得。<a id="a-Ai"></a>既无所得当得何得。<a id="a-Aj"></a>宝净于此乃昭然发悟。<a id="a-Ak"></a>次六诣其寂静宗所而问之曰。<a id="a-Al"></a>汝以何名寂。<a id="a-Am"></a>云何能静。<a id="a-An"></a>其众之首者(亡名)前而答曰。<a id="a-Ao"></a>此心不动是名为寂。<a id="a-Ap"></a>于诸无染名之为静。<a id="a-Aq"></a>又问曰。<a id="a-Ar"></a>本心不寂要假寂寂。<a id="a-As"></a>今已寂故何用寂静。<a id="a-At"></a>答曰。<a id="a-Au"></a>诸法本空以空空故。<a id="a-Av"></a>于彼空空故名寂静。<a id="a-Aw"></a>又问曰。<a id="a-Ax"></a>空空以空诸法亦尔。<a id="a-Ay"></a>寂静无相何静何寂。<a id="a-Az"></a>其首者义屈。<a id="a-B0"></a>遂加敬之。<a id="a-B1"></a>自是其六众皆宗而师之。<a id="a-B2"></a>尊者道声益扬。<a id="a-B3"></a>五天学者莫不沛然归之。<a id="a-B4"></a>寻会其国王曰异见者。<a id="a-B5"></a>实前王月净多罗之子。<a id="a-B6"></a>而达磨之侄也。<a id="a-B7"></a>辄发邪见毁訾佛法曰。<a id="a-B8"></a>我之祖先皆惑于佛法。<a id="a-B9"></a>非得其正。<a id="a-BA"></a>今我所为岂宜踵之。<a id="a-BB"></a>遂于教大作患难。<a id="a-BC"></a>尊者悯之曰。<a id="a-BD"></a>孺子忝我宗社乃兴恶意。<a id="a-BE"></a>此何福家国。<a id="a-BF"></a>当为教之。<a id="a-BG"></a>因念前无相宗有二贤者。<a id="a-BH"></a>可使往化。<a id="a-BI"></a>然一曰波罗提者。<a id="a-BJ"></a>道力将充。<a id="a-BK"></a>与王有缘。<a id="a-BL"></a>二曰宗胜者。<a id="a-BM"></a>虽能辩博。<a id="a-BN"></a>西德业未臻。<a id="a-BO"></a>方自裁所遣。<a id="a-BP"></a>而六众俄各念曰。<a id="a-BQ"></a>大师达磨素得圣智。<a id="a-BR"></a>今法有难。<a id="a-BS"></a>盖救之乎。<a id="a-BT"></a>尊者即知乃弹指应之。<a id="a-BU"></a>众皆惊曰。<a id="a-BV"></a>此吾大师之信也。<a id="a-BW"></a>当共诣之。<a id="a-BX"></a>得神通者各摄其众。<a id="a-BY"></a>少顷皆至。<a id="a-BZ"></a>列礼座下。<a id="a-Ba"></a>尊者曰。<a id="a-Bb"></a>今王致难于我。<a id="a-Bc"></a>虽如一微尘。<a id="a-Bd"></a>而起翳佛界。<a id="a-Be"></a>然汝等孰能拂之。<a id="a-Bf"></a>宗胜俄先之曰。<a id="a-Bg"></a>我虽德寡。<a id="a-Bh"></a>愿往解之。<a id="a-Bi"></a>尊者曰。<a id="a-Bj"></a>汝虽辩捷道力未胜。<a id="a-Bk"></a>恐不能伏王。<a id="a-Bl"></a>宗胜不奉其言。<a id="a-Bm"></a>必自往之见王。<a id="a-Bn"></a>初以真俗二谛与之辨论。<a id="a-Bo"></a>言皆不屈。<a id="a-Bp"></a>及王问曰。<a id="a-Bq"></a>汝今所解其法何在。<a id="a-Br"></a>宗胜曰。<a id="a-Bs"></a>如王治化当合其道。<a id="a-Bt"></a>王所有道其道何在。<a id="a-Bu"></a>王曰。<a id="a-Bv"></a>我之有道将除邪法。<a id="a-Bw"></a>汝之有法当伏何物。<a id="a-Bx"></a>尊者县知宗胜词穷。<a id="a-By"></a>谓波罗提曰。<a id="a-Bz"></a>宗胜不顾吾言。<a id="a-C0"></a>今必屈于王。<a id="a-C1"></a>汝宜速往助之。<a id="a-C2"></a>波罗提奉命。<a id="a-C3"></a>以神力疾举。<a id="a-C4"></a>即诣王殿。<a id="a-C5"></a>王与宗胜方复证诘。<a id="a-C6"></a>遽见波罗提乘云而至。<a id="a-C7"></a>王惊起遂问曰。<a id="a-C8"></a>凌虚来者是邪是正。<a id="a-C9"></a>波罗提答曰。<a id="a-CA"></a>我非邪正而来正邪。<a id="a-CB"></a>王心若正我无邪正。<a id="a-CC"></a>王虽词屈而很骜未已。<a id="a-CD"></a>即摈宗胜于山。<a id="a-CE"></a>波罗提谓曰。<a id="a-CF"></a>王既有道何斥沙门。<a id="a-CG"></a>我虽无解幸王见问。<a id="a-CH"></a>王厉声问曰。<a id="a-CI"></a>何者是佛。<a id="a-CJ"></a>波罗提曰。<a id="a-CK"></a>见性是佛。<a id="a-CL"></a>王曰。<a id="a-CM"></a>师见性耶。<a id="a-CN"></a>答曰。<a id="a-CO"></a>我见佛性。<a id="a-CP"></a>王曰。<a id="a-CQ"></a>性在何处。<a id="a-CR"></a>答曰。<a id="a-CS"></a>性在作用王曰。<a id="a-CT"></a>是何作用。<a id="a-CU"></a>我今不见。<a id="a-CV"></a>答曰。<a id="a-CW"></a>今现在用。<a id="a-CX"></a>王自不见。<a id="a-CY"></a>王曰。<a id="a-CZ"></a>于我有否。<a id="a-Ca"></a>答曰。<a id="a-Cb"></a>王若作用无有不是。<a id="a-Cc"></a>王若不用体亦难见。<a id="a-Cd"></a>王曰。<a id="a-Ce"></a>若当用时机处出现。<a id="a-Cf"></a>答曰。<a id="a-Cg"></a>若现于世当有其八王曰。<a id="a-Ch"></a>其八出现当为我说。<a id="a-Ci"></a>波罗提即说偈曰。</p>
  <p id="aCj">在胎为身　　处世为人　　在眼曰见</p>
  <p id="aCk">在耳曰闻　　在鼻辨香　　在口谈论</p>
  <p id="aCl">在手执捉　　在足运奔</p>
  <p id="aCm">遍现俱该沙界　　收摄在一微尘</p>
  <p id="aCn">识者知是佛性　　不识唤作精魂</p>
  <p id="aCo">王悟其说。<a id="a-Cp"></a>即悔谢前非。<a id="a-Cq"></a>遂翻然变志。<a id="a-Cr"></a>从波罗提求闻法要。<a id="a-Cs"></a>凡三月奉其讨论。<a id="a-Ct"></a>方宗胜被摈山中。<a id="a-Cu"></a>乃自感曰。<a id="a-Cv"></a>我八十始得正见。<a id="a-Cw"></a>此二十年来修行。<a id="a-Cx"></a>仅至临难复不能护法。<a id="a-Cy"></a>虽今百岁何为不若死之。<a id="a-Cz"></a>遂颓然投身于高崖。<a id="a-D0"></a>俄有神人。<a id="a-D1"></a>举一长手承之。<a id="a-D2"></a>而置于石上。<a id="a-D3"></a>其体无损。<a id="a-D4"></a>宗胜曰。<a id="a-D5"></a>我忝出家。<a id="a-D6"></a>不能抑王邪意而护持大法。<a id="a-D7"></a>死固宜然。<a id="a-D8"></a>何神祐而致此耶。<a id="a-D9"></a>幸一言以示其缘。<a id="a-DA"></a>神人乃说偈曰。</p>
  <p id="aDB">师寿于百岁　　八十而造非</p>
  <p id="aDC">为近至尊故　　熏修而入道</p>
  <p id="aDD">虽具少智慧　　而多有彼我</p>
  <p id="aDE">所见诸贤等　　未尝生珍敬</p>
  <p id="aDF">二十年功德　　其心未恬静</p>
  <p id="aDG">聪明轻慢故　　而致至于此</p>
  <p id="aDH">得王不敬者　　乃感果如是</p>
  <p id="aDI">自今不疏怠　　不久成奇智</p>
  <p id="aDJ">诸圣悉存心　　如来亦复尔</p>
  <p id="aDK">宗胜闻神之偈。<a id="a-DL"></a>乃自责益欲精修。<a id="a-DM"></a>誓终世不复出山。<a id="a-DN"></a>是时王问波罗提曰。<a id="a-DO"></a>尊者辩慧如是。<a id="a-DP"></a>果师何人。<a id="a-DQ"></a>波罗提曰。<a id="a-DR"></a>我所师出家者。<a id="a-DS"></a>即娑罗寺乌沙娑三藏是也。<a id="a-DT"></a>其得法出世师者。<a id="a-DU"></a>即王叔菩提达磨是也。<a id="a-DV"></a>王闻称达磨遽大骇曰。<a id="a-DW"></a>吾叔存耶。<a id="a-DX"></a>嘻我不克荷负。<a id="a-DY"></a>妄抑圣教。<a id="a-DZ"></a>累吾尊叔。<a id="a-Da"></a>诏即迎之。<a id="a-Db"></a>尊者与使者寻至王宫。<a id="a-Dc"></a>王泣拜不能起。<a id="a-Dd"></a>尊者即为其说法悔过。<a id="a-De"></a>王因遣使驰诏宗胜。<a id="a-Df"></a>使者奏曰。<a id="a-Dg"></a>宗胜耻摈投崖死已久矣。<a id="a-Dh"></a>王愈忧之。<a id="a-Di"></a>以问尊者曰。<a id="a-Dj"></a>宗胜之死。<a id="a-Dk"></a>盖余之咎。<a id="a-Dl"></a>尊叔何方为我免罪。<a id="a-Dm"></a>尊者曰。<a id="a-Dn"></a>宗胜非死。<a id="a-Do"></a>适在岩石宴坐耳。<a id="a-Dp"></a>汝但往取。<a id="a-Dq"></a>必得之来。<a id="a-Dr"></a>使去果见道王已迎达磨之意。<a id="a-Ds"></a>宗胜辞不奉命。<a id="a-Dt"></a>尊者知之谓王曰。<a id="a-Du"></a>此未可起。<a id="a-Dv"></a>必再命乃至。<a id="a-Dw"></a>尊者辞王却返其所居曰。<a id="a-Dx"></a>王益宜兴福。<a id="a-Dy"></a>非久恐有疾作。<a id="a-Dz"></a>尊者去方七日。<a id="a-E0"></a>王果感重疾。<a id="a-E1"></a>国医不能治。<a id="a-E2"></a>宗戚近臣以达磨所记有验。<a id="a-E3"></a>意其必能救。<a id="a-E4"></a>王即遣使恳请。<a id="a-E5"></a>尊者复来。<a id="a-E6"></a>时宗胜被诏已至。<a id="a-E7"></a>波罗提以王之疾亦来问之。<a id="a-E8"></a>二沙门因请于尊者曰。<a id="a-E9"></a>王疾已笃。<a id="a-EA"></a>生耶死乎。<a id="a-EB"></a>大师有何方便为其救之。<a id="a-EC"></a>尊者即离座。<a id="a-ED"></a>以手探王之体。<a id="a-EE"></a>谓二沙门曰。<a id="a-EF"></a>死则必陷恶趣。<a id="a-EG"></a>二沙门曰。<a id="a-EH"></a>此何以验之。<a id="a-EI"></a>曰吾适以候五蕴法见之耳。<a id="a-EJ"></a>二沙门曰。<a id="a-EK"></a>大师道力胜异。<a id="a-EL"></a>可为其兴何福业得免斯苦。<a id="a-EM"></a>尊者即使太子与其权臣大赦囚徒广放生灵。<a id="a-EN"></a>尊者复命炷香。<a id="a-EO"></a>为忏其罪。<a id="a-EP"></a>少顷王疾果损。<a id="a-EQ"></a>稍辨人事。<a id="a-ER"></a>谓左右曰。<a id="a-ES"></a>我适梦一大蟒极长。<a id="a-ET"></a>初吐火逼灼我体。<a id="a-EU"></a>寻被一长人以左手持之投于旷地。<a id="a-EV"></a>我即清凉。<a id="a-EW"></a>遂得起驰出一铁门。<a id="a-EX"></a>于是遽醒。<a id="a-EY"></a>王疾既平益得其叔。<a id="a-EZ"></a>当是达磨化导其国已六十余载。<a id="a-Ea"></a>思遵其师之教谋欲东征。<a id="a-Eb"></a>即以神力往辞般若多罗塔庙。<a id="a-Ec"></a>复至宫掖告别。<a id="a-Ed"></a>其王寻知六众之徒思欲来别。<a id="a-Ee"></a>尊者即各就其众之所。<a id="a-Ef"></a>化坐宝莲皆为说法以慰安之。<a id="a-Eg"></a>后谓王曰。<a id="a-Eh"></a>我于震旦其缘已稔。<a id="a-Ei"></a>今东去矣。<a id="a-Ej"></a>善将汝躬保尔家国。<a id="a-Ek"></a>王涕之曰。<a id="a-El"></a>余天何不祐。<a id="a-Em"></a>使我尊叔去之。<a id="a-En"></a>王不能留。<a id="a-Eo"></a>即为其治装。<a id="a-Ep"></a>载以大舶。<a id="a-Eq"></a>翼日王躬帅亲戚臣属。<a id="a-Er"></a>送于海壖。<a id="a-Es"></a>国人观之者皆泣下。</p>
  <p data-pb></p>
  <h2 id="aEt">天竺第二十八祖菩提达磨尊者传下</h2>
  <p id="aEu">菩提达磨之东来也。<a id="a-Ev"></a>凡三载初至番禺实当梁武普通元年庚子九月之二十一日也。<a id="a-Ew"></a>或曰。<a id="a-Ex"></a>普通八年丁未之岁。<a id="a-Ey"></a>州刺史萧昂以其事奏(传灯录诸家旧说并云。<a id="a-Ez"></a>达磨来梁。<a id="a-F0"></a>在普通八年。<a id="a-F1"></a>今按史书。<a id="a-F2"></a>普通秖至七年。<a id="a-F3"></a>唯今王佑长历甲子数或有八岁可疑。<a id="a-F4"></a>又皆称。<a id="a-F5"></a>萧昂以达磨事奏。<a id="a-F6"></a>及考昂传。<a id="a-F7"></a>不见其为广州刺史。<a id="a-F8"></a>唯昂侄萧励。<a id="a-F9"></a>当时尝作此州刺史。<a id="a-FA"></a>恐昔传录者。<a id="a-FB"></a>误以励为昂耳。<a id="a-FC"></a>前录国本者。<a id="a-FD"></a>既是非不嫌。<a id="a-FE"></a>今不敢辄削。<a id="a-FF"></a>且存其阙疑也。<a id="a-FG"></a>)即诏赴京师。<a id="a-FH"></a>其年十一月一日遂至建业。<a id="a-FI"></a>法驾出迎之还宫。<a id="a-FJ"></a>因诏尊者陪坐正殿。<a id="a-FK"></a>帝乃问曰。<a id="a-FL"></a>朕尝造寺写经大度僧尼。<a id="a-FM"></a>必有何功德。<a id="a-FN"></a>尊者曰。<a id="a-FO"></a>无功德。<a id="a-FP"></a>帝曰。<a id="a-FQ"></a>何无功德。<a id="a-FR"></a>对曰。<a id="a-FS"></a>此但人天小果有漏之因。<a id="a-FT"></a>如影随形虽有非实。<a id="a-FU"></a>帝曰。<a id="a-FV"></a>如何是真功德。<a id="a-FW"></a>对曰。<a id="a-FX"></a>净智妙圆体自空寂。<a id="a-FY"></a>如是功德不以世求。<a id="a-FZ"></a>帝复问曰。<a id="a-Fa"></a>如何是圣谛第一义。<a id="a-Fb"></a>对曰。<a id="a-Fc"></a>廓然无圣。<a id="a-Fd"></a>帝曰。<a id="a-Fe"></a>对朕者谁。<a id="a-Ff"></a>对曰。<a id="a-Fg"></a>不识。<a id="a-Fh"></a>帝不悟。<a id="a-Fi"></a>即罢去。<a id="a-Fj"></a>尊者知其机缘不契。<a id="a-Fk"></a>潜以十九日去梁渡江。<a id="a-Fl"></a>二十三日北趋魏境。<a id="a-Fm"></a>寻至雒邑。<a id="a-Fn"></a>实当后魏孝明正光之元年也。<a id="a-Fo"></a>初止嵩山少林寺。<a id="a-Fp"></a>终日唯面壁默坐。<a id="a-Fq"></a>众皆不测其然。<a id="a-Fr"></a>俗辄以为壁观婆罗门僧。<a id="a-Fs"></a>未几洛有沙门号神光者。<a id="a-Ft"></a>其为人旷达混世。<a id="a-Fu"></a>世亦以为不测之人。<a id="a-Fv"></a>及闻尊者风范尊严。<a id="a-Fw"></a>乃曰。<a id="a-Fx"></a>至人在兹。<a id="a-Fy"></a>吾往师之。<a id="a-Fz"></a>光虽事之尽礼。<a id="a-G0"></a>尊者未始与语光因有感曰。<a id="a-G1"></a>昔人求道乃忘其身。<a id="a-G2"></a>今我岂有万分之一。<a id="a-G3"></a>其夕会雪大作。<a id="a-G4"></a>光立于砌。<a id="a-G5"></a>及晓而雪过其膝。<a id="a-G6"></a>尊者顾光曰。<a id="a-G7"></a>汝立雪中欲求何事。<a id="a-G8"></a>神光泣而告曰。<a id="a-G9"></a>惟愿和尚以大悲智开甘露门广度我辈。<a id="a-GA"></a>尊者谓之曰。<a id="a-GB"></a>诸佛无上妙道虽旷劫精勤能行难行能忍难忍。<a id="a-GC"></a>尚不得至。<a id="a-GD"></a>岂此微劳小效而辄求大法。<a id="a-GE"></a>光闻诲乃潜以刃自断左臂置之其前。<a id="a-GF"></a>尊者复请光曰。<a id="a-GG"></a>诸佛最初求道。<a id="a-GH"></a>为法忘形。<a id="a-GI"></a>汝今断臂吾前。<a id="a-GJ"></a>求亦可在。<a id="a-GK"></a>光复问曰。<a id="a-GL"></a>我心未宁。<a id="a-GM"></a>乞师与安。<a id="a-GN"></a>尊者曰。<a id="a-GO"></a>将心来与汝安。<a id="a-GP"></a>曰觅心了不可得。<a id="a-GQ"></a>答曰。<a id="a-GR"></a>与汝安心竟。<a id="a-GS"></a>光由是有所契悟。<a id="a-GT"></a>尊者遂易其名曰慧可。<a id="a-GU"></a>此后学者乃信。<a id="a-GV"></a>缁白之众皆靡然趋于尊者。<a id="a-GW"></a>然其声既振。<a id="a-GX"></a>遂闻于魏朝。<a id="a-GY"></a>孝明帝尝三诏不动。<a id="a-GZ"></a>帝亦高之。<a id="a-Ga"></a>遂就锡二摩纳袈裟金银器物若干。<a id="a-Gb"></a>尊者皆让去凡三返。<a id="a-Gc"></a>帝终授之。<a id="a-Gd"></a>居魏方九年。<a id="a-Ge"></a>尊者一旦遽谓其徒曰。<a id="a-Gf"></a>吾西返之时至矣。<a id="a-Gg"></a>汝辈宜各言所诣。<a id="a-Gh"></a>时有谓道副者。<a id="a-Gi"></a>先之曰。<a id="a-Gj"></a>如我所见。<a id="a-Gk"></a>不执文字不离文字。<a id="a-Gl"></a>而为道用。<a id="a-Gm"></a>尊者曰。<a id="a-Gn"></a>汝得吾皮。<a id="a-Go"></a>有谓尼总持者曰。<a id="a-Gp"></a>我今所解。<a id="a-Gq"></a>如庆喜见。<a id="a-Gr"></a>阿閦佛国。<a id="a-Gs"></a>一见更不再见。<a id="a-Gt"></a>尊者曰。<a id="a-Gu"></a>汝得吾肉。<a id="a-Gv"></a>有谓道育者。<a id="a-Gw"></a>曰四大本空五阴非有。<a id="a-Gx"></a>而我见处无一法可得。<a id="a-Gy"></a>言语道断心行处灭。<a id="a-Gz"></a>尊者曰。<a id="a-H0"></a>汝得吾骨。<a id="a-H1"></a>及慧可者趋前拜已归位而立。<a id="a-H2"></a>尊者曰。<a id="a-H3"></a>汝得吾髓。<a id="a-H4"></a>寻命之曰。<a id="a-H5"></a>昔如来以大法眼付嘱摩诃迦葉。<a id="a-H6"></a>而展转至我。<a id="a-H7"></a>我今以付于汝。<a id="a-H8"></a>汝宜传之无使其绝。<a id="a-H9"></a>并授汝此僧伽梨宝钵。<a id="a-HA"></a>以为法信。<a id="a-HB"></a>唯恐后世以汝于我异域之人不信其师承。<a id="a-HC"></a>汝宜持此为验。<a id="a-HD"></a>以定其宗趣。<a id="a-HE"></a>然吾逝之后二百年后。<a id="a-HF"></a>衣钵止而不传。<a id="a-HG"></a>法亦大盛。<a id="a-HH"></a>当是知道者多。<a id="a-HI"></a>行道者少。<a id="a-HJ"></a>说理者多。<a id="a-HK"></a>悟理者少。<a id="a-HL"></a>虽然潜通密证千万有余。<a id="a-HM"></a>汝勉显扬勿轻未悟。<a id="a-HN"></a>听吾偈曰。</p>
  <p id="aHO">吾本来兹土　　传法救迷情</p>
  <p id="aHP">一花开五叶　　结果自然成</p>
  <p id="aHQ">复谓慧可曰。<a id="a-HR"></a>此有楞伽经四卷者。<a id="a-HS"></a>盖如来极谈法要。<a id="a-HT"></a>亦可以与世开示悟入。<a id="a-HU"></a>今并付汝。<a id="a-HV"></a>然我于此屡为药害。<a id="a-HW"></a>而不即死之者。<a id="a-HX"></a>盖以兹赤县神州虽有大乘之气而未得其应故。<a id="a-HY"></a>久默待之。<a id="a-HZ"></a>今得付受。<a id="a-Ha"></a>其殆有终。<a id="a-Hb"></a>既而与其徒即往禹门千圣寺。<a id="a-Hc"></a>居无何会其城太守杨炫之者。<a id="a-Hd"></a>其人素喜佛事。<a id="a-He"></a>闻尊者至。<a id="a-Hf"></a>乃来礼之。<a id="a-Hg"></a>因问曰。<a id="a-Hh"></a>西土五天竺国。<a id="a-Hi"></a>师承为祖。<a id="a-Hj"></a>其道如何。<a id="a-Hk"></a>尊者曰。<a id="a-Hl"></a>明佛心宗寸无差误行解相应。<a id="a-Hm"></a>名之曰祖。<a id="a-Hn"></a>又问曰。<a id="a-Ho"></a>秖此一义为别有耶。<a id="a-Hp"></a>答曰。<a id="a-Hq"></a>须明他心知其古今。<a id="a-Hr"></a>不厌有无亦非取故。<a id="a-Hs"></a>不贤不愚无迷无悟。<a id="a-Ht"></a>若能是解亦名为祖。<a id="a-Hu"></a>炫之复曰。<a id="a-Hv"></a>弟子业在世俗。<a id="a-Hw"></a>罕遇知识。<a id="a-Hx"></a>小智所蔽不能见道。<a id="a-Hy"></a>愿师教之。<a id="a-Hz"></a>使遵何道果。<a id="a-I0"></a>以何心得近佛祖。<a id="a-I1"></a>尊者为之说偈曰。</p>
  <p id="aI2">亦不睹恶而生嫌　　亦不观善而勤措</p>
  <p id="aI3">亦不舍愚而近贤　　亦不抛迷而就悟</p>
  <p id="aI4">达大道兮过量　　通佛心兮出度</p>
  <p id="aI5">不与凡圣同缠　　超然名之曰祖</p>
  <p id="aI6">炫之得教。<a id="a-I7"></a>忻然礼之曰。<a id="a-I8"></a>愿师未即谢世。<a id="a-I9"></a>益福群生。<a id="a-IA"></a>尊者曰。<a id="a-IB"></a>末世其敝恶者滋多。<a id="a-IC"></a>我虽久存恐益致患难。<a id="a-ID"></a>增他之罪。<a id="a-IE"></a>炫之曰。<a id="a-IF"></a>自师至此孰尝见伤。<a id="a-IG"></a>幸示其人即为辨之。<a id="a-IH"></a>尊者曰。<a id="a-II"></a>言之则将有所损。<a id="a-IJ"></a>吾宁往矣。<a id="a-IK"></a>岂忍残人快己。<a id="a-IL"></a>而炫之问之益恳曰。<a id="a-IM"></a>非敢损人但欲知之耳。<a id="a-IN"></a>尊者不得已遂说偈曰。</p>
  <p id="aIO">江槎分玉浪　　管炬开金锁</p>
  <p id="aIP">五口相共行　　九十无彼我</p>
  <p id="aIQ">炫之闻偈。<a id="a-IR"></a>再拜而去。<a id="a-IS"></a>居未几尊者乃奄然长逝。<a id="a-IT"></a>其时必后魏幼主钊与孝庄帝废立之际耳。<a id="a-IU"></a>是岁乃当梁大通之二年也。<a id="a-IV"></a>以其年葬于熊耳山。<a id="a-IW"></a>魏遂以其丧告梁。<a id="a-IX"></a>梁之武帝即赗宝帛。<a id="a-IY"></a>悉诏宗子诸王以祭礼而供养之。<a id="a-IZ"></a>太子为之文。<a id="a-Ia"></a>其略曰。<a id="a-Ib"></a>洪惟。<a id="a-Ic"></a>圣胄大师。<a id="a-Id"></a>荷十力之智印。<a id="a-Ie"></a>乘六通而泛海。<a id="a-If"></a>运悲智于梵方。<a id="a-Ig"></a>拯颠危于华土。<a id="a-Ih"></a>其后魏使宋云者。<a id="a-Ii"></a>自西域返。<a id="a-Ij"></a>与达磨相遇于葱岭。<a id="a-Ik"></a>见其独携只履翛然而征。<a id="a-Il"></a>云尝问曰大师何往。<a id="a-Im"></a>尊者曰。<a id="a-In"></a>西天去。<a id="a-Io"></a>即谓云曰。<a id="a-Ip"></a>汝主已崩。<a id="a-Iq"></a>云闻茫然相别。<a id="a-Ir"></a>及复命明帝果已厌代。<a id="a-Is"></a>云寻以其事闻于后主孝庄帝。<a id="a-It"></a>帝令发其圹视之。<a id="a-Iu"></a>唯一革履在焉。<a id="a-Iv"></a>朝廷为之惊叹。<a id="a-Iw"></a>寻诏取所遗之履。<a id="a-Ix"></a>于少林寺掌之。<a id="a-Iy"></a>至唐开元中为好事者窃。<a id="a-Iz"></a>往五台僧舍。<a id="a-J0"></a>后亦亡之。<a id="a-J1"></a>初梁武与尊者遇。<a id="a-J2"></a>既机缘不合。<a id="a-J3"></a>寻闻其道大显于魏。<a id="a-J4"></a>遂欲碑之。<a id="a-J5"></a>尚未暇作。<a id="a-J6"></a>及闻宋云之事。<a id="a-J7"></a>益加追慕。<a id="a-J8"></a>即成其文。<a id="a-J9"></a>其略曰。<a id="a-JA"></a>为玉氎久灰金言未剖。<a id="a-JB"></a>誓传法印化人天竺。<a id="a-JC"></a>及乎杖锡来梁。<a id="a-JD"></a>说无说法。<a id="a-JE"></a>如暗室之扬炬。<a id="a-JF"></a>若明月之开云。<a id="a-JG"></a>声振华夏道迈古今。<a id="a-JH"></a>帝后闻名钦若昊天。<a id="a-JI"></a>又曰。<a id="a-JJ"></a>嗟乎见之不见。<a id="a-JK"></a>逢之不逢。<a id="a-JL"></a>今之古之悔之恨之。<a id="a-JM"></a>朕虽一介凡夫。<a id="a-JN"></a>敢师之于后。<a id="a-JO"></a>其为帝王仰慕之如此也。</p>
  <p id="aJP">评曰。<a id="a-JQ"></a>佛法被震旦四百八十四年至乎达磨。<a id="a-JR"></a>而圣人之教益验。<a id="a-JS"></a>其道益尊。<a id="a-JT"></a>故曰菩提达磨之功德。<a id="a-JU"></a>抑又至于摩腾法兰。<a id="a-JV"></a>曰何以然。<a id="a-JW"></a>曰教虽开说者万端。<a id="a-JX"></a>要其所归。<a id="a-JY"></a>一涅槃妙心而已矣。<a id="a-JZ"></a>夫妙心者。<a id="a-Ja"></a>虽众经必使离乎名字分别。<a id="a-Jb"></a>而为之至。<a id="a-Jc"></a>然而后世未尝有能如此而为之者。<a id="a-Jd"></a>及达磨始不用文字不张门户。<a id="a-Je"></a>直以是而传之。<a id="a-Jf"></a>学者乃得以而顿至。<a id="a-Jg"></a>是不亦教之益验乎。<a id="a-Jh"></a>其心既传。<a id="a-Ji"></a>而天下知务正悟言性命者。<a id="a-Jj"></a>皆推能仁氏之所说为之至当。<a id="a-Jk"></a>不亦其道益尊乎。<a id="a-Jl"></a>余尝以是比夫孟子之有德于儒者。<a id="a-Jm"></a>夫孟子之前。<a id="a-Jn"></a>儒之教岂无道哉。<a id="a-Jo"></a>盖其道蕴而未着。<a id="a-Jp"></a>及轲务专传道。<a id="a-Jq"></a>而儒益尊显。<a id="a-Jr"></a>或曰。<a id="a-Js"></a>续僧传以壁观四行。<a id="a-Jt"></a>为达磨之道。<a id="a-Ju"></a>是乎非耶。<a id="a-Jv"></a>曰壁观婆罗门者。<a id="a-Jw"></a>盖出于流俗之语也。<a id="a-Jx"></a>四行之说。<a id="a-Jy"></a>岂达磨道之极耶。<a id="a-Jz"></a>夫达磨之徒。<a id="a-K0"></a>其最亲者慧可也。<a id="a-K1"></a>其次道副道育。<a id="a-K2"></a>古今禅者所传可辈之言。<a id="a-K3"></a>皆成书繁。<a id="a-K4"></a>然盈天下。<a id="a-K5"></a>而四行之云亦未始概见。<a id="a-K6"></a>独昙琳序之耳。<a id="a-K7"></a>然琳于禅者亦素无称。<a id="a-K8"></a>纵昙琳诚得于达磨。<a id="a-K9"></a>亦恐祖师当时且随其机而方便云耳。<a id="a-KA"></a>若真其道。<a id="a-KB"></a>则何秖以慧可拜已归位而立。<a id="a-KC"></a>云汝得吾髓。<a id="a-KD"></a>此验四行之言。<a id="a-KE"></a>非其道之极者也。<a id="a-KF"></a>夫达磨之道者。<a id="a-KG"></a>乃四禅中诸佛如来之禅者也。<a id="a-KH"></a>经曰。<a id="a-KI"></a>观如来禅者。<a id="a-KJ"></a>谓如实入如来地故。<a id="a-KK"></a>入内身圣智相三空三种乐行故。<a id="a-KL"></a>成办众生所作不可思议。<a id="a-KM"></a>若壁观者。<a id="a-KN"></a>岂传佛心印之谓耶。<a id="a-KO"></a>然达磨之道至乎隋唐已大著矣。<a id="a-KP"></a>为其传者自可较其实而笔之。<a id="a-KQ"></a>安得辄从流俗而不求圣人之宗。<a id="a-KR"></a>斯岂谓善为传乎。<a id="a-KS"></a>曰传谓达磨六被毒药。<a id="a-KT"></a>乃菩提流支之所致。<a id="a-KU"></a>然乎。<a id="a-KV"></a>曰此盖为宝林传者未之思也。<a id="a-KW"></a>杨炫之坚问祖师不已。<a id="a-KX"></a>而为其说偈。<a id="a-KY"></a>事岂有先明言而后发谶耶。<a id="a-KZ"></a>为是说者。<a id="a-Ka"></a>盖后世以流支尝屈论于达磨意其为之。<a id="a-Kb"></a>假令少验于谶。<a id="a-Kc"></a>亦恐当时党流支者。<a id="a-Kd"></a>窃作昔刺客。<a id="a-Ke"></a>有为北宗之徒而往害六祖大鉴。<a id="a-Kf"></a>是岂秀师之意耶。<a id="a-Kg"></a>方之流支不亦显乎。<a id="a-Kh"></a>吾故鄙而不取。<a id="a-Ki"></a>或曰。<a id="a-Kj"></a>子谓达磨四祖所见于僧祐三藏记者。<a id="a-Kk"></a>然祐死于天监之十七年。<a id="a-Kl"></a>而达磨当普通元年而方至于梁。<a id="a-Km"></a>岂有其人未至先为之书耶。<a id="a-Kn"></a>不然何其年祀前后之相反乎。<a id="a-Ko"></a>曰然。<a id="a-Kp"></a>实祐先为之书而达磨后至也。<a id="a-Kq"></a>若达磨者得法化其天竺既已六十年矣乃东来。<a id="a-Kr"></a>东来三载方至乎梁。<a id="a-Ks"></a>是盖西人传其事。<a id="a-Kt"></a>先达磨而至。<a id="a-Ku"></a>祐之流得以为书也。<a id="a-Kv"></a>祐既承其传而为之。<a id="a-Kw"></a>宜其书前而人后也。</p>
  <p id="aKx">传法正宗记卷第五。</p>
  <p id="aKy">契嵩少闻耆宿云。<a id="a-Kz"></a>尝见古祖图引梁宝唱续法记所载。<a id="a-L0"></a>达磨至梁。<a id="a-L1"></a>当普通元年九月也。<a id="a-L2"></a>而宝林传云。<a id="a-L3"></a>在普通八年丁未。<a id="a-L4"></a>即其年过魏。<a id="a-L5"></a>当明帝太和十年。<a id="a-L6"></a>然太和非明帝年号。<a id="a-L7"></a>又曰。<a id="a-L8"></a>达磨灭度亦在明帝太和十九年。<a id="a-L9"></a>而明帝在位秖十二岁。<a id="a-LA"></a>即无十九年。<a id="a-LB"></a>又以丁未推之。<a id="a-LC"></a>即是明帝末年神兽之岁。<a id="a-LD"></a>其岁明帝已崩。<a id="a-LE"></a>若果以普通八年丁未十二月过魏。<a id="a-LF"></a>即达磨在魏九年默坐少林。<a id="a-LG"></a>其岁数不登。<a id="a-LH"></a>若以普通元年庚子推之。<a id="a-LI"></a>即其事稍等。<a id="a-LJ"></a>今取元年庚子为准。<a id="a-LK"></a>其诸家所见八年丁未。<a id="a-LL"></a>亦不敢即削。<a id="a-LM"></a>且两存之。<a id="a-LN"></a>识者详焉。<a id="a-LO"></a>又以译禅经之年算。<a id="a-LP"></a>达磨此时正年二十七岁。<a id="a-LQ"></a>其说禅经。<a id="a-LR"></a>必在此二十七已前也。<a id="a-LS"></a>从此算来以合诸传记。<a id="a-LT"></a>所谓达磨既出家得法后。<a id="a-LU"></a>尚随侍其师四十余年。<a id="a-LV"></a>又依师所嘱。<a id="a-LW"></a>且在南天竺行化。<a id="a-LX"></a>更六十七年。<a id="a-LY"></a>又东来在路二年。<a id="a-LZ"></a>及到中国九年方化去。<a id="a-La"></a>恰是其寿一百五十岁。<a id="a-Lb"></a>如此则诸家所载达磨。<a id="a-Lc"></a>支竺两处事迹稍不差也。<a id="a-Ld"></a>若以普通八年丁未至中国。<a id="a-Le"></a>及宝林所载达磨四十年不受国位以待般若多罗而出家。<a id="a-Lf"></a>却计其在西随师四十余年。<a id="a-Lg"></a>及到中国已一百五十岁矣。<a id="a-Lh"></a>其在魏九年始化。<a id="a-Li"></a>却成一百六十余岁。<a id="a-Lj"></a>故知其云四十不受国位及普通八年到梁。<a id="a-Lk"></a>大差讹也。<a id="a-Ll"></a>不可为准。</p>
 </body>
</html>