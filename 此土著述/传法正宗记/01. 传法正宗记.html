<!doctype html>
<html id="z3IBX6l1dN" data-ver="270">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗记</h1>
  <h2 id="a2">上皇帝书</h2>
  <p id="a3">十二月日。<a id="a-4"></a>杭州灵隐永安兰若传法沙门赐紫臣僧契嵩。<a id="a-5"></a>谨昧死上书。<a id="a-6"></a>皇帝陛下。<a id="a-7"></a>臣闻。<a id="a-8"></a>事天者必因于山。<a id="a-9"></a>事地者必因于泽。<a id="a-A"></a>然其所因高深。<a id="a-B"></a>则其所事者易至也。<a id="a-C"></a>若陛下之崇高深明。<a id="a-D"></a>则与夫山泽相万矣。<a id="a-E"></a>适人有从事其道者。<a id="a-F"></a>舍陛下而不即求之。<a id="a-G"></a>虽其渠渠终身绝世。<a id="a-H"></a>乌能得其志耶。<a id="a-I"></a>抑又闻佛经曰。<a id="a-J"></a>我法悉已付嘱乎国王大臣者。<a id="a-K"></a>此正谓佛教损益弛张。<a id="a-L"></a>在陛下之明圣矣。<a id="a-M"></a>如此则佛之徒。<a id="a-N"></a>以其法欲有所云为。<a id="a-O"></a>岂宜不赖陛下而自弃于草莽乎。<a id="a-P"></a>臣忝佛之徒。<a id="a-Q"></a>实欲扶持其法。<a id="a-R"></a>今者起岩穴。<a id="a-S"></a>不远千里。<a id="a-T"></a>抱其书而趋阙下。<a id="a-U"></a>愿幸陛下。<a id="a-V"></a>大赐以成就其志也。<a id="a-W"></a>臣尝谓。<a id="a-X"></a>能仁氏之垂教。<a id="a-Y"></a>必以禅为其宗。<a id="a-Z"></a>而佛为其祖。<a id="a-a"></a>祖者乃其教之大范。<a id="a-b"></a>宗者乃其教之大统。<a id="a-c"></a>大统不明。<a id="a-d"></a>则天下学佛者。<a id="a-e"></a>不得一其所诣。<a id="a-f"></a>大范不正。<a id="a-g"></a>则不得质其所证。<a id="a-h"></a>夫古今三学辈。<a id="a-i"></a>竞以其所学相胜者。<a id="a-j"></a>盖宗不明祖不正。<a id="a-k"></a>而为其患矣。<a id="a-l"></a>然非其祖宗素不明不正也。<a id="a-m"></a>特后世为书者之误传耳。<a id="a-n"></a>又后世之学佛者。<a id="a-o"></a>不能尽考经论而校正之。<a id="a-p"></a>乃有束教者不信佛之微旨在乎言外。<a id="a-q"></a>语禅者不谅佛之能诠遗乎教内(始草书。<a id="a-r"></a>即云佛之所诠概见乎教内。<a id="a-s"></a>及写奏时乃改曰。<a id="a-t"></a>佛之能诠遗乎教内。<a id="a-u"></a>意谓。<a id="a-v"></a>佛之善巧诠发此法之语。<a id="a-w"></a>存乎教部之内。<a id="a-x"></a>为学徒以始草者传出遂与奏本有异然此二说其义皆可用。<a id="a-y"></a>他本或云。<a id="a-z"></a>所诠概见乎教内者。<a id="a-10"></a>盖两出之也)虽一圆颅方服之属。<a id="a-11"></a>而纷然自相是非。<a id="a-12"></a>如此者古今何尝稍息臣不自知量。<a id="a-13"></a>平生窃欲推一其宗祖与天下学佛辈息诤释疑。<a id="a-14"></a>使百世而知其学有所统也。<a id="a-15"></a>山中尝力探大藏。<a id="a-16"></a>或经或传。<a id="a-17"></a>校验其所谓禅宗者。<a id="a-18"></a>推正其所谓佛祖者。<a id="a-19"></a>其所见之书果谬。<a id="a-1A"></a>虽古书必斥之。<a id="a-1B"></a>其所见之书果详。<a id="a-1C"></a>虽古书必取之。<a id="a-1D"></a>又其所出佛祖年世事迹之差讹者。<a id="a-1E"></a>若传灯录之类。<a id="a-1F"></a>皆以众家传记与累代长历。<a id="a-1G"></a>校之修之。<a id="a-1H"></a>编成其书。<a id="a-1I"></a>垂十余万言。<a id="a-1J"></a>命曰传法正宗记。<a id="a-1K"></a>其排布状画佛祖相承之像。<a id="a-1L"></a>则曰传法正宗定祖图。<a id="a-1M"></a>其推会祖宗之本末者。<a id="a-1N"></a>则曰传法正宗论。<a id="a-1O"></a>总十有二卷。<a id="a-1P"></a>又以吴缣绘画。<a id="a-1Q"></a>其所谓定祖图者一面。<a id="a-1R"></a>在臣愚浅。<a id="a-1S"></a>自谓吾佛垂教仅二千年。<a id="a-1T"></a>其教被中国殆乎千岁。<a id="a-1U"></a>禅宗传于诸夏。<a id="a-1V"></a>仅五百年。<a id="a-1W"></a>而乃宗乃祖其事迹本末。<a id="a-1X"></a>于此稍详。<a id="a-1Y"></a>可传以补先圣教法万分之一耳适当陛下。<a id="a-1Z"></a>以至道慈德治天下。<a id="a-1a"></a>天地万物和平安裕。<a id="a-1b"></a>而佛老之教。<a id="a-1c"></a>得以毗赞大化。<a id="a-1d"></a>陛下又垂神禅悦弥入其道妙。<a id="a-1e"></a>虽古之帝王百代未有如陛下穷理尽性之如此也。<a id="a-1f"></a>是亦佛氏之徒。<a id="a-1g"></a>际会遭遇陛下万世之一时也。<a id="a-1h"></a>臣所以拳拳恳恳不避其僭越冒犯之诛。<a id="a-1i"></a>辄以其书与图偕上进。<a id="a-1j"></a>欲幸陛下垂于大藏与经律皆传。<a id="a-1k"></a>臣蝼蚁之生已及迟暮。<a id="a-1l"></a>于世固无所待。<a id="a-1m"></a>其区区但欲教法不微不昧而流播无穷。<a id="a-1n"></a>人得资之而务道为善。<a id="a-1o"></a>臣虽死之日犹生之年也。<a id="a-1p"></a>非敢侥幸。<a id="a-1q"></a>欲忝陛下雨露之渥泽耳。<a id="a-1r"></a>其所证据明文。<a id="a-1s"></a>皆出乎大经大论。<a id="a-1t"></a>最详于所谓传法正宗论与其定祖图者。<a id="a-1u"></a>傥陛下。<a id="a-1v"></a>天地垂察。<a id="a-1w"></a>使其得与大赐。<a id="a-1x"></a>愿如景德传灯录玉英集例。<a id="a-1y"></a>诏降传法院。<a id="a-1z"></a>编录入藏。<a id="a-20"></a>即臣死生之大幸耳。<a id="a-21"></a>抑亦天下教门之大幸也。<a id="a-22"></a>如陛下睿断。<a id="a-23"></a>允臣所请。<a id="a-24"></a>乞以其书十有二卷者。<a id="a-25"></a>特降中书。<a id="a-26"></a>施行其传法正宗记与其定祖图。<a id="a-27"></a>兼臣旧着辅教编印本者一部三册。<a id="a-28"></a>其书亦推会二教圣人之道。<a id="a-29"></a>同乎善世利人矣。<a id="a-2A"></a>谨随书上进。<a id="a-2B"></a>干渎冕旒。<a id="a-2C"></a>臣不任激切屏营之至。<a id="a-2D"></a>诚惶诚恐谨言。</p>
  <p data-pb></p>
  <h2 id="a2E">知开封府王侍读所奏劄子</h2>
  <p id="a2F">今有杭州灵隐寺僧契嵩。<a id="a-2G"></a>经臣陈状。<a id="a-2H"></a>称禅门传法祖宗未甚分明。<a id="a-2I"></a>教门浅学各执传记。<a id="a-2J"></a>古今多有诤竞。<a id="a-2K"></a>因讨论大藏经论。<a id="a-2L"></a>备得禅门祖宗所出本末。<a id="a-2M"></a>因删繁撮要。<a id="a-2N"></a>撰成传法正宗记一十二卷。<a id="a-2O"></a>并画祖图一面。<a id="a-2P"></a>以正传记谬误。<a id="a-2Q"></a>兼旧着辅教编印本一部三册。<a id="a-2R"></a>上陛下书一封。<a id="a-2S"></a>并不干求恩泽。<a id="a-2T"></a>乞臣缴进。<a id="a-2U"></a>臣于释教粗曾留心。<a id="a-2V"></a>观其笔削著述。<a id="a-2W"></a>固非臆说。<a id="a-2X"></a>颇亦精微。<a id="a-2Y"></a>陛下万机之暇深得法乐。<a id="a-2Z"></a>愿赐圣览。<a id="a-2a"></a>如有可采。<a id="a-2b"></a>乞降付中书看详。<a id="a-2c"></a>特与编入大藏目录。<a id="a-2d"></a>取进止。</p>
  <h2 id="a2e">中书劄子许收入大藏</h2>
  <p id="a2f">权知开封府王素奏。<a id="a-2g"></a>杭州灵隐寺僧契嵩。<a id="a-2h"></a>撰成传法正宗记并画图。<a id="a-2i"></a>乞编入大藏目录。<a id="a-2j"></a>取进止。</p>
  <p id="a2k">辅教编三册(此是中书重批者。<a id="a-2l"></a>盖降劄子后数日。<a id="a-2m"></a>又奉圣旨。<a id="a-2n"></a>更与辅教总入藏批此)</p>
  <p id="a2o">右奉圣旨。<a id="a-2p"></a>正宗记一十二卷。<a id="a-2q"></a>宜令传法院于藏经内收。<a id="a-2r"></a>附劄付传法院。<a id="a-2s"></a>准此。</p>
  <p id="a2t">嘉祐七年三月十七日(宰相押字)</p>
  <p data-pb></p>
  <h2 id="a2u">中书劄子不许辞让师号</h2>
  <p id="a2v">杭州灵隐永安兰若赐紫沙门契嵩状。<a id="a-2w"></a>今月二十二日。<a id="a-2x"></a>伏蒙。<a id="a-2y"></a>颁赐明教大师号敕牒一道。<a id="a-2z"></a>伏念。<a id="a-30"></a>契嵩比以本教宗祖不明法道衰微。<a id="a-31"></a>不自度量。<a id="a-32"></a>辄着传法正宗记辅教编等上进。<a id="a-33"></a>乞赐编入大藏。<a id="a-34"></a>惟欲扶持其教法。<a id="a-35"></a>今沐圣朝。<a id="a-36"></a>特有此旌赐。<a id="a-37"></a>不唯非其素望。<a id="a-38"></a>亦乃道德虚薄。<a id="a-39"></a>实不胜任。<a id="a-3A"></a>不敢当受其黄牒一道。<a id="a-3B"></a>随状缴纳申闻事。</p>
  <p id="a3C">右劄付左街僧录司告示不许更辞让准此。</p>
  <p id="a3D">嘉祐七年四月五日(宰相押字)</p>
  <p id="a3E">契嵩嘉祐之辛丑岁十二月六日。<a id="a-3F"></a>以此正宗记辅教编进。<a id="a-3G"></a>明年三月十七日。<a id="a-3H"></a>先皇帝赐入大藏。<a id="a-3I"></a>使与经律偕传。<a id="a-3J"></a>盖留于政府。<a id="a-3K"></a>七十一日。<a id="a-3L"></a>丞相诸钜公。<a id="a-3M"></a>躬屈详阅。<a id="a-3N"></a>佛教光贲。<a id="a-3O"></a>虽振古未有如此者也。<a id="a-3P"></a>契嵩佛子辈。<a id="a-3Q"></a>岂不荣且幸。<a id="a-3R"></a>宜何以报其大赐。<a id="a-3S"></a>还吴之三年。<a id="a-3T"></a>吴郡人有曰曹仲言弟玘仲彝者。<a id="a-3U"></a>乐闻其胜事。<a id="a-3V"></a>乃募工于其州之万寿禅院。<a id="a-3W"></a>施财镂板。<a id="a-3X"></a>仰赞国家之鸿休也。<a id="a-3Y"></a>传法觉初守坚知一详僧善慧。<a id="a-3Z"></a>宗遇较。<a id="a-3a"></a>治平改元甲辰。<a id="a-3b"></a>四月十一日题。</p>
  <p id="a3c">广右藤之释契嵩。<a id="a-3d"></a>字仲灵。<a id="a-3e"></a>少习儒业。<a id="a-3f"></a>游方入吴。<a id="a-3g"></a>著书于钱塘之西湖。<a id="a-3h"></a>嘉祐间。<a id="a-3i"></a>以所业传法正宗记定祖图辅教编诣阙。<a id="a-3j"></a>以文贽见韩魏王欧阳文忠公王冀公。<a id="a-3k"></a>当时群巨公。<a id="a-3l"></a>极可许之。<a id="a-3m"></a>复表进仁宗皇帝御览。<a id="a-3n"></a>至为道不为名为法不为身之句。<a id="a-3o"></a>嘉叹留禁中久之。<a id="a-3p"></a>有旨宣赐入大藏建炎间兵火散失。<a id="a-3q"></a>逮绍兴庚辰秋。<a id="a-3r"></a>福州太平寺正言长老。<a id="a-3s"></a>因游东山龙首涧。<a id="a-3t"></a>得正宗记十二卷。<a id="a-3u"></a>仍以辅教编三册增之。<a id="a-3v"></a>重新校勘。<a id="a-3w"></a>谓开元解空明禅师曰。<a id="a-3x"></a>吾家之嵩辅教。<a id="a-3y"></a>定慧操修。<a id="a-3z"></a>冬夏唯一衲。<a id="a-40"></a>常坐不卧。<a id="a-41"></a>日止一食。<a id="a-42"></a>夜顶戴观音像行道。<a id="a-43"></a>诵菩萨号十万声以为常。<a id="a-44"></a>宋之高僧。<a id="a-45"></a>北斗以南一人而已。<a id="a-46"></a>虽殚竹帛不可纪其道行。<a id="a-47"></a>于是率诸禅同力。<a id="a-48"></a>刊板于福州开元寺大藏流传利益无穷。<a id="a-49"></a>住寿山广应禅寺嗣祖佛灯大师法珊跋。<a id="a-4A"></a>教忠崇报禅寺住持嗣祖比丘道印校正。</p>
  <p id="a4B">嵩明教之在释氏扶持正宗排斥异说。<a id="a-4C"></a>辞而辟之咸有援据。<a id="a-4D"></a>所谓障百川而东之。<a id="a-4E"></a>回狂澜于既倒者也。<a id="a-4F"></a>诸老出力。<a id="a-4G"></a>共广此书。<a id="a-4H"></a>皆湜籍辈用心也。<a id="a-4I"></a>随喜之缘有大于此者乎。<a id="a-4J"></a>隆兴甲申十一月既望。<a id="a-4K"></a>左奉议郎前提举福建路市舶。<a id="a-4L"></a>晋安林之奇书。</p>
 </body>
</html>