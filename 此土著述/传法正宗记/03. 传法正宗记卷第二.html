<!doctype html>
<html id="z3IBX6s1dP" data-ver="1376">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗记卷第二</h1>
  <p id="a2">天竺第一祖摩诃迦葉尊者传 天竺第二祖阿难尊者传 天竺第三祖商那和修尊者传 天竺第四祖优波鞠多尊者传 天竺第五祖提多迦尊者传 天竺第六祖弥遮迦尊者传 天竺第七祖婆须蜜尊者传 天竺第八祖佛陀难提尊者传 天竺第九祖伏驮蜜多尊者传 天竺第十祖胁尊者传 天竺第十一祖富那夜奢尊者传</p>
  <p data-pb></p>
  <h2 id="a3">天竺第一祖摩诃迦葉尊者传</h2>
  <p id="a4">摩诃迦葉尊者。<a id="a-5"></a>摩竭陀国人也。<a id="a-6"></a>姓婆罗门。<a id="a-7"></a>其父号饮泽。<a id="a-8"></a>母号香志。<a id="a-9"></a>始生姿质美茂。<a id="a-A"></a>其体金色。<a id="a-B"></a>而照曜甚远。<a id="a-C"></a>相者曰。<a id="a-D"></a>是子夙德清胜。<a id="a-E"></a>法当出家。<a id="a-F"></a>父母忧之。<a id="a-G"></a>乃相与谋曰。<a id="a-H"></a>必美妇可縻其心。<a id="a-I"></a>稍长苦为择娶。<a id="a-J"></a>而尊者辞。<a id="a-K"></a>不得已乃绐之曰。<a id="a-L"></a>非得女金色如我。<a id="a-M"></a>不可为偶。<a id="a-N"></a>父母乃以婆罗门计铸金人。<a id="a-O"></a>辇行其国。<a id="a-P"></a>因观者求之。<a id="a-Q"></a>果得金色女如迦葉者。<a id="a-R"></a>遂以室之。<a id="a-S"></a>先是毗婆尸佛灭后。<a id="a-T"></a>众以其舍利建塔。<a id="a-U"></a>塔之像其面。<a id="a-V"></a>金色缺坏。<a id="a-W"></a>是时迦葉方为锻金师。<a id="a-X"></a>会有贫女。<a id="a-Y"></a>持一金钱。<a id="a-Z"></a>求治为簿。<a id="a-a"></a>欲往补之。<a id="a-b"></a>迦葉闻且乐为补已因相与愿。<a id="a-c"></a>世世为无姻夫妻。<a id="a-d"></a>以是报九十一劫体皆金色。<a id="a-e"></a>后生梵天。<a id="a-f"></a>天之寿尽乃出此婆罗门富家。<a id="a-g"></a>及是夫妇而其体复然。<a id="a-h"></a>故初名迦葉波。<a id="a-i"></a>此曰饮光。<a id="a-j"></a>盖取其金色之义也(记内翻梵语义类通华言者如此。<a id="a-k"></a>迦葉波之类多有。<a id="a-l"></a>或国本前录已传。<a id="a-m"></a>不敢辄以梵学较之也)然皆清净。<a id="a-n"></a>虽偶未尝有男女意。<a id="a-o"></a>终亦恳求出家。<a id="a-p"></a>其父母从之。<a id="a-q"></a>即为沙门。<a id="a-r"></a>入山以杜多行自修。<a id="a-s"></a>会空中有告者。<a id="a-t"></a>曰佛已出。<a id="a-u"></a>世请往师。<a id="a-v"></a>之尊者即趋于竹林精舍。<a id="a-w"></a>致礼勤敬。<a id="a-x"></a>如来乃分座命之坐。<a id="a-y"></a>而大众皆惊。<a id="a-z"></a>谓其何以与此。<a id="a-10"></a>如来知之。<a id="a-11"></a>乃说其夙缘以断群疑。<a id="a-12"></a>寻为之说法。<a id="a-13"></a>而尊者即座成道。<a id="a-14"></a>然其积修胜德。<a id="a-15"></a>而智慧高远。<a id="a-16"></a>故如来尝曰。<a id="a-17"></a>我今所有大慈大悲四禅三昧无量功德以自庄严。<a id="a-18"></a>而迦葉比丘亦复如是。<a id="a-19"></a>一朝乃以正法付之。<a id="a-1A"></a>嘱其相传。<a id="a-1B"></a>无令断绝。<a id="a-1C"></a>复授金缕袈裟。<a id="a-1D"></a>命之转付弥勒。<a id="a-1E"></a>及如来般大涅槃。<a id="a-1F"></a>而尊者方在耆阇崛山。<a id="a-1G"></a>是时地震光明照曜。<a id="a-1H"></a>即以天眼知之乃谓众曰。<a id="a-1I"></a>佛涅槃矣嗟乎。<a id="a-1J"></a>正法眼灭世间空虚。<a id="a-1K"></a>与其徒即趋于拘尸那城。<a id="a-1L"></a>既至乎双树之间。<a id="a-1M"></a>而如来既化已内于金棺。<a id="a-1N"></a>尊者大恸。<a id="a-1O"></a>遂感如来足出于棺以慰其哀慕。<a id="a-1P"></a>寻致栴檀白氎。<a id="a-1Q"></a>以资其阇维。<a id="a-1R"></a>既而尊者谓。<a id="a-1S"></a>金刚舍利宜与人天为其福田。<a id="a-1T"></a>吾等比丘当务结集以惠来世为其大明。<a id="a-1U"></a>即以神通自升须弥之顶。<a id="a-1V"></a>而说偈曰。<a id="a-1W"></a>如来弟子且莫涅槃。<a id="a-1X"></a>得神通者当赴结集。<a id="a-1Y"></a>遂击金钟。<a id="a-1Z"></a>其偈因钟声而普闻。<a id="a-1a"></a>故五百应真(或云一千)皆会于毕钵罗岩。<a id="a-1b"></a>唯阿难以漏未尽。<a id="a-1c"></a>不得即预。<a id="a-1d"></a>宿户外终夕思之。<a id="a-1e"></a>及晓乃得正证。<a id="a-1f"></a>遂以之叩户相告。<a id="a-1g"></a>尊者曰。<a id="a-1h"></a>若然汝可以神通自户钥中入。<a id="a-1i"></a>阿难如其言而至。<a id="a-1j"></a>是时佥议。<a id="a-1k"></a>三藏者宜何为先。<a id="a-1l"></a>尊者曰。<a id="a-1m"></a>乃宜先修多罗。<a id="a-1n"></a>因谓诸圣曰。<a id="a-1o"></a>此阿难比丘。<a id="a-1p"></a>总持第一。<a id="a-1q"></a>而常侍如来。<a id="a-1r"></a>其所闻法如水传器。<a id="a-1s"></a>无有遗余。<a id="a-1t"></a>宜命以集修多罗藏。<a id="a-1u"></a>次命优波离以集毗尼藏。<a id="a-1v"></a>复命阿难集阿毗昙达磨藏(他部或云命迦旃延)已而尊者即入愿智三昧。<a id="a-1w"></a>观其所集。<a id="a-1x"></a>果无谬者。<a id="a-1y"></a>然尊者处世方四十五年。<a id="a-1z"></a>终以结集既毕。<a id="a-20"></a>而说法度人亦无量矣。<a id="a-21"></a>念自衰老。<a id="a-22"></a>宜入定于鸡足山以待弥勒。<a id="a-23"></a>故命阿难曰。<a id="a-24"></a>昔如来将般涅槃。<a id="a-25"></a>预以正法眼付嘱于我。<a id="a-26"></a>我将隐矣。<a id="a-27"></a>此复付汝。<a id="a-28"></a>汝善传持。<a id="a-29"></a>无使断绝。<a id="a-2A"></a>乃说偈曰。</p>
  <p id="a2B">法法本来法　　无法无非法</p>
  <p id="a2C">何于一法中　　有法有非法</p>
  <p id="a2D">阿难于是作礼奉命。<a id="a-2E"></a>复念。<a id="a-2F"></a>如来舍利皆在诸天。<a id="a-2G"></a>欲往辞之。<a id="a-2H"></a>遽陵虚遍至塔庙。<a id="a-2I"></a>礼已而还。<a id="a-2J"></a>复以夙约必别于阿阇世王。<a id="a-2K"></a>及至其门会王方寝。<a id="a-2L"></a>因谓阍者曰摩诃迦葉将入定于鸡足山。<a id="a-2M"></a>故来相别。<a id="a-2N"></a>王起奏之。<a id="a-2O"></a>遂以此周孝王之世。<a id="a-2P"></a>窅然入其山席草而坐。<a id="a-2Q"></a>自念。<a id="a-2R"></a>今我被粪扫服。<a id="a-2S"></a>持佛僧伽梨。<a id="a-2T"></a>必经五十七俱胝。<a id="a-2U"></a>六十百千岁。<a id="a-2V"></a>至于弥勒出世。<a id="a-2W"></a>终不致坏。<a id="a-2X"></a>乃语山曰若阿阇世王与阿难偕来。<a id="a-2Y"></a>汝当为开去已复合。<a id="a-2Z"></a>于是寂然乃入灭尽定。<a id="a-2a"></a>是时大地为之动。<a id="a-2b"></a>而阿阇世王亦梦。<a id="a-2c"></a>其殿梁忽折。<a id="a-2d"></a>及觉而司门者果以尊者之语奏。<a id="a-2e"></a>王闻泣下。<a id="a-2f"></a>为之叹息。<a id="a-2g"></a>即诣竹林精舍。<a id="a-2h"></a>拜阿难命之同往逮至鸡足。<a id="a-2i"></a>而其山果辟。<a id="a-2j"></a>尊者定体而俨在其间。<a id="a-2k"></a>王且哀且礼。<a id="a-2l"></a>命香薪欲为焚之。<a id="a-2m"></a>阿难谓王曰。<a id="a-2n"></a>未可燔也。<a id="a-2o"></a>此大迦葉方以禅定持身。<a id="a-2p"></a>而俟弥勒下生。<a id="a-2q"></a>授佛僧伽梨乃般涅槃。<a id="a-2r"></a>王闻此而敬之益勤。<a id="a-2s"></a>及王与阿难引去。<a id="a-2t"></a>而其山合如故。</p>
  <p data-pb></p>
  <h2 id="a2u">天竺第二祖阿难尊者传</h2>
  <p id="a2v">阿难尊者。<a id="a-2w"></a>王舍城人也。<a id="a-2x"></a>姓刹帝利。<a id="a-2y"></a>斛饭王子。<a id="a-2z"></a>而释迦如来之从弟也。<a id="a-30"></a>始名阿难陀。<a id="a-31"></a>此云庆喜。<a id="a-32"></a>亦云欢喜。<a id="a-33"></a>盖当如来成道之夕。<a id="a-34"></a>而尊者乃生。<a id="a-35"></a>王之家大庆且喜。<a id="a-36"></a>以故名之。<a id="a-37"></a>然有奇相。<a id="a-38"></a>而聪明睿智。<a id="a-39"></a>不比凡者。<a id="a-3A"></a>少时闻如来出世。<a id="a-3B"></a>乃用世幻自感。<a id="a-3C"></a>以如来初从释氏而出家成大圣道。<a id="a-3D"></a>因往求为其弟子。<a id="a-3E"></a>如来许为之说法。<a id="a-3F"></a>遂成须陀洹果。<a id="a-3G"></a>方如来欲人参侍。<a id="a-3H"></a>而尊者独为大众所推其智慧善巧。<a id="a-3I"></a>而知时所宜。<a id="a-3J"></a>颇合圣意。<a id="a-3K"></a>然其往世。<a id="a-3L"></a>于佛有大功德。<a id="a-3M"></a>故所闻法皆能记之。<a id="a-3N"></a>若水传器而无有失者。<a id="a-3O"></a>故如来尝称其总持第一。<a id="a-3P"></a>及如来垂般涅槃。<a id="a-3Q"></a>而尊者方在娑罗林外。<a id="a-3R"></a>为魔所乱。<a id="a-3S"></a>如来即敕文殊师利。<a id="a-3T"></a>将咒往解。<a id="a-3U"></a>尊者因与文殊偕还。<a id="a-3V"></a>而礼觐如来。<a id="a-3W"></a>如来化已。<a id="a-3X"></a>大迦葉会诸罗汉于毕钵罗岩。<a id="a-3Y"></a>结集法藏。<a id="a-3Z"></a>独以尊者大智多闻而常侍如来其闻法最详。<a id="a-3a"></a>乃白众请之。<a id="a-3b"></a>以集修多罗阿毗昙达磨藏。<a id="a-3c"></a>尊者领命。<a id="a-3d"></a>遂说偈曰。</p>
  <p id="a3e">比丘诸眷属　　离佛不庄严</p>
  <p id="a3f">犹如虚空中　　众星之无月</p>
  <p id="a3g">寻作礼大众。<a id="a-3h"></a>乃升法座而曰。<a id="a-3i"></a>如是我闻一时佛在某处说某经教。<a id="a-3j"></a>乃至天人等信受奉行。<a id="a-3k"></a>是时大迦葉复问众曰。<a id="a-3l"></a>阿难所言其错谬乎。<a id="a-3m"></a>皆曰。<a id="a-3n"></a>无异世尊之所说者也。<a id="a-3o"></a>乃大迦葉将入定于鸡足山。<a id="a-3p"></a>乃以如来所授正法眼付之。<a id="a-3q"></a>尊者使其传之勿绝。<a id="a-3r"></a>自是以法游化诸方。<a id="a-3s"></a>一日尊者至一竹林之间。<a id="a-3t"></a>初闻比丘有误诵偈曰。<a id="a-3u"></a>若人生百岁。<a id="a-3v"></a>不见水老鹤。<a id="a-3w"></a>不如生一日。<a id="a-3x"></a>而得睹见之。<a id="a-3y"></a>尊者因之叹息曰。<a id="a-3z"></a>如来乃世正法之眼何速寂灭。<a id="a-40"></a>使此群生失所依止。<a id="a-41"></a>而迷谬圣教。<a id="a-42"></a>乃语其人曰。<a id="a-43"></a>是非佛意。<a id="a-44"></a>不可依之。<a id="a-45"></a>汝应听我演正偈云。<a id="a-46"></a>若人生百岁。<a id="a-47"></a>不解生灭法。<a id="a-48"></a>不如生一日。<a id="a-49"></a>而得解了之。<a id="a-4A"></a>是比丘乃以闻其师。<a id="a-4B"></a>师反谓阿难衰老。<a id="a-4C"></a>其言谬妄。<a id="a-4D"></a>岂宜信乎。<a id="a-4E"></a>汝可如前诵之。<a id="a-4F"></a>尊者他日复闻诵其前偈。<a id="a-4G"></a>问其何以然。<a id="a-4H"></a>而不从所教。<a id="a-4I"></a>是比丘者遂说其师之意。<a id="a-4J"></a>尊者以其不重自语。<a id="a-4K"></a>而益感之。<a id="a-4L"></a>因入三昧。<a id="a-4M"></a>欲求尊圣为之证者。<a id="a-4N"></a>然终不能得。<a id="a-4O"></a>于是念之。<a id="a-4P"></a>佛与众圣皆已涅槃。<a id="a-4Q"></a>必何从而明之。<a id="a-4R"></a>当是时也地为之动。<a id="a-4S"></a>少顷光明遽发。<a id="a-4T"></a>俄然有一圣宿大士示现。<a id="a-4U"></a>为其说偈。<a id="a-4V"></a>而证之曰。</p>
  <p id="a4W">彼者讽念偈　　实非诸佛语</p>
  <p id="a4X">今遇欢喜尊　　而可依了之</p>
  <p id="a4Y">彼师弟子视大士神奇。<a id="a-4Z"></a>乃禀其言。<a id="a-4a"></a>即诵尊者所说。<a id="a-4b"></a>遂以之得第二果。<a id="a-4c"></a>尊者既得见证。<a id="a-4d"></a>而益自警。<a id="a-4e"></a>谓身危脆犹若聚沫。<a id="a-4f"></a>况其衰老何堪久乎。<a id="a-4g"></a>欲趣泥洹。<a id="a-4h"></a>复以阿阇世王尝慨不见如来迦葉二尊圣所般涅槃。<a id="a-4i"></a>因约阿难。<a id="a-4j"></a>若当寂灭。<a id="a-4k"></a>愿示其期。<a id="a-4l"></a>而尊者故往告之。<a id="a-4m"></a>及王之门。<a id="a-4n"></a>而阍者词之。<a id="a-4o"></a>以王方寝。<a id="a-4p"></a>不敢以闻。<a id="a-4q"></a>然王于其梦。<a id="a-4r"></a>适见一盖七宝饰之。<a id="a-4s"></a>千万亿众绕而瞻之。<a id="a-4t"></a>俄有风雨暴至。<a id="a-4u"></a>遂吹折其柄。<a id="a-4v"></a>宝皆委地。<a id="a-4w"></a>王惊。<a id="a-4x"></a>及寤会阍者以阿难事奏。<a id="a-4y"></a>王闻之遂失声号恸。<a id="a-4z"></a>哀感天地即诣毗舍离城。<a id="a-50"></a>方见尊者坐恒河中流。<a id="a-51"></a>王遽礼之。<a id="a-52"></a>而说偈曰。</p>
  <p id="a53">稽首三界尊　　弃我而至此</p>
  <p id="a54">暂凭悲愿力　　且莫般涅槃</p>
  <p id="a55">是时毗舍离王亦在河侧。<a id="a-56"></a>复说偈曰。</p>
  <p id="a57">尊者一何速　　而归寂灭场</p>
  <p id="a58">愿住须臾间　　而受于供养</p>
  <p id="a59">尊者见二国王皆来劝请。<a id="a-5A"></a>亦说偈曰。</p>
  <p id="a5B">二王善严住　　勿为苦悲恋</p>
  <p id="a5C">涅槃当我净　　而无诸有故</p>
  <p id="a5D">尊者于是乃自念曰。<a id="a-5E"></a>我若偏住一国而灭度之。<a id="a-5F"></a>诸国必诤。<a id="a-5G"></a>非其当也。<a id="a-5H"></a>此应以平等而度诸有情。<a id="a-5I"></a>遂即恒河之中流而欲涅槃。<a id="a-5J"></a>其时大地六种皆震。<a id="a-5K"></a>先有五百仙人栖于雪山。<a id="a-5L"></a>及是相与乘空而来礼尊者足曰。<a id="a-5M"></a>今我等定于长老当证佛法。<a id="a-5N"></a>愿乘见度。<a id="a-5O"></a>尊者默而许之。<a id="a-5P"></a>即变殑伽河悉为金地。<a id="a-5Q"></a>遂为之说大法要。<a id="a-5R"></a>尊者又念。<a id="a-5S"></a>先时。<a id="a-5T"></a>所度弟子。<a id="a-5U"></a>宜当来集。<a id="a-5V"></a>须臾五百罗汉。<a id="a-5W"></a>自空而下。<a id="a-5X"></a>为其出家受戒仙者寻皆得四果。<a id="a-5Y"></a>然其仙众之中有二罗汉。<a id="a-5Z"></a>一曰商那和修。<a id="a-5a"></a>一曰末田底迦(亦云未田地)尊者知其皆大法器。<a id="a-5b"></a>而命之曰。<a id="a-5c"></a>昔如来以正法眼付大迦葉。<a id="a-5d"></a>迦葉入定。<a id="a-5e"></a>而付于我。<a id="a-5f"></a>我今将灭。<a id="a-5g"></a>用传汝等。<a id="a-5h"></a>汝受吾教。<a id="a-5i"></a>当听偈言。</p>
  <p id="a5j">本来付有法　　付了言无法</p>
  <p id="a5k">各各须自悟　　悟了无无法</p>
  <p id="a5l">复谓商那和修曰。<a id="a-5m"></a>汝善行化。<a id="a-5n"></a>而护持正法无令断绝。<a id="a-5o"></a>谓末田底迦曰。<a id="a-5p"></a>昔佛记云。<a id="a-5q"></a>灭度五百岁中。<a id="a-5r"></a>当汝于罽宾国敷宣大法。<a id="a-5s"></a>后宜往之。<a id="a-5t"></a>以兴教化。<a id="a-5u"></a>已而尊者超身虚空作一十八变。<a id="a-5v"></a>入风轮奋迅三昧。<a id="a-5w"></a>乃分身四分。<a id="a-5x"></a>一惠忉利天。<a id="a-5y"></a>一惠娑竭罗龙宫。<a id="a-5z"></a>一惠阿阇世王。<a id="a-60"></a>一惠毗舍离王。<a id="a-61"></a>得者各建宝塔而供养之。<a id="a-62"></a>是时当此周夷王之世也。</p>
  <p data-pb></p>
  <h2 id="a63">天竺第三祖商那和修尊者传</h2>
  <p id="a64">商那和修尊者。<a id="a-65"></a>摩突罗国人也。<a id="a-66"></a>亦曰舍那婆斯。<a id="a-67"></a>姓毗舍多。<a id="a-68"></a>其父号林胜。<a id="a-69"></a>母号娇奢耶。<a id="a-6A"></a>处胎凡六载始生。<a id="a-6B"></a>而身自有衣。<a id="a-6C"></a>随体而长。<a id="a-6D"></a>梵曰商诺迦犹。<a id="a-6E"></a>此曰自然服者。<a id="a-6F"></a>始西域有瑞草。<a id="a-6G"></a>常产于胜地。<a id="a-6H"></a>遇得道圣人出世。<a id="a-6I"></a>其草则化为九枝以应之。<a id="a-6J"></a>及尊者之生而化草果然。<a id="a-6K"></a>初事雪山仙者。<a id="a-6L"></a>会其仙师从阿难求度。<a id="a-6M"></a>而尊者皆预其出家。<a id="a-6N"></a>寻成道为阿罗汉。<a id="a-6O"></a>至是其胎衣遂变为九条法服。<a id="a-6P"></a>先是如来行化尝至摩突罗国。<a id="a-6Q"></a>见一茂林顾谓阿难曰。<a id="a-6R"></a>此林其地名优留茶。<a id="a-6S"></a>吾灭度后近百年。<a id="a-6T"></a>当有比丘商那和修。<a id="a-6U"></a>于此说法度人。<a id="a-6V"></a>阿难灭后。<a id="a-6W"></a>而尊者以其法游化至是。<a id="a-6X"></a>欲图居之。<a id="a-6Y"></a>会有二火龙。<a id="a-6Z"></a>偕占其地。<a id="a-6a"></a>遂暴作风雨以张其威。<a id="a-6b"></a>尊者乃入慈三昧以降之。<a id="a-6c"></a>因谓龙曰。<a id="a-6d"></a>佛昔记此。<a id="a-6e"></a>当为伽蓝。<a id="a-6f"></a>汝宜见舍。<a id="a-6g"></a>龙以佛记故喜舍之。<a id="a-6h"></a>尊者遂以立精舍。<a id="a-6i"></a>而说法广度人天。<a id="a-6j"></a>果符佛语。<a id="a-6k"></a>久之尊者念欲付法。<a id="a-6l"></a>因入三昧观佛所记圣士为其后者必在何国。<a id="a-6m"></a>出定乃以神通独之吒利国。<a id="a-6n"></a>访其长者首陀善意之舍。<a id="a-6o"></a>善意相见礼已。<a id="a-6p"></a>乃问其所以来。<a id="a-6q"></a>尊者曰。<a id="a-6r"></a>我生子然故来命侣。<a id="a-6s"></a>善意曰。<a id="a-6t"></a>我嗜世乐不暇相从。<a id="a-6u"></a>俟有子当以奉法。<a id="a-6v"></a>尊者即称善去之。<a id="a-6w"></a>其后善意果有子。<a id="a-6x"></a>一曰优波吉罗。<a id="a-6y"></a>二曰优波焰摩及育。<a id="a-6z"></a>其三者曰优波鞠多尊者。<a id="a-70"></a>知必法器。<a id="a-71"></a>复诣善意而谓之曰。<a id="a-72"></a>此第三子者优波鞠多。<a id="a-73"></a>适合佛记。<a id="a-74"></a>当袭我传法。<a id="a-75"></a>汝宜舍之。<a id="a-76"></a>善意以佛记故不敢见拒。<a id="a-77"></a>于是鞠多即从其出家。<a id="a-78"></a>尊者因问之曰。<a id="a-79"></a>汝年几耶。<a id="a-7A"></a>曰我年十七。<a id="a-7B"></a>又曰。<a id="a-7C"></a>汝身十七。<a id="a-7D"></a>性十七耶。<a id="a-7E"></a>鞠多乃曰。<a id="a-7F"></a>师发已白。<a id="a-7G"></a>为发白耶。<a id="a-7H"></a>而心白耶尊者曰。<a id="a-7I"></a>我但发白。<a id="a-7J"></a>非心白也。<a id="a-7K"></a>鞠多因曰。<a id="a-7L"></a>我年十七。<a id="a-7M"></a>性非十七耳。<a id="a-7N"></a>尊者益器异之。<a id="a-7O"></a>及其得戒成道。<a id="a-7P"></a>乃命之曰。<a id="a-7Q"></a>昔如来以大法眼付嘱大迦葉。<a id="a-7R"></a>迦葉入定而付我大师庆喜。<a id="a-7S"></a>以至于我。<a id="a-7T"></a>我今以授于汝。<a id="a-7U"></a>汝善传之。<a id="a-7V"></a>勿使其绝。<a id="a-7W"></a>听吾偈曰。</p>
  <p id="a7X">非法亦非心　　无心亦无法</p>
  <p id="a7Y">说是心法时　　是法非心法</p>
  <p id="a7Z">已而尊者往隐于罽宾之象白山。<a id="a-7a"></a>欲以禅寂。<a id="a-7b"></a>自居未几。<a id="a-7c"></a>会于定中乃见鞠多五百弟子慢而不恭。<a id="a-7d"></a>遂往正之。<a id="a-7e"></a>既至会鞠多不在。<a id="a-7f"></a>即坐其座。<a id="a-7g"></a>鞠多之徒不测其何人。<a id="a-7h"></a>皆愤然不伏。<a id="a-7i"></a>遂驰报鞠多。<a id="a-7j"></a>鞠多还见其师遽礼之。<a id="a-7k"></a>而其徒慢意尚尔。<a id="a-7l"></a>尊者乃以右手上指。<a id="a-7m"></a>即有香乳自空而注。<a id="a-7n"></a>遂问鞠多曰。<a id="a-7o"></a>汝识之乎。<a id="a-7p"></a>曰不测。<a id="a-7q"></a>鞠多即入三昧观之。<a id="a-7r"></a>亦不能晓。<a id="a-7s"></a>乃请之曰。<a id="a-7t"></a>是瑞事果何三昧耶。<a id="a-7u"></a>尊者曰。<a id="a-7v"></a>是谓龙奋迅三昧。<a id="a-7w"></a>如是五百三昧而汝皆未之知。<a id="a-7x"></a>复谓鞠多曰。<a id="a-7y"></a>如来三昧辟支不识。<a id="a-7z"></a>辟支三昧罗汉不识。<a id="a-80"></a>吾师阿难三昧而我不识。<a id="a-81"></a>今我三昧汝岂识乎。<a id="a-82"></a>是三昧者。<a id="a-83"></a>心不生灭。<a id="a-84"></a>住大慈力。<a id="a-85"></a>递相恭敬。<a id="a-86"></a>其至此者乃可识之。<a id="a-87"></a>而鞠多弟子既见其神奇。<a id="a-88"></a>皆伏而悔谢。<a id="a-89"></a>和修复为说偈。<a id="a-8A"></a>而教之曰。</p>
  <p id="a8B">通达非彼此　　至圣无长短</p>
  <p id="a8C">汝除轻慢意　　疾得阿罗汉</p>
  <p id="a8D">鞠多诸徒。<a id="a-8E"></a>以是皆得证四果。<a id="a-8F"></a>尊者寻超身虚空。<a id="a-8G"></a>作一十八变。<a id="a-8H"></a>以三昧火而自焚。<a id="a-8I"></a>是时也当此周宣王之世也。<a id="a-8J"></a>鞠多乃以其舍利。<a id="a-8K"></a>建宝塔于迦罗山胜处。<a id="a-8L"></a>与人天共其供养。</p>
  <p data-pb></p>
  <h2 id="a8M">天竺第四祖优波鞠多尊者传</h2>
  <p id="a8N">优波鞠多尊者。<a id="a-8O"></a>吒利国人也。<a id="a-8P"></a>亦曰优波崛多。<a id="a-8Q"></a>亦曰邬波鞠多。<a id="a-8R"></a>姓首陀氏。<a id="a-8S"></a>父曰善意。<a id="a-8T"></a>年始十七。<a id="a-8U"></a>会尊者商那和修。<a id="a-8V"></a>至其舍化导。<a id="a-8W"></a>因从之出家。<a id="a-8X"></a>至二十乃证道成阿罗汉。<a id="a-8Y"></a>遂广游化。<a id="a-8Z"></a>初至摩突罗国说法。<a id="a-8a"></a>其众翕然大集。<a id="a-8b"></a>而所闻者皆得证道。<a id="a-8c"></a>方尊者说法之时。<a id="a-8d"></a>诸天雨华地祗皆现。<a id="a-8e"></a>虽魔宫亦为之动。<a id="a-8f"></a>而波旬忧之。<a id="a-8g"></a>遂来作难。<a id="a-8h"></a>以其魔力屡化花与玉女。<a id="a-8i"></a>欲乱其听法者。<a id="a-8j"></a>尊者即入三昧。<a id="a-8k"></a>察其所以。<a id="a-8l"></a>魔乘其在定。<a id="a-8m"></a>持璎珞辄縻其颈。<a id="a-8n"></a>尊者定起。<a id="a-8o"></a>知魔所为。<a id="a-8p"></a>乃取人狗蛇三者之尸化为花鬘。<a id="a-8q"></a>命波旬以软语慰之曰。<a id="a-8r"></a>汝与我璎珞甚为珍惠。<a id="a-8s"></a>吾有花鬘以相奉酬。<a id="a-8t"></a>魔大喜。<a id="a-8u"></a>乃引颈受之。<a id="a-8v"></a>即复为三者。<a id="a-8w"></a>腐尸臭秽。<a id="a-8x"></a>魔甚恶之词于尊者曰。<a id="a-8y"></a>何用尸而相加乎。<a id="a-8z"></a>尊者曰。<a id="a-90"></a>汝以非法之物。<a id="a-91"></a>欲乱我道众。<a id="a-92"></a>吾以是物应汝之意。<a id="a-93"></a>又何厌乎。<a id="a-94"></a>魔于是尽自神力而不能去之。<a id="a-95"></a>即升六欲天告诸天主。<a id="a-96"></a>又诣梵王求其解免。<a id="a-97"></a>天各谓曰。<a id="a-98"></a>彼十力弟子所作神变。<a id="a-99"></a>岂我天属而能去之。<a id="a-9A"></a>波旬曰。<a id="a-9B"></a>其将柰何。<a id="a-9C"></a>梵王曰。<a id="a-9D"></a>汝可归心尊者。<a id="a-9E"></a>必得除之。<a id="a-9F"></a>乃为说偈。<a id="a-9G"></a>教其回向曰。</p>
  <p id="a9H">若因地倒还因地起。<a id="a-9I"></a>离地求起终无其理。<a id="a-9J"></a>波旬禀其言。<a id="a-9K"></a>下天复趋于尊者。<a id="a-9L"></a>礼悔恳至。<a id="a-9M"></a>尊者曰。<a id="a-9N"></a>先圣命我降汝。<a id="a-9O"></a>虽然汝以是迁善乃得事佛。<a id="a-9P"></a>不堕恶趣。<a id="a-9Q"></a>魔闻喜之曰。<a id="a-9R"></a>尊者盖为我致大饶益。<a id="a-9S"></a>愿为去此腐尸。<a id="a-9T"></a>曰汝于正法不娆害否。<a id="a-9U"></a>波旬曰。<a id="a-9V"></a>伏而奉教。<a id="a-9W"></a>不敢尔也。<a id="a-9X"></a>尊者即为释之。<a id="a-9Y"></a>因谓波旬曰。<a id="a-9Z"></a>汝尝睹如来。<a id="a-9a"></a>今可试现示我瞻之。<a id="a-9b"></a>魔曰。<a id="a-9c"></a>现固不惮。<a id="a-9d"></a>愿尊者不必致礼。<a id="a-9e"></a>即入林间化为如来。<a id="a-9f"></a>而奇相俨如。<a id="a-9g"></a>与其侍从自林而出。<a id="a-9h"></a>尊者一见。<a id="a-9i"></a>其心忻然。<a id="a-9j"></a>若真睹大圣。<a id="a-9k"></a>不觉体自投地。<a id="a-9l"></a>乃即礼之。<a id="a-9m"></a>魔不胜其礼。<a id="a-9n"></a>战掉自失。<a id="a-9o"></a>及尊者拜起。<a id="a-9p"></a>不复见适尊仪。<a id="a-9q"></a>波旬自礼足尊者。<a id="a-9r"></a>而说偈曰。</p>
  <p id="a9s">稽首三昧尊　　十力大慈足</p>
  <p id="a9t">我今愿回向　　勿令有劣弱</p>
  <p id="a9u">后之四日。<a id="a-9v"></a>波旬大领天众复来作礼。<a id="a-9w"></a>赞叹而去。<a id="a-9x"></a>然尊者化导。<a id="a-9y"></a>而后圣因其所证者最多。<a id="a-9z"></a>初每度一人则以一筹置于石室。<a id="a-A0"></a>其室纵十八肘广十二肘。<a id="a-A1"></a>而筹盈之。<a id="a-A2"></a>昔如来尝记。<a id="a-A3"></a>尊者当为传法四世之祖。<a id="a-A4"></a>谓其虽无相好而所化度如如来之日无异。<a id="a-A5"></a>至是而大圣之言验矣。<a id="a-A6"></a>最后乃有长者子。<a id="a-A7"></a>曰香众。<a id="a-A8"></a>从尊者固求出家。<a id="a-A9"></a>尊者问之曰。<a id="a-AA"></a>汝身出家。<a id="a-AB"></a>心出家耶。<a id="a-AC"></a>香众曰。<a id="a-AD"></a>我来出家。<a id="a-AE"></a>非为身心。<a id="a-AF"></a>曰不为身心。<a id="a-AG"></a>复谁出家。<a id="a-AH"></a>曰夫出家者无我我故。<a id="a-AI"></a>无我我故即心不生灭。<a id="a-AJ"></a>心不生灭即是常道。<a id="a-AK"></a>诸佛亦常。<a id="a-AL"></a>心无形相其体亦然。<a id="a-AM"></a>尊者曰。<a id="a-AN"></a>汝当大悟。<a id="a-AO"></a>心自通达宜依佛法僧绍隆圣种。<a id="a-AP"></a>即为披剃。<a id="a-AQ"></a>受具足戒。<a id="a-AR"></a>仍告之曰。<a id="a-AS"></a>汝父尝梦金日而生。<a id="a-AT"></a>汝以是可名提多迦。<a id="a-AU"></a>寻谓之曰。<a id="a-AV"></a>如来以大法眼藏次第传受以至于今。<a id="a-AW"></a>今复付汝。<a id="a-AX"></a>听吾偈曰。</p>
  <p id="aAY">心自本来心　　本心非有法</p>
  <p id="aAZ">有法有本心　　非心非本法</p>
  <p id="aAa">既而超身太虚。<a id="a-Ab"></a>示十八变。<a id="a-Ac"></a>复其座跏趺而化。<a id="a-Ad"></a>当此周平王之世也。<a id="a-Ae"></a>多迦乃以室筹而阇维之。<a id="a-Af"></a>收其舍利建塔供养。</p>
  <p id="aAg">评曰。<a id="a-Ah"></a>他书列鞠多之事甚众。<a id="a-Ai"></a>此何略乎。<a id="a-Aj"></a>曰此盖务其付受之本末耳。<a id="a-Ak"></a>夫如来之后。<a id="a-Al"></a>其化导得人。<a id="a-Am"></a>唯鞠多尊者最为多矣。<a id="a-An"></a>然其事迹之繁。<a id="a-Ao"></a>吾恐虽竹帛不可胜载。<a id="a-Ap"></a>而孰能尽书。<a id="a-Aq"></a>若室筹者聊志其得圣果者耳。<a id="a-Ar"></a>未必极其所化。</p>
  <p data-pb></p>
  <h2 id="aAs">天竺第五祖提多迦尊者传</h2>
  <p id="aAt">提多迦尊者。<a id="a-Au"></a>摩伽陀国人也。<a id="a-Av"></a>其姓未详。<a id="a-Aw"></a>初名香众。<a id="a-Ax"></a>少时会鞠多尊者盛化于摩突罗国。<a id="a-Ay"></a>因从其出家。<a id="a-Az"></a>以应对诣理。<a id="a-B0"></a>鞠多器之。<a id="a-B1"></a>则与落发受具。<a id="a-B2"></a>始尊者生时。<a id="a-B3"></a>其父尝梦金日自舍而出。<a id="a-B4"></a>灼然照曜天地。<a id="a-B5"></a>复有宝山与日相对。<a id="a-B6"></a>而山之顶流泉四注。<a id="a-B7"></a>至是鞠多尊者乃为解之曰。<a id="a-B8"></a>宝山者。<a id="a-B9"></a>吾身也。<a id="a-BA"></a>流泉者。<a id="a-BB"></a>法无尽也。<a id="a-BC"></a>日从屋出者。<a id="a-BD"></a>汝入道之相也。<a id="a-BE"></a>其照曜天地者。<a id="a-BF"></a>汝智慧之发晖也。<a id="a-BG"></a>因易今之名。<a id="a-BH"></a>梵语提多迦。<a id="a-BI"></a>此曰通真量。<a id="a-BJ"></a>盖取其梦之义也。<a id="a-BK"></a>然如来昔尝记之。<a id="a-BL"></a>及此皆验。<a id="a-BM"></a>尊者得其师之说。<a id="a-BN"></a>忻然奉命遂礼之。<a id="a-BO"></a>乃以偈赞曰。</p>
  <p id="aBP">巍巍七宝山　　常出智慧泉</p>
  <p id="aBQ">回为真法味　　能度诸有缘</p>
  <p id="aBR">鞠多尊者亦以偈而答曰。</p>
  <p id="aBS">我法传于汝　　当现大智慧</p>
  <p id="aBT">金日从屋出　　照曜于天地</p>
  <p id="aBU">既而尊者以法自务游化。<a id="a-BV"></a>寻至中印度。<a id="a-BW"></a>会其国有大仙者八千人。<a id="a-BX"></a>其首曰弥遮迦。<a id="a-BY"></a>闻之遂帅众诣尊者。<a id="a-BZ"></a>而礼之曰。<a id="a-Ba"></a>念昔与尊者同生梵天。<a id="a-Bb"></a>我遇阿私陀仙。<a id="a-Bc"></a>授之仙术。<a id="a-Bd"></a>而尊者证果。<a id="a-Be"></a>乃得应真。<a id="a-Bf"></a>自是分离已更六劫。<a id="a-Bg"></a>尊者曰。<a id="a-Bh"></a>仙者所指。<a id="a-Bi"></a>诚如其言。<a id="a-Bj"></a>然汝之务仙。<a id="a-Bk"></a>终何所诣。<a id="a-Bl"></a>曰我虽未遇至圣。<a id="a-Bm"></a>然私陀尊仙尝记之曰。<a id="a-Bn"></a>却后六劫。<a id="a-Bo"></a>当因同学得无漏果。<a id="a-Bp"></a>今之相遇岂不然耶。<a id="a-Bq"></a>尊者曰。<a id="a-Br"></a>汝既知尔。<a id="a-Bs"></a>便可出家。<a id="a-Bt"></a>仙法小道。<a id="a-Bu"></a>非能致人解脱。<a id="a-Bv"></a>吾久于化导。<a id="a-Bw"></a>亦欲休之。<a id="a-Bx"></a>汝果趣大法。<a id="a-By"></a>岂宜自迟。<a id="a-Bz"></a>遮迦喜其言。<a id="a-C0"></a>即求出家。<a id="a-C1"></a>是时遮迦之众。<a id="a-C2"></a>见其尊仙如此皆慨之。<a id="a-C3"></a>谓多迦何足师者而从之出家。<a id="a-C4"></a>尊者遂知众心龃龉。<a id="a-C5"></a>欲其信之。<a id="a-C6"></a>即放光明超步太虚而若履平地。<a id="a-C7"></a>乃以所化宝盖覆其仙众。<a id="a-C8"></a>复有香乳自其指端而注。<a id="a-C9"></a>乳间现莲。<a id="a-CA"></a>莲间化佛。<a id="a-CB"></a>仙众视其神变非常。<a id="a-CC"></a>遂率服皆求出家。<a id="a-CD"></a>尊者受之。<a id="a-CE"></a>因谓虽然汝属宜正念依佛。<a id="a-CF"></a>使僧威仪自然而成不须工为。<a id="a-CG"></a>仙众如其言。<a id="a-CH"></a>而须发果自除去。<a id="a-CI"></a>袈裟生体。<a id="a-CJ"></a>寻得戒皆成四果圣人。<a id="a-CK"></a>尊者寻独命遮迦曰。<a id="a-CL"></a>昔如来以大法眼密付大迦葉。<a id="a-CM"></a>展转而至于我。<a id="a-CN"></a>我今付汝汝当传持勿绝。<a id="a-CO"></a>听吾偈曰。</p>
  <p id="aCP">通达本心法　　无法无非法</p>
  <p id="aCQ">悟了同未悟　　无心亦无法</p>
  <p id="aCR">偈已。<a id="a-CS"></a>尊者起身太虚。<a id="a-CT"></a>呈十八变。<a id="a-CU"></a>用火光三昧而自焚之。<a id="a-CV"></a>是时也当此周庄王之世也。<a id="a-CW"></a>弥遮迦与众收其舍利。<a id="a-CX"></a>建塔于班茶山。<a id="a-CY"></a>而供养之。</p>
  <p data-pb></p>
  <h2 id="aCZ">天竺第六祖弥遮迦尊者传</h2>
  <p id="aCa">弥遮迦尊者。<a id="a-Cb"></a>中印土人也。<a id="a-Cc"></a>未详姓氏。<a id="a-Cd"></a>既与其神仙之众。<a id="a-Ce"></a>皆师提多迦尊者。<a id="a-Cf"></a>得度而证圣果。<a id="a-Cg"></a>遂以其所得之道。<a id="a-Ch"></a>游化诸方。<a id="a-Ci"></a>一日至北天竺国。<a id="a-Cj"></a>俄见其城堞之上有瑞云如金色。<a id="a-Ck"></a>乃顾谓左右曰。<a id="a-Cl"></a>此大乘气也。<a id="a-Cm"></a>兹城当有至人与吾嗣法。<a id="a-Cn"></a>及入其国至市。<a id="a-Co"></a>果有一人。<a id="a-Cp"></a>持酒器逆遮迦而问之曰。<a id="a-Cq"></a>尊者何方而来。<a id="a-Cr"></a>欲往何所。<a id="a-Cs"></a>答曰从自心来。<a id="a-Ct"></a>欲往无处。<a id="a-Cu"></a>又曰。<a id="a-Cv"></a>识我手中物否。<a id="a-Cw"></a>答曰。<a id="a-Cx"></a>此是触器而负净者。<a id="a-Cy"></a>又曰。<a id="a-Cz"></a>尊者其识我否。<a id="a-D0"></a>答曰。<a id="a-D1"></a>我即不识。<a id="a-D2"></a>识即不我。<a id="a-D3"></a>遮迦复谓之曰。<a id="a-D4"></a>汝可自道姓氏。<a id="a-D5"></a>吾则后示本因。<a id="a-D6"></a>其人遂说偈。<a id="a-D7"></a>而答之曰。</p>
  <p id="aD8">我今生此国　　复忆昔时日</p>
  <p id="aD9">本姓颇罗堕　　名字婆须蜜</p>
  <p id="aDA">尊者闻之。<a id="a-DB"></a>乃悟其缘。<a id="a-DC"></a>谓婆须蜜曰。<a id="a-DD"></a>吾师提多迦尝言。<a id="a-DE"></a>如来昔游北天竺谓阿难曰。<a id="a-DF"></a>此国吾灭后三百余年。<a id="a-DG"></a>当有圣人。<a id="a-DH"></a>姓颇罗堕。<a id="a-DI"></a>名婆须蜜。<a id="a-DJ"></a>出为禅祖当第七世。<a id="a-DK"></a>斯如来记汝。<a id="a-DL"></a>汝应出家。<a id="a-DM"></a>其人遂置器礼于尊者。<a id="a-DN"></a>傍立而言曰。<a id="a-DO"></a>我思往劫。<a id="a-DP"></a>尝为施者。<a id="a-DQ"></a>献一如来宝座。<a id="a-DR"></a>彼如来记我曰。<a id="a-DS"></a>汝于贤劫当得佛法为第七祖。<a id="a-DT"></a>今之所会乃其缘也。<a id="a-DU"></a>尊者大慈。<a id="a-DV"></a>幸见度脱。<a id="a-DW"></a>尊者即为其剃度。<a id="a-DX"></a>以圆戒德。<a id="a-DY"></a>寻命之曰。<a id="a-DZ"></a>我方老迈。<a id="a-Da"></a>将般涅槃。<a id="a-Db"></a>如来正法眼藏今以付汝。<a id="a-Dc"></a>汝当传之无使断绝。<a id="a-Dd"></a>听吾偈曰。</p>
  <p id="aDe">无心无可得　　说得不名法</p>
  <p id="aDf">若了心非心　　始解心心法</p>
  <p id="aDg">偈已。<a id="a-Dh"></a>尊者即入师子奋迅三昧。<a id="a-Di"></a>腾身太虚高七多罗树。<a id="a-Dj"></a>却返其座。<a id="a-Dk"></a>化火自焚。<a id="a-Dl"></a>而天人悲恸。<a id="a-Dm"></a>哀感天地。<a id="a-Dn"></a>其时当此周襄王之世也。<a id="a-Do"></a>婆须蜜乃收其舍利。<a id="a-Dp"></a>以七宝函贮之。<a id="a-Dq"></a>建塔置其上层。<a id="a-Dr"></a>而供养之。</p>
  <p data-pb></p>
  <h2 id="aDs">天竺第七祖婆须蜜尊者传</h2>
  <p id="aDt">婆须蜜尊者。<a id="a-Du"></a>北天竺国人也。<a id="a-Dv"></a>姓颇罗堕。<a id="a-Dw"></a>常衣净衣持酒器。<a id="a-Dx"></a>游处里巷而吟啸自若。<a id="a-Dy"></a>人颇不测。<a id="a-Dz"></a>或谓其狂。<a id="a-E0"></a>及遇弥遮迦尊者。<a id="a-E1"></a>明其夙缘。<a id="a-E2"></a>遂投器即从之出家。<a id="a-E3"></a>寻得付法。<a id="a-E4"></a>及遮迦灭已。<a id="a-E5"></a>乃广其教化。<a id="a-E6"></a>至迦摩罗国。<a id="a-E7"></a>方大为胜事。<a id="a-E8"></a>遽有一智士。<a id="a-E9"></a>趋其座前自谓。<a id="a-EA"></a>我名佛陀难提。<a id="a-EB"></a>今与尊者论义。<a id="a-EC"></a>须蜜曰。<a id="a-ED"></a>仁者论即不义。<a id="a-EE"></a>义即不论。<a id="a-EF"></a>若拟论义终非义论。<a id="a-EG"></a>难提以其义胜。<a id="a-EH"></a>甘心服之。<a id="a-EI"></a>遂告曰。<a id="a-EJ"></a>我愿求道。<a id="a-EK"></a>预甘露味。<a id="a-EL"></a>尊者乃与度之。<a id="a-EM"></a>特命四果圣人为其受戒。<a id="a-EN"></a>未几乃命之曰。<a id="a-EO"></a>如来正法眼藏今以付汝。<a id="a-EP"></a>汝其传之慎无断绝。<a id="a-EQ"></a>听吾偈曰。</p>
  <p id="aER">心同虚空界　　示等虚空法</p>
  <p id="aES">证得虚空时　　无是无非法</p>
  <p id="aET">已而须蜜超身呈十八变。<a id="a-EU"></a>乃入慈三昧以趣寂定。<a id="a-EV"></a>是时释梵与诸天众皆来作礼。<a id="a-EW"></a>而说偈曰。</p>
  <p id="aEX">贤劫圣众祖　　而当第七位</p>
  <p id="aEY">尊者哀念我　　请为宣佛地</p>
  <p id="aEZ">须蜜定已七日。<a id="a-Ea"></a>以是乃出而示众曰。<a id="a-Eb"></a>我所得法而非有故。<a id="a-Ec"></a>若识佛地离有无故。<a id="a-Ed"></a>语已复入寂定示涅槃相。<a id="a-Ee"></a>天众闻法皆喜而礼之。<a id="a-Ef"></a>遂散其天花。<a id="a-Eg"></a>其时当此周定王之世也。<a id="a-Eh"></a>难提即其本座建宝塔。<a id="a-Ei"></a>以秘其全体。</p>
  <p data-pb></p>
  <h2 id="aEj">天竺第八祖佛陀难提尊者传</h2>
  <p id="aEk">佛陀难提尊者。<a id="a-El"></a>迦摩罗国人也。<a id="a-Em"></a>姓瞿昙波氏。<a id="a-En"></a>生时顶有肉髻。<a id="a-Eo"></a>光彩外发。<a id="a-Ep"></a>性大聪明。<a id="a-Eq"></a>文字能一览悉记。<a id="a-Er"></a>年十四乃慕出家。<a id="a-Es"></a>专以梵行自修。<a id="a-Et"></a>及婆须蜜尊者来其国。<a id="a-Eu"></a>难提一旦就之发问。<a id="a-Ev"></a>遂伏其胜义。<a id="a-Ew"></a>则依之为师。<a id="a-Ex"></a>寻得付法。<a id="a-Ey"></a>亦领徒广务游化。<a id="a-Ez"></a>初至提伽国。<a id="a-F0"></a>先是其国有毗舍罗家生一子。<a id="a-F1"></a>号伏驮蜜多。<a id="a-F2"></a>年已五十。<a id="a-F3"></a>而口未尝言。<a id="a-F4"></a>足未曾履。<a id="a-F5"></a>父母不测其何缘。<a id="a-F6"></a>皆为忧之。<a id="a-F7"></a>或以问其国之习定业者。<a id="a-F8"></a>定者不能决。<a id="a-F9"></a>谓其父母曰。<a id="a-FA"></a>将有大士传佛心印。<a id="a-FB"></a>非久至此。<a id="a-FC"></a>汝可问之。<a id="a-FD"></a>及尊者入国。<a id="a-FE"></a>过毗舍罗之门。<a id="a-FF"></a>俄见有白光发其舍上。<a id="a-FG"></a>尊者指之谓其众曰此家当有圣人。<a id="a-FH"></a>口无言说。<a id="a-FI"></a>真大乘器。<a id="a-FJ"></a>不行四衢。<a id="a-FK"></a>知所触秽。<a id="a-FL"></a>是必嗣吾大隆教化。<a id="a-FM"></a>其所度者当有五百成圣果者。<a id="a-FN"></a>又曰。<a id="a-FO"></a>其光上贯者。<a id="a-FP"></a>表其承我而得法。<a id="a-FQ"></a>其光下烛者。<a id="a-FR"></a>表其所出得人。<a id="a-FS"></a>然其所出之者。<a id="a-FT"></a>号胁比丘。<a id="a-FU"></a>心大如地。<a id="a-FV"></a>当继我为第三世也。<a id="a-FW"></a>于是毗舍家主。<a id="a-FX"></a>遂出问其所来。<a id="a-FY"></a>欲须何物。<a id="a-FZ"></a>尊者曰。<a id="a-Fa"></a>我来求人。<a id="a-Fb"></a>非须物也。<a id="a-Fc"></a>主曰。<a id="a-Fd"></a>我家岂有奇人而可求耶。<a id="a-Fe"></a>然唯有一子。<a id="a-Ff"></a>不语不行。<a id="a-Fg"></a>年已五十。<a id="a-Fh"></a>尊者欲之。<a id="a-Fi"></a>固亦不吝。<a id="a-Fj"></a>难提曰。<a id="a-Fk"></a>汝之言者。<a id="a-Fl"></a>正吾所求。<a id="a-Fm"></a>其父母即持子以与之。<a id="a-Fn"></a>及尊者携至精舍。<a id="a-Fo"></a>忽自发语。<a id="a-Fp"></a>即履七步。<a id="a-Fq"></a>合掌说偈。<a id="a-Fr"></a>而相问曰。</p>
  <p id="aFs">父母非我亲　　谁为最亲者</p>
  <p id="aFt">诸佛非我道　　谁为最道者</p>
  <p id="aFu">尊者即以偈答之曰。</p>
  <p id="aFv">汝言与心亲　　父母非可比</p>
  <p id="aFw">汝行与道合　　诸佛心即是</p>
  <p id="aFx">外求有相佛　　与汝不相似</p>
  <p id="aFy">若识汝本心　　非合亦非离</p>
  <p id="aFz">蜜多闻法甚喜。<a id="a-G0"></a>乃殷勤致礼。<a id="a-G1"></a>尊者遂与之出家。<a id="a-G2"></a>召众贤圣为其受戒。<a id="a-G3"></a>后乃命曰。<a id="a-G4"></a>如来法眼密传至我。<a id="a-G5"></a>我今以付嘱汝。<a id="a-G6"></a>汝其相传勿令其绝。<a id="a-G7"></a>听吾偈曰。</p>
  <p id="aG8">虚空无内外　　心法亦如此</p>
  <p id="aG9">若了虚空故　　是达真如理</p>
  <p id="aGA">蜜多幸得法偈。<a id="a-GB"></a>即超身太虚。<a id="a-GC"></a>散众宝花。<a id="a-GD"></a>说偈而赞之曰。</p>
  <p id="aGE">我师禅祖中　　适当为第八</p>
  <p id="aGF">法化众无量　　悉获阿罗汉</p>
  <p id="aGG">尊者付其法已。<a id="a-GH"></a>遽起本座卓然而立。<a id="a-GI"></a>现大神变。<a id="a-GJ"></a>自其腹发异光八道照曜大众。<a id="a-GK"></a>而被其照者仅五百人。<a id="a-GL"></a>获第二果。<a id="a-GM"></a>乃般涅槃。<a id="a-GN"></a>其时当此周景王之世也。<a id="a-GO"></a>众遂即其所建宝塔。<a id="a-GP"></a>以閟其全体。</p>
  <p data-pb></p>
  <h2 id="aGQ">天竺第九祖伏驮蜜多尊者传</h2>
  <p id="aGR">伏驮蜜多尊者。<a id="a-GS"></a>提伽国人也。<a id="a-GT"></a>姓毗舍罗氏。<a id="a-GU"></a>蜜多父母既疑其平生。<a id="a-GV"></a>及遇难提尊者说其夙缘曰。<a id="a-GW"></a>此子往世明达。<a id="a-GX"></a>于佛法中欲为大饶益悲济群生。<a id="a-GY"></a>故尝自愿。<a id="a-GZ"></a>若我生处当不为父母恩爱所缠。<a id="a-Ga"></a>随其善缘即得解脱。<a id="a-Gb"></a>其口不言者。<a id="a-Gc"></a>表道之空寂也。<a id="a-Gd"></a>其足不履者。<a id="a-Ge"></a>表法无去来也。<a id="a-Gf"></a>于是其父母之疑涣然大释。<a id="a-Gg"></a>遂乐以师于难提。<a id="a-Gh"></a>得法乃游化至中印土。<a id="a-Gi"></a>先是其国有长者。<a id="a-Gj"></a>曰香盖。<a id="a-Gk"></a>香盖有子。<a id="a-Gl"></a>曰难生。<a id="a-Gm"></a>难生虽谷食而绝无滓秽。<a id="a-Gn"></a>至是香盖携之来礼尊者。<a id="a-Go"></a>且曰。<a id="a-Gp"></a>此子处胎。<a id="a-Gq"></a>凡一十六年。<a id="a-Gr"></a>及诞颇有奇梦。<a id="a-Gs"></a>亦尝会仙者相曰。<a id="a-Gt"></a>此儿非凡器。<a id="a-Gu"></a>当遇菩萨见度。<a id="a-Gv"></a>适会尊者。<a id="a-Gw"></a>盖其缘也。<a id="a-Gx"></a>愿以之出家。<a id="a-Gy"></a>香盖遂谓其子曰。<a id="a-Gz"></a>汝已出家。<a id="a-H0"></a>无以我在慈而心喜。<a id="a-H1"></a>我返家而生恼。<a id="a-H2"></a>尊者即曰。<a id="a-H3"></a>我今所在岂有彼此。<a id="a-H4"></a>诸漏已尽安得生恼。<a id="a-H5"></a>蜜多以故度之。<a id="a-H6"></a>未几遂以法付之曰。<a id="a-H7"></a>如来大法眼藏今以付汝。<a id="a-H8"></a>汝其传之无使断绝。<a id="a-H9"></a>汝受吾教。<a id="a-HA"></a>听吾偈曰。</p>
  <p id="aHB">真理本无名　　因名显真理</p>
  <p id="aHC">受得真实法　　非真亦非伪</p>
  <p id="aHD">尊者付其法已。<a id="a-HE"></a>自念久于化导。<a id="a-HF"></a>所化已办。<a id="a-HG"></a>当以灭尽三昧而自息之。<a id="a-HH"></a>于是遂般涅槃。<a id="a-HI"></a>诸天皆作乐供养。<a id="a-HJ"></a>沸涌于虚空。<a id="a-HK"></a>是时也当此周敬王之世也。<a id="a-HL"></a>胁比丘遂以香薪而阇维之。<a id="a-HM"></a>敛其舍利。<a id="a-HN"></a>建宝塔于那烂陀寺。</p>
  <p data-pb></p>
  <h2 id="aHO">天竺第十祖胁尊者传</h2>
  <p id="aHP">胁尊者。<a id="a-HQ"></a>中天竺国人也。<a id="a-HR"></a>其姓未详。<a id="a-HS"></a>本名难生。<a id="a-HT"></a>以其久处胎故也。<a id="a-HU"></a>初尊者将生。<a id="a-HV"></a>而其父香盖遂梦。<a id="a-HW"></a>一白象背负宝座。<a id="a-HX"></a>座之上置一明珠。<a id="a-HY"></a>从其门而出至一法会。<a id="a-HZ"></a>其光照曜于众。<a id="a-Ha"></a>既而忽然不见。<a id="a-Hb"></a>及诞果光烛于室。<a id="a-Hc"></a>体有奇香。<a id="a-Hd"></a>父异之。<a id="a-He"></a>成童会伏驮蜜多尊者化于其国。<a id="a-Hf"></a>香盖遂携以诣之。<a id="a-Hg"></a>道其所生之异。<a id="a-Hh"></a>求与出家。<a id="a-Hi"></a>蜜多许之。<a id="a-Hj"></a>会七阿罗汉为受具戒。<a id="a-Hk"></a>方纳戒。<a id="a-Hl"></a>乃于坛之上现其瑞相。<a id="a-Hm"></a>空中复雨舍利三七粒。<a id="a-Hn"></a>然尊者修行精苦未尝寝寐。<a id="a-Ho"></a>虽昼夜而胁不至席。<a id="a-Hp"></a>以故得号胁尊者。<a id="a-Hq"></a>既预付法。<a id="a-Hr"></a>乃游化他土。<a id="a-Hs"></a>寻至花氏国。<a id="a-Ht"></a>而憩于树下。<a id="a-Hu"></a>遽以右手指地而谓众曰。<a id="a-Hv"></a>此地变金色。<a id="a-Hw"></a>当有圣者入。<a id="a-Hx"></a>会少顷其地果为金色。<a id="a-Hy"></a>俄有一长者之子。<a id="a-Hz"></a>曰富那夜奢。<a id="a-I0"></a>遽至其前合掌而立。<a id="a-I1"></a>胁尊者遂问曰。<a id="a-I2"></a>汝从何来。<a id="a-I3"></a>夜奢曰。<a id="a-I4"></a>我心非往。<a id="a-I5"></a>尊者曰。<a id="a-I6"></a>汝从何住。<a id="a-I7"></a>曰我心非止。<a id="a-I8"></a>尊者曰。<a id="a-I9"></a>汝不定耶。<a id="a-IA"></a>曰诸佛亦然。<a id="a-IB"></a>尊者曰。<a id="a-IC"></a>汝非诸佛。<a id="a-ID"></a>曰诸佛亦非。<a id="a-IE"></a>尊者。<a id="a-IF"></a>因说偈曰。</p>
  <p id="aIG">此地变金色　　预知于圣至</p>
  <p id="aIH">当坐菩提树　　觉花而成已</p>
  <p id="aII">夜奢亦说偈。<a id="a-IJ"></a>而酬之曰。</p>
  <p id="aIK">师坐金色地　　常说真实义</p>
  <p id="aIL">回光而照我　　令入三摩谛</p>
  <p id="aIM">因告之曰。<a id="a-IN"></a>我今愿师尊者。<a id="a-IO"></a>幸与出家。<a id="a-IP"></a>胁尊者听之。<a id="a-IQ"></a>即为剃度。<a id="a-IR"></a>命四果圣者与其受戒。<a id="a-IS"></a>后乃命之曰。<a id="a-IT"></a>如来大法眼藏今以付汝。<a id="a-IU"></a>汝其流传勿令之绝。<a id="a-IV"></a>听吾偈曰。</p>
  <p id="aIW">真体自然真　　因真说有理</p>
  <p id="aIX">领得真真法　　无行亦无止</p>
  <p id="aIY">既付其法。<a id="a-IZ"></a>即本座超身太虚而入涅槃。<a id="a-Ia"></a>以三昧火而自焚之。<a id="a-Ib"></a>其舍利自空而下。<a id="a-Ic"></a>不可胜数。<a id="a-Id"></a>众竟以衣裓接之。<a id="a-Ie"></a>是时当此周正定王之世也。<a id="a-If"></a>其众寻建塔庙。<a id="a-Ig"></a>以秘舍利。<a id="a-Ih"></a>而诸天布宝盖以覆之。</p>
  <p data-pb></p>
  <h2 id="aIi">天竺第十一祖富那夜奢尊者传</h2>
  <p id="aIj">富那夜奢尊者。<a id="a-Ik"></a>花氏国人也。<a id="a-Il"></a>姓瞿昙氏。<a id="a-Im"></a>其父曰宝身。<a id="a-In"></a>号为长者。<a id="a-Io"></a>初宝身有子七人。<a id="a-Ip"></a>各有所尚。<a id="a-Iq"></a>其一曰富那般多。<a id="a-Ir"></a>好学仙术。<a id="a-Is"></a>次二曰富那金子。<a id="a-It"></a>好常寂静。<a id="a-Iu"></a>次三曰富那月光。<a id="a-Iv"></a>好角力相击。<a id="a-Iw"></a>次四曰富那胜童。<a id="a-Ix"></a>好惠施念佛。<a id="a-Iy"></a>次五曰富那波豆。<a id="a-Iz"></a>好杀嗜酒。<a id="a-J0"></a>次六曰富那吉丹。<a id="a-J1"></a>耽于嗜欲。<a id="a-J2"></a>次七即富那夜奢。<a id="a-J3"></a>淡然无所好恶。<a id="a-J4"></a>其心不静不乱。<a id="a-J5"></a>非凡非圣。<a id="a-J6"></a>尝曰。<a id="a-J7"></a>若遇大士坐于道场。<a id="a-J8"></a>我则至彼亲近随喜。<a id="a-J9"></a>及胁尊者至其国方兴佛事。<a id="a-JA"></a>而尊者遂诣其会。<a id="a-JB"></a>应对响捷。<a id="a-JC"></a>言皆造理。<a id="a-JD"></a>果于胁尊者得正法眼。<a id="a-JE"></a>遂以之游化。<a id="a-JF"></a>道德所被不啻千万之众。<a id="a-JG"></a>然其得圣果者盈五百人。<a id="a-JH"></a>后至波罗柰国。<a id="a-JI"></a>遂有一长者来趋其会。<a id="a-JJ"></a>尊者谓其众曰。<a id="a-JK"></a>汝等识此来者耶。<a id="a-JL"></a>佛昔记云。<a id="a-JM"></a>吾灭后将六百年。<a id="a-JN"></a>当有圣者号马鸣。<a id="a-JO"></a>出于波罗柰国。<a id="a-JP"></a>说法于花氏城。<a id="a-JQ"></a>摧伏异道。<a id="a-JR"></a>度人无量。<a id="a-JS"></a>今其人也。<a id="a-JT"></a>然吾亦夜梦。<a id="a-JU"></a>大海遍溢乎一隅。<a id="a-JV"></a>方欲决之。<a id="a-JW"></a>其水遂沛然流润诸界。<a id="a-JX"></a>今此来者。<a id="a-JY"></a>盖其大海者也。<a id="a-JZ"></a>将从吾出家以法济人。<a id="a-Ja"></a>其流润者也。<a id="a-Jb"></a>于是马鸣致礼。<a id="a-Jc"></a>前而问曰。<a id="a-Jd"></a>我欲识佛。<a id="a-Je"></a>何者即是。<a id="a-Jf"></a>尊者曰。<a id="a-Jg"></a>汝欲识佛。<a id="a-Jh"></a>不识者是。<a id="a-Ji"></a>曰佛既不识焉知是乎。<a id="a-Jj"></a>尊者曰。<a id="a-Jk"></a>既不识佛。<a id="a-Jl"></a>焉知不是。<a id="a-Jm"></a>曰此是锯义。<a id="a-Jn"></a>尊者曰。<a id="a-Jo"></a>彼是木义。<a id="a-Jp"></a>却问。<a id="a-Jq"></a>锯义者何。<a id="a-Jr"></a>马鸣曰。<a id="a-Js"></a>与师平出。<a id="a-Jt"></a>却问。<a id="a-Ju"></a>木义者何。<a id="a-Jv"></a>夜奢曰。<a id="a-Jw"></a>汝被我解。<a id="a-Jx"></a>马鸣遂悟其胜义。<a id="a-Jy"></a>忻然即求出家。<a id="a-Jz"></a>夜奢乃为度之以受具戒。<a id="a-K0"></a>然其会中因之而证第四果者。<a id="a-K1"></a>凡二百人。<a id="a-K2"></a>其后命马鸣曰。<a id="a-K3"></a>汝当转法轮为十二世祖。<a id="a-K4"></a>昔如来大法眼藏。<a id="a-K5"></a>今以付汝。<a id="a-K6"></a>汝其传之。<a id="a-K7"></a>听吾偈曰。</p>
  <p id="aK8">迷悟如隐显　　明暗不相离</p>
  <p id="aK9">今付隐显法　　非一亦非二</p>
  <p id="aKA">付法已。<a id="a-KB"></a>尊者即逞神通。<a id="a-KC"></a>为一十八变。<a id="a-KD"></a>却反其座。<a id="a-KE"></a>泊然寂灭。<a id="a-KF"></a>其时当此周安王之世也。<a id="a-KG"></a>众遂建塔。<a id="a-KH"></a>以閟其全体。</p>
  <p id="aKI">评曰。<a id="a-KJ"></a>唐高僧神清。<a id="a-KK"></a>不喜禅者。<a id="a-KL"></a>自尊其宗。<a id="a-KM"></a>乃著书而抑之曰。<a id="a-KN"></a>其传法贤圣。<a id="a-KO"></a>间以声闻。<a id="a-KP"></a>如迦葉等。<a id="a-KQ"></a>虽则回心尚为小智。<a id="a-KR"></a>岂能传佛心印乎。<a id="a-KS"></a>即引付法藏传曰。<a id="a-KT"></a>昔商那和修告优波鞠多曰。<a id="a-KU"></a>佛之三昧辟支不知。<a id="a-KV"></a>辟支三昧声闻不知。<a id="a-KW"></a>诸大声闻三昧余声闻不知。<a id="a-KX"></a>阿难三昧我今不知。<a id="a-KY"></a>我今三昧汝亦不知。<a id="a-KZ"></a>如是三昧皆随吾灭。<a id="a-Ka"></a>又有七万七千本生经。<a id="a-Kb"></a>一万阿毗昙。<a id="a-Kc"></a>八万清净毗尼。<a id="a-Kd"></a>亦随我灭。<a id="a-Ke"></a>固哉清也徒肆已所爱恶。<a id="a-Kf"></a>而不知大屈先圣。<a id="a-Kg"></a>吾始视清书。<a id="a-Kh"></a>见其较论三教。<a id="a-Ki"></a>虽文词不嘉。<a id="a-Kj"></a>盖以其善记经书亦别事之重轻。<a id="a-Kk"></a>不即非之。<a id="a-Kl"></a>及考其讥禅者之说。<a id="a-Km"></a>问难凡数十端。<a id="a-Kn"></a>辄采流俗所尚。<a id="a-Ko"></a>及援书传。<a id="a-Kp"></a>复不得其详。<a id="a-Kq"></a>余初谓此非至论。<a id="a-Kr"></a>固不足注意。<a id="a-Ks"></a>徐思其所谓迦葉等岂能传佛心印。<a id="a-Kt"></a>尤为狂言。<a id="a-Ku"></a>恐其荧惑世俗。<a id="a-Kv"></a>以增后生未学之相訾不已。<a id="a-Kw"></a>乃与正之。<a id="a-Kx"></a>非好辩也。<a id="a-Ky"></a>大凡万事。<a id="a-Kz"></a>理为其本。<a id="a-L0"></a>而迹为末也。<a id="a-L1"></a>通其本者故多得之。<a id="a-L2"></a>束其末者故多失之。<a id="a-L3"></a>若传法者数十贤圣。<a id="a-L4"></a>虽示同声闻。<a id="a-L5"></a>而岂宜以声闻尽之哉。<a id="a-L6"></a>经曰。<a id="a-L7"></a>我今所有无上正法。<a id="a-L8"></a>悉已付嘱摩诃迦葉。<a id="a-L9"></a>传曰。<a id="a-LA"></a>我今所有大慈大悲四禅三昧无量功德而自庄严。<a id="a-LB"></a>而迦葉比丘亦复如是。<a id="a-LC"></a>又谓鞠多为无相好佛。<a id="a-LD"></a>又谓僧伽难提者乃过去婆罗王如来。<a id="a-LE"></a>降迹为祖。<a id="a-LF"></a>如此之类甚众。<a id="a-LG"></a>是岂非圣人欲扶其法互相尊敬而示为大小耶。<a id="a-LH"></a>楞伽所谓三种阿罗汉者。<a id="a-LI"></a>一曰。<a id="a-LJ"></a>得决定寂灭声闻罗汉。<a id="a-LK"></a>一曰。<a id="a-LL"></a>曾修行菩萨行罗汉。<a id="a-LM"></a>一曰。<a id="a-LN"></a>应化佛所化罗汉。<a id="a-LO"></a>此罗汉者以本愿善根方便力故。<a id="a-LP"></a>现诸佛土生大众中庄严诸佛大会众故。<a id="a-LQ"></a>若大迦葉传法数十贤圣者。<a id="a-LR"></a>岂非应化佛所化之罗汉耶。<a id="a-LS"></a>佛所化者。<a id="a-LT"></a>宜其所有四禅三昧无量功德与如来不异也。<a id="a-LU"></a>不异乎如来而传佛心印。<a id="a-LV"></a>孰谓其不然乎。<a id="a-LW"></a>若商那曰。<a id="a-LX"></a>阿难三昧而我不知。<a id="a-LY"></a>我今三昧而汝不知。<a id="a-LZ"></a>云此恐其有所抑扬耳。<a id="a-La"></a>未可谓其必然。<a id="a-Lb"></a>经曰。<a id="a-Lc"></a>入远行地已得无量三昧。<a id="a-Ld"></a>夫入远行地者。<a id="a-Le"></a>盖七地之菩萨也。<a id="a-Lf"></a>七地菩萨尚能得无量三昧。<a id="a-Lg"></a>而化佛岂尽不能得耶。<a id="a-Lh"></a>然佛之所传心印。<a id="a-Li"></a>与余三昧宜异日而道哉。<a id="a-Lj"></a>夫心印者。<a id="a-Lk"></a>盖大圣人种智之妙本也。<a id="a-Ll"></a>余三昧者。<a id="a-Lm"></a>乃妙本所发之智慧也。<a id="a-Ln"></a>皆以三昧而称之耳。<a id="a-Lo"></a>心印即经所谓三昧王之三昧者也。<a id="a-Lp"></a>如来所传乃此三昧也。<a id="a-Lq"></a>清以谓余三昧耶。<a id="a-Lr"></a>其所谓七万七千本生经。<a id="a-Ls"></a>一万阿毗昙。<a id="a-Lt"></a>八万清净毗尼。<a id="a-Lu"></a>亦随我灭者。<a id="a-Lv"></a>此余未始见于他书。<a id="a-Lw"></a>独付法藏传云尔。<a id="a-Lx"></a>尚或疑之。<a id="a-Ly"></a>假令其书不谬。<a id="a-Lz"></a>恐非为传法贤圣不能任持而然也。<a id="a-M0"></a>是必以后世群生机缘福力益弱不胜其教。<a id="a-M1"></a>以故灭之。<a id="a-M2"></a>方正像末法三者之存灭。<a id="a-M3"></a>皆亦随世而污隆。<a id="a-M4"></a>曷尝为其弘法贤圣而致正末者耶。<a id="a-M5"></a>呜呼学者不求经不穷理。<a id="a-M6"></a>动谬圣人之意为其说。<a id="a-M7"></a>虽能编连万世事。<a id="a-M8"></a>亦何益乎。<a id="a-M9"></a>书曰。<a id="a-MA"></a>记诵之学不足为人师。<a id="a-MB"></a>清之谓欤。</p>
 </body>
</html>