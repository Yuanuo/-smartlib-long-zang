<!DOCTYPE html>
<html>
<head>
  <meta charset="utf-8"/>
  <meta name="author" content="湛然/唐"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>始终心要</title>
</head>
<body>
  <h1 class="head">始终心要</h1>
  <p>夫三谛者。天然之性德也。中谛者统一切法。真谛者泯一切法。俗谛者立一切法。举一即三非前后也。含生本具非造作之所得也。</p>
  <p>悲夫秘藏不显。葢三惑之所覆也。故无明翳乎法性。尘沙障乎化导。见思阻乎空寂。</p>
  <p>然兹三惑。乃体上之虚妄也。</p>
  <p>于是大觉慈尊。喟然叹曰。真如界内。绝生佛之假名。平等慧中。无自他之形相。但以众生妄想不自证得。莫之能返也。</p>
  <p>由是立乎三观。破乎三惑。证乎三智。成乎三德。</p>
  <p>空观者。破见思惑。证一切智。成般若德。假观者。破尘沙惑。证道种智。成解脱德。中观者。破无明惑。证一切种智。成法身德。</p>
  <p>然兹三惑三观三智三德。非各别也。非异时也。天然之理。具诸法故。</p>
  <p>然此三谛性之自尔。迷兹三谛转成三惑。惑破藉乎三观。观成证乎三智。智成成乎三德。从因至果。非渐修也。说之次第。理非次第。大纲如此。纲目可寻。</p>
  <p>始终心要(竟)</p>
</body></html>