<!doctype html>
<html id="z3IBWWM1LJ" data-ver="1953">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">法界次第初门卷上</h1>
  <p id="a2">名色初门第一。</p>
  <p id="a3">五阴初门第二。</p>
  <p id="a4">十二入初门第三。</p>
  <p id="a5">十八界初门第四。</p>
  <p id="a6">十六知见初门第五。</p>
  <p id="a7">见爱二烦恼初门第六。</p>
  <p id="a8">三毒初门第七。</p>
  <p id="a9">五盖初门第八。</p>
  <p id="aA">十烦恼初门第九(亦名十使)</p>
  <p id="aB">九十八使初门第十。</p>
  <p id="aC">十恶初门第十一。</p>
  <p id="aD">十善初门第十二。</p>
  <p id="aE">三归初门第十三。</p>
  <p id="aF">五戒初门第十四。</p>
  <p id="aG">四禅初门第十五。</p>
  <p id="aH">四无量心初门第十六。</p>
  <p id="aI">四无色定初门第十七(亦名四空定)</p>
  <p id="aJ">六妙门初门第十八。</p>
  <p id="aK">十六特胜初门第十九。</p>
  <p id="aL">通明观初门第二十(亦名通明禅)</p>
  <p data-pb></p>
  <h2 id="aM">名色初门第一</h2>
  <p id="aN">一名　二色。</p>
  <p id="aO">今辨法界初门。<a id="a-P"></a>先从名色而始者。<a id="a-Q"></a>至论诸法本原清净。<a id="a-R"></a>绝名离相。<a id="a-S"></a>尚非是一。<a id="a-T"></a>何曾有二。<a id="a-U"></a>不二而辨其二者。<a id="a-V"></a>以行者初受一期妄报歌罗逻时。<a id="a-W"></a>但有名色二法。<a id="a-X"></a>当知名色即是一切世间出世间法之根本。<a id="a-Y"></a>能生一切法。<a id="a-Z"></a>普摄一切法。<a id="a-a"></a>即是一切法。<a id="a-b"></a>若诸大圣分别说一切法门。<a id="a-c"></a>皆约名色而分别之。<a id="a-d"></a>无有一法出于名色。<a id="a-e"></a>故智度论偈云。</p>
  <p id="af">一切诸法中　　但有名与色</p>
  <p id="ag">若欲如实观　　但当观名色</p>
  <p id="ah">虽痴心多想　　分别于异事</p>
  <p id="ai">更无有一法　　出于名色者</p>
  <p id="aj">一名　心但有字故曰名也。<a id="a-k"></a>即是心及相应数法。<a id="a-l"></a>虽有能缘之用而无质碍可寻。<a id="a-m"></a>既异于色而有心意识及诸数法种种之别名。<a id="a-n"></a>故谓之为名也。</p>
  <p id="ao">二色　有形质碍之法谓之为色。<a id="a-p"></a>是十入及一入少分。<a id="a-q"></a>皆是质碍之法。<a id="a-r"></a>并无知觉之用。<a id="a-s"></a>既异于心意识法。<a id="a-t"></a>故称为色也。</p>
  <p data-pb></p>
  <h2 id="au">五阴初门第二</h2>
  <p id="av">一色阴　二受阴　三想阴　四行阴　五识阴。</p>
  <p id="aw">次名色而辨五阴者。<a id="a-x"></a>以惑者迷名偏重故。<a id="a-y"></a>大圣教门开名则为四心。<a id="a-z"></a>对色合为五也。<a id="a-10"></a>此五通称为阴者。<a id="a-11"></a>一往而释。<a id="a-12"></a>阴以阴覆为义。<a id="a-13"></a>能覆出世真明之慧。<a id="a-14"></a>而增长生死。<a id="a-15"></a>集散不绝。<a id="a-16"></a>故通名为阴。</p>
  <p id="a17">一色阴　有形质碍之法名为色。<a id="a-18"></a>色有十四种。<a id="a-19"></a>所谓四大五根五尘。<a id="a-1A"></a>此之十四。<a id="a-1B"></a>并是色法也。</p>
  <p id="a1C">二受阴　领纳所缘名为受。<a id="a-1D"></a>受有六种。<a id="a-1E"></a>谓六触因缘生六受。<a id="a-1F"></a>但境既有违顺。<a id="a-1G"></a>非违非顺之别。<a id="a-1H"></a>故六受亦各有苦受乐受。<a id="a-1I"></a>不苦不乐受之异也。</p>
  <p id="a1J">三想阴　能取所领之缘相名为想。<a id="a-1K"></a>想有六种。<a id="a-1L"></a>谓取所领六尘之相。<a id="a-1M"></a>为六想也。</p>
  <p id="a1N">四行阴　造作之心能趣于果名为行。<a id="a-1O"></a>行有六种。<a id="a-1P"></a>大品经中。<a id="a-1Q"></a>说为六思。<a id="a-1R"></a>思即是行。<a id="a-1S"></a>谓于六想之后。<a id="a-1T"></a>各起不善业善业无动业也。</p>
  <p id="a1U">五识阴　了别所缘之境名为识。<a id="a-1V"></a>识有六种。<a id="a-1W"></a>即是六识。<a id="a-1X"></a>若诸论师多云。<a id="a-1Y"></a>识在二心之前。<a id="a-1Z"></a>诸大乘经中。<a id="a-1a"></a>明识最居后。<a id="a-1b"></a>今依经为次料简。</p>
  <p data-pb></p>
  <h2 id="a1c">十二入初门第三</h2>
  <p id="a1d">内六根入　一眼入　二耳入　三鼻入　四舌入　五身入　六意入。</p>
  <p id="a1e">外六尘入　一色入　二声入　三香入　四味入　五触入　六法入。</p>
  <p id="a1f">次五阴而辨十二入者。<a id="a-1g"></a>以惑者迷色偏重故。<a id="a-1h"></a>大圣教门。<a id="a-1i"></a>开色为十。<a id="a-1j"></a>心但为二。<a id="a-1k"></a>合为十二也。<a id="a-1l"></a>通称入者。<a id="a-1m"></a>入以涉入为义。<a id="a-1n"></a>根尘相对则有识生。<a id="a-1o"></a>识依根尘仍为能入。<a id="a-1p"></a>根尘即是所入。<a id="a-1q"></a>今此十二从所入受名。<a id="a-1r"></a>故通受入名。<a id="a-1s"></a>内六入者。<a id="a-1t"></a>此之六法亲故属内。<a id="a-1u"></a>为识所依。<a id="a-1v"></a>故名为入。<a id="a-1w"></a>亦名根者。<a id="a-1x"></a>根以能生为义。<a id="a-1y"></a>此六既并有生识之功。<a id="a-1z"></a>故通名根也。</p>
  <p id="a20">一眼入　身分对色。<a id="a-21"></a>能见色之处名眼。<a id="a-22"></a>眼是四大造色。<a id="a-23"></a>体为十色共成。<a id="a-24"></a>所谓四大四微。<a id="a-25"></a>身根微。<a id="a-26"></a>眼根微也。</p>
  <p id="a27">二耳入　身分对声。<a id="a-28"></a>能闻声之处名耳。<a id="a-29"></a>耳是四大造色。<a id="a-2A"></a>亦为十色共成。<a id="a-2B"></a>谓四大四微。<a id="a-2C"></a>身根微。<a id="a-2D"></a>耳根微。</p>
  <p id="a2E">三鼻入　身分对香。<a id="a-2F"></a>能闻香之处名鼻。<a id="a-2G"></a>鼻是四大造色。<a id="a-2H"></a>亦为十色共成。<a id="a-2I"></a>谓四大四微。<a id="a-2J"></a>身根微。<a id="a-2K"></a>鼻根微。</p>
  <p id="a2L">四舌入　身分对味。<a id="a-2M"></a>能知味之处名为舌。<a id="a-2N"></a>舌是四大造色。<a id="a-2O"></a>亦为十色所成。<a id="a-2P"></a>谓四大四微。<a id="a-2Q"></a>身根微。<a id="a-2R"></a>舌根微也。</p>
  <p id="a2S">五身入　六分假合之体对触。<a id="a-2T"></a>能觉触处皆名为身。<a id="a-2U"></a>身是四大造色。<a id="a-2V"></a>但有九色所成。<a id="a-2W"></a>谓四大四微。<a id="a-2X"></a>身根微。</p>
  <p id="a2Y">六意入。<a id="a-2Z"></a>心对一切法。<a id="a-2a"></a>即有能知法之用。<a id="a-2b"></a>名之为意。<a id="a-2c"></a>意者即心王也。<a id="a-2d"></a>是中除诸心数法。<a id="a-2e"></a>但取心王。<a id="a-2f"></a>以为意入。</p>
  <p id="a2g">外六入者。<a id="a-2h"></a>此六法疏故属外。<a id="a-2i"></a>识所游涉。<a id="a-2j"></a>故名为入。<a id="a-2k"></a>亦名尘者。<a id="a-2l"></a>尘以染污为义。<a id="a-2m"></a>以能染污情识。<a id="a-2n"></a>故通名为尘也。</p>
  <p id="a2o">一色入　一切对眼。<a id="a-2p"></a>所见之色名为色。<a id="a-2q"></a>色有二种色。<a id="a-2r"></a>摄一切色。<a id="a-2s"></a>一正报可见色。<a id="a-2t"></a>众生身色。<a id="a-2u"></a>青黄赤白黑色等。<a id="a-2v"></a>二依报可见色。<a id="a-2w"></a>外无知青黄赤白黑色等也。</p>
  <p id="a2x">二声入　一切对耳。<a id="a-2y"></a>所闻之色曰声。<a id="a-2z"></a>声有二种声。<a id="a-30"></a>摄一切声。<a id="a-31"></a>一从正报色出声。<a id="a-32"></a>众生语言音声也。<a id="a-33"></a>二从依报色出声也。</p>
  <p id="a34">三香入　一切对鼻。<a id="a-35"></a>所闻之色名香。<a id="a-36"></a>香有二种香。<a id="a-37"></a>摄一切香。<a id="a-38"></a>一正报色处香。<a id="a-39"></a>众生身中香臭也。<a id="a-3A"></a>二依报色出香。<a id="a-3B"></a>外一切无知色中所有香臭。</p>
  <p id="a3C">四味入　一切对舌。<a id="a-3D"></a>所知之色曰味。<a id="a-3E"></a>味有二种味。<a id="a-3F"></a>摄一切味。<a id="a-3G"></a>一正报色处味。<a id="a-3H"></a>众生身中之六味也。<a id="a-3I"></a>二依报色处味。<a id="a-3J"></a>外一切无知色中所有六味也。</p>
  <p id="a3K">五触入　一切对身。<a id="a-3L"></a>所觉之色名触。<a id="a-3M"></a>触有二种触。<a id="a-3N"></a>摄一切触。<a id="a-3O"></a>一正报色处触。<a id="a-3P"></a>众生身中。<a id="a-3Q"></a>冷暖涩滑等十六触也。<a id="a-3R"></a>二依报色处触。<a id="a-3S"></a>外一切无知色中冷暖等一十六触也。</p>
  <p id="a3T">六法入　一切对意所知之法名法。<a id="a-3U"></a>法有二种法。<a id="a-3V"></a>摄一切法。<a id="a-3W"></a>一者心法。<a id="a-3X"></a>是中除心王。<a id="a-3Y"></a>但取相应诸心数法也。<a id="a-3Z"></a>二者非心法。<a id="a-3a"></a>即过去未来色法。<a id="a-3b"></a>及心不相应诸行。<a id="a-3c"></a>及三无为法。</p>
  <p data-pb></p>
  <h2 id="a3d">十八界初门第四</h2>
  <p id="a3e">内六根界　一眼界　二耳界　三鼻界　四舌界　五身界　六意界。</p>
  <p id="a3f">外六尘界　一色界　二声界　三香界　四味界　五触界　六法界。</p>
  <p id="a3g">六识界　一眼识界　二耳识界　三鼻识界　四舌识界　五身识界　六意识界。</p>
  <p id="a3h">次十二入。<a id="a-3i"></a>而辨十八界者。<a id="a-3j"></a>以惑者迷于名色俱重故。<a id="a-3k"></a>开色为十。<a id="a-3l"></a>离名作八。<a id="a-3m"></a>合为十八界也。<a id="a-3n"></a>通名界者。<a id="a-3o"></a>以界别为义。<a id="a-3p"></a>此十八法各有别体。<a id="a-3q"></a>义无浑滥。<a id="a-3r"></a>故通受界名也。</p>
  <p id="a3s">内六根界　此具如前明。<a id="a-3t"></a>内六根入中分别其相。<a id="a-3u"></a>乃更加以界之名义者。<a id="a-3v"></a>欲使修观之徒推析无谬。<a id="a-3w"></a>不滞十六知见之妄计也。</p>
  <p id="a3x">外六尘界　此具如前。<a id="a-3y"></a>外六尘入中分别其相。<a id="a-3z"></a>乃更加以界之名义者。<a id="a-40"></a>意同六根。<a id="a-41"></a>中立界名。</p>
  <p id="a42">六识界者。<a id="a-43"></a>若根尘相对即有识生。<a id="a-44"></a>识以识别为义。<a id="a-45"></a>识依于根。<a id="a-46"></a>能识别于尘。<a id="a-47"></a>故此六通名识也。<a id="a-48"></a>若了识从缘生。<a id="a-49"></a>岂计有神使知谬取也。</p>
  <p id="a4A">一眼识界　眼根若对色尘。<a id="a-4B"></a>即生眼识。<a id="a-4C"></a>眼识生时。<a id="a-4D"></a>即识色尘。<a id="a-4E"></a>故名眼识界也。</p>
  <p id="a4F">二耳识界　耳根若对声尘。<a id="a-4G"></a>即生耳识。<a id="a-4H"></a>耳识生时。<a id="a-4I"></a>即识声尘。<a id="a-4J"></a>故名耳识界也。</p>
  <p id="a4K">三鼻识界　鼻根若对香尘。<a id="a-4L"></a>即生鼻识。<a id="a-4M"></a>鼻识生时。<a id="a-4N"></a>即识香尘。<a id="a-4O"></a>故名鼻识界也。</p>
  <p id="a4P">四舌识界　舌根若对味尘。<a id="a-4Q"></a>即生舌识。<a id="a-4R"></a>舌识生时。<a id="a-4S"></a>即识味尘。<a id="a-4T"></a>故名舌识界也。</p>
  <p id="a4U">五身识界　身根若对触尘。<a id="a-4V"></a>即生身识。<a id="a-4W"></a>身识生时。<a id="a-4X"></a>即识触尘。<a id="a-4Y"></a>故名身识界也。</p>
  <p id="a4Z">六意识界　五识生已即灭。<a id="a-4a"></a>意为意识。<a id="a-4b"></a>此意识续生。<a id="a-4c"></a>意识生时。<a id="a-4d"></a>即识法尘。<a id="a-4e"></a>若五识能生意识。<a id="a-4f"></a>即以前五识为根。<a id="a-4g"></a>后意识为意识。<a id="a-4h"></a>此意识灭次识续生。<a id="a-4i"></a>是则前意识生后意识。<a id="a-4j"></a>如是亦脱传受根识之名。<a id="a-4k"></a>皆以能生为根。<a id="a-4l"></a>所生为识。<a id="a-4m"></a>今说所生之识。<a id="a-4n"></a>为意识界也。</p>
  <p data-pb></p>
  <h2 id="a4o">十六知见初门第五</h2>
  <p id="a4p">一我　二众生　三寿者　四命者　五生者　六养育　七众数　八人　九作者　十使作者　十一起者　十二使起者　十三受者　十四使受者　十五知者　十六见者。</p>
  <p id="a4q">次名色阴入界。<a id="a-4r"></a>而辨十六知见者。<a id="a-4s"></a>名色等法中。<a id="a-4t"></a>神我本不可得。<a id="a-4u"></a>而未见道者。<a id="a-4v"></a>悉于名色等法中。<a id="a-4w"></a>妄计有我。<a id="a-4x"></a>我所。<a id="a-4y"></a>计我之心。<a id="a-4z"></a>历缘略辨。<a id="a-50"></a>即有十六知见之别。<a id="a-51"></a>广对诸缘。<a id="a-52"></a>则妄计不可称数。<a id="a-53"></a>因此颠倒。<a id="a-54"></a>备起一切烦恼生死行业。<a id="a-55"></a>今为欲于后明生法二空等一切观门。<a id="a-56"></a>必须善识假实之法。<a id="a-57"></a>故略依傍大智度论释之也。</p>
  <p id="a58">一我　若于名色阴入界等法中无明不了。<a id="a-59"></a>若即若离中。<a id="a-5A"></a>妄计有我我所之实。<a id="a-5B"></a>故名我为也。</p>
  <p id="a5C">二众生　于名色阴入界等法和合中。<a id="a-5D"></a>妄计有我生。<a id="a-5E"></a>故名众生。</p>
  <p id="a5F">三寿者　于名色阴入界等法中。<a id="a-5G"></a>妄计有我受一期果报寿有长短。<a id="a-5H"></a>故名寿者。</p>
  <p id="a5I">四命者　于名色阴入界等法中。<a id="a-5J"></a>妄计我命根成就连持不断。<a id="a-5K"></a>故名命者。</p>
  <p id="a5L">五生者　于名色阴入界等法中。<a id="a-5M"></a>妄计我能起众事。<a id="a-5N"></a>如父生子。<a id="a-5O"></a>名为生者。<a id="a-5P"></a>亦计我来人中受生。<a id="a-5Q"></a>故名生者。</p>
  <p id="a5R">六养育　于名色阴入界等法中。<a id="a-5S"></a>妄计我能养育于他。<a id="a-5T"></a>故名养育。<a id="a-5U"></a>亦计我从生已来。<a id="a-5V"></a>为父母养育。<a id="a-5W"></a>故名养育。</p>
  <p id="a5X">七众数　于名色阴入界等法中。<a id="a-5Y"></a>妄计我有名色五众。<a id="a-5Z"></a>十二入十八界等诸因缘。<a id="a-5a"></a>是众法有数故名众数。</p>
  <p id="a5b">八人　于名色阴入界等法中。<a id="a-5c"></a>妄计我是行人。<a id="a-5d"></a>异于非行之人。<a id="a-5e"></a>故名为人。<a id="a-5f"></a>亦计我生人道。<a id="a-5g"></a>异于余道。<a id="a-5h"></a>故名为人。</p>
  <p id="a5i">九作者　于名色阴入界等法中。<a id="a-5j"></a>妄计我有身力手足。<a id="a-5k"></a>能有所作。<a id="a-5l"></a>故名作者。</p>
  <p id="a5m">十使作者　于名色阴入界等法中。<a id="a-5n"></a>妄计我能役他。<a id="a-5o"></a>故名使作者。</p>
  <p id="a5p">十一起者　于名色阴入界等法中。<a id="a-5q"></a>妄计我能造后世罪福业。<a id="a-5r"></a>故名起者。</p>
  <p id="a5s">十二使起者　于名色阴入界等法中。<a id="a-5t"></a>妄计我能令他起后世罪福业。<a id="a-5u"></a>故名使起者。</p>
  <p id="a5v">十三受者　于名色阴入界等法中。<a id="a-5w"></a>妄计我当后身受罪福果报。<a id="a-5x"></a>故名受者。</p>
  <p id="a5y">十四使受者　于名色阴入界等法中。<a id="a-5z"></a>妄计我当令他受苦乐果报。<a id="a-60"></a>故名使受者。</p>
  <p id="a61">十五知者　于名色阴入界等法中。<a id="a-62"></a>妄计有五根能知五尘。<a id="a-63"></a>故名知者。</p>
  <p id="a64">十六见者　于名色阴入界等法中。<a id="a-65"></a>妄计我有眼根故。<a id="a-66"></a>能见一切色。<a id="a-67"></a>亦计我能起邪见。<a id="a-68"></a>我起正见名见者。</p>
  <p data-pb></p>
  <h2 id="a69">见爱二烦恼初门第六</h2>
  <p id="a6A">一见烦恼　二爱烦恼。</p>
  <p id="a6B">次名色阴入界。<a id="a-6C"></a>及我等十六。<a id="a-6D"></a>而辨见爱者。<a id="a-6E"></a>若迷此假实二法。<a id="a-6F"></a>则倒想纷然。<a id="a-6G"></a>故三界流转无际。<a id="a-6H"></a>皆是烦恼使之然也。<a id="a-6I"></a>若论烦恼根本。<a id="a-6J"></a>不出见爱。<a id="a-6K"></a>枝派分别。<a id="a-6L"></a>则科目甚多。<a id="a-6M"></a>所谓三毒五盖十使。<a id="a-6N"></a>九十八烦恼。<a id="a-6O"></a>八万四千乃至尘沙等数。<a id="a-6P"></a>此诸科目虽数有多少。<a id="a-6Q"></a>而同是烦恼润生之力。<a id="a-6R"></a>体无殊别。<a id="a-6S"></a>但教门善巧。<a id="a-6T"></a>乃约增减之数而制立之。<a id="a-6U"></a>故缨络经云。<a id="a-6V"></a>见着二法迷法界色心。<a id="a-6W"></a>广起一切三界烦恼。<a id="a-6X"></a>通名烦恼者。<a id="a-6Y"></a>烦以喧烦为义。<a id="a-6Z"></a>恼以逼乱为义。<a id="a-6a"></a>能喧烦之法逼乱行者心神。<a id="a-6b"></a>致使真明不得开发。<a id="a-6c"></a>故名烦恼也。</p>
  <p id="a6d">一见烦恼　邪心观理名之为见。<a id="a-6e"></a>若于假实之理。<a id="a-6f"></a>情迷而倒想邪求。<a id="a-6g"></a>随见偏理妄执为实。<a id="a-6h"></a>通名为见。<a id="a-6i"></a>见烦恼者。<a id="a-6j"></a>谓五利使。<a id="a-6k"></a>见谛所断八十八使。<a id="a-6l"></a>及六十二见等也。</p>
  <p id="a6m">二爱烦恼　贪染之心名之为爱。<a id="a-6n"></a>若于假实二事。<a id="a-6o"></a>情迷随心。<a id="a-6p"></a>所对一切事境。<a id="a-6q"></a>染着缠绵。<a id="a-6r"></a>通名为爱。<a id="a-6s"></a>爱烦恼者。<a id="a-6t"></a>谓五钝使。<a id="a-6u"></a>思惟所断十使。<a id="a-6v"></a>及所断结流。<a id="a-6w"></a>爱扼缠盖缠等也。</p>
  <p data-pb></p>
  <h2 id="a6x">三毒初门第七</h2>
  <p id="a6y">一贪毒　二嗔毒　三痴毒。</p>
  <p id="a6z">次见爱而辨三毒者。<a id="a-70"></a>此二科既有合离之异。<a id="a-71"></a>事须分别。<a id="a-72"></a>若合但取痴一分为见。<a id="a-73"></a>余一分及贪恚。<a id="a-74"></a>并合为爱也。<a id="a-75"></a>若离则见爱之中各有三毒。<a id="a-76"></a>如此历三界五行。<a id="a-77"></a>则离出九十八使。<a id="a-78"></a>一切烦恼通名毒者。<a id="a-79"></a>毒以沉毒为义。<a id="a-7A"></a>恼坏之甚。<a id="a-7B"></a>故云沉毒。<a id="a-7C"></a>以其能坏出世善心。<a id="a-7D"></a>故名为毒也。</p>
  <p id="a7E">一贪毒　引取之心名之为贪。<a id="a-7F"></a>若以迷心对一切顺情之境。<a id="a-7G"></a>引取无厌。<a id="a-7H"></a>即是贪毒。<a id="a-7I"></a>历三界五行。<a id="a-7J"></a>十五贪使并是贪毒。<a id="a-7K"></a>但上二界烦恼既薄故。<a id="a-7L"></a>别受爱名。</p>
  <p id="a7M">二嗔毒　违忿之心。<a id="a-7N"></a>名之为嗔。<a id="a-7O"></a>若以迷心对一切违情之境。<a id="a-7P"></a>便起忿怒。<a id="a-7Q"></a>即是嗔毒。<a id="a-7R"></a>历欲界五行下。<a id="a-7S"></a>即有五嗔使。<a id="a-7T"></a>并是嗔毒。<a id="a-7U"></a>数人义上二界无嗔也。</p>
  <p id="a7V">三痴毒　迷惑之心名之为痴。<a id="a-7W"></a>若迷一切事理之法。<a id="a-7X"></a>无明不了。<a id="a-7Y"></a>迷惑妄取。<a id="a-7Z"></a>起诸邪行。<a id="a-7a"></a>即是痴毒。<a id="a-7b"></a>亦名无明。<a id="a-7c"></a>无明有二种。<a id="a-7d"></a>一者相应无明。<a id="a-7e"></a>即是与三界五行下八十八使。<a id="a-7f"></a>相应共起。<a id="a-7g"></a>二者不相应无明。<a id="a-7h"></a>即是三界五行下十五痴使也。</p>
  <p data-pb></p>
  <h2 id="a7i">五盖初门第八</h2>
  <p id="a7j">一贪欲盖　二嗔恚盖　三睡眠盖　四掉悔盖　五疑盖。</p>
  <p id="a7k">次三毒而辨五盖者。<a id="a-7l"></a>若论三毒之体。<a id="a-7m"></a>岂异五盖。<a id="a-7n"></a>但科目不同。<a id="a-7o"></a>名字增减有异。<a id="a-7p"></a>故次分别。<a id="a-7q"></a>所以然者。<a id="a-7r"></a>若没痴毒之名而离痴法。<a id="a-7s"></a>为睡眠掉悔疑三盖。<a id="a-7t"></a>足贪嗔为五盖也。<a id="a-7u"></a>若开五盖则烦恼无量。<a id="a-7v"></a>通名盖者。<a id="a-7w"></a>盖以覆盖为义。<a id="a-7x"></a>能覆盖行者清净善心。<a id="a-7y"></a>不得开发。<a id="a-7z"></a>故名为盖。<a id="a-80"></a>而此五盖既的为在下所明诸禅正障。<a id="a-81"></a>故须略辨其相。</p>
  <p id="a82">一贪欲盖　引取心无厌足为贪欲。<a id="a-83"></a>分别体相。<a id="a-84"></a>具如贪毒中说。<a id="a-85"></a>三界五行中十五贪使。<a id="a-86"></a>即是贪欲盖。</p>
  <p id="a87">二嗔恚盖　忿怒之心名为嗔恚。<a id="a-88"></a>分别体相。<a id="a-89"></a>具如前说。<a id="a-8A"></a>欲界五行五种嗔使。<a id="a-8B"></a>即是嗔盖也。</p>
  <p id="a8C">三睡眠盖　意识惛熟曰睡。<a id="a-8D"></a>五情暗冥名眠。<a id="a-8E"></a>若心依无记则增长无明。<a id="a-8F"></a>故意识惛惛而熟。<a id="a-8G"></a>五情暗冥无所觉知。<a id="a-8H"></a>谓之睡眠也。<a id="a-8I"></a>数人说为增心数法。<a id="a-8J"></a>犹属见思所断十五痴使摄也。</p>
  <p id="a8K">四掉悔盖　邪心动念曰掉。<a id="a-8L"></a>退思忧悴为悔。<a id="a-8M"></a>若纵无明谬取。<a id="a-8N"></a>则戏论动掉心生。<a id="a-8O"></a>既所为乖失。<a id="a-8P"></a>退思则有忧悔也。<a id="a-8Q"></a>亦是增心数法。<a id="a-8R"></a>正属见谛所断三十二见使。<a id="a-8S"></a>摄思惟断。<a id="a-8T"></a>亦有少分也。</p>
  <p id="a8U">五疑盖　痴心求理。<a id="a-8V"></a>犹预不决。<a id="a-8W"></a>名之为疑。<a id="a-8X"></a>若修道定等法。<a id="a-8Y"></a>无明暗钝。<a id="a-8Z"></a>不别真伪。<a id="a-8a"></a>因生犹预。<a id="a-8b"></a>心无决断。<a id="a-8c"></a>皆谓疑也。<a id="a-8d"></a>世间通疑。<a id="a-8e"></a>非一正论。<a id="a-8f"></a>障道之疑。<a id="a-8g"></a>即是见谛所断。<a id="a-8h"></a>三界四行十二疑使也。</p>
  <p data-pb></p>
  <h2 id="a8i">十使初门第九</h2>
  <p id="a8j">五钝使　一贪使　二嗔使　三无明使　四慢使　五疑使。</p>
  <p id="a8k">五利使　一身见使　二边见使　三邪见使　四戒取使　五见取使。</p>
  <p id="a8l">次五盖而辨十使者。<a id="a-8m"></a>岂有十使异于五盖。<a id="a-8n"></a>若教门但为修定者说。<a id="a-8o"></a>略立三毒五盖之数。<a id="a-8p"></a>若为修慧者说。<a id="a-8q"></a>欲使明识所断之惑无谬。<a id="a-8r"></a>故须分别为十使也。<a id="a-8s"></a>所以然者。<a id="a-8t"></a>贪嗔二盖。<a id="a-8u"></a>即是贪嗔二使。<a id="a-8v"></a>睡盖之本。<a id="a-8w"></a>即是痴使。<a id="a-8x"></a>离痴出慢。<a id="a-8y"></a>即为慢使。<a id="a-8z"></a>疑盖即疑使也。<a id="a-90"></a>是为五钝使。<a id="a-91"></a>掉悔即是邪思掉动之心。<a id="a-92"></a>若细分别其相。<a id="a-93"></a>则有五利五钝使之别。<a id="a-94"></a>而此推之还是五盖。<a id="a-95"></a>分别为十使也。<a id="a-96"></a>若开十使。<a id="a-97"></a>则出一切烦恼。<a id="a-98"></a>此十通名使者。<a id="a-99"></a>使以驱役为义。<a id="a-9A"></a>能驱役行者心神。<a id="a-9B"></a>流转三界。<a id="a-9C"></a>故通受使名。<a id="a-9D"></a>亦名十烦恼。<a id="a-9E"></a>烦恼义如前说。</p>
  <p id="a9F">一贪欲使　引取无厌。<a id="a-9G"></a>名曰贪欲。<a id="a-9H"></a>分别其相。<a id="a-9I"></a>具如贪毒中说。<a id="a-9J"></a>见思所断。<a id="a-9K"></a>三界五行中十五贪。<a id="a-9L"></a>皆是贪使。</p>
  <p id="a9M">二嗔恚使　忿怒之心。<a id="a-9N"></a>名之曰嗔。<a id="a-9O"></a>分别其相。<a id="a-9P"></a>具如嗔毒中说。<a id="a-9Q"></a>见思所断。<a id="a-9R"></a>欲界五行中五恚。<a id="a-9S"></a>即是恚使也。</p>
  <p id="a9T">三无明使　迷惑不了之心。<a id="a-9U"></a>名为无明。<a id="a-9V"></a>若以迷心缘境。<a id="a-9W"></a>随有所起。<a id="a-9X"></a>则念念永失。<a id="a-9Y"></a>而不知惭愧者。<a id="a-9Z"></a>皆是痴也。<a id="a-9a"></a>见思所断。<a id="a-9b"></a>三界五行下十五痴。<a id="a-9c"></a>即是无明使。</p>
  <p id="a9d">四慢使　自恃轻他之心曰慢。<a id="a-9e"></a>若自恃种姓富贵有德才能。<a id="a-9f"></a>轻蔑于他。<a id="a-9g"></a>即是慢也。<a id="a-9h"></a>慢有八种。<a id="a-9i"></a>在下别出。<a id="a-9j"></a>乃至见思所断。<a id="a-9k"></a>三界五行下十五慢。<a id="a-9l"></a>皆是慢使也。</p>
  <p id="a9m">五疑使　迷心乖理。<a id="a-9n"></a>犹预不决曰疑。<a id="a-9o"></a>分别其相。<a id="a-9p"></a>具如疑盖中说。<a id="a-9q"></a>三界四行十二种疑。<a id="a-9r"></a>并是疑使也。</p>
  <p id="a9s">六身见使　若于名色阴入界中。<a id="a-9t"></a>妄计为身。<a id="a-9u"></a>名为身见。<a id="a-9v"></a>若以无明不了。<a id="a-9w"></a>则于五阴中。<a id="a-9x"></a>起二十种身见。<a id="a-9y"></a>则身见有二十种。<a id="a-9z"></a>见谛所断。<a id="a-A0"></a>一行中历三界有二身见也。</p>
  <p id="aA1">七边见使　执边之心。<a id="a-A2"></a>名为边见。<a id="a-A3"></a>若于四边。<a id="a-A4"></a>不了随见。<a id="a-A5"></a>一边为实。<a id="a-A6"></a>余边悉为妄语。<a id="a-A7"></a>如其所见。<a id="a-A8"></a>互执一边。<a id="a-A9"></a>悉堕边见。<a id="a-AA"></a>历三世五阴。<a id="a-AB"></a>即有六十二见。<a id="a-AC"></a>并是见谛所断。<a id="a-AD"></a>合六十二见。<a id="a-AE"></a>同是一边见摄也。<a id="a-AF"></a>又约见谛所断。<a id="a-AG"></a>一行中历三界即有三边见。</p>
  <p id="aAH">八邪见使　邪心取理故名邪见。<a id="a-AI"></a>若无明不了。<a id="a-AJ"></a>四谛因果。<a id="a-AK"></a>邪心推获。<a id="a-AL"></a>谓无此理。<a id="a-AM"></a>因断灭出世间善根。<a id="a-AN"></a>乃至世间善根。<a id="a-AO"></a>作阐提行。<a id="a-AP"></a>是为邪见。<a id="a-AQ"></a>见谛所断三界四行中。<a id="a-AR"></a>有十二邪见是也。</p>
  <p id="aAS">九见取使　于非真胜法中。<a id="a-AT"></a>谬见涅槃。<a id="a-AU"></a>生心而取。<a id="a-AV"></a>故曰见取。<a id="a-AW"></a>若行道之时。<a id="a-AX"></a>虽入种种观门。<a id="a-AY"></a>而真明未发。<a id="a-AZ"></a>无明不了。<a id="a-Aa"></a>便谬计所得。<a id="a-Ab"></a>以为真为胜。<a id="a-Ac"></a>生心取着。<a id="a-Ad"></a>皆名见取也。<a id="a-Ae"></a>见谛所断。<a id="a-Af"></a>三界四行。<a id="a-Ag"></a>有十二见取是也。</p>
  <p id="aAh">十戒取使　于非戒中。<a id="a-Ai"></a>谬以为戒。<a id="a-Aj"></a>取以进行。<a id="a-Ak"></a>故曰戒取。<a id="a-Al"></a>若取鸡狗牛戒。<a id="a-Am"></a>乃至九十五种外道所行之戒。<a id="a-An"></a>以为真戒。<a id="a-Ao"></a>皆名戒取。<a id="a-Ap"></a>若人虽持佛戒。<a id="a-Aq"></a>见有戒相。<a id="a-Ar"></a>亦是戒取。<a id="a-As"></a>见谛所断三界二行。<a id="a-At"></a>有六种戒取是也。</p>
  <p data-pb></p>
  <h2 id="aAu">九十八使初门第十</h2>
  <p id="aAv">见谛门八十八使　欲界有三十二使　色界有二十八使　无色界二十八使。</p>
  <p id="aAw">思惟门十使　欲界有四使　色界有三使　无色界有三使。</p>
  <p id="aAx">次十使而辨九十八使者。<a id="a-Ay"></a>正为见思两道惑障不同。<a id="a-Az"></a>欲使修观之者。<a id="a-B0"></a>精识所治之惑。<a id="a-B1"></a>断伏无滥。<a id="a-B2"></a>故教门历三界五行。<a id="a-B3"></a>细分别十使。<a id="a-B4"></a>则有九十八也。<a id="a-B5"></a>亦名九十八烦恼。<a id="a-B6"></a>通名为使。<a id="a-B7"></a>名烦恼者。<a id="a-B8"></a>类如前释。<a id="a-B9"></a>若离九十八使。<a id="a-BA"></a>则出一切烦恼。<a id="a-BB"></a>今依数人明九十八使也。<a id="a-BC"></a>若成实论人。<a id="a-BD"></a>所解则异也。</p>
  <p id="aBE">见谛惑欲界三十二使　苦谛下具有十使。<a id="a-BF"></a>集谛下有七使。<a id="a-BG"></a>除身见边见戒取。<a id="a-BH"></a>灭谛下有七使。<a id="a-BI"></a>亦除身见边见戒取。<a id="a-BJ"></a>道谛下有八使。<a id="a-BK"></a>但除身见边见。<a id="a-BL"></a>故欲界四行下。<a id="a-BM"></a>合有三十二使。</p>
  <p id="aBN">见谛惑色界二十八使　苦谛下有九使除嗔。<a id="a-BO"></a>集谛下有六使除嗔。<a id="a-BP"></a>及除身见边见戒取。<a id="a-BQ"></a>灭谛下有六使。<a id="a-BR"></a>亦除嗔及身见边见戒取。<a id="a-BS"></a>道谛下有七使。<a id="a-BT"></a>亦除嗔使及身见边见。<a id="a-BU"></a>故色界四行下。<a id="a-BV"></a>合有二十八使也。</p>
  <p id="aBW">见谛惑无色界二十八使　苦谛下有九使。<a id="a-BX"></a>集谛下有六使。<a id="a-BY"></a>灭谛下有六使。<a id="a-BZ"></a>道谛下有七使。<a id="a-Ba"></a>若取若除。<a id="a-Bb"></a>皆如色界中分别。<a id="a-Bc"></a>故无色界四行下。<a id="a-Bd"></a>合二十八使。<a id="a-Be"></a>合三界四谛下。<a id="a-Bf"></a>有八十八使。<a id="a-Bg"></a>并是能障见谛之惑。<a id="a-Bh"></a>为须陀洹见道之所断也。<a id="a-Bi"></a>分别使相略说。<a id="a-Bj"></a>并如前十使章门辨也。</p>
  <p id="aBk">思惟惑欲界四使　一贪使。<a id="a-Bl"></a>二嗔使。<a id="a-Bm"></a>三痴使。<a id="a-Bn"></a>四慢使。</p>
  <p id="aBo">此使从斯陀含向。<a id="a-Bp"></a>入修道断。<a id="a-Bq"></a>乃至阿那含果。<a id="a-Br"></a>九品方尽。</p>
  <p id="aBs">思惟惑色界三使　一贪使。<a id="a-Bt"></a>二痴使。<a id="a-Bu"></a>三慢使。</p>
  <p id="aBv">此三使并是阿罗汉向。<a id="a-Bw"></a>用修道智断也。</p>
  <p id="aBx">思惟惑无色界三使　一贪使。<a id="a-By"></a>二痴使。<a id="a-Bz"></a>三慢使。</p>
  <p id="aC0">故三界思惟惑合有十使。<a id="a-C1"></a>足前见谛。<a id="a-C2"></a>合为九十八使。<a id="a-C3"></a>但此三使亦是阿罗汉向断。<a id="a-C4"></a>至果方尽也。</p>
  <p id="aC5">次此应广出诸烦恼科目。<a id="a-C6"></a>所谓三漏。<a id="a-C7"></a>四流。<a id="a-C8"></a>四缚。<a id="a-C9"></a>八邪。<a id="a-CA"></a>八倒。<a id="a-CB"></a>九结。<a id="a-CC"></a>九恼。<a id="a-CD"></a>十缠。<a id="a-CE"></a>乃至五百烦恼。<a id="a-CF"></a>八万四千诸尘劳门。<a id="a-CG"></a>及恒沙等数烦恼。<a id="a-CH"></a>皆从见爱九十八使。<a id="a-CI"></a>离合而辨。<a id="a-CJ"></a>若具出科目(云云)。<a id="a-CK"></a>今略出数科。<a id="a-CL"></a>足以显教门明烦恼离合惑障润生之法。<a id="a-CM"></a>诸烦恼科目。<a id="a-CN"></a>至第六卷中。<a id="a-CO"></a>别当更随要而出。</p>
  <p data-pb></p>
  <h2 id="aCP">十恶初门第十一</h2>
  <p id="aCQ">身有三恶　一杀生　二偷盗　三邪淫。</p>
  <p id="aCR">口有四恶　一妄语　二两舌　三恶口　四绮语。</p>
  <p id="aCS">意有三恶　一贪欲　二嗔恚　三邪见。</p>
  <p id="aCT">次诸烦恼结使而辨十恶者。<a id="a-CU"></a>以烦恼既是惑乱之法。<a id="a-CV"></a>能驱役行者心神。<a id="a-CW"></a>乃令触境颠倒。<a id="a-CX"></a>若纵此惑情而起身口意者。<a id="a-CY"></a>则动与理乖。<a id="a-CZ"></a>故于三业所起。<a id="a-Ca"></a>备有十恶也。<a id="a-Cb"></a>通名恶者。<a id="a-Cc"></a>恶以乖理为义。<a id="a-Cd"></a>此十并是乖理而起。<a id="a-Ce"></a>故名为恶。<a id="a-Cf"></a>亦名十不善道。<a id="a-Cg"></a>以其能通苦报。<a id="a-Ch"></a>故非善道也。</p>
  <p id="aCi">一杀生　断一切众生命。<a id="a-Cj"></a>故名为杀生。</p>
  <p id="aCk">二偷盗　盗取他财物。<a id="a-Cl"></a>故名为偷盗。</p>
  <p id="aCm">三邪淫　于非妻妾而行欲事。<a id="a-Cn"></a>故名邪淫。</p>
  <p id="aCo">四妄语　以言诳他。<a id="a-Cp"></a>故名妄语。</p>
  <p id="aCq">五两舌　构斗之言间他。<a id="a-Cr"></a>令致得失分。<a id="a-Cs"></a>乖名为两舌。</p>
  <p id="aCt">六恶口　恶言加彼。<a id="a-Cu"></a>令他受恼。<a id="a-Cv"></a>名为恶口。</p>
  <p id="aCw">七绮语　绮侧语辞言乖道理。<a id="a-Cx"></a>名为绮语。</p>
  <p id="aCy">八贪欲　引取顺情尘境。<a id="a-Cz"></a>心无厌足。<a id="a-D0"></a>名为贪欲。</p>
  <p id="aD1">九嗔恚　若对违境。<a id="a-D2"></a>心生忿怒。<a id="a-D3"></a>名为嗔恚。</p>
  <p id="aD4">十邪见　拨正因果。<a id="a-D5"></a>僻信求福。<a id="a-D6"></a>皆名邪见。</p>
  <p id="aD7">次此应出四重。<a id="a-D8"></a>五逆。<a id="a-D9"></a>七逆。<a id="a-DA"></a>谤方等经。<a id="a-DB"></a>用僧鬘物。<a id="a-DC"></a>作阐提行。<a id="a-DD"></a>十六恶律仪等。<a id="a-DE"></a>诸轻重恶业科目。<a id="a-DF"></a>皆从十恶中。<a id="a-DG"></a>离合分别而说者。<a id="a-DH"></a>今欲论诸入道要门具出(云云)。<a id="a-DI"></a>至后第六卷中。<a id="a-DJ"></a>别当更出。</p>
  <p data-pb></p>
  <h2 id="aDK">十善初门第十二</h2>
  <p id="aDL">身三种善　一不杀生　二不偷盗　三不邪淫。</p>
  <p id="aDM">口四种善　一不妄语　二不两舌　三不恶口　四不绮语。</p>
  <p id="aDN">意三种善　一不贪欲　二不嗔恚　三不邪见。</p>
  <p id="aDO">次十恶而辨十善者。<a id="a-DP"></a>若人能知恶是乖理之行故。<a id="a-DQ"></a>现在将来由斯招苦。<a id="a-DR"></a>则必须息恶行善。<a id="a-DS"></a>可以来世永致清升之乐果。<a id="a-DT"></a>是以次十恶而明十善也。<a id="a-DU"></a>但十善有二种。<a id="a-DV"></a>一止。<a id="a-DW"></a>二行。<a id="a-DX"></a>止则但止前恶。<a id="a-DY"></a>不恼于他。<a id="a-DZ"></a>行则修行胜德。<a id="a-Da"></a>利安一切。<a id="a-Db"></a>此二通称善者。<a id="a-Dc"></a>善以顺理为义。<a id="a-Dd"></a>息倒归真。<a id="a-De"></a>故云顺理。<a id="a-Df"></a>止则息于重倒之恶。<a id="a-Dg"></a>行则渐归胜道之善。<a id="a-Dh"></a>故止行二种。<a id="a-Di"></a>皆名为善。<a id="a-Dj"></a>或加以道名。<a id="a-Dk"></a>以能通至乐果也。</p>
  <p id="aDl">一不杀生　即是止善。<a id="a-Dm"></a>止前杀生之恶行。<a id="a-Dn"></a>善者当行放生之善也。</p>
  <p id="aDo">二不偷盗　即是止善。<a id="a-Dp"></a>止前盗他财物之恶行。<a id="a-Dq"></a>善者当行布施之善。</p>
  <p id="aDr">三不邪淫　即是止善。<a id="a-Ds"></a>止前于非妻妾淫欲之恶行。<a id="a-Dt"></a>善者当行恭敬之善。</p>
  <p id="aDu">四不妄语　即是止善。<a id="a-Dv"></a>止前虚言诳他之恶行。<a id="a-Dw"></a>善者当行实语之善也。</p>
  <p id="aDx">五不两舌　即是止善。<a id="a-Dy"></a>止前构斗两边之恶行。<a id="a-Dz"></a>善者当行和合之善。</p>
  <p id="aE0">六不恶口　即是止善。<a id="a-E1"></a>止前恶言加人之恶行。<a id="a-E2"></a>善者当行软语之善。</p>
  <p id="aE3">七不绮语　即是止善。<a id="a-E4"></a>止前绮侧乖理之恶语行。<a id="a-E5"></a>善者当行有义语饶益之善。</p>
  <p id="aE6">八不贪欲　即是止善。<a id="a-E7"></a>止前引取无厌之恶行。<a id="a-E8"></a>善者当行不净观。<a id="a-E9"></a>观诸六尘皆欺诳不净之观行善。</p>
  <p id="aEA">九不嗔恚　即是止善。<a id="a-EB"></a>止前忿怒之恶行。<a id="a-EC"></a>善者当行慈忍之善。</p>
  <p id="aED">十不邪见　即是止善。<a id="a-EE"></a>止前拨正因果僻信邪心之恶行。<a id="a-EF"></a>善者当行正信归心正道生智慧之善心。</p>
  <p data-pb></p>
  <h2 id="aEG">三归戒初门第十三</h2>
  <p id="aEH">一归佛　二归法　三归僧。</p>
  <p id="aEI">次十善而辨三归者。<a id="a-EJ"></a>如来未兴于世。<a id="a-EK"></a>尔时已有十善之化。<a id="a-EL"></a>是为世间旧善。<a id="a-EM"></a>岂有三宝之可归。<a id="a-EN"></a>大圣初成正觉。<a id="a-EO"></a>方因提谓长者。<a id="a-EP"></a>开授三归之戒。<a id="a-EQ"></a>翻邪归正。<a id="a-ER"></a>以为入圣之根本。<a id="a-ES"></a>三乘行者。<a id="a-ET"></a>归宗进行。<a id="a-EU"></a>此为初首也。<a id="a-EV"></a>三归之用。<a id="a-EW"></a>正破三邪。<a id="a-EX"></a>济三涂。<a id="a-EY"></a>接三乘。<a id="a-EZ"></a>出三有。<a id="a-Ea"></a>佛法以此三归为本。<a id="a-Eb"></a>通发一切戒品及诸出世善法。<a id="a-Ec"></a>岂同十善之旧法耶。<a id="a-Ed"></a>问曰。<a id="a-Ee"></a>十二门禅亦是旧法。<a id="a-Ef"></a>今何故不三归前说。<a id="a-Eg"></a>答曰。<a id="a-Eh"></a>若依说教时节实如所问。<a id="a-Ei"></a>但今欲次论修行戒定之次。<a id="a-Ej"></a>则不得尔。<a id="a-Ek"></a>今次三归之下。<a id="a-El"></a>备出诸戒科目。<a id="a-Em"></a>并同此意。</p>
  <p id="aEn">一归依佛　佛陀秦言觉者。<a id="a-Eo"></a>自觉觉他。<a id="a-Ep"></a>故名为佛。<a id="a-Eq"></a>归者以反还为义。<a id="a-Er"></a>反邪师还事正师。<a id="a-Es"></a>故名归。<a id="a-Et"></a>依者凭也。<a id="a-Eu"></a>凭心灵觉。<a id="a-Ev"></a>得出三涂及三界生死也。<a id="a-Ew"></a>故经云。<a id="a-Ex"></a>归依于佛者。<a id="a-Ey"></a>终不更归依其余诸外天神也。</p>
  <p id="aEz">二归依法　达磨秦言法。<a id="a-F0"></a>法云可轨。<a id="a-F1"></a>大圣所说。<a id="a-F2"></a>若教若理。<a id="a-F3"></a>可为心轨。<a id="a-F4"></a>故言法也。<a id="a-F5"></a>归者反邪法还修正法。<a id="a-F6"></a>故名归。<a id="a-F7"></a>依者凭佛所说。<a id="a-F8"></a>法得出三涂及三界生死。<a id="a-F9"></a>故经云。<a id="a-FA"></a>归依于法者。<a id="a-FB"></a>永离于杀害。</p>
  <p id="aFC">三归依僧　僧伽秦言众。<a id="a-FD"></a>众名和合。<a id="a-FE"></a>出家三乘行者。<a id="a-FF"></a>心与佛所说事理法合。<a id="a-FG"></a>故名为僧。<a id="a-FH"></a>归者反九十五种邪行之侣。<a id="a-FI"></a>归心出家三乘正行之伴。<a id="a-FJ"></a>故名归。<a id="a-FK"></a>依者凭心出家三乘正行伴。<a id="a-FL"></a>得出三涂及三界生死。<a id="a-FM"></a>故经云。<a id="a-FN"></a>归依于僧者。<a id="a-FO"></a>永不复更归依其余诸外道也。</p>
  <p data-pb></p>
  <h2 id="aFP">五戒初门第十四</h2>
  <p id="aFQ">一不杀生戒　二不偷盗戒　三不邪淫戒　四不妄语戒　五不饮酒戒。</p>
  <p id="aFR">次三归而辨五戒者。<a id="a-FS"></a>大智度论云。<a id="a-FT"></a>念佛如医王。<a id="a-FU"></a>念法如服药。<a id="a-FV"></a>念僧如瞻病人。<a id="a-FW"></a>念戒如药禁忌。<a id="a-FX"></a>今所以次三归而明诸戒品。<a id="a-FY"></a>意在此也。<a id="a-FZ"></a>故佛为提谓等在家弟子。<a id="a-Fa"></a>受三归已。<a id="a-Fb"></a>即授五戒。<a id="a-Fc"></a>为优婆塞。<a id="a-Fd"></a>若在家佛弟子。<a id="a-Fe"></a>破此五戒则非清信士女。<a id="a-Ff"></a>故经云。<a id="a-Fg"></a>五戒者天下大禁忌。<a id="a-Fh"></a>若犯五戒。<a id="a-Fi"></a>在天则违五星。<a id="a-Fj"></a>在地则违五岳。<a id="a-Fk"></a>在方则违五帝。<a id="a-Fl"></a>在身则违五藏。<a id="a-Fm"></a>如是等世间违犯无量。<a id="a-Fn"></a>若约出世。<a id="a-Fo"></a>犯五戒者。<a id="a-Fp"></a>则破五分法身一切佛法。<a id="a-Fq"></a>所以者何。<a id="a-Fr"></a>五戒是一切大小乘尸罗根本。<a id="a-Fs"></a>若犯五戒。<a id="a-Ft"></a>则不得更受大小乘戒也。<a id="a-Fu"></a>若能坚持。<a id="a-Fv"></a>即是五大施也。<a id="a-Fw"></a>此五通名戒者。<a id="a-Fx"></a>以防止为义。<a id="a-Fy"></a>能防恶律仪无作之非。<a id="a-Fz"></a>止三业所起之恶。<a id="a-G0"></a>故名防止。</p>
  <p id="aG1">一不杀生戒　云何名杀生。<a id="a-G2"></a>若实知是众生。<a id="a-G3"></a>发心欲杀而夺其命。<a id="a-G4"></a>起身业有作已。<a id="a-G5"></a>是名杀罪。<a id="a-G6"></a>若不作是事。<a id="a-G7"></a>名不杀戒。<a id="a-G8"></a>其余系闭鞭打等。<a id="a-G9"></a>是杀方便非正罪。</p>
  <p id="aGA">二不偷盗戒　云何名盗。<a id="a-GB"></a>知他物生盗心。<a id="a-GC"></a>取物去离本处物属我。<a id="a-GD"></a>是名盗。<a id="a-GE"></a>若不作是事。<a id="a-GF"></a>名不偷盗戒。<a id="a-GG"></a>其余计校乃至手捉未离地等。<a id="a-GH"></a>是盗方便非正罪。</p>
  <p id="aGI">三不邪淫戒　云何名邪淫。<a id="a-GJ"></a>若女人为父母兄弟姊妹夫主儿子。<a id="a-GK"></a>世间法王法守护。<a id="a-GL"></a>若出家戒法护。<a id="a-GM"></a>乃至自妇受一日戒法。<a id="a-GN"></a>若有娠乳儿。<a id="a-GO"></a>及非道处。<a id="a-GP"></a>如是犯者。<a id="a-GQ"></a>名为邪淫。<a id="a-GR"></a>若不作是事。<a id="a-GS"></a>名不邪淫戒其余言戏。<a id="a-GT"></a>以物相要。<a id="a-GU"></a>乃至捉手触身。<a id="a-GV"></a>未遂淫事。<a id="a-GW"></a>皆为邪淫方便非正罪。</p>
  <p id="aGX">四不妄语戒　云何名妄语。<a id="a-GY"></a>不净心欲诳他。<a id="a-GZ"></a>隐覆实事。<a id="a-Ga"></a>出异语生口业。<a id="a-Gb"></a>是名妄语。<a id="a-Gc"></a>若不作是事。<a id="a-Gd"></a>名不妄语戒。<a id="a-Ge"></a>妄语之罪。<a id="a-Gf"></a>从言声相解生。<a id="a-Gg"></a>若不相解。<a id="a-Gh"></a>虽不实语。<a id="a-Gi"></a>皆是妄语方便。<a id="a-Gj"></a>不谓正罪。</p>
  <p id="aGk">五不饮酒戒　云何名酒。<a id="a-Gl"></a>酒有三种。<a id="a-Gm"></a>一者谷酒。<a id="a-Gn"></a>二者果酒。<a id="a-Go"></a>三者药酒。<a id="a-Gp"></a>若干若湿。<a id="a-Gq"></a>若浊若清。<a id="a-Gr"></a>如是等能令人心动放逸。<a id="a-Gs"></a>起三十六失。<a id="a-Gt"></a>若不饮者。<a id="a-Gu"></a>是名不饮酒戒也。</p>
  <p id="aGv">次此应明在家优婆塞优婆夷。<a id="a-Gw"></a>一日一夜八戒。<a id="a-Gx"></a>出家沙弥沙弥尼十戒。<a id="a-Gy"></a>式叉摩那尼六法戒。<a id="a-Gz"></a>比丘比丘尼十种得戒。<a id="a-H0"></a>五篇七聚相。<a id="a-H1"></a>乃至菩萨十重四十八轻戒。<a id="a-H2"></a>及三千威仪。<a id="a-H3"></a>八万律仪。<a id="a-H4"></a>是中皆应次第略出科目。<a id="a-H5"></a>辨大圣从粗至细制戒之意。<a id="a-H6"></a>事转繁多具列(云云)。<a id="a-H7"></a>今欲且逐要出诸禅定智慧法门科目次第。<a id="a-H8"></a>此诸戒中事数。<a id="a-H9"></a>至下第六卷。<a id="a-HA"></a>别更随要者出之。</p>
  <p data-pb></p>
  <h2 id="aHB">四禅初门第十五</h2>
  <p id="aHC">一初禅　二二禅　三三禅　四四禅。</p>
  <p id="aHD">今次诸戒品而辨四禅者。<a id="a-HE"></a>上所明戒相。<a id="a-HF"></a>虽复粗细有殊。<a id="a-HG"></a>终是同防欲界身口外恶。<a id="a-HH"></a>既未除细乱。<a id="a-HI"></a>岂能超出欲界之境。<a id="a-HJ"></a>若自尸罗皎洁。<a id="a-HK"></a>志在禅门。<a id="a-HL"></a>专修五法(五法在下别出科目)则色界清净四大自现身中缘。<a id="a-HM"></a>是以次第获得根本四禅种种胜妙支林功德尔乃因超欲网果居色界。<a id="a-HN"></a>通名禅者。<a id="a-HO"></a>禅是西土之音。<a id="a-HP"></a>此翻弃恶。<a id="a-HQ"></a>能弃欲界五盖等一切诸恶。<a id="a-HR"></a>故云弃恶。<a id="a-HS"></a>或翻功德丛林。<a id="a-HT"></a>或翻思惟修。<a id="a-HU"></a>今不具释。<a id="a-HV"></a>而言根本者。<a id="a-HW"></a>以无量心背舍胜处一切处神通变化及无漏观慧等种种诸禅三昧。<a id="a-HX"></a>悉从四禅中出。<a id="a-HY"></a>故称根本。</p>
  <p id="aHZ">初禅有五支　一觉支　二观支　三喜支　四乐支　五一心支。</p>
  <p id="aHa">一觉支　初心在缘名为觉。<a id="a-Hb"></a>行者依未到地。<a id="a-Hc"></a>发初禅色界清净色法。<a id="a-Hd"></a>触欲界身根。<a id="a-He"></a>心大惊悟。<a id="a-Hf"></a>尔时即生身识觉。<a id="a-Hg"></a>此色触未曾有功德利益。<a id="a-Hh"></a>故名觉支。</p>
  <p id="aHi">二观支　细心分别名为观。<a id="a-Hj"></a>行者既证初禅功德。<a id="a-Hk"></a>即以细心。<a id="a-Hl"></a>分别此禅定中色法诸妙功德境界。<a id="a-Hm"></a>分明无诸盖覆。<a id="a-Hn"></a>如是等功德。<a id="a-Ho"></a>欲界之所未有。<a id="a-Hp"></a>故名观支。</p>
  <p id="aHq">三喜支　欣庆之心名为喜。<a id="a-Hr"></a>行者初发禅时。<a id="a-Hs"></a>乃有喜生。<a id="a-Ht"></a>但分别未了。<a id="a-Hu"></a>故喜心未成。<a id="a-Hv"></a>若观心分别。<a id="a-Hw"></a>所舍欲界之乐甚少。<a id="a-Hx"></a>今获得初禅。<a id="a-Hy"></a>利益甚多。<a id="a-Hz"></a>如是思惟已。<a id="a-I0"></a>则欢喜无量。<a id="a-I1"></a>故名喜支。</p>
  <p id="aI2">四乐支　怡悦之心名为乐。<a id="a-I3"></a>行者发初禅时。<a id="a-I4"></a>乃即有乐。<a id="a-I5"></a>但分别喜动踊心息。<a id="a-I6"></a>则恬然静虑。<a id="a-I7"></a>受于乐触怡悦之安快。<a id="a-I8"></a>故名乐支。</p>
  <p id="aI9">五一心支　心与定法一。<a id="a-IA"></a>故名曰一心。<a id="a-IB"></a>行者初证禅时。<a id="a-IC"></a>乃即着定。<a id="a-ID"></a>而心犹依觉观喜乐之法。<a id="a-IE"></a>故有细微之散。<a id="a-IF"></a>若受喜乐心。<a id="a-IG"></a>自然与定法一。<a id="a-IH"></a>故名一心支。</p>
  <p id="aII">二禅有四支　一内净支　二喜支　三乐支　四一心支。</p>
  <p id="aIJ">一内净支　心无观觉之浑浊。<a id="a-IK"></a>故名内净。<a id="a-IL"></a>行者欲离初禅时。<a id="a-IM"></a>种种诃责觉观。<a id="a-IN"></a>觉观既灭则心内静。<a id="a-IO"></a>心与静色法相应。<a id="a-IP"></a>豁尔明净。<a id="a-IQ"></a>故名内净支也。</p>
  <p id="aIR">二喜支　欣庆之心名之为喜。<a id="a-IS"></a>行者初得内净时。<a id="a-IT"></a>即与喜俱发。<a id="a-IU"></a>而喜心未成。<a id="a-IV"></a>次心自庆。<a id="a-IW"></a>得免觉观之患。<a id="a-IX"></a>获得胜定内净之喜。<a id="a-IY"></a>欢喜无量。<a id="a-IZ"></a>故名为喜支。</p>
  <p id="aIa">三乐支　怡悦之心名之为乐。<a id="a-Ib"></a>行者喜踊之情既息则恬然静虑。<a id="a-Ic"></a>受于内净喜中之悦乐。<a id="a-Id"></a>故名为乐支也。</p>
  <p id="aIe">四一心支　心与定法一。<a id="a-If"></a>谓之一心。<a id="a-Ig"></a>行者受乐心息。<a id="a-Ih"></a>则心与定一。<a id="a-Ii"></a>澄停不动。<a id="a-Ij"></a>故名为一心支。</p>
  <p id="aIk">三禅有五支　一舍支　二念支　三慧支　四乐支　五一心支。</p>
  <p id="aIl">一舍支　离喜不悔。<a id="a-Im"></a>此心名舍。<a id="a-In"></a>行者欲离二禅时。<a id="a-Io"></a>种种因缘。<a id="a-Ip"></a>诃责于喜。<a id="a-Iq"></a>喜既灭谢。<a id="a-Ir"></a>三禅即发。<a id="a-Is"></a>若证三禅之乐。<a id="a-It"></a>则舍二禅之喜。<a id="a-Iu"></a>不生悔心。<a id="a-Iv"></a>故名为舍。<a id="a-Iw"></a>亦名三禅。<a id="a-Ix"></a>乐初生时。<a id="a-Iy"></a>是乐三界第一。<a id="a-Iz"></a>能生心着。<a id="a-J0"></a>心着则禅坏。<a id="a-J1"></a>故须行舍。</p>
  <p id="aJ2">二念支　念名爱念。<a id="a-J3"></a>行者既发三禅之乐。<a id="a-J4"></a>乐从内起。<a id="a-J5"></a>应须爱念。<a id="a-J6"></a>将息则乐得增长。<a id="a-J7"></a>乃至遍身。<a id="a-J8"></a>如慈母念子。<a id="a-J9"></a>爱念将养。<a id="a-JA"></a>故名念支。</p>
  <p id="aJB">三慧支　解知之心名慧。<a id="a-JC"></a>行者既发三禅之乐。<a id="a-JD"></a>此乐微妙。<a id="a-JE"></a>难得增长遍身。<a id="a-JF"></a>若非善巧之解慧。<a id="a-JG"></a>则不能方便长养此乐得遍身。</p>
  <p id="aJH">四乐支　怡悦之心名之为乐。<a id="a-JI"></a>行者发三禅乐已。<a id="a-JJ"></a>若能善用舍念慧将护此乐。<a id="a-JK"></a>乐既无过则增长遍身怡悦受乐安快三禅之乐。<a id="a-JL"></a>三禅为最乐。<a id="a-JM"></a>若离三禅。<a id="a-JN"></a>余地更无遍身之乐也。</p>
  <p id="aJO">五一心支　心与定法一。<a id="a-JP"></a>名曰一心。<a id="a-JQ"></a>行者受乐心息。<a id="a-JR"></a>则心自与定法一。<a id="a-JS"></a>澄渟不动。<a id="a-JT"></a>名一心支。</p>
  <p id="aJU">四禅四支　一不苦不乐支　二舍支　三念支　四一心支。</p>
  <p id="aJV">一不苦不乐支　中庸之心。<a id="a-JW"></a>不苦不乐。<a id="a-JX"></a>行者欲离三禅时。<a id="a-JY"></a>种种因缘。<a id="a-JZ"></a>诃责于乐。<a id="a-Ja"></a>乐既谢灭。<a id="a-Jb"></a>则不动之定。<a id="a-Jc"></a>与舍俱发。<a id="a-Jd"></a>故内心湛然。<a id="a-Je"></a>不苦不乐也。</p>
  <p id="aJf">二舍支　离乐不悔此心名舍。<a id="a-Jg"></a>行者既得第四禅不动真定。<a id="a-Jh"></a>则舍三禅难舍之乐。<a id="a-Ji"></a>不生悔心。<a id="a-Jj"></a>故名舍支。<a id="a-Jk"></a>亦云。<a id="a-Jl"></a>证四禅不动定时。<a id="a-Jm"></a>不应取定起动念心。<a id="a-Jn"></a>若心行舍。<a id="a-Jo"></a>则无动念之乖也。</p>
  <p id="aJp">三念清净支　念者爱念也。<a id="a-Jq"></a>行者既得四禅真定。<a id="a-Jr"></a>当念下地之过。<a id="a-Js"></a>念自功德。<a id="a-Jt"></a>方便将养令不退失。<a id="a-Ju"></a>进入胜品。<a id="a-Jv"></a>故名为念。<a id="a-Jw"></a>亦云是四禅中有不动照了正念分明。<a id="a-Jx"></a>故名念支。</p>
  <p id="aJy">四一心支　心与定法一。<a id="a-Jz"></a>名一心支。<a id="a-K0"></a>行者既得四禅舍俱之定。<a id="a-K1"></a>舍念将息。<a id="a-K2"></a>则心无所依。<a id="a-K3"></a>泯然凝寂。<a id="a-K4"></a>一心在定。<a id="a-K5"></a>犹如明镜。<a id="a-K6"></a>不动净木无波湛然而照万像皆现。<a id="a-K7"></a>何故此四禅中。<a id="a-K8"></a>独名不动定也。<a id="a-K9"></a>初禅觉观动。<a id="a-KA"></a>二禅喜所动。<a id="a-KB"></a>三禅乐所动。<a id="a-KC"></a>是四禅中先离忧喜。<a id="a-KD"></a>今复除苦乐。<a id="a-KE"></a>故名真定也。<a id="a-KF"></a>三界胜定。<a id="a-KG"></a>无复过此若三乘行人。<a id="a-KH"></a>善巧照了分明。<a id="a-KI"></a>则因此定发真无漏。<a id="a-KJ"></a>有漏外道无慧方便。<a id="a-KK"></a>入此定时。<a id="a-KL"></a>不坏身色。<a id="a-KM"></a>直灭其心。<a id="a-KN"></a>入无想定。<a id="a-KO"></a>谓为涅槃。<a id="a-KP"></a>是为邪倒。<a id="a-KQ"></a>非涅槃也。<a id="a-KR"></a>从初禅至四禅。<a id="a-KS"></a>有十八法。<a id="a-KT"></a>皆名支者支派也。<a id="a-KU"></a>从四禅中分派。<a id="a-KV"></a>出十八功德。<a id="a-KW"></a>故名支也。</p>
  <p data-pb></p>
  <h2 id="aKX">四无量心初门第十六</h2>
  <p id="aKY">一慈无量心　二悲无量心　三喜无量心　四舍无量心。</p>
  <p id="aKZ">次四禅而辨四无量心者。<a id="a-Ka"></a>四禅但是自证禅定功德。<a id="a-Kb"></a>而未有利他之功。<a id="a-Kc"></a>故乐大功德者。<a id="a-Kd"></a>当怜愍一切众生。<a id="a-Ke"></a>修慈悲喜舍四无量定。<a id="a-Kf"></a>此四通名无量心者。<a id="a-Kg"></a>从境以得名。<a id="a-Kh"></a>以所缘众生无量故。<a id="a-Ki"></a>能缘之心。<a id="a-Kj"></a>亦随境无量。<a id="a-Kk"></a>故悉受无量心名。</p>
  <p id="aKl">一慈无量心　能与他乐之心。<a id="a-Km"></a>名之为慈。<a id="a-Kn"></a>若行者于禅定中。<a id="a-Ko"></a>念众生令得乐时。<a id="a-Kp"></a>心数法中生定。<a id="a-Kq"></a>名为慈定。<a id="a-Kr"></a>是慈相应心。<a id="a-Ks"></a>无嗔无恨。<a id="a-Kt"></a>无怨无恼。<a id="a-Ku"></a>善修得解。<a id="a-Kv"></a>广大无量遍满十方。<a id="a-Kw"></a>名慈无量心。</p>
  <p id="aKx">二悲无量心　能拔他苦之心。<a id="a-Ky"></a>名之为悲。<a id="a-Kz"></a>若行者于禅定中。<a id="a-L0"></a>念受苦众生令得解脱时。<a id="a-L1"></a>心数法中生定。<a id="a-L2"></a>名为悲定。<a id="a-L3"></a>是悲相应心。<a id="a-L4"></a>无嗔无恨。<a id="a-L5"></a>无怨无恼。<a id="a-L6"></a>善修得解。<a id="a-L7"></a>广大无量遍满十方。<a id="a-L8"></a>是为悲无量心也。</p>
  <p id="aL9">三喜无量心　庆他得乐。<a id="a-LA"></a>生欢悦心。<a id="a-LB"></a>名之为喜。<a id="a-LC"></a>若行者于禅定中。<a id="a-LD"></a>念众生令离苦得乐欢喜时。<a id="a-LE"></a>心数法中生定。<a id="a-LF"></a>名为喜定。<a id="a-LG"></a>是喜相应心。<a id="a-LH"></a>无嗔无恨无怨无恼。<a id="a-LI"></a>善修得解。<a id="a-LJ"></a>广大无量遍满十方。<a id="a-LK"></a>是为喜无量心。</p>
  <p id="aLL">四舍无量心　若缘于他无憎无爱之心。<a id="a-LM"></a>名之为舍。<a id="a-LN"></a>行者于禅定中。<a id="a-LO"></a>念众生悉念同得无憎无爱如证涅槃。<a id="a-LP"></a>寂然清净。<a id="a-LQ"></a>如是念时。<a id="a-LR"></a>心数法中生定。<a id="a-LS"></a>名为舍定。<a id="a-LT"></a>是舍相应心。<a id="a-LU"></a>无嗔无恨无怨无恼。<a id="a-LV"></a>善修得解。<a id="a-LW"></a>广大无量遍满十方。<a id="a-LX"></a>是为舍无量心。</p>
  <p data-pb></p>
  <h2 id="aLY">四空定初门第十七</h2>
  <p id="aLZ">一虚空处定　二识处定　三无所有处定　四非有想非无想处定。</p>
  <p id="aLa">次无量心而。<a id="a-Lb"></a>辨四空处定者。<a id="a-Lc"></a>四无量心中。<a id="a-Ld"></a>虽有大功德。<a id="a-Le"></a>而未免形质之患累。<a id="a-Lf"></a>若行人厌色如牢狱者。<a id="a-Lg"></a>则心心乐欲出离色笼。<a id="a-Lh"></a>故次无量以明四空处定。<a id="a-Li"></a>通言空者。<a id="a-Lj"></a>此四定体无形色。<a id="a-Lk"></a>故名为空。<a id="a-Ll"></a>各依所证之境。<a id="a-Lm"></a>为处境法持心。<a id="a-Ln"></a>心无分散。<a id="a-Lo"></a>故名定也。</p>
  <p id="aLp">一空处定　若灭三种色缘空而入定者。<a id="a-Lq"></a>名空处定。<a id="a-Lr"></a>行者厌患色如牢狱。<a id="a-Ls"></a>心欲出离。<a id="a-Lt"></a>即修观智。<a id="a-Lu"></a>破于色故过一切色相。<a id="a-Lv"></a>灭有对相。<a id="a-Lw"></a>不念种种相。<a id="a-Lx"></a>入无边虚空处。<a id="a-Ly"></a>心与虚空之法相应。<a id="a-Lz"></a>是为虚空处定。</p>
  <p id="aM0">二识处定　若舍空缘识而入定者。<a id="a-M1"></a>名识处定。<a id="a-M2"></a>行者厌患虚空。<a id="a-M3"></a>虚空无边。<a id="a-M4"></a>缘多则散。<a id="a-M5"></a>能破于定。<a id="a-M6"></a>即舍虚空。<a id="a-M7"></a>转心缘识。<a id="a-M8"></a>心与识法相应。<a id="a-M9"></a>名为识处定。</p>
  <p id="aMA">三无所有处定　若舍识处心。<a id="a-MB"></a>依无所有法而入定者。<a id="a-MC"></a>名无所有处定。<a id="a-MD"></a>行者厌患于识三世之识无边。<a id="a-ME"></a>缘多则散能破于定。<a id="a-MF"></a>故舍缘识。<a id="a-MG"></a>转心依无所有法。<a id="a-MH"></a>心与无所有法相应。<a id="a-MI"></a>名为无所有处定。<a id="a-MJ"></a>有人解云。<a id="a-MK"></a>舍多识取少识。<a id="a-ML"></a>缘之入定。<a id="a-MM"></a>名无所有处定也。</p>
  <p id="aMN">四非有想非无想定。<a id="a-MO"></a>若舍二边之想而入定者。<a id="a-MP"></a>名非有想非无想定。<a id="a-MQ"></a>行者厌患无所有处想如痴。<a id="a-MR"></a>有想处如痈如疮。<a id="a-MS"></a>更有定名非有想非无想处。<a id="a-MT"></a>即舍无所有处。<a id="a-MU"></a>缘念非有非无想之法。<a id="a-MV"></a>心与非有非无想法相应。<a id="a-MW"></a>是为非有想非无想处定。<a id="a-MX"></a>亦云。<a id="a-MY"></a>凡夫外道得此定。<a id="a-MZ"></a>谓证涅槃。<a id="a-Ma"></a>断一切想。<a id="a-Mb"></a>故言非有想。<a id="a-Mc"></a>佛弟子如实知有细想。<a id="a-Md"></a>依四众而住。<a id="a-Me"></a>故云非无想得失。<a id="a-Mf"></a>合而立名。<a id="a-Mg"></a>故云非有想非无想处定。<a id="a-Mh"></a>略明三界十二门禅。<a id="a-Mi"></a>极在于此也。</p>
  <p data-pb></p>
  <h2 id="aMj">六妙门初门第十八</h2>
  <p id="aMk">一数　二随　三止　四观　五还　六净。</p>
  <p id="aMl">次四空定而辨六妙门者。<a id="a-Mm"></a>前来所明禅定。<a id="a-Mn"></a>虽复深远。<a id="a-Mo"></a>而并是世间旧法。<a id="a-Mp"></a>从初至后。<a id="a-Mq"></a>厌下攀上。<a id="a-Mr"></a>地地之中。<a id="a-Ms"></a>都未有观慧照了出世方便。<a id="a-Mt"></a>故凡夫外道。<a id="a-Mu"></a>修得此十二门禅。<a id="a-Mv"></a>不能发真悟道。<a id="a-Mw"></a>是以生死无绝。<a id="a-Mx"></a>意在此也。<a id="a-My"></a>今之六法。<a id="a-Mz"></a>前三是定。<a id="a-N0"></a>后三是慧。<a id="a-N1"></a>定爱慧察。<a id="a-N2"></a>能发真明。<a id="a-N3"></a>出离生死。<a id="a-N4"></a>岂同上也。<a id="a-N5"></a>此六通言妙门者。<a id="a-N6"></a>涅槃为妙门。<a id="a-N7"></a>谓能通六法。<a id="a-N8"></a>次第相通。<a id="a-N9"></a>能至真妙泥洹。<a id="a-NA"></a>故云妙门。<a id="a-NB"></a>一家所明。<a id="a-NC"></a>有十种六妙门。<a id="a-ND"></a>今但略出次第相生一科。<a id="a-NE"></a>六门以为次者。<a id="a-NF"></a>此六门既是亦有漏亦无漏禅。<a id="a-NG"></a>于余亦有漏亦无漏禅中。<a id="a-NH"></a>浅而且局。<a id="a-NI"></a>故以为次也。</p>
  <p id="aNJ">一数息门　摄心在息。<a id="a-NK"></a>从一至十。<a id="a-NL"></a>名之为数。<a id="a-NM"></a>行者为修无漏真法。<a id="a-NN"></a>先须调心入定。<a id="a-NO"></a>欲界粗散难摄。<a id="a-NP"></a>非数不治。<a id="a-NQ"></a>故须善调身息。<a id="a-NR"></a>从一至十。<a id="a-NS"></a>则粗乱静息。<a id="a-NT"></a>心神停住。<a id="a-NU"></a>是为入定之要。<a id="a-NV"></a>故以数息。<a id="a-NW"></a>为妙门也。</p>
  <p id="aNX">二随息门　细心依息。<a id="a-NY"></a>知入知出。<a id="a-NZ"></a>故曰为随。<a id="a-Na"></a>行者虽因数息心住而禅定未发。<a id="a-Nb"></a>若犹存数则心有起念之失。<a id="a-Nc"></a>故须放数修随。<a id="a-Nd"></a>心依于息。<a id="a-Ne"></a>入时知入。<a id="a-Nf"></a>出时知出。<a id="a-Ng"></a>长短冷暖。<a id="a-Nh"></a>皆悉知之。<a id="a-Ni"></a>若心安明净。<a id="a-Nj"></a>因是则诸禅自发。<a id="a-Nk"></a>故以随为门也。</p>
  <p id="aNl">三止门　息心静虑。<a id="a-Nm"></a>名之为止。<a id="a-Nn"></a>行者虽因随息心安明净。<a id="a-No"></a>而定犹未发。<a id="a-Np"></a>若心依随。<a id="a-Nq"></a>则微有起想之乱。<a id="a-Nr"></a>澄渟安隐。<a id="a-Ns"></a>莫若于止。<a id="a-Nt"></a>故舍随修止。<a id="a-Nu"></a>是中多用凝心止也。<a id="a-Nv"></a>凝心寂虑。<a id="a-Nw"></a>心无波动。<a id="a-Nx"></a>则诸禅定自然开发。<a id="a-Ny"></a>故以止为门。</p>
  <p id="aNz">四观门　分别推析之心名为观。<a id="a-O0"></a>行者虽因止证诸禅定。<a id="a-O1"></a>而解慧未发。<a id="a-O2"></a>若住定心。<a id="a-O3"></a>则有无明味着之乖。<a id="a-O4"></a>故须推寻检析所证禅定。<a id="a-O5"></a>是中多用实观四念处也。<a id="a-O6"></a>若观心分明。<a id="a-O7"></a>则知五众虚诳。<a id="a-O8"></a>破四颠倒及我等十六知见。<a id="a-O9"></a>颠倒既无。<a id="a-OA"></a>无漏方便因此开发。<a id="a-OB"></a>故以观为门。</p>
  <p id="aOC">五还门　转心反照。<a id="a-OD"></a>名之为还。<a id="a-OE"></a>行者虽修观照。<a id="a-OF"></a>而真明未发。<a id="a-OG"></a>若计有我能观析破于颠倒。<a id="a-OH"></a>则计我之惑。<a id="a-OI"></a>还附观而生。<a id="a-OJ"></a>同于外道。<a id="a-OK"></a>故云是诸外道计着。<a id="a-OL"></a>观空智慧。<a id="a-OM"></a>不得解脱。<a id="a-ON"></a>若觉此患。<a id="a-OO"></a>即当转心反照能观之心。<a id="a-OP"></a>若知能观之心虚诳无实。<a id="a-OQ"></a>即附观执我之倒自亡。<a id="a-OR"></a>因是无漏方便自然而朗。<a id="a-OS"></a>故以还为门。</p>
  <p id="aOT">六净门　心无所依。<a id="a-OU"></a>妄波不起。<a id="a-OV"></a>名之为净。<a id="a-OW"></a>行者修还之时。<a id="a-OX"></a>虽能破观之倒。<a id="a-OY"></a>若真明未发。<a id="a-OZ"></a>而住无能所。<a id="a-Oa"></a>即是受念。<a id="a-Ob"></a>故令心智秽浊觉知。<a id="a-Oc"></a>此已不住不着。<a id="a-Od"></a>泯然清净。<a id="a-Oe"></a>因此真明开发。<a id="a-Of"></a>即断三界结使。<a id="a-Og"></a>证三乘道。<a id="a-Oh"></a>故云。<a id="a-Oi"></a>其清净得一心者。<a id="a-Oj"></a>则万邪灭矣。<a id="a-Ok"></a>以净为门。<a id="a-Ol"></a>意在此也。</p>
  <p data-pb></p>
  <h2 id="aOm">十六特胜初门第十九</h2>
  <p id="aOn">一知息入　二知息出　三知息长短　四知息遍身　五除诸身行　六受喜　七受乐　八受诸行心　九心作喜　十心作摄　十一心作解脱　十二观无常　十三观出散　十四观离欲　十五观灭　十六观弃舍。</p>
  <p id="aOo">次六妙门而辨十六特胜者。<a id="a-Op"></a>此二种禅定。<a id="a-Oq"></a>大意虽同。<a id="a-Or"></a>而六妙门。<a id="a-Os"></a>一往竖浅横广。<a id="a-Ot"></a>十六特胜。<a id="a-Ou"></a>则竖长横局。<a id="a-Ov"></a>长则位远难穷。<a id="a-Ow"></a>次后而明也。<a id="a-Ox"></a>皆称特胜者。<a id="a-Oy"></a>解释别有因缘事。<a id="a-Oz"></a>具出(云云)。<a id="a-P0"></a>但此禅始从调心。<a id="a-P1"></a>终至非想。<a id="a-P2"></a>地地皆有观照。<a id="a-P3"></a>能发无漏。<a id="a-P4"></a>而无厌恶自害之失。<a id="a-P5"></a>故受特胜之名。<a id="a-P6"></a>诸师多以此十六对四念处观。<a id="a-P7"></a>若作此释。<a id="a-P8"></a>则进退约位。<a id="a-P9"></a>但与六妙门齐。<a id="a-PA"></a>分别二种。<a id="a-PB"></a>对特胜之相。<a id="a-PC"></a>竖横不同。<a id="a-PD"></a>略如下辨。<a id="a-PE"></a>适取意用之。</p>
  <p id="aPF">一知息入　修习特胜之初。<a id="a-PG"></a>正依随息。<a id="a-PH"></a>故以知息入为门。<a id="a-PI"></a>即代初数息调心之法。<a id="a-PJ"></a>所以然者。<a id="a-PK"></a>数息则闇心而数。<a id="a-PL"></a>故观慧不明。<a id="a-PM"></a>今知息入。<a id="a-PN"></a>则照息分明。<a id="a-PO"></a>故解慧易发。<a id="a-PP"></a>是以用知息入为调心法也。<a id="a-PQ"></a>若将十六特胜。<a id="a-PR"></a>横对四念处者。<a id="a-PS"></a>从知息入去。<a id="a-PT"></a>有五特胜。<a id="a-PU"></a>并属身念处观。</p>
  <p id="aPV">二知息出　修特胜者。<a id="a-PW"></a>当以此知息出代数息初调心法也。<a id="a-PX"></a>意如前释。<a id="a-PY"></a>若对念处犹属身念处观也。</p>
  <p id="aPZ">三知息长短　修特胜者。<a id="a-Pa"></a>藉观以调心。<a id="a-Pb"></a>心既静细。<a id="a-Pc"></a>则照了渐明。<a id="a-Pd"></a>若得粗住细住。<a id="a-Pe"></a>及欲界定。<a id="a-Pf"></a>定中暗障薄。<a id="a-Pg"></a>即便觉息入出。<a id="a-Ph"></a>长短之相也。<a id="a-Pi"></a>若对念处。<a id="a-Pj"></a>犹属身念处观也。</p>
  <p id="aPk">四知息遍身　修特胜者。<a id="a-Pl"></a>从欲界定。<a id="a-Pm"></a>与观相扶。<a id="a-Pn"></a>入未到地。<a id="a-Po"></a>故证未到地定时。<a id="a-Pp"></a>即觉身及定法。<a id="a-Pq"></a>悉皆虚假。<a id="a-Pr"></a>息之入出。<a id="a-Ps"></a>遍身微微。<a id="a-Pt"></a>如有如无。<a id="a-Pu"></a>既于定中。<a id="a-Pv"></a>照了分明。<a id="a-Pw"></a>染着心薄也。<a id="a-Px"></a>若对念处。<a id="a-Py"></a>犹属身念处也。</p>
  <p id="aPz">五除诸身行　修特胜者。<a id="a-Q0"></a>从未到地。<a id="a-Q1"></a>欲入初禅时。<a id="a-Q2"></a>常应观析。<a id="a-Q3"></a>因此若发初禅觉观之法。<a id="a-Q4"></a>则身心豁然开朗。<a id="a-Q5"></a>如明眼人开仓。<a id="a-Q6"></a>即自了了。<a id="a-Q7"></a>见仓中所有。<a id="a-Q8"></a>分别所证境界。<a id="a-Q9"></a>皆虚假空无人我。<a id="a-QA"></a>既无人我。<a id="a-QB"></a>谁作诸事。<a id="a-QC"></a>谁受禅定。<a id="a-QD"></a>是则颠倒所起身业。<a id="a-QE"></a>皆悉坏灭。<a id="a-QF"></a>故云除诸身行。<a id="a-QG"></a>若对念处。<a id="a-QH"></a>齐此犹属身念处观。</p>
  <p id="aQI">六受喜　修特胜者。<a id="a-QJ"></a>既常与观慧相应。<a id="a-QK"></a>若证初禅。<a id="a-QL"></a>喜支即能照了。<a id="a-QM"></a>因是喜生无过。<a id="a-QN"></a>故云受喜。<a id="a-QO"></a>若对念处。<a id="a-QP"></a>从此有三特胜。<a id="a-QQ"></a>并属受念处观。</p>
  <p id="aQR">七受乐　修特胜者。<a id="a-QS"></a>既常与观慧相应。<a id="a-QT"></a>若证初禅。<a id="a-QU"></a>得乐支时。<a id="a-QV"></a>即能觉了。<a id="a-QW"></a>便于乐支。<a id="a-QX"></a>不起见着。<a id="a-QY"></a>以无所受。<a id="a-QZ"></a>而受乐触。<a id="a-Qa"></a>故云受乐。<a id="a-Qb"></a>若对念处。<a id="a-Qc"></a>犹属受念处观。</p>
  <p id="aQd">八受诸心行　修特胜者。<a id="a-Qe"></a>既常与观慧相扶。<a id="a-Qf"></a>若证初禅一心支时。<a id="a-Qg"></a>即能照了一心。<a id="a-Qh"></a>不起颠倒。<a id="a-Qi"></a>于一心中。<a id="a-Qj"></a>获得正受。<a id="a-Qk"></a>故云受诸心行。<a id="a-Ql"></a>若对念处。<a id="a-Qm"></a>齐此犹属受念处观也。</p>
  <p id="aQn">九心作喜　修特胜者。<a id="a-Qo"></a>离初禅入二禅时。<a id="a-Qp"></a>常自照了。<a id="a-Qq"></a>因是若发二禅内净喜。<a id="a-Qr"></a>则真喜从观慧而生。<a id="a-Qs"></a>故名心作喜。<a id="a-Qt"></a>若对念处。<a id="a-Qu"></a>从此有三特胜。<a id="a-Qv"></a>并属心念处观也。</p>
  <p id="aQw">十心作摄　修特胜者。<a id="a-Qx"></a>既因观慧。<a id="a-Qy"></a>得二禅一心支。<a id="a-Qz"></a>即照了一心。<a id="a-R0"></a>因是倒想不起。<a id="a-R1"></a>故云心作摄也。<a id="a-R2"></a>若对念处。<a id="a-R3"></a>犹属心念处观。</p>
  <p id="aR4">十一心作解脱　修特胜者。<a id="a-R5"></a>离二禅入三禅。<a id="a-R6"></a>常有观照。<a id="a-R7"></a>是故若发三禅即能照了。<a id="a-R8"></a>虽得妙乐。<a id="a-R9"></a>心不耽着。<a id="a-RA"></a>无累自在。<a id="a-RB"></a>故云心作解脱。<a id="a-RC"></a>若对念处。<a id="a-RD"></a>齐此犹属心念处观。</p>
  <p id="aRE">十二观无常　修特胜者。<a id="a-RF"></a>离三禅入四禅时。<a id="a-RG"></a>常修观照。<a id="a-RH"></a>是故若发四禅不动定时。<a id="a-RI"></a>即自观达。<a id="a-RJ"></a>定中心识虚诳。<a id="a-RK"></a>念念生灭。<a id="a-RL"></a>故云观无常也。<a id="a-RM"></a>若对念处。<a id="a-RN"></a>从此有五特胜。<a id="a-RO"></a>皆属法念处观。</p>
  <p id="aRP">十三观出散　修特胜者。<a id="a-RQ"></a>从四禅入虚空处时。<a id="a-RR"></a>加修观智。<a id="a-RS"></a>内外照了。<a id="a-RT"></a>是故若证空定之时。<a id="a-RU"></a>即知能离色界。<a id="a-RV"></a>缘空之识。<a id="a-RW"></a>自在逍散。<a id="a-RX"></a>而虚诳不实。<a id="a-RY"></a>心不爱着。<a id="a-RZ"></a>故云观出散。<a id="a-Ra"></a>若对念处犹属法念处观。</p>
  <p id="aRb">十四观离欲　修特胜者。<a id="a-Rc"></a>离虚空处定。<a id="a-Rd"></a>入识处时。<a id="a-Re"></a>常以观慧。<a id="a-Rf"></a>内自推捡。<a id="a-Rg"></a>欲离虚空处。<a id="a-Rh"></a>离欲之心。<a id="a-Ri"></a>是故发识处定。<a id="a-Rj"></a>即能观达。<a id="a-Rk"></a>识定虚诳不实。<a id="a-Rl"></a>心不爱着。<a id="a-Rm"></a>故云观离欲。<a id="a-Rn"></a>若对念处。<a id="a-Ro"></a>犹属法念处观。</p>
  <p id="aRp">十五观灭　修特胜者。<a id="a-Rq"></a>离识处入无所有时。<a id="a-Rr"></a>以智照了所修之境。<a id="a-Rs"></a>能修之心。<a id="a-Rt"></a>是故若发无所有处定。<a id="a-Ru"></a>即自观达无所有处虚诳不实。<a id="a-Rv"></a>心不住着。<a id="a-Rw"></a>故云观灭。<a id="a-Rx"></a>若对念处。<a id="a-Ry"></a>犹属法念处观。</p>
  <p id="aRz">十六观弃舍　修特胜者。<a id="a-S0"></a>离无所有。<a id="a-S1"></a>修非有想非无想定时。<a id="a-S2"></a>即自以智观察所修之法。<a id="a-S3"></a>能修之心。<a id="a-S4"></a>是故若发非想定时。<a id="a-S5"></a>即观照分明。<a id="a-S6"></a>知非想处两舍之定。<a id="a-S7"></a>犹有细想。<a id="a-S8"></a>四众和合而有虚诳不实。<a id="a-S9"></a>非是涅槃安乐真法。<a id="a-SA"></a>则心不爱着。<a id="a-SB"></a>特胜行者。<a id="a-SC"></a>若于地地。<a id="a-SD"></a>修观照了。<a id="a-SE"></a>则地地之中。<a id="a-SF"></a>颠倒不起。<a id="a-SG"></a>心不染着。<a id="a-SH"></a>随其因缘会处。<a id="a-SI"></a>即于是地。<a id="a-SJ"></a>发真无漏。<a id="a-SK"></a>证三乘道。<a id="a-SL"></a>略辨特胜竟。<a id="a-SM"></a>言少则意难见。<a id="a-SN"></a>读者必须细心比类令知地地之中。<a id="a-SO"></a>与根本禅四空证定。<a id="a-SP"></a>一往虽同。<a id="a-SQ"></a>而观慧有别也。</p>
  <p data-pb></p>
  <h2 id="aSR">通明禅初门第二十</h2>
  <p id="aSS">初禅　二禅　三禅　四禅　虚空处　识处　少处　非有想非无想处　灭受想定。</p>
  <p id="aST">次十六特胜。<a id="a-SU"></a>而辨通明禅。<a id="a-SV"></a>此禅竖深横细。<a id="a-SW"></a>定观精巧。<a id="a-SX"></a>过于特胜。<a id="a-SY"></a>故次后辨之。<a id="a-SZ"></a>而不次九想背舍后辨者。<a id="a-Sa"></a>此禅虽是实观深细。<a id="a-Sb"></a>而未具无漏得解。<a id="a-Sc"></a>广大对治之用。<a id="a-Sd"></a>于破烦恼义劣。<a id="a-Se"></a>故不次背舍等安之。<a id="a-Sf"></a>亦以非其气类。<a id="a-Sg"></a>今次十六之后。<a id="a-Sh"></a>正应从容得所也。<a id="a-Si"></a>言通明者。<a id="a-Sj"></a>辨此禅相。<a id="a-Sk"></a>具出大集经中。<a id="a-Sl"></a>但经不别出名目。<a id="a-Sm"></a>而北国诸禅师。<a id="a-Sn"></a>坐证此法者。<a id="a-So"></a>欲以教人。<a id="a-Sp"></a>必须标名传世若用根本禅说。<a id="a-Sq"></a>虽定名一往相似。<a id="a-Sr"></a>而行相迥异。<a id="a-Ss"></a>还用此名。<a id="a-St"></a>说者行人便作常解。<a id="a-Su"></a>则大乖其妙。<a id="a-Sv"></a>若安十六特胜观法。<a id="a-Sw"></a>虽小相似。<a id="a-Sx"></a>而名目都不相关。<a id="a-Sy"></a>若对背舍胜处等。<a id="a-Sz"></a>名之与观。<a id="a-T0"></a>条然并异。<a id="a-T1"></a>既进退并不同余禅。<a id="a-T2"></a>岂可用余禅名说。<a id="a-T3"></a>故别为立自名。<a id="a-T4"></a>名曰通明。<a id="a-T5"></a>所言通明者。<a id="a-T6"></a>修此禅时。<a id="a-T7"></a>必须三事通观。<a id="a-T8"></a>故云通明。<a id="a-T9"></a>亦以能发六通三明。<a id="a-TA"></a>故云通明。<a id="a-TB"></a>但此禅境界繁多。<a id="a-TC"></a>非可传述。<a id="a-TD"></a>今止列大集经中所出科目示知有此一法门异常所传禅也。</p>
  <p id="aTE">初禅六支　大集经云。<a id="a-TF"></a>言初禅者。<a id="a-TG"></a>亦名为具。<a id="a-TH"></a>亦名为离。<a id="a-TI"></a>离者谓离五盖。<a id="a-TJ"></a>具者谓具足五支。<a id="a-TK"></a>言五支者。<a id="a-TL"></a>觉观喜乐安定。<a id="a-TM"></a>一觉支者。<a id="a-TN"></a>云何名觉。<a id="a-TO"></a>如心觉大觉。<a id="a-TP"></a>思惟大思惟。<a id="a-TQ"></a>观于心性。<a id="a-TR"></a>是名觉。<a id="a-TS"></a>云何名观。<a id="a-TT"></a>心行大行。<a id="a-TU"></a>遍行随喜。<a id="a-TV"></a>是名为观。<a id="a-TW"></a>云何名喜。<a id="a-TX"></a>如真实知大知小。<a id="a-TY"></a>心动其心。<a id="a-TZ"></a>是名为喜。<a id="a-Ta"></a>云何名为乐。<a id="a-Tb"></a>行于此法。<a id="a-Tc"></a>心悦受于乐触。<a id="a-Td"></a>是名为乐。<a id="a-Te"></a>云何名为安。<a id="a-Tf"></a>谓心安身安。<a id="a-Tg"></a>受于乐触。<a id="a-Th"></a>是名为安。<a id="a-Ti"></a>云何名为定。<a id="a-Tj"></a>谓若心住大住不乱。<a id="a-Tk"></a>于缘不谬。<a id="a-Tl"></a>无有颠倒。<a id="a-Tm"></a>是名为住。</p>
  <p id="aTn">二禅三支　大集经云。<a id="a-To"></a>言二禅者。<a id="a-Tp"></a>亦名为离。<a id="a-Tq"></a>亦名为具。<a id="a-Tr"></a>离者同离五盖。<a id="a-Ts"></a>具者具足三支。<a id="a-Tt"></a>谓喜安定也。</p>
  <p id="aTu">三禅五支　大集经云。<a id="a-Tv"></a>言三禅者。<a id="a-Tw"></a>亦名为离。<a id="a-Tx"></a>亦名为具。<a id="a-Ty"></a>离者谓离五盖。<a id="a-Tz"></a>具者具足五支。<a id="a-U0"></a>谓念舍慧安定。</p>
  <p id="aU1">四禅四支　大集经云。<a id="a-U2"></a>言四禅者。<a id="a-U3"></a>亦名为离。<a id="a-U4"></a>亦名为具。<a id="a-U5"></a>离者同离五盖。<a id="a-U6"></a>具者具足四支。<a id="a-U7"></a>谓念舍不苦不乐定。</p>
  <p id="aU8">空处定　大集经云。<a id="a-U9"></a>若有比丘。<a id="a-UA"></a>观身厌患。<a id="a-UB"></a>远离身相。<a id="a-UC"></a>一切身触喜触乐触。<a id="a-UD"></a>分别色相。<a id="a-UE"></a>远离色阴。<a id="a-UF"></a>观无量空处。<a id="a-UG"></a>是名比丘得空处定也。</p>
  <p id="aUH">识处定　大集经云。<a id="a-UI"></a>若有比丘。<a id="a-UJ"></a>修奢摩他毗婆舍那观。<a id="a-UK"></a>心意识自知此身不受三受。<a id="a-UL"></a>以得远离是三种受。<a id="a-UM"></a>是名比丘得识处定。</p>
  <p id="aUN">少处定　大集经云。<a id="a-UO"></a>若有比丘。<a id="a-UP"></a>观三世空。<a id="a-UQ"></a>知一切行。<a id="a-UR"></a>亦生亦灭。<a id="a-US"></a>空处识处。<a id="a-UT"></a>亦生亦灭。<a id="a-UU"></a>作是观已。<a id="a-UV"></a>次第观识。<a id="a-UW"></a>我今此识亦识非识。<a id="a-UX"></a>若非识者。<a id="a-UY"></a>名寂静我。<a id="a-UZ"></a>云何求断此识。<a id="a-Ua"></a>是名得少处定。</p>
  <p id="aUb">非想定　大集经云。<a id="a-Uc"></a>若有比丘。<a id="a-Ud"></a>有非想心。<a id="a-Ue"></a>作是思惟。<a id="a-Uf"></a>我今此想。<a id="a-Ug"></a>是苦是漏。<a id="a-Uh"></a>是疮是痈。<a id="a-Ui"></a>是不寂静。<a id="a-Uj"></a>若我能断如是非想及非非想。<a id="a-Uk"></a>是名寂静。<a id="a-Ul"></a>若有比丘。<a id="a-Um"></a>能断如是想非非想者。<a id="a-Un"></a>是名获得无想解脱门。<a id="a-Uo"></a>何以故。<a id="a-Up"></a>法行比丘。<a id="a-Uq"></a>作是思惟。<a id="a-Ur"></a>若有受想。<a id="a-Us"></a>若有识想。<a id="a-Ut"></a>若有触想。<a id="a-Uu"></a>若有空想。<a id="a-Uv"></a>若有识想。<a id="a-Uw"></a>若非想非非想等。<a id="a-Ux"></a>皆名粗想。<a id="a-Uy"></a>我今若修无想。<a id="a-Uz"></a>无想三昧。<a id="a-V0"></a>则能永断如是等想。<a id="a-V1"></a>是故见于非想非非想为寂静。<a id="a-V2"></a>如是见已。<a id="a-V3"></a>入非非想定。<a id="a-V4"></a>已不爱不着。<a id="a-V5"></a>破无明。<a id="a-V6"></a>彼无明已。<a id="a-V7"></a>名获阿罗汉果。<a id="a-V8"></a>前三种定。<a id="a-V9"></a>二道所断。<a id="a-VA"></a>后第四定。<a id="a-VB"></a>终不可以世俗道断。<a id="a-VC"></a>凡夫于非想处。<a id="a-VD"></a>虽离粗烦恼。<a id="a-VE"></a>而亦有十种细法。<a id="a-VF"></a>以其无粗烦恼故一切凡夫。<a id="a-VG"></a>谓是涅槃。<a id="a-VH"></a>凡夫者。<a id="a-VI"></a>外道郁头蓝弗是也。</p>
  <p id="aVJ">灭尽定　大集经云。<a id="a-VK"></a>憍陈如。<a id="a-VL"></a>若有比丘。<a id="a-VM"></a>修习圣道。<a id="a-VN"></a>厌离四禅四空处观。<a id="a-VO"></a>灭庄严之道。<a id="a-VP"></a>而入灭尽定也。</p>
  <p id="aVQ">今此所述。<a id="a-VR"></a>通明禅支。<a id="a-VS"></a>并出大集经文。<a id="a-VT"></a>是中未有一句私解。<a id="a-VU"></a>读者自具寻思。</p>
 </body>
</html>