<!DOCTYPE html>
<html>
<head>
  <meta charset="utf-8"/>
  <meta name="author" content="智者大师/隋"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>法界次第初门卷中</title>
</head>
<body>
  <h1 class="head">法界次第初门卷中</h1>
  <h2>九想初门第二十一。</h2>
  <p>八念初门第二十二。</p>
  <p>十想初门第二十三。</p>
  <p>八背舍初门第二十四。</p>
  <p>八胜处初门第二十五。</p>
  <p>十一切处初门第二十六。</p>
  <p>十四变化初门第二十七。</p>
  <p>六神通初门第二十八。</p>
  <p>九次第定初门第二十九。</p>
  <p>三三昧初门第三十。</p>
  <p>师子奋迅三昧初门第三十一。</p>
  <p>起越三昧初门第三十二。</p>
  <p>四谛初门第三十三。</p>
  <p>十六行初门第三十四。</p>
  <p>生法二空初门第三十五。</p>
  <p>三十七品初门第三十六。</p>
  <p>三解脱初门第三十七。</p>
  <p>三无漏根初门第三十八。</p>
  <p>十一智初门第三十九。</p>
  <p>十二因缘初门第四十。</p>
  <h2>九想初门第二十一</h2>
  <p>一胀想　二青瘀想　三坏想　四血涂漫想　五脓烂想　六啖想　七散想　八骨想　九烧想。</p>
  <p>次通明禅。而辩九想者。上所明禅。虽有定慧。但是实观。未有得解之观。则对治力弱。从九想已去。所明禅定。悉有得解之观。于对治重烦恼病中。力用为强。如伐坚树。若用软斧。断之不断。应更取强斧。九想既是得解观之初。故次而辩之此九通名想者。能转心转想。故名为想。所谓能转不净颠倒想。故此九法皆言想也。</p>
  <p>一胀想　若观人死尸。肨胀如韦囊盛风。异于本相。是为胀想。</p>
  <p>二青瘀想　若观死尸。皮肉黄赤瘀黑青黤。是为青瘀、想。</p>
  <p>三坏想　若观死尸。风吹日曝。转大裂坏在地。是为坏、想。</p>
  <p>四血涂漫想　若观死尸。处处脓血流溢。污秽涂漫。是为血涂漫、想。</p>
  <p>五脓烂想　若观死尸。虫脓流出。皮肉坏烂。滂沱在地。是为脓烂、想。</p>
  <p>六啖想　若观死尸。虫蛆唼食。鸟挑其眼。狐狗咀嚼。虎狼[国*瓜]裂是为啖想。</p>
  <p>七散想　若观死尸。禽兽分裂。身形破散。筋断骨离头手交横。是为散想。</p>
  <p>八骨想　若观死尸。皮肉已尽。但见白骨。筋连或分散狼藉。如贝如珂。是为骨想也。</p>
  <p>九烧想　若观死尸为火所焚。爆裂烟臭。薪尽形灭。同于灰土。假令不烧。亦归磨灭。是为烧想。</p>
  <h2>八念初门第二十二</h2>
  <p>一念佛　二念法　三念僧　四念戒　五念舍　六念天　七念入出息　八念死。</p>
  <p>次九想而辩八念者。为除恐怖也。若修九想时。思惟死尸可恶。因此惊怖。[啬*欠]然毛竖。及为恶魔恼乱。忧惧转增。若存心八念。恐怖即除。故以为次也。通言念者。内心存忆之异名也。专心存忆八种功德。故名为八念。非但能除世间惊怖。若能善修。亦除世间三界生死一切障难也。</p>
  <p>一念佛　若遭恐怖及众障难之时。应当念佛。佛是多陀阿伽度阿罗诃三藐三佛陀。神德无量。如是念已。恐怖障难即除。</p>
  <p>二念法　若有恐怖障难之时。应当念法。佛法巧出得今世果无热恼。不待时能到善处。通达无碍。是为念法。</p>
  <p>三念僧　念僧者。僧是佛弟子众。具足五分法身。中有四双八辈。三乘得果。应受供养礼事。世间无上福田。是为念增也。</p>
  <p>四念戒　念戒者。戒是能遮诸恶。安隐住处。是中戒有三种。所谓律仪戒定共戒道共戒。律仪能除身口诸恶。定共能遮烦恼恶觉。道共能破无明。得慧解脱。是为念戒。</p>
  <p>五念舍　念舍者。有二种。一者舍施舍。二者舍烦恼舍。舍施舍。能生大功德。舍烦恼舍。因此得智慧入涅槃。是为念舍也。</p>
  <p>六念天　念天者。谓四天王天。乃至他化自在天。复有四种天。一名天二生天三净天四生净天。如是等果报清净。利安一切。是为念天。</p>
  <p>七念阿那　念阿那般那者。如十六特胜明。出入息也如是念时。能除心乱。入于正道。何况世间恐怖。是为念阿那般那也。</p>
  <p>八念死　念死者。有二种死。一者自死。二者他因缘死。是二种死。常随此身。无可避处。是为念死。</p>
  <h2>十想初门第二十三</h2>
  <p>一无常想　二苦想　三无我想　四食不净想　五世间不可乐想　六死想　七不净想　八断想　九离想　十尽想。</p>
  <p>次八念而辩十想者。大智度论云。九想如缚贼十想如杀贼。若尔即应次前九想而明。但为修九想时。有恐怖等障故。须说八念。既得离诸恐怖。则心安无障。故次说十想也。通言想者。能转心转想也。能转计常乐等。诸颠倒等想。故名为想。前三想为断见谛惑说。中四想为断思惟惑说。后三想为修无学道者说。是以。坏法之人。修此十想。能断三界结使。证无漏之圣果也。</p>
  <p>一无常想　观一切有为法无常。智慧相应想。名无常想。一切有为法有二种。一者众生。二者国土。是二皆新新生灭。故无常也。</p>
  <p>二苦想　观一切有为法苦。智慧相应想。名苦想。若有为法无常者。即是苦常为三苦八苦之所迁逼。故名苦也。</p>
  <p>三无我想　观一切法等无我。智慧相应想。名无我想。若有为法悉是苦者即无我。以无自在故。亦以苦从缘生无有自性。无自性中。我不可得也。</p>
  <p>四食不净想　观诸饮食不净。智慧相应想。名食不净想。世间饮食。皆从不净因缘。故有如肉从精血水道中生酥酪等。皆亦随事观之。悉是不净也。</p>
  <p>五世间不可乐想　观一切世间不可乐。智慧相应想。名为世间不可乐想。有二种世间。一者众生。二者国土。有过恶无可乐也。</p>
  <p>六死想　观死智慧相应想。名为死想。若一期果报。常为二种死之所逐者。则出息不报入息也。</p>
  <p>七不净想　观自他身不净。智慧相应想。名为不净想。若观此身内有三十六物。外则九孔。恶露常流。从生至终。无一净也。</p>
  <p>八断想　观涅槃离生死。智慧相应想。名为断想。行者思惟。若涅槃清净。无烦恼者。当断结使证涅槃也。</p>
  <p>九离想　观涅槃离生死。智慧相应想。名为离想。行者思惟。若涅槃清净。离生死者。当离生死证涅槃也。</p>
  <p>十尽想　观涅槃结使及生死尽。智慧相应想。名为尽想。行者思惟。若涅槃清净。结使及生死。未尽结使。及生死业。证涅槃也。</p>
  <h2>八背舍初门第二十四</h2>
  <p>一内有色相外观色　二内无色相外观色　三净背舍身作证　四虚空处背舍　五识处背舍　六无所有处背舍　七非有想非无想背舍　八灭受想背舍。</p>
  <p>次十想而辩八背舍者。前九想十想。既是坏法对治观门。则横局而竖短。对治定观诸禅。皆未具足。若证圣果。则无三明八解脱等。诸大功德也。今欲具明一切无漏对治。观练熏修禅定。故次而辩之。若修此观。练诸禅定。证圣果时。则成大力罗汉具足六通三明。及八解脱。愿智顶禅。无诤三昧等。诸功德也。此八通名背舍者。大智度论云。背是净洁五欲。舍是著心。故名背舍。若发真无漏慧。断三界结业尽。即名解脱也。</p>
  <p>一内有色相外观色　内有色相者。不坏内色。不灭内色相也。外观色者。不坏外色。不灭外色相。以是不净心观外色。所以然者。为修流光故。不应初背舍中坏灭内身骨人也。欲界结使难断。故须以不净心观外色也。此初背舍位在初禅。能舍自他及下地。故名背舍。</p>
  <p>二内无色相外观色　内无色相者。坏内色。灭内色相也。外观色者。不坏外色。不灭外色相。以是不净心观外色。所以然者。行者为入二禅内净故。坏灭内骨人。欲界结使难断故。犹观外不净之相也。</p>
  <p>三净背舍身作证　净者缘净故名净。行者。除外不净相。但于定中。练八色光明。清净皎洁犹如妙宝之色。故名缘净身作证者。以无受著心。而受三禅中遍身乐故名身作证也。</p>
  <p>四虚空处背舍　若灭根本四禅色。及三背舍四胜处。八一切处中色。一心缘无边虚空而入定即观此定依阴入界。故有无常苦空无我虚诳不实。心生厌背。而不受著。深入一向不回。是为虚空处背舍。</p>
  <p>五识处背舍　若舍虚空。一心缘识入定时。即观此定。依阴入界。故有无常苦空无我。虚诳不实。心生厌背。而不受著。深入一向不回。是为五识处背舍。</p>
  <p>六无所有处背舍　若舍识。一心缘无所有入定时。即观此定。依阴入界。故有无常苦空无我。虚诳不实。心生厌背。而不受著。深入一向不回。是为无所有处背舍也。</p>
  <p>七非有想非无想背舍　若舍无所有处。一心缘非有想非无想入定时。即观此定。依阴入界。故有无常苦空无我。虚诳不实。心生厌背。而不受著。深入一向不回。是为非有想非无想背舍也。</p>
  <p>八灭受想背舍　背灭受想诸心心数法。是为灭受想背舍所以者何。诸佛弟子。患厌散乱心。欲入定休息。以涅槃法。安著身中。故云身证而想受灭也。</p>
  <h2>八胜处初门第二十五</h2>
  <p>一内有色相外观色少。若好若丑。是名胜知胜见　二内有色相外观色多。若好若丑。是名胜知胜见　三内无色相外观色少亦尔　四内无色相外观色多亦尔　五青胜处　六黄胜处　七赤胜处　八白胜处。</p>
  <p>次八背舍。而辩八胜处者。背舍虽能有背舍净洁五欲之用。既是初观。于缘中转变。未得自在随心。若欲得观心纯熟。转变自在。必须进修胜处观也。故次而明之。故大智度论作譬云。如人乘马能破前阵。亦能自制其马。故名胜处也。亦名八除入。</p>
  <p>一内有色相外观色少。若好若丑。是名胜知胜见　内有色相。外观色少。初背舍而言少者。缘少故名少。若观道未增。故须观少因缘观多畏难摄转变不得随心。若观少好丑法中不净。转变自在。通达无碍。心无取。舍不起爱。憎是名胜知胜见也。</p>
  <p>二内有色相外观色多。若好若丑。是名胜知胜见　内有色相外观色。如初背舍而言多者。观多因缘。故名多观。心既调则。观多无妨。故言多。若于多好丑不净境中。转变自在。通达无碍。心无取舍。不起爱憎。是名胜知胜见也。</p>
  <p>三内无色相外观色少。若好若丑。是名胜知胜见　内无色相如二背舍。外观色少。若好若丑等。皆如初胜处也。</p>
  <p>四内无色相外观色多。若好若丑。是名胜知胜见　内无色相如二背舍。外观色多。若好若丑等。皆如二胜处也。</p>
  <p>五青胜处　若观青色。转变自在。少能多多能少。光色照曜胜于背舍。所见青相亦不起法爱。是名青胜处也。</p>
  <p>六黄胜处　类如青胜处中分别。</p>
  <p>七赤胜处　类如青胜处中分别。</p>
  <p>八白胜处　亦类如青胜处中分别。今用四色为胜处。依大智度论也。若缨络经中。则以四大为四胜处也。</p>
  <h2>十一切处初门第二十六</h2>
  <p>一青一切处　二黄一切处　三赤一切处　四白一切处　五地一切处　六水一切处　七火一切处　八风一切处　九空一切处　十识一切处。</p>
  <p>次八胜处而辩十一切处者。胜处虽能少。观中转变自在而未普遍。今十一切处所观普遍。是以次而明之。故大智度论云。背舍为初门。胜处为中行。一切处为成就也。三种观足。即是观禅体成就。通称一切处者。皆从所观境遍满得名也。亦名十一切入。</p>
  <p>一青一切处　还取前背舍胜处中少青色。使遍一切处皆青也。</p>
  <p>二黄一切处　还取前背舍胜处中少黄色。使遍一切处皆黄也。</p>
  <p>三赤一切处　还取前背舍胜处中少赤色。使遍一切处皆赤也。</p>
  <p>四白一切处　还取前背舍胜处中少白色。使一切处皆白也。</p>
  <p>五地一切处　还取前背舍胜处中少地色。使一切处皆地色。</p>
  <p>六水一切处　还取前背舍胜处中少水色。使一切处皆水色也。</p>
  <p>七火一切处　还取前背舍胜处中少火色。使一切处皆火色也。</p>
  <p>八风一切处　还取前背舍胜处中少风色。使一切处皆风色。</p>
  <p>九空一切处　还入前虚空背舍定。使一切处皆空也。</p>
  <p>十识一切处　还入前识处背舍。使一切处皆有识也。</p>
  <h2>十四变化初门第二十七</h2>
  <p>初禅二变化　二禅三变化　三禅四变化　四禅五变化合十四变化。</p>
  <p>次十一切处而辩十四变化者。上所明观禅。正体虽备犹未辩其功用。今欲学六通之用。必须先修变化心也。通言变化者。能使无而欻有有而欻无。故名为变化也。</p>
  <p>一初禅二变化　一初禅初禅化。能变化自地也。二初禅欲界化。能变化下欲界地。</p>
  <p>二禅三变化　一二禅二禅化。能变化自地也。二二禅初禅化。能变化下初禅地也。三二禅欲界化。能变化下欲界地也。</p>
  <p>三禅四变化　一三禅三禅化。能变化自地也。二三禅二禅化。能变化下二禅地也。三三禅初禅化。能变化下初禅地也。四三禅欲界化。能变化下欲界地也。</p>
  <p>四禅五变化　一四禅四禅化。能变化自地也。二四禅三禅化。能变化下三禅地也。三四禅二禅化。能变化下二禅地也。四四禅初禅化。能变化下初禅地也。五四禅欲界化。能变化下欲界地也。</p>
  <h2>六神通初门第二十八</h2>
  <p>一天眼通　二天耳通　三知他心通　四宿命通　五身如意通　六漏尽通。</p>
  <p>次变化而辩六神通者。此有三意不同。若依报得神通。得神通方能变化。若是修得神通。则先修变化。方得神通。今此既约修得次第。故次变化而辩神通。此皆名通者。缨络经云。神名天心。通名慧性。天然之慧。彻照无碍。故名神通。</p>
  <p>一天眼通　修天眼者。若于深禅定中。发得色界四大清净造色住。眼根中即能见六道众生死此生彼。及见一切世间种种形色。是为天眼通。</p>
  <p>二天耳通　修天耳者。若于深禅定中。发得色界四大清净造色住。耳根中即能闻六道众生语言。及世间种种音声。是为天耳通。</p>
  <p>三知他心通　修他心智者。若于深禅定中。发他心智。即能知六道众生心及数法。种种所缘念事。是为他心通。</p>
  <p>四宿命通　修宿命通者。若于深禅定中。发宿命智。即能知自过去一世二世百千万世乃至八万大劫宿命。及所行之事。亦能知六道众生所有宿命。及所作之事。是为宿命智也。</p>
  <p>五身如意通　修身通者。若于深禅定中发得身通。通有二种。一者飞行速到山障无碍。二能转变自身他身。及世间所有。随心自在。是为身如意通。</p>
  <p>六漏尽通　修漏尽通者。若于深禅定中。发见思真智则三漏永尽。是为漏尽神通也。</p>
  <h2>九次第定初门第二十九</h2>
  <p>一初禅　二二禅　三三禅　四四禅　五空处　六识处　七无所有处　八非有想非无想处　九灭受想次第定。</p>
  <p>次六通而辩九次第定者。上所明禅。虽体用具足。而并是观禅。未明练熟调柔之相。今欲修练观禅体用。令纯熟入体。及起时心无间念。故次明也。通言次第定者。若入禅时。深心智慧深利。能从一禅入一禅。心心相续。无异念间。杂故名次第定也。</p>
  <p>初禅次第定　离诸欲恶不善法。有觉有观。离生喜乐。入初禅定时。是中初禅定观均齐。自识其心。其心次第而入无有刹那杂念。间入初禅定。是为初禅次第定。</p>
  <p>二禅次第定　若从初禅。入二禅时。是中二禅定观均齐。自识其心。其心次第而入。无有刹那杂念间入二禅定。是为二禅次第定。</p>
  <p>三禅次第定　意类如初禅二禅中明。</p>
  <p>四禅次第定　意亦类如初禅二禅中明。</p>
  <p>五虚空处次第定　意亦类同初禅二禅中明。</p>
  <p>六识处次第定　意亦类如初禅二禅中明。</p>
  <p>七无所有处次第定　意亦类同初禅二禅中明。</p>
  <p>八非有想非无想处次第定　意亦类同初禅二禅中明。</p>
  <p>九灭受想次第定　若从非有想非无想。入灭受想定时。于是定前。自识其心要期心利。心心次第而入。无有刹那杂念间入灭受想定。是为灭受想次第定也。</p>
  <h2>三三昧初门第三十</h2>
  <p>一有觉有观三昧　二无觉有观三昧　三无觉无观三昧。</p>
  <p>次九次第定而辩三三昧者。九次第定体。乃即是三三昧。但有离合名数。多少不同制立有异。其意(云云)。所以者何。九次第定。通练诸禅。自无别体。三三昧亦尔。故知体无异法。而无定名。九定名数虽多。不取中间。三昧名数虽少。而通中间合取九定。一往从诸禅理事以得名三昧。一往从诸禅事理而受称。是为小异。故次九定以明三三昧也。通言三昧者。三摩提。秦言正心行处。是心从无始已来。常曲不端。得是直故。故名三昧。</p>
  <p>一有觉有观三昧　若以空无相无作相应心入诸定。观初禅及方便中。则一切觉观俱禅。皆悉正直。故名有觉有观三昧。</p>
  <p>二无觉有观三昧　若以空无相无作相应心入诸定。观中间禅。则一切无觉有观禅。皆悉正直。故名无觉有观三昧。</p>
  <p>三无觉无观三昧　若以空无相无作相应心入诸定。观无觉无观禅中。则从二禅乃至灭受想定一切定。观诸无觉无观。皆悉正直。故名无觉无观三昧也。</p>
  <h2>师子奋迅三昧初门第三十一</h2>
  <p>有二种师子奋迅三昧　一奋迅入　二奋迅出。</p>
  <p>次三三昧而辩师子奋迅三昧者。大品经中佛自诚言。菩萨依九次第定。入师子奋迅三昧。三三昧与九定法相既同。故次三三昧而明。于义无乖也。所言师子奋迅者。借譬以显法也。如世师子奋迅。为二事故一为奋却尘土。二能前走却走。捷疾异于诸兽。此三昧亦尔。一则奋除障定细微无知之惑。二能入出捷疾无间。异上所得诸禅定也。故名师子奋迅三昧。</p>
  <p>一入禅奋迅　师子奋迅入三昧者。离欲恶不善法。有觉有观入初禅。如是次第入二禅三禅四禅。空处识处无所有处。非有想非无想处。灭受想定。是为奋迅入也。</p>
  <p>二出禅奋迅　师子奋迅出者。从灭受想定起。还入非有想非无想。非有想非无想起。还入无所有处。如是识处空处四三二禅初禅。乃至出散心中。是为奋迅出。</p>
  <h2>超越三昧初门第三十二</h2>
  <p>一超入　二超出。</p>
  <p>次师子奋迅而辩超越者。大品经佛自诚言。菩萨依师子奋迅三昧。入超越三昧。所以名超越者。能超过诸地。自在入出。故名超越。</p>
  <p>一超入三昧　云何名超入三昧。离诸欲恶不善法。有觉有观离生喜乐入初禅。从初禅起超入非有想非无想处非有想非无想处起入灭受想定。灭受想定起还入初禅。从初禅起入灭受想定。灭受想定起入二禅。二禅起入灭受想定。灭受想定起入三禅。三禅起入灭受想定。灭受想定起入四禅。四禅起入灭受想定。灭受想定起入空处。空处起入灭受想定。灭受想定起入识处。识处起入灭受想定。灭受想定起入不用处。不用处起入灭受想定。灭受想定起入非有想非无想。非有想非无想处起入灭受想定。是为诸佛菩萨超入三昧相。若声闻人但能超入一。而不能超二。况能如上所明自在超也。是中明超入有三种。一顺入超。二逆入超。三顺逆入超也。细心约义自作可解。</p>
  <p>二超出三昧　云何名超出三昧。从灭受想起入散心中。散心中起入灭受想定。灭受想定起还住散心中。散心中起入非有想非无想处。非有想非无想处起住散心中。散心中起入无所有处。无所有处起住散心中。散心中起入识处。识处起住散心中。散心中起入空处。空处起住散心中。散心中起入四禅。四禅起住散心中。散心中起入三禅。三禅起住散心中。散心中起入二禅。二禅起住散心中。散心中起入初禅。初禅起住散心中。是为诸佛菩萨超出三昧之相。若声闻人超出。但能超一禅出。而不能超二。何况能自在超出也。是中超出有三种。一顺超出。二逆超出。三顺逆超出。足前三种超入。合为六种超越三昧。如来于此六三昧。而入涅槃也。齐此明三乘行行共禅竟也。</p>
  <h2>四谛初门第三十三</h2>
  <p>一苦谛　二集谛　三灭谛　四道谛。</p>
  <p>次超越而辩四谛者。但上来所说。诸无漏禅中。乃禅禅悉有四谛观慧。彼既明禅相。则隐理显事。从事以立名。是以虽有四谛观法。而不从谛得名。如囊中有宝。不探示人。人无见者。是以今更。次诸禅后。明四谛等八科慧行法门。此四通言谛者。谛以审实为义。此四谛法门。正为声闻人从闻生解。故必须藉教诠理。今明教理不虚。故云审实也。若由因感果。则应先因而后果。今悉先果而后因者。教门引物为便。故皆先果而后因也。</p>
  <p>一苦谛　苦以逼恼为义。一切有为心行。常为无常患累之所逼恼。故名为苦。苦有三种。一苦苦。二坏苦。三行苦。今明三苦。有别有通。别者三苦即别对三受。苦受从苦缘生。情觉是苦。即苦苦也。乐受。乐坏时生苦。即是坏苦。不苦不乐受。常为无常迁动。即是行苦也。若通论三苦。则三受通有三苦也。所以然者。三受之心。即是苦。通从苦缘生故。通是苦。苦三受之心。通为坏相。所坏故通是坏苦也。三受之心。通是起役运动不停之相。故通是行苦也。若三受心。若别若通。无非是苦者。当知苦是审实而有。故名谛也。</p>
  <p>二集谛　集以招聚为义。若心与结业相应。未来定能招聚生死之苦。故名为集。集有三种业。摄一切业。一不善业。即十不善也。二善业。即十善也。三不动业。即十二门禅也。具如前辩。烦恼者。二种烦恼摄一切烦恼。一属爱烦恼。二属见烦恼。是二烦恼出一切三毒。五盖。十使。九十八烦恼等。皆如前辩。若此烦恼与前业合。则未来定能招聚三界死生苦果。即是集谛也。</p>
  <p>三灭谛　灭以灭无为义。结业既尽。则无生死之患累。故名为灭。若发见思无漏真明。具三十四心断结者。则三界九十八使皆灭。以烦恼结使灭故。三界业亦灭。若三界业烦恼灭者。即是灭谛有余涅槃也。因灭故果灭。舍此报身时。后世苦果。永不相续。名入无余涅槃。真灭度也。灭理不虚。故名为谛。</p>
  <p>四道谛　道以能通为义。正道及助道。是二相扶能通至涅槃。故名为道。正道者。实观三十七品。三解脱门。缘理慧行。名为正道。次下当出科目。助道者。得解观中。种种诸对治法。及诸禅定。皆是助道。具如上出。复次正道者。谓见谛八忍八智十六心。思惟九无碍九解脱十八心。真无漏慧。名为正道。其余方便对治。诸禅三昧。及三十七品。三解脱等。皆是助道。此二道相扶。能通涅槃。审实不虚。即名道谛也。</p>
  <h2>十六行初门第三十四</h2>
  <p>苦谛下四行　一无常　二苦　三空　四无我。</p>
  <p>集谛下四行　一集　二因　三缘　四生。</p>
  <p>灭谛下四行　一尽　二灭　三妙　四离。</p>
  <p>道谛下四行　一道　二正　三迹　四乘。</p>
  <p>次四谛而辩十六行者。还离四谛开为十六行也。但教门既有总别之殊。故谛有离合之异。欲使修观之者取理无谬。故次于四谛之下。各以四行分别。则审实之义意。乃愈明通。加以行名者。行以往趣为义。修此十六观法。能趣四实之理。故名行也。或时从理得名。即十六谛也。</p>
  <p>苦谛下四行　一无常行者。观五受阴。因缘生。新新生灭。故无常也。二苦行者。观五受阴。若无常即是苦。为无常之所逼也。三空行者。观五受阴。一相异相无故。空即是空。四无我者。观五受阴中。我我所法不可得。故无相。是为无我行也。</p>
  <p>集谛下四行　一集行者。观烦恼有漏累和合。能招苦果。故名集行。二因行者。观六因生苦果。故名因行。三缘行者。观四缘生苦果故名缘行。四生行者。还受后有五阴。故名生行。</p>
  <p>灭谛下四行　一尽行者。观涅槃种种苦尽故名尽。二灭行者。观涅槃诸烦恼火灭故名灭。三妙行者。涅槃一切中第一故名妙。四出行者。观涅槃离世间生死法故。名为出也。</p>
  <p>道谛下四行　一道行者。观五不受阴三十七品等道。能通至涅槃。名道。二正行者。观五不受阴三十七品等道。非颠倒法故名正。三迹行者。观三十七品等道。是一切圣人去处故名迹。四乘行者。观三十七品等道。能运行人。必至三解脱。爱见等烦恼不能遮故名乘。</p>
  <h2>生法二空初门第三十五</h2>
  <p>一众生空　二法空。</p>
  <p>次四谛十六行而辩生法二空者。正明声闻之人。虽云通于三藏教门入道。而三藏教门。既有二空不同。故知修四谛十六行者。亦应有别。是以。毗昙见有得道。成实证空成圣。此皆约二空教门。有斯之异也。今为分别。修四谛十六行者不同故。次而辩生法二空也。通言空者。空以无有为义。无此生法二有。故名为空。</p>
  <p>一众生空　若观生死苦果。但见名色。阴入界实法。从因缘生。新新生灭。是实法中空。无我人众生寿者等。十六知见。如龟毛兔角毕竟不可得。是为众生空也。</p>
  <p>二法空　若观生死苦果。非但我人众生等。十六知见空。如龟毛兔角不可得。是中名色阴入界异法。一一分别。推析破坏乃至微尘刹那。分分细检。皆悉空无所有。即名法空。是为声闻人经明法空相。若摩诃衍中辩法空者。诸法如梦幻。本来自空。不以推析破坏故空也。</p>
  <h2>三十七品初门第三十六</h2>
  <p>合七法门为三十七品　一四念处　二四正勤　三四如意足　四五根　五五力　六七觉分　七八正道。</p>
  <p>次生法二空而辩三十七品者。若观二空而入道。并须善识道品之阶级。若依有门学圣。必约众生空观。以修三十七法。若用平等断惑。则应历法空。行于道品之门。故次二空而辩也。通言道品者。道义如前。品者品类也。此七科法门。悉是入道浅深之气类。故云道品也。</p>
  <p>四念处　一身念处　二受念处　三心念处　四法念处。</p>
  <p>一身念处者　头等六分。四大五根假合。故名为身。是中观身智慧为念。明见内身五种不净。破净颠倒。即是处也观外身内外身亦如是。是为身念处也。</p>
  <p>二受念处者　六触因缘生六受。从六受生三受。名之为受。是中观受智慧名为念。明达三受皆苦。破乐颠倒。即是处。观外受内外受亦如是。是为受念处也。</p>
  <p>三心念处者　六识能识诸尘。分别攀缘。谓之为心。是中观内心智慧。名之为念。了知心从缘生。刹那不住。念念生灭。破常颠倒。即是处也。观外心内外心亦尔。是为心念处也。</p>
  <p>四法念处者　想行二阴。及三无为法。名之为法。是中观法智慧名为念。通达一切法我我所。毕竟不可得故无我破我颠倒。即是处也。观外法内外法亦如是。是为法念处。若声闻经中明念处。但说破四倒为念处。若摩诃衍中明念处。即说破八倒。为念处也。故大品经云若能深观四念处。是为坐道场。</p>
  <p>四正勤　一已生恶法为除断。一心勤精进　二未生恶法不令生。一心勤精进　三未生善法为生。一心勤精进　四已生善法为增长。一心勤精进。</p>
  <p>一已生恶法为除断。一心勤精进　四念处观时。若懈怠心起。五盖等诸烦恼覆心。离信等五种善根时。如是等恶若已生为断故。一心勤精进。方便除断令尽也。</p>
  <p>二未生恶法不令生。一心勤精进　四念处观时。若懈怠心。及五盖等诸烦恼恶法虽未生恐后应生。遮信等五种善根。今为不令生故。一心勤精进。方便遮止不令得生也。</p>
  <p>三未生善法为生。一心勤精进　四念处观时。信等五种善根。未生为令生故。一心勤精进。方便修习令信等善根生也。</p>
  <p>四已生善法为增长。一心勤精进　若四念处观时。信等五种善根已生。为令增长故。一心勤精进。方便修习信等善根令不退失。增长成就。此四通名正勤者。破邪道。于正道中。勤行故。名正勤也。</p>
  <p>四如意足　一欲如意足　二精进如意足　三心如意足　四思惟如意足。</p>
  <p>一欲如意足　欲为主得定。断行成就。修如意分。是为欲如意足。</p>
  <p>二精进如意足　精进为主得定。断行成就。修如意分。是为精进如意足。</p>
  <p>三心如意足　心为主得定。断行成就。修如意足。</p>
  <p>四思惟如意足　思惟为主得定。断行成就。修如意分。此通言如意者。四念处中实智慧。四正勤中正精进。精进智慧增多。定力小弱。得四种定摄心故。智定力等。所愿皆得故。名如意足。智定力等。能断结使。故云断行成就也。</p>
  <p>五根　一信根　二精进根　三念根　四定根　五慧根。</p>
  <p>一信根　信正道及助道法。是名信根也。</p>
  <p>二精进根　行是正道。及诸助道善法时。勤求不息。是名精进根。</p>
  <p>三念根　念正道及诸助道善法。更无他念。是名念根也。</p>
  <p>四定根　摄心在正道及诸助道善法中相。应不散是。为定根也。</p>
  <p>五慧根　为正道及诸助道善法。观无常等十六行。是名慧根。此五通名根者。能生也。行者既得四如意足。智定安隐。即信等五种善法。若似若真。任运而生。譬如阴阳调适。一切种子。悉有根生。故名根也。</p>
  <p>五力　一信力　二精进力　三念力　四定力　五慧力。</p>
  <p>一信力　信正道及诸助道法时。若信根增长能遮疑惑。破诸邪信及烦恼。故名信力。</p>
  <p>二精进力　行是正道及诸助道法时。若精进根增长。破种种身心懈怠。成办出世之事。是为精进力。</p>
  <p>三念力　念正道及诸助道法时。若念根增长。破诸邪念。成就一切出世正念功德是。为念力。</p>
  <p>四定力　摄心在正道及诸助道法时。若定根增长。则能破诸乱想。发诸事理禅定。是为定力。</p>
  <p>五慧力　为正道及诸助道法。观无常十六行时。若慧根增长。则能遮三界见思之惑。发真无漏。故名慧力。此五通名力者。能坏诸有漏不善。成办出世善事。故名力也。</p>
  <p>七觉分　一择法觉分　二精进觉分　三喜觉分　四除觉分　五舍觉分　六定觉分　七念觉分。</p>
  <p>一择法觉分　智慧观诸法时。善能简别真伪。不谬取诸虚伪法。故名择法觉分。</p>
  <p>二精进觉分　精进修诸道法时。善能觉了不谬。行于无益之苦行。常勤心在真法中行。故名精进觉分。</p>
  <p>三喜觉分　若心得法喜。善能觉了此喜不依颠倒之法而生。欢喜住真法喜。故名喜觉分。</p>
  <p>四除觉分　若断除诸见烦恼之时。善能觉了除诸虚伪。不损真正善根。故名除觉分。</p>
  <p>五舍觉分　若舍所见念著之境时。善能觉了所舍之境。虚伪不实。永不追忆。是为舍觉分。</p>
  <p>六定觉分　若发诸禅定之时。善能觉了诸禅虚假。不生见爱妄想。是为定觉分。</p>
  <p>七念觉分　若修出世道时。善能觉了常使定慧均平。若心沉没。当念用择法精进喜等。三觉分察起。若心浮动。当念用除舍定等三分摄。故念觉常在二盈之间。调和中适。是念觉分。此七通名觉分者。无学实觉七事能到。故通名觉分。</p>
  <p>八正道分　一正见　二正思惟　三正语　四正业　五正命　六正精进　七正念　八正定。</p>
  <p>一正见　若修无漏十六行。见四谛分明。故名正见。</p>
  <p>二正思惟　见四谛时。无漏心相应。思惟动发。觉知筹量。为令增长入涅槃。故名正思惟。</p>
  <p>三正语　以无漏智慧。除四种邪命。摄口业住一切口正语中。是为正语。</p>
  <p>四正业　以无漏智慧。除身一切邪业。住清净正身业中。是名正业。</p>
  <p>五正命　以无漏智慧。通除三业中五种邪命。住清净正命中。是为正命。何等五种。一为利养故。诈现异相奇特。二为利养故。自说功德。三为利养故。占相吉凶为人说法。四为利养故。高声现威令人畏敬。五为利养故。称说所得供养。以动人心。邪因缘活命。故是为邪命。</p>
  <p>六正精进　以无漏智慧相应。勤精进修涅槃道。是为正精进。</p>
  <p>七正念　以无漏智慧相应。念正道及助道法。故名正念。</p>
  <p>八正定　以无漏智慧相应入定故。故名正定。是八通名正道者。正以不邪为义。今此八法不依偏邪而行。皆名为正。能通至涅槃故名为道。</p>
  <h2>三解脱初门第三十七</h2>
  <p>一空解脱门　二无相解脱门　三无作解脱门。</p>
  <p>次三十七品。而辩三解脱门者。大智度论云。三十七品。是趣涅槃道行。是道已到涅槃。涅槃城有三门。谓空无相无作。既已说道故。次应说到处门也。此三通名解脱门者。解脱即是涅槃门。谓能通此三法。能通行者。得入涅槃。故名解脱门也。亦云三三昧。三昧义如前说。但三昧即是当体得名。解脱从能通之用。以受称也。此无别法。有师解云。因时名三昧。证果则变名解脱。此类如八背舍八解脱也。</p>
  <p>一空解脱门　云何名空解脱门。观诸法无我我所故空。所以者何。诸法从因缘和合生。无有作者。无有受者。能如是通达者。是名空解脱门。是空解脱门。缘二行。谓空无我。</p>
  <p>二无相解脱门　云何名无相解脱门。观男女相。一异相等。是相中求实皆不可得。故无相。所以者何。若诸法无我我所故空。空故无男无女。一异等法。我我所中。名字是异。以是故。男女一异等相。实不可得。能如是通达者。是为无相解脱门。是解脱缘四行。谓尽灭妙出。</p>
  <p>三无作解脱门　云何名无作解脱门。若知一切法无相。即都无所作。是名无作。所以者何。若于法有所得者。即于三界。而有愿求。因是造作三有之业。今一切相。皆不可得故。则于三界。无所愿求。不造一切三有生死之业。无业故无报。是为无作解脱门。是无作解脱门。缘十行。谓无常苦集因缘。生道正进乘也。</p>
  <h2>三无漏根初门第三十八</h2>
  <p>一未知欲知根　二知根　三知已根。</p>
  <p>次三解脱门而辩三无漏根者。解脱既是涅槃之门。若善修三解脱。必定发真无漏。证有余涅槃。得有余涅槃。自有三道不同。谓见道修道。无学道也。证三道时。必发三根故。次三解脱而辩之。通名根者。根以住立能生为义。得此三法。住立不退。生真智照。故名根也。</p>
  <p>一未知欲知根　无漏九根和合。信行法行人。于见谛道中。名未知欲知根。所谓九根者。信根精进根念根定根慧根喜根乐根舍根意根也。</p>
  <p>二知根　信解见得人。思惟道中。是九根转名知根。九根如未知欲知根中分别。</p>
  <p>三知已根　若至无学道中。是九根转。名知已根。九亦如未知欲知根中分别也。</p>
  <h2>十一智初门第三十九</h2>
  <p>一法智　二比智　三他心智　四世智　五苦智　六集智　七灭智　八道智　九尽智　十无生智　十一如实智。</p>
  <p>次三无漏根而辩十一智者。以三根能生十一智故。所以者何。未知欲知根。生法智比智。知根生苦智集智灭智道智。及他心智世智。知已根。生尽智无生智。及如实智。是以次三根。而辩十一智也。通名智者决定了知。故名为智。若发此十一智时。各齐位照了分明。故通名为智也。</p>
  <p>一法智　欲界系法中无漏智。欲界系因中无漏智。欲界法智灭中无漏智。为断欲界系法道中无漏智。及法智品中无漏智也。</p>
  <p>二比智　于色界无色界中。约四谛辩四种无漏智。亦如法智中所明。但有法比之殊也。</p>
  <p>三他心智　知欲界色界系现在心心数法。及无漏心心数法少分。是为他心智也。</p>
  <p>四世智　诸世间有漏智慧。亦名等智。凡夫圣人。同有此智。故名等智。亦云名字智。是智但有名而无理。</p>
  <p>五苦智　五阴无常苦空无我观时。得无漏智。</p>
  <p>六集智　知诸法因。因集生缘观。无漏智也。</p>
  <p>七灭智　灭止妙出观时。无漏智也。</p>
  <p>八道智　道正行远观时。无漏智也。</p>
  <p>九尽智　我见苦已断集已证灭已修道已。如是念时。无漏智慧。见明觉也。</p>
  <p>十无生智　我见苦已。不复更见断集已。不复更断尽证已。不复更证修道已。不复更修。如是念时。无漏智慧。见明觉也。</p>
  <p>十一如实智　一切法总相别相。如实正智。无有挂碍。是为如实智。此智独在佛心中有。二乘之所无也。</p>
  <h2>十二因缘初门第四十</h2>
  <p>一无明　二行　三识　四名色　五六入　六触　七受　八爱　九取　十有　十一生　十二老死。</p>
  <p>次十一智而辩十二因缘者。除如实智。其余十智。皆是二乘共得。今一往明。若声闻人。但约一世。总观四谛。成十智则智劣。智劣故。不能侵除习气。功德神用亦减少。若缘觉人。通约三世。细分别观十二因缘。若成十智则智强。智强故。能侵除习气功德。神用亦广。是以大圣教门。别开出中乘之道。意在此也。通称因缘者。是十二法。展转能感果。故名因。互相由藉而有。谓之缘也。因缘相续。则生死往还无际。若知无明不起取有。则三界二十五有生死皆息。是为出世之要术也。教门十二因缘。有三种不同。一者约三世明十二因缘。二者约果报二世辩十二因缘。三者约一念一世辩十二因缘。今无明三世十二因缘者。初二过去世摄。后二未来世摄。中八现在世摄。是中略说三事烦恼业苦。是三事展转。更互为因缘。是烦恼业因缘。业苦因缘。苦苦因缘。苦烦恼因缘。烦恼业因缘。业苦因缘。苦苦因缘。是为展转。更互为因缘故。云三世十二因缘也。</p>
  <p>一无明　过去世一切烦恼。通是无明。以过去未有智慧光明故。则一切烦恼得起故。是以过去烦恼悉是无明也。</p>
  <p>二行　从无明生业。业即是行。以善不善业。能作世界果故。故名为行也。</p>
  <p>三识　从行生垢心。初身因如犊子。识母自相识。故名识。即是父母交会初。欲托胎时之名。</p>
  <p>四名色　从识生非色四阴及所任色阴。是名名色。即是歌罗逻时之名也。</p>
  <p>五六入　从名色中。生眼等六情。是名六入。从五疱初开已来。即是六入名也。</p>
  <p>六触　由入对尘情尘识合。是名为触。以六尘触六根故。即有六识生。故名情尘识合也。</p>
  <p>七受　从触生受。故名为受。即是因六触。触六根即领受六尘。为六受也。</p>
  <p>八爱　从受中心著。名之为爱。谓于所领受六尘中。心生渴爱也。</p>
  <p>九取　从渴爱因缘求。是名为取。谓求取所爱之尘也。</p>
  <p>十有　从取则后世业因成。是名为有。因能有果。故名为有。</p>
  <p>十一生　从有还受后世五众之身。是名生。所谓四生六道中受生也。</p>
  <p>十二老死　从生五众身熟坏。是为老死。老死则生忧悲哭泣。种种愁苦。众恼合集。若正观诸法实相清净。则无明尽。无明尽故行尽。乃至众苦和合皆尽。若能如是。正观三世十二因缘。发真无漏。成辟支佛。</p>
  <p>次明从果报。约二世观十二因缘相。具出大集经。今略出经文。是十二因缘。从歌罗逻而辩无明。故云果报也。约二世明者。前十因缘属现在。后二因缘属未来。二世合为十二也。</p>
  <p>一无明　大集经言。云何名为观于无明。先观中阴。于父母所生贪爱心。爱因缘故四大和合。精血二渧。合成一渧。大如豆子。名歌罗逻。是歌罗逻有三事。一命二识三燸。过去世中。业缘果报。无有作者。及以受者。初息出入。是名无明。歌罗逻时。气息入出者。有二种道。所谓随母气息上下。七日一变。息入出者名为寿命。是名风道。不臭不烂。是名为燸。是中心意。名之为识。善男子若有欲得辟支佛。当观如是十二因缘。</p>
  <p>二行　复观三受因缘。五阴十二入十八界。云何为观。随心于念观息出入。观于内身皮肤肌肉筋骨髓脑。如空中云。是身中风。亦复如是。有风能上。有风能下。有风能满。有风能焦。有风能增长。是故息之出入。名为身行。息从觉观生。故名意行。和合出声。是名口行。</p>
  <p>三识　以如是三行因缘故。有识生。故名为识。</p>
  <p>四名色　识因缘故。则有四阴及以色阴。故名名色。</p>
  <p>五六入　五阴因缘识行六处。故名六入。</p>
  <p>六触　眼色相对。故名为触。乃至意法。亦如是。</p>
  <p>七受　触因缘故。念色乃至法是名为受。</p>
  <p>八爱　贪著于色乃至于法。是名为爱。</p>
  <p>九取　爱因缘故。四方求觅。故名为取。</p>
  <p>十有　取因缘故。受于后身。故名为有。</p>
  <p>十一生　有因缘故。有生是为生也。</p>
  <p>十二老死　生因缘故。则有老死种种诸苦。是名五阴十二入十八界十二因缘之大树也此并是略出经文辩。从初受报来。约二世明十二因缘相。孱然无一句私语。读者善寻。自知与前来约三世明十二因缘有异也。</p>
  <p>次明一念十二因缘。但约一世中。随一念心起。即具十二因缘。亦出大集经中。今略出经文明一念十二因缘相。</p>
  <p>一无明　因眼见色而生爱心。即是无明。</p>
  <p>二行　为爱造业。即名为行。</p>
  <p>三识　至心专念。故名为识。</p>
  <p>四名色　识共色行。是名名色。</p>
  <p>五六入　六处生贪。是名六入。</p>
  <p>六触　因入求爱。名之为触。</p>
  <p>七受　贪著心者。名之为受。</p>
  <p>八爱　经中脱落。不释爱相。今私作义释云。缠绵不舍。名之为爱。</p>
  <p>九取　求是等法。名之为取。</p>
  <p>十有　如是法生。是名为有。</p>
  <p>十一生　次第不断。是名为生。</p>
  <p>十二老死　次第断故。名之为死。生死因缘。众苦所逼。名之为恼。乃至意法因缘生贪。亦复如是。</p>
  <p>是十二因缘。一人一念。皆悉具足。并出大集经文。未有一句私语。读者善寻。此与常所说三世因缘迥异。若有欲学因缘佛道者。上来至此三种辩因缘。相随用一门修学。即证缘觉智也。</p>
</body></html>