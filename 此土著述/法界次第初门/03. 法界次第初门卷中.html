<!doctype html>
<html id="z3IBWWO1LK" data-ver="1766">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">法界次第初门卷中</h1>
  <p id="a2">九想初门第二十一。</p>
  <p id="a3">八念初门第二十二。</p>
  <p id="a4">十想初门第二十三。</p>
  <p id="a5">八背舍初门第二十四。</p>
  <p id="a6">八胜处初门第二十五。</p>
  <p id="a7">十一切处初门第二十六。</p>
  <p id="a8">十四变化初门第二十七。</p>
  <p id="a9">六神通初门第二十八。</p>
  <p id="aA">九次第定初门第二十九。</p>
  <p id="aB">三三昧初门第三十。</p>
  <p id="aC">师子奋迅三昧初门第三十一。</p>
  <p id="aD">起越三昧初门第三十二。</p>
  <p id="aE">四谛初门第三十三。</p>
  <p id="aF">十六行初门第三十四。</p>
  <p id="aG">生法二空初门第三十五。</p>
  <p id="aH">三十七品初门第三十六。</p>
  <p id="aI">三解脱初门第三十七。</p>
  <p id="aJ">三无漏根初门第三十八。</p>
  <p id="aK">十一智初门第三十九。</p>
  <p id="aL">十二因缘初门第四十。</p>
  <p data-pb></p>
  <h2 id="aM">九想初门第二十一</h2>
  <p id="aN">一胀想　二青瘀想　三坏想　四血涂漫想　五脓烂想　六啖想　七散想　八骨想　九烧想。</p>
  <p id="aO">次通明禅。<a id="a-P"></a>而辩九想者。<a id="a-Q"></a>上所明禅。<a id="a-R"></a>虽有定慧。<a id="a-S"></a>但是实观。<a id="a-T"></a>未有得解之观。<a id="a-U"></a>则对治力弱。<a id="a-V"></a>从九想已去。<a id="a-W"></a>所明禅定。<a id="a-X"></a>悉有得解之观。<a id="a-Y"></a>于对治重烦恼病中。<a id="a-Z"></a>力用为强。<a id="a-a"></a>如伐坚树。<a id="a-b"></a>若用软斧。<a id="a-c"></a>断之不断。<a id="a-d"></a>应更取强斧。<a id="a-e"></a>九想既是得解观之初。<a id="a-f"></a>故次而辩之此九通名想者。<a id="a-g"></a>能转心转想。<a id="a-h"></a>故名为想。<a id="a-i"></a>所谓能转不净颠倒想。<a id="a-j"></a>故此九法皆言想也。</p>
  <p id="ak">一胀想　若观人死尸。<a id="a-l"></a>肨胀如韦囊盛风。<a id="a-m"></a>异于本相。<a id="a-n"></a>是为胀想。</p>
  <p id="ao">二青瘀想　若观死尸。<a id="a-p"></a>皮肉黄赤瘀黑青黤。<a id="a-q"></a>是为青瘀、<a id="a-r"></a>想。</p>
  <p id="as">三坏想　若观死尸。<a id="a-t"></a>风吹日曝。<a id="a-u"></a>转大裂坏在地。<a id="a-v"></a>是为坏、<a id="a-w"></a>想。</p>
  <p id="ax">四血涂漫想　若观死尸。<a id="a-y"></a>处处脓血流溢。<a id="a-z"></a>污秽涂漫。<a id="a-10"></a>是为血涂漫、<a id="a-11"></a>想。</p>
  <p id="a12">五脓烂想　若观死尸。<a id="a-13"></a>虫脓流出。<a id="a-14"></a>皮肉坏烂。<a id="a-15"></a>滂沱在地。<a id="a-16"></a>是为脓烂、<a id="a-17"></a>想。</p>
  <p id="a18">六啖想　若观死尸。<a id="a-19"></a>虫蛆唼食。<a id="a-1A"></a>鸟挑其眼。<a id="a-1B"></a>狐狗咀嚼。<a id="a-1C"></a>虎狼[國*瓜]裂是为啖想。</p>
  <p id="a1D">七散想　若观死尸。<a id="a-1E"></a>禽兽分裂。<a id="a-1F"></a>身形破散。<a id="a-1G"></a>筋断骨离头手交横。<a id="a-1H"></a>是为散想。</p>
  <p id="a1I">八骨想　若观死尸。<a id="a-1J"></a>皮肉已尽。<a id="a-1K"></a>但见白骨。<a id="a-1L"></a>筋连或分散狼藉。<a id="a-1M"></a>如贝如珂。<a id="a-1N"></a>是为骨想也。</p>
  <p id="a1O">九烧想　若观死尸为火所焚。<a id="a-1P"></a>爆裂烟臭。<a id="a-1Q"></a>薪尽形灭。<a id="a-1R"></a>同于灰土。<a id="a-1S"></a>假令不烧。<a id="a-1T"></a>亦归磨灭。<a id="a-1U"></a>是为烧想。</p>
  <p data-pb></p>
  <h2 id="a1V">八念初门第二十二</h2>
  <p id="a1W">一念佛　二念法　三念僧　四念戒　五念舍　六念天　七念入出息　八念死。</p>
  <p id="a1X">次九想而辩八念者。<a id="a-1Y"></a>为除恐怖也。<a id="a-1Z"></a>若修九想时。<a id="a-1a"></a>思惟死尸可恶。<a id="a-1b"></a>因此惊怖。<a id="a-1c"></a>[嗇*欠]然毛竖。<a id="a-1d"></a>及为恶魔恼乱。<a id="a-1e"></a>忧惧转增。<a id="a-1f"></a>若存心八念。<a id="a-1g"></a>恐怖即除。<a id="a-1h"></a>故以为次也。<a id="a-1i"></a>通言念者。<a id="a-1j"></a>内心存忆之异名也。<a id="a-1k"></a>专心存忆八种功德。<a id="a-1l"></a>故名为八念。<a id="a-1m"></a>非但能除世间惊怖。<a id="a-1n"></a>若能善修。<a id="a-1o"></a>亦除世间三界生死一切障难也。</p>
  <p id="a1p">一念佛　若遭恐怖及众障难之时。<a id="a-1q"></a>应当念佛。<a id="a-1r"></a>佛是多陀阿伽度阿罗诃三藐三佛陀。<a id="a-1s"></a>神德无量。<a id="a-1t"></a>如是念已。<a id="a-1u"></a>恐怖障难即除。</p>
  <p id="a1v">二念法　若有恐怖障难之时。<a id="a-1w"></a>应当念法。<a id="a-1x"></a>佛法巧出得今世果无热恼。<a id="a-1y"></a>不待时能到善处。<a id="a-1z"></a>通达无碍。<a id="a-20"></a>是为念法。</p>
  <p id="a21">三念僧　念僧者。<a id="a-22"></a>僧是佛弟子众。<a id="a-23"></a>具足五分法身。<a id="a-24"></a>中有四双八辈。<a id="a-25"></a>三乘得果。<a id="a-26"></a>应受供养礼事。<a id="a-27"></a>世间无上福田。<a id="a-28"></a>是为念增也。</p>
  <p id="a29">四念戒　念戒者。<a id="a-2A"></a>戒是能遮诸恶。<a id="a-2B"></a>安隐住处。<a id="a-2C"></a>是中戒有三种。<a id="a-2D"></a>所谓律仪戒定共戒道共戒。<a id="a-2E"></a>律仪能除身口诸恶。<a id="a-2F"></a>定共能遮烦恼恶觉。<a id="a-2G"></a>道共能破无明。<a id="a-2H"></a>得慧解脱。<a id="a-2I"></a>是为念戒。</p>
  <p id="a2J">五念舍　念舍者。<a id="a-2K"></a>有二种。<a id="a-2L"></a>一者舍施舍。<a id="a-2M"></a>二者舍烦恼舍。<a id="a-2N"></a>舍施舍。<a id="a-2O"></a>能生大功德。<a id="a-2P"></a>舍烦恼舍。<a id="a-2Q"></a>因此得智慧入涅槃。<a id="a-2R"></a>是为念舍也。</p>
  <p id="a2S">六念天　念天者。<a id="a-2T"></a>谓四天王天。<a id="a-2U"></a>乃至他化自在天。<a id="a-2V"></a>复有四种天。<a id="a-2W"></a>一名天二生天三净天四生净天。<a id="a-2X"></a>如是等果报清净。<a id="a-2Y"></a>利安一切。<a id="a-2Z"></a>是为念天。</p>
  <p id="a2a">七念阿那　念阿那般那者。<a id="a-2b"></a>如十六特胜明。<a id="a-2c"></a>出入息也如是念时。<a id="a-2d"></a>能除心乱。<a id="a-2e"></a>入于正道。<a id="a-2f"></a>何况世间恐怖。<a id="a-2g"></a>是为念阿那般那也。</p>
  <p id="a2h">八念死　念死者。<a id="a-2i"></a>有二种死。<a id="a-2j"></a>一者自死。<a id="a-2k"></a>二者他因缘死。<a id="a-2l"></a>是二种死。<a id="a-2m"></a>常随此身。<a id="a-2n"></a>无可避处。<a id="a-2o"></a>是为念死。</p>
  <p data-pb></p>
  <h2 id="a2p">十想初门第二十三</h2>
  <p id="a2q">一无常想　二苦想　三无我想　四食不净想　五世间不可乐想　六死想　七不净想　八断想　九离想　十尽想。</p>
  <p id="a2r">次八念而辩十想者。<a id="a-2s"></a>大智度论云。<a id="a-2t"></a>九想如缚贼十想如杀贼。<a id="a-2u"></a>若尔即应次前九想而明。<a id="a-2v"></a>但为修九想时。<a id="a-2w"></a>有恐怖等障故。<a id="a-2x"></a>须说八念。<a id="a-2y"></a>既得离诸恐怖。<a id="a-2z"></a>则心安无障。<a id="a-30"></a>故次说十想也。<a id="a-31"></a>通言想者。<a id="a-32"></a>能转心转想也。<a id="a-33"></a>能转计常乐等。<a id="a-34"></a>诸颠倒等想。<a id="a-35"></a>故名为想。<a id="a-36"></a>前三想为断见谛惑说。<a id="a-37"></a>中四想为断思惟惑说。<a id="a-38"></a>后三想为修无学道者说。<a id="a-39"></a>是以。<a id="a-3A"></a>坏法之人。<a id="a-3B"></a>修此十想。<a id="a-3C"></a>能断三界结使。<a id="a-3D"></a>证无漏之圣果也。</p>
  <p id="a3E">一无常想　观一切有为法无常。<a id="a-3F"></a>智慧相应想。<a id="a-3G"></a>名无常想。<a id="a-3H"></a>一切有为法有二种。<a id="a-3I"></a>一者众生。<a id="a-3J"></a>二者国土。<a id="a-3K"></a>是二皆新新生灭。<a id="a-3L"></a>故无常也。</p>
  <p id="a3M">二苦想　观一切有为法苦。<a id="a-3N"></a>智慧相应想。<a id="a-3O"></a>名苦想。<a id="a-3P"></a>若有为法无常者。<a id="a-3Q"></a>即是苦常为三苦八苦之所迁逼。<a id="a-3R"></a>故名苦也。</p>
  <p id="a3S">三无我想　观一切法等无我。<a id="a-3T"></a>智慧相应想。<a id="a-3U"></a>名无我想。<a id="a-3V"></a>若有为法悉是苦者即无我。<a id="a-3W"></a>以无自在故。<a id="a-3X"></a>亦以苦从缘生无有自性。<a id="a-3Y"></a>无自性中。<a id="a-3Z"></a>我不可得也。</p>
  <p id="a3a">四食不净想　观诸饮食不净。<a id="a-3b"></a>智慧相应想。<a id="a-3c"></a>名食不净想。<a id="a-3d"></a>世间饮食。<a id="a-3e"></a>皆从不净因缘。<a id="a-3f"></a>故有如肉从精血水道中生酥酪等。<a id="a-3g"></a>皆亦随事观之。<a id="a-3h"></a>悉是不净也。</p>
  <p id="a3i">五世间不可乐想　观一切世间不可乐。<a id="a-3j"></a>智慧相应想。<a id="a-3k"></a>名为世间不可乐想。<a id="a-3l"></a>有二种世间。<a id="a-3m"></a>一者众生。<a id="a-3n"></a>二者国土。<a id="a-3o"></a>有过恶无可乐也。</p>
  <p id="a3p">六死想　观死智慧相应想。<a id="a-3q"></a>名为死想。<a id="a-3r"></a>若一期果报。<a id="a-3s"></a>常为二种死之所逐者。<a id="a-3t"></a>则出息不报入息也。</p>
  <p id="a3u">七不净想　观自他身不净。<a id="a-3v"></a>智慧相应想。<a id="a-3w"></a>名为不净想。<a id="a-3x"></a>若观此身内有三十六物。<a id="a-3y"></a>外则九孔。<a id="a-3z"></a>恶露常流。<a id="a-40"></a>从生至终。<a id="a-41"></a>无一净也。</p>
  <p id="a42">八断想　观涅槃离生死。<a id="a-43"></a>智慧相应想。<a id="a-44"></a>名为断想。<a id="a-45"></a>行者思惟。<a id="a-46"></a>若涅槃清净。<a id="a-47"></a>无烦恼者。<a id="a-48"></a>当断结使证涅槃也。</p>
  <p id="a49">九离想　观涅槃离生死。<a id="a-4A"></a>智慧相应想。<a id="a-4B"></a>名为离想。<a id="a-4C"></a>行者思惟。<a id="a-4D"></a>若涅槃清净。<a id="a-4E"></a>离生死者。<a id="a-4F"></a>当离生死证涅槃也。</p>
  <p id="a4G">十尽想　观涅槃结使及生死尽。<a id="a-4H"></a>智慧相应想。<a id="a-4I"></a>名为尽想。<a id="a-4J"></a>行者思惟。<a id="a-4K"></a>若涅槃清净。<a id="a-4L"></a>结使及生死。<a id="a-4M"></a>未尽结使。<a id="a-4N"></a>及生死业。<a id="a-4O"></a>证涅槃也。</p>
  <p data-pb></p>
  <h2 id="a4P">八背舍初门第二十四</h2>
  <p id="a4Q">一内有色相外观色　二内无色相外观色　三净背舍身作证　四虚空处背舍　五识处背舍　六无所有处背舍　七非有想非无想背舍　八灭受想背舍。</p>
  <p id="a4R">次十想而辩八背舍者。<a id="a-4S"></a>前九想十想。<a id="a-4T"></a>既是坏法对治观门。<a id="a-4U"></a>则横局而竖短。<a id="a-4V"></a>对治定观诸禅。<a id="a-4W"></a>皆未具足。<a id="a-4X"></a>若证圣果。<a id="a-4Y"></a>则无三明八解脱等。<a id="a-4Z"></a>诸大功德也。<a id="a-4a"></a>今欲具明一切无漏对治。<a id="a-4b"></a>观练熏修禅定。<a id="a-4c"></a>故次而辩之。<a id="a-4d"></a>若修此观。<a id="a-4e"></a>练诸禅定。<a id="a-4f"></a>证圣果时。<a id="a-4g"></a>则成大力罗汉具足六通三明。<a id="a-4h"></a>及八解脱。<a id="a-4i"></a>愿智顶禅。<a id="a-4j"></a>无诤三昧等。<a id="a-4k"></a>诸功德也。<a id="a-4l"></a>此八通名背舍者。<a id="a-4m"></a>大智度论云。<a id="a-4n"></a>背是净洁五欲。<a id="a-4o"></a>舍是着心。<a id="a-4p"></a>故名背舍。<a id="a-4q"></a>若发真无漏慧。<a id="a-4r"></a>断三界结业尽。<a id="a-4s"></a>即名解脱也。</p>
  <p id="a4t">一内有色相外观色　内有色相者。<a id="a-4u"></a>不坏内色。<a id="a-4v"></a>不灭内色相也。<a id="a-4w"></a>外观色者。<a id="a-4x"></a>不坏外色。<a id="a-4y"></a>不灭外色相。<a id="a-4z"></a>以是不净心观外色。<a id="a-50"></a>所以然者。<a id="a-51"></a>为修流光故。<a id="a-52"></a>不应初背舍中坏灭内身骨人也。<a id="a-53"></a>欲界结使难断。<a id="a-54"></a>故须以不净心观外色也。<a id="a-55"></a>此初背舍位在初禅。<a id="a-56"></a>能舍自他及下地。<a id="a-57"></a>故名背舍。</p>
  <p id="a58">二内无色相外观色　内无色相者。<a id="a-59"></a>坏内色。<a id="a-5A"></a>灭内色相也。<a id="a-5B"></a>外观色者。<a id="a-5C"></a>不坏外色。<a id="a-5D"></a>不灭外色相。<a id="a-5E"></a>以是不净心观外色。<a id="a-5F"></a>所以然者。<a id="a-5G"></a>行者为入二禅内净故。<a id="a-5H"></a>坏灭内骨人。<a id="a-5I"></a>欲界结使难断故。<a id="a-5J"></a>犹观外不净之相也。</p>
  <p id="a5K">三净背舍身作证　净者缘净故名净。<a id="a-5L"></a>行者。<a id="a-5M"></a>除外不净相。<a id="a-5N"></a>但于定中。<a id="a-5O"></a>练八色光明。<a id="a-5P"></a>清净皎洁犹如妙宝之色。<a id="a-5Q"></a>故名缘净身作证者。<a id="a-5R"></a>以无受着心。<a id="a-5S"></a>而受三禅中遍身乐故名身作证也。</p>
  <p id="a5T">四虚空处背舍　若灭根本四禅色。<a id="a-5U"></a>及三背舍四胜处。<a id="a-5V"></a>八一切处中色。<a id="a-5W"></a>一心缘无边虚空而入定即观此定依阴入界。<a id="a-5X"></a>故有无常苦空无我虚诳不实。<a id="a-5Y"></a>心生厌背。<a id="a-5Z"></a>而不受着。<a id="a-5a"></a>深入一向不回。<a id="a-5b"></a>是为虚空处背舍。</p>
  <p id="a5c">五识处背舍　若舍虚空。<a id="a-5d"></a>一心缘识入定时。<a id="a-5e"></a>即观此定。<a id="a-5f"></a>依阴入界。<a id="a-5g"></a>故有无常苦空无我。<a id="a-5h"></a>虚诳不实。<a id="a-5i"></a>心生厌背。<a id="a-5j"></a>而不受着。<a id="a-5k"></a>深入一向不回。<a id="a-5l"></a>是为五识处背舍。</p>
  <p id="a5m">六无所有处背舍　若舍识。<a id="a-5n"></a>一心缘无所有入定时。<a id="a-5o"></a>即观此定。<a id="a-5p"></a>依阴入界。<a id="a-5q"></a>故有无常苦空无我。<a id="a-5r"></a>虚诳不实。<a id="a-5s"></a>心生厌背。<a id="a-5t"></a>而不受着。<a id="a-5u"></a>深入一向不回。<a id="a-5v"></a>是为无所有处背舍也。</p>
  <p id="a5w">七非有想非无想背舍　若舍无所有处。<a id="a-5x"></a>一心缘非有想非无想入定时。<a id="a-5y"></a>即观此定。<a id="a-5z"></a>依阴入界。<a id="a-60"></a>故有无常苦空无我。<a id="a-61"></a>虚诳不实。<a id="a-62"></a>心生厌背。<a id="a-63"></a>而不受着。<a id="a-64"></a>深入一向不回。<a id="a-65"></a>是为非有想非无想背舍也。</p>
  <p id="a66">八灭受想背舍　背灭受想诸心心数法。<a id="a-67"></a>是为灭受想背舍所以者何。<a id="a-68"></a>诸佛弟子。<a id="a-69"></a>患厌散乱心。<a id="a-6A"></a>欲入定休息。<a id="a-6B"></a>以涅槃法。<a id="a-6C"></a>安着身中。<a id="a-6D"></a>故云身证而想受灭也。</p>
  <p data-pb></p>
  <h2 id="a6E">八胜处初门第二十五</h2>
  <p id="a6F">一内有色相外观色少。<a id="a-6G"></a>若好若丑。<a id="a-6H"></a>是名胜知胜见　二内有色相外观色多。<a id="a-6I"></a>若好若丑。<a id="a-6J"></a>是名胜知胜见　三内无色相外观色少亦尔　四内无色相外观色多亦尔　五青胜处　六黄胜处　七赤胜处　八白胜处。</p>
  <p id="a6K">次八背舍。<a id="a-6L"></a>而辩八胜处者。<a id="a-6M"></a>背舍虽能有背舍净洁五欲之用。<a id="a-6N"></a>既是初观。<a id="a-6O"></a>于缘中转变。<a id="a-6P"></a>未得自在随心。<a id="a-6Q"></a>若欲得观心纯熟。<a id="a-6R"></a>转变自在。<a id="a-6S"></a>必须进修胜处观也。<a id="a-6T"></a>故次而明之。<a id="a-6U"></a>故大智度论作譬云。<a id="a-6V"></a>如人乘马能破前阵。<a id="a-6W"></a>亦能自制其马。<a id="a-6X"></a>故名胜处也。<a id="a-6Y"></a>亦名八除入。</p>
  <p id="a6Z">一内有色相外观色少。<a id="a-6a"></a>若好若丑。<a id="a-6b"></a>是名胜知胜见　内有色相。<a id="a-6c"></a>外观色少。<a id="a-6d"></a>初背舍而言少者。<a id="a-6e"></a>缘少故名少。<a id="a-6f"></a>若观道未增。<a id="a-6g"></a>故须观少因缘观多畏难摄转变不得随心。<a id="a-6h"></a>若观少好丑法中不净。<a id="a-6i"></a>转变自在。<a id="a-6j"></a>通达无碍。<a id="a-6k"></a>心无取。<a id="a-6l"></a>舍不起爱。<a id="a-6m"></a>憎是名胜知胜见也。</p>
  <p id="a6n">二内有色相外观色多。<a id="a-6o"></a>若好若丑。<a id="a-6p"></a>是名胜知胜见　内有色相外观色。<a id="a-6q"></a>如初背舍而言多者。<a id="a-6r"></a>观多因缘。<a id="a-6s"></a>故名多观。<a id="a-6t"></a>心既调则。<a id="a-6u"></a>观多无妨。<a id="a-6v"></a>故言多。<a id="a-6w"></a>若于多好丑不净境中。<a id="a-6x"></a>转变自在。<a id="a-6y"></a>通达无碍。<a id="a-6z"></a>心无取舍。<a id="a-70"></a>不起爱憎。<a id="a-71"></a>是名胜知胜见也。</p>
  <p id="a72">三内无色相外观色少。<a id="a-73"></a>若好若丑。<a id="a-74"></a>是名胜知胜见　内无色相如二背舍。<a id="a-75"></a>外观色少。<a id="a-76"></a>若好若丑等。<a id="a-77"></a>皆如初胜处也。</p>
  <p id="a78">四内无色相外观色多。<a id="a-79"></a>若好若丑。<a id="a-7A"></a>是名胜知胜见　内无色相如二背舍。<a id="a-7B"></a>外观色多。<a id="a-7C"></a>若好若丑等。<a id="a-7D"></a>皆如二胜处也。</p>
  <p id="a7E">五青胜处　若观青色。<a id="a-7F"></a>转变自在。<a id="a-7G"></a>少能多多能少。<a id="a-7H"></a>光色照曜胜于背舍。<a id="a-7I"></a>所见青相亦不起法爱。<a id="a-7J"></a>是名青胜处也。</p>
  <p id="a7K">六黄胜处　类如青胜处中分别。</p>
  <p id="a7L">七赤胜处　类如青胜处中分别。</p>
  <p id="a7M">八白胜处　亦类如青胜处中分别。<a id="a-7N"></a>今用四色为胜处。<a id="a-7O"></a>依大智度论也。<a id="a-7P"></a>若缨络经中。<a id="a-7Q"></a>则以四大为四胜处也。</p>
  <p data-pb></p>
  <h2 id="a7R">十一切处初门第二十六</h2>
  <p id="a7S">一青一切处　二黄一切处　三赤一切处　四白一切处　五地一切处　六水一切处　七火一切处　八风一切处　九空一切处　十识一切处。</p>
  <p id="a7T">次八胜处而辩十一切处者。<a id="a-7U"></a>胜处虽能少。<a id="a-7V"></a>观中转变自在而未普遍。<a id="a-7W"></a>今十一切处所观普遍。<a id="a-7X"></a>是以次而明之。<a id="a-7Y"></a>故大智度论云。<a id="a-7Z"></a>背舍为初门。<a id="a-7a"></a>胜处为中行。<a id="a-7b"></a>一切处为成就也。<a id="a-7c"></a>三种观足。<a id="a-7d"></a>即是观禅体成就。<a id="a-7e"></a>通称一切处者。<a id="a-7f"></a>皆从所观境遍满得名也。<a id="a-7g"></a>亦名十一切入。</p>
  <p id="a7h">一青一切处　还取前背舍胜处中少青色。<a id="a-7i"></a>使遍一切处皆青也。</p>
  <p id="a7j">二黄一切处　还取前背舍胜处中少黄色。<a id="a-7k"></a>使遍一切处皆黄也。</p>
  <p id="a7l">三赤一切处　还取前背舍胜处中少赤色。<a id="a-7m"></a>使遍一切处皆赤也。</p>
  <p id="a7n">四白一切处　还取前背舍胜处中少白色。<a id="a-7o"></a>使一切处皆白也。</p>
  <p id="a7p">五地一切处　还取前背舍胜处中少地色。<a id="a-7q"></a>使一切处皆地色。</p>
  <p id="a7r">六水一切处　还取前背舍胜处中少水色。<a id="a-7s"></a>使一切处皆水色也。</p>
  <p id="a7t">七火一切处　还取前背舍胜处中少火色。<a id="a-7u"></a>使一切处皆火色也。</p>
  <p id="a7v">八风一切处　还取前背舍胜处中少风色。<a id="a-7w"></a>使一切处皆风色。</p>
  <p id="a7x">九空一切处　还入前虚空背舍定。<a id="a-7y"></a>使一切处皆空也。</p>
  <p id="a7z">十识一切处　还入前识处背舍。<a id="a-80"></a>使一切处皆有识也。</p>
  <p data-pb></p>
  <h2 id="a81">十四变化初门第二十七</h2>
  <p id="a82">初禅二变化　二禅三变化　三禅四变化　四禅五变化合十四变化。</p>
  <p id="a83">次十一切处而辩十四变化者。<a id="a-84"></a>上所明观禅。<a id="a-85"></a>正体虽备犹未辩其功用。<a id="a-86"></a>今欲学六通之用。<a id="a-87"></a>必须先修变化心也。<a id="a-88"></a>通言变化者。<a id="a-89"></a>能使无而欻有有而欻无。<a id="a-8A"></a>故名为变化也。</p>
  <p id="a8B">一初禅二变化　一初禅初禅化。<a id="a-8C"></a>能变化自地也。<a id="a-8D"></a>二初禅欲界化。<a id="a-8E"></a>能变化下欲界地。</p>
  <p id="a8F">二禅三变化　一二禅二禅化。<a id="a-8G"></a>能变化自地也。<a id="a-8H"></a>二二禅初禅化。<a id="a-8I"></a>能变化下初禅地也。<a id="a-8J"></a>三二禅欲界化。<a id="a-8K"></a>能变化下欲界地也。</p>
  <p id="a8L">三禅四变化　一三禅三禅化。<a id="a-8M"></a>能变化自地也。<a id="a-8N"></a>二三禅二禅化。<a id="a-8O"></a>能变化下二禅地也。<a id="a-8P"></a>三三禅初禅化。<a id="a-8Q"></a>能变化下初禅地也。<a id="a-8R"></a>四三禅欲界化。<a id="a-8S"></a>能变化下欲界地也。</p>
  <p id="a8T">四禅五变化　一四禅四禅化。<a id="a-8U"></a>能变化自地也。<a id="a-8V"></a>二四禅三禅化。<a id="a-8W"></a>能变化下三禅地也。<a id="a-8X"></a>三四禅二禅化。<a id="a-8Y"></a>能变化下二禅地也。<a id="a-8Z"></a>四四禅初禅化。<a id="a-8a"></a>能变化下初禅地也。<a id="a-8b"></a>五四禅欲界化。<a id="a-8c"></a>能变化下欲界地也。</p>
  <p data-pb></p>
  <h2 id="a8d">六神通初门第二十八</h2>
  <p id="a8e">一天眼通　二天耳通　三知他心通　四宿命通　五身如意通　六漏尽通。</p>
  <p id="a8f">次变化而辩六神通者。<a id="a-8g"></a>此有三意不同。<a id="a-8h"></a>若依报得神通。<a id="a-8i"></a>得神通方能变化。<a id="a-8j"></a>若是修得神通。<a id="a-8k"></a>则先修变化。<a id="a-8l"></a>方得神通。<a id="a-8m"></a>今此既约修得次第。<a id="a-8n"></a>故次变化而辩神通。<a id="a-8o"></a>此皆名通者。<a id="a-8p"></a>缨络经云。<a id="a-8q"></a>神名天心。<a id="a-8r"></a>通名慧性。<a id="a-8s"></a>天然之慧。<a id="a-8t"></a>彻照无碍。<a id="a-8u"></a>故名神通。</p>
  <p id="a8v">一天眼通　修天眼者。<a id="a-8w"></a>若于深禅定中。<a id="a-8x"></a>发得色界四大清净造色住。<a id="a-8y"></a>眼根中即能见六道众生死此生彼。<a id="a-8z"></a>及见一切世间种种形色。<a id="a-90"></a>是为天眼通。</p>
  <p id="a91">二天耳通　修天耳者。<a id="a-92"></a>若于深禅定中。<a id="a-93"></a>发得色界四大清净造色住。<a id="a-94"></a>耳根中即能闻六道众生语言。<a id="a-95"></a>及世间种种音声。<a id="a-96"></a>是为天耳通。</p>
  <p id="a97">三知他心通　修他心智者。<a id="a-98"></a>若于深禅定中。<a id="a-99"></a>发他心智。<a id="a-9A"></a>即能知六道众生心及数法。<a id="a-9B"></a>种种所缘念事。<a id="a-9C"></a>是为他心通。</p>
  <p id="a9D">四宿命通　修宿命通者。<a id="a-9E"></a>若于深禅定中。<a id="a-9F"></a>发宿命智。<a id="a-9G"></a>即能知自过去一世二世百千万世乃至八万大劫宿命。<a id="a-9H"></a>及所行之事。<a id="a-9I"></a>亦能知六道众生所有宿命。<a id="a-9J"></a>及所作之事。<a id="a-9K"></a>是为宿命智也。</p>
  <p id="a9L">五身如意通　修身通者。<a id="a-9M"></a>若于深禅定中发得身通。<a id="a-9N"></a>通有二种。<a id="a-9O"></a>一者飞行速到山障无碍。<a id="a-9P"></a>二能转变自身他身。<a id="a-9Q"></a>及世间所有。<a id="a-9R"></a>随心自在。<a id="a-9S"></a>是为身如意通。</p>
  <p id="a9T">六漏尽通　修漏尽通者。<a id="a-9U"></a>若于深禅定中。<a id="a-9V"></a>发见思真智则三漏永尽。<a id="a-9W"></a>是为漏尽神通也。</p>
  <p data-pb></p>
  <h2 id="a9X">九次第定初门第二十九</h2>
  <p id="a9Y">一初禅　二二禅　三三禅　四四禅　五空处　六识处　七无所有处　八非有想非无想处　九灭受想次第定。</p>
  <p id="a9Z">次六通而辩九次第定者。<a id="a-9a"></a>上所明禅。<a id="a-9b"></a>虽体用具足。<a id="a-9c"></a>而并是观禅。<a id="a-9d"></a>未明练熟调柔之相。<a id="a-9e"></a>今欲修练观禅体用。<a id="a-9f"></a>令纯熟入体。<a id="a-9g"></a>及起时心无间念。<a id="a-9h"></a>故次明也。<a id="a-9i"></a>通言次第定者。<a id="a-9j"></a>若入禅时。<a id="a-9k"></a>深心智慧深利。<a id="a-9l"></a>能从一禅入一禅。<a id="a-9m"></a>心心相续。<a id="a-9n"></a>无异念间。<a id="a-9o"></a>杂故名次第定也。</p>
  <p id="a9p">初禅次第定　离诸欲恶不善法。<a id="a-9q"></a>有觉有观。<a id="a-9r"></a>离生喜乐。<a id="a-9s"></a>入初禅定时。<a id="a-9t"></a>是中初禅定观均齐。<a id="a-9u"></a>自识其心。<a id="a-9v"></a>其心次第而入无有刹那杂念。<a id="a-9w"></a>间入初禅定。<a id="a-9x"></a>是为初禅次第定。</p>
  <p id="a9y">二禅次第定　若从初禅。<a id="a-9z"></a>入二禅时。<a id="a-A0"></a>是中二禅定观均齐。<a id="a-A1"></a>自识其心。<a id="a-A2"></a>其心次第而入。<a id="a-A3"></a>无有刹那杂念间入二禅定。<a id="a-A4"></a>是为二禅次第定。</p>
  <p id="aA5">三禅次第定　意类如初禅二禅中明。</p>
  <p id="aA6">四禅次第定　意亦类如初禅二禅中明。</p>
  <p id="aA7">五虚空处次第定　意亦类同初禅二禅中明。</p>
  <p id="aA8">六识处次第定　意亦类如初禅二禅中明。</p>
  <p id="aA9">七无所有处次第定　意亦类同初禅二禅中明。</p>
  <p id="aAA">八非有想非无想处次第定　意亦类同初禅二禅中明。</p>
  <p id="aAB">九灭受想次第定　若从非有想非无想。<a id="a-AC"></a>入灭受想定时。<a id="a-AD"></a>于是定前。<a id="a-AE"></a>自识其心要期心利。<a id="a-AF"></a>心心次第而入。<a id="a-AG"></a>无有刹那杂念间入灭受想定。<a id="a-AH"></a>是为灭受想次第定也。</p>
  <p data-pb></p>
  <h2 id="aAI">三三昧初门第三十</h2>
  <p id="aAJ">一有觉有观三昧　二无觉有观三昧　三无觉无观三昧。</p>
  <p id="aAK">次九次第定而辩三三昧者。<a id="a-AL"></a>九次第定体。<a id="a-AM"></a>乃即是三三昧。<a id="a-AN"></a>但有离合名数。<a id="a-AO"></a>多少不同制立有异。<a id="a-AP"></a>其意(云云)。<a id="a-AQ"></a>所以者何。<a id="a-AR"></a>九次第定。<a id="a-AS"></a>通练诸禅。<a id="a-AT"></a>自无别体。<a id="a-AU"></a>三三昧亦尔。<a id="a-AV"></a>故知体无异法。<a id="a-AW"></a>而无定名。<a id="a-AX"></a>九定名数虽多。<a id="a-AY"></a>不取中间。<a id="a-AZ"></a>三昧名数虽少。<a id="a-Aa"></a>而通中间合取九定。<a id="a-Ab"></a>一往从诸禅理事以得名三昧。<a id="a-Ac"></a>一往从诸禅事理而受称。<a id="a-Ad"></a>是为小异。<a id="a-Ae"></a>故次九定以明三三昧也。<a id="a-Af"></a>通言三昧者。<a id="a-Ag"></a>三摩提。<a id="a-Ah"></a>秦言正心行处。<a id="a-Ai"></a>是心从无始已来。<a id="a-Aj"></a>常曲不端。<a id="a-Ak"></a>得是直故。<a id="a-Al"></a>故名三昧。</p>
  <p id="aAm">一有觉有观三昧　若以空无相无作相应心入诸定。<a id="a-An"></a>观初禅及方便中。<a id="a-Ao"></a>则一切觉观俱禅。<a id="a-Ap"></a>皆悉正直。<a id="a-Aq"></a>故名有觉有观三昧。</p>
  <p id="aAr">二无觉有观三昧　若以空无相无作相应心入诸定。<a id="a-As"></a>观中间禅。<a id="a-At"></a>则一切无觉有观禅。<a id="a-Au"></a>皆悉正直。<a id="a-Av"></a>故名无觉有观三昧。</p>
  <p id="aAw">三无觉无观三昧　若以空无相无作相应心入诸定。<a id="a-Ax"></a>观无觉无观禅中。<a id="a-Ay"></a>则从二禅乃至灭受想定一切定。<a id="a-Az"></a>观诸无觉无观。<a id="a-B0"></a>皆悉正直。<a id="a-B1"></a>故名无觉无观三昧也。</p>
  <p data-pb></p>
  <h2 id="aB2">师子奋迅三昧初门第三十一</h2>
  <p id="aB3">有二种师子奋迅三昧　一奋迅入　二奋迅出。</p>
  <p id="aB4">次三三昧而辩师子奋迅三昧者。<a id="a-B5"></a>大品经中佛自诚言。<a id="a-B6"></a>菩萨依九次第定。<a id="a-B7"></a>入师子奋迅三昧。<a id="a-B8"></a>三三昧与九定法相既同。<a id="a-B9"></a>故次三三昧而明。<a id="a-BA"></a>于义无乖也。<a id="a-BB"></a>所言师子奋迅者。<a id="a-BC"></a>借譬以显法也。<a id="a-BD"></a>如世师子奋迅。<a id="a-BE"></a>为二事故一为奋却尘土。<a id="a-BF"></a>二能前走却走。<a id="a-BG"></a>捷疾异于诸兽。<a id="a-BH"></a>此三昧亦尔。<a id="a-BI"></a>一则奋除障定细微无知之惑。<a id="a-BJ"></a>二能入出捷疾无间。<a id="a-BK"></a>异上所得诸禅定也。<a id="a-BL"></a>故名师子奋迅三昧。</p>
  <p id="aBM">一入禅奋迅　师子奋迅入三昧者。<a id="a-BN"></a>离欲恶不善法。<a id="a-BO"></a>有觉有观入初禅。<a id="a-BP"></a>如是次第入二禅三禅四禅。<a id="a-BQ"></a>空处识处无所有处。<a id="a-BR"></a>非有想非无想处。<a id="a-BS"></a>灭受想定。<a id="a-BT"></a>是为奋迅入也。</p>
  <p id="aBU">二出禅奋迅　师子奋迅出者。<a id="a-BV"></a>从灭受想定起。<a id="a-BW"></a>还入非有想非无想。<a id="a-BX"></a>非有想非无想起。<a id="a-BY"></a>还入无所有处。<a id="a-BZ"></a>如是识处空处四三二禅初禅。<a id="a-Ba"></a>乃至出散心中。<a id="a-Bb"></a>是为奋迅出。</p>
  <p data-pb></p>
  <h2 id="aBc">超越三昧初门第三十二</h2>
  <p id="aBd">一超入　二超出。</p>
  <p id="aBe">次师子奋迅而辩超越者。<a id="a-Bf"></a>大品经佛自诚言。<a id="a-Bg"></a>菩萨依师子奋迅三昧。<a id="a-Bh"></a>入超越三昧。<a id="a-Bi"></a>所以名超越者。<a id="a-Bj"></a>能超过诸地。<a id="a-Bk"></a>自在入出。<a id="a-Bl"></a>故名超越。</p>
  <p id="aBm">一超入三昧　云何名超入三昧。<a id="a-Bn"></a>离诸欲恶不善法。<a id="a-Bo"></a>有觉有观离生喜乐入初禅。<a id="a-Bp"></a>从初禅起超入非有想非无想处非有想非无想处起入灭受想定。<a id="a-Bq"></a>灭受想定起还入初禅。<a id="a-Br"></a>从初禅起入灭受想定。<a id="a-Bs"></a>灭受想定起入二禅。<a id="a-Bt"></a>二禅起入灭受想定。<a id="a-Bu"></a>灭受想定起入三禅。<a id="a-Bv"></a>三禅起入灭受想定。<a id="a-Bw"></a>灭受想定起入四禅。<a id="a-Bx"></a>四禅起入灭受想定。<a id="a-By"></a>灭受想定起入空处。<a id="a-Bz"></a>空处起入灭受想定。<a id="a-C0"></a>灭受想定起入识处。<a id="a-C1"></a>识处起入灭受想定。<a id="a-C2"></a>灭受想定起入不用处。<a id="a-C3"></a>不用处起入灭受想定。<a id="a-C4"></a>灭受想定起入非有想非无想。<a id="a-C5"></a>非有想非无想处起入灭受想定。<a id="a-C6"></a>是为诸佛菩萨超入三昧相。<a id="a-C7"></a>若声闻人但能超入一。<a id="a-C8"></a>而不能超二。<a id="a-C9"></a>况能如上所明自在超也。<a id="a-CA"></a>是中明超入有三种。<a id="a-CB"></a>一顺入超。<a id="a-CC"></a>二逆入超。<a id="a-CD"></a>三顺逆入超也。<a id="a-CE"></a>细心约义自作可解。</p>
  <p id="aCF">二超出三昧　云何名超出三昧。<a id="a-CG"></a>从灭受想起入散心中。<a id="a-CH"></a>散心中起入灭受想定。<a id="a-CI"></a>灭受想定起还住散心中。<a id="a-CJ"></a>散心中起入非有想非无想处。<a id="a-CK"></a>非有想非无想处起住散心中。<a id="a-CL"></a>散心中起入无所有处。<a id="a-CM"></a>无所有处起住散心中。<a id="a-CN"></a>散心中起入识处。<a id="a-CO"></a>识处起住散心中。<a id="a-CP"></a>散心中起入空处。<a id="a-CQ"></a>空处起住散心中。<a id="a-CR"></a>散心中起入四禅。<a id="a-CS"></a>四禅起住散心中。<a id="a-CT"></a>散心中起入三禅。<a id="a-CU"></a>三禅起住散心中。<a id="a-CV"></a>散心中起入二禅。<a id="a-CW"></a>二禅起住散心中。<a id="a-CX"></a>散心中起入初禅。<a id="a-CY"></a>初禅起住散心中。<a id="a-CZ"></a>是为诸佛菩萨超出三昧之相。<a id="a-Ca"></a>若声闻人超出。<a id="a-Cb"></a>但能超一禅出。<a id="a-Cc"></a>而不能超二。<a id="a-Cd"></a>何况能自在超出也。<a id="a-Ce"></a>是中超出有三种。<a id="a-Cf"></a>一顺超出。<a id="a-Cg"></a>二逆超出。<a id="a-Ch"></a>三顺逆超出。<a id="a-Ci"></a>足前三种超入。<a id="a-Cj"></a>合为六种超越三昧。<a id="a-Ck"></a>如来于此六三昧。<a id="a-Cl"></a>而入涅槃也。<a id="a-Cm"></a>齐此明三乘行行共禅竟也。</p>
  <p data-pb></p>
  <h2 id="aCn">四谛初门第三十三</h2>
  <p id="aCo">一苦谛　二集谛　三灭谛　四道谛。</p>
  <p id="aCp">次超越而辩四谛者。<a id="a-Cq"></a>但上来所说。<a id="a-Cr"></a>诸无漏禅中。<a id="a-Cs"></a>乃禅禅悉有四谛观慧。<a id="a-Ct"></a>彼既明禅相。<a id="a-Cu"></a>则隐理显事。<a id="a-Cv"></a>从事以立名。<a id="a-Cw"></a>是以虽有四谛观法。<a id="a-Cx"></a>而不从谛得名。<a id="a-Cy"></a>如囊中有宝。<a id="a-Cz"></a>不探示人。<a id="a-D0"></a>人无见者。<a id="a-D1"></a>是以今更。<a id="a-D2"></a>次诸禅后。<a id="a-D3"></a>明四谛等八科慧行法门。<a id="a-D4"></a>此四通言谛者。<a id="a-D5"></a>谛以审实为义。<a id="a-D6"></a>此四谛法门。<a id="a-D7"></a>正为声闻人从闻生解。<a id="a-D8"></a>故必须藉教诠理。<a id="a-D9"></a>今明教理不虚。<a id="a-DA"></a>故云审实也。<a id="a-DB"></a>若由因感果。<a id="a-DC"></a>则应先因而后果。<a id="a-DD"></a>今悉先果而后因者。<a id="a-DE"></a>教门引物为便。<a id="a-DF"></a>故皆先果而后因也。</p>
  <p id="aDG">一苦谛　苦以逼恼为义。<a id="a-DH"></a>一切有为心行。<a id="a-DI"></a>常为无常患累之所逼恼。<a id="a-DJ"></a>故名为苦。<a id="a-DK"></a>苦有三种。<a id="a-DL"></a>一苦苦。<a id="a-DM"></a>二坏苦。<a id="a-DN"></a>三行苦。<a id="a-DO"></a>今明三苦。<a id="a-DP"></a>有别有通。<a id="a-DQ"></a>别者三苦即别对三受。<a id="a-DR"></a>苦受从苦缘生。<a id="a-DS"></a>情觉是苦。<a id="a-DT"></a>即苦苦也。<a id="a-DU"></a>乐受。<a id="a-DV"></a>乐坏时生苦。<a id="a-DW"></a>即是坏苦。<a id="a-DX"></a>不苦不乐受。<a id="a-DY"></a>常为无常迁动。<a id="a-DZ"></a>即是行苦也。<a id="a-Da"></a>若通论三苦。<a id="a-Db"></a>则三受通有三苦也。<a id="a-Dc"></a>所以然者。<a id="a-Dd"></a>三受之心。<a id="a-De"></a>即是苦。<a id="a-Df"></a>通从苦缘生故。<a id="a-Dg"></a>通是苦。<a id="a-Dh"></a>苦三受之心。<a id="a-Di"></a>通为坏相。<a id="a-Dj"></a>所坏故通是坏苦也。<a id="a-Dk"></a>三受之心。<a id="a-Dl"></a>通是起役运动不停之相。<a id="a-Dm"></a>故通是行苦也。<a id="a-Dn"></a>若三受心。<a id="a-Do"></a>若别若通。<a id="a-Dp"></a>无非是苦者。<a id="a-Dq"></a>当知苦是审实而有。<a id="a-Dr"></a>故名谛也。</p>
  <p id="aDs">二集谛　集以招聚为义。<a id="a-Dt"></a>若心与结业相应。<a id="a-Du"></a>未来定能招聚生死之苦。<a id="a-Dv"></a>故名为集。<a id="a-Dw"></a>集有三种业。<a id="a-Dx"></a>摄一切业。<a id="a-Dy"></a>一不善业。<a id="a-Dz"></a>即十不善也。<a id="a-E0"></a>二善业。<a id="a-E1"></a>即十善也。<a id="a-E2"></a>三不动业。<a id="a-E3"></a>即十二门禅也。<a id="a-E4"></a>具如前辩。<a id="a-E5"></a>烦恼者。<a id="a-E6"></a>二种烦恼摄一切烦恼。<a id="a-E7"></a>一属爱烦恼。<a id="a-E8"></a>二属见烦恼。<a id="a-E9"></a>是二烦恼出一切三毒。<a id="a-EA"></a>五盖。<a id="a-EB"></a>十使。<a id="a-EC"></a>九十八烦恼等。<a id="a-ED"></a>皆如前辩。<a id="a-EE"></a>若此烦恼与前业合。<a id="a-EF"></a>则未来定能招聚三界死生苦果。<a id="a-EG"></a>即是集谛也。</p>
  <p id="aEH">三灭谛　灭以灭无为义。<a id="a-EI"></a>结业既尽。<a id="a-EJ"></a>则无生死之患累。<a id="a-EK"></a>故名为灭。<a id="a-EL"></a>若发见思无漏真明。<a id="a-EM"></a>具三十四心断结者。<a id="a-EN"></a>则三界九十八使皆灭。<a id="a-EO"></a>以烦恼结使灭故。<a id="a-EP"></a>三界业亦灭。<a id="a-EQ"></a>若三界业烦恼灭者。<a id="a-ER"></a>即是灭谛有余涅槃也。<a id="a-ES"></a>因灭故果灭。<a id="a-ET"></a>舍此报身时。<a id="a-EU"></a>后世苦果。<a id="a-EV"></a>永不相续。<a id="a-EW"></a>名入无余涅槃。<a id="a-EX"></a>真灭度也。<a id="a-EY"></a>灭理不虚。<a id="a-EZ"></a>故名为谛。</p>
  <p id="aEa">四道谛　道以能通为义。<a id="a-Eb"></a>正道及助道。<a id="a-Ec"></a>是二相扶能通至涅槃。<a id="a-Ed"></a>故名为道。<a id="a-Ee"></a>正道者。<a id="a-Ef"></a>实观三十七品。<a id="a-Eg"></a>三解脱门。<a id="a-Eh"></a>缘理慧行。<a id="a-Ei"></a>名为正道。<a id="a-Ej"></a>次下当出科目。<a id="a-Ek"></a>助道者。<a id="a-El"></a>得解观中。<a id="a-Em"></a>种种诸对治法。<a id="a-En"></a>及诸禅定。<a id="a-Eo"></a>皆是助道。<a id="a-Ep"></a>具如上出。<a id="a-Eq"></a>复次正道者。<a id="a-Er"></a>谓见谛八忍八智十六心。<a id="a-Es"></a>思惟九无碍九解脱十八心。<a id="a-Et"></a>真无漏慧。<a id="a-Eu"></a>名为正道。<a id="a-Ev"></a>其余方便对治。<a id="a-Ew"></a>诸禅三昧。<a id="a-Ex"></a>及三十七品。<a id="a-Ey"></a>三解脱等。<a id="a-Ez"></a>皆是助道。<a id="a-F0"></a>此二道相扶。<a id="a-F1"></a>能通涅槃。<a id="a-F2"></a>审实不虚。<a id="a-F3"></a>即名道谛也。</p>
  <p data-pb></p>
  <h2 id="aF4">十六行初门第三十四</h2>
  <p id="aF5">苦谛下四行　一无常　二苦　三空　四无我。</p>
  <p id="aF6">集谛下四行　一集　二因　三缘　四生。</p>
  <p id="aF7">灭谛下四行　一尽　二灭　三妙　四离。</p>
  <p id="aF8">道谛下四行　一道　二正　三迹　四乘。</p>
  <p id="aF9">次四谛而辩十六行者。<a id="a-FA"></a>还离四谛开为十六行也。<a id="a-FB"></a>但教门既有总别之殊。<a id="a-FC"></a>故谛有离合之异。<a id="a-FD"></a>欲使修观之者取理无谬。<a id="a-FE"></a>故次于四谛之下。<a id="a-FF"></a>各以四行分别。<a id="a-FG"></a>则审实之义意。<a id="a-FH"></a>乃愈明通。<a id="a-FI"></a>加以行名者。<a id="a-FJ"></a>行以往趣为义。<a id="a-FK"></a>修此十六观法。<a id="a-FL"></a>能趣四实之理。<a id="a-FM"></a>故名行也。<a id="a-FN"></a>或时从理得名。<a id="a-FO"></a>即十六谛也。</p>
  <p id="aFP">苦谛下四行　一无常行者。<a id="a-FQ"></a>观五受阴。<a id="a-FR"></a>因缘生。<a id="a-FS"></a>新新生灭。<a id="a-FT"></a>故无常也。<a id="a-FU"></a>二苦行者。<a id="a-FV"></a>观五受阴。<a id="a-FW"></a>若无常即是苦。<a id="a-FX"></a>为无常之所逼也。<a id="a-FY"></a>三空行者。<a id="a-FZ"></a>观五受阴。<a id="a-Fa"></a>一相异相无故。<a id="a-Fb"></a>空即是空。<a id="a-Fc"></a>四无我者。<a id="a-Fd"></a>观五受阴中。<a id="a-Fe"></a>我我所法不可得。<a id="a-Ff"></a>故无相。<a id="a-Fg"></a>是为无我行也。</p>
  <p id="aFh">集谛下四行　一集行者。<a id="a-Fi"></a>观烦恼有漏累和合。<a id="a-Fj"></a>能招苦果。<a id="a-Fk"></a>故名集行。<a id="a-Fl"></a>二因行者。<a id="a-Fm"></a>观六因生苦果。<a id="a-Fn"></a>故名因行。<a id="a-Fo"></a>三缘行者。<a id="a-Fp"></a>观四缘生苦果故名缘行。<a id="a-Fq"></a>四生行者。<a id="a-Fr"></a>还受后有五阴。<a id="a-Fs"></a>故名生行。</p>
  <p id="aFt">灭谛下四行　一尽行者。<a id="a-Fu"></a>观涅槃种种苦尽故名尽。<a id="a-Fv"></a>二灭行者。<a id="a-Fw"></a>观涅槃诸烦恼火灭故名灭。<a id="a-Fx"></a>三妙行者。<a id="a-Fy"></a>涅槃一切中第一故名妙。<a id="a-Fz"></a>四出行者。<a id="a-G0"></a>观涅槃离世间生死法故。<a id="a-G1"></a>名为出也。</p>
  <p id="aG2">道谛下四行　一道行者。<a id="a-G3"></a>观五不受阴三十七品等道。<a id="a-G4"></a>能通至涅槃。<a id="a-G5"></a>名道。<a id="a-G6"></a>二正行者。<a id="a-G7"></a>观五不受阴三十七品等道。<a id="a-G8"></a>非颠倒法故名正。<a id="a-G9"></a>三迹行者。<a id="a-GA"></a>观三十七品等道。<a id="a-GB"></a>是一切圣人去处故名迹。<a id="a-GC"></a>四乘行者。<a id="a-GD"></a>观三十七品等道。<a id="a-GE"></a>能运行人。<a id="a-GF"></a>必至三解脱。<a id="a-GG"></a>爱见等烦恼不能遮故名乘。</p>
  <p data-pb></p>
  <h2 id="aGH">生法二空初门第三十五</h2>
  <p id="aGI">一众生空　二法空。</p>
  <p id="aGJ">次四谛十六行而辩生法二空者。<a id="a-GK"></a>正明声闻之人。<a id="a-GL"></a>虽云通于三藏教门入道。<a id="a-GM"></a>而三藏教门。<a id="a-GN"></a>既有二空不同。<a id="a-GO"></a>故知修四谛十六行者。<a id="a-GP"></a>亦应有别。<a id="a-GQ"></a>是以。<a id="a-GR"></a>毗昙见有得道。<a id="a-GS"></a>成实证空成圣。<a id="a-GT"></a>此皆约二空教门。<a id="a-GU"></a>有斯之异也。<a id="a-GV"></a>今为分别。<a id="a-GW"></a>修四谛十六行者不同故。<a id="a-GX"></a>次而辩生法二空也。<a id="a-GY"></a>通言空者。<a id="a-GZ"></a>空以无有为义。<a id="a-Ga"></a>无此生法二有。<a id="a-Gb"></a>故名为空。</p>
  <p id="aGc">一众生空　若观生死苦果。<a id="a-Gd"></a>但见名色。<a id="a-Ge"></a>阴入界实法。<a id="a-Gf"></a>从因缘生。<a id="a-Gg"></a>新新生灭。<a id="a-Gh"></a>是实法中空。<a id="a-Gi"></a>无我人众生寿者等。<a id="a-Gj"></a>十六知见。<a id="a-Gk"></a>如龟毛兔角毕竟不可得。<a id="a-Gl"></a>是为众生空也。</p>
  <p id="aGm">二法空　若观生死苦果。<a id="a-Gn"></a>非但我人众生等。<a id="a-Go"></a>十六知见空。<a id="a-Gp"></a>如龟毛兔角不可得。<a id="a-Gq"></a>是中名色阴入界异法。<a id="a-Gr"></a>一一分别。<a id="a-Gs"></a>推析破坏乃至微尘刹那。<a id="a-Gt"></a>分分细检。<a id="a-Gu"></a>皆悉空无所有。<a id="a-Gv"></a>即名法空。<a id="a-Gw"></a>是为声闻人经明法空相。<a id="a-Gx"></a>若摩诃衍中辩法空者。<a id="a-Gy"></a>诸法如梦幻。<a id="a-Gz"></a>本来自空。<a id="a-H0"></a>不以推析破坏故空也。</p>
  <p data-pb></p>
  <h2 id="aH1">三十七品初门第三十六</h2>
  <p id="aH2">合七法门为三十七品　一四念处　二四正勤　三四如意足　四五根　五五力　六七觉分　七八正道。</p>
  <p id="aH3">次生法二空而辩三十七品者。<a id="a-H4"></a>若观二空而入道。<a id="a-H5"></a>并须善识道品之阶级。<a id="a-H6"></a>若依有门学圣。<a id="a-H7"></a>必约众生空观。<a id="a-H8"></a>以修三十七法。<a id="a-H9"></a>若用平等断惑。<a id="a-HA"></a>则应历法空。<a id="a-HB"></a>行于道品之门。<a id="a-HC"></a>故次二空而辩也。<a id="a-HD"></a>通言道品者。<a id="a-HE"></a>道义如前。<a id="a-HF"></a>品者品类也。<a id="a-HG"></a>此七科法门。<a id="a-HH"></a>悉是入道浅深之气类。<a id="a-HI"></a>故云道品也。</p>
  <p id="aHJ">四念处　一身念处　二受念处　三心念处　四法念处。</p>
  <p id="aHK">一身念处者　头等六分。<a id="a-HL"></a>四大五根假合。<a id="a-HM"></a>故名为身。<a id="a-HN"></a>是中观身智慧为念。<a id="a-HO"></a>明见内身五种不净。<a id="a-HP"></a>破净颠倒。<a id="a-HQ"></a>即是处也观外身内外身亦如是。<a id="a-HR"></a>是为身念处也。</p>
  <p id="aHS">二受念处者　六触因缘生六受。<a id="a-HT"></a>从六受生三受。<a id="a-HU"></a>名之为受。<a id="a-HV"></a>是中观受智慧名为念。<a id="a-HW"></a>明达三受皆苦。<a id="a-HX"></a>破乐颠倒。<a id="a-HY"></a>即是处。<a id="a-HZ"></a>观外受内外受亦如是。<a id="a-Ha"></a>是为受念处也。</p>
  <p id="aHb">三心念处者　六识能识诸尘。<a id="a-Hc"></a>分别攀缘。<a id="a-Hd"></a>谓之为心。<a id="a-He"></a>是中观内心智慧。<a id="a-Hf"></a>名之为念。<a id="a-Hg"></a>了知心从缘生。<a id="a-Hh"></a>刹那不住。<a id="a-Hi"></a>念念生灭。<a id="a-Hj"></a>破常颠倒。<a id="a-Hk"></a>即是处也。<a id="a-Hl"></a>观外心内外心亦尔。<a id="a-Hm"></a>是为心念处也。</p>
  <p id="aHn">四法念处者　想行二阴。<a id="a-Ho"></a>及三无为法。<a id="a-Hp"></a>名之为法。<a id="a-Hq"></a>是中观法智慧名为念。<a id="a-Hr"></a>通达一切法我我所。<a id="a-Hs"></a>毕竟不可得故无我破我颠倒。<a id="a-Ht"></a>即是处也。<a id="a-Hu"></a>观外法内外法亦如是。<a id="a-Hv"></a>是为法念处。<a id="a-Hw"></a>若声闻经中明念处。<a id="a-Hx"></a>但说破四倒为念处。<a id="a-Hy"></a>若摩诃衍中明念处。<a id="a-Hz"></a>即说破八倒。<a id="a-I0"></a>为念处也。<a id="a-I1"></a>故大品经云若能深观四念处。<a id="a-I2"></a>是为坐道场。</p>
  <p id="aI3">四正勤　一已生恶法为除断。<a id="a-I4"></a>一心勤精进　二未生恶法不令生。<a id="a-I5"></a>一心勤精进　三未生善法为生。<a id="a-I6"></a>一心勤精进　四已生善法为增长。<a id="a-I7"></a>一心勤精进。</p>
  <p id="aI8">一已生恶法为除断。<a id="a-I9"></a>一心勤精进　四念处观时。<a id="a-IA"></a>若懈怠心起。<a id="a-IB"></a>五盖等诸烦恼覆心。<a id="a-IC"></a>离信等五种善根时。<a id="a-ID"></a>如是等恶若已生为断故。<a id="a-IE"></a>一心勤精进。<a id="a-IF"></a>方便除断令尽也。</p>
  <p id="aIG">二未生恶法不令生。<a id="a-IH"></a>一心勤精进　四念处观时。<a id="a-II"></a>若懈怠心。<a id="a-IJ"></a>及五盖等诸烦恼恶法虽未生恐后应生。<a id="a-IK"></a>遮信等五种善根。<a id="a-IL"></a>今为不令生故。<a id="a-IM"></a>一心勤精进。<a id="a-IN"></a>方便遮止不令得生也。</p>
  <p id="aIO">三未生善法为生。<a id="a-IP"></a>一心勤精进　四念处观时。<a id="a-IQ"></a>信等五种善根。<a id="a-IR"></a>未生为令生故。<a id="a-IS"></a>一心勤精进。<a id="a-IT"></a>方便修习令信等善根生也。</p>
  <p id="aIU">四已生善法为增长。<a id="a-IV"></a>一心勤精进　若四念处观时。<a id="a-IW"></a>信等五种善根已生。<a id="a-IX"></a>为令增长故。<a id="a-IY"></a>一心勤精进。<a id="a-IZ"></a>方便修习信等善根令不退失。<a id="a-Ia"></a>增长成就。<a id="a-Ib"></a>此四通名正勤者。<a id="a-Ic"></a>破邪道。<a id="a-Id"></a>于正道中。<a id="a-Ie"></a>勤行故。<a id="a-If"></a>名正勤也。</p>
  <p id="aIg">四如意足　一欲如意足　二精进如意足　三心如意足　四思惟如意足。</p>
  <p id="aIh">一欲如意足　欲为主得定。<a id="a-Ii"></a>断行成就。<a id="a-Ij"></a>修如意分。<a id="a-Ik"></a>是为欲如意足。</p>
  <p id="aIl">二精进如意足　精进为主得定。<a id="a-Im"></a>断行成就。<a id="a-In"></a>修如意分。<a id="a-Io"></a>是为精进如意足。</p>
  <p id="aIp">三心如意足　心为主得定。<a id="a-Iq"></a>断行成就。<a id="a-Ir"></a>修如意足。</p>
  <p id="aIs">四思惟如意足　思惟为主得定。<a id="a-It"></a>断行成就。<a id="a-Iu"></a>修如意分。<a id="a-Iv"></a>此通言如意者。<a id="a-Iw"></a>四念处中实智慧。<a id="a-Ix"></a>四正勤中正精进。<a id="a-Iy"></a>精进智慧增多。<a id="a-Iz"></a>定力小弱。<a id="a-J0"></a>得四种定摄心故。<a id="a-J1"></a>智定力等。<a id="a-J2"></a>所愿皆得故。<a id="a-J3"></a>名如意足。<a id="a-J4"></a>智定力等。<a id="a-J5"></a>能断结使。<a id="a-J6"></a>故云断行成就也。</p>
  <p id="aJ7">五根　一信根　二精进根　三念根　四定根　五慧根。</p>
  <p id="aJ8">一信根　信正道及助道法。<a id="a-J9"></a>是名信根也。</p>
  <p id="aJA">二精进根　行是正道。<a id="a-JB"></a>及诸助道善法时。<a id="a-JC"></a>勤求不息。<a id="a-JD"></a>是名精进根。</p>
  <p id="aJE">三念根　念正道及诸助道善法。<a id="a-JF"></a>更无他念。<a id="a-JG"></a>是名念根也。</p>
  <p id="aJH">四定根　摄心在正道及诸助道善法中相。<a id="a-JI"></a>应不散是。<a id="a-JJ"></a>为定根也。</p>
  <p id="aJK">五慧根　为正道及诸助道善法。<a id="a-JL"></a>观无常等十六行。<a id="a-JM"></a>是名慧根。<a id="a-JN"></a>此五通名根者。<a id="a-JO"></a>能生也。<a id="a-JP"></a>行者既得四如意足。<a id="a-JQ"></a>智定安隐。<a id="a-JR"></a>即信等五种善法。<a id="a-JS"></a>若似若真。<a id="a-JT"></a>任运而生。<a id="a-JU"></a>譬如阴阳调适。<a id="a-JV"></a>一切种子。<a id="a-JW"></a>悉有根生。<a id="a-JX"></a>故名根也。</p>
  <p id="aJY">五力　一信力　二精进力　三念力　四定力　五慧力。</p>
  <p id="aJZ">一信力　信正道及诸助道法时。<a id="a-Ja"></a>若信根增长能遮疑惑。<a id="a-Jb"></a>破诸邪信及烦恼。<a id="a-Jc"></a>故名信力。</p>
  <p id="aJd">二精进力　行是正道及诸助道法时。<a id="a-Je"></a>若精进根增长。<a id="a-Jf"></a>破种种身心懈怠。<a id="a-Jg"></a>成办出世之事。<a id="a-Jh"></a>是为精进力。</p>
  <p id="aJi">三念力　念正道及诸助道法时。<a id="a-Jj"></a>若念根增长。<a id="a-Jk"></a>破诸邪念。<a id="a-Jl"></a>成就一切出世正念功德是。<a id="a-Jm"></a>为念力。</p>
  <p id="aJn">四定力　摄心在正道及诸助道法时。<a id="a-Jo"></a>若定根增长。<a id="a-Jp"></a>则能破诸乱想。<a id="a-Jq"></a>发诸事理禅定。<a id="a-Jr"></a>是为定力。</p>
  <p id="aJs">五慧力　为正道及诸助道法。<a id="a-Jt"></a>观无常十六行时。<a id="a-Ju"></a>若慧根增长。<a id="a-Jv"></a>则能遮三界见思之惑。<a id="a-Jw"></a>发真无漏。<a id="a-Jx"></a>故名慧力。<a id="a-Jy"></a>此五通名力者。<a id="a-Jz"></a>能坏诸有漏不善。<a id="a-K0"></a>成办出世善事。<a id="a-K1"></a>故名力也。</p>
  <p id="aK2">七觉分　一择法觉分　二精进觉分　三喜觉分　四除觉分　五舍觉分　六定觉分　七念觉分。</p>
  <p id="aK3">一择法觉分　智慧观诸法时。<a id="a-K4"></a>善能简别真伪。<a id="a-K5"></a>不谬取诸虚伪法。<a id="a-K6"></a>故名择法觉分。</p>
  <p id="aK7">二精进觉分　精进修诸道法时。<a id="a-K8"></a>善能觉了不谬。<a id="a-K9"></a>行于无益之苦行。<a id="a-KA"></a>常勤心在真法中行。<a id="a-KB"></a>故名精进觉分。</p>
  <p id="aKC">三喜觉分　若心得法喜。<a id="a-KD"></a>善能觉了此喜不依颠倒之法而生。<a id="a-KE"></a>欢喜住真法喜。<a id="a-KF"></a>故名喜觉分。</p>
  <p id="aKG">四除觉分　若断除诸见烦恼之时。<a id="a-KH"></a>善能觉了除诸虚伪。<a id="a-KI"></a>不损真正善根。<a id="a-KJ"></a>故名除觉分。</p>
  <p id="aKK">五舍觉分　若舍所见念着之境时。<a id="a-KL"></a>善能觉了所舍之境。<a id="a-KM"></a>虚伪不实。<a id="a-KN"></a>永不追忆。<a id="a-KO"></a>是为舍觉分。</p>
  <p id="aKP">六定觉分　若发诸禅定之时。<a id="a-KQ"></a>善能觉了诸禅虚假。<a id="a-KR"></a>不生见爱妄想。<a id="a-KS"></a>是为定觉分。</p>
  <p id="aKT">七念觉分　若修出世道时。<a id="a-KU"></a>善能觉了常使定慧均平。<a id="a-KV"></a>若心沉没。<a id="a-KW"></a>当念用择法精进喜等。<a id="a-KX"></a>三觉分察起。<a id="a-KY"></a>若心浮动。<a id="a-KZ"></a>当念用除舍定等三分摄。<a id="a-Ka"></a>故念觉常在二盈之间。<a id="a-Kb"></a>调和中适。<a id="a-Kc"></a>是念觉分。<a id="a-Kd"></a>此七通名觉分者。<a id="a-Ke"></a>无学实觉七事能到。<a id="a-Kf"></a>故通名觉分。</p>
  <p id="aKg">八正道分　一正见　二正思惟　三正语　四正业　五正命　六正精进　七正念　八正定。</p>
  <p id="aKh">一正见　若修无漏十六行。<a id="a-Ki"></a>见四谛分明。<a id="a-Kj"></a>故名正见。</p>
  <p id="aKk">二正思惟　见四谛时。<a id="a-Kl"></a>无漏心相应。<a id="a-Km"></a>思惟动发。<a id="a-Kn"></a>觉知筹量。<a id="a-Ko"></a>为令增长入涅槃。<a id="a-Kp"></a>故名正思惟。</p>
  <p id="aKq">三正语　以无漏智慧。<a id="a-Kr"></a>除四种邪命。<a id="a-Ks"></a>摄口业住一切口正语中。<a id="a-Kt"></a>是为正语。</p>
  <p id="aKu">四正业　以无漏智慧。<a id="a-Kv"></a>除身一切邪业。<a id="a-Kw"></a>住清净正身业中。<a id="a-Kx"></a>是名正业。</p>
  <p id="aKy">五正命　以无漏智慧。<a id="a-Kz"></a>通除三业中五种邪命。<a id="a-L0"></a>住清净正命中。<a id="a-L1"></a>是为正命。<a id="a-L2"></a>何等五种。<a id="a-L3"></a>一为利养故。<a id="a-L4"></a>诈现异相奇特。<a id="a-L5"></a>二为利养故。<a id="a-L6"></a>自说功德。<a id="a-L7"></a>三为利养故。<a id="a-L8"></a>占相吉凶为人说法。<a id="a-L9"></a>四为利养故。<a id="a-LA"></a>高声现威令人畏敬。<a id="a-LB"></a>五为利养故。<a id="a-LC"></a>称说所得供养。<a id="a-LD"></a>以动人心。<a id="a-LE"></a>邪因缘活命。<a id="a-LF"></a>故是为邪命。</p>
  <p id="aLG">六正精进　以无漏智慧相应。<a id="a-LH"></a>勤精进修涅槃道。<a id="a-LI"></a>是为正精进。</p>
  <p id="aLJ">七正念　以无漏智慧相应。<a id="a-LK"></a>念正道及助道法。<a id="a-LL"></a>故名正念。</p>
  <p id="aLM">八正定　以无漏智慧相应入定故。<a id="a-LN"></a>故名正定。<a id="a-LO"></a>是八通名正道者。<a id="a-LP"></a>正以不邪为义。<a id="a-LQ"></a>今此八法不依偏邪而行。<a id="a-LR"></a>皆名为正。<a id="a-LS"></a>能通至涅槃故名为道。</p>
  <p data-pb></p>
  <h2 id="aLT">三解脱初门第三十七</h2>
  <p id="aLU">一空解脱门　二无相解脱门　三无作解脱门。</p>
  <p id="aLV">次三十七品。<a id="a-LW"></a>而辩三解脱门者。<a id="a-LX"></a>大智度论云。<a id="a-LY"></a>三十七品。<a id="a-LZ"></a>是趣涅槃道行。<a id="a-La"></a>是道已到涅槃。<a id="a-Lb"></a>涅槃城有三门。<a id="a-Lc"></a>谓空无相无作。<a id="a-Ld"></a>既已说道故。<a id="a-Le"></a>次应说到处门也。<a id="a-Lf"></a>此三通名解脱门者。<a id="a-Lg"></a>解脱即是涅槃门。<a id="a-Lh"></a>谓能通此三法。<a id="a-Li"></a>能通行者。<a id="a-Lj"></a>得入涅槃。<a id="a-Lk"></a>故名解脱门也。<a id="a-Ll"></a>亦云三三昧。<a id="a-Lm"></a>三昧义如前说。<a id="a-Ln"></a>但三昧即是当体得名。<a id="a-Lo"></a>解脱从能通之用。<a id="a-Lp"></a>以受称也。<a id="a-Lq"></a>此无别法。<a id="a-Lr"></a>有师解云。<a id="a-Ls"></a>因时名三昧。<a id="a-Lt"></a>证果则变名解脱。<a id="a-Lu"></a>此类如八背舍八解脱也。</p>
  <p id="aLv">一空解脱门　云何名空解脱门。<a id="a-Lw"></a>观诸法无我我所故空。<a id="a-Lx"></a>所以者何。<a id="a-Ly"></a>诸法从因缘和合生。<a id="a-Lz"></a>无有作者。<a id="a-M0"></a>无有受者。<a id="a-M1"></a>能如是通达者。<a id="a-M2"></a>是名空解脱门。<a id="a-M3"></a>是空解脱门。<a id="a-M4"></a>缘二行。<a id="a-M5"></a>谓空无我。</p>
  <p id="aM6">二无相解脱门　云何名无相解脱门。<a id="a-M7"></a>观男女相。<a id="a-M8"></a>一异相等。<a id="a-M9"></a>是相中求实皆不可得。<a id="a-MA"></a>故无相。<a id="a-MB"></a>所以者何。<a id="a-MC"></a>若诸法无我我所故空。<a id="a-MD"></a>空故无男无女。<a id="a-ME"></a>一异等法。<a id="a-MF"></a>我我所中。<a id="a-MG"></a>名字是异。<a id="a-MH"></a>以是故。<a id="a-MI"></a>男女一异等相。<a id="a-MJ"></a>实不可得。<a id="a-MK"></a>能如是通达者。<a id="a-ML"></a>是为无相解脱门。<a id="a-MM"></a>是解脱缘四行。<a id="a-MN"></a>谓尽灭妙出。</p>
  <p id="aMO">三无作解脱门　云何名无作解脱门。<a id="a-MP"></a>若知一切法无相。<a id="a-MQ"></a>即都无所作。<a id="a-MR"></a>是名无作。<a id="a-MS"></a>所以者何。<a id="a-MT"></a>若于法有所得者。<a id="a-MU"></a>即于三界。<a id="a-MV"></a>而有愿求。<a id="a-MW"></a>因是造作三有之业。<a id="a-MX"></a>今一切相。<a id="a-MY"></a>皆不可得故。<a id="a-MZ"></a>则于三界。<a id="a-Ma"></a>无所愿求。<a id="a-Mb"></a>不造一切三有生死之业。<a id="a-Mc"></a>无业故无报。<a id="a-Md"></a>是为无作解脱门。<a id="a-Me"></a>是无作解脱门。<a id="a-Mf"></a>缘十行。<a id="a-Mg"></a>谓无常苦集因缘。<a id="a-Mh"></a>生道正进乘也。</p>
  <p data-pb></p>
  <h2 id="aMi">三无漏根初门第三十八</h2>
  <p id="aMj">一未知欲知根　二知根　三知已根。</p>
  <p id="aMk">次三解脱门而辩三无漏根者。<a id="a-Ml"></a>解脱既是涅槃之门。<a id="a-Mm"></a>若善修三解脱。<a id="a-Mn"></a>必定发真无漏。<a id="a-Mo"></a>证有余涅槃。<a id="a-Mp"></a>得有余涅槃。<a id="a-Mq"></a>自有三道不同。<a id="a-Mr"></a>谓见道修道。<a id="a-Ms"></a>无学道也。<a id="a-Mt"></a>证三道时。<a id="a-Mu"></a>必发三根故。<a id="a-Mv"></a>次三解脱而辩之。<a id="a-Mw"></a>通名根者。<a id="a-Mx"></a>根以住立能生为义。<a id="a-My"></a>得此三法。<a id="a-Mz"></a>住立不退。<a id="a-N0"></a>生真智照。<a id="a-N1"></a>故名根也。</p>
  <p id="aN2">一未知欲知根　无漏九根和合。<a id="a-N3"></a>信行法行人。<a id="a-N4"></a>于见谛道中。<a id="a-N5"></a>名未知欲知根。<a id="a-N6"></a>所谓九根者。<a id="a-N7"></a>信根精进根念根定根慧根喜根乐根舍根意根也。</p>
  <p id="aN8">二知根　信解见得人。<a id="a-N9"></a>思惟道中。<a id="a-NA"></a>是九根转名知根。<a id="a-NB"></a>九根如未知欲知根中分别。</p>
  <p id="aNC">三知已根　若至无学道中。<a id="a-ND"></a>是九根转。<a id="a-NE"></a>名知已根。<a id="a-NF"></a>九亦如未知欲知根中分别也。</p>
  <p data-pb></p>
  <h2 id="aNG">十一智初门第三十九</h2>
  <p id="aNH">一法智　二比智　三他心智　四世智　五苦智　六集智　七灭智　八道智　九尽智　十无生智　十一如实智。</p>
  <p id="aNI">次三无漏根而辩十一智者。<a id="a-NJ"></a>以三根能生十一智故。<a id="a-NK"></a>所以者何。<a id="a-NL"></a>未知欲知根。<a id="a-NM"></a>生法智比智。<a id="a-NN"></a>知根生苦智集智灭智道智。<a id="a-NO"></a>及他心智世智。<a id="a-NP"></a>知已根。<a id="a-NQ"></a>生尽智无生智。<a id="a-NR"></a>及如实智。<a id="a-NS"></a>是以次三根。<a id="a-NT"></a>而辩十一智也。<a id="a-NU"></a>通名智者决定了知。<a id="a-NV"></a>故名为智。<a id="a-NW"></a>若发此十一智时。<a id="a-NX"></a>各齐位照了分明。<a id="a-NY"></a>故通名为智也。</p>
  <p id="aNZ">一法智　欲界系法中无漏智。<a id="a-Na"></a>欲界系因中无漏智。<a id="a-Nb"></a>欲界法智灭中无漏智。<a id="a-Nc"></a>为断欲界系法道中无漏智。<a id="a-Nd"></a>及法智品中无漏智也。</p>
  <p id="aNe">二比智　于色界无色界中。<a id="a-Nf"></a>约四谛辩四种无漏智。<a id="a-Ng"></a>亦如法智中所明。<a id="a-Nh"></a>但有法比之殊也。</p>
  <p id="aNi">三他心智　知欲界色界系现在心心数法。<a id="a-Nj"></a>及无漏心心数法少分。<a id="a-Nk"></a>是为他心智也。</p>
  <p id="aNl">四世智　诸世间有漏智慧。<a id="a-Nm"></a>亦名等智。<a id="a-Nn"></a>凡夫圣人。<a id="a-No"></a>同有此智。<a id="a-Np"></a>故名等智。<a id="a-Nq"></a>亦云名字智。<a id="a-Nr"></a>是智但有名而无理。</p>
  <p id="aNs">五苦智　五阴无常苦空无我观时。<a id="a-Nt"></a>得无漏智。</p>
  <p id="aNu">六集智　知诸法因。<a id="a-Nv"></a>因集生缘观。<a id="a-Nw"></a>无漏智也。</p>
  <p id="aNx">七灭智　灭止妙出观时。<a id="a-Ny"></a>无漏智也。</p>
  <p id="aNz">八道智　道正行远观时。<a id="a-O0"></a>无漏智也。</p>
  <p id="aO1">九尽智　我见苦已断集已证灭已修道已。<a id="a-O2"></a>如是念时。<a id="a-O3"></a>无漏智慧。<a id="a-O4"></a>见明觉也。</p>
  <p id="aO5">十无生智　我见苦已。<a id="a-O6"></a>不复更见断集已。<a id="a-O7"></a>不复更断尽证已。<a id="a-O8"></a>不复更证修道已。<a id="a-O9"></a>不复更修。<a id="a-OA"></a>如是念时。<a id="a-OB"></a>无漏智慧。<a id="a-OC"></a>见明觉也。</p>
  <p id="aOD">十一如实智　一切法总相别相。<a id="a-OE"></a>如实正智。<a id="a-OF"></a>无有挂碍。<a id="a-OG"></a>是为如实智。<a id="a-OH"></a>此智独在佛心中有。<a id="a-OI"></a>二乘之所无也。</p>
  <p data-pb></p>
  <h2 id="aOJ">十二因缘初门第四十</h2>
  <p id="aOK">一无明　二行　三识　四名色　五六入　六触　七受　八爱　九取　十有　十一生　十二老死。</p>
  <p id="aOL">次十一智而辩十二因缘者。<a id="a-OM"></a>除如实智。<a id="a-ON"></a>其余十智。<a id="a-OO"></a>皆是二乘共得。<a id="a-OP"></a>今一往明。<a id="a-OQ"></a>若声闻人。<a id="a-OR"></a>但约一世。<a id="a-OS"></a>总观四谛。<a id="a-OT"></a>成十智则智劣。<a id="a-OU"></a>智劣故。<a id="a-OV"></a>不能侵除习气。<a id="a-OW"></a>功德神用亦减少。<a id="a-OX"></a>若缘觉人。<a id="a-OY"></a>通约三世。<a id="a-OZ"></a>细分别观十二因缘。<a id="a-Oa"></a>若成十智则智强。<a id="a-Ob"></a>智强故。<a id="a-Oc"></a>能侵除习气功德。<a id="a-Od"></a>神用亦广。<a id="a-Oe"></a>是以大圣教门。<a id="a-Of"></a>别开出中乘之道。<a id="a-Og"></a>意在此也。<a id="a-Oh"></a>通称因缘者。<a id="a-Oi"></a>是十二法。<a id="a-Oj"></a>展转能感果。<a id="a-Ok"></a>故名因。<a id="a-Ol"></a>互相由藉而有。<a id="a-Om"></a>谓之缘也。<a id="a-On"></a>因缘相续。<a id="a-Oo"></a>则生死往还无际。<a id="a-Op"></a>若知无明不起取有。<a id="a-Oq"></a>则三界二十五有生死皆息。<a id="a-Or"></a>是为出世之要术也。<a id="a-Os"></a>教门十二因缘。<a id="a-Ot"></a>有三种不同。<a id="a-Ou"></a>一者约三世明十二因缘。<a id="a-Ov"></a>二者约果报二世辩十二因缘。<a id="a-Ow"></a>三者约一念一世辩十二因缘。<a id="a-Ox"></a>今无明三世十二因缘者。<a id="a-Oy"></a>初二过去世摄。<a id="a-Oz"></a>后二未来世摄。<a id="a-P0"></a>中八现在世摄。<a id="a-P1"></a>是中略说三事烦恼业苦。<a id="a-P2"></a>是三事展转。<a id="a-P3"></a>更互为因缘。<a id="a-P4"></a>是烦恼业因缘。<a id="a-P5"></a>业苦因缘。<a id="a-P6"></a>苦苦因缘。<a id="a-P7"></a>苦烦恼因缘。<a id="a-P8"></a>烦恼业因缘。<a id="a-P9"></a>业苦因缘。<a id="a-PA"></a>苦苦因缘。<a id="a-PB"></a>是为展转。<a id="a-PC"></a>更互为因缘故。<a id="a-PD"></a>云三世十二因缘也。</p>
  <p id="aPE">一无明　过去世一切烦恼。<a id="a-PF"></a>通是无明。<a id="a-PG"></a>以过去未有智慧光明故。<a id="a-PH"></a>则一切烦恼得起故。<a id="a-PI"></a>是以过去烦恼悉是无明也。</p>
  <p id="aPJ">二行　从无明生业。<a id="a-PK"></a>业即是行。<a id="a-PL"></a>以善不善业。<a id="a-PM"></a>能作世界果故。<a id="a-PN"></a>故名为行也。</p>
  <p id="aPO">三识　从行生垢心。<a id="a-PP"></a>初身因如犊子。<a id="a-PQ"></a>识母自相识。<a id="a-PR"></a>故名识。<a id="a-PS"></a>即是父母交会初。<a id="a-PT"></a>欲托胎时之名。</p>
  <p id="aPU">四名色　从识生非色四阴及所任色阴。<a id="a-PV"></a>是名名色。<a id="a-PW"></a>即是歌罗逻时之名也。</p>
  <p id="aPX">五六入　从名色中。<a id="a-PY"></a>生眼等六情。<a id="a-PZ"></a>是名六入。<a id="a-Pa"></a>从五疱初开已来。<a id="a-Pb"></a>即是六入名也。</p>
  <p id="aPc">六触　由入对尘情尘识合。<a id="a-Pd"></a>是名为触。<a id="a-Pe"></a>以六尘触六根故。<a id="a-Pf"></a>即有六识生。<a id="a-Pg"></a>故名情尘识合也。</p>
  <p id="aPh">七受　从触生受。<a id="a-Pi"></a>故名为受。<a id="a-Pj"></a>即是因六触。<a id="a-Pk"></a>触六根即领受六尘。<a id="a-Pl"></a>为六受也。</p>
  <p id="aPm">八爱　从受中心着。<a id="a-Pn"></a>名之为爱。<a id="a-Po"></a>谓于所领受六尘中。<a id="a-Pp"></a>心生渴爱也。</p>
  <p id="aPq">九取　从渴爱因缘求。<a id="a-Pr"></a>是名为取。<a id="a-Ps"></a>谓求取所爱之尘也。</p>
  <p id="aPt">十有　从取则后世业因成。<a id="a-Pu"></a>是名为有。<a id="a-Pv"></a>因能有果。<a id="a-Pw"></a>故名为有。</p>
  <p id="aPx">十一生　从有还受后世五众之身。<a id="a-Py"></a>是名生。<a id="a-Pz"></a>所谓四生六道中受生也。</p>
  <p id="aQ0">十二老死　从生五众身熟坏。<a id="a-Q1"></a>是为老死。<a id="a-Q2"></a>老死则生忧悲哭泣。<a id="a-Q3"></a>种种愁苦。<a id="a-Q4"></a>众恼合集。<a id="a-Q5"></a>若正观诸法实相清净。<a id="a-Q6"></a>则无明尽。<a id="a-Q7"></a>无明尽故行尽。<a id="a-Q8"></a>乃至众苦和合皆尽。<a id="a-Q9"></a>若能如是。<a id="a-QA"></a>正观三世十二因缘。<a id="a-QB"></a>发真无漏。<a id="a-QC"></a>成辟支佛。</p>
  <p id="aQD">次明从果报。<a id="a-QE"></a>约二世观十二因缘相。<a id="a-QF"></a>具出大集经。<a id="a-QG"></a>今略出经文。<a id="a-QH"></a>是十二因缘。<a id="a-QI"></a>从歌罗逻而辩无明。<a id="a-QJ"></a>故云果报也。<a id="a-QK"></a>约二世明者。<a id="a-QL"></a>前十因缘属现在。<a id="a-QM"></a>后二因缘属未来。<a id="a-QN"></a>二世合为十二也。</p>
  <p id="aQO">一无明　大集经言。<a id="a-QP"></a>云何名为观于无明。<a id="a-QQ"></a>先观中阴。<a id="a-QR"></a>于父母所生贪爱心。<a id="a-QS"></a>爱因缘故四大和合。<a id="a-QT"></a>精血二渧。<a id="a-QU"></a>合成一渧。<a id="a-QV"></a>大如豆子。<a id="a-QW"></a>名歌罗逻。<a id="a-QX"></a>是歌罗逻有三事。<a id="a-QY"></a>一命二识三燸。<a id="a-QZ"></a>过去世中。<a id="a-Qa"></a>业缘果报。<a id="a-Qb"></a>无有作者。<a id="a-Qc"></a>及以受者。<a id="a-Qd"></a>初息出入。<a id="a-Qe"></a>是名无明。<a id="a-Qf"></a>歌罗逻时。<a id="a-Qg"></a>气息入出者。<a id="a-Qh"></a>有二种道。<a id="a-Qi"></a>所谓随母气息上下。<a id="a-Qj"></a>七日一变。<a id="a-Qk"></a>息入出者名为寿命。<a id="a-Ql"></a>是名风道。<a id="a-Qm"></a>不臭不烂。<a id="a-Qn"></a>是名为燸。<a id="a-Qo"></a>是中心意。<a id="a-Qp"></a>名之为识。<a id="a-Qq"></a>善男子若有欲得辟支佛。<a id="a-Qr"></a>当观如是十二因缘。</p>
  <p id="aQs">二行　复观三受因缘。<a id="a-Qt"></a>五阴十二入十八界。<a id="a-Qu"></a>云何为观。<a id="a-Qv"></a>随心于念观息出入。<a id="a-Qw"></a>观于内身皮肤肌肉筋骨髓脑。<a id="a-Qx"></a>如空中云。<a id="a-Qy"></a>是身中风。<a id="a-Qz"></a>亦复如是。<a id="a-R0"></a>有风能上。<a id="a-R1"></a>有风能下。<a id="a-R2"></a>有风能满。<a id="a-R3"></a>有风能焦。<a id="a-R4"></a>有风能增长。<a id="a-R5"></a>是故息之出入。<a id="a-R6"></a>名为身行。<a id="a-R7"></a>息从觉观生。<a id="a-R8"></a>故名意行。<a id="a-R9"></a>和合出声。<a id="a-RA"></a>是名口行。</p>
  <p id="aRB">三识　以如是三行因缘故。<a id="a-RC"></a>有识生。<a id="a-RD"></a>故名为识。</p>
  <p id="aRE">四名色　识因缘故。<a id="a-RF"></a>则有四阴及以色阴。<a id="a-RG"></a>故名名色。</p>
  <p id="aRH">五六入　五阴因缘识行六处。<a id="a-RI"></a>故名六入。</p>
  <p id="aRJ">六触　眼色相对。<a id="a-RK"></a>故名为触。<a id="a-RL"></a>乃至意法。<a id="a-RM"></a>亦如是。</p>
  <p id="aRN">七受　触因缘故。<a id="a-RO"></a>念色乃至法是名为受。</p>
  <p id="aRP">八爱　贪着于色乃至于法。<a id="a-RQ"></a>是名为爱。</p>
  <p id="aRR">九取　爱因缘故。<a id="a-RS"></a>四方求觅。<a id="a-RT"></a>故名为取。</p>
  <p id="aRU">十有　取因缘故。<a id="a-RV"></a>受于后身。<a id="a-RW"></a>故名为有。</p>
  <p id="aRX">十一生　有因缘故。<a id="a-RY"></a>有生是为生也。</p>
  <p id="aRZ">十二老死　生因缘故。<a id="a-Ra"></a>则有老死种种诸苦。<a id="a-Rb"></a>是名五阴十二入十八界十二因缘之大树也此并是略出经文辩。<a id="a-Rc"></a>从初受报来。<a id="a-Rd"></a>约二世明十二因缘相。<a id="a-Re"></a>孱然无一句私语。<a id="a-Rf"></a>读者善寻。<a id="a-Rg"></a>自知与前来约三世明十二因缘有异也。</p>
  <p id="aRh">次明一念十二因缘。<a id="a-Ri"></a>但约一世中。<a id="a-Rj"></a>随一念心起。<a id="a-Rk"></a>即具十二因缘。<a id="a-Rl"></a>亦出大集经中。<a id="a-Rm"></a>今略出经文明一念十二因缘相。</p>
  <p id="aRn">一无明　因眼见色而生爱心。<a id="a-Ro"></a>即是无明。</p>
  <p id="aRp">二行　为爱造业。<a id="a-Rq"></a>即名为行。</p>
  <p id="aRr">三识　至心专念。<a id="a-Rs"></a>故名为识。</p>
  <p id="aRt">四名色　识共色行。<a id="a-Ru"></a>是名名色。</p>
  <p id="aRv">五六入　六处生贪。<a id="a-Rw"></a>是名六入。</p>
  <p id="aRx">六触　因入求爱。<a id="a-Ry"></a>名之为触。</p>
  <p id="aRz">七受　贪着心者。<a id="a-S0"></a>名之为受。</p>
  <p id="aS1">八爱　经中脱落。<a id="a-S2"></a>不释爱相。<a id="a-S3"></a>今私作义释云。<a id="a-S4"></a>缠绵不舍。<a id="a-S5"></a>名之为爱。</p>
  <p id="aS6">九取　求是等法。<a id="a-S7"></a>名之为取。</p>
  <p id="aS8">十有　如是法生。<a id="a-S9"></a>是名为有。</p>
  <p id="aSA">十一生　次第不断。<a id="a-SB"></a>是名为生。</p>
  <p id="aSC">十二老死　次第断故。<a id="a-SD"></a>名之为死。<a id="a-SE"></a>生死因缘。<a id="a-SF"></a>众苦所逼。<a id="a-SG"></a>名之为恼。<a id="a-SH"></a>乃至意法因缘生贪。<a id="a-SI"></a>亦复如是。</p>
  <p id="aSJ">是十二因缘。<a id="a-SK"></a>一人一念。<a id="a-SL"></a>皆悉具足。<a id="a-SM"></a>并出大集经文。<a id="a-SN"></a>未有一句私语。<a id="a-SO"></a>读者善寻。<a id="a-SP"></a>此与常所说三世因缘迥异。<a id="a-SQ"></a>若有欲学因缘佛道者。<a id="a-SR"></a>上来至此三种辩因缘。<a id="a-SS"></a>相随用一门修学。<a id="a-ST"></a>即证缘觉智也。</p>
 </body>
</html>