<!doctype html>
<html id="z3IBXLS1iN" data-ver="421">
 <head>
  <meta charset="utf-8">
  <meta author="普度">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">庐山莲宗宝鉴念佛正愿卷第七(七章)</h1>
  <h2 id="a2">念佛正愿说</h2>
  <p id="a3">理由智导行由愿兴。<a id="a-4"></a>行愿得均理智兼备。<a id="a-5"></a>理智兼备则心心念念总是弥陀。<a id="a-6"></a>刹刹尘尘皆为净土。<a id="a-7"></a>自非大愿行力。<a id="a-8"></a>曷能臻此哉。<a id="a-9"></a>欲人人证此三昧者。<a id="a-A"></a>要在信愿深其根本也。<a id="a-B"></a>夫愿者乐也欲也。<a id="a-C"></a>欲生西方净土乐见阿弥陀佛。<a id="a-D"></a>故发此愿。<a id="a-E"></a>是以凭大愿力直要到彼也。<a id="a-F"></a>所以慈照云。<a id="a-G"></a>时时发愿乐慕往生。<a id="a-H"></a>日日祷祈勿令退失。<a id="a-I"></a>如无愿心则善根沉没。<a id="a-J"></a>华严经云。<a id="a-K"></a>不发大愿是为魔事。<a id="a-L"></a>所以普贤广无边愿海。<a id="a-M"></a>弥陀有六八愿门。<a id="a-N"></a>是知十方诸佛上古先贤。<a id="a-O"></a>皆因愿力而得成就菩提。<a id="a-P"></a>不兴愿乐之心不成愿乐之行。<a id="a-Q"></a>故云法门广大无愿不成。<a id="a-R"></a>是以佛随人之心满人之愿。<a id="a-S"></a>何况专修念佛愿生净土。<a id="a-T"></a>安得不遂心满愿哉。<a id="a-U"></a>忏云。<a id="a-V"></a>愿我不退菩提心。<a id="a-W"></a>愿我决定生安养。<a id="a-X"></a>愿我速见弥陀佛。<a id="a-Y"></a>愿我尽生无别念。<a id="a-Z"></a>唯心净土独相随。<a id="a-a"></a>又阿弥陀经云。<a id="a-b"></a>若有信者应当发愿愿生彼国。<a id="a-c"></a>又忏云。<a id="a-d"></a>众生无边誓愿度。<a id="a-e"></a>烦恼无尽誓愿断。<a id="a-f"></a>法门无量誓愿学。<a id="a-g"></a>佛道无上誓愿成。<a id="a-h"></a>此则谓之四弘誓愿。<a id="a-i"></a>故我慈照集忏恐人着事迷理。<a id="a-j"></a>乃云自性众生誓愿度。<a id="a-k"></a>自性烦恼誓愿断。<a id="a-l"></a>自性法门誓愿学。<a id="a-m"></a>自性佛道誓愿成。<a id="a-n"></a>此四句直明真理。<a id="a-o"></a>欲令一切人于自性中度了。<a id="a-p"></a>一切妄念众生。<a id="a-q"></a>所谓邪迷杂想贪痴嫉妒。<a id="a-r"></a>嗔恚恶毒等心故。<a id="a-s"></a>令发大誓愿自性自度也。<a id="a-t"></a>又于自性中断除一切烦恼。<a id="a-u"></a>所谓尘劳业识邪思恶念。<a id="a-v"></a>犹如浮云障覆自性。<a id="a-w"></a>光明不现。<a id="a-x"></a>故令发大誓愿。<a id="a-y"></a>自断除之永不令起。<a id="a-z"></a>又于自性中修学一切法门。<a id="a-10"></a>所谓念佛三昧悲智行愿无量法门。<a id="a-11"></a>故令发大誓愿自悟自修。<a id="a-12"></a>常无退失直至菩提。<a id="a-13"></a>不以得少为足。<a id="a-14"></a>又于自性中自信有佛发大誓愿。<a id="a-15"></a>常自观照自愿成佛菩提。<a id="a-16"></a>此乃慈照老婆心切明明。<a id="a-17"></a>与后人开了一个门户。<a id="a-18"></a>只要尔诸人自信自肯。<a id="a-19"></a>从这裹入头悟自性弥陀。<a id="a-1A"></a>达唯心净土入诸佛境界。<a id="a-1B"></a>成就无上菩提。<a id="a-1C"></a>嗟乎世之善人不知此意。<a id="a-1D"></a>向外别求。<a id="a-1E"></a>何异持神珠而巡乞也。<a id="a-1F"></a>可不惑乎。<a id="a-1G"></a>普愿见闻递相劝策。<a id="a-1H"></a>同兴正念早上玄途。<a id="a-1I"></a>觉前前非明后后位。<a id="a-1J"></a>立大志气。<a id="a-1K"></a>奋大勇猛。<a id="a-1L"></a>发大誓愿。<a id="a-1M"></a>誓度无边众生。<a id="a-1N"></a>誓断无尽烦恼。<a id="a-1O"></a>誓学无量法门。<a id="a-1P"></a>誓愿往生西方极乐世界。<a id="a-1Q"></a>见阿弥陀佛。<a id="a-1R"></a>誓同一切善人。<a id="a-1S"></a>圆成无上佛道。<a id="a-1T"></a>可谓不得春风花不开。<a id="a-1U"></a>花荣须感春风力。</p>
  <p data-pb></p>
  <h2 id="a1V">劝发大愿</h2>
  <p id="a1W">照云。<a id="a-1X"></a>有行无愿其行必孤。<a id="a-1Y"></a>有愿无行其愿必虚。<a id="a-1Z"></a>无行无愿空住阎浮。<a id="a-1a"></a>有行有愿直入无为。<a id="a-1b"></a>此乃佛祖修净业之根本也。<a id="a-1c"></a>备观今时信人归投佛会。<a id="a-1d"></a>或为病苦而发心。<a id="a-1e"></a>或为报亲而举意。<a id="a-1f"></a>或为保扶家宅。<a id="a-1g"></a>或为怖罪持斋。<a id="a-1h"></a>虽有信心而无行愿。<a id="a-1i"></a>虽云念佛不达本根。<a id="a-1j"></a>凡修善缘皆为了还心愿。<a id="a-1k"></a>罕有为自己生死。<a id="a-1l"></a>发愿念佛求生净土者。<a id="a-1m"></a>往往香烛道场祝愿回向之辞。<a id="a-1n"></a>皆是表献神明消灾延寿而已。<a id="a-1o"></a>故与经忏本意相违。<a id="a-1p"></a>不合诸佛本愿。<a id="a-1q"></a>纵使一生修诵。<a id="a-1r"></a>不明理趣错用工夫。<a id="a-1s"></a>是谓终日数他宝自无半钱分也。<a id="a-1t"></a>临终所以不得往生净土者。<a id="a-1u"></a>盖无行愿故也。<a id="a-1v"></a>又有一等痴人。<a id="a-1w"></a>投佛受戒乃于三宝前。<a id="a-1x"></a>焚香誓愿云。<a id="a-1y"></a>我若破戒甘当恶病缠身永堕地狱。<a id="a-1z"></a>或言左眼出血右眼出脓。<a id="a-20"></a>自肯自甘类官司之执结。<a id="a-21"></a>多见有口无心破斋犯戒。<a id="a-22"></a>自愿受报痛苦奚堪。<a id="a-23"></a>甘心堕落之门。<a id="a-24"></a>自取丧身之兆。<a id="a-25"></a>殊不知佛祖兴慈运悲。<a id="a-26"></a>何尝教人如此皆是邪师过谬错。<a id="a-27"></a>将罚咒以为发愿耳。<a id="a-28"></a>何惑之甚哉。<a id="a-29"></a>予尝悯念劝令同发正愿。<a id="a-2A"></a>求生净土愿同作佛。<a id="a-2B"></a>彼则曰我是凡夫。<a id="a-2C"></a>岂敢望生净土要作佛耶。<a id="a-2D"></a>我有此心。<a id="a-2E"></a>又成妄想。<a id="a-2F"></a>予应之曰。<a id="a-2G"></a>不然善知识佛是觉也。<a id="a-2H"></a>净土是心也。<a id="a-2I"></a>此心谁不有之觉即佛也。<a id="a-2J"></a>迷则众生也。<a id="a-2K"></a>世人背觉合尘轮回三界四生六道善恶业缘受报好丑。<a id="a-2L"></a>皆因妄认四大。<a id="a-2M"></a>为我身六尘为实有。<a id="a-2N"></a>随他幻境日夜流转。<a id="a-2O"></a>未尝暂省回光。<a id="a-2P"></a>从生至老惟忧家缘。<a id="a-2Q"></a>不办财不称心。<a id="a-2R"></a>愈多愈求愈贪不足。<a id="a-2S"></a>虽曰积善奉佛礼拜作福烧香。<a id="a-2T"></a>只愿富贵荣华长生不死。<a id="a-2U"></a>才做些小好事。<a id="a-2V"></a>便有伏愿数般要保。<a id="a-2W"></a>谷米盈仓蚕丝倍万。<a id="a-2X"></a>子孙光显牛马孳生。<a id="a-2Y"></a>才有一不如意便怨佛不保全。<a id="a-2Z"></a>日日财喜增添始道天龙感应。<a id="a-2a"></a>如此贪谋正是妄想自不知觉。<a id="a-2b"></a>却言念佛求生净土之说作妄想者。<a id="a-2c"></a>岂不大颠倒乎。<a id="a-2d"></a>凡曰作福尽属有为。<a id="a-2e"></a>盖世间有漏之因。<a id="a-2f"></a>非出世无为之道修行。<a id="a-2g"></a>佛子宜善思惟。<a id="a-2h"></a>今日有缘得逢佛法。<a id="a-2i"></a>当须究本莫竞枝条。<a id="a-2j"></a>一念回光修出世法。<a id="a-2k"></a>愿舍娑婆愿生净土。<a id="a-2l"></a>亦如久客在于他乡。<a id="a-2m"></a>思欲归于故里也。<a id="a-2n"></a>此愿生净土。<a id="a-2o"></a>愿作佛之心。<a id="a-2p"></a>岂可比同凡夫妄想哉。<a id="a-2q"></a>岂不见忏中云。<a id="a-2r"></a>愿我临欲命终时尽除一切诸障碍。<a id="a-2s"></a>面见彼佛阿弥陀。<a id="a-2t"></a>即得往生安乐刹者是也。<a id="a-2u"></a>可谓一朝踏着来时路。<a id="a-2v"></a>始觉从前错用心。</p>
  <h2 id="a2w">慈照宗主示念佛人发愿偈并序</h2>
  <p id="a2x">弥陀节要云。<a id="a-2y"></a>念佛之人最急一事不善相应。<a id="a-2z"></a>何以故。<a id="a-30"></a>虽云持戒念佛。<a id="a-31"></a>不曾发心愿生净土。<a id="a-32"></a>皆是埋头过日自失善利。<a id="a-33"></a>大凡念佛。<a id="a-34"></a>先要发心。<a id="a-35"></a>欲超生死往生净土。<a id="a-36"></a>须以大愿自为主意常须念佛。<a id="a-37"></a>早晚专心礼拜弥陀。<a id="a-38"></a>如朝帝主两不失时。<a id="a-39"></a>日近日亲心口与佛相应。<a id="a-3A"></a>去佛不远。<a id="a-3B"></a>口念心想心愿见佛。<a id="a-3C"></a>发深重愿决信无疑。<a id="a-3D"></a>日久岁深工夫纯熟自然三昧成就。<a id="a-3E"></a>临命终时弥陀接引净土现前。<a id="a-3F"></a>更愿现生之内常遇善知识。<a id="a-3G"></a>不值邪见师。<a id="a-3H"></a>无惑我心不生懈怠。<a id="a-3I"></a>若也如此念佛深信发愿是信行愿三不亏也。<a id="a-3J"></a>临终见佛。<a id="a-3K"></a>即非外来。<a id="a-3L"></a>尽是唯心显现。<a id="a-3M"></a>犹如种子。<a id="a-3N"></a>在地逢春发生。<a id="a-3O"></a>岂是外来皆从地出也。<a id="a-3P"></a>今之修行亦尔。<a id="a-3Q"></a>念佛信愿纳在八识心地。<a id="a-3R"></a>临终发现净土弥陀。<a id="a-3S"></a>即非外来皆从自心出也。<a id="a-3T"></a>偈云。</p>
  <p id="a3U">万法从心生　　万法从心灭</p>
  <p id="a3V">我佛大沙门　　常作如是说</p>
  <p id="a3W">持戒无信愿　　不得生净土</p>
  <p id="a3X">唯得人天福　　福尽受轮回</p>
  <p id="a3Y">展转难脱离　　看经无慧眼</p>
  <p id="a3Z">不识佛深意　　后世得聪明</p>
  <p id="a3a">乱心难出离　　不如念佛好</p>
  <p id="a3b">现世无名利　　行坐不多罗</p>
  <p id="a3c">则是阿弥陀　　发愿持戒力</p>
  <p id="a3d">回向生乐国　　正是合行持</p>
  <p id="a3e">千中不失一　　释迦金口说</p>
  <p id="a3f">弥陀亲摄授　　诸佛皆护念</p>
  <p id="a3g">诸天善护持　　见此念佛人</p>
  <p id="a3h">与佛不相远　　应当坐道场</p>
  <p id="a3i">转于大法轮　　普度无边众</p>
  <p id="a3j">譬如贫家女　　腹孕转轮王</p>
  <p id="a3k">诸天常爱护　　贫女自不知</p>
  <p id="a3l">腹中有贵子　　今此念佛人</p>
  <p id="a3m">其意亦如是　　忆佛常念佛</p>
  <p id="a3n">不久当成佛　　诸佛善护持</p>
  <p id="a3o">其人自不知　　我当生净土</p>
  <p id="a3p">却要来后世　　再得生人中</p>
  <p id="a3q">譬如贫人家　　地内有伏藏</p>
  <p id="a3r">藏神常守护　　不令其有失</p>
  <p id="a3s">贫人自不知　　家内有宝藏</p>
  <p id="a3t">逐日趁客作　　求衣食自济</p>
  <p id="a3u">今此念佛人　　其意亦如是</p>
  <p id="a3v">不知念佛人　　具足如来藏</p>
  <p id="a3w">自说我无分　　返要生人中</p>
  <p id="a3x">譬如病人家　　自有真妙药</p>
  <p id="a3y">不知妙药性　　不能自治病</p>
  <p id="a3z">每日床枕边　　痛苦受无量</p>
  <p id="a40">今此念佛人　　其意亦如是</p>
  <p id="a41">不知念佛心　　能灭贪嗔病</p>
  <p id="a42">能为大医王　　能为大宝藏</p>
  <p id="a43">利济一切人　　能为大法王</p>
  <p id="a44">覆护一切众　　将为是凡夫</p>
  <p id="a45">不得生净土　　且自持斋戒</p>
  <p id="a46">后世愿为人　　展转更修行</p>
  <p id="a47">方可生彼国　　多见修行人</p>
  <p id="a48">常作如是说　　不称弥陀愿</p>
  <p id="a49">不合净土经　　邪见障覆心</p>
  <p id="a4A">毕竟难出离　　非是他人障</p>
  <p id="a4B">皆是自障心　　今世不得生</p>
  <p id="a4C">一蹉是百蹉　　劝汝修行人</p>
  <p id="a4D">信我如来说　　佛无不实语</p>
  <p id="a4E">岂是虚诳言　　但当自精勤</p>
  <p id="a4F">一心求净土　　因风吹于火</p>
  <p id="a4G">用力不消多　　幸有念佛心</p>
  <p id="a4H">回愿超三界　　逢宝不取宝</p>
  <p id="a4I">遇食受饥寒　　咄哉大丈夫</p>
  <p id="a4J">不见真实意　　我今略劝赞</p>
  <p id="a4K">展转传与人　　代我广流通</p>
  <p id="a4L">作于如来使　　真是诸佛子</p>
  <p id="a4M">真名报佛恩　　普愿如说行</p>
  <p id="a4N">同生极乐国</p>
  <p data-pb></p>
  <h2 id="a4O">求生净土要在发愿</h2>
  <p id="a4P">度论第八卷问曰。<a id="a-4Q"></a>诸菩萨行业清净自得胜报。<a id="a-4R"></a>何必要立誓愿然后得之。<a id="a-4S"></a>且如田家得谷。<a id="a-4T"></a>岂复待愿耶。<a id="a-4U"></a>答曰。<a id="a-4V"></a>作福无愿无所标立。<a id="a-4W"></a>愿为导御能有所成。<a id="a-4X"></a>如佛所说。<a id="a-4Y"></a>若人修少福少戒。<a id="a-4Z"></a>不知解脱正因。<a id="a-4a"></a>闻说人天之乐心常愿乐。<a id="a-4b"></a>命终之后各生其中。<a id="a-4c"></a>此皆愿力所致。<a id="a-4d"></a>菩萨求生净土在乎志愿坚强。<a id="a-4e"></a>然后得之。<a id="a-4f"></a>以此故知。<a id="a-4g"></a>因彼愿力得受胜果。<a id="a-4h"></a>古德云。<a id="a-4i"></a>佛果夐绝登之则有阶法。<a id="a-4j"></a>云峻极届之则有渐大心。<a id="a-4k"></a>初发玄德照于来生。<a id="a-4l"></a>弘誓才兴妙愿遍于空界。<a id="a-4m"></a>一念兴志。<a id="a-4n"></a>即尘劫之瑞华。<a id="a-4o"></a>半刻虔躬乃大千之甘露。<a id="a-4p"></a>大庄严论云。<a id="a-4q"></a>佛国大事独行功德不能成就。<a id="a-4r"></a>要须愿</p>
  <p data-pb></p>
  <h2 id="a4s">善导和尚修行发愿仪</h2>
  <p id="a4t">净土入观。<a id="a-4u"></a>及睡时应发此愿。<a id="a-4v"></a>若坐若立一心合掌。<a id="a-4w"></a>正面西向十声阿弥陀佛。<a id="a-4x"></a>观世音大势至清净大海众菩萨。<a id="a-4y"></a>竟发愿云。<a id="a-4z"></a>弟子现是生死凡夫。<a id="a-50"></a>罪障深重轮回六道苦不可言。<a id="a-51"></a>今遇知识得闻弥陀名号本愿功德。<a id="a-52"></a>一心称念求愿往生。<a id="a-53"></a>愿佛慈悲不舍哀怜摄受。<a id="a-54"></a>弟子(某甲)不识佛身相好光明。<a id="a-55"></a>愿佛示现令我得见及见观音势至诸菩萨等。<a id="a-56"></a>彼世界中清净庄严光明妙相等。<a id="a-57"></a>令我了了得见。<a id="a-58"></a>发此愿已一心正念即随意入观。<a id="a-59"></a>或临卧发愿而睡。<a id="a-5A"></a>或有正发愿时即得见之。<a id="a-5B"></a>或睡时得见。<a id="a-5C"></a>但办专志自然圆满所愿。</p>
  <h2 id="a5D">白侍郎发愿求生净土文</h2>
  <p id="a5E">记曰。<a id="a-5F"></a>我本师释迦如来说言。<a id="a-5G"></a>从是西方过十万亿佛土。<a id="a-5H"></a>有世界号极乐。<a id="a-5I"></a>以无八苦四恶道故也。<a id="a-5J"></a>其国号净土。<a id="a-5K"></a>以无三毒五浊故也。<a id="a-5L"></a>其佛号阿弥陀。<a id="a-5M"></a>以寿无量愿无量。<a id="a-5N"></a>功德相好光明无量故也。<a id="a-5O"></a>谛观此娑婆世界。<a id="a-5P"></a>众生无贤愚无贵贱无幼艾。<a id="a-5Q"></a>有起心归佛者。<a id="a-5R"></a>举手合掌心向西方。<a id="a-5S"></a>有怖厄苦恼开口发声。<a id="a-5T"></a>必先念阿弥陀佛。<a id="a-5U"></a>又范金合土刻石绣纹。<a id="a-5V"></a>乃至印水聚沙童子戏者。<a id="a-5W"></a>莫不率以阿弥陀为上首。<a id="a-5X"></a>不知其然而然。<a id="a-5Y"></a>由是而观是彼如来。<a id="a-5Z"></a>有大誓愿于此众生。<a id="a-5a"></a>众生有大因缘于彼国土明矣。<a id="a-5b"></a>不然则南北东西。<a id="a-5c"></a>过去现在未来佛甚多矣。<a id="a-5d"></a>何独如是哉。<a id="a-5e"></a>何独如是哉。<a id="a-5f"></a>唐中大夫太子少傅白居易。<a id="a-5g"></a>当衰暮之岁中风痹之疾。<a id="a-5h"></a>乃舍俸钱命工人。<a id="a-5i"></a>杜敬宗按阿弥陀无量寿二经。<a id="a-5j"></a>画西方世界一部。<a id="a-5k"></a>高九尺广丈有三尺。<a id="a-5l"></a>阿弥陀佛坐中央。<a id="a-5m"></a>观音势至二大士侍左右。<a id="a-5n"></a>人天瞻仰眷属围绕。<a id="a-5o"></a>楼台伎乐水树花鸟。<a id="a-5p"></a>七宝严饰五彩彰施。<a id="a-5q"></a>烂烂煌煌功德成就。<a id="a-5r"></a>弟子居易。<a id="a-5s"></a>焚香稽首跪于佛前。<a id="a-5t"></a>起慈悲心发弘誓愿。<a id="a-5u"></a>愿此功德回施一切众生。<a id="a-5v"></a>一切众生有如我老者。<a id="a-5w"></a>如我病者。<a id="a-5x"></a>愿离苦得乐断恶修善。<a id="a-5y"></a>不越南部便睹西方。<a id="a-5z"></a>白毫大光应念来感。<a id="a-60"></a>青莲上品随愿往生。<a id="a-61"></a>从现在身尽未来际。<a id="a-62"></a>常得亲近而供养也。<a id="a-63"></a>欲重宣此义。<a id="a-64"></a>而说赞曰。<a id="a-65"></a>极乐世界清净土。<a id="a-66"></a>无诸恶道及众苦。<a id="a-67"></a>愿如我身老病者。<a id="a-68"></a>同生无量寿佛所。</p>
  <h2 id="a69">凭济川施经发净土愿文</h2>
  <p id="a6A">其略曰。<a id="a-6B"></a>予之施经一事而具二施。<a id="a-6C"></a>何故以财赎经。<a id="a-6D"></a>是谓财施。<a id="a-6E"></a>以经传法。<a id="a-6F"></a>是谓法施。<a id="a-6G"></a>按佛所说。<a id="a-6H"></a>财施后世当得天上人间福德之报。<a id="a-6I"></a>法施当得世智辩聪。<a id="a-6J"></a>盖世之报当知此二报者。<a id="a-6K"></a>皆是轮回之因苦报之本。<a id="a-6L"></a>我今发愿。<a id="a-6M"></a>愿回此二报。<a id="a-6N"></a>临命终时。<a id="a-6O"></a>庄严往生西方极乐世界。<a id="a-6P"></a>莲华为胎托质于中。<a id="a-6Q"></a>见佛闻法悟无生忍。<a id="a-6R"></a>登不退阶入菩萨位。<a id="a-6S"></a>还来十方界内五浊世中。<a id="a-6T"></a>普见其身而作佛事。<a id="a-6U"></a>以今日财法二施之因。<a id="a-6V"></a>如观世音菩萨具大慈悲。<a id="a-6W"></a>游历五道随类化形。<a id="a-6X"></a>说诸妙法开发未悟。<a id="a-6Y"></a>永离苦道令得智慧。<a id="a-6Z"></a>普与众生悉得成佛。<a id="a-6a"></a>乃予施经之愿也。</p>
  <p id="a6b">右出舍经碑凭察院施经。<a id="a-6c"></a>不求人天路上富贵聪明。<a id="a-6d"></a>而以此功德悉回向净土愿见弥陀。<a id="a-6e"></a>可谓智识高明深达佛理大乘人也。<a id="a-6f"></a>嗟见莲社人终日念佛而求后世福报。<a id="a-6g"></a>岂不谬哉。<a id="a-6h"></a>予愿一切人同生净土。<a id="a-6i"></a>故举凭察院施经发愿文。<a id="a-6j"></a>与诸人作样子凡有修福念佛。<a id="a-6k"></a>乃至一毫之善悉皆发愿回向西方。<a id="a-6l"></a>有所归趣。<a id="a-6m"></a>临终定生净土也。</p>
 </body>
</html>