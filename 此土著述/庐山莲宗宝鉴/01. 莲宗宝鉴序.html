<!doctype html>
<html id="z3IBXLG1iG" data-ver="72">
 <head>
  <meta charset="utf-8">
  <meta author="普度">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">莲宗宝鉴序</h1>
  <p id="a2">禅净二门分袒各帜几同敌国矣。<a id="a-3"></a>慈觉赜禅师有营田开库之喻。<a id="a-4"></a>各随所好皆得如心。<a id="a-5"></a>此亦方便和会之谈耳。<a id="a-6"></a>二物可会若本非二和会奚为。<a id="a-7"></a>夫禅有如来禅祖师禅。<a id="a-8"></a>祖师禅且置。<a id="a-9"></a>佛语禅那华言静虑。<a id="a-A"></a>所谓八禅八定也。<a id="a-B"></a>念佛三昧曰一心不乱。<a id="a-C"></a>都摄六根。<a id="a-D"></a>净念相继非静定耶且念佛与唱佛不同。<a id="a-E"></a>唱者口也。<a id="a-F"></a>念者忆也。<a id="a-G"></a>母忆子子忆母口乎心乎。<a id="a-H"></a>所念之佛栴檀耶。<a id="a-I"></a>阎浮檀金耶。<a id="a-J"></a>毗首羯磨所作耶。<a id="a-K"></a>应身耶。<a id="a-L"></a>报身耶。<a id="a-M"></a>法身耶。<a id="a-N"></a>过去佛耶。<a id="a-O"></a>现未佛耶。<a id="a-P"></a>净土在西方耶。<a id="a-Q"></a>举足下足即道场耶。<a id="a-R"></a>观经金口所宣。<a id="a-S"></a>而曰是心作佛是心是佛。<a id="a-T"></a>故观心即观佛也。<a id="a-U"></a>观佛即念佛也。<a id="a-V"></a>极而言之念本无念佛亦无佛。<a id="a-W"></a>能念空所念亦空。<a id="a-X"></a>如来禅即祖师禅也。<a id="a-Y"></a>故大势至念佛无生。<a id="a-Z"></a>观世音反闻自性。<a id="a-a"></a>二菩萨似各一圆通。<a id="a-b"></a>而同在安养左右弥陀。<a id="a-c"></a>接引东土明乎。<a id="a-d"></a>即净即禅众圣一揆。<a id="a-e"></a>而后来释子分张门户。<a id="a-f"></a>譬之祖宗房屋原只一间。<a id="a-g"></a>而子孙于中墙壁夹断。<a id="a-h"></a>插篱种棘不相往来。<a id="a-i"></a>其为执迷颠倒极矣。<a id="a-j"></a>或难言三圣接引。<a id="a-k"></a>则净土在西方明矣。<a id="a-l"></a>得无与自性惟心之旨相矛盾乎。<a id="a-m"></a>余曰。<a id="a-n"></a>弥陀者。<a id="a-o"></a>众生之弥陀也。<a id="a-p"></a>众生者。<a id="a-q"></a>弥陀之众生也。<a id="a-r"></a>极乐者。<a id="a-s"></a>弥陀之惟心也。<a id="a-t"></a>惟心者。<a id="a-u"></a>众生之极乐也。<a id="a-v"></a>故识自性惟心之旨。<a id="a-w"></a>谓西方有弥陀。<a id="a-x"></a>可谓东土皆弥陀。<a id="a-y"></a>亦可谓法报身是佛。<a id="a-z"></a>可谓丈六劣应身。<a id="a-10"></a>与毗首羯磨所作是佛。<a id="a-11"></a>亦可谓念过去佛。<a id="a-12"></a>可谓念现来一切佛亦可。<a id="a-13"></a>而又何禅净之分别为耶。<a id="a-14"></a>莲宗宝鉴一书乃庐山优昙和尚所集。<a id="a-15"></a>标真正讹寻香讨根。<a id="a-16"></a>实净土之指南也。<a id="a-17"></a>因属楞严白法师。<a id="a-18"></a>刻而传之而僭为之引。</p>
  <p id="a19">紫柏弟子钱士升书于放下庵之更雨堂。</p>
 </body>
</html>