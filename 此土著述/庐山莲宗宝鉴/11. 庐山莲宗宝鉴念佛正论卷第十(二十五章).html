<!doctype html>
<html id="z3IBXLV1iQ" data-ver="1793">
 <head>
  <meta charset="utf-8">
  <meta author="普度">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">庐山莲宗宝鉴念佛正论卷第十(二十五章)</h1>
  <h2 id="a2">念佛正论说</h2>
  <p id="a3">夫奉教念佛之士。<a id="a-4"></a>叨法正之遗荫。<a id="a-5"></a>作如来之所使必以摧邪显正。<a id="a-6"></a>激浊扬清为后学蓍龟。<a id="a-7"></a>作生灵耳目为己任也。<a id="a-8"></a>苟弗能而默默自守。<a id="a-9"></a>则尸禄备员于佛门矣。<a id="a-A"></a>虽讲授亦奚以为。<a id="a-B"></a>岂不闻因筌然后得鱼。<a id="a-C"></a>体教然后修行。<a id="a-D"></a>名教未正行如之何哉。<a id="a-E"></a>故不得不论也。<a id="a-F"></a>是以仲尼为政正其不正。<a id="a-G"></a>涅槃遗诫急在纠过。<a id="a-H"></a>余尝观吾佛世尊之主西竺也。<a id="a-I"></a>象无象之象言无言之言。<a id="a-J"></a>以复群生之性由是顿教。<a id="a-K"></a>渐教大乘小乘盈溢乎龙宫海藏。<a id="a-L"></a>无非摧邪显正。<a id="a-M"></a>激浊扬清之旨。<a id="a-N"></a>而大地生民率其化。<a id="a-O"></a>而复其性者可胜计乎。<a id="a-P"></a>其间偏赞西方。<a id="a-Q"></a>谓捷径修行之道者。<a id="a-R"></a>盖以阿弥陀佛有广大愿力。<a id="a-S"></a>摄娑婆众生而归净邦。<a id="a-T"></a>是令反妄而证真也。<a id="a-U"></a>所以诸佛共赞。<a id="a-V"></a>菩萨同遵。<a id="a-W"></a>晋社创修千古之高风不坠。<a id="a-X"></a>慈照集忏十方之正化流通。<a id="a-Y"></a>大矣哉。<a id="a-Z"></a>净土之道。<a id="a-a"></a>其为体也。<a id="a-b"></a>以弥陀即本性。<a id="a-c"></a>其为宗也。<a id="a-d"></a>以净国即唯心。<a id="a-e"></a>其为用也。<a id="a-f"></a>以仁恕即灭恶生善。<a id="a-g"></a>此之三者盖显三世报应制其事。<a id="a-h"></a>一心空寂穷其理。<a id="a-i"></a>俾达乎理者反其妄。<a id="a-j"></a>信其事者迁乎善。<a id="a-k"></a>以斯而利于上下。<a id="a-l"></a>实助于周孔之教。<a id="a-m"></a>赞翊皇化其亦至矣。<a id="a-n"></a>使一人能行是道。<a id="a-o"></a>以训于家。<a id="a-p"></a>家以导于乡。<a id="a-q"></a>乡以达于邦。<a id="a-r"></a>以至于无穷。<a id="a-s"></a>则天下之民涵道泳德。<a id="a-t"></a>融神实相高步无何而极佛境界。<a id="a-u"></a>岂止以为善人君子而已哉。<a id="a-v"></a>夫如是则何患乎。<a id="a-w"></a>忠孝不修礼让不着欤。<a id="a-x"></a>以此观之。<a id="a-y"></a>岂非能仁之道。<a id="a-z"></a>与仲尼之道共为表里以训于民耶。<a id="a-10"></a>洎乎历朝敬之。<a id="a-11"></a>广其教像法事之。<a id="a-12"></a>非其人广其教则弊幸生。<a id="a-13"></a>非其人则淳朴泯。<a id="a-14"></a>而乃以佛堂高大为奢夸声利。<a id="a-15"></a>温饱为能事。<a id="a-16"></a>徒以多为贵。<a id="a-17"></a>则坏其道者众矣。<a id="a-18"></a>言以怪为美则惑其听者庶矣。<a id="a-19"></a>递相沿袭以成鄙吝。<a id="a-1A"></a>日复一日红紫乱朱。<a id="a-1B"></a>使夫清静仁恕之风消荡矣。<a id="a-1C"></a>于是蚕食蠹耗之谤由兹而盛焉。<a id="a-1D"></a>斯乃敬之事之者之失。<a id="a-1E"></a>非其教之咎也。<a id="a-1F"></a>今之人多不察其所由。<a id="a-1G"></a>视其徒之不肖者。<a id="a-1H"></a>而迁怒于善人教法焉。<a id="a-1I"></a>亦何异乎以丹朱而罪尧。<a id="a-1J"></a>因商均而过舜。<a id="a-1K"></a>服药失度归咎于神农。<a id="a-1L"></a>纵火致焚反怨于燧人也耶。<a id="a-1M"></a>愚乃不佞学佛之道有年矣。<a id="a-1N"></a>既粗领其旨而颇有扶倾之心。<a id="a-1O"></a>非敢私于己而欲公于众。<a id="a-1P"></a>以救其弊也。<a id="a-1Q"></a>尝谓教门之利害有四。<a id="a-1R"></a>一曰。<a id="a-1S"></a>师授不明。<a id="a-1T"></a>邪法增炽而丧其真。<a id="a-1U"></a>二曰。<a id="a-1V"></a>戒法不行。<a id="a-1W"></a>纲常紊乱而犯其禁。<a id="a-1X"></a>三曰。<a id="a-1Y"></a>教理未彰。<a id="a-1Z"></a>谬谈非义而惑其众。<a id="a-1a"></a>四曰。<a id="a-1b"></a>行愿不修迷入邪岐而堕于魔。<a id="a-1c"></a>由是乱名改作聋瞽。<a id="a-1d"></a>后学非止一端可伤乎哉。<a id="a-1e"></a>自是叨滥之徒一以传十。<a id="a-1f"></a>十以传百。<a id="a-1g"></a>百以千万。<a id="a-1h"></a>流毒于海内速若置邮。<a id="a-1i"></a>何以知其然。<a id="a-1j"></a>正说难行邪风易染。<a id="a-1k"></a>此必然之理也。<a id="a-1l"></a>噫祖道之不传也久矣。<a id="a-1m"></a>欲人之无惑者难矣。<a id="a-1n"></a>吾虽不敏而实悲焉。<a id="a-1o"></a>思欲分条析理广被前闻。<a id="a-1p"></a>截伪续真开兹后学。<a id="a-1q"></a>恨无慧辩徒事管窥。<a id="a-1r"></a>由是斋沐一心投诚三宝。<a id="a-1s"></a>询求大教参考玄文。<a id="a-1t"></a>楷定正宗破诸异说。<a id="a-1u"></a>总成念佛正论。<a id="a-1v"></a>剖证佛祖格言。<a id="a-1w"></a>普告诸方咸跻觉路。<a id="a-1x"></a>庶使圣教隐而复彰。<a id="a-1y"></a>众生罪而还福。<a id="a-1z"></a>有客至而问之曰。<a id="a-20"></a>修行了自己生死。<a id="a-21"></a>何须论他人长短。<a id="a-22"></a>予应之曰。<a id="a-23"></a>理不然也。<a id="a-24"></a>岂不闻如来出世。<a id="a-25"></a>无一法不是利生。<a id="a-26"></a>菩萨修行肯纤毫而为自己。<a id="a-27"></a>佛子示同外道。<a id="a-28"></a>方便转彼邪心。<a id="a-29"></a>楞严十种魔民皆因错解。<a id="a-2A"></a>华严十类魔业。<a id="a-2B"></a>示其正归。<a id="a-2C"></a>嗟恶慧之邪修。<a id="a-2D"></a>自甘心于险道遇斯境界。<a id="a-2E"></a>岂可缄言念彼愚痴宁容坐视。<a id="a-2F"></a>况世尊悲心付嘱。<a id="a-2G"></a>留大愿而普济迷津。<a id="a-2H"></a>菩萨如教修行。<a id="a-2I"></a>示同事而化令成佛。<a id="a-2J"></a>是其本行夫复何疑。<a id="a-2K"></a>如其见迷路而不指正途。<a id="a-2L"></a>慈悲安在。<a id="a-2M"></a>睹沉溺而不思拯接。<a id="a-2N"></a>方便何存。<a id="a-2O"></a>随顺正法而破魔。<a id="a-2P"></a>是无上大智之业。<a id="a-2Q"></a>调伏众生而入道。<a id="a-2R"></a>是诸佛之所摄持。<a id="a-2S"></a>誓当舍命而立真宗。<a id="a-2T"></a>终不为已而忘佛嘱。<a id="a-2U"></a>众生尽而悲心益固。<a id="a-2V"></a>空界殒而我愿无穷。<a id="a-2W"></a>倘逢有识之贤。<a id="a-2X"></a>必能助弘斯道。<a id="a-2Y"></a>可谓将此深心奉尘刹。<a id="a-2Z"></a>是则名为报佛恩。</p>
  <p data-pb></p>
  <h2 id="a2a">西方弥陀说</h2>
  <p id="a2b">说西方极乐世界。<a id="a-2c"></a>其土有佛号阿弥陀。<a id="a-2d"></a>如经所载有理有迹。<a id="a-2e"></a>论其理者西方即自性也。<a id="a-2f"></a>此性无形无相不变不坏。<a id="a-2g"></a>历劫坚刚。<a id="a-2h"></a>譬彼精金。<a id="a-2i"></a>在易卦则曰兑。<a id="a-2j"></a>为寂静故。<a id="a-2k"></a>谓之西方也。<a id="a-2l"></a>金者其色明。<a id="a-2m"></a>金体白净举之喻法性。<a id="a-2n"></a>盖世间之人迷于尘境。<a id="a-2o"></a>妄念不息纷然动作。<a id="a-2p"></a>在易卦则曰震。<a id="a-2q"></a>故谓之东方也。<a id="a-2r"></a>人能反妄归真。<a id="a-2s"></a>复其本静。<a id="a-2t"></a>得见自性即名舍。<a id="a-2u"></a>东方执着之秽土。<a id="a-2v"></a>登西域净明之金地也。<a id="a-2w"></a>在方无方以法喻表其理体。<a id="a-2x"></a>华严合论谓。<a id="a-2y"></a>文殊自东方来者。<a id="a-2z"></a>盖文殊是。<a id="a-30"></a>根本不动智也。<a id="a-31"></a>东是万物发生。<a id="a-32"></a>震动之者初明之地。<a id="a-33"></a>从此智则生信。<a id="a-34"></a>故华严以信位为初生佛家。<a id="a-35"></a>丑寅之间为清朝。<a id="a-36"></a>智日初明。<a id="a-37"></a>像文殊发起凡夫入信。<a id="a-38"></a>见道智门渐增故。<a id="a-39"></a>巽为风。<a id="a-3A"></a>为教化风能去秽拣净。<a id="a-3B"></a>辰巳之间上应角宿。<a id="a-3C"></a>为僧道。<a id="a-3D"></a>为斋戒。<a id="a-3E"></a>为众善之门。<a id="a-3F"></a>喻进修地位。<a id="a-3G"></a>至午为中道易。<a id="a-3H"></a>卦曰离。<a id="a-3I"></a>为南方为正为日为明。<a id="a-3J"></a>丽离中虚故明。<a id="a-3K"></a>像诸法空则智日当阳遍照天下。<a id="a-3L"></a>法华龙女南方成佛。<a id="a-3M"></a>是其义也。<a id="a-3N"></a>西南为坤。<a id="a-3O"></a>为地为安静。<a id="a-3P"></a>为柔顺为母为生养。<a id="a-3Q"></a>正西为兑。<a id="a-3R"></a>金旺之地日没之所。<a id="a-3S"></a>火死在酉为肃寂。<a id="a-3T"></a>为收藏。<a id="a-3U"></a>西北为干。<a id="a-3V"></a>为天为父为金为刚健。<a id="a-3W"></a>北方为坎。<a id="a-3X"></a>为水为君为师。<a id="a-3Y"></a>利生济物垂教</p>
  <p data-pb></p>
  <h2 id="a3Z">真如本性说</h2>
  <p id="a3a">如本性者。<a id="a-3b"></a>父母未生已前。<a id="a-3c"></a>一真无妄之体。<a id="a-3d"></a>谓之本来面目。<a id="a-3e"></a>禅宗则曰正法眼藏。<a id="a-3f"></a>莲宗则曰本性弥陀。<a id="a-3g"></a>孔子则曰天理。<a id="a-3h"></a>大易则曰太极。<a id="a-3i"></a>名虽有异其实同一真如本性也。<a id="a-3j"></a>此性虚而灵寂。<a id="a-3k"></a>而妙与天地同根。<a id="a-3l"></a>万物一本历尘劫而不朽。<a id="a-3m"></a>世界坏而不迁。<a id="a-3n"></a>人不能任其自如之真。<a id="a-3o"></a>而梏于地水火风。<a id="a-3p"></a>和合之质方其受形也。<a id="a-3q"></a>已为阴血浊气。<a id="a-3r"></a>昏其本然清净之体。<a id="a-3s"></a>及其生也六尘五欲之迷倒。<a id="a-3t"></a>昧于本有之天真。<a id="a-3u"></a>是故佛说八万四千法门。<a id="a-3v"></a>皆是导人反妄而归真也。<a id="a-3w"></a>其捷径易行者惟念佛一门。<a id="a-3x"></a>修之者心不散乱三昧现前。<a id="a-3y"></a>是复其本性也。<a id="a-3z"></a>今有一等不究佛理之人。<a id="a-40"></a>却将道门修养法冒滥莲宗。<a id="a-41"></a>妄说气是主人教人般精运气。<a id="a-42"></a>劳其筋骨枉用身心。<a id="a-43"></a>甘受苦辛终无所济。<a id="a-44"></a>尝观道门张紫阳说。<a id="a-45"></a>精气神者先天地之元精元气元神也。<a id="a-46"></a>元精非淫泆之精。<a id="a-47"></a>元气非呼吸之气。<a id="a-48"></a>元神非念虑之神。<a id="a-49"></a>痴人不晓此意。<a id="a-4A"></a>唤瓮作钟眼。<a id="a-4B"></a>既不明理亦不达矫。<a id="a-4C"></a>诱他清信之士。<a id="a-4D"></a>一向在臭皮袋上。<a id="a-4E"></a>造作昧却一真佛性。<a id="a-4F"></a>妄言此是修行可悲也哉。<a id="a-4G"></a>普告同修切宜仔细。<a id="a-4H"></a>究心念佛启悟真源。<a id="a-4I"></a>若也了了自见。<a id="a-4J"></a>法法现前。<a id="a-4K"></a>是名见性成佛。<a id="a-4L"></a>一念差错天地悬殊。</p>
  <p data-pb></p>
  <h2 id="a4M">辨真妄身心</h2>
  <p id="a4N">身者。<a id="a-4O"></a>有法身有色身。<a id="a-4P"></a>传曰。<a id="a-4Q"></a>智明真境尽法为身。<a id="a-4R"></a>故曰法身。<a id="a-4S"></a>父母缘生虚幻不实。<a id="a-4T"></a>故曰色身。<a id="a-4U"></a>心者。<a id="a-4V"></a>有真心有妄心。<a id="a-4W"></a>真净明妙虚彻灵通。<a id="a-4X"></a>故曰真心。<a id="a-4Y"></a>随境生灭忽有忽无。<a id="a-4Z"></a>故曰妄心。<a id="a-4a"></a>祖师劝修念佛三昧者。<a id="a-4b"></a>于自己真心中。<a id="a-4c"></a>流出一句阿弥陀佛。<a id="a-4d"></a>念念观照法法圆通。<a id="a-4e"></a>是谓都摄六根净念相继。<a id="a-4f"></a>于一念中普现色身三昧。<a id="a-4g"></a>今时有一等人。<a id="a-4h"></a>不知真妄错认色身为我身。<a id="a-4i"></a>以妄念为究竟。<a id="a-4j"></a>多是吐纳按摩做模打样。<a id="a-4k"></a>希望成道不亦谬乎。<a id="a-4l"></a>可谓弃却真金而拾瓦砾也。<a id="a-4m"></a>大凡学道要辨真伪。<a id="a-4n"></a>故宗镜云。<a id="a-4o"></a>修道以心为宗。<a id="a-4p"></a>理须仔细究竟。<a id="a-4q"></a>约有情界真妄似分不可雷同。<a id="a-4r"></a>有滥圆觉金矿共爇。<a id="a-4s"></a>真伪才分。<a id="a-4t"></a>沙米同炊生熟有异。<a id="a-4u"></a>三乘慕道见有差殊。<a id="a-4v"></a>错指妄心以为真实。<a id="a-4w"></a>认妄贼为真子。<a id="a-4x"></a>劫尽家珍。<a id="a-4y"></a>收鱼目作骊珠空迷智眼。<a id="a-4z"></a>遂使愚痴之子陷有铁之重关。<a id="a-50"></a>邪险之人溺见河之识浪。<a id="a-51"></a>戏炽焰于朽宅。<a id="a-52"></a>忘苦忘疲卧大梦于长宵。<a id="a-53"></a>迷心迷性。<a id="a-54"></a>皆由执斯缘虑作自己身。<a id="a-55"></a>遗此真心住他声色。<a id="a-56"></a>斯则凡夫外道之失也。<a id="a-57"></a>或有法学禅宗执佛方便。<a id="a-58"></a>致使撒开八网乘。<a id="a-59"></a>对四机越一念。<a id="a-5A"></a>而远骤三祇功虚大劫。<a id="a-5B"></a>离宝所而久淹化。<a id="a-5C"></a>垒迹困长衢。<a id="a-5D"></a>斯则迷循妄心。<a id="a-5E"></a>不得真心之失也。<a id="a-5F"></a>心赋云。<a id="a-5G"></a>性非造作理实镕融。<a id="a-5H"></a>明之者即动而静。<a id="a-5I"></a>昧之者迷西作东。<a id="a-5J"></a>任竭海移山未是无为之力。<a id="a-5K"></a>纵蹑虚履水。<a id="a-5L"></a>皆为有漏之通。<a id="a-5M"></a>辨玉须真探珠宜静。<a id="a-5N"></a>若向境外以求心焉。<a id="a-5O"></a>知圆光而在眚。<a id="a-5P"></a>顺法界性合真如心。<a id="a-5Q"></a>此则顿入如来大慈悲海。<a id="a-5R"></a>比之着相修皮袋者。<a id="a-5S"></a>岂可同日而语矣。</p>
  <p data-pb></p>
  <h2 id="a5T">辩明三宝</h2>
  <p id="a5U">云。<a id="a-5V"></a>十方薄伽梵。<a id="a-5W"></a>圆满修多罗。<a id="a-5X"></a>大乘菩萨僧功德难思议。<a id="a-5Y"></a>三宝者有三种。<a id="a-5Z"></a>一曰。<a id="a-5a"></a>同体三宝谓真如之理。<a id="a-5b"></a>自性开觉名为佛宝。<a id="a-5c"></a>德用轨则。<a id="a-5d"></a>自性正真名为法宝。<a id="a-5e"></a>动无违诤自性清净名为僧宝。<a id="a-5f"></a>二曰。<a id="a-5g"></a>出世三宝。<a id="a-5h"></a>谓法报化身随类应现是为佛宝。<a id="a-5i"></a>六度诠旨四谛缘生名为法宝。<a id="a-5j"></a>十地菩萨四向五果名为僧宝。<a id="a-5k"></a>三曰。<a id="a-5l"></a>世间住持三宝。<a id="a-5m"></a>谓泥龛塑像名为佛宝。<a id="a-5n"></a>黄卷赤轴名为法宝。<a id="a-5o"></a>剃发染衣名为僧宝。<a id="a-5p"></a>归依者。<a id="a-5q"></a>感诸天护持。<a id="a-5r"></a>供养者。<a id="a-5s"></a>获福田无量。<a id="a-5t"></a>今有邪愚。<a id="a-5u"></a>不解伪撰真宗妙义经。<a id="a-5v"></a>妄言。<a id="a-5w"></a>精是佛宝。<a id="a-5x"></a>气是法宝。<a id="a-5y"></a>神是僧宝。<a id="a-5z"></a>递相传习。<a id="a-60"></a>致使入善门者信其邪说。<a id="a-61"></a>不敬三宝。<a id="a-62"></a>实可怜悯。<a id="a-63"></a>若夫不敬世间三宝。<a id="a-64"></a>则自昧其心。<a id="a-65"></a>自昧其心则迷失本性。<a id="a-66"></a>同体出世三宝何所得哉。<a id="a-67"></a>自赚犹可。<a id="a-68"></a>又赚他人。<a id="a-69"></a>可谓岐人天之正路。<a id="a-6A"></a>瞎人天之正眼。<a id="a-6B"></a>昧因果之真教。<a id="a-6C"></a>浇定慧之淳风。<a id="a-6D"></a>无甚于此也。<a id="a-6E"></a>佛言。<a id="a-6F"></a>一切众生若不归依三宝。<a id="a-6G"></a>永劫堕三恶道。<a id="a-6H"></a>况我慈照集经成忏。<a id="a-6I"></a>使学者依大乘经甚深妙义。<a id="a-6J"></a>从今身至佛身。<a id="a-6K"></a>为法界众生归依常住佛。<a id="a-6L"></a>归依常住法。<a id="a-6M"></a>归依常住僧。<a id="a-6N"></a>正信善</p>
  <p data-pb></p>
  <h2 id="a6O">辨见闻觉知</h2>
  <p id="a6P">德云。<a id="a-6Q"></a>在胎为身。<a id="a-6R"></a>处世名人。<a id="a-6S"></a>在眼曰见。<a id="a-6T"></a>在耳曰闻。<a id="a-6U"></a>在鼻嗅香。<a id="a-6V"></a>在舌谈论。<a id="a-6W"></a>在手执捉。<a id="a-6X"></a>在足运奔。<a id="a-6Y"></a>遍现俱该沙界。<a id="a-6Z"></a>收摄在一微尘。<a id="a-6a"></a>识者知是佛性。<a id="a-6b"></a>不识唤作精魂。<a id="a-6c"></a>比来有等愚人不知佛理。<a id="a-6d"></a>潜吾教中。<a id="a-6e"></a>专以传受为宗。<a id="a-6f"></a>妄说六门见性。<a id="a-6g"></a>指四大色身以为佛体。<a id="a-6h"></a>自立三十六关七十二信。<a id="a-6i"></a>掜合怪事诳惑善人。<a id="a-6j"></a>妄谓这边肉动。<a id="a-6k"></a>某人来那里疼痛。<a id="a-6l"></a>某事至吉凶祸福。<a id="a-6m"></a>言是先知。<a id="a-6n"></a>愚者得闻将谓佛法灵感。<a id="a-6o"></a>倾心谛信布施供养。<a id="a-6p"></a>传此邪言切切记心。<a id="a-6q"></a>未尝暂舍。<a id="a-6r"></a>殊不知一真佛性清净湛然。<a id="a-6s"></a>为有妄身乃有妄识。<a id="a-6t"></a>盖覆本性不见光明。<a id="a-6u"></a>一念心空名为悟道。<a id="a-6v"></a>故楞严云。<a id="a-6w"></a>知见立知即无明本。<a id="a-6x"></a>知见无见斯则涅槃。<a id="a-6y"></a>是故祖师立教。<a id="a-6z"></a>但以念佛三昧为正宗。<a id="a-70"></a>未尝有毫发许实法系缀于人。<a id="a-71"></a>何期蚩蚩薄俗迷宗昧旨。<a id="a-72"></a>弃忠孝而不履。<a id="a-73"></a>背仁义而不修。<a id="a-74"></a>假莲宗之名行差别之法。<a id="a-75"></a>贪求冥感以奇怪惑人。<a id="a-76"></a>则有邪魔魍魉附人身体。<a id="a-77"></a>挠乱正信尽遭魔摄。<a id="a-78"></a>可不悲哉。<a id="a-79"></a>大凡修净业人。<a id="a-7A"></a>善察邪正本分。<a id="a-7B"></a>究心确办信诚忆佛念佛。<a id="a-7C"></a>愿生净土慎勿他求。<a id="a-7D"></a>智觉寿禅师云。<a id="a-7E"></a>莫摘枝苗须搜祖祢。<a id="a-7F"></a>豁尔而无明顿开。<a id="a-7G"></a>湛然而情尘自洗。<a id="a-7H"></a>可谓直截根源佛所印。<a id="a-7I"></a>摘叶寻枝我不能。</p>
  <p data-pb></p>
  <h2 id="a7J">破妄说灾福</h2>
  <p id="a7K">佛祖正法。<a id="a-7L"></a>以本性弥陀为体。<a id="a-7M"></a>念佛信愿为宗。<a id="a-7N"></a>自行化他为用。<a id="a-7O"></a>乃佛祖之格言。<a id="a-7P"></a>后人之龟鉴。<a id="a-7Q"></a>凡曰音声佛事。<a id="a-7R"></a>点烛道场。<a id="a-7S"></a>盖是方便法门。<a id="a-7T"></a>以之引权归实耳。<a id="a-7U"></a>比来学者迷失宗旨。<a id="a-7V"></a>贪着事相不遵教典。<a id="a-7W"></a>向外妄为心眼不明竞称师长。<a id="a-7X"></a>实法门中一弊事也。<a id="a-7Y"></a>或搜鬼窍有若师巫。<a id="a-7Z"></a>或称弥勒下生。<a id="a-7a"></a>或言诸天附体。<a id="a-7b"></a>或向烛光上见神见鬼。<a id="a-7c"></a>或在香烟上断吉断凶。<a id="a-7d"></a>瞒昧三光欺贤罔圣。<a id="a-7e"></a>诳呼阎闾邀求利养。<a id="a-7f"></a>及乎问他平实行愿。<a id="a-7g"></a>杜口无言。<a id="a-7h"></a>本性弥陀罔知下落。<a id="a-7i"></a>热乱一生尽是虚诳。<a id="a-7j"></a>误人自误。<a id="a-7k"></a>实可悲哉。<a id="a-7l"></a>故楞严经云。<a id="a-7m"></a>善男子心爱悬应。<a id="a-7n"></a>尔时天魔候得其便。<a id="a-7o"></a>飞精附人口说经法。<a id="a-7p"></a>讦露人事不避讥嫌。<a id="a-7q"></a>口中好说未然祸福。<a id="a-7r"></a>及至其时毫发无失。<a id="a-7s"></a>是人愚迷惑为菩萨。<a id="a-7t"></a>亲近供养。<a id="a-7u"></a>破佛律仪潜行贪欲。<a id="a-7v"></a>此名历劫精魅。<a id="a-7w"></a>大力鬼神年老成魔。<a id="a-7x"></a>恼乱是人不觉魔着。<a id="a-7y"></a>谓言证圣。<a id="a-7z"></a>压足心生去彼人体。<a id="a-80"></a>师及弟子俱陷王难。<a id="a-81"></a>汝当先觉不入轮回迷惑。<a id="a-82"></a>不知堕无间狱。<a id="a-83"></a>嗟乎初心善人不知真伪。<a id="a-84"></a>信彼邪说不务存心。<a id="a-85"></a>积德妄想求福。<a id="a-86"></a>见之谬焉。<a id="a-87"></a>吾闻积善之家必有余庆。<a id="a-88"></a>积不善之家必有余殃。<a id="a-89"></a>故知吉凶祸福系乎人心。<a id="a-8A"></a>乌可谄求富贵。<a id="a-8B"></a>而苟免祸害哉。<a id="a-8C"></a>永明寿禅师云。<a id="a-8D"></a>恶从心起。<a id="a-8E"></a>如铁孕垢。<a id="a-8F"></a>而自毁铁形善逐情生。<a id="a-8G"></a>如珠现光而还照珠体。<a id="a-8H"></a>故吾劝诸善人。<a id="a-8I"></a>举心用事必择道而行之。<a id="a-8J"></a>择礼而从之。<a id="a-8K"></a>择友而交之。<a id="a-8L"></a>择里而处之。<a id="a-8M"></a>择师而事之。<a id="a-8N"></a>兢兢焉而存心。<a id="a-8O"></a>战战焉而守节。<a id="a-8P"></a>念念不昧无失于顺天之道。<a id="a-8Q"></a>以奉西方之教。<a id="a-8R"></a>而其观烛谈祸福不与焉。</p>
  <p data-pb></p>
  <h2 id="a8S">辩明空见</h2>
  <p id="a8T">者破诸有也。<a id="a-8U"></a>大觉世尊开示正法。<a id="a-8V"></a>欲令一切人识知世间万法皆空。<a id="a-8W"></a>自悟本性之真空也。<a id="a-8X"></a>真空者。<a id="a-8Y"></a>是如来之法界。<a id="a-8Z"></a>众生之本心。<a id="a-8a"></a>空而不空。<a id="a-8b"></a>有而非有。<a id="a-8c"></a>悟之者于不有中。<a id="a-8d"></a>运出自家宝藏。<a id="a-8e"></a>探之无穷。<a id="a-8f"></a>用之无尽。<a id="a-8g"></a>谓之一乘妙道。<a id="a-8h"></a>非顽空之空也。<a id="a-8i"></a>今有一等愚人。<a id="a-8j"></a>一向说空拨无因果。<a id="a-8k"></a>步步行有。<a id="a-8l"></a>口口言无。<a id="a-8m"></a>便道饮酒食肉不碍菩提。<a id="a-8n"></a>行盗行淫无妨般若。<a id="a-8o"></a>纵横放旷驰逞颠狂。<a id="a-8p"></a>谤佛谤经轻毁一切。<a id="a-8q"></a>胡挥乱统以当宗乘。<a id="a-8r"></a>欺侮圣贤自称得道。<a id="a-8s"></a>如此者滔滔皆是也。<a id="a-8t"></a>永嘉所谓豁达空拨因果。<a id="a-8u"></a>莽莽荡荡招殃祸。<a id="a-8v"></a>非斯类而何耶。<a id="a-8w"></a>又楞严经云。<a id="a-8x"></a>心若着空则有大力空魔。<a id="a-8y"></a>入其心腑。<a id="a-8z"></a>其人不知是其魔着。<a id="a-90"></a>口说经法潜行贪欲。<a id="a-91"></a>轻毁经像。<a id="a-92"></a>惑乱是人尽遭邪坠魔。<a id="a-93"></a>心生厌去彼人体。<a id="a-94"></a>师及弟子俱陷王难。<a id="a-95"></a>命终自为魔家眷属受魔业。<a id="a-96"></a>尽堕无间狱。<a id="a-97"></a>嗟乎去圣远。<a id="a-98"></a>微言绝异端起大义乖。<a id="a-99"></a>不着</p>
  <p data-pb></p>
  <h2 id="a9A">辩一合相</h2>
  <p id="a9B">刚经云。<a id="a-9C"></a>如来说一合相者。<a id="a-9D"></a>即非一合相。<a id="a-9E"></a>是名一合相。<a id="a-9F"></a>良由世人一性昏迷。<a id="a-9G"></a>与尘境相合即非一合相。<a id="a-9H"></a>智者明见自己真心背尘合觉。<a id="a-9I"></a>一念觉心与十方诸佛真空法界相合。<a id="a-9J"></a>即是一合相理也。<a id="a-9K"></a>永嘉云。<a id="a-9L"></a>我性同共如来合。<a id="a-9M"></a>但凡夫不悟此理。<a id="a-9N"></a>贪着事相妄自坚执。<a id="a-9O"></a>情心意识。<a id="a-9P"></a>与山河大地墙壁瓦砾相合。<a id="a-9Q"></a>昧却理性之真空即非也。<a id="a-9R"></a>六祖云。<a id="a-9S"></a>心有所得即非一合相。<a id="a-9T"></a>心无所得即是一合相是也。<a id="a-9U"></a>今有愚人。<a id="a-9V"></a>不识佛法坐吾教中。<a id="a-9W"></a>妄说夫妇是一合相者误矣。<a id="a-9X"></a>盖其情生智隔。<a id="a-9Y"></a>想变体殊业累殃深。<a id="a-9Z"></a>背因昧果。<a id="a-9a"></a>曲解圣典毁辱教门。<a id="a-9b"></a>净业正宗岂容是说。<a id="a-9c"></a>真实修行之士。<a id="a-9d"></a>切宜坚秉正信专念弥陀。<a id="a-9e"></a>于一念中不取于相。<a id="a-9f"></a>内心外境了了一如。<a id="a-9g"></a>自然冥符真理是也。<a id="a-9h"></a>故佛果勤禅师示众云。<a id="a-9i"></a>汝等诸人但向十二时中。<a id="a-9j"></a>上不见有诸佛。<a id="a-9k"></a>下不见有众生。<a id="a-9l"></a>外不见有山河大地。<a id="a-9m"></a>内不见有见闻觉知。<a id="a-9n"></a>好恶长短打成一片。<a id="a-9o"></a>一一拈出更无异见。<a id="a-9p"></a>此则一合相理历然明矣。<a id="a-9q"></a>可谓日可冷月可热。<a id="a-9r"></a>众魔不能坏。<a id="a-9s"></a>真说实履道之通衢。<a id="a-9t"></a>乃悟宗之正诀。</p>
  <p data-pb></p>
  <h2 id="a9u">辩明双修</h2>
  <p id="a9v">修者。<a id="a-9w"></a>修福修慧也。<a id="a-9x"></a>教云修福不修慧。<a id="a-9y"></a>象身挂缨络。<a id="a-9z"></a>修慧不修福。<a id="a-A0"></a>罗汉应供薄。<a id="a-A1"></a>福慧二庄严乃能成正觉。<a id="a-A2"></a>古德云。<a id="a-A3"></a>福不得不作。<a id="a-A4"></a>慧不得不学。<a id="a-A5"></a>龙舒云。<a id="a-A6"></a>修净土者虽专以念佛为行门。<a id="a-A7"></a>亦须福慧兼修。<a id="a-A8"></a>庶得事理两融也。<a id="a-A9"></a>内则修慧。<a id="a-AA"></a>究竟涵养深彻渊源。<a id="a-AB"></a>使慧性增广。<a id="a-AC"></a>含虚空界无所不知无不照了。<a id="a-AD"></a>外则修福。<a id="a-AE"></a>慈悲方便。<a id="a-AF"></a>柔和善顺利济世间。<a id="a-AG"></a>见一切人。<a id="a-AH"></a>平等恭敬随机说法。<a id="a-AI"></a>教化众生行一切善。<a id="a-AJ"></a>此是福慧双修也。<a id="a-AK"></a>今有一等愚人。<a id="a-AL"></a>常行异教诈称莲宗弟子。<a id="a-AM"></a>妄指双修潜通淫秽造地狱业。<a id="a-AN"></a>迷误善人沉迷欲乐。<a id="a-AO"></a>甘堕险坑。<a id="a-AP"></a>岂不谬乎。<a id="a-AQ"></a>是真狐魅妖精。<a id="a-AR"></a>何异畜生类也。<a id="a-AS"></a>楞严云。<a id="a-AT"></a>若诸众生其心不淫。<a id="a-AU"></a>则不随其生死。<a id="a-AV"></a>汝修三昧本出尘劳。<a id="a-AW"></a>淫心不除尘不可出。<a id="a-AX"></a>纵有多智必落魔道。<a id="a-AY"></a>上品魔王。<a id="a-AZ"></a>中品魔民。<a id="a-Aa"></a>下品魔女。<a id="a-Ab"></a>诸修行人先断淫心。<a id="a-Ac"></a>是名如来。<a id="a-Ad"></a>先佛世尊第一决定清净明诲。<a id="a-Ae"></a>若不断淫修菩提者。<a id="a-Af"></a>如蒸砂石欲其成饭。<a id="a-Ag"></a>经百千劫终不名饭。<a id="a-Ah"></a>汝以淫身求佛妙果。<a id="a-Ai"></a>纵得妙悟皆是淫根。<a id="a-Aj"></a>根本成淫。<a id="a-Ak"></a>轮转三涂终不能出。<a id="a-Al"></a>如来涅槃何路修证。<a id="a-Am"></a>必使淫机身心俱断。<a id="a-An"></a>断性亦无于佛菩提斯可希冀。<a id="a-Ao"></a>如我说者名为佛说。<a id="a-Ap"></a>不如此说即波旬说。<a id="a-Aq"></a>今劝在家菩萨依戒修行。<a id="a-Ar"></a>勿犯邪非清心寡欲。<a id="a-As"></a>双修福慧回向西方。<a id="a-At"></a>龙舒云。<a id="a-Au"></a>修福又修慧。<a id="a-Av"></a>深信念阿弥。<a id="a-Aw"></a>当生上上品。<a id="a-Ax"></a>决定更无疑。<a id="a-Ay"></a>其或不然欲饭蒸砂。<a id="a-Az"></a>徒费力担柴入火定殃身。</p>
  <p data-pb></p>
  <h2 id="aB0">辩明三车</h2>
  <p id="aB1">华经譬喻品云。<a id="a-B2"></a>若有众生从佛世尊。<a id="a-B3"></a>闻法信受殷勤精进求一切智。<a id="a-B4"></a>佛智自然智无师智。<a id="a-B5"></a>如彼诸子为求牛车出于火宅。<a id="a-B6"></a>故知众生喻诸子。<a id="a-B7"></a>三界喻火宅。<a id="a-B8"></a>三乘喻三车。<a id="a-B9"></a>如来见众生。<a id="a-BA"></a>在三界中不得出离。<a id="a-BB"></a>说三乘法引令离苦。<a id="a-BC"></a>譬如诸子在火宅中嬉戏。<a id="a-BD"></a>长者以三车引之令出也。<a id="a-BE"></a>有等愚人假说文殊问佛妄称。<a id="a-BF"></a>性是牛车。<a id="a-BG"></a>心是羊车。<a id="a-BH"></a>意是鹿车。<a id="a-BI"></a>又云。<a id="a-BJ"></a>牛车载妙法。<a id="a-BK"></a>羊车载莲花。<a id="a-BL"></a>鹿车载经。<a id="a-BM"></a>所谓醍醐上味为世所珍。<a id="a-BN"></a>遇斯人等翻成毒药。<a id="a-BO"></a>夫法华经者。<a id="a-BP"></a>诸法之王佛所护念。<a id="a-BQ"></a>其可妄议哉。<a id="a-BR"></a>何期邪师谬见以非为是。<a id="a-BS"></a>以是为非。<a id="a-BT"></a>法说非法非法说法。<a id="a-BU"></a>诳于人谤于佛毁于法。<a id="a-BV"></a>岂非负五逆之大罪乎。<a id="a-BW"></a>经云。<a id="a-BX"></a>若有诽谤是经典者。<a id="a-BY"></a>当知是人入阿鼻狱。<a id="a-BZ"></a>具足一劫。<a id="a-Ba"></a>劫尽更生。<a id="a-Bb"></a>好是展转至无数劫。<a id="a-Bc"></a>从地狱出当堕畜生。<a id="a-Bd"></a>谤斯经故获罪如是。<a id="a-Be"></a>细思此等哀哉。<a id="a-Bf"></a>切心敢以忠言痛告道友。<a id="a-Bg"></a>于自己心中开示悟入佛之知见。<a id="a-Bh"></a>则此心清净如莲华开。<a id="a-Bi"></a>是谓之法华三昧。<a id="a-Bj"></a>悟斯理者是乘白牛车。<a id="a-Bk"></a>出三界火宅也。<a id="a-Bl"></a>又不见法达禅师见六祖大师呈偈云。<a id="a-Bm"></a>诵经三千部。<a id="a-Bn"></a>曹溪一句亡。<a id="a-Bo"></a>未明出世旨。<a id="a-Bp"></a>宁歇累生狂。<a id="a-Bq"></a>羊粗牛权设。<a id="a-Br"></a>初中后善扬。<a id="a-Bs"></a>谁知火宅内元是法中王。<a id="a-Bt"></a>于是曹溪六祖大师。<a id="a-Bu"></a>乃说偈以证之云。<a id="a-Bv"></a>心迷法华转。<a id="a-Bw"></a>心悟转法华。<a id="a-Bx"></a>诵久不明已。<a id="a-By"></a>与义作仇家。<a id="a-Bz"></a>无念念即正。<a id="a-C0"></a>有念念成邪。<a id="a-C1"></a>若能如是解。<a id="a-C2"></a>长驾白牛车是也。<a id="a-C3"></a>若有执迷不省自取沉沦者。<a id="a-C4"></a>吾末如之何也已矣。</p>
  <p data-pb></p>
  <h2 id="aC5">辩明三关</h2>
  <p id="aC6">关者。<a id="a-C7"></a>兜率悦禅师示众语。<a id="a-C8"></a>一云。<a id="a-C9"></a>拨草参玄只图见性。<a id="a-CA"></a>只今上人性在甚处。<a id="a-CB"></a>二云。<a id="a-CC"></a>识得本性要脱生死。<a id="a-CD"></a>生死到来作么生脱。<a id="a-CE"></a>三云。<a id="a-CF"></a>脱得生死。<a id="a-CG"></a>要知去处四大分离向甚处去。<a id="a-CH"></a>是故透此关者则奚拘生死。<a id="a-CI"></a>彻此道者岂碍去来。<a id="a-CJ"></a>自是天下丛林宿师大衲靡不洞究渊源。<a id="a-CK"></a>故能脱白露净。<a id="a-CL"></a>其旨晓然决无异说。<a id="a-CM"></a>今有愚人。<a id="a-CN"></a>妄指人身三丹田作内三关。<a id="a-CO"></a>教人般运气血。<a id="a-CP"></a>谓之透过三关。<a id="a-CQ"></a>又说。<a id="a-CR"></a>自足至腰三处疼痛为外三关。<a id="a-CS"></a>妄以此处要定临终时节。<a id="a-CT"></a>世多传习尽入邪路。<a id="a-CU"></a>详观念佛之教。<a id="a-CV"></a>乃简径法门。<a id="a-CW"></a>只令修行人于十二时中持一句阿弥陀佛。<a id="a-CX"></a>思专想寂更能回光自看。<a id="a-CY"></a>阿那个是我本性弥陀。<a id="a-CZ"></a>四大分离向甚处去。<a id="a-Ca"></a>常有此疑蓦然识得便知落处。<a id="a-Cb"></a>即此是直捷省力底修行正道。<a id="a-Cc"></a>舍此之外稍涉一毫异说。<a id="a-Cd"></a>即堕在邪见林矣。<a id="a-Ce"></a>呜呼痴人背真向伪良可悯焉。<a id="a-Cf"></a>若也于斯信得截断露布葛藤。<a id="a-Cg"></a>豁开透地通天眼。<a id="a-Ch"></a>觑破邪思妄相心。</p>
  <p data-pb></p>
  <h2 id="aCi">辨明大小二乘</h2>
  <p id="aCj">夫大法王之垂化也。<a id="a-Ck"></a>统摄群品各有司。<a id="a-Cl"></a>存小律比礼刑之权。<a id="a-Cm"></a>大乘类钧衡之任。<a id="a-Cn"></a>营福如司于漕挽。<a id="a-Co"></a>制撰若掌于王言。<a id="a-Cp"></a>在国家之百吏咸修类。<a id="a-Cq"></a>吾教之群宗。<a id="a-Cr"></a>竞演果明此旨。<a id="a-Cs"></a>岂执异端应须量己才能。<a id="a-Ct"></a>随力演布。<a id="a-Cu"></a>达则兼济为善。<a id="a-Cv"></a>穷则专门是宜。<a id="a-Cw"></a>虽各播于宗猷。<a id="a-Cx"></a>而皆处于慈济。<a id="a-Cy"></a>同归和合之海。<a id="a-Cz"></a>共坐解脱之床。<a id="a-D0"></a>夫如是则迷途之司。<a id="a-D1"></a>南教门之木铎也。<a id="a-D2"></a>奈何源远流别大道浇漓。<a id="a-D3"></a>好朱者憎其素。<a id="a-D4"></a>爱甘者恶其辛。<a id="a-D5"></a>未契圆宗各权所据。<a id="a-D6"></a>又岂知生佛本一凡圣性均。<a id="a-D7"></a>而不能自复者。<a id="a-D8"></a>由迷昧于身心。<a id="a-D9"></a>致笼槛于生死。<a id="a-DA"></a>是知身之过恶非戒律。<a id="a-DB"></a>不能捡心之昏散。<a id="a-DC"></a>非定慧不能融捡之。<a id="a-DD"></a>融之尚虑乎道之不明性之不复。<a id="a-DE"></a>况埋没于邪岐。<a id="a-DF"></a>而互相是非也耶。<a id="a-DG"></a>或云。<a id="a-DH"></a>我学小乘。<a id="a-DI"></a>却又不知戒施礼诵是渐修之法。<a id="a-DJ"></a>或言。<a id="a-DK"></a>我学上乘。<a id="a-DL"></a>却又不识本性弥陀。<a id="a-DM"></a>唯心净土之旨。<a id="a-DN"></a>不着于事相。<a id="a-DO"></a>又堕于顽空。<a id="a-DP"></a>大似深村草里生盲之人。<a id="a-DQ"></a>坐在一隅不知东西南北。<a id="a-DR"></a>妄生分别。<a id="a-DS"></a>是是非非非非是是。<a id="a-DT"></a>所谓执着死蛇头错路。<a id="a-DU"></a>修行者在秽恶则无所间然。<a id="a-DV"></a>于行解不见可畏。<a id="a-DW"></a>以至积习成性。<a id="a-DX"></a>自灭其身始学慕于上贤。<a id="a-DY"></a>终见沈于下恶。<a id="a-DZ"></a>如斯之辈诚可哀哉。<a id="a-Da"></a>永明寿禅师云。<a id="a-Db"></a>譬如庭雀焉攀鸿鹄之心。<a id="a-Dc"></a>还似井蛙岂测沧溟之阔。<a id="a-Dd"></a>或徇他求如钻冰而觅火。<a id="a-De"></a>但归己解犹向乳而生酥。<a id="a-Df"></a>慎勿立我慢幢张邪见网。<a id="a-Dg"></a>轻侮先觉荧惑后人。<a id="a-Dh"></a>至哉斯言也。<a id="a-Di"></a>昭昭乎天日在上。<a id="a-Dj"></a>荡荡乎佛祖有灵。<a id="a-Dk"></a>奉教之者可不惧乎。<a id="a-Dl"></a>但能信念弥陀。<a id="a-Dm"></a>可以免斯过咎矣。</p>
  <h2 id="aDn">辩明不生不灭</h2>
  <p id="aDo">般若心经云。<a id="a-Dp"></a>是诸法空相不生不灭不垢不净不增不减。<a id="a-Dq"></a>是故空中无色无受想行识等。<a id="a-Dr"></a>又维摩经云。<a id="a-Ds"></a>不善不生善法不灭。<a id="a-Dt"></a>故知色相有去有来。<a id="a-Du"></a>佛性不生不灭。<a id="a-Dv"></a>今有愚人。<a id="a-Dw"></a>妄以不产后嗣为不生。<a id="a-Dx"></a>不断欲心为不灭。<a id="a-Dy"></a>骇世怪言。<a id="a-Dz"></a>惑人妖崇。<a id="a-E0"></a>密互邪淫作不净行。<a id="a-E1"></a>断佛种性悖乱人伦。<a id="a-E2"></a>故楞严云。<a id="a-E3"></a>善男子爱极发狂炽然。<a id="a-E4"></a>贪欲则有欲魔入其心腑。<a id="a-E5"></a>一向说欲为菩提道。<a id="a-E6"></a>化诸白衣平等行欲。<a id="a-E7"></a>疑误众生入无间狱。<a id="a-E8"></a>盖以愚迷不知触净。<a id="a-E9"></a>不觉遭魔以致斯苦。<a id="a-EA"></a>谛观天地肇分有阴阳而有男女。<a id="a-EB"></a>有男女而有夫妇。<a id="a-EC"></a>有夫妇而有父子。<a id="a-ED"></a>有父子而有君臣。<a id="a-EE"></a>有君臣则有三纲五常之道。<a id="a-EF"></a>三纲统其人伦。<a id="a-EG"></a>五常正其教化。<a id="a-EH"></a>此圣人立世间之法也。<a id="a-EI"></a>吾祖远公有云在家者。<a id="a-EJ"></a>厚身存生我倒未忘。<a id="a-EK"></a>以情欲为苑囿。<a id="a-EL"></a>以声色为游观。<a id="a-EM"></a>耽湎世乐不能特出。<a id="a-EN"></a>吾佛示化令反本以求宗。<a id="a-EO"></a>在家奉法则是顺化之民。<a id="a-EP"></a>不遗奉亲敬君之礼。<a id="a-EQ"></a>是故先导之五戒。<a id="a-ER"></a>不杀存乎仁。<a id="a-ES"></a>不盗存乎义。<a id="a-ET"></a>不淫存乎礼。<a id="a-EU"></a>不妄存乎信。<a id="a-EV"></a>不酒存乎智。<a id="a-EW"></a>身心既律。<a id="a-EX"></a>然后示之以出世之法。<a id="a-EY"></a>令修念佛三昧。<a id="a-EZ"></a>以为西方之归。<a id="a-Ea"></a>达乎不生不灭之道。<a id="a-Eb"></a>是以王臣外护法流天下。<a id="a-Ec"></a>千载犹一日也。<a id="a-Ed"></a>其奈当斯之际薰莸共囿。<a id="a-Ee"></a>菽麦同畦未易分也。<a id="a-Ef"></a>敢以衷赤之忱普告信士。<a id="a-Eg"></a>但除却。<a id="a-Eh"></a>一心不乱系念弥陀之外。<a id="a-Ei"></a>凡所有相皆是邪解。<a id="a-Ej"></a>切须子细真实修行善则从之恶则远之。<a id="a-Ek"></a>邪则遣之正则守之。<a id="a-El"></a>若乃立身行道之事。<a id="a-Em"></a>息心达本之旨。<a id="a-En"></a>前篇备述明。<a id="a-Eo"></a>则典刑不为不多矣。<a id="a-Ep"></a>遵而行之则吾门眷属。<a id="a-Eq"></a>违而作者魔之党类。<a id="a-Er"></a>所以生遭王法。<a id="a-Es"></a>死堕阿鼻。<a id="a-Et"></a>殃及累世。<a id="a-Eu"></a>莫言不道。<a id="a-Ev"></a>何故聻欲得不招无间业。<a id="a-Ew"></a>莫谤如来正法轮。</p>
  <h2 id="aEx">辩明曹溪路</h2>
  <p id="aEy">昔永嘉大师。<a id="a-Ez"></a>往曹溪礼拜六祖。<a id="a-F0"></a>印证心地述证道歌云。<a id="a-F1"></a>自从认得曹溪路了了生死。<a id="a-F2"></a>不相干是故。<a id="a-F3"></a>天下禅宗出乎曹溪之源。<a id="a-F4"></a>目曰曹溪路也。<a id="a-F5"></a>何期愚人妄指人身有浃湷双关作。<a id="a-F6"></a>曹溪一派又妄说。<a id="a-F7"></a>六祖云。<a id="a-F8"></a>宁度白衣千千万。<a id="a-F9"></a>不度空门半个僧。<a id="a-FA"></a>如斯之辈非特惑于后人。<a id="a-FB"></a>是亦诬于先圣。<a id="a-FC"></a>岂不闻。<a id="a-FD"></a>永嘉云。<a id="a-FE"></a>第一迦葉首传灯。<a id="a-FF"></a>二十八代西天记法。<a id="a-FG"></a>东流入此土。<a id="a-FH"></a>菩提达磨为初祖。<a id="a-FI"></a>六代传衣。<a id="a-FJ"></a>天下闻后人得道无穷数。<a id="a-FK"></a>又岂有度白衣而不度空门乎。<a id="a-FL"></a>於戏邪妄之徒。<a id="a-FM"></a>不知来历。<a id="a-FN"></a>窃祖师之名。<a id="a-FO"></a>同魍魉妖孽。<a id="a-FP"></a>见解迷误善人。<a id="a-FQ"></a>正是一盲引众盲。<a id="a-FR"></a>相牵入火坑也。<a id="a-FS"></a>吾知祖宗实德是以称而传之。<a id="a-FT"></a>吾知阐提薄福谤辱吾宗。<a id="a-FU"></a>是以恐而惧之。<a id="a-FV"></a>吾尚知而大惧。<a id="a-FW"></a>汝谤圣师之道诳后学之人。<a id="a-FX"></a>安得不益惧于吾乎。<a id="a-FY"></a>汝速宜磨灭改而正之。<a id="a-FZ"></a>无贻我羞之为愈也。</p>
  <h2 id="aFa">辨佛法隐藏</h2>
  <p id="aFb">佛法者。<a id="a-Fc"></a>出世间之道。<a id="a-Fd"></a>无为之法也。<a id="a-Fe"></a>涅槃经云。<a id="a-Ff"></a>如来开发显露清净无翳。<a id="a-Fg"></a>迷者不解谓是秘藏。<a id="a-Fh"></a>智者了达即不名藏。<a id="a-Fi"></a>有等愚人妄说官法。<a id="a-Fj"></a>堂堂佛法隐藏。<a id="a-Fk"></a>伪撰一落索邪言。<a id="a-Fl"></a>闭门传度谓之生死。<a id="a-Fm"></a>奥典幻惑后人。<a id="a-Fn"></a>至死不与人说。<a id="a-Fo"></a>逗到临时一场漏逗。<a id="a-Fp"></a>大似贫儿得锡唤作黄金。<a id="a-Fq"></a>明眼人前如何拈出。<a id="a-Fr"></a>自不知非反夸能会正。<a id="a-Fs"></a>是瞒人更自瞒也。<a id="a-Ft"></a>岂知佛说一切法为度一切心。<a id="a-Fu"></a>盖以众生心体本来是一。<a id="a-Fv"></a>用处不同故说一切法也。<a id="a-Fw"></a>祖师云。<a id="a-Fx"></a>瓶盘钗钏本是一金。<a id="a-Fy"></a>名相不同至体无二。<a id="a-Fz"></a>嗟乎末运法出奸生。<a id="a-G0"></a>往往失其本体者多。<a id="a-G1"></a>是将新罗漆高丽。<a id="a-G2"></a>鋀间货错出巧言令色。<a id="a-G3"></a>瞒昧世人一伪既行百真莫辨。<a id="a-G4"></a>况爱小利者。<a id="a-G5"></a>上人铺席不拣好恶。<a id="a-G6"></a>苟图价廉好看易得。<a id="a-G7"></a>等闲被他将一团灰炭寒却眼孔。<a id="a-G8"></a>拖向黑地里脱换去了。<a id="a-G9"></a>及至眼开握着黄土也认不得。<a id="a-GA"></a>又何金鋀真伪之辨哉。<a id="a-GB"></a>痴人但得入手贵乎密。<a id="a-GC"></a>密珍藏以为奇货。<a id="a-GD"></a>生怕人知蓦然撞着。<a id="a-GE"></a>识者为伊点破始知分文不直如斯之类。<a id="a-GF"></a>比比皆是只为愚暗福薄。<a id="a-GG"></a>眼里无觔粗心卤莽。<a id="a-GH"></a>兼以不遇真正师匠。<a id="a-GI"></a>以致然也。<a id="a-GJ"></a>殊不知绕指精金从本来有。<a id="a-GK"></a>自非作家陶镕痛下。<a id="a-GL"></a>钳锤煆炼一回转见性。<a id="a-GM"></a>柔金莹灿然一块。<a id="a-GN"></a>觌体全真。<a id="a-GO"></a>然后随意作用。<a id="a-GP"></a>造成众器飞光散彩耀人心目。<a id="a-GQ"></a>永无变色者。<a id="a-GR"></a>固知自余皆不足言矣。<a id="a-GS"></a>可不至宝哉。<a id="a-GT"></a>正信道流切宜着眼。</p>
  <h2 id="aGU">辨明超日月光</h2>
  <p id="aGV">大弥陀经云。<a id="a-GW"></a>阿弥陀佛光明极大。<a id="a-GX"></a>而为诸佛光明之王。<a id="a-GY"></a>故号无量光佛。<a id="a-GZ"></a>无边光佛。<a id="a-Ga"></a>无碍光佛。<a id="a-Gb"></a>无对光佛。<a id="a-Gc"></a>光炎王光佛。<a id="a-Gd"></a>清净光佛。<a id="a-Ge"></a>欢喜光佛。<a id="a-Gf"></a>智慧光佛。<a id="a-Gg"></a>不断光佛。<a id="a-Gh"></a>难思光佛。<a id="a-Gi"></a>无称光佛。<a id="a-Gj"></a>超日月光佛。<a id="a-Gk"></a>其光明所以照无央数天下幽冥之处。<a id="a-Gl"></a>皆常大明。<a id="a-Gm"></a>诸天人民。<a id="a-Gn"></a>禽兽蜎飞蠕动。<a id="a-Go"></a>见此光明莫不喜悦。<a id="a-Gp"></a>而生慈心悉得解脱。<a id="a-Gq"></a>是故十方诸佛菩萨。<a id="a-Gr"></a>缘觉声闻悉皆称赞。<a id="a-Gs"></a>因名曰超日月光佛。<a id="a-Gt"></a>盖以日能照昼月能夜明其德不全。<a id="a-Gu"></a>佛之光明昼夜常照无亏无欠。<a id="a-Gv"></a>故名超日月光也。<a id="a-Gw"></a>今有一等愚人。<a id="a-Gx"></a>妄指教人于日月初出之时。<a id="a-Gy"></a>以口吸采其光。<a id="a-Gz"></a>吞咽入腹。<a id="a-H0"></a>欲其成宝。<a id="a-H1"></a>以当修行秘法。<a id="a-H2"></a>谓之超日月光者。<a id="a-H3"></a>其错大矣。<a id="a-H4"></a>譬如痴猿联臂攀树。<a id="a-H5"></a>悬崖下捉水月劳心费力到底成空。<a id="a-H6"></a>若是智人达观速须舍离。<a id="a-H7"></a>早求正法免堕迷津。<a id="a-H8"></a>专念弥陀究明心地。<a id="a-H9"></a>不见祖师道。<a id="a-HA"></a>从门入者不是家珍。<a id="a-HB"></a>自己灵光照天烁地。<a id="a-HC"></a>人人分上本自圆成。<a id="a-HD"></a>一点灵源无内无外。<a id="a-HE"></a>头头上显物物上明。<a id="a-HF"></a>若能悟此即如来一段光明超日月。</p>
  <h2 id="aHG">辨明髻中珠</h2>
  <p id="aHH">髻中珠者。<a id="a-HI"></a>法华经云。<a id="a-HJ"></a>如转轮王得法国土王于三界。<a id="a-HK"></a>而诸小王不肯顺伏时。<a id="a-HL"></a>转轮王起种种兵而往讨伐。<a id="a-HM"></a>战有功者赏赐诸物。<a id="a-HN"></a>独王顶上有此一珠。<a id="a-HO"></a>而不与之。<a id="a-HP"></a>末后付与。<a id="a-HQ"></a>如来亦复如是。<a id="a-HR"></a>见贤圣军。<a id="a-HS"></a>与五阴魔。<a id="a-HT"></a>烦恼魔。<a id="a-HU"></a>死魔共战。<a id="a-HV"></a>灭三毒。<a id="a-HW"></a>出三界。<a id="a-HX"></a>破魔网。<a id="a-HY"></a>尔时如来亦大欢喜。<a id="a-HZ"></a>为说诸法。<a id="a-Ha"></a>而不为说是法华经。<a id="a-Hb"></a>今乃说之。<a id="a-Hc"></a>如转轮王久获明珠末后赐与。<a id="a-Hd"></a>此盖世尊最后说是大乘法宝。<a id="a-He"></a>超出诸圣之上。<a id="a-Hf"></a>以轮王髻珠为喻。<a id="a-Hg"></a>此珠者即诸佛之圆智。<a id="a-Hh"></a>乃众生之理性。<a id="a-Hi"></a>悟之则三祇顿越。<a id="a-Hj"></a>迷之则六道沉沦。<a id="a-Hk"></a>今有一等愚人。<a id="a-Hl"></a>错会经旨。<a id="a-Hm"></a>妄以运气入顶。<a id="a-Hn"></a>作髻中珠。<a id="a-Ho"></a>谓之最上乘法。<a id="a-Hp"></a>密密相传。<a id="a-Hq"></a>教人般精运气冲入头顶。<a id="a-Hr"></a>要学世尊顶上有肉髻珠。<a id="a-Hs"></a>何其愚哉。<a id="a-Ht"></a>殊不知世尊肉髻。<a id="a-Hu"></a>乃无见顶相表一乘大法也。<a id="a-Hv"></a>无见者自不能见。<a id="a-Hw"></a>离自见故。<a id="a-Hx"></a>向上极则诸圣皆不得见。<a id="a-Hy"></a>离他见故。<a id="a-Hz"></a>寿禅师心赋云。<a id="a-I0"></a>高高法座。<a id="a-I1"></a>非声闻矬短之能升。<a id="a-I2"></a>赫赫日轮。<a id="a-I3"></a>岂外道婴儿之所见。<a id="a-I4"></a>无偏无党至极至尊。<a id="a-I5"></a>嗟乎愚痴之人。<a id="a-I6"></a>罔知正法。<a id="a-I7"></a>颠倒错乱。<a id="a-I8"></a>嫁祸移殃于后人。<a id="a-I9"></a>赚他向善俗子堕落深坑。<a id="a-IA"></a>可痛惜哉。<a id="a-IB"></a>奉劝信士细参本教。<a id="a-IC"></a>恪心念佛悔悟前非。<a id="a-ID"></a>了知诸法本无。<a id="a-IE"></a>髻珠自然显现。<a id="a-IF"></a>堂堂独露。<a id="a-IG"></a>岂假他求哉。</p>
  <h2 id="aIH">辩明无漏果</h2>
  <p id="aII">法华经云。<a id="a-IJ"></a>诸漏已尽无复烦恼。<a id="a-IK"></a>此乃罗汉声闻修行。<a id="a-IL"></a>至习漏俱无也。<a id="a-IM"></a>无漏者盖人之六根。<a id="a-IN"></a>常为色声香味触法六尘所惑。<a id="a-IO"></a>心随境转成有漏缘。<a id="a-IP"></a>所以轮回不息。<a id="a-IQ"></a>修行人六根自静。<a id="a-IR"></a>不被六尘所转即无漏也。<a id="a-IS"></a>今有一等愚人。<a id="a-IT"></a>妄将眼眵鼻涕尽皆吃了。<a id="a-IU"></a>谓之修无漏者。<a id="a-IV"></a>何蠢乎哉。<a id="a-IW"></a>予尝悯而问之曰。<a id="a-IX"></a>六根四大脓血之袋屎尿之囊。<a id="a-IY"></a>眵泪涕唾皆属不净。<a id="a-IZ"></a>何得取而食之。<a id="a-Ia"></a>彼则曰。<a id="a-Ib"></a>人身之中有七宝不可弃之。<a id="a-Ic"></a>善收拾者结成舍利证无漏也。<a id="a-Id"></a>苦哉苦哉。<a id="a-Ie"></a>如斯颠倒。<a id="a-If"></a>诚可忍耶。<a id="a-Ig"></a>更有一等众生。<a id="a-Ih"></a>以秘精是无漏者。<a id="a-Ii"></a>混吾教中递相传习。<a id="a-Ij"></a>潜饕贪欲坏乱正法。<a id="a-Ik"></a>此是妖精鬼怪夜聚晓散。<a id="a-Il"></a>吃菜事魔之徒。<a id="a-Im"></a>非是莲宗之弟子。<a id="a-In"></a>比年以来多有此样扇动人家。<a id="a-Io"></a>清信男女不觉不知鼓入魔道。<a id="a-Ip"></a>故楞严经云。<a id="a-Iq"></a>善男子。<a id="a-Ir"></a>心爱根本穷览物化。<a id="a-Is"></a>天魔得便飞精附人。<a id="a-It"></a>说佛涅槃即是现前肉身。<a id="a-Iu"></a>父父子子递代相生常住不绝。<a id="a-Iv"></a>无别净居。<a id="a-Iw"></a>愚人信受亡失本心惑为菩萨。<a id="a-Ix"></a>常说眼耳鼻舌皆为净土。<a id="a-Iy"></a>男女二根即是菩提。<a id="a-Iz"></a>或食屎尿广行淫秽。<a id="a-J0"></a>彼无知者信是秽言易入邪悟。<a id="a-J1"></a>此名蛊毒恶鬼恼乱。<a id="a-J2"></a>是人师及弟子俱陷王难。<a id="a-J3"></a>汝当先觉不入轮回。<a id="a-J4"></a>迷惑不知堕无间狱。<a id="a-J5"></a>受得地狱业消复入畜生饿鬼。<a id="a-J6"></a>今观邪师妄作之徒。<a id="a-J7"></a>假吾佛祖之教门。<a id="a-J8"></a>造不净之恶业。<a id="a-J9"></a>逆二仪背三光。<a id="a-JA"></a>谤佛祖乱人伦。<a id="a-JB"></a>碌碌如蜣蛆之逐秽。<a id="a-JC"></a>现受众苦没后沉沦。<a id="a-JD"></a>是罪果何逃哉。<a id="a-JE"></a>宜乎不足怪也。<a id="a-JF"></a>非惟死后受报。<a id="a-JG"></a>抑且官法不容。<a id="a-JH"></a>语云。<a id="a-JI"></a>道之以政。<a id="a-JJ"></a>齐之以刑。<a id="a-JK"></a>民免而无耻。<a id="a-JL"></a>道之以德。<a id="a-JM"></a>齐之以礼。<a id="a-JN"></a>有耻且格。<a id="a-JO"></a>诚哉是言。<a id="a-JP"></a>今劝善流谛观圣训。<a id="a-JQ"></a>宜自知耻。<a id="a-JR"></a>勿惮改过。<a id="a-JS"></a>捐情绝虑正己修行。<a id="a-JT"></a>有能古教照心。<a id="a-JU"></a>则其心自明。<a id="a-JV"></a>古镜照精则其精自形。<a id="a-JW"></a>若专于净行。<a id="a-JX"></a>趣于菩提决无误矣。<a id="a-JY"></a>其或不然。<a id="a-JZ"></a>三涂业海无边际。<a id="a-Ja"></a>千佛出来难救伊。</p>
  <h2 id="aJb">辩明赵州茶</h2>
  <p id="aJc">昔赵州和尚。<a id="a-Jd"></a>见僧问曰。<a id="a-Je"></a>汝曾到此不。<a id="a-Jf"></a>僧云。<a id="a-Jg"></a>曾到。<a id="a-Jh"></a>州云。<a id="a-Ji"></a>吃茶去。<a id="a-Jj"></a>又问僧云。<a id="a-Jk"></a>曾到此不。<a id="a-Jl"></a>僧云。<a id="a-Jm"></a>不曾到。<a id="a-Jn"></a>州云。<a id="a-Jo"></a>吃茶去。<a id="a-Jp"></a>院主问曾到。<a id="a-Jq"></a>且从不曾到如何也吃茶去。<a id="a-Jr"></a>州乃唤院主。<a id="a-Js"></a>主应诺。<a id="a-Jt"></a>州云。<a id="a-Ju"></a>吃茶去。<a id="a-Jv"></a>丛林因此有赵州茶话公案。<a id="a-Jw"></a>今愚人不明祖师大意。<a id="a-Jx"></a>妄自造作将口内津唾。<a id="a-Jy"></a>灌漱三十六次咽之。<a id="a-Jz"></a>谓之吃赵州茶。<a id="a-K0"></a>或有临终妄指教人。<a id="a-K1"></a>用朱砂末茶点一盏吃了。<a id="a-K2"></a>便能死去。<a id="a-K3"></a>是会赵州机关。<a id="a-K4"></a>更可怜悯者。<a id="a-K5"></a>有等魔子以小便作赵州茶。<a id="a-K6"></a>何愚惑哉。<a id="a-K7"></a>非妖怪而何耶。<a id="a-K8"></a>真正修心者。<a id="a-K9"></a>但依本分念佛期生净邦。<a id="a-KA"></a>切不可妄将祖师公案杜撰穿凿。<a id="a-KB"></a>是谤大般若之罪人也。<a id="a-KC"></a>不见道乍可粉身千万劫。<a id="a-KD"></a>莫将佛法乱传扬。</p>
  <h2 id="aKE">辩明教外别传</h2>
  <p id="aKF">圜悟勤禅师云。<a id="a-KG"></a>西方大圣人出迦维罗国。<a id="a-KH"></a>作无边量妙用。<a id="a-KI"></a>启迪群灵。<a id="a-KJ"></a>其方便顺逆开遮。<a id="a-KK"></a>余言遗典盈溢宝藏。<a id="a-KL"></a>以至下梢始露一机。<a id="a-KM"></a>谓之教外别传。<a id="a-KN"></a>迦葉破颜承当以来。<a id="a-KO"></a>的的绵绵直指人心见性成佛。<a id="a-KP"></a>不立阶梯。<a id="a-KQ"></a>不生知见。<a id="a-KR"></a>利根上智向无明窟子里。<a id="a-KS"></a>瞽地烦恼根株中。<a id="a-KT"></a>活脱应时超证得大解脱。<a id="a-KU"></a>西天四七东土二三。<a id="a-KV"></a>皆龙象蹴踏师胜资强格外领略。<a id="a-KW"></a>当下业障冰消。<a id="a-KX"></a>直截承荷。<a id="a-KY"></a>自能管带打作一片。<a id="a-KZ"></a>顿契佛地。<a id="a-Ka"></a>尚不肯向死水里浸却唱出透玄妙句。<a id="a-Kb"></a>超越佛祖。<a id="a-Kc"></a>刬断露布葛藤。<a id="a-Kd"></a>如按太阿。<a id="a-Ke"></a>凛凛神威阿谁敢近。<a id="a-Kf"></a>作家汉确实论量。<a id="a-Kg"></a>才有向上向下谈玄说妙。<a id="a-Kh"></a>作用纤毫即便叱之。<a id="a-Ki"></a>谓不是种草。<a id="a-Kj"></a>直下十成煆炼得熟。<a id="a-Kk"></a>履践得实。<a id="a-Kl"></a>始略放过。<a id="a-Km"></a>犹恐他时异日落草。<a id="a-Kn"></a>累人瞎却正眼。<a id="a-Ko"></a>嗟见一等拍盲野狐种族。<a id="a-Kp"></a>自不曾梦见祖师。<a id="a-Kq"></a>妄言达磨归空。<a id="a-Kr"></a>谓之传法。<a id="a-Ks"></a>救迷情以至借他从上最大宗师。<a id="a-Kt"></a>马祖赵州名目脱赚后人。<a id="a-Ku"></a>及夸初祖只履西归。<a id="a-Kv"></a>普化空棺皆谓此术有验。<a id="a-Kw"></a>谓之形神俱妙。<a id="a-Kx"></a>生死秘法递相传习。<a id="a-Ky"></a>而人皆厚爱此者。<a id="a-Kz"></a>生怕腊月三十日慞惶。<a id="a-L0"></a>竞学归程之法除夜拜影。<a id="a-L1"></a>唤主人公。<a id="a-L2"></a>真是诳呼闾阎掜伪造窠。<a id="a-L3"></a>贻高人嗤鄙。<a id="a-L4"></a>复有一种假托达磨。<a id="a-L5"></a>胎息赵州。<a id="a-L6"></a>十二时别歌。<a id="a-L7"></a>庞居士转河车颂。<a id="a-L8"></a>递互指受。<a id="a-L9"></a>密付传持。<a id="a-LA"></a>希望生天。<a id="a-LB"></a>更要预知死日。<a id="a-LC"></a>殊不知此真妄想邪心爱见。<a id="a-LD"></a>本是善因反招恶果。<a id="a-LE"></a>多见豪杰之士。<a id="a-LF"></a>高谈阔论者。<a id="a-LG"></a>不知宗因往往信之。<a id="a-LH"></a>那知失却故步。<a id="a-LI"></a>画虎成狸。<a id="a-LJ"></a>遭明眼人觑破默观怜悯。<a id="a-LK"></a>岂诸佛与列祖体裁。<a id="a-LL"></a>止如是耶。<a id="a-LM"></a>曾不自回照始末。<a id="a-LN"></a>居然可知矣。<a id="a-LO"></a>海内学此者如麻似粟。<a id="a-LP"></a>习以成风。<a id="a-LQ"></a>恬不知怪。<a id="a-LR"></a>其高识远见自不因循。<a id="a-LS"></a>恐乍发意。<a id="a-LT"></a>未入阃奥。<a id="a-LU"></a>立志虽专。<a id="a-LV"></a>跋涉虽远。<a id="a-LW"></a>遇增上慢导入邪见稠林。<a id="a-LX"></a>末上一错。<a id="a-LY"></a>永没回转。<a id="a-LZ"></a>其流浸广莫之能遏。<a id="a-La"></a>因出此语。<a id="a-Lb"></a>以痛告之。<a id="a-Lc"></a>庶有志愿。<a id="a-Ld"></a>于大解脱大总持者。<a id="a-Le"></a>可以辨之。<a id="a-Lf"></a>而同入大萨婆若海。<a id="a-Lg"></a>泛慈舟接济郡品。<a id="a-Lh"></a>俾正真妙道流于无穷。<a id="a-Li"></a>岂不快哉。</p>
  <h2 id="aLj">辩关闭诸恶趣门开示涅槃正路</h2>
  <p id="aLk">诸恶趣门者。<a id="a-Ll"></a>乃身口意三业也。<a id="a-Lm"></a>所谓身杀盗淫。<a id="a-Ln"></a>口妄言绮语恶口两舌。<a id="a-Lo"></a>意贪嗔痴。<a id="a-Lp"></a>修净业人正心向道。<a id="a-Lq"></a>截断已上十不善行。<a id="a-Lr"></a>则不入恶道。<a id="a-Ls"></a>谓之关闭诸恶趣门也。<a id="a-Lt"></a>开示者指出也。<a id="a-Lu"></a>涅槃者不生不灭也。<a id="a-Lv"></a>正者不偏路。<a id="a-Lw"></a>即西方之道也。<a id="a-Lx"></a>今有愚人指口为诸恶门。<a id="a-Ly"></a>鼻为涅槃路。<a id="a-Lz"></a>教人临终时紧闭其口。<a id="a-M0"></a>令气从鼻出。<a id="a-M1"></a>谓之出门一步。<a id="a-M2"></a>又妄将[囗@力]字以为公案。<a id="a-M3"></a>教人口里着力忍了气透这一关。<a id="a-M4"></a>或云。<a id="a-M5"></a>[囗@力]字四围是酒色财气。<a id="a-M6"></a>或言。<a id="a-M7"></a>地水火风。<a id="a-M8"></a>或言。<a id="a-M9"></a>生老病死等。<a id="a-MA"></a>皆是卜度妄计曲说。<a id="a-MB"></a>嗟乎这一个[囗@力]字瞒尽多少人。<a id="a-MC"></a>殊不知此字。<a id="a-MD"></a>玉篇明载户卧切。<a id="a-ME"></a>即阿字去声呼也。<a id="a-MF"></a>此个[囗@力]字一切世人。<a id="a-MG"></a>口中未尝不说。<a id="a-MH"></a>喻如失物人忽然寻见。<a id="a-MI"></a>不觉发此一声是[囗@力]字也。<a id="a-MJ"></a>宗门多言此字者。<a id="a-MK"></a>盖寻师访道之人。<a id="a-ML"></a>参究三二十年。<a id="a-MM"></a>忽然心花发现。<a id="a-MN"></a>会得此事。<a id="a-MO"></a>不觉[囗@力]地一声。<a id="a-MP"></a>如失物得见。<a id="a-MQ"></a>庆快平生。<a id="a-MR"></a>是其字义也。<a id="a-MS"></a>如是则念佛之人。<a id="a-MT"></a>但于念念中。<a id="a-MU"></a>仔细究竟本性弥陀。<a id="a-MV"></a>忽然亲悟亲见真实。<a id="a-MW"></a>到[囗@力]地一声处。<a id="a-MX"></a>自然明彻矣。<a id="a-MY"></a>故智觉寿禅师云。<a id="a-MZ"></a>心外求法。<a id="a-Ma"></a>望石女而生儿。<a id="a-Mb"></a>意上起思。<a id="a-Mc"></a>邀空花而结果。<a id="a-Md"></a>本非有作。<a id="a-Me"></a>性自无为。<a id="a-Mf"></a>智者莫能运其意像者。<a id="a-Mg"></a>何以状其仪。<a id="a-Mh"></a>言语道亡。<a id="a-Mi"></a>是得路指归之日。<a id="a-Mj"></a>心行处灭。<a id="a-Mk"></a>当放身舍命之时。<a id="a-Ml"></a>可谓唯此一事实余二即非真。</p>
  <h2 id="aMm">辩明四生</h2>
  <p id="aMn">大珠慧海禅师云。<a id="a-Mo"></a>九类众生一心具足随造随成无明暗蔽。<a id="a-Mp"></a>为卵生。<a id="a-Mq"></a>烦恼包里为胎生。<a id="a-Mr"></a>爱水浸润为湿生。<a id="a-Ms"></a>欻起妄念为化生。<a id="a-Mt"></a>悟即成佛迷号众生。<a id="a-Mu"></a>菩萨只以念念心为众生。<a id="a-Mv"></a>若了心体空寂。<a id="a-Mw"></a>名为度众生也。<a id="a-Mx"></a>智者于自本际。<a id="a-My"></a>上度于未形。<a id="a-Mz"></a>未形既空。<a id="a-N0"></a>即知实无众生得灭度者。<a id="a-N1"></a>有等愚人不识自心。<a id="a-N2"></a>胡卜乱度妄说。<a id="a-N3"></a>临终之时眼见轿马楼台幡盖铙钹之类。<a id="a-N4"></a>为四生六道胎窠。<a id="a-N5"></a>不随他去者脱四生也。<a id="a-N6"></a>殊不知临终现境。<a id="a-N7"></a>是儞平时所作善恶业相。<a id="a-N8"></a>神识自现即非外来。<a id="a-N9"></a>故先德云。<a id="a-NA"></a>作恶而恶境现前。<a id="a-NB"></a>念佛而佛界自至。<a id="a-NC"></a>若是时中把捉不住。<a id="a-ND"></a>做不得主常被妄想颠倒所使。<a id="a-NE"></a>临当风火散坏之时。<a id="a-NF"></a>如落汤螃蟹相似。<a id="a-NG"></a>又焉能作主宰耶。<a id="a-NH"></a>是以圭峰禅师云。<a id="a-NI"></a>作有义事是惺悟心。<a id="a-NJ"></a>作无义事是狂乱心。<a id="a-NK"></a>狂乱随情念临终被业牵惺悟不由情临终能转业。<a id="a-NL"></a>今以此语直告诸人。<a id="a-NM"></a>当自念言。<a id="a-NN"></a>我今修行净业本为生死。<a id="a-NO"></a>佛祖垂教岂欺我哉。<a id="a-NP"></a>当依正法真实存心。<a id="a-NQ"></a>专念弥陀舍诸虚妄。<a id="a-NR"></a>朝思夕想念念愿生西方。<a id="a-NS"></a>如此则尘劳业识。<a id="a-NT"></a>当下瓦解冰消。<a id="a-NU"></a>反观自己生死尚不可得。<a id="a-NV"></a>又唤甚么作众生乎。<a id="a-NW"></a>故忏云。<a id="a-NX"></a>于一念中得念佛三昧普度十方六道一切众生。<a id="a-NY"></a>各各出离苦轮同生净土者是也。<a id="a-NZ"></a>可谓妄心无处即菩提。<a id="a-Na"></a>生死涅槃本平等。</p>
  <h2 id="aNb">破妄立十号</h2>
  <p id="aNc">西方文云。<a id="a-Nd"></a>念佛之人于相好光明之中。<a id="a-Ne"></a>得见阿弥陀佛。<a id="a-Nf"></a>则无明顿破烦恼永忘。<a id="a-Ng"></a>法界之门忽然通达。<a id="a-Nh"></a>一乘之路卓尔开明。<a id="a-Ni"></a>十号俱彰三身圆显。<a id="a-Nj"></a>比明修行人得证佛果十号俱彰也。<a id="a-Nk"></a>十号者菩萨戒经云。<a id="a-Nl"></a>一曰如来(无虚妄故)二曰应供(良福田故)三曰正遍知(知法界故)四曰明行足(天眼智明。<a id="a-Nm"></a>宿命智明。<a id="a-Nn"></a>漏尽智明。<a id="a-No"></a>具三用故)五曰善逝(不来还故)六曰世间解无上士(知二世间故。<a id="a-Np"></a>一国土世间。<a id="a-Nq"></a>二众生世间)七曰调御丈夫(能调伏众生恶故)八曰天人师(为众生作眼目故)九曰佛(知善不善法聚。<a id="a-Nr"></a>非善非不善法聚故)十曰世尊(一土之中无二佛故)何期愚人不知佛法。<a id="a-Ns"></a>妄立十号归程称为。<a id="a-Nt"></a>达磨大师传来生死秘法。<a id="a-Nu"></a>却云鹊巢灌顶。<a id="a-Nv"></a>芦芽穿膝。<a id="a-Nw"></a>玉柱粗混。<a id="a-Nx"></a>蛇入裈裆。<a id="a-Ny"></a>波斯献宝。<a id="a-Nz"></a>天鼓不鸣。<a id="a-O0"></a>莲花池干。<a id="a-O1"></a>二祖断臂立雪齐腰。<a id="a-O2"></a>神光不现。<a id="a-O3"></a>以此十件。<a id="a-O4"></a>谓之大事因缘。<a id="a-O5"></a>往往莲宗被此等盲师瞎汉。<a id="a-O6"></a>递相传授赚人性命。<a id="a-O7"></a>从冥入冥陷于非道。<a id="a-O8"></a>何不思之甚也。<a id="a-O9"></a>达磨大师初至此土。<a id="a-OA"></a>不立文字直指人心见性成佛。<a id="a-OB"></a>又安得有一法传授乎。<a id="a-OC"></a>岂不闻。<a id="a-OD"></a>五祖弘忍大师谓六祖曰。<a id="a-OE"></a>佛即以心传心法。<a id="a-OF"></a>即以心印心。<a id="a-OG"></a>佛佛惟传本体。<a id="a-OH"></a>师师密付本心是也。<a id="a-OI"></a>庄子云。<a id="a-OJ"></a>使道之可传人。<a id="a-OK"></a>莫不传之子孙。<a id="a-OL"></a>道之可献人。<a id="a-OM"></a>莫不献之君亲。<a id="a-ON"></a>其不可传献者。<a id="a-OO"></a>无他中无主。<a id="a-OP"></a>而外无其证也。<a id="a-OQ"></a>又尝闻。<a id="a-OR"></a>我佛释迦世尊千生炼行。<a id="a-OS"></a>百劫修心。<a id="a-OT"></a>乃从兜率降迹王宫。<a id="a-OU"></a>弃万乘荣贵。<a id="a-OV"></a>向雪山修行。<a id="a-OW"></a>餐麻食麦。<a id="a-OX"></a>苦行六年。<a id="a-OY"></a>睹见明星悟道成佛。<a id="a-OZ"></a>人中圣中称为大觉。<a id="a-Oa"></a>十号具足作天人师。<a id="a-Ob"></a>至於鹊巢顶上。<a id="a-Oc"></a>芦芽穿膝之类。<a id="a-Od"></a>皆当年实事初无表法。<a id="a-Oe"></a>止是端坐不动定久忘形之意。<a id="a-Of"></a>后之学者不近智达。<a id="a-Og"></a>不体我佛建立教门。<a id="a-Oh"></a>大不容易。<a id="a-Oi"></a>才得入他门户。<a id="a-Oj"></a>行愿不习识见俱无。<a id="a-Ok"></a>便要为师传度弟子。<a id="a-Ol"></a>做大模样逞我能会。<a id="a-Om"></a>撞入邪魔党类中。<a id="a-On"></a>学他许多邪法杂毒入心。<a id="a-Oo"></a>如落水鬼相似。<a id="a-Op"></a>黑地里拖人入地狱去。<a id="a-Oq"></a>苦哉苦哉。<a id="a-Or"></a>且如二祖断臂立雪齐腰。<a id="a-Os"></a>的是当时为法忘躯。<a id="a-Ot"></a>猛烈之志。<a id="a-Ou"></a>本传备载分明。<a id="a-Ov"></a>学者自当详究。<a id="a-Ow"></a>岂可妄为甘受。<a id="a-Ox"></a>谤法之罪永沈苦海之诛。<a id="a-Oy"></a>永嘉云。<a id="a-Oz"></a>非不非是不是。<a id="a-P0"></a>差之毫厘失千里。<a id="a-P1"></a>是则龙女顿成佛。<a id="a-P2"></a>非则善星生陷坠。<a id="a-P3"></a>信么尽情扫荡闲家具。<a id="a-P4"></a>铁树花开别有春。</p>
  <h2 id="aP5">誓愿流通</h2>
  <p id="aP6">切惟。<a id="a-P7"></a>最初一念。<a id="a-P8"></a>元从净土中来。<a id="a-P9"></a>泊没多生。<a id="a-PA"></a>未脱娑婆世界。<a id="a-PB"></a>幸逢莲社得遇正宗。<a id="a-PC"></a>仰藉三宝余庥。<a id="a-PD"></a>感沐导师化育。<a id="a-PE"></a>伏为教门之下多有错路修行。<a id="a-PF"></a>嗟信心尽作魔民致良善俱遭邪坠。<a id="a-PG"></a>正因泯绝慧命难存。<a id="a-PH"></a>反招谤法深愆。<a id="a-PI"></a>岂有诵持功德。<a id="a-PJ"></a>睹斯境界以长吁。<a id="a-PK"></a>痛切身心而不忍。<a id="a-PL"></a>是乃搜大藏之要旨用证本宗。<a id="a-PM"></a>扫百家之是非开明大道。<a id="a-PN"></a>并是依经辨理显正摧邪。<a id="a-PO"></a>照了无私故名宝鉴。<a id="a-PP"></a>俾夫后学照心目而妍丑自知。<a id="a-PQ"></a>导彼迷途达家乡而免诸流浪。<a id="a-PR"></a>是集克就鄙志当陈百拜祖庭。<a id="a-PS"></a>重申大誓。<a id="a-PT"></a>告白十方诸佛诸大祖师。<a id="a-PU"></a>望赐慈光证明祈祷。<a id="a-PV"></a>普度敬自发心立愿照依。<a id="a-PW"></a>所集莲宗宝鉴篇。<a id="a-PX"></a>字数一字三礼。<a id="a-PY"></a>每一礼念楞严咒心一遍。<a id="a-PZ"></a>三称南无观世音菩萨尊号。<a id="a-Pa"></a>望悲心而怜悯。<a id="a-Pb"></a>赐法力以冥加。<a id="a-Pc"></a>俾魔外以归依。<a id="a-Pd"></a>冀真乘之流布。<a id="a-Pe"></a>与彼盲瞑开眼目。<a id="a-Pf"></a>于诸病苦作良医。<a id="a-Pg"></a>昏衢黑暗之中为灯为烛。<a id="a-Ph"></a>苦海洪波之内为舟为航。<a id="a-Pi"></a>危险处作大桥梁。<a id="a-Pj"></a>迷路中示其正道。<a id="a-Pk"></a>普为十方莲社诸上善人。<a id="a-Pl"></a>同期忏涤于身心。<a id="a-Pm"></a>各愿消除于业障。<a id="a-Pn"></a>非法说法之咎。<a id="a-Po"></a>法说非法之愆。<a id="a-Pp"></a>一智能灭万年愚。<a id="a-Pq"></a>一灯能破千年暗。<a id="a-Pr"></a>妄意消而空花灭。<a id="a-Ps"></a>正信生而净行彰。<a id="a-Pt"></a>信礼弥陀普同回向。<a id="a-Pu"></a>与诸大众并从今日发菩提。<a id="a-Pv"></a>尽于未来永劫。<a id="a-Pw"></a>常行菩萨道离非梵行。<a id="a-Px"></a>远邪见师。<a id="a-Py"></a>愿尽此报身同生安养国。<a id="a-Pz"></a>常修六念及六波罗。<a id="a-Q0"></a>广运四心与四弘誓。<a id="a-Q1"></a>发四十八愿如阿弥陀。<a id="a-Q2"></a>得念佛三昧如大势至。<a id="a-Q3"></a>修普贤之行愿。<a id="a-Q4"></a>等观音之慈悲。<a id="a-Q5"></a>学大智慧如文殊。<a id="a-Q6"></a>次登补处如弥勒。<a id="a-Q7"></a>顿入法界圆证上乘。<a id="a-Q8"></a>分身遍至于十方。<a id="a-Q9"></a>大悲普度于一切。<a id="a-QA"></a>建法幢立宗旨。<a id="a-QB"></a>耀慧日除痴冥。<a id="a-QC"></a>诸魔外道悉归降。<a id="a-QD"></a>匝地普天皆向化。<a id="a-QE"></a>辩才无碍广利尘沙。<a id="a-QF"></a>威德无边拯济含识。<a id="a-QG"></a>父母师长俱登解脱之门。<a id="a-QH"></a>累劫怨亲尽出沉沦之海。<a id="a-QI"></a>伏望睹是集者。<a id="a-QJ"></a>起护法心。<a id="a-QK"></a>荡历劫之迷情。<a id="a-QL"></a>破千重之疑网。<a id="a-QM"></a>顿豁正眼。<a id="a-QN"></a>明悟本心。<a id="a-QO"></a>净土道场不动足到。<a id="a-QP"></a>西方大圣如对目前。<a id="a-QQ"></a>万法了然妙在兹也。<a id="a-QR"></a>惟冀。<a id="a-QS"></a>天龙欢喜。<a id="a-QT"></a>闻正法以护持。<a id="a-QU"></a>凡圣归依扫邪风而绝迹。<a id="a-QV"></a>弘扬祖道广播宗风。<a id="a-QW"></a>融大千同为清泰之邦。<a id="a-QX"></a>俾四海共乐无为之化。<a id="a-QY"></a>正见邪见尽入无生。</p>
  <p id="aQZ">皇恩。</p>
  <p id="aQa">佛恩一时等报。<a id="a-Qb"></a>虚空界尽。<a id="a-Qc"></a>众生界尽。<a id="a-Qd"></a>众生业尽。<a id="a-Qe"></a>众生烦恼尽。<a id="a-Qf"></a>我愿乃尽。<a id="a-Qg"></a>而虚空界乃至众生界烦恼不可尽故。<a id="a-Qh"></a>我此愿王无有穷尽。<a id="a-Qi"></a>念念相续无有间断。<a id="a-Qj"></a>身语意业无有疲厌。<a id="a-Qk"></a>普贤菩萨发愿如是。<a id="a-Ql"></a>诸大祖师发愿亦如是。<a id="a-Qm"></a>我今发愿亦如是。<a id="a-Qn"></a>普为莲社大众发愿亦如是。<a id="a-Qo"></a>尽未来际一切情与无情发愿亦如是。<a id="a-Qp"></a>如是如是。<a id="a-Qq"></a>无不如是。<a id="a-Qr"></a>愿同如是恒沙众。<a id="a-Qs"></a>尽入如来愿海中。</p>
  <p data-pb></p>
  <h2 id="aQt">西蜀楚山和尚示众念佛警语</h2>
  <p id="aQu">原夫佛不自佛。<a id="a-Qv"></a>因心而佛。<a id="a-Qw"></a>心不自心。<a id="a-Qx"></a>由佛而心。<a id="a-Qy"></a>离心无佛。<a id="a-Qz"></a>离佛无心。<a id="a-R0"></a>心佛殊名体无二致。<a id="a-R1"></a>是故念佛念心念心念佛。<a id="a-R2"></a>无念无心无心无佛。<a id="a-R3"></a>心佛两忘念不可得。<a id="a-R4"></a>只这不可得处。<a id="a-R5"></a>脱体分明纤尘不间。<a id="a-R6"></a>是以真机触目遍界难藏。<a id="a-R7"></a>山色溪声头头显露。<a id="a-R8"></a>性相平等理事混融。<a id="a-R9"></a>个里觅一毫自他净秽之相。<a id="a-RA"></a>了不可得。<a id="a-RB"></a>何圣凡迷悟之有耶。<a id="a-RC"></a>于此果能豁开智眼顿悟其旨。<a id="a-RD"></a>直下知归。<a id="a-RE"></a>不妨庆快。<a id="a-RF"></a>设或未能领契须假方便而入。<a id="a-RG"></a>所谓方便而入者。<a id="a-RH"></a>何用别觅玄妙。<a id="a-RI"></a>但只要发起一个勇猛坚固信心。<a id="a-RJ"></a>将一句阿弥陀佛顿在心目之间。<a id="a-RK"></a>不拘经行坐卧静闹闲忙。<a id="a-RL"></a>默默提撕频频返照。<a id="a-RM"></a>了知佛即是心。<a id="a-RN"></a>未审心是何物。<a id="a-RO"></a>要看这一念从甚么处起。<a id="a-RP"></a>又复要看破这看的人毕竟是谁。<a id="a-RQ"></a>如是观照念念无间。<a id="a-RR"></a>久久自然炼成一片水泄不通。<a id="a-RS"></a>忽于闻声见色应机接物处。<a id="a-RT"></a>不觉蓦然冷灰。<a id="a-RU"></a>豆爆烈崩虚空之时。<a id="a-RV"></a>管取参究事毕到此。<a id="a-RW"></a>便见自性弥陀。<a id="a-RX"></a>头头显现常光净土。<a id="a-RY"></a>触处洞然。<a id="a-RZ"></a>始信吾言不欺于汝。<a id="a-Ra"></a>而其平生修行之志。<a id="a-Rb"></a>亦乃验于兹矣。<a id="a-Rc"></a>恐犹未谕。<a id="a-Rd"></a>重说偈言。</p>
  <p id="aRe">心佛由来强立名　　都缘摄念遣迷情</p>
  <p id="aRf">根尘顿处心珠现　　幻翳空来慧镜明</p>
  <p id="aRg">一法不存犹是妄　　全机拶碎未为平</p>
  <p id="aRh">直须揣见虚空骨　　看取优昙火内生</p>
  <p data-pb></p>
  <h2 id="aRi">淮阳晓山和尚劝修净业箴</h2>
  <p id="aRj">三途罪报因业重。<a id="a-Rk"></a>六趣沉沦为恶多。<a id="a-Rl"></a>若欲出离生死海。<a id="a-Rm"></a>速须回首念弥陀。</p>
  <p id="aRn">一个弥陀佛。<a id="a-Ro"></a>人人本具足。<a id="a-Rp"></a>秖缘痴嗔爱。<a id="a-Rq"></a>生死虚出没。<a id="a-Rr"></a>苦海业因循。<a id="a-Rs"></a>万劫受迷津。<a id="a-Rt"></a>不发回头念。<a id="a-Ru"></a>转入展转深。<a id="a-Rv"></a>劝君须猛烈。<a id="a-Rw"></a>念佛宜超越。<a id="a-Rx"></a>西方有世界。<a id="a-Ry"></a>名曰安养国。<a id="a-Rz"></a>九品妙莲台。<a id="a-S0"></a>三空真实际。<a id="a-S1"></a>宝殿宝楼阁。<a id="a-S2"></a>黄金以布地。<a id="a-S3"></a>光明常照耀。<a id="a-S4"></a>无三恶道惧。<a id="a-S5"></a>示汝诸有情。<a id="a-S6"></a>可以整心趣。<a id="a-S7"></a>弃却贪嗔痴。<a id="a-S8"></a>大家秉智慧。<a id="a-S9"></a>冷眼挂眉间。<a id="a-SA"></a>看破红尘事。<a id="a-SB"></a>积金玉如山。<a id="a-SC"></a>难买三寸气。<a id="a-SD"></a>眷属与恩亲。<a id="a-SE"></a>暂如傀儡戏。<a id="a-SF"></a>生前一聚欢。<a id="a-SG"></a>死后谁能替。<a id="a-SH"></a>终有散场时。<a id="a-SI"></a>有甚风流譬。<a id="a-SJ"></a>静里细思量。<a id="a-SK"></a>一场无滋味。<a id="a-SL"></a>何不早休心。<a id="a-SM"></a>念佛修三昧。<a id="a-SN"></a>提个古弥陀。<a id="a-SO"></a>始终莫令退。<a id="a-SP"></a>犹如患目人。<a id="a-SQ"></a>投医王所治。<a id="a-SR"></a>远近与高低。<a id="a-SS"></a>柱杖为凭据。<a id="a-ST"></a>信手把坚持。<a id="a-SU"></a>一念无有二。<a id="a-SV"></a>步步着脚牢。<a id="a-SW"></a>点点知落处。<a id="a-SX"></a>但无能所碍。<a id="a-SY"></a>终有时节至。<a id="a-SZ"></a>亲叩得医王。<a id="a-Sa"></a>示出真妙剂。<a id="a-Sb"></a>豁开正眼睛。<a id="a-Sc"></a>点破虚幻翳。<a id="a-Sd"></a>光明照十方。<a id="a-Se"></a>廓尔通三际。<a id="a-Sf"></a>来去得自由。<a id="a-Sg"></a>一体无拘系。<a id="a-Sh"></a>快乐任逍遥。<a id="a-Si"></a>高唱哩啰哩。<a id="a-Sj"></a>若能依此修。<a id="a-Sk"></a>至道无难易。<a id="a-Sl"></a>是人命终时。<a id="a-Sm"></a>莲池定有会。<a id="a-Sn"></a>只要办肯心。<a id="a-So"></a>山僧无赚意。<a id="a-Sp"></a>各各早回光。<a id="a-Sq"></a>想念西方去。<a id="a-Sr"></a>九品悟真空。<a id="a-Ss"></a>一念超实地。<a id="a-St"></a>生佛体元同。<a id="a-Su"></a>了证无殊异。</p>
 </body>
</html>