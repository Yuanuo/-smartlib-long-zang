<!doctype html>
<html id="z3IBXLL1iJ" data-ver="390">
 <head>
  <meta charset="utf-8">
  <meta author="普度">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">庐山莲宗宝鉴念佛正宗卷第三(八章)</h1>
  <h2 id="a2">念佛正宗说</h2>
  <p id="a3">明教大师曰。<a id="a-4"></a>能仁之垂教也。<a id="a-5"></a>必以禅为宗而佛为祖。<a id="a-6"></a>祖者乃其教之大范。<a id="a-7"></a>宗者乃其教之大统。<a id="a-8"></a>大统不明则天下不得一其所诣。<a id="a-9"></a>大范不正则天下不得质其所证。<a id="a-A"></a>夫古今之学佛辈竞以其所学相胜者。<a id="a-B"></a>盖由宗不明祖不正而为患。<a id="a-C"></a>然非其祖宗素不明不正也。<a id="a-D"></a>后世学者。<a id="a-E"></a>不能尽考经论而校正之。<a id="a-F"></a>乃有束教者。<a id="a-G"></a>不知佛之微旨妙在乎言外。<a id="a-H"></a>诸禅者不谅佛之所诠。<a id="a-I"></a>概见乎教内。<a id="a-J"></a>纷然自相是非古今。<a id="a-K"></a>何尝稍息。<a id="a-L"></a>予尝探大藏或经或传校验。<a id="a-M"></a>其所谓禅宗者佛祖之心也。<a id="a-N"></a>佛说一大藏教。<a id="a-O"></a>未尝不以心为宗也。<a id="a-P"></a>嗟乎众生之根器异也。<a id="a-Q"></a>又安得以一法而明之。<a id="a-R"></a>我佛平等设化。<a id="a-S"></a>于是对其病而投其药耳。<a id="a-T"></a>且夫净土一宗念佛之法。<a id="a-U"></a>有实有权有顿有渐。<a id="a-V"></a>皆以显如来所证之实理。<a id="a-W"></a>廓众生自性之本源。<a id="a-X"></a>以念佛三昧摄一切人。<a id="a-Y"></a>明心见性入于佛慧。<a id="a-Z"></a>或问之曰。<a id="a-a"></a>念佛其可明心见性入佛慧乎。<a id="a-b"></a>予谓之曰。<a id="a-c"></a>心为万法之宗。<a id="a-d"></a>操之在我则何道不成。<a id="a-e"></a>大势至菩萨以念佛证无生忍。<a id="a-f"></a>究其因地纯于念佛。<a id="a-g"></a>上用功念念无间打成一片。<a id="a-h"></a>所以道都摄六根。<a id="a-i"></a>净念相继得三摩地。<a id="a-j"></a>斯为第一。<a id="a-k"></a>盖佛者心也。<a id="a-l"></a>念佛念心心心不二。<a id="a-m"></a>心既不二佛佛皆然。<a id="a-n"></a>一念贯通无前后际。<a id="a-o"></a>三际俱断是真道场。<a id="a-p"></a>尘尘显示刹刹全彰。<a id="a-q"></a>是谓入于如来正遍知海。<a id="a-r"></a>具足如来一切种智。<a id="a-s"></a>念佛之旨大略如斯。<a id="a-t"></a>远公祖师得是三昧。<a id="a-u"></a>而以此三昧示一百二十三人。<a id="a-v"></a>同修同证思专想寂以至究竟。<a id="a-w"></a>吾祖于是深存远图大援群生。<a id="a-x"></a>且以晋地新经未来。<a id="a-y"></a>禅法甘露国所未闻。<a id="a-z"></a>实相宗本人有异说。<a id="a-10"></a>乃命弟子踰越葱岭远迎禅师究寻经本。<a id="a-11"></a>故明教大师定祖图云。<a id="a-12"></a>秦僧智严于罽宾国。<a id="a-13"></a>恳请跋陀罗偕来诸夏。<a id="a-14"></a>传授禅法。<a id="a-15"></a>初至长安。<a id="a-16"></a>后至庐山遂出禅经。<a id="a-17"></a>与远公同译。<a id="a-18"></a>译成远公为之序。<a id="a-19"></a>跋陀罗尝谓远公曰。<a id="a-1A"></a>西土传法祖师。<a id="a-1B"></a>自大迦葉直下相承凡有二十七人。<a id="a-1C"></a>其二十六祖近世灭度。<a id="a-1D"></a>名不如蜜多者。<a id="a-1E"></a>所以继世弟子曰般若多罗。<a id="a-1F"></a>方在南天竺国行化。<a id="a-1G"></a>以此慧灯次第相传。<a id="a-1H"></a>达磨多罗后为二十八祖。<a id="a-1I"></a>我今如其所闻而说是义。<a id="a-1J"></a>远公闻跋陀罗言。<a id="a-1K"></a>故序云达磨多罗西域之隽。<a id="a-1L"></a>禅训之宗。<a id="a-1M"></a>宝林传。<a id="a-1N"></a>所谓跋陀罗尝与远公言。<a id="a-1O"></a>其传法诸祖世数固验于禅经矣。<a id="a-1P"></a>故张野序远公塔铭云。<a id="a-1Q"></a>心禅诸经出自庐山。<a id="a-1R"></a>师每谓禅法精微非才莫授。<a id="a-1S"></a>功高易进者惟念佛一门。<a id="a-1T"></a>导之以止观。<a id="a-1U"></a>专之以净业。<a id="a-1V"></a>此假修以凝神。<a id="a-1W"></a>积习以移性。<a id="a-1X"></a>入于如来无尽法门。<a id="a-1Y"></a>实由斯矣。<a id="a-1Z"></a>故此净土之教至于天台智者大师。<a id="a-1a"></a>乃示三观证乎一心。<a id="a-1b"></a>总绾三乘之要行。<a id="a-1c"></a>普收五性之机。<a id="a-1d"></a>宜直付观行之真财。<a id="a-1e"></a>悟入如来之知见。<a id="a-1f"></a>故知念佛之要者由观经为标指也。<a id="a-1g"></a>斯经以佛国净境为宗。<a id="a-1h"></a>以观智妙行为趣。<a id="a-1i"></a>以实相弥陀为体。<a id="a-1j"></a>以灭恶生善为用。<a id="a-1k"></a>是知无量功德共庄严之。<a id="a-1l"></a>种种胜行而归趣之。<a id="a-1m"></a>言说问答而诠辨之。<a id="a-1n"></a>誓众星之拱北辰。<a id="a-1o"></a>如万流之朝东海也。<a id="a-1p"></a>是故韦提不经地位顿证无生。<a id="a-1q"></a>五逆十念称名便登极乐。<a id="a-1r"></a>即圆顿教之所摄也。<a id="a-1s"></a>此之念佛三昧法门权实顿渐折摄。<a id="a-1t"></a>悟迷圆摄一切会归真宗。<a id="a-1u"></a>犹车之有轮。<a id="a-1v"></a>如鸟之有翼。<a id="a-1w"></a>入道之由可谓至矣。<a id="a-1x"></a>可谓尽矣。<a id="a-1y"></a>是以集夫正受之方。<a id="a-1z"></a>示彼修行宗要。<a id="a-20"></a>开明心目直指根源。<a id="a-21"></a>庶使念佛进修之士。<a id="a-22"></a>明其宗而不昧其祖也。<a id="a-23"></a>若夫一句当机。<a id="a-24"></a>净土唯心显矣。</p>
  <p data-pb></p>
  <h2 id="a25">定明宗体</h2>
  <p id="a26">恩通赞云。<a id="a-27"></a>此方先德总判经论有其四宗。<a id="a-28"></a>一立性宗。<a id="a-29"></a>二破性宗。<a id="a-2A"></a>三破相宗。<a id="a-2B"></a>四显实宗。<a id="a-2C"></a>涅槃华严法华等。<a id="a-2D"></a>是显于真实中道义。<a id="a-2E"></a>故舍化城而归宝所等。<a id="a-2F"></a>故弥陀经乃第四宗也。<a id="a-2G"></a>依文判教。<a id="a-2H"></a>教但有三。<a id="a-2I"></a>以类准宗。<a id="a-2J"></a>宗有其八。<a id="a-2K"></a>一我法俱有宗。<a id="a-2L"></a>二有法无我宗。<a id="a-2M"></a>三法无去来宗。<a id="a-2N"></a>四现通假实宗。<a id="a-2O"></a>五俗妄真实宗。<a id="a-2P"></a>六诸法但名宗。<a id="a-2Q"></a>七胜义皆空宗。<a id="a-2R"></a>八应理圆实宗。<a id="a-2S"></a>故华严及弥陀经是八宗收。</p>
  <h2 id="a2T">李长者华严合论十种净土权实宗体</h2>
  <p id="a2U">夫滔滔智海。<a id="a-2V"></a>茫茫莫究其涯。<a id="a-2W"></a>淼淼真源。<a id="a-2X"></a>荡荡罕寻其际。<a id="a-2Y"></a>遮那法界体相总括于尘沙。<a id="a-2Z"></a>方广灵门净秽互参于无极。<a id="a-2a"></a>但随现修业用见境不同。<a id="a-2b"></a>致使圣境乖违依根不定。<a id="a-2c"></a>或权分净土于它国。<a id="a-2d"></a>指秽境于娑婆。<a id="a-2e"></a>或此处为化仪。<a id="a-2f"></a>示上方为实报。<a id="a-2g"></a>文殊居东国金色世界而来。<a id="a-2h"></a>观音处西方安乐妙土而至。<a id="a-2i"></a>如是权仪各别启蒙的信无依。<a id="a-2j"></a>今以略会诸门令使创修有托。<a id="a-2k"></a>约申十种以定指南。</p>
  <p id="a2l">第一阿弥陀经净土此为一分。<a id="a-2m"></a>取相凡夫未信法空实理。<a id="a-2n"></a>以专忆念念想不移。<a id="a-2o"></a>以专诚故其心分净得生净土。<a id="a-2p"></a>是权未实。</p>
  <p id="a2q">第二无量寿观经净土此为一分。<a id="a-2r"></a>未信法空实理众生。<a id="a-2s"></a>乐妙色相者。<a id="a-2t"></a>令使心想想彼色像。<a id="a-2u"></a>想成就故而生佛土。<a id="a-2v"></a>此权非实。</p>
  <p id="a2w">第三维摩经净土。<a id="a-2x"></a>佛以足指按地。<a id="a-2y"></a>加其神力暂现还无。<a id="a-2z"></a>是实报土未具陈广狭。<a id="a-30"></a>是实未广。</p>
  <p id="a31">第四梵网经净土。<a id="a-32"></a>虽说一大花王而有千叶。<a id="a-33"></a>一一叶上有百亿化佛。<a id="a-34"></a>教化百亿四天下众生。<a id="a-35"></a>然彼千叶及彼华王。<a id="a-36"></a>为三乘菩萨见未广故。<a id="a-37"></a>分示报境未成圆满。<a id="a-38"></a>是权未实。</p>
  <p id="a39">第五摩醯首罗天净土。<a id="a-3A"></a>如来于彼坐莲花座。<a id="a-3B"></a>成等正觉以为实报。<a id="a-3C"></a>此阎浮提摩竭提国。<a id="a-3D"></a>菩提场中成等正觉者是化。<a id="a-3E"></a>此为三乘权教菩萨染净未亡者。<a id="a-3F"></a>说此阎浮提及六天等是欲界有漏。<a id="a-3G"></a>彼上界摩醯首罗天是无漏故。<a id="a-3H"></a>心存染净彼此未忘。<a id="a-3I"></a>此为权教未为实说。</p>
  <p id="a3J">第六涅槃经所指净土。<a id="a-3K"></a>如来有实报净土在西方。<a id="a-3L"></a>过二十二恒河沙佛土者。<a id="a-3M"></a>为三乘权教一分染净未亡者。<a id="a-3N"></a>言此三千大千世界总是秽土权。<a id="a-3O"></a>推如来报境净土在西方。<a id="a-3P"></a>此权非实。</p>
  <p id="a3Q">第七法华经三变净土。<a id="a-3R"></a>此为三乘权教菩萨染净未亡者。<a id="a-3S"></a>言移诸天人置于他土。<a id="a-3T"></a>是权非实。</p>
  <p id="a3U">第八灵山会所指净土。<a id="a-3V"></a>此引三乘中权教菩萨染净未亡者。<a id="a-3W"></a>令知此土即秽即净。<a id="a-3X"></a>诸众信可未能自见。<a id="a-3Y"></a>是实非权。</p>
  <p id="a3Z">第九唯心净土。<a id="a-3a"></a>自证自心当体无心性。<a id="a-3b"></a>惟真智不念净秽称真任性。<a id="a-3c"></a>心无挂碍无贪无痴。<a id="a-3d"></a>任大悲智安乐众生。<a id="a-3e"></a>是实净土。<a id="a-3f"></a>以自净故令他亦净。<a id="a-3g"></a>是故维摩经云。<a id="a-3h"></a>随其心净即佛土净。<a id="a-3i"></a>欲得净土。<a id="a-3j"></a>当净其心。<a id="a-3k"></a>是实净土。<a id="a-3l"></a>第十毗卢遮那所居净土。<a id="a-3m"></a>即居十佛刹莲花佛国土。<a id="a-3n"></a>净秽总含无秽无净。<a id="a-3o"></a>无有高下彼此自他之相。<a id="a-3p"></a>一一佛土皆充法界无相障隔。<a id="a-3q"></a>略言十佛尘刹国土。<a id="a-3r"></a>为知无尽佛国不出一尘。<a id="a-3s"></a>为无大小故不立限量。<a id="a-3t"></a>故以法为界不限边际。<a id="a-3u"></a>相海纯杂色像重重。<a id="a-3v"></a>此实净土非是权收。</p>
  <p data-pb></p>
  <h2 id="a3w">念佛参禅求宗旨说</h2>
  <p id="a3x">觉赜禅师云。<a id="a-3y"></a>念佛不碍参禅。<a id="a-3z"></a>参禅不碍念佛。<a id="a-40"></a>法虽二门理同一致。<a id="a-41"></a>上智之人凡所运为不着二谛。<a id="a-42"></a>下智之人各立一边。<a id="a-43"></a>故不和合多起纷争。<a id="a-44"></a>故参禅人破念佛。<a id="a-45"></a>念佛人破参禅。<a id="a-46"></a>皆因执实谤权。<a id="a-47"></a>执权谤实。<a id="a-48"></a>二皆道果未成。<a id="a-49"></a>地狱先办。<a id="a-4A"></a>须知根器深浅各得所宜。<a id="a-4B"></a>譬如营田人岂能开库。<a id="a-4C"></a>开库人安可营田。<a id="a-4D"></a>若教营田人开库。<a id="a-4E"></a>如跛足者登山。<a id="a-4F"></a>若教开库人营田。<a id="a-4G"></a>似压良人为贱。<a id="a-4H"></a>终无所合也。<a id="a-4I"></a>不若营田者且自营田。<a id="a-4J"></a>开库者且自开库。<a id="a-4K"></a>各随所好皆得如心。<a id="a-4L"></a>是故念佛参禅各求宗旨。<a id="a-4M"></a>溪山虽异云月是同。<a id="a-4N"></a>可谓处处绿杨堪系马。<a id="a-4O"></a>家家门首透长安。</p>
  <p data-pb></p>
  <h2 id="a4P">净土非钝根权说</h2>
  <p id="a4Q">台思梵讲主。<a id="a-4R"></a>久居临平山解行明峻。<a id="a-4S"></a>深造教观性相渊源。<a id="a-4T"></a>每与士大夫往复。<a id="a-4U"></a>随有所问答释粲然。<a id="a-4V"></a>一日有通判郑公。<a id="a-4W"></a>问曰。<a id="a-4X"></a>教中所明念阿弥陀佛。<a id="a-4Y"></a>愿生净土。<a id="a-4Z"></a>此专为钝根方便权说。<a id="a-4a"></a>上根顿悟一超直入佛地。<a id="a-4b"></a>岂假他佛净土耶。<a id="a-4c"></a>师云。<a id="a-4d"></a>吾宗先达呵此说云。<a id="a-4e"></a>佛在世文殊普贤。<a id="a-4f"></a>佛灭后马鸣龙树。<a id="a-4g"></a>此土智者大师智觉禅师。<a id="a-4h"></a>皆愿往生净土应是钝根乎。<a id="a-4i"></a>若以此为权教。<a id="a-4j"></a>将何为实耶。<a id="a-4k"></a>昔孙莘老亦疑于此。<a id="a-4l"></a>因会杨次公王敏中。<a id="a-4m"></a>辩论遂息此疑。<a id="a-4n"></a>信此净土非圣人之权设。<a id="a-4o"></a>是圆实之真宗也。<a id="a-4p"></a>注念彼佛必生净土。<a id="a-4q"></a>斯乃称性实言非权教也。</p>
  <p data-pb></p>
  <h2 id="a4r">真歇了禅师净土宗要</h2>
  <p id="a4s">陀不离众生心是三无别。<a id="a-4t"></a>极乐遍在一切处举一全收。<a id="a-4u"></a>如帝释殿上千珠宝网。<a id="a-4v"></a>千珠光影咸入一珠。<a id="a-4w"></a>一珠光影遍入千珠。<a id="a-4x"></a>虽珠珠互遍。<a id="a-4y"></a>此珠不可为彼珠。<a id="a-4z"></a>彼珠不可为此珠。<a id="a-50"></a>参而不杂。<a id="a-51"></a>离而不分。<a id="a-52"></a>一一遍彰亦无方所。<a id="a-53"></a>弥陀净土即千珠之一。<a id="a-54"></a>十万佛国即一佛国。<a id="a-55"></a>各千珠之一。<a id="a-56"></a>圣人善巧方便示人。<a id="a-57"></a>专念阿弥陀佛乃千珠。<a id="a-58"></a>直指一珠见一佛即见十方诸佛。<a id="a-59"></a>亦见九界众生微尘刹海。<a id="a-5A"></a>十际古今一印顿圆。<a id="a-5B"></a>了无余法矣。</p>
  <h2 id="a5C">寂室大师示净土实见</h2>
  <p id="a5D">不修净业者云。<a id="a-5E"></a>游心禅定悟性真宗。<a id="a-5F"></a>或闻说净土必曰。<a id="a-5G"></a>净土唯心我心既净则国土净。<a id="a-5H"></a>何用别求生处。<a id="a-5I"></a>寂室曰。<a id="a-5J"></a>且维摩经中云。<a id="a-5K"></a>如来以足指按地。<a id="a-5L"></a>见娑婆国土悉皆严净。<a id="a-5M"></a>而众会不见。<a id="a-5N"></a>惟螺髻梵王得知。<a id="a-5O"></a>今之说悟性者。<a id="a-5P"></a>能如梵王所见净土不。<a id="a-5Q"></a>况汝居卑室陋屋必羡之以大厦高堂。<a id="a-5R"></a>脱粟藜羹者。<a id="a-5S"></a>必羡之以珍羞上味。<a id="a-5T"></a>弊袍短褐者。<a id="a-5U"></a>必羡之以绫罗轻縠若云心净土净。<a id="a-5V"></a>则不消如是分别也。<a id="a-5W"></a>况当老病死苦世间违情之时。<a id="a-5X"></a>颜色与未悟者同。<a id="a-5Y"></a>是则口唱心净土净之言。<a id="a-5Z"></a>身被秽土苦恼之缚。<a id="a-5a"></a>其自欺之甚也。<a id="a-5b"></a>不然应须信教仰理。<a id="a-5c"></a>于净土从而修之。</p>
  <h2 id="a5d">大智律师示念佛事理不二</h2>
  <p id="a5e">师尝为慈慧文法师。<a id="a-5f"></a>作净土集序。<a id="a-5g"></a>其略曰。<a id="a-5h"></a>古今学佛多惑事理。<a id="a-5i"></a>谓理则纤尘不立。<a id="a-5j"></a>言事则万象森罗凝心。<a id="a-5k"></a>住寂则为理。<a id="a-5l"></a>动用操修则为事。<a id="a-5m"></a>遂引古云。<a id="a-5n"></a>实际理地不受一尘。<a id="a-5o"></a>佛事门中不舍一法。<a id="a-5p"></a>斯乃理事敌立空有并驰。<a id="a-5q"></a>予尝变其语曰。<a id="a-5r"></a>实际理地不少一尘。<a id="a-5s"></a>佛事门中不存一法。<a id="a-5t"></a>何则由实际理具一切法岂少一尘乎。<a id="a-5u"></a>由佛事门离一切相岂存一法乎。<a id="a-5v"></a>如此方见理事一如。<a id="a-5w"></a>空有不二矣。</p>
  <h2 id="a5x">文法师净行序念佛宗要</h2>
  <p id="a5y">夫达无心之有心。<a id="a-5z"></a>识有念之无念。<a id="a-60"></a>有无不住能所胡存。<a id="a-61"></a>是则念念圆明心心虚寂。<a id="a-62"></a>苟昧斯旨则法法成疣。<a id="a-63"></a>的契其宗则门门通妙。<a id="a-64"></a>今可无乖实际而示圆修。<a id="a-65"></a>俾负重致远者。<a id="a-66"></a>获遂于息肩。<a id="a-67"></a>流浪迷津者速登于彼岸。<a id="a-68"></a>求生西方。<a id="a-69"></a>无先念佛观门者也。<a id="a-6A"></a>予辄为修净业者。<a id="a-6B"></a>薄采经论大纲。<a id="a-6C"></a>述成西方净行法门。<a id="a-6D"></a>示彼所修令得其趣。<a id="a-6E"></a>有睹兹文而复不能起信修行者。<a id="a-6F"></a>烦乎狂热投圊。<a id="a-6G"></a>唯露一发欲垂拯救。<a id="a-6H"></a>末如之何。</p>
 </body>
</html>