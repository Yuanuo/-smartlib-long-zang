<!doctype html>
<html id="z3IBXLT1iO" data-ver="549">
 <head>
  <meta charset="utf-8">
  <meta author="普度">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">庐山莲宗宝鉴念佛往生正诀卷第八(一十二章)</h1>
  <h2 id="a2">念佛往生正诀说</h2>
  <p id="a3">净土之道往生一门。<a id="a-4"></a>具载群经明如杲日。<a id="a-5"></a>实修行者入道之方。<a id="a-6"></a>乃念佛人栖神之所。<a id="a-7"></a>无念之念念。<a id="a-8"></a>即念于阿弥。<a id="a-9"></a>无生之生生。<a id="a-A"></a>则生于净土。<a id="a-B"></a>是故深行菩萨历代师模。<a id="a-C"></a>名卿巨儒庶民氏女。<a id="a-D"></a>笃信斯道结誓进修者不可胜计。<a id="a-E"></a>其意何哉。<a id="a-F"></a>必欲生净土见阿弥。<a id="a-G"></a>而后已须知佛本无身亦无。<a id="a-H"></a>其土皆众生心净所由致感也。<a id="a-I"></a>经不云乎。<a id="a-J"></a>是心作佛是心是佛。<a id="a-K"></a>诸佛正遍知海从心想生。<a id="a-L"></a>故天台大师释之曰。<a id="a-M"></a>佛本是无心净故有。<a id="a-N"></a>良以众生心净则法体现前。<a id="a-O"></a>众生心染则苦道流转。<a id="a-P"></a>此乃理之常也。<a id="a-Q"></a>又何疑乎。<a id="a-R"></a>以圆实教所谈唯心本具者。<a id="a-S"></a>若此若彼若染若净。<a id="a-T"></a>皆不越吾心之一念也。<a id="a-U"></a>夫心者造罪之源成佛之本。<a id="a-V"></a>所谓介尔有心三千具足。<a id="a-W"></a>然而三千诸法既具十界十如。<a id="a-X"></a>三种世间互具而显。<a id="a-Y"></a>则安养国土舍此何求。<a id="a-Z"></a>非但净土唯心。<a id="a-a"></a>盖地狱亦唯心矣。<a id="a-b"></a>又云。<a id="a-c"></a>阿鼻依正全趣极圣之自心。<a id="a-d"></a>身土毗卢不逾下凡之一念。<a id="a-e"></a>才起悟迷之见便入邪流。<a id="a-f"></a>不分染净之殊方归正道刀山剑树总是空华。<a id="a-g"></a>宝渚金莲皆成梦事。<a id="a-h"></a>如斯受用始了真修脱。<a id="a-i"></a>或未然宜依权。<a id="a-j"></a>渐而加修进深信阿弥陀佛。<a id="a-k"></a>即我本性贵在礼诵忏念之间。<a id="a-l"></a>行住坐卧之处。<a id="a-m"></a>照于三观契乎一心。<a id="a-n"></a>全智发境全境是心。<a id="a-o"></a>故知佛正佛依皆是心。<a id="a-p"></a>具心造信哉。<a id="a-q"></a>净土弥陀昭昭然。<a id="a-r"></a>影现于心目之间。<a id="a-s"></a>譬如磨铜成镜必假施功。<a id="a-t"></a>直使尘垢净尽无余。<a id="a-u"></a>则本体圆明自然显现。<a id="a-v"></a>一切色像俱无隐焉。<a id="a-w"></a>当知镜中之像。<a id="a-x"></a>若谓是有不可承而揽之。<a id="a-y"></a>若谓是无则色像历然可见。<a id="a-z"></a>所谓有不定有。<a id="a-10"></a>无不定无。<a id="a-11"></a>有无双遣任运是中。<a id="a-12"></a>大矣哉。<a id="a-13"></a>不思议境。<a id="a-14"></a>唯心妙观之道也。<a id="a-15"></a>欲证斯道必明于因。<a id="a-16"></a>当知因该果海。<a id="a-17"></a>果彻因源。<a id="a-18"></a>原始要终不离一念。<a id="a-19"></a>从因至果只在初心。<a id="a-1A"></a>苟能于此善修如是之因。<a id="a-1B"></a>至于临终必获如是之果。<a id="a-1C"></a>是知专心念佛为因。<a id="a-1D"></a>往生净土为果。<a id="a-1E"></a>始从闻信信以修持。<a id="a-1F"></a>积净业之工夫。<a id="a-1G"></a>得功缘之成满。<a id="a-1H"></a>时节既至大理。<a id="a-1I"></a>昭然视死如归。<a id="a-1J"></a>岂不庆快。<a id="a-1K"></a>故兹直示往生正诀。<a id="a-1L"></a>明指到家路头。<a id="a-1M"></a>此时自信不疑。<a id="a-1N"></a>他日出门不误。<a id="a-1O"></a>如此则安养国土何患不生。<a id="a-1P"></a>自性弥陀决然可见。<a id="a-1Q"></a>与夫列圣群贤同成净行。<a id="a-1R"></a>历位至极者实惟斯道矣。</p>
  <p data-pb></p>
  <h2 id="a1S">父母临终往生净土</h2>
  <p id="a1T">信净土发心净佛者。<a id="a-1U"></a>莲池下种时也。<a id="a-1V"></a>一心念佛众善庄严者。<a id="a-1W"></a>莲华出水时也。<a id="a-1X"></a>念佛功成净土缘熟。<a id="a-1Y"></a>华开见佛时也。<a id="a-1Z"></a>佛子事佛固先事亲。<a id="a-1a"></a>拳拳孝念不舍。<a id="a-1b"></a>须臾顺父母之情怀。<a id="a-1c"></a>察父母之颜色。<a id="a-1d"></a>才乖摄养力为调和。<a id="a-1e"></a>又当念风烛不停须防往生时至。<a id="a-1f"></a>预以父母平生所修一切善缘好事及众人助修功德。<a id="a-1g"></a>聚为一疏。<a id="a-1h"></a>时时对父母读之。<a id="a-1i"></a>要令父母心生欢喜。<a id="a-1j"></a>又当劝令坐卧西向不忘净土。<a id="a-1k"></a>又当东向说弥陀像。<a id="a-1l"></a>劝令一心念佛。<a id="a-1m"></a>焚香鸣磐躬率众人同声和之。<a id="a-1n"></a>常使佛声相续不绝。<a id="a-1o"></a>无以世情悲恋恐失正念。<a id="a-1p"></a>临舍报时犹当用意。<a id="a-1q"></a>自然诸圣来迎往生净</p>
  <p data-pb></p>
  <h2 id="a1r">临终三疑</h2>
  <p id="a1s">照宗主净土十门告诫云。<a id="a-1t"></a>念佛人临终三疑不生净土。<a id="a-1u"></a>一者疑。<a id="a-1v"></a>我生来作业极重。<a id="a-1w"></a>修行日浅恐不得生。<a id="a-1x"></a>二者疑。<a id="a-1y"></a>我欠人债负。<a id="a-1z"></a>或有心愿未了。<a id="a-20"></a>及贪嗔痴未息。<a id="a-21"></a>恐不得生。<a id="a-22"></a>三者疑。<a id="a-23"></a>我虽念弥陀临命终时恐佛不来迎接。<a id="a-24"></a>有此三疑。<a id="a-25"></a>因疑成障。<a id="a-26"></a>失其正念不得往生。<a id="a-27"></a>故念佛之人切要谛信佛经明旨勿生疑心。<a id="a-28"></a>经云。<a id="a-29"></a>念阿弥陀佛一声。<a id="a-2A"></a>灭八十亿劫生死重罪。<a id="a-2B"></a>上至一心不乱下至十念成功。<a id="a-2C"></a>接向九莲令辞五浊。<a id="a-2D"></a>苟能心心不昧念念无差。<a id="a-2E"></a>则疑情永断决定往生。<a id="a-2F"></a>可谓十万亿程弹指到。<a id="a-2G"></a>丝毫拟议隔千山。</p>
  <p data-pb></p>
  <h2 id="a2H">临终四关</h2>
  <p id="a2I">关者。<a id="a-2J"></a>慈照宗主净土十门告诫云。<a id="a-2K"></a>凡夫虽有信心念佛。<a id="a-2L"></a>缘为宿业障重合堕地狱。<a id="a-2M"></a>乘佛力故。<a id="a-2N"></a>于床枕间将轻换重。<a id="a-2O"></a>若也因病苦故悔悟身心当生净土也。<a id="a-2P"></a>无智之人不了此事。<a id="a-2Q"></a>却言。<a id="a-2R"></a>我今念佛又有病苦。<a id="a-2S"></a>反谤弥陀。<a id="a-2T"></a>因此一念恶心径入地狱。<a id="a-2U"></a>此是一关也。<a id="a-2V"></a>二者虽则持戒念佛。<a id="a-2W"></a>缘为口谈净土意恋娑婆。<a id="a-2X"></a>不求出世善根。<a id="a-2Y"></a>为爱家缘长旺以致临终。<a id="a-2Z"></a>遭病怕死贪生。<a id="a-2a"></a>信受童儿呼神唤鬼。<a id="a-2b"></a>烧钱化马杀戮众生。<a id="a-2c"></a>缘此心邪无佛摄护。<a id="a-2d"></a>因兹流浪堕落三涂。<a id="a-2e"></a>是二关也。<a id="a-2f"></a>三者或因服药须用酒腥。<a id="a-2g"></a>或被亲情递相逼劝。<a id="a-2h"></a>此人无决定信丧失善根。<a id="a-2i"></a>临终追赴王前任王判断。<a id="a-2j"></a>是为第三关也。<a id="a-2k"></a>四者临终之际思惟活业。<a id="a-2l"></a>系缀资财爱恋眷属。<a id="a-2m"></a>心放不下失却正念。<a id="a-2n"></a>故于家舍堕鬼趣中。<a id="a-2o"></a>已为祸崇。<a id="a-2p"></a>或为悭犬。<a id="a-2q"></a>或作蛇身守护家庭宛如在日。<a id="a-2r"></a>是为四关也。<a id="a-2s"></a>是以杨提刑言。<a id="a-2t"></a>爱不重不生娑婆。<a id="a-2u"></a>念不一不生净土。<a id="a-2v"></a>诚哉是言。<a id="a-2w"></a>凡修净土者。<a id="a-2x"></a>要当酌实蠲浮思。<a id="a-2y"></a>专想寂念念弥陀。<a id="a-2z"></a>全身放下但能坚此一念。<a id="a-30"></a>便可碎彼四关。<a id="a-31"></a>则净土莲台的非遥矣。<a id="a-32"></a>可谓一句弥陀无别念。<a id="a-33"></a>不劳弹指到西方。</p>
  <p data-pb></p>
  <h2 id="a34">临终决疑撮要</h2>
  <p id="a35">修念佛之人欲生净土。<a id="a-36"></a>每念世间一切无常。<a id="a-37"></a>成必有坏生必有死。<a id="a-38"></a>若不亲闻佛法。<a id="a-39"></a>则舍身受身轮转三界。<a id="a-3A"></a>四生六道无解脱期。<a id="a-3B"></a>我今有缘得闻正法。<a id="a-3C"></a>得修净业唯佛为念。<a id="a-3D"></a>舍此报身当生净土。<a id="a-3E"></a>入彼莲胎受诸快乐。<a id="a-3F"></a>永脱生死不退菩提。<a id="a-3G"></a>此乃大丈夫平生之能事也。<a id="a-3H"></a>才有疾病正要向前。<a id="a-3I"></a>坦荡身心莫生疑虑。<a id="a-3J"></a>直须西向正坐专想。<a id="a-3K"></a>阿弥陀佛与观世音大势至菩萨。<a id="a-3L"></a>及无数化佛现在其前。<a id="a-3M"></a>一心称念南无阿弥陀佛声声不绝。<a id="a-3N"></a>于诸世间一切事务。<a id="a-3O"></a>不得思念不得贪恋。<a id="a-3P"></a>若或心念起来但要急称佛号。<a id="a-3Q"></a>于念念中除灭罪障。<a id="a-3R"></a>若病人昏困不能自念。<a id="a-3S"></a>则看病人当方便警策劝而谕之。<a id="a-3T"></a>如此用心助令命尽。<a id="a-3U"></a>只此一念决定往生净土。<a id="a-3V"></a>命若未尽自得安宁。<a id="a-3W"></a>慎勿妄起留恋世间之心。<a id="a-3X"></a>当存自存当死须死。<a id="a-3Y"></a>但办往生何须疑虑。<a id="a-3Z"></a>若解此理如脱弊服以着上衣。<a id="a-3a"></a>一舍凡身便登佛地。<a id="a-3b"></a>奇哉伟哉至矣尽矣。<a id="a-3c"></a>或闻天乐异香。<a id="a-3d"></a>或见金莲宝座。<a id="a-3e"></a>此乃圣境现前。<a id="a-3f"></a>慎勿疑为魔事。<a id="a-3g"></a>经云。<a id="a-3h"></a>修净业者托佛愿力。<a id="a-3i"></a>观佛宝相为境故。<a id="a-3j"></a>如人近附帝王谁敢干犯况。<a id="a-3k"></a>阿弥陀佛有大慈悲力。<a id="a-3l"></a>有大誓愿力。<a id="a-3m"></a>有大智慧力。<a id="a-3n"></a>有大三昧力有大威神力。<a id="a-3o"></a>有大摧邪力。<a id="a-3p"></a>有大降魔力。<a id="a-3q"></a>有天眼远见力。<a id="a-3r"></a>有天耳遥闻力。<a id="a-3s"></a>有他心彻鉴力。<a id="a-3t"></a>有光明遍照摄取众生力。<a id="a-3u"></a>有如是等不可思议无量最胜功德之力。<a id="a-3v"></a>岂不能护持修行念佛之人。<a id="a-3w"></a>至临终时令无魔障生净土哉。<a id="a-3x"></a>可谓粉骨碎身未足酬。<a id="a-3y"></a>一句了然超百亿。</p>
  <h2 id="a3z">僧济临终注想西方</h2>
  <p id="a40">庐山尊者弟子僧济临终之际。<a id="a-41"></a>尊者遗烛一枝曰。<a id="a-42"></a>汝可运想西方。<a id="a-43"></a>济执烛注想金容摄心无乱。<a id="a-44"></a>复请僧众诵十六观经。<a id="a-45"></a>五更济以烛授同袍遂假寐。<a id="a-46"></a>及寤曰。<a id="a-47"></a>吾梦见阿弥陀佛垂手接引吾当去矣。<a id="a-48"></a>言讫右胁而逝。<a id="a-49"></a>此非戒定慧之所熏修。<a id="a-4A"></a>而岂能温容软语于生死岸头耶。<a id="a-4B"></a>可谓得路便行无挂碍。<a id="a-4C"></a>等闲抹过死生关。</p>
  <h2 id="a4D">善导和尚临终往生正念文</h2>
  <p id="a4E">知归子问曰。<a id="a-4F"></a>世事之大莫越生死。<a id="a-4G"></a>一息不来便属后世。<a id="a-4H"></a>一念差错便堕轮回。<a id="a-4I"></a>小子累蒙开诲。<a id="a-4J"></a>念佛往生之法其理甚明。<a id="a-4K"></a>又恐病来死至之时。<a id="a-4L"></a>心识散乱仍虑他人。<a id="a-4M"></a>惑动正念忘失净因。<a id="a-4N"></a>伏望重示归径之方。<a id="a-4O"></a>俾脱沉沦之苦。<a id="a-4P"></a>师曰。<a id="a-4Q"></a>善哉问也。<a id="a-4R"></a>凡一切人命终欲生净土。<a id="a-4S"></a>须是不得怕死。<a id="a-4T"></a>常念此身多苦不净恶业种种交缠。<a id="a-4U"></a>若得舍此秽身。<a id="a-4V"></a>超生净土受无量快乐。<a id="a-4W"></a>解脱生死苦趣乃是称意之事。<a id="a-4X"></a>如脱弊衣得换珍服。<a id="a-4Y"></a>但当放下身心莫生恋着。<a id="a-4Z"></a>凡遇有病之时。<a id="a-4a"></a>便念无常一心待死。<a id="a-4b"></a>叮嘱家人及看病人。<a id="a-4c"></a>往来问候人凡来我前。<a id="a-4d"></a>为我念佛不得说眼前闲杂之话。<a id="a-4e"></a>家中长短之事。<a id="a-4f"></a>亦不须软语安慰祝愿安乐。<a id="a-4g"></a>此皆虚花无益之语。<a id="a-4h"></a>若病重将终之际。<a id="a-4i"></a>亲属不得垂泪哭泣。<a id="a-4j"></a>及发嗟叹懊恼之声。<a id="a-4k"></a>惑乱心神失其正念。<a id="a-4l"></a>但一时同声念佛。<a id="a-4m"></a>待气尽了方可哀泣。<a id="a-4n"></a>才有丝毫恋世间心。<a id="a-4o"></a>便成挂碍不得解脱。<a id="a-4p"></a>若得明晓净土之人。<a id="a-4q"></a>频来策励极为大幸。<a id="a-4r"></a>若依此者决定超生即无疑也。<a id="a-4s"></a>又问曰。<a id="a-4t"></a>求医服药还可用不。<a id="a-4u"></a>答曰。<a id="a-4v"></a>求医服药初不相妨。<a id="a-4w"></a>然药者只能医病不能医命。<a id="a-4x"></a>命若尽时药岂奈何。<a id="a-4y"></a>若杀物命为药。<a id="a-4z"></a>以求身安此则不可。<a id="a-50"></a>余多见世人。<a id="a-51"></a>因病持斋方获小愈。<a id="a-52"></a>复为医者以酒食血肉佐药。<a id="a-53"></a>其病复作信知佛力可救酒肉无益也。<a id="a-54"></a>又问曰。<a id="a-55"></a>求神祈福如何。<a id="a-56"></a>答曰。<a id="a-57"></a>人命长短生时已定何假鬼神延之耶。<a id="a-58"></a>若迷惑信邪杀害众生。<a id="a-59"></a>祭祀神鬼但增罪业反损寿矣。<a id="a-5A"></a>大命若尽小鬼奈何。<a id="a-5B"></a>空慞自惶俱无所济切宜谨之。<a id="a-5C"></a>当以此文帖向目前。<a id="a-5D"></a>时时见之免致临危忘失。<a id="a-5E"></a>又问曰。<a id="a-5F"></a>平生未曾念佛人还用得不。<a id="a-5G"></a>答曰。<a id="a-5H"></a>此法僧人俗人未念佛人用之。<a id="a-5I"></a>皆得往生决无疑也。<a id="a-5J"></a>余多见世人。<a id="a-5K"></a>于平常念佛礼赞发愿。<a id="a-5L"></a>求生西方甚是勤拳。<a id="a-5M"></a>及至临病却又怕死。<a id="a-5N"></a>都不说着往生解脱之事。<a id="a-5O"></a>直待气消命尽识投冥界。<a id="a-5P"></a>方始十念鸣钟。<a id="a-5Q"></a>恰如贼去关门济何事也。<a id="a-5R"></a>死门事大。<a id="a-5S"></a>须是自家着力始。<a id="a-5T"></a>若一念若得差错历劫受苦。<a id="a-5U"></a>谁人相代。<a id="a-5V"></a>思之思之。<a id="a-5W"></a>若无事时当以此法精进受持。<a id="a-5X"></a>是为临终大事。<a id="a-5Y"></a>可谓一条荡荡西方路径。<a id="a-5Z"></a>直归家莫问津。</p>
  <h2 id="a5a">化佛来迎</h2>
  <p id="a5b">宗镜录或问曰。<a id="a-5c"></a>心外无佛见佛是心。<a id="a-5d"></a>云何教中说有化佛来迎生诸净土。<a id="a-5e"></a>答曰。<a id="a-5f"></a>法身真佛本无生灭。<a id="a-5g"></a>从真起化接引迷根。<a id="a-5h"></a>以化即真真应一际。<a id="a-5i"></a>即不来不去随应物心。<a id="a-5j"></a>又化体即真说无来去。<a id="a-5k"></a>从真流化现有往还。<a id="a-5l"></a>即不来相而来。<a id="a-5m"></a>不见相而见也。<a id="a-5n"></a>不来而来似月之顿呈。<a id="a-5o"></a>不见而见犹行云之忽现。<a id="a-5p"></a>问如上所说。<a id="a-5q"></a>真体即湛然不动。<a id="a-5r"></a>化相即不来而来。<a id="a-5s"></a>正是心外有他佛来迎。<a id="a-5t"></a>云何证自心是佛。<a id="a-5u"></a>答曰此乃是如来本愿功德力故。<a id="a-5v"></a>令彼有缘众生专心想念。<a id="a-5w"></a>能令自心见佛来迎。<a id="a-5x"></a>不是诸佛实遗化身而来迎接。<a id="a-5y"></a>但是有缘时机正合。<a id="a-5z"></a>能令自心见佛来迎。<a id="a-60"></a>则佛身湛然常寂无去无来。<a id="a-61"></a>众生识心托佛本愿力。<a id="a-62"></a>一念变化有去有来。<a id="a-63"></a>如镜面像似梦施为。<a id="a-64"></a>镜中之形非内非外。<a id="a-65"></a>梦中之事不有不无。<a id="a-66"></a>但是心生非关佛化真。<a id="a-67"></a>信修行之士端的是要生西方极乐世界。<a id="a-68"></a>专意一念持一句阿弥陀佛。<a id="a-69"></a>只此一念是我本师。<a id="a-6A"></a>只此一念即是化佛。<a id="a-6B"></a>只此一念是破地狱之猛将。<a id="a-6C"></a>只此一念是斩群邪之宝剑。<a id="a-6D"></a>只此一念是开黑暗之明灯。<a id="a-6E"></a>只此一念是度苦海之大船。<a id="a-6F"></a>只此一念。<a id="a-6G"></a>是脱生死之良方。<a id="a-6H"></a>只此一念是出三界之径路。<a id="a-6I"></a>只此一念是本性弥陀。<a id="a-6J"></a>只此一念达唯心净土。<a id="a-6K"></a>但只要记得这一句。<a id="a-6L"></a>阿弥陀佛在念莫教失落。<a id="a-6M"></a>念念常现前。<a id="a-6N"></a>念念不离心。<a id="a-6O"></a>无事也如是念。<a id="a-6P"></a>有事也如是念。<a id="a-6Q"></a>安乐也如是念。<a id="a-6R"></a>病苦也如是念。<a id="a-6S"></a>生也如是念。<a id="a-6T"></a>死也如是念。<a id="a-6U"></a>如是一念分明不昧。<a id="a-6V"></a>又何必问人觅归程乎。<a id="a-6W"></a>可谓行船尽在把梢人。<a id="a-6X"></a>达者同游涅槃路。</p>
  <h2 id="a6Y">贤首菩萨临终赞念佛偈</h2>
  <p id="a6Z">又放光明名见佛　　此光觉悟将终者</p>
  <p id="a6a">令随忆念见如来　　命终得生其净国</p>
  <p id="a6b">见有临终劝念佛　　及示尊像令瞻仰</p>
  <p id="a6c">俾于佛所深归信　　是故得成此光明</p>
  <p id="a6d">天竺慈云式忏主云。<a id="a-6e"></a>前四句赞佛放光。<a id="a-6f"></a>见其光者名为见佛。<a id="a-6g"></a>能令临命终时净土往生。<a id="a-6h"></a>后四句赞佛修此光明之因。<a id="a-6i"></a>其因者秖是劝临终人念佛。<a id="a-6j"></a>并示其佛像。<a id="a-6k"></a>令彼见已生信故。<a id="a-6l"></a>成佛时得此光明。<a id="a-6m"></a>今以偈普劝信受。<a id="a-6n"></a>凡遇眷属及一切人临命终时。<a id="a-6o"></a>先于床前安置此像。<a id="a-6p"></a>令彼眼见及劝令念佛。<a id="a-6q"></a>若痛苦所逼。<a id="a-6r"></a>或先无信心不肯念者。<a id="a-6s"></a>亦须种种方便劝令称佛。<a id="a-6t"></a>下至十念得灭重罪生佛净土。<a id="a-6u"></a>此一利益不可思议。<a id="a-6v"></a>若劝得一人生净土。<a id="a-6w"></a>纵自不修行亦合得生净土。<a id="a-6x"></a>况当来成佛能放光明。<a id="a-6y"></a>照一切众生临终见佛也。<a id="a-6z"></a>多见世人为恩爱故。<a id="a-70"></a>聚头哭泣不思救度。<a id="a-71"></a>是名恶知识也。<a id="a-72"></a>苦哉苦哉。<a id="a-73"></a>恩爱所索。<a id="a-74"></a>堕落恶道无解脱期。<a id="a-75"></a>虽慈亲孝子亦不奈何。<a id="a-76"></a>以此思之。<a id="a-77"></a>可不勉哉。<a id="a-78"></a>可谓普愿沉溺诸众生速往无量光佛刹。</p>
  <p data-pb></p>
  <h2 id="a79">情想多少论报高下</h2>
  <p id="a7A">楞严经云。<a id="a-7B"></a>佛告阿难。<a id="a-7C"></a>一切世间生死相续。<a id="a-7D"></a>生从顺习死从变流。<a id="a-7E"></a>临命终时未舍暖触。<a id="a-7F"></a>一生善恶俱时顿现。<a id="a-7G"></a>纯想即飞必生天上。<a id="a-7H"></a>若飞心中兼福兼慧。<a id="a-7I"></a>及与净愿自然心开。<a id="a-7J"></a>见十方佛一切净土随愿往生。<a id="a-7K"></a>情少想多轻举非远即为飞仙。<a id="a-7L"></a>情想均等不飞不坠生于人间。<a id="a-7M"></a>想明斯聪情幽斯钝。<a id="a-7N"></a>情多想少流入横生。<a id="a-7O"></a>重为毛群轻为羽族。<a id="a-7P"></a>七情三想沉下水轮生于火际。<a id="a-7Q"></a>受气猛火身为饿鬼常被焚烧。<a id="a-7R"></a>水能害己无食无饮。<a id="a-7S"></a>经百千劫。<a id="a-7T"></a>九情一想下洞火轮轻生有间重生无间。<a id="a-7U"></a>二种地狱纯情即沉入阿鼻狱。<a id="a-7V"></a>若沉心中有谤大乘毁佛禁戒。<a id="a-7W"></a>诳妄说法虚贪信施滥膺恭敬。<a id="a-7X"></a>五逆十重更生十方阿鼻地狱。</p>
  <p data-pb></p>
  <h2 id="a7Y">命终善恶感报优劣</h2>
  <p id="a7Z">守护国界主经云。<a id="a-7a"></a>佛言。<a id="a-7b"></a>若人命终之时预知时至。<a id="a-7c"></a>正念分明洗浴着衣吉祥而逝。<a id="a-7d"></a>光明照身见佛相好。<a id="a-7e"></a>众善俱现。<a id="a-7f"></a>定知此人决定往生净土。<a id="a-7g"></a>若人念佛持戒无精进心。<a id="a-7h"></a>命终亦无善相亦无恶相。<a id="a-7i"></a>地府不收安养不摄。<a id="a-7j"></a>如睡眠去此人疑情未断。<a id="a-7k"></a>生于疑城五百岁受乐。<a id="a-7l"></a>再修信愿方归净土。<a id="a-7m"></a>若人起怜悯心正念现前。<a id="a-7n"></a>于财宝妻子心无爱恋。<a id="a-7o"></a>眼色清净仰面含笑。<a id="a-7p"></a>想念天宫当来迎我。<a id="a-7q"></a>耳闻天乐眼见天童。<a id="a-7r"></a>舍此报身定生天界。<a id="a-7s"></a>若人生柔软心起福德心。<a id="a-7t"></a>身无病难忆念父母妻子。<a id="a-7u"></a>于善于恶心不错乱。<a id="a-7v"></a>其心正直遗嘱家财。<a id="a-7w"></a>辞别而去。<a id="a-7x"></a>定生人界。<a id="a-7y"></a>若人于己眷属恶眼瞻视。<a id="a-7z"></a>举手扪空便利不觉。<a id="a-80"></a>身常臭秽两目红赤。<a id="a-81"></a>仆面而卧踡身左胁百节酸疼。<a id="a-82"></a>或见恶相口不能言。<a id="a-83"></a>呻吟叫唤冤债现前心识散乱狂惑颠倒。<a id="a-84"></a>遍体如冰。<a id="a-85"></a>手捻死拳身硬如石。<a id="a-86"></a>此人命终定入地狱。<a id="a-87"></a>若人好舐其唇身热如火常患饥渴。<a id="a-88"></a>好说饮食张口不合。<a id="a-89"></a>贪恋财宝命卒难断。<a id="a-8A"></a>开眼而去。<a id="a-8B"></a>此人定入饿鬼。<a id="a-8C"></a>若人身染重病如在云雾心神昏散。<a id="a-8D"></a>怕闻佛名多爱食啖血肉之味。<a id="a-8E"></a>不受劝化爱恋妻儿。<a id="a-8F"></a>踡手足指遍身流汗。<a id="a-8G"></a>出粗涩声口中咀沫。<a id="a-8H"></a>此相现净定入畜生。</p>
  <h2 id="a8I">临终十事不克念佛勉劝预修</h2>
  <p id="a8J">凡夫业重处处贪生。<a id="a-8K"></a>若不预办工夫临终不克念佛。<a id="a-8L"></a>天台十疑论云。<a id="a-8M"></a>临终念佛名最后心。<a id="a-8N"></a>其心猛利。<a id="a-8O"></a>一念佛名即生净土。<a id="a-8P"></a>盖垂死时其心猛健决定故。<a id="a-8Q"></a>胜百岁行力也。<a id="a-8R"></a>或问曰。<a id="a-8S"></a>临终念佛即得往生。<a id="a-8T"></a>何假预修胜业。<a id="a-8U"></a>答曰。<a id="a-8V"></a>人生寿夭难测短长。<a id="a-8W"></a>或即病困昏迷。<a id="a-8X"></a>或即非时奄逝。<a id="a-8Y"></a>既阙生前之善。<a id="a-8Z"></a>难逃后世之殃。<a id="a-8a"></a>须预作于善缘。<a id="a-8b"></a>是恐防于斯咎。<a id="a-8c"></a>十种命终不克念佛。<a id="a-8d"></a>一者善友未必相逢。<a id="a-8e"></a>二者或疾苦缠身神昏性乱。<a id="a-8f"></a>三者偏风失语不得称名。<a id="a-8g"></a>四者狂乱失心注想难克。<a id="a-8h"></a>五者或逢水火不暇志诚。<a id="a-8i"></a>六者辄遇虎狼惊惶仓卒。<a id="a-8j"></a>七者临时恶友破坏道心。<a id="a-8k"></a>八者饱食过多昏迷致命。<a id="a-8l"></a>九者军仵斗战忽尔身亡。<a id="a-8m"></a>十者或坠高岩伤中身命。<a id="a-8n"></a>故知临终难保吉凶。<a id="a-8o"></a>须是预先修习。<a id="a-8p"></a>可谓闲时做下急时用。<a id="a-8q"></a>免得临期手脚忙。</p>
 </body>
</html>