<!doctype html>
<html id="z3IBXLP1iL" data-ver="418">
 <head>
  <meta charset="utf-8">
  <meta author="普度">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">庐山莲宗宝鉴念佛正信卷第五(六章)</h1>
  <h2 id="a2">念佛正信说</h2>
  <p id="a3">夫唯心乐国普遍十方。<a id="a-4"></a>自性弥陀圆融一智。<a id="a-5"></a>妙应于色声之境。<a id="a-6"></a>流光于心目之间。<a id="a-7"></a>就中反妄归真。<a id="a-8"></a>直下背尘合觉。<a id="a-9"></a>昔我法藏发弘誓。<a id="a-A"></a>启极乐之玄途。<a id="a-B"></a>故佛世尊指西方示韦提之妙域。<a id="a-C"></a>是乃广长舌覆而同赞。<a id="a-D"></a>诸余经尽而独留。<a id="a-E"></a>盖以利生之喜舍心增。<a id="a-F"></a>应化之慈悲量大。<a id="a-G"></a>教分九品乃别开方便之门。<a id="a-H"></a>观明一心。<a id="a-I"></a>实径直还源之路。<a id="a-J"></a>圣凡际会如久客归于家乡。<a id="a-K"></a>感应道交似稚子投于慈母。<a id="a-L"></a>昧斯至理触类皆迷。<a id="a-M"></a>信此圆谈事无不达。<a id="a-N"></a>况复慈光愿摄佛力难思。<a id="a-O"></a>顺水乘船不劳自力。<a id="a-P"></a>推门落臼岂有他哉。<a id="a-Q"></a>有愿必迎无机不被。<a id="a-R"></a>舟石可济狱火顿消。<a id="a-S"></a>菩萨声闻生彼者无量无数。<a id="a-T"></a>前贤后圣得道者可捡可寻。<a id="a-U"></a>[賏*鳥]鹉频伽尚有法音演唱。<a id="a-V"></a>蜎飞蠕动悉蒙教化恩慈。<a id="a-W"></a>圣境非虚佛言不妄。<a id="a-X"></a>何乃爱河浪底沉溺而不忧。<a id="a-Y"></a>火宅焰中焚烧而不惧。<a id="a-Z"></a>密织痴网。<a id="a-a"></a>浅智之刃莫能挥。<a id="a-b"></a>深种疑根。<a id="a-c"></a>泛信之力焉能拔。<a id="a-d"></a>遂即甘心伏意幸祸乐灾却诽清净之邦。<a id="a-e"></a>贪恋烦恼之世。<a id="a-f"></a>焦蛾烂茧自处余殃。<a id="a-g"></a>笼鸟鼎鱼翻称快乐。<a id="a-h"></a>皆由善力微而业力胜。<a id="a-i"></a>信根少而罪根多。<a id="a-j"></a>是以三界茫茫四生扰扰。<a id="a-k"></a>尽贪生而兀兀孰解知归。<a id="a-l"></a>悉逐业以悠悠。<a id="a-m"></a>不求出要。<a id="a-n"></a>过去生死却石难穷。<a id="a-o"></a>未来轮回芥城何尽。<a id="a-p"></a>匪夙生之有幸岂得遇于斯因。<a id="a-q"></a>击鼓开囹圄之门宜应速出。<a id="a-r"></a>逢舟济沉沦之难讵可迟疑。<a id="a-s"></a>敬顺金文善随佛学。<a id="a-t"></a>不闻不解者可痛可伤焉。<a id="a-u"></a>矧兹五浊恶世四面火焚。<a id="a-v"></a>惟佛一人力能救援既闻妙法宜植净缘。<a id="a-w"></a>一念信诚万德因种。<a id="a-x"></a>思齐先哲希悟真常。<a id="a-y"></a>普皆如说奉行尽心顶礼信受。</p>
  <p data-pb></p>
  <h2 id="az">断疑生信</h2>
  <p id="a10">云。<a id="a-11"></a>得为人难。<a id="a-12"></a>六根完具难。<a id="a-13"></a>生中国难。<a id="a-14"></a>值佛道难。<a id="a-15"></a>兴信心难。<a id="a-16"></a>盖尝论信之难兴者。<a id="a-17"></a>缘有其疑也。<a id="a-18"></a>不断其疑何由生信。<a id="a-19"></a>故金刚经云。<a id="a-1A"></a>正信希有。<a id="a-1B"></a>法华经云。<a id="a-1C"></a>以信得入。<a id="a-1D"></a>王龙舒云。<a id="a-1E"></a>佛为人医王能救一切病。<a id="a-1F"></a>不能救命尽者佛能度一切人。<a id="a-1G"></a>不能度不信者。<a id="a-1H"></a>盖信者一念之真诚也。<a id="a-1I"></a>若人心念要去身则随去。<a id="a-1J"></a>心念欲住身则随住。<a id="a-1K"></a>是知此身随心念动。<a id="a-1L"></a>有念欲去而身被牵系者。<a id="a-1M"></a>色身坏时惟一念而已。<a id="a-1N"></a>一念到处则无处不到。<a id="a-1O"></a>所以一念信心念佛。<a id="a-1P"></a>求生净土则必到净土。<a id="a-1Q"></a>况吾佛世尊诸大菩萨。<a id="a-1R"></a>又有本誓愿力接引往生乎。<a id="a-1S"></a>或问之曰。<a id="a-1T"></a>今有一生持戒念佛。<a id="a-1U"></a>临终不得生净土者何也。<a id="a-1V"></a>答曰。<a id="a-1W"></a>此盖信力不深。<a id="a-1X"></a>行愿之有亏也。<a id="a-1Y"></a>兼不曾发菩提之大心。<a id="a-1Z"></a>又不曾断十恶之邪行。<a id="a-1a"></a>虽曰修行未尝言行相应。<a id="a-1b"></a>虽曰念佛未尝净念相继。<a id="a-1c"></a>既无真实之功。<a id="a-1d"></a>焉得净土之报也。<a id="a-1e"></a>净名经云。<a id="a-1f"></a>随其心净则佛土净。<a id="a-1g"></a>六祖坛经云。<a id="a-1h"></a>心中若无不善西方去此不遥。<a id="a-1i"></a>若怀不善之心念佛求生难到。<a id="a-1j"></a>不断十恶之心何佛而来迎。<a id="a-1k"></a>请大师故。<a id="a-1l"></a>见世人不务净心只是口念佛名。<a id="a-1m"></a>于其心外求佛妄想执着。<a id="a-1n"></a>而不自净其心。<a id="a-1o"></a>心造诸恶是谓自丧其佛。<a id="a-1p"></a>又何更别求佛哉。<a id="a-1q"></a>所以道迷即众生悟即佛也。<a id="a-1r"></a>圆通法门云。<a id="a-1s"></a>忆佛念佛现前当来必定见佛。<a id="a-1t"></a>盖忆念者是心念也。<a id="a-1u"></a>信心清净。<a id="a-1v"></a>信行愿俱备也。<a id="a-1w"></a>楞严云。<a id="a-1x"></a>一根既返源六根成解脱。<a id="a-1y"></a>十恶化为十善。<a id="a-1z"></a>六识化六神通。<a id="a-20"></a>所以正信心中忆念佛名。<a id="a-21"></a>净念相继自性弥陀现前。<a id="a-22"></a>此感彼应临命终时。<a id="a-23"></a>安得不见佛而生净土乎。<a id="a-24"></a>凡修净业者。<a id="a-25"></a>当信佛之言。<a id="a-26"></a>而行佛之行。<a id="a-27"></a>心口既不相违。<a id="a-28"></a>因果决然不昧耳。<a id="a-29"></a>若也闻而不信信而不行。<a id="a-2A"></a>由画饼之不充饥也。<a id="a-2B"></a>心既无信则生疑谤。<a id="a-2C"></a>既兴疑谤则自昧其心。<a id="a-2D"></a>自昧其心则净土远之远矣。<a id="a-2E"></a>故</p>
  <p data-pb></p>
  <h2 id="a2F">劝发信心</h2>
  <p id="a2G">夫阿弥陀佛者。<a id="a-2H"></a>诸佛中尊四生之父。<a id="a-2I"></a>归信者灭罪河沙。<a id="a-2J"></a>称念者得福无量。<a id="a-2K"></a>凡欲念佛要起信心。<a id="a-2L"></a>若无信心空无所获。<a id="a-2M"></a>是故肇法师云。<a id="a-2N"></a>是事如是者信之相也。<a id="a-2O"></a>是事不如是者不信之相也。<a id="a-2P"></a>夫信为入道之初宗。<a id="a-2Q"></a>智为究竟之玄术。<a id="a-2R"></a>诸经首称如是者信也。<a id="a-2S"></a>后曰奉行者智也。<a id="a-2T"></a>故弥陀经云。<a id="a-2U"></a>若有信者应当发愿生彼国土。<a id="a-2V"></a>此是释迦本师劝信处。<a id="a-2W"></a>又云。<a id="a-2X"></a>汝等当信是称赞不可思议功德。<a id="a-2Y"></a>此是六方诸佛劝信处又云。<a id="a-2Z"></a>若人种善根疑则花不开。<a id="a-2a"></a>信心清净者花开即见佛。<a id="a-2b"></a>此是往生论劝信处。<a id="a-2c"></a>又云。<a id="a-2d"></a>信者顺之词。<a id="a-2e"></a>信则所言之理顺。<a id="a-2f"></a>顺则师资之道成。<a id="a-2g"></a>经无丰约非信不传。<a id="a-2h"></a>此是肇法师劝信处。<a id="a-2i"></a>又云。<a id="a-2j"></a>念佛法门不问道俗。<a id="a-2k"></a>不论男女不拘贵贱。<a id="a-2l"></a>修此法者唯要信心。<a id="a-2m"></a>此是大行和尚劝信处。<a id="a-2n"></a>问曰。<a id="a-2o"></a>既言信者未知信何法门。<a id="a-2p"></a>答曰。<a id="a-2q"></a>信意者信凭经中佛说念佛定生净土。<a id="a-2r"></a>信念佛定灭诸罪。<a id="a-2s"></a>信念佛定得佛护。<a id="a-2t"></a>信念佛定得佛证。<a id="a-2u"></a>信念佛临终定得佛来迎接。<a id="a-2v"></a>信念佛不问众生。<a id="a-2w"></a>同信之人皆得往生。<a id="a-2x"></a>信念佛往生定得不退地。<a id="a-2y"></a>信念佛生净土。<a id="a-2z"></a>定不堕三恶道。<a id="a-30"></a>所以劝信念佛。<a id="a-31"></a>受此法持此念。<a id="a-32"></a>则往生净土必矣。<a id="a-33"></a>故大行和尚遣念佛人。<a id="a-34"></a>心唯信佛。<a id="a-35"></a>佛则知之他心通故。<a id="a-36"></a>口惟称佛。<a id="a-37"></a>佛则闻之天耳通故。<a id="a-38"></a>身惟礼佛。<a id="a-39"></a>佛则见之天眼通故。<a id="a-3A"></a>是以大行和尚以此念佛法。<a id="a-3B"></a>劝人生信心也。<a id="a-3C"></a>又喻云。<a id="a-3D"></a>信心者犹如深栽果树。<a id="a-3E"></a>根深故风吹不动。<a id="a-3F"></a>后着果实济人饥渴。<a id="a-3G"></a>念佛之人亦复如是。<a id="a-3H"></a>要由深信得到西方。<a id="a-3I"></a>若无信心空无所获。<a id="a-3J"></a>是故经言。<a id="a-3K"></a>十住菩萨一起信心念佛之后。<a id="a-3L"></a>纵遇恶缘宁舍身命不退信故。<a id="a-3M"></a>维摩云。<a id="a-3N"></a>深信坚固犹如金刚。<a id="a-3O"></a>法珍普照如雨甘露。<a id="a-3P"></a>念佛三昧从深信生。<a id="a-3Q"></a>君看净土恒沙佛。<a id="a-3R"></a>尽是当年正信人。</p>
  <h2 id="a3S">天竺慈云式忏主往生正信偈</h2>
  <p id="a3T">稽首西方安乐刹　　弥陀世主大慈尊</p>
  <p id="a3U">我依种种修多罗　　成就往生决定信</p>
  <p id="a3V">住大乘者清净心　　十念念彼无量寿</p>
  <p id="a3W">临终梦佛定往生　　大宝积经如是说</p>
  <p id="a3X">五逆地狱众火现　　值善知识发猛心</p>
  <p id="a3Y">十念称佛即往生　　十六观经如是说</p>
  <p id="a3Z">若有欢喜爱乐心　　下至十念即往生</p>
  <p id="a3a">若不尔者不成佛　　四十八愿如是说</p>
  <p id="a3b">诸有闻名生至心　　一念回向即往生</p>
  <p id="a3c">唯除五逆谤正法　　无量寿经如是说</p>
  <p id="a3d">临终不能观及念　　但作生意知有佛</p>
  <p id="a3e">此人气绝即往生　　大法鼓经如是说</p>
  <p id="a3f">一日一夜悬缯盖　　专念往生心不断</p>
  <p id="a3g">卧中梦佛即往生　　无量寿经如是说</p>
  <p id="a3h">昼夜一日称佛名　　殷勤精进不断绝</p>
  <p id="a3i">展转相劝同往生　　大悲经中如是说</p>
  <p id="a3j">一日二日至七日　　执持名号心不乱</p>
  <p id="a3k">佛现其前即往生　　阿弥陀经如是说</p>
  <p id="a3l">若人闻彼阿弥陀　　一日二日若过等</p>
  <p id="a3m">系念现前即往生　　般舟经中如是说</p>
  <p id="a3n">一日一夜六时中　　五体礼佛念不断</p>
  <p id="a3o">现见彼佛即往生　　鼓音王经如是说</p>
  <p id="a3p">十日十夜持斋戒　　县缯旛盖然香灯</p>
  <p id="a3q">系念不断得往生　　大弥陀经如是说</p>
  <p id="a3r">若人专念一方佛　　或行或坐七七日</p>
  <p id="a3s">现身见佛即往生　　大集经中如是说</p>
  <p id="a3t">若人自誓常经行　　九十日中不坐卧</p>
  <p id="a3u">三昧中见阿弥陀　　佛立经中如是说</p>
  <p id="a3v">若人端坐正西向　　九十日中常念佛</p>
  <p id="a3w">能成三昧生佛前　　文殊般若如是说</p>
  <p id="a3x">我于众经颂少分　　如是说者无穷尽</p>
  <p id="a3y">愿同闻者生正信　　佛语真实不欺诳</p>
  <p id="a3z">佛既显言易往生　　幸各正信无疑惑</p>
  <p data-pb></p>
  <h2 id="a40">天台智者大师净土十疑论叙</h2>
  <p id="a41">四果之明不能测如来之奥。<a id="a-42"></a>十地之圣不能穷极果之妙。<a id="a-43"></a>矧兹凡夫生无慧目。<a id="a-44"></a>陷三界有必固之妄。<a id="a-45"></a>指净土谬难转之疑。<a id="a-46"></a>疑之于身知五蕴之未灭。<a id="a-47"></a>疑之于心知万惑之未遣。<a id="a-48"></a>疑之于行知六度之未济。<a id="a-49"></a>由漂沈未济之行。<a id="a-4A"></a>期济于已济之域。<a id="a-4B"></a>在于其己犹惑之。<a id="a-4C"></a>况他人哉。<a id="a-4D"></a>此物情难信为道俗所共疑也。<a id="a-4E"></a>隋智者大师心兴物冥。<a id="a-4F"></a>智将神会。<a id="a-4G"></a>乘时翼教异迹由着。<a id="a-4H"></a>因其所异考其所证。<a id="a-4I"></a>不知其三贤之人乎。<a id="a-4J"></a>十圣之人乎。<a id="a-4K"></a>其为应正等觉妙神化于难思乎。<a id="a-4L"></a>盖亦思之不能知也。<a id="a-4M"></a>但大师念定总持昭晢行业期生净土。<a id="a-4N"></a>间无容发发大师之所有。<a id="a-4O"></a>存者其十疑之文乎。<a id="a-4P"></a>然其文远取诸经。<a id="a-4Q"></a>近取诸论。<a id="a-4R"></a>去就其意以取诸传。<a id="a-4S"></a>无离经以备事。<a id="a-4T"></a>无饰辞以增巧。<a id="a-4U"></a>审辞达意。<a id="a-4V"></a>能极九品之所生。<a id="a-4W"></a>乃见大师之用心也。<a id="a-4X"></a>见大师之心者。<a id="a-4Y"></a>其于净土之有疑。<a id="a-4Z"></a>所谓高天无云群星列彩。<a id="a-4a"></a>经纪之所相殊。<a id="a-4b"></a>躔次之所相异。<a id="a-4c"></a>粲粲然无一而隐者也。<a id="a-4d"></a>予得其文载念能仁所称净土者。<a id="a-4e"></a>累焉诸佛证而成之者。<a id="a-4f"></a>或舌相以覆大千。<a id="a-4g"></a>或潮音而演梵说。<a id="a-4h"></a>余虽陋学不得以相辉映乌可无言哉。<a id="a-4i"></a>故于论首略陈一二以罄予所怀。<a id="a-4j"></a>虽辞肤理浅不足起大师之化。<a id="a-4k"></a>在其先佛证成之义且有归矣。</p>
  <h2 id="a4l">无为杨提刑直指净土决疑序</h2>
  <p id="a4m">大愿圣人从净土来。<a id="a-4n"></a>来实无来。<a id="a-4o"></a>深信凡夫往净土去。<a id="a-4p"></a>去实无去。<a id="a-4q"></a>彼不来此。<a id="a-4r"></a>此不往彼。<a id="a-4s"></a>而其圣凡会遇。<a id="a-4t"></a>两得交际者何也。<a id="a-4u"></a>弥陀光明如大圆月遍照十方。<a id="a-4v"></a>水澄而清则月现全体。<a id="a-4w"></a>月非趣水而遽来。<a id="a-4x"></a>水动而浊则月无定光。<a id="a-4y"></a>月非舍水而遽去。<a id="a-4z"></a>在水则有清浊动静。<a id="a-50"></a>在月则无取舍去来。<a id="a-51"></a>故华严解脱长者云。<a id="a-52"></a>知一切佛犹如影像。<a id="a-53"></a>自心如水。<a id="a-54"></a>彼诸如来不来至此。<a id="a-55"></a>我亦不往彼。<a id="a-56"></a>我若欲见安乐世界阿弥陀佛随意即见。<a id="a-57"></a>是知众生注念定见阿弥陀佛。<a id="a-58"></a>此乃称性实言非权教也。<a id="a-59"></a>净土无欲非欲界也其国地居非色界也。<a id="a-5A"></a>生有形相非无色界也。<a id="a-5B"></a>一切众生未寤正觉处大梦中。<a id="a-5C"></a>六道升沈未尝休止。<a id="a-5D"></a>诸天虽乐报尽相衰。<a id="a-5E"></a>修罗方嗔战争互胜。<a id="a-5F"></a>旁生飞走啖食相残。<a id="a-5G"></a>鬼神幽阴饥渴困逼。<a id="a-5H"></a>地狱长夜痛楚号呼。<a id="a-5I"></a>得生人趣固已为幸。<a id="a-5J"></a>然而生老病死众苦萦缠。<a id="a-5K"></a>惟是净邦更无诸苦。<a id="a-5L"></a>莲苞托质无生苦也。<a id="a-5M"></a>寒暑不迁无老苦也。<a id="a-5N"></a>身无分段无病苦也。<a id="a-5O"></a>寿命无量无死苦也。<a id="a-5P"></a>无父母妻子无爱别离苦也。<a id="a-5Q"></a>上善人聚无怨憎会苦也。<a id="a-5R"></a>花裓香食珍宝受用无求不得苦也。<a id="a-5S"></a>观照空寂无蕴苦也。<a id="a-5T"></a>悲济有情欲生则生。<a id="a-5U"></a>不住寂灭非二乘也。<a id="a-5V"></a>智照生死得不退转非凡夫也。<a id="a-5W"></a>三界荡然。<a id="a-5X"></a>譬如四裔丘陵坑坎腐秽所积。<a id="a-5Y"></a>溪壑阻绝孰为津梁乃有狂人迷路。<a id="a-5Z"></a>于此恶兽魑魅恼害。<a id="a-5a"></a>杂居刀兵水火。<a id="a-5b"></a>或时伤暴风霜霹雳凌厉摧慑罔知城域可以庇覆。<a id="a-5c"></a>饮食衣服未或充足。<a id="a-5d"></a>甘受是苦不求安乐。<a id="a-5e"></a>有佛释迦是大导师。<a id="a-5f"></a>指清净土是安乐国。<a id="a-5g"></a>无量寿佛是净土师。<a id="a-5h"></a>尔诸众生若生彼土则无诸恼。<a id="a-5i"></a>不闻知者固可哀怜。<a id="a-5j"></a>亦有善士发三种心。<a id="a-5k"></a>不求生者尤可嗟惜。<a id="a-5l"></a>一曰。<a id="a-5m"></a>吾当超佛越祖。<a id="a-5n"></a>净土不足生也。<a id="a-5o"></a>二曰。<a id="a-5p"></a>处处皆净土西方不必生也。<a id="a-5q"></a>三曰。<a id="a-5r"></a>极乐圣域。<a id="a-5s"></a>我辈凡夫不能生也。<a id="a-5t"></a>夫行海无量。<a id="a-5u"></a>普贤愿见弥陀佛国虽空。<a id="a-5v"></a>维摩常修净土。<a id="a-5w"></a>十方如来有广舌之赞。<a id="a-5x"></a>十方菩萨有同往之心。<a id="a-5y"></a>试自忖量孰与诸圣。<a id="a-5z"></a>谓不足生者何其自欺哉。<a id="a-60"></a>至如龙猛祖师也。<a id="a-61"></a>楞伽经有预记之文。<a id="a-62"></a>天亲教宗也。<a id="a-63"></a>无量论有求生之偈。<a id="a-64"></a>慈恩通赞首称十胜。<a id="a-65"></a>智者析理明辩十疑。<a id="a-66"></a>彼皆上哲精进往生。<a id="a-67"></a>谓不必生者何其自慢哉。<a id="a-68"></a>火车可灭舟石不沈。<a id="a-69"></a>现华报者莫甚于张馗。<a id="a-6A"></a>十念而超胜处。<a id="a-6B"></a>入地狱者莫速于雄俊。<a id="a-6C"></a>再苏而证妙因。<a id="a-6D"></a>世人愆尤未必若此。<a id="a-6E"></a>谓不能生者何其自弃哉。<a id="a-6F"></a>般舟三昧经云。<a id="a-6G"></a>跌陀和菩萨问佛。<a id="a-6H"></a>未来众生。<a id="a-6I"></a>云何得见十方诸佛。<a id="a-6J"></a>佛教令念阿弥陀佛。<a id="a-6K"></a>即见十方诸佛。<a id="a-6L"></a>宝积经云。<a id="a-6M"></a>他方众生闻无量寿如来名。<a id="a-6N"></a>乃至能发一念净信。<a id="a-6O"></a>欢喜爱乐所有善根回向愿生彼国者。<a id="a-6P"></a>随愿皆生得不退转。<a id="a-6Q"></a>此皆佛言也。<a id="a-6R"></a>不信佛言。<a id="a-6S"></a>何言可信。<a id="a-6T"></a>不生净土。<a id="a-6U"></a>何土可生。<a id="a-6V"></a>自欺自慢自弃己灵流入轮回是谁之咎。<a id="a-6W"></a>四十八愿悉为度生。<a id="a-6X"></a>一十六观同归系念。<a id="a-6Y"></a>一念既信已投种于宝池。<a id="a-6Z"></a>众善相资定化生于金地。<a id="a-6a"></a>毋辄悔隋误认疑城。<a id="a-6b"></a>即时莲开得解脱道。<a id="a-6c"></a>唯心净土自性弥陀。<a id="a-6d"></a>大光明中决无魔事。<a id="a-6e"></a>决疑诸者王敏仲侍郎之编也。<a id="a-6f"></a>开释疑情径超信地。<a id="a-6g"></a>其载要旨最为详审。<a id="a-6h"></a>盖安养国之乡导也。<a id="a-6i"></a>若登彼岸舟固可忘。<a id="a-6j"></a>来者问津斯言毋忽。</p>
 </body>
</html>