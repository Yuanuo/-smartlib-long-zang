<!doctype html>
<html id="z3IBWUs1Ki" data-ver="1136">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">广弘明集卷第六</h1>
  <h2 id="a2">辩惑篇第二之二</h2>
  <h2 id="a3">列代王臣滞惑解上</h2>
  <p id="a4">有唐太史傅奕者。<a id="a-5"></a>本宗李老猜忌释门。<a id="a-6"></a>潜图芟剪用达其鄙。<a id="a-7"></a>武德之始上书具述。<a id="a-8"></a>既非经国当时遂寝。<a id="a-9"></a>奕不胜其愤。<a id="a-A"></a>乃引古来王臣讪谤佛法者二十五人。<a id="a-B"></a>撰次品目名为高识传。<a id="a-C"></a>一帙十卷。<a id="a-D"></a>抄于市卖欲广其尘。<a id="a-E"></a>又加润饰增其罪状。<a id="a-F"></a>至于张鲁据于汉中黄巾反于天下。<a id="a-G"></a>斯并李门勃逆。<a id="a-H"></a>皆覆而不显非。<a id="a-I"></a>谓笃论之文乎。<a id="a-J"></a>若夫城高必颓木秀斯拔。<a id="a-K"></a>惟我清峻。<a id="a-L"></a>故有异道嫉之。<a id="a-M"></a>不足怪其鄙吝。<a id="a-N"></a>未见厮徒。<a id="a-O"></a>皂隶有加恼辱。<a id="a-P"></a>明非目翳何事屏除。<a id="a-Q"></a>故因其立言仍随开喻。<a id="a-R"></a>此则古来行事释判天分。<a id="a-S"></a>未广见者谓为新致。<a id="a-T"></a>聊陈旧解略显由途。<a id="a-U"></a>资此神开可称高识。<a id="a-V"></a>又傅氏寡识才用寄人。<a id="a-W"></a>集叙时事废兴。<a id="a-X"></a>太半坑残焚荡之事。<a id="a-Y"></a>可号非政所。<a id="a-Z"></a>须沙汰括捡之条。<a id="a-a"></a>斯寔王化之本。<a id="a-b"></a>故僧条俗格。<a id="a-c"></a>代代滋彰。<a id="a-d"></a>此乃禁非岂成除毁。<a id="a-e"></a>傅氏通入废限。<a id="a-f"></a>是谓披毛之夫终沦涂炭。<a id="a-g"></a>可悲之甚矣。<a id="a-h"></a>奕学周子史意在诛除。<a id="a-i"></a>搜扬列代论佛法者。<a id="a-j"></a>莫委存废。<a id="a-k"></a>通疏二十五人。<a id="a-l"></a>大略有二。<a id="a-m"></a>初则崇敬佛法恐有淫秽。<a id="a-n"></a>故须沙汰务得住持。<a id="a-o"></a>二则憎嫉昌显危身挟怨。<a id="a-p"></a>故须除荡以畅胸襟。<a id="a-q"></a>初列住持王臣一十四人。<a id="a-r"></a>傅奕高识传。<a id="a-s"></a>通列为废除者。<a id="a-t"></a>今简则是兴隆之人 宋世祖 唐高祖 王度 颜延之 萧摹之 周朗 虞愿 张普惠 李[王*易] 卫元嵩 顾欢 邢子才 高道让 卢思道。</p>
  <p id="au">二列毁灭王臣一十一人。<a id="a-v"></a>傅奕高识传。<a id="a-w"></a>列为高识之人。<a id="a-x"></a>今寻乃是废灭者 魏大武 周高祖 蔡谟 刘昼 阳炫之 荀济 章仇子陀 刘惠琳 范缜 李绪 傅奕 (减省除灭半之) 王文同。</p>
  <p id="ay">初序沙汰僧众者。<a id="a-z"></a>夫以稊稂之秽青田。<a id="a-10"></a>荣华之弊白首者。<a id="a-11"></a>良有以也。<a id="a-12"></a>故六群之过兴舍卫。<a id="a-13"></a>十滥之伪起毗离。<a id="a-14"></a>大圣因立条章。<a id="a-15"></a>无学由而正犯。<a id="a-16"></a>遂有七摈量其小失。<a id="a-17"></a>四法拔其大[保/言]。<a id="a-18"></a>张网目而示三千。<a id="a-19"></a>显律仪而陈八万。<a id="a-1A"></a>故得正像咸称有道内外同号无尘。<a id="a-1B"></a>自法渐王门。<a id="a-1C"></a>金科之刑无坠。<a id="a-1D"></a>僧罗海岳。<a id="a-1E"></a>藏疾之隙滋章。<a id="a-1F"></a>举统以法绳之。<a id="a-1G"></a>烹鲜之仪可觌。<a id="a-1H"></a>随机以时劝勉。<a id="a-1I"></a>握泥之喻自邻。<a id="a-1J"></a>人谁无过。<a id="a-1K"></a>垂珠之诫有津。<a id="a-1L"></a>丑迹易欣。<a id="a-1M"></a>掩耳之夫难睹。<a id="a-1N"></a>所以宋唐两帝王颜等贤。<a id="a-1O"></a>鉴物性之昏明晓时缘之淳薄。<a id="a-1P"></a>纵释门之纷荡。<a id="a-1Q"></a>则淄渑一乱。<a id="a-1R"></a>弹僧徒之得失。<a id="a-1S"></a>则泾渭殊流斥贪竞之鄙夫。<a id="a-1T"></a>毁藏积之僧滓。<a id="a-1U"></a>存高尚之道德。<a id="a-1V"></a>廷重惠以摄人。<a id="a-1W"></a>至如汉魏齐梁之为政也。<a id="a-1X"></a>恢恢天网取漏吞舟。<a id="a-1Y"></a>察察王政事兼苛滥。<a id="a-1Z"></a>所以大弘佛法通济于五乘。<a id="a-1a"></a>该洽明时陶渐于清浊。<a id="a-1b"></a>使浊者知归令自新于大造。<a id="a-1c"></a>清者容养悟适化之多方。<a id="a-1d"></a>其犹大赦天下。<a id="a-1e"></a>逋逃因之改容。<a id="a-1f"></a>忘瑕纳众。<a id="a-1g"></a>群小以之迁善。<a id="a-1h"></a>尧舜岂非圣主而化不及丹朱。<a id="a-1i"></a>汉祖焉乐乱阶而亮贯高之逆。<a id="a-1j"></a>孔门季路虽僻而预升堂。<a id="a-1k"></a>释种达多乃邪而参清众。<a id="a-1l"></a>是知权道抑扬神机利用。<a id="a-1m"></a>或收或纵。<a id="a-1n"></a>事出乘时。<a id="a-1o"></a>后序除废三宝意者。<a id="a-1p"></a>夫以保形存命有生之所贵。<a id="a-1q"></a>重财爱食鄙俗之共珍。<a id="a-1r"></a>故位称大宝。<a id="a-1s"></a>无以摧于死王。<a id="a-1t"></a>力拔青山。<a id="a-1u"></a>莫有亡于老病。<a id="a-1v"></a>斯佛教也。<a id="a-1w"></a>故四山常逼王位非常。<a id="a-1x"></a>三相恒迁生涯有数。<a id="a-1y"></a>斯实录也。<a id="a-1z"></a>俗有谶记之传。<a id="a-20"></a>不知由何而得。<a id="a-21"></a>或云口授。<a id="a-22"></a>或述符图。<a id="a-23"></a>虚然显密布露士俗。<a id="a-24"></a>窃以五运更袭帝者一人自。<a id="a-25"></a>余凡叟谁之顾录。<a id="a-26"></a>周祖已前有忌黑者。<a id="a-27"></a>云有黑人次膺天位。<a id="a-28"></a>故齐宣惶怖欲诛稠禅师。<a id="a-29"></a>稠以情问。<a id="a-2A"></a>云有黑人当临天位。<a id="a-2B"></a>稠曰。<a id="a-2C"></a>斯浪言也。<a id="a-2D"></a>黑无过漆。<a id="a-2E"></a>漆可作耶。<a id="a-2F"></a>齐宣妄解手杀第七弟涣。<a id="a-2G"></a>故可笑也。<a id="a-2H"></a>周太祖初承俗谶。<a id="a-2I"></a>我名黑泰可以当之。<a id="a-2J"></a>既入关中改为黑皂。<a id="a-2K"></a>朝章野服咸悉同之。<a id="a-2L"></a>令僧衣黄以从谶纬。<a id="a-2M"></a>武帝雄略初不齿之。<a id="a-2N"></a>张宾定霸。<a id="a-2O"></a>元嵩赋诗。<a id="a-2P"></a>重道疑佛将行废立。<a id="a-2Q"></a>有实禅师者。<a id="a-2R"></a>释门之望帝亦钦重。<a id="a-2S"></a>私问后运是谁应得。<a id="a-2T"></a>实曰。<a id="a-2U"></a>非僧所知。<a id="a-2V"></a>帝曰。<a id="a-2W"></a>如谶所传云黑者应得。<a id="a-2X"></a>僧多衣黑。<a id="a-2Y"></a>窃有所疑。<a id="a-2Z"></a>实曰。<a id="a-2a"></a>僧但一身谁所扶翼。<a id="a-2b"></a>决非僧也。<a id="a-2c"></a>帝曰。<a id="a-2d"></a>僧非得者。<a id="a-2e"></a>黑者是谁。<a id="a-2f"></a>实曰。<a id="a-2g"></a>至尊大人保信浪语。<a id="a-2h"></a>外相若闻岂言至圣。<a id="a-2i"></a>黑者大有老乌亦黑。<a id="a-2j"></a>大豆亦黑。<a id="a-2k"></a>如是非一。<a id="a-2l"></a>可亦得耶。<a id="a-2m"></a>帝闻有姓。<a id="a-2n"></a>乌姓窦者。<a id="a-2o"></a>假过诛之元其情本。<a id="a-2p"></a>疑意在释。<a id="a-2q"></a>遂即荡除。<a id="a-2r"></a>魏太武本是戎乡。<a id="a-2s"></a>素无文墨。<a id="a-2t"></a>八岁登位。<a id="a-2u"></a>一信崔浩。<a id="a-2v"></a>故两帝厚身信谗信谶。<a id="a-2w"></a>陵残佛化自取殃及。<a id="a-2x"></a>旋踵更兴。<a id="a-2y"></a>兴由时来。<a id="a-2z"></a>不在人力。<a id="a-30"></a>故经传云。<a id="a-31"></a>佛化惟远终于六万岁时住持。<a id="a-32"></a>小圣功在九亿无学。<a id="a-33"></a>不可削也。<a id="a-34"></a>蔡谟已下上事诸贤。<a id="a-35"></a>并挟私忿于僧有隙。<a id="a-36"></a>发愤忘身。<a id="a-37"></a>何况佛法。<a id="a-38"></a>极笔而书罪状。<a id="a-39"></a>深文而挂刑网。<a id="a-3A"></a>秃贼以惊视听。<a id="a-3B"></a>妖胡而动王臣且律令条章。<a id="a-3C"></a>未若凝脂之密。<a id="a-3D"></a>滔滔天网自有陷目之夫。<a id="a-3E"></a>言贼斯即盗科。<a id="a-3F"></a>述妖乃当死例。<a id="a-3G"></a>书表盛云妖贼。<a id="a-3H"></a>未识妖贼是谁。<a id="a-3I"></a>可谓匿名之书。<a id="a-3J"></a>足投诸火。<a id="a-3K"></a>如须勘检虚迹自形。<a id="a-3L"></a>前后上事虽有十贤。<a id="a-3M"></a>荀济一夫差有才用。<a id="a-3N"></a>自余连写未足人闻。<a id="a-3O"></a>傅奕后来谓自脱颖。<a id="a-3P"></a>言无典据才气虚劣。<a id="a-3Q"></a>瓦砾云宝。<a id="a-3R"></a>贤愚所轻。<a id="a-3S"></a>然素本无道门起家。<a id="a-3T"></a>贫贱投僧乞贷。<a id="a-3U"></a>不遂所怀。<a id="a-3V"></a>蓄愤致嫌固其本志。<a id="a-3W"></a>武德之始西来入京。<a id="a-3X"></a>投道士王岿。<a id="a-3Y"></a>岿道左之望。<a id="a-3Z"></a>都邑所知。<a id="a-3a"></a>见其饥寒延居私宅。<a id="a-3b"></a>岿通人也。<a id="a-3c"></a>待以上宾。<a id="a-3d"></a>三数日间。<a id="a-3e"></a>遂通其妇入堂宴语。<a id="a-3f"></a>曾不避人。<a id="a-3g"></a>岿有兄子为僧。<a id="a-3h"></a>寺近岿宅。<a id="a-3i"></a>因往见之。<a id="a-3j"></a>奕大嗔怒。<a id="a-3k"></a>僧便告岿。<a id="a-3l"></a>岿初不信曰。<a id="a-3m"></a>傅奕贫士。<a id="a-3n"></a>我将接在宅。<a id="a-3o"></a>岂为不轨耶。<a id="a-3p"></a>僧曰。<a id="a-3q"></a>叔若有疑。<a id="a-3r"></a>可一往视。<a id="a-3s"></a>相将至宅。<a id="a-3t"></a>果如所言。<a id="a-3u"></a>岿掩气而旋。<a id="a-3v"></a>岿有女婿为果毅。<a id="a-3w"></a>常以为言。<a id="a-3x"></a>奕既窃妻而傅妖不可算矣。<a id="a-3y"></a>如唐吏部唐临冥报所传。<a id="a-3z"></a>神为泥人。<a id="a-40"></a>固其宜哉。<a id="a-41"></a>如别所显。</p>
  <p id="a42">隋大业八年。<a id="a-43"></a>天子在辽。<a id="a-44"></a>有王文同者。<a id="a-45"></a>郊东王堡人也。<a id="a-46"></a>夙与僧争水硙之利。<a id="a-47"></a>敕令巡问军实。<a id="a-48"></a>乃矫诏集僧。<a id="a-49"></a>三木加身考令云反。<a id="a-4A"></a>并令引邑议同谋遂诛剪僧徒于河间郡。<a id="a-4B"></a>杀道俗近一千人。<a id="a-4C"></a>传符达于蒲州。<a id="a-4D"></a>酷声遍于天下。<a id="a-4E"></a>时窦庆为河东太守。<a id="a-4F"></a>以状奏闻。<a id="a-4G"></a>帝大怒。<a id="a-4H"></a>于河间戮之。<a id="a-4I"></a>未及加刑。<a id="a-4J"></a>百姓脔之生啖。<a id="a-4K"></a>乃及于土地。<a id="a-4L"></a>以此反例下述。<a id="a-4M"></a>反僧亦相符。<a id="a-4N"></a>此然初因僧起谤毁佛法。<a id="a-4O"></a>咸因宿忿。<a id="a-4P"></a>不思累劫之溺。<a id="a-4Q"></a>而欲一时之快。<a id="a-4R"></a>泄在帝臣非关上事。<a id="a-4S"></a>非位不谋。<a id="a-4T"></a>已如前咎。<a id="a-4U"></a>徒为举斧终陷磨胸。<a id="a-4V"></a>故集者随传叙之。<a id="a-4W"></a>庶后叶之龟镜也 后魏世祖 周高祖 宋世祖 唐高祖 赵王度 晋蔡谟 宋颜延之 宋萧摹之 宋周朗 宋虞愿 魏张普济 魏李[王*易] 齐刘昼 魏杨炫之。</p>
  <p id="a4X">后魏世祖太武皇帝。<a id="a-4Y"></a>初立道学。<a id="a-4Z"></a>置道坛废佛宗。</p>
  <p id="a4a">帝姓托跋氏。<a id="a-4b"></a>讳伏厘。<a id="a-4c"></a>后名焘。<a id="a-4d"></a>鲜卑胡人之别种也。<a id="a-4e"></a>西晋之乱有托跋卢。<a id="a-4f"></a>据有朔方。<a id="a-4g"></a>晋就封为代王。<a id="a-4h"></a>卢孙舍翼鞬或云圭。<a id="a-4i"></a>部落逾盛。<a id="a-4j"></a>众十万。<a id="a-4k"></a>北连云中西据阴山。<a id="a-4l"></a>云中南去汉塞四千里。<a id="a-4m"></a>以东晋孝武太元初。<a id="a-4n"></a>南至朔东三百里。<a id="a-4o"></a>平城为都二十余岁。<a id="a-4p"></a>依华造殿宗事佛道。<a id="a-4q"></a>登位三十四年。<a id="a-4r"></a>至晋帝隆安中。<a id="a-4s"></a>第三主托跋焘立。<a id="a-4t"></a>时年八岁。<a id="a-4u"></a>尚在幼冲。<a id="a-4v"></a>信任司徒崔浩。<a id="a-4w"></a>浩尤不信佛。<a id="a-4x"></a>情重李老仙术。<a id="a-4y"></a>以道德经授帝令讽味。<a id="a-4z"></a>因便重之。<a id="a-50"></a>登位二年召天下方士。<a id="a-51"></a>有道士寇谦之者。<a id="a-52"></a>道门之魁杰也。<a id="a-53"></a>自云于嵩高值天尊飞下。<a id="a-54"></a>召谦赐以天师之号。<a id="a-55"></a>令奉太平真君置静轮天宫。<a id="a-56"></a>可获仙道。<a id="a-57"></a>列辟闻之若遗。<a id="a-58"></a>而浩深信之。<a id="a-59"></a>帝由于平城郊置道场。<a id="a-5A"></a>方二百步。<a id="a-5B"></a>重层崇峻并备厚礼。<a id="a-5C"></a>具如释老志所述。<a id="a-5D"></a>后改号太平真君。<a id="a-5E"></a>以遂寇谦之道命也。<a id="a-5F"></a>因盖吴作乱。<a id="a-5G"></a>关中有沙门。<a id="a-5H"></a>畜弓矢。<a id="a-5I"></a>浩便进说与吴通谋。<a id="a-5J"></a>遂诛长安沙门。<a id="a-5K"></a>焚破佛像。<a id="a-5L"></a>四方亦然。<a id="a-5M"></a>惟留台下。<a id="a-5N"></a>至真君七年。<a id="a-5O"></a>遂一切荡除。<a id="a-5P"></a>坑僧破像自以为得志也。<a id="a-5Q"></a>为谗所黩幽杀大子。<a id="a-5R"></a>恶疾殃身方族崔浩何嗟及矣。<a id="a-5S"></a>不久为阉人宗庆。<a id="a-5T"></a>所杀便崩。<a id="a-5U"></a>其孙嗣立。<a id="a-5V"></a>即开佛法天下大明。</p>
  <p id="a5W">第六帝孝文是称文祖。<a id="a-5X"></a>改姓为元。<a id="a-5Y"></a>改代为魏。<a id="a-5Z"></a>去胡服定官名。<a id="a-5a"></a>衣冠华夏移都河洛。<a id="a-5b"></a>佛法大兴。<a id="a-5c"></a>然世祖勇于武略怯于文雄。<a id="a-5d"></a>轻于自审重于信伪。<a id="a-5e"></a>而奕叙为命世之明后。<a id="a-5f"></a>寔诬也哉。<a id="a-5g"></a>寻奕搜检列代上事言及释门者。<a id="a-5h"></a>大略五焉。<a id="a-5i"></a>前已显之。<a id="a-5j"></a>今重昌辩。<a id="a-5k"></a>一以业运冥昧报果交加。<a id="a-5l"></a>二以教指俗伪终归空灭。<a id="a-5m"></a>三以寺宇崇丽顾陵嫉之。<a id="a-5n"></a>四以僧有杂行抄掠财色。<a id="a-5o"></a>五以僧本缘俗位隆抗礼。<a id="a-5p"></a>五相虽惑多。<a id="a-5q"></a>以杂行者为言焉。<a id="a-5r"></a>斯不达之曲士也。<a id="a-5s"></a>夫出家者。<a id="a-5t"></a>取其发足超方形心异俗。<a id="a-5u"></a>执持圣种震慑魔王。<a id="a-5v"></a>天帝尚来下拜。<a id="a-5w"></a>龙神无不奉者。<a id="a-5x"></a>非无五三杂行犯法负心。<a id="a-5y"></a>婆娑于色味。<a id="a-5z"></a>贪餮于名利。<a id="a-60"></a>斯等行乖佛化正法稊稂。<a id="a-61"></a>涅槃谓为秃人。<a id="a-62"></a>梵网呼为大贼。<a id="a-63"></a>戒海如尸不纳僧条。<a id="a-64"></a>财法绝之斯禁显然。<a id="a-65"></a>妄咎于佛深不可也。<a id="a-66"></a>至如俗士纯臣有国常。<a id="a-67"></a>有行贞洁者重之。<a id="a-68"></a>为贪竞者罪之。<a id="a-69"></a>不可以见一士乖僻合国并诛。<a id="a-6A"></a>一官浊滥举朝同剪。<a id="a-6B"></a>斯不可也。<a id="a-6C"></a>事见后魏书及十六国春秋。<a id="a-6D"></a>世祖见一寺过起。<a id="a-6E"></a>通国斩僧。<a id="a-6F"></a>无问少长一时残戮。<a id="a-6G"></a>可谓虏官长也。<a id="a-6H"></a>判事雷同奕引以为明略。<a id="a-6I"></a>明者逃矣。<a id="a-6J"></a>又以见僧受供厚礼频繁。<a id="a-6K"></a>自不能拔姤而增状。<a id="a-6L"></a>僧为福田。<a id="a-6M"></a>奉之自获其报。<a id="a-6N"></a>官是摄政。<a id="a-6O"></a>禄之以盛其功。<a id="a-6P"></a>今王赐臣下。<a id="a-6Q"></a>让禄者是谁。<a id="a-6R"></a>俗施僧财。<a id="a-6S"></a>不受者常有。<a id="a-6T"></a>无禄之官不闻于国。<a id="a-6U"></a>受俸之士充牣九州。<a id="a-6V"></a>岂以一士受赇朝廷为之废务。<a id="a-6W"></a>一僧滥施释门由此致嫌。<a id="a-6X"></a>又不可也。<a id="a-6Y"></a>是知清浊异途道俗通有。<a id="a-6Z"></a>宪台绳纠于失法。<a id="a-6a"></a>详刑科处于重轻。<a id="a-6b"></a>斯俗政也。<a id="a-6c"></a>戒律以检于七非。<a id="a-6d"></a>摈罚以正于三格。<a id="a-6e"></a>僧制以遮其外犯。<a id="a-6f"></a>法令以勖其内心。<a id="a-6g"></a>此佛教也。<a id="a-6h"></a>是则道俗律令。<a id="a-6i"></a>具足光明。<a id="a-6j"></a>昭彰于四俗。<a id="a-6k"></a>显昌于五众。<a id="a-6l"></a>有何不尽。<a id="a-6m"></a>须尔上言。<a id="a-6n"></a>所以。</p>
  <p id="a6o">上帝高居于九重殷鉴四海。<a id="a-6p"></a>列辟靡监于王事职司其忧。<a id="a-6q"></a>尔非其司妄行干政。<a id="a-6r"></a>徒为滥职何用当官。<a id="a-6s"></a>故后之上事。<a id="a-6t"></a>希有从之者。<a id="a-6u"></a>故经说四依拟分伪滥。<a id="a-6v"></a>人识难辩法智易明。<a id="a-6w"></a>何得见一僧行过。<a id="a-6x"></a>上累佛宗。<a id="a-6y"></a>见一戒或亏便轻正法。<a id="a-6z"></a>止可以道废人。<a id="a-70"></a>以人不弘道也。<a id="a-71"></a>不可以人废道。<a id="a-72"></a>以道高出天人。<a id="a-73"></a>抑又详之。<a id="a-74"></a>今以五常检人。<a id="a-75"></a>何人能具。<a id="a-76"></a>五孝检士。<a id="a-77"></a>何士备之。<a id="a-78"></a>读易而忽阴阳。<a id="a-79"></a>讲礼而存倨傲。<a id="a-7A"></a>闇君贼臣代代常有。<a id="a-7B"></a>尸禄乱政时时更繁。<a id="a-7C"></a>孔门三千。<a id="a-7D"></a>颜生独为德行。<a id="a-7E"></a>君人二十九代。<a id="a-7F"></a>唐尧常据。<a id="a-7G"></a>言初略述。<a id="a-7H"></a>统详则释门藻镜者殷矣。</p>
  <p id="a7I">二周祖武皇帝。<a id="a-7J"></a>志存道学。<a id="a-7K"></a>躬受符录猜忌佛门。</p>
  <p id="a7L">帝姓宇文氏。<a id="a-7M"></a>讳邕。<a id="a-7N"></a>太祖魏丞相黑泰之第三子也。<a id="a-7O"></a>族本鲜卑。<a id="a-7P"></a>元魏之末太祖挟魏。<a id="a-7Q"></a>平阳王西顿关中。<a id="a-7R"></a>经魏四帝二十三年薨。<a id="a-7S"></a>世子洛阳公。<a id="a-7T"></a>受魏禅称周。<a id="a-7U"></a>当年被废。<a id="a-7V"></a>立弟宁都公。<a id="a-7W"></a>为帝四年崩。<a id="a-7X"></a>谥明帝。<a id="a-7Y"></a>儿小立弟鲁国公为帝。<a id="a-7Z"></a>即高祖也。<a id="a-7a"></a>改号保定元年。<a id="a-7b"></a>深谋独断猜忌为心。<a id="a-7c"></a>晦迹亲疏以蒙智术。<a id="a-7d"></a>保定六年改元天和。<a id="a-7e"></a>前后经于一纪。<a id="a-7f"></a>大冡宰晋国公宇文护太祖之犹子也。<a id="a-7g"></a>躬受遗诏辅翼帝图。<a id="a-7h"></a>雄略控御光时佐国。<a id="a-7i"></a>恐有废立。<a id="a-7j"></a>便引入内杀之。<a id="a-7k"></a>并子十人。<a id="a-7l"></a>族大臣六家。<a id="a-7m"></a>改元建德。<a id="a-7n"></a>诛除雄武摧剪扜城。<a id="a-7o"></a>虑远权衡英威自若。<a id="a-7p"></a>而能克己励精。<a id="a-7q"></a>露怀臣下。<a id="a-7r"></a>布袍菲食劳谦自持。<a id="a-7s"></a>躬履行阵步涉山谷。<a id="a-7t"></a>故得士卒之心死而不厌。<a id="a-7u"></a>时有谶记忌于黑衣。<a id="a-7v"></a>谓沙门中次当袭运。<a id="a-7w"></a>故帝初大信佛。<a id="a-7x"></a>以事逼身遂行废荡。<a id="a-7y"></a>以建德三年。<a id="a-7z"></a>纳道士张宾佞辩。<a id="a-80"></a>便灭二教。<a id="a-81"></a>更立通道观用畅本怀。<a id="a-82"></a>至建德五年。<a id="a-83"></a>平齐既讫。<a id="a-84"></a>自以为。<a id="a-85"></a>灭法之福祐也。<a id="a-86"></a>改元宣政。<a id="a-87"></a>至五月因疠而崩于云阳。<a id="a-88"></a>子赟嗣位。<a id="a-89"></a>杀齐王父子十人。<a id="a-8A"></a>正月一日改元大成。<a id="a-8B"></a>禅位其子衍。<a id="a-8C"></a>改元大象。<a id="a-8D"></a>自号天元皇帝。<a id="a-8E"></a>便开佛法。<a id="a-8F"></a>然则祸深福浅过奄其功。<a id="a-8G"></a>明年五月崩。<a id="a-8H"></a>谥曰文宣。<a id="a-8I"></a>后年正月改元大定。<a id="a-8J"></a>二月内禅位有隋。<a id="a-8K"></a>故奕述云。<a id="a-8L"></a>观武帝为政。<a id="a-8M"></a>果决能断。<a id="a-8N"></a>此其志也。<a id="a-8O"></a>既除妖邪之教。<a id="a-8P"></a>惟务强兵。<a id="a-8Q"></a>五年之间大勋斯集盛矣。<a id="a-8R"></a>其有成功也。<a id="a-8S"></a>集者曰。<a id="a-8T"></a>弈云。<a id="a-8U"></a>无佛则国安祚远。<a id="a-8V"></a>如何周祖诛除才了凶崩忽临。<a id="a-8W"></a>则奕为狂矣。<a id="a-8X"></a>然则武帝惟武曾不迟疑。<a id="a-8Y"></a>随心快意便行诛戮。<a id="a-8Z"></a>害叔毁佛欺惘已深。<a id="a-8a"></a>祚促历移固其宜矣。<a id="a-8b"></a>况复疠及其身呼嗟何及。<a id="a-8c"></a>殃钟祸集又可悲凉。<a id="a-8d"></a>乃以正佛为妖邪。<a id="a-8e"></a>指伪道为师奉。<a id="a-8f"></a>闇君荒主岂待夏殷固谥法之司。<a id="a-8g"></a>魏周灭法之主俱为武者。<a id="a-8h"></a>不亦宜乎。<a id="a-8i"></a>余有除毁相状感于苦报。<a id="a-8j"></a>如别具述。</p>
  <p id="a8k">三宋世祖孝武皇帝。<a id="a-8l"></a>沙汰僧徒并致敬事。</p>
  <p id="a8m">帝姓刘氏。<a id="a-8n"></a>讳骏。<a id="a-8o"></a>文帝之第三子也。<a id="a-8p"></a>为父讨逆。<a id="a-8q"></a>斩兄邵于南郊。<a id="a-8r"></a>并子三十一人。<a id="a-8s"></a>自立改元孝建。<a id="a-8t"></a>二年诛叔义宣。<a id="a-8u"></a>大明二年诛王僧达父子。<a id="a-8v"></a>有羌人高阇反。<a id="a-8w"></a>事及沙门昙标。<a id="a-8x"></a>下诏曰。<a id="a-8y"></a>佛法讹替沙门混杂。<a id="a-8z"></a>未足扶济鸿教而专成逋薮。<a id="a-90"></a>加以奸心频发凶状屡闻。<a id="a-91"></a>败道乱俗人神交忿。<a id="a-92"></a>可付所在精加沙汰。<a id="a-93"></a>后有违犯严其诛坐遂设诸条禁。<a id="a-94"></a>自非戒行精苦。<a id="a-95"></a>并使还俗。<a id="a-96"></a>诏虽严重竟不施行。<a id="a-97"></a>先是晋成帝时。<a id="a-98"></a>庾冰专政。<a id="a-99"></a>欲令沙门致敬王者。<a id="a-9A"></a>何充王谧等驳议不同。<a id="a-9B"></a>及桓玄篡位。<a id="a-9C"></a>复述前议俱不果行。<a id="a-9D"></a>备如别述。<a id="a-9E"></a>世祖以大明六年。<a id="a-9F"></a>使有司奏议令僧致敬。<a id="a-9G"></a>既行刳斮之虐。<a id="a-9H"></a>鞭颜竣面而斩之。<a id="a-9I"></a>人不胜其酷也。<a id="a-9J"></a>且僧拜非经国之典。<a id="a-9K"></a>亦不行之。<a id="a-9L"></a>大明八年崩。<a id="a-9M"></a>子业立。<a id="a-9N"></a>寻为明帝所夺。<a id="a-9O"></a>而傅奕叙为高识之帝。<a id="a-9P"></a>滥刑何识之可高耶。<a id="a-9Q"></a>倏忽绝嗣身名俱灭。<a id="a-9R"></a>可为殷鉴矣。<a id="a-9S"></a>案萧子显述曰。<a id="a-9T"></a>宋氏自称水德。<a id="a-9U"></a>承运曲干。<a id="a-9V"></a>正位八君卜年五纪。<a id="a-9W"></a>四经绝嫡三号中兴。<a id="a-9X"></a>关间祸难相陵骨肉。<a id="a-9Y"></a>何可言哉。</p>
  <p id="a9Z">四大唐高祖太武皇帝。<a id="a-9a"></a>沙汰释李二宗诏。<a id="a-9b"></a>帝以武德末年僧徒多僻。<a id="a-9c"></a>下诏澄简肃清遗法。<a id="a-9d"></a>非谓除灭。<a id="a-9e"></a>尤为失旨。<a id="a-9f"></a>故诏云。<a id="a-9g"></a>朕膺期驭宇。<a id="a-9h"></a>兴隆教法深思利益。<a id="a-9i"></a>情在护持。<a id="a-9j"></a>使玉石区分薰莸有辩。<a id="a-9k"></a>长存妙道永固福田。<a id="a-9l"></a>正本澄源宜从沙汰。<a id="a-9m"></a>斯正诏也。<a id="a-9n"></a>而奕叙为灭法则诬君罪惘。<a id="a-9o"></a>值容养宽政网漏吞舟。<a id="a-9p"></a>故存其首领耳。<a id="a-9q"></a>余如后述。</p>
  <p id="a9r">奕又引元魏尚书令任城王澄奏议不许邑里更造伽蓝妨人居住。<a id="a-9s"></a>又引尚书令高肇奏僧祇户粟散给。<a id="a-9t"></a>贫人阅其表奏无除。<a id="a-9u"></a>毁状但在匡政理教除其僻险。<a id="a-9v"></a>斯之详纠弘护之规谏乎。</p>
  <p id="a9w">后赵中书太原王度。<a id="a-9x"></a>奏议序。<a id="a-9y"></a>石虎下书问曰。<a id="a-9z"></a>佛号世尊国家所奉。<a id="a-A0"></a>闾里小人无爵袟。<a id="a-A1"></a>者为应得事佛不。<a id="a-A2"></a>又沙门皆应高洁贞正。<a id="a-A3"></a>行能精洁然后可为道士。<a id="a-A4"></a>今沙门甚众。<a id="a-A5"></a>或有奸宄。<a id="a-A6"></a>避役多非其人可料简。<a id="a-A7"></a>详议度奏。<a id="a-A8"></a>以王者郊祀天地祭奉百神。<a id="a-A9"></a>故礼有恒飨。<a id="a-AA"></a>佛生西域。<a id="a-AB"></a>非中华所奉。<a id="a-AC"></a>汉氏初得其道。<a id="a-AD"></a>惟听西域胡人立寺都邑。<a id="a-AE"></a>魏承汉制。<a id="a-AF"></a>赵由旧章请赵人不听诣寺。<a id="a-AG"></a>已为沙门者遣还初服。<a id="a-AH"></a>朝士多同此议。<a id="a-AI"></a>虎下诏曰。<a id="a-AJ"></a>度议佛是外神非诸华所奉。<a id="a-AK"></a>朕出边戎。<a id="a-AL"></a>宜从本俗。<a id="a-AM"></a>夫制由上行永世作则。<a id="a-AN"></a>苟允事无亏。<a id="a-AO"></a>何拘前代。<a id="a-AP"></a>其夷赵为道士。<a id="a-AQ"></a>乐事佛者悉听余有。<a id="a-AR"></a>奕为润饰多陈妖诈。<a id="a-AS"></a>道家之书伪妄自昔。<a id="a-AT"></a>黄书合气士女淫行。<a id="a-AU"></a>赤章厌祷幽明乱起。<a id="a-AV"></a>是知妄作者凶。<a id="a-AW"></a>乱俗者杀。<a id="a-AX"></a>罪有余矣。<a id="a-AY"></a>何者。<a id="a-AZ"></a>奕云。<a id="a-Aa"></a>佛图澄令弟子游说郡国。<a id="a-Ab"></a>支遁之徒为其股肱。<a id="a-Ac"></a>翻三玄妙旨文饰邪教。<a id="a-Ad"></a>斯言訾谤天地不容何者。<a id="a-Ae"></a>佛图澄者得圣之人也。<a id="a-Af"></a>乳孔流光。<a id="a-Ag"></a>不假灯炬之照。<a id="a-Ah"></a>瞻铃映掌。<a id="a-Ai"></a>坐观成败之仪。<a id="a-Aj"></a>两主奉之若神。<a id="a-Ak"></a>百辟敬之如佛。<a id="a-Al"></a>预启东储之贰。<a id="a-Am"></a>前表石葱之祸。<a id="a-An"></a>及难生妖现。<a id="a-Ao"></a>谏虎以刑滥法深享寿不遥。<a id="a-Ap"></a>斯言甚切。<a id="a-Aq"></a>而奕乃云。<a id="a-Ar"></a>令虎杀侄取其帝位。<a id="a-As"></a>何斯言之过欤。<a id="a-At"></a>又云。<a id="a-Au"></a>支遁之徒为其羽翼。<a id="a-Av"></a>晋氏南度止一道林虽是同时。<a id="a-Aw"></a>江山胡越。<a id="a-Ax"></a>安得散身奔北股肱赵朝。<a id="a-Ay"></a>又云。<a id="a-Az"></a>翻三玄妙旨文饰邪教。<a id="a-B0"></a>此亦虚言何得妄指。<a id="a-B1"></a>且道之述作止在五千。<a id="a-B2"></a>自余千卷都是虚诈。<a id="a-B3"></a>备详魏日姜斌事乎。<a id="a-B4"></a>然则自忖者审。<a id="a-B5"></a>谓僧亦然。<a id="a-B6"></a>且佛之教义纶综有归。<a id="a-B7"></a>前后文理无相乖竞。<a id="a-B8"></a>寻绎道经滥窃何甚。<a id="a-B9"></a>不能自立一义。<a id="a-BA"></a>并傍佛宗。<a id="a-BB"></a>或四果十地连写内经。<a id="a-BC"></a>或地狱天堂全书佛旨。<a id="a-BD"></a>斯并业行之升沈。<a id="a-BE"></a>报因之盛则也。<a id="a-BF"></a>问以位行阶级。<a id="a-BG"></a>则事逾河汉。<a id="a-BH"></a>如何叙集图传迷俗乱真。<a id="a-BI"></a>无纤毫以助化。<a id="a-BJ"></a>有山岳之负犯。<a id="a-BK"></a>抂没卒岁。<a id="a-BL"></a>又可悲夫。</p>
  <p id="aBM">六蔡谟。<a id="a-BN"></a>字道明。<a id="a-BO"></a>陈留人。<a id="a-BP"></a>晋太常彭城王纮表。<a id="a-BQ"></a>以肃祖好佛道。<a id="a-BR"></a>手画形像于乐贤堂。<a id="a-BS"></a>经历寇难而堂犹存。<a id="a-BT"></a>宜敕著作。<a id="a-BU"></a>咸使作颂。<a id="a-BV"></a>显宗出纮表博议。<a id="a-BW"></a>谟曰。<a id="a-BX"></a>佛者夷人。<a id="a-BY"></a>惟闻变夷从夏。<a id="a-BZ"></a>不闻变夏从夷。<a id="a-Ba"></a>先帝天纵多才。<a id="a-Bb"></a>聊画此像。<a id="a-Bc"></a>未是大晋盛德之形容。<a id="a-Bd"></a>今欲发王命敕史官上称先帝好佛之志下为夷狄作一像之颂。<a id="a-Be"></a>于义有疑焉。<a id="a-Bf"></a>康帝即位拜司徒。<a id="a-Bg"></a>永和四年五月诏书下。<a id="a-Bh"></a>固执不就。<a id="a-Bi"></a>上疏乞骸骨。<a id="a-Bj"></a>及孝宗临轩。<a id="a-Bk"></a>征谟不至。<a id="a-Bl"></a>(自且至中。<a id="a-Bm"></a>皇)太后诏罢朝。<a id="a-Bn"></a>公卿奏送谟廷尉以正刑书。<a id="a-Bo"></a>谟率子弟素服诣廷尉待罪。<a id="a-Bp"></a>诏免为庶人。<a id="a-Bq"></a>便杜门不出。<a id="a-Br"></a>斯并刚愎之鄙夫。<a id="a-Bs"></a>井坎之固量也。<a id="a-Bt"></a>而奕叙为纯臣。<a id="a-Bu"></a>未为笃论。<a id="a-Bv"></a>何者谟之讽议。<a id="a-Bw"></a>局据神州一域。<a id="a-Bx"></a>以此为中国也。<a id="a-By"></a>佛则通据阎浮一洲。<a id="a-Bz"></a>以此为边地也。<a id="a-C0"></a>即目而叙。<a id="a-C1"></a>斯国东据海岸。<a id="a-C2"></a>三方则无。<a id="a-C3"></a>无则不可谓无边可见也。<a id="a-C4"></a>此洲而谈四周环海。<a id="a-C5"></a>天竺地之中心夏至北行。<a id="a-C6"></a>方中无影则天地之正国也。<a id="a-C7"></a>故佛生焉。<a id="a-C8"></a>况复堤封所及。<a id="a-C9"></a>三千日月万亿天地之中央也。<a id="a-CA"></a>惟佛所统非谟能晓。<a id="a-CB"></a>且庸度生常保局冰。<a id="a-CC"></a>执自以古同。<a id="a-CD"></a>谓家自为我土乐。<a id="a-CE"></a>人自以为我民良。<a id="a-CF"></a>不足怪也。<a id="a-CG"></a>中原嵩洛土圭。<a id="a-CH"></a>测景以为中也。<a id="a-CI"></a>乃是神州之别中耳。<a id="a-CJ"></a>至时余分不能定之。<a id="a-CK"></a>江表岛夷地卑气厉情志飞扬。<a id="a-CL"></a>故曰扬州。<a id="a-CM"></a>晋氏奔之更称文国。<a id="a-CN"></a>变夷从夏斯言有由。<a id="a-CO"></a>则孔子居九夷非陋也。<a id="a-CP"></a>且有德则君人。<a id="a-CQ"></a>无道则勃乱。<a id="a-CR"></a>故夏禹生于西羌。<a id="a-CS"></a>文王长于东夷。<a id="a-CT"></a>元魏托跋宗族北狄。<a id="a-CU"></a>并君临渎岳。<a id="a-CV"></a>向明南面。<a id="a-CW"></a>岂以生不在诸华。<a id="a-CX"></a>而逆其风化也。<a id="a-CY"></a>至如由余西戎孤臣。<a id="a-CZ"></a>秦穆因而霸立。<a id="a-Ca"></a>日磾玁狁微类。<a id="a-Cb"></a>汉武纳而位存。<a id="a-Cc"></a>故知道在则尊。<a id="a-Cd"></a>未拘于夷夏也。<a id="a-Ce"></a>蔡谟铿固自守。<a id="a-Cf"></a>未曰通人。<a id="a-Cg"></a>拒诏违命负罪殿废。<a id="a-Ch"></a>正刑可矣。<a id="a-Ci"></a>抑又详之。<a id="a-Cj"></a>盈尺径寸之珠壁本惟绝域。<a id="a-Ck"></a>穷神达理之睿圣不限方维。<a id="a-Cl"></a>故崆峒非九州之限。<a id="a-Cm"></a>昆仑乃五竺之地。<a id="a-Cn"></a>而黄帝轩辕并西奔而趣之。<a id="a-Co"></a>李老尹喜又接武而登之。<a id="a-Cp"></a>斯何故耶。<a id="a-Cq"></a>知可归矣。<a id="a-Cr"></a>且见机而作。<a id="a-Cs"></a>无俟准的。<a id="a-Ct"></a>至如夏桀之为政也。<a id="a-Cu"></a>焚黄图诛龙逢。<a id="a-Cv"></a>秦正之酷暴也。<a id="a-Cw"></a>烧经籍坑儒士。<a id="a-Cx"></a>时俗传之。<a id="a-Cy"></a>无道之君也。<a id="a-Cz"></a>然埏埴塼瓦非曰桀功。<a id="a-D0"></a>起予皇帝未尊吕德。<a id="a-D1"></a>然累叶盛行义须褒贬。<a id="a-D2"></a>古人有言。<a id="a-D3"></a>尧舜未必全圣。<a id="a-D4"></a>桀纣何能极愚。<a id="a-D5"></a>然而并归咎于夏殷。<a id="a-D6"></a>尊严于唐虞者。<a id="a-D7"></a>偏党不伦之诡经也。<a id="a-D8"></a>蔡氏遍隘何足可称。</p>
  <p id="aD9">唐特进郑公魏征策有百条。<a id="a-DA"></a>其一条曰。<a id="a-DB"></a>问经佛兴行早晚得失。</p>
  <p id="aDC">答珠星夜陨。<a id="a-DD"></a>佛生于周辰。<a id="a-DE"></a>白马朝来。<a id="a-DF"></a>法兴于汉世。<a id="a-DG"></a>故唐尧虞舜靡得详焉。<a id="a-DH"></a>孔子周公安能述也。<a id="a-DI"></a>然则法王自在变化无穷。<a id="a-DJ"></a>纳须弥于芥子之中。<a id="a-DK"></a>覆日月于莲华之下。<a id="a-DL"></a>法云惠雨明珠宝船。<a id="a-DM"></a>出诸子于火宅。<a id="a-DN"></a>济群生于苦海。<a id="a-DO"></a>砮得砥则截骨而断筋。<a id="a-DP"></a>车得膏则马利而轮疾。<a id="a-DQ"></a>诚须精心回向洁志归依。<a id="a-DR"></a>宜信傅毅之言。<a id="a-DS"></a>无从蔡谟之仪。<a id="a-DT"></a>斯国之重臣也。<a id="a-DU"></a>可谓高识有归。<a id="a-DV"></a>故太宗敬而制碑。<a id="a-DW"></a>手书其石。<a id="a-DX"></a>祔葬于昭陵。<a id="a-DY"></a>为万代之摸楷也。<a id="a-DZ"></a>蔡谟年事俱尽功用罕施。<a id="a-Da"></a>自揣无能固辞于公政可也。<a id="a-Db"></a>而叙华夷事隔。<a id="a-Dc"></a>未曰通人。<a id="a-Dd"></a>又不足可称焉。</p>
  <p id="aDe">七颜延之。<a id="a-Df"></a>琅琊人。<a id="a-Dg"></a>有文章。<a id="a-Dh"></a>好饮酒。<a id="a-Di"></a>放逸不护细行。<a id="a-Dj"></a>宋元嘉中迁太常。<a id="a-Dk"></a>沙门慧琳以才学迥拔。<a id="a-Dl"></a>为太祖所赏。<a id="a-Dm"></a>每升独榻之礼。<a id="a-Dn"></a>延之嫉焉曰。<a id="a-Do"></a>此三台之座。<a id="a-Dp"></a>岂可使刑余居之。<a id="a-Dq"></a>帝变色。<a id="a-Dr"></a>奕叙之为名士。<a id="a-Ds"></a>斯可知也。<a id="a-Dt"></a>以琳得宠于文帝。<a id="a-Du"></a>延之非莅政之能官。<a id="a-Dv"></a>嫉而讥之。<a id="a-Dw"></a>既不预朝廷。<a id="a-Dx"></a>退居里闬。<a id="a-Dy"></a>子峻为杨州刺史。<a id="a-Dz"></a>乘轩还宅。<a id="a-E0"></a>延之负杖避而讥之。<a id="a-E1"></a>不营产业。<a id="a-E2"></a>布衣蔬食独游野外。<a id="a-E3"></a>时彦以其不参朝贤。<a id="a-E4"></a>亦显论所不及。<a id="a-E5"></a>岂不以无预独榻之荣嫉琳而谓刑余也。<a id="a-E6"></a>余如达性论所评议也。<a id="a-E7"></a>然颜公著论。<a id="a-E8"></a>褒赞极多。<a id="a-E9"></a>至如通佛影迹通佛顶齿爪通佛衣钵杖通佛二氎。<a id="a-EA"></a>不然。<a id="a-EB"></a>皆置言。<a id="a-EC"></a>高拔群英之所模楷者。<a id="a-ED"></a>刑余之言。<a id="a-EE"></a>一时之贬琳耳。<a id="a-EF"></a>其四论并见宋陆澄续法论。</p>
  <p id="aEG">八萧摹之。<a id="a-EH"></a>兰陵人。<a id="a-EI"></a>宋元嘉十二年为丹阳尹。<a id="a-EJ"></a>奏称佛化被于中国已历四代。<a id="a-EK"></a>塔寺形像所在千计。<a id="a-EL"></a>进可以系心。<a id="a-EM"></a>退足以招劝。<a id="a-EN"></a>自顷已来。<a id="a-EO"></a>敬情浮末不以精诚为至。<a id="a-EP"></a>更以奢竞为重。<a id="a-EQ"></a>违中越制。<a id="a-ER"></a>宜加检裁。<a id="a-ES"></a>不为之防流遁未已。<a id="a-ET"></a>请今后铸铜像造塔寺。<a id="a-EU"></a>先诣所在陈事列言。<a id="a-EV"></a>待报听造。<a id="a-EW"></a>观斯奏状仰止奔竞。<a id="a-EX"></a>非曰除灭。<a id="a-EY"></a>斯寔住持之相。<a id="a-EZ"></a>居然昌显矣。</p>
  <p id="aEa">九周朗。<a id="a-Eb"></a>汝南人。<a id="a-Ec"></a>宋世祖时仕庐陵内史。<a id="a-Ed"></a>上书曰。<a id="a-Ee"></a>自释氏流教。<a id="a-Ef"></a>其来有源。<a id="a-Eg"></a>舒引容润既亦广矣。<a id="a-Eh"></a>而假糅医术托以卜数。<a id="a-Ei"></a>外刑不容。<a id="a-Ej"></a>内教不悔。<a id="a-Ek"></a>而横天地之间。<a id="a-El"></a>莫之纠察。<a id="a-Em"></a>今宜申严佛律裨重国令。<a id="a-En"></a>其疵恶显著者。<a id="a-Eo"></a>悉宜罢遣。<a id="a-Ep"></a>余则随其艺行。<a id="a-Eq"></a>各为之条例。<a id="a-Er"></a>使禅义经诵人能其一。<a id="a-Es"></a>食不过蔬衣不出布。<a id="a-Et"></a>若更度者。<a id="a-Eu"></a>则令先习义行本。<a id="a-Ev"></a>其神心必能草腐人天竦精。<a id="a-Ew"></a>以往者虽侯王家子。<a id="a-Ex"></a>亦不宜拘。<a id="a-Ey"></a>意同前矣。</p>
  <p id="aEz">第十虞愿。<a id="a-F0"></a>会稽人。<a id="a-F1"></a>仕宋明帝为中书。<a id="a-F2"></a>善容止直忤言。<a id="a-F3"></a>帝好奕颇废政事。<a id="a-F4"></a>愿曰。<a id="a-F5"></a>尧以此教丹朱。<a id="a-F6"></a>非人主所好。<a id="a-F7"></a>帝怒令曳下殿。<a id="a-F8"></a>初无惧色。<a id="a-F9"></a>二三日复召来明帝以所居故第起湘宫寺。<a id="a-FA"></a>制置宏壮。<a id="a-FB"></a>愿曰。<a id="a-FC"></a>此寺穿掘伤蝼蚁。<a id="a-FD"></a>塼瓦焚虫豸。<a id="a-FE"></a>劳役之苦百姓筋力。<a id="a-FF"></a>贩妻货子呼嗟满路。<a id="a-FG"></a>佛若有知。<a id="a-FH"></a>念其有罪。<a id="a-FI"></a>佛若无知。<a id="a-FJ"></a>作之何益。<a id="a-FK"></a>忤旨出守晋安。<a id="a-FL"></a>此寔大慈之本怀。<a id="a-FM"></a>得佛之遗寄。<a id="a-FN"></a>而奕谓为除弹匪其意乎。</p>
  <p id="aFO">十一张普济。<a id="a-FP"></a>常山人。<a id="a-FQ"></a>善百家之说。<a id="a-FR"></a>太和中迁谏议大夫。<a id="a-FS"></a>至孝明立不亲视朝。<a id="a-FT"></a>过崇佛法。<a id="a-FU"></a>郊庙之事多委有司。<a id="a-FV"></a>营造寺像略无休息。<a id="a-FW"></a>乃上谏略云。<a id="a-FX"></a>伏愿淑慎威仪万邦作式。<a id="a-FY"></a>躬致郊庙之虔。<a id="a-FZ"></a>亲纡朔望之礼。<a id="a-Fa"></a>则一人有庆兆民赖之。<a id="a-Fb"></a>然后精进三宝信心如来。<a id="a-Fc"></a>道由化深。<a id="a-Fd"></a>故诸漏可尽。<a id="a-Fe"></a>法随礼积。<a id="a-Ff"></a>故彼岸可登。<a id="a-Fg"></a>书奏不报。<a id="a-Fh"></a>济谏如此。<a id="a-Fi"></a>而奕弄笔妄加。<a id="a-Fj"></a>荒秽之淫僧游于宫内。<a id="a-Fk"></a>恣行非法。<a id="a-Fl"></a>凡是妃主莫不通淫。<a id="a-Fm"></a>百姓苦之而上不觉。<a id="a-Fn"></a>斯言奸荡。<a id="a-Fo"></a>何得妄施。<a id="a-Fp"></a>宫禁有限。<a id="a-Fq"></a>防御有则。<a id="a-Fr"></a>擅言淫僻纵笔妄陈据太史之任。<a id="a-Fs"></a>总清慎之机。<a id="a-Ft"></a>专构私愤显行轻毁。<a id="a-Fu"></a>枭能食母。<a id="a-Fv"></a>君子耻闻。<a id="a-Fw"></a>亭曰柏人。<a id="a-Fx"></a>汉后夜遁。<a id="a-Fy"></a>非狂非醉。<a id="a-Fz"></a>斯言难玷。<a id="a-G0"></a>但奕自行淫秽。<a id="a-G1"></a>其党例有妻孥。<a id="a-G2"></a>故李耳李思王之编户。<a id="a-G3"></a>张衡张鲁天师子孙。<a id="a-G4"></a>宗胤显然无宜不有。<a id="a-G5"></a>不知今日道士何为。<a id="a-G6"></a>效僧远财绝色。<a id="a-G7"></a>清高独往不拘俗累。<a id="a-G8"></a>甚可怪也。<a id="a-G9"></a>故奕重其财色毁僧同之。<a id="a-GA"></a>如老子化胡经云。<a id="a-GB"></a>既化胡王令尹喜为佛。<a id="a-GC"></a>性强梁者毁形绝好。<a id="a-GD"></a>断其妻娶不令绍嗣。<a id="a-GE"></a>故名沙门。<a id="a-GF"></a>自余软善任从其本。<a id="a-GG"></a>则妻子不绝也。<a id="a-GH"></a>约斯论事。<a id="a-GI"></a>观中道士。<a id="a-GJ"></a>衣冠容制不异俗流。<a id="a-GK"></a>妻子承嗣。<a id="a-GL"></a>义依道法。<a id="a-GM"></a>不可怪也。<a id="a-GN"></a>是以仙童玉女侍老君之侧。<a id="a-GO"></a>黄庭朱户述命门之事。<a id="a-GP"></a>深欲拟僧斯踪难泯。<a id="a-GQ"></a>遂行流谤。<a id="a-GR"></a>固其然哉。</p>
  <p id="aGS">十二李玚。<a id="a-GT"></a>赵人。<a id="a-GU"></a>魏延昌末为高阳王友。<a id="a-GV"></a>于时人多绝户为沙门。<a id="a-GW"></a>玚上言曰。<a id="a-GX"></a>礼以教世法导将来。<a id="a-GY"></a>迹用既殊区流亦别。<a id="a-GZ"></a>故三千之罪。<a id="a-Ga"></a>莫大于不孝。<a id="a-Gb"></a>不孝之大。<a id="a-Gc"></a>无过于绝祀。<a id="a-Gd"></a>然则绝祀之罪。<a id="a-Ge"></a>大莫甚焉。<a id="a-Gf"></a>安得轻纵背礼之情而肆其向法之意也。<a id="a-Gg"></a>宁有弃堂堂之政。<a id="a-Gh"></a>而从鬼教乎。<a id="a-Gi"></a>灵太后责以鬼教谤毁佛法。<a id="a-Gj"></a>玚曰。<a id="a-Gk"></a>窃欲清明佛法使道俗兼通。<a id="a-Gl"></a>非敢排弃真学妄为訾毁。<a id="a-Gm"></a>且鬼神之名皆是通灵达称。<a id="a-Gn"></a>三皇五帝皆号为鬼。<a id="a-Go"></a>易曰。<a id="a-Gp"></a>知鬼神之情状。<a id="a-Gq"></a>周公自美。<a id="a-Gr"></a>亦云。<a id="a-Gs"></a>能事鬼神。<a id="a-Gt"></a>礼曰。<a id="a-Gu"></a>明则有礼乐。<a id="a-Gv"></a>幽则有鬼神。<a id="a-Gw"></a>佛非天非地。<a id="a-Gx"></a>本出于人。<a id="a-Gy"></a>应世导俗。<a id="a-Gz"></a>其道幽隐。<a id="a-H0"></a>名之为鬼。<a id="a-H1"></a>愚谓非谤。<a id="a-H2"></a>灵太后不罪。<a id="a-H3"></a>后遇害于河阴。<a id="a-H4"></a>详玚上言欲沙汰僻左。<a id="a-H5"></a>非为疵谤矣。</p>
  <p id="aH6">十三刘昼。<a id="a-H7"></a>渤海人。<a id="a-H8"></a>才术不能自给。<a id="a-H9"></a>齐不仕之。<a id="a-HA"></a>着高才不遇传。<a id="a-HB"></a>以自况也。<a id="a-HC"></a>上书言。<a id="a-HD"></a>佛法诡诳。<a id="a-HE"></a>避役者以为林薮。<a id="a-HF"></a>又诋诃淫荡。<a id="a-HG"></a>有尼有优婆夷。<a id="a-HH"></a>实是僧之妻妾。<a id="a-HI"></a>损胎杀子其状难言。<a id="a-HJ"></a>今僧尼二百许万。<a id="a-HK"></a>并俗女向有四百余万。<a id="a-HL"></a>六月一损胎。<a id="a-HM"></a>如是则年族二百万户矣。<a id="a-HN"></a>验此佛是疫胎之鬼也。<a id="a-HO"></a>全非圣人。<a id="a-HP"></a>亦言道士。<a id="a-HQ"></a>非老庄之本。<a id="a-HR"></a>籍佛邪说为其配坐而已。<a id="a-HS"></a>详昼此言。<a id="a-HT"></a>殊尘听视。<a id="a-HU"></a>专言堕胎杀子。<a id="a-HV"></a>岂是正士言哉。<a id="a-HW"></a>孔子见人一善而忘其百非。<a id="a-HX"></a>鲍生见人一恶而终身不忘。<a id="a-HY"></a>弘隘之迹断可知矣。<a id="a-HZ"></a>狂哲之心相去远矣。<a id="a-Ha"></a>然则天下高尚沙门有逾百万。<a id="a-Hb"></a>财色不顾名位莫缘。<a id="a-Hc"></a>斯德隐之妄张淫杀。<a id="a-Hd"></a>一年诛二子。<a id="a-He"></a>沙门且然。<a id="a-Hf"></a>一岁有二男。<a id="a-Hg"></a>编户谁是。<a id="a-Hh"></a>吐言孟浪未足广之。<a id="a-Hi"></a>而奕重为正谏。<a id="a-Hj"></a>及后上事还陈此略。<a id="a-Hk"></a>考校则刘昼之门人矣。</p>
  <p id="aHl">十四阳炫之。<a id="a-Hm"></a>北平人。<a id="a-Hn"></a>元魏末为秘书监。<a id="a-Ho"></a>见寺宇壮丽损费金碧。<a id="a-Hp"></a>王公相竞侵渔百姓。<a id="a-Hq"></a>乃撰洛阳伽蓝记言。<a id="a-Hr"></a>不恤众庶也。<a id="a-Hs"></a>后上书述。<a id="a-Ht"></a>释教虚诞有为徒费。<a id="a-Hu"></a>无执戈以卫国有饥寒于色养。<a id="a-Hv"></a>逃役之流仆隶之类。<a id="a-Hw"></a>避苦就乐非修道者。<a id="a-Hx"></a>又佛言。<a id="a-Hy"></a>有为虚妄皆是妄想。<a id="a-Hz"></a>道人深知佛理。<a id="a-I0"></a>故违虚其罪。<a id="a-I1"></a>故又广引财事乞贷贪积无厌。<a id="a-I2"></a>又云。<a id="a-I3"></a>读佛经者尊同帝王。<a id="a-I4"></a>写佛画师全无恭敬。<a id="a-I5"></a>请沙门等同孔老拜俗。<a id="a-I6"></a>班之国史。<a id="a-I7"></a>行多浮险者乞立严敕知其真伪。<a id="a-I8"></a>然后佛法可遵师徒无滥。<a id="a-I9"></a>则逃兵之徒还归本役。<a id="a-IA"></a>国富兵多天下幸甚。<a id="a-IB"></a>炫之此奏。<a id="a-IC"></a>大同刘昼之词。<a id="a-ID"></a>言多庸猥不经周孔。<a id="a-IE"></a>故虽上事终委而不施行。<a id="a-IF"></a>而奕美之彻于府俞。<a id="a-IG"></a>致使净游浪宕之语。<a id="a-IH"></a>备写不遗。<a id="a-II"></a>斯仍曲士之沈郁。<a id="a-IJ"></a>非通人之留意也。</p>
 </body>
</html>