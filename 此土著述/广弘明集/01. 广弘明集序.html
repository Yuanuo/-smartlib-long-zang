<!doctype html>
<html id="z3IBWUj1Kc" data-ver="121">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">广弘明集序</h1>
  <p id="a2"></p>
  <p id="a3">自大夏化行布流东渐。<a id="a-4"></a>怀信开道代有浇淳。<a id="a-5"></a>斯由情混三坚智昏四照。<a id="a-6"></a>故使浇薄之党。<a id="a-7"></a>轻举邪风。<a id="a-8"></a>淳正之徒。<a id="a-9"></a>时遭佞辩。<a id="a-A"></a>所以教移震旦六百余年。<a id="a-B"></a>独夫震虐三被残屏祸不旋踵。<a id="a-C"></a>毕顾前良殃咎己形。<a id="a-D"></a>取笑天下。<a id="a-E"></a>且夫信为德母智寔圣因肇祖道元终期正果。<a id="a-F"></a>据斯论理。<a id="a-G"></a>则内倾八慢之惑。<a id="a-H"></a>核此求情。<a id="a-I"></a>则外荡六尘之蔽。<a id="a-J"></a>萧然累表。<a id="a-K"></a>非小道之登临。<a id="a-L"></a>廓尔高升。<a id="a-M"></a>乃上仁之翔集。<a id="a-N"></a>然以时经三代。<a id="a-O"></a>弊五滓之沉沦。<a id="a-P"></a>识蒙邪正。<a id="a-Q"></a>铨人法之天网。<a id="a-R"></a>是以内教经纬。<a id="a-S"></a>立法依以摄机。<a id="a-T"></a>外俗贤明。<a id="a-U"></a>垂文论以弘范。<a id="a-V"></a>昔梁钟山之上定林寺僧祐律师。<a id="a-W"></a>学统九流义包十谛。<a id="a-X"></a>情敦慈救志存住法。<a id="a-Y"></a>详括梁晋列辟群英。<a id="a-Z"></a>留心佛理构叙篇什。<a id="a-a"></a>撰弘明集一部一十四卷。<a id="a-b"></a>讨颜谢之风规。<a id="a-c"></a>总周张之门律。<a id="a-d"></a>辩驳通议。<a id="a-e"></a>极情理之幽求。<a id="a-f"></a>穷较性灵。<a id="a-g"></a>诚智者之高致。<a id="a-h"></a>备于秘阁广露尘心。<a id="a-i"></a>然智者不迷迷者非智。<a id="a-j"></a>故智士兴言。<a id="a-k"></a>举旨而通标领。<a id="a-l"></a>迷夫取悟。<a id="a-m"></a>繁词而启神襟。<a id="a-n"></a>若夫信解之来谅资神用。<a id="a-o"></a>契必精爽事袭玄模。<a id="a-p"></a>故信有三焉。<a id="a-q"></a>一知。<a id="a-r"></a>二见。<a id="a-s"></a>三谓愚也。<a id="a-t"></a>知谓生知。<a id="a-u"></a>佩三坚而入正聚。<a id="a-v"></a>愚谓愚叟。<a id="a-w"></a>滞四惑而溺欲尘。<a id="a-x"></a>化不可迁下愚之与上智。<a id="a-y"></a>中庸见信从善。<a id="a-z"></a>其若流哉。<a id="a-10"></a>是以法湮三代。<a id="a-11"></a>并惟寡学所缠。<a id="a-12"></a>故得师心独断祸集其计向若披图八藏综文义之成明寻绎九识达情智之迷解者则正信如皎日。<a id="a-13"></a>五翳虽掩而逾光矣。<a id="a-14"></a>余博访前叙广综弘明。<a id="a-15"></a>以为江表五代三宝载兴。<a id="a-16"></a>君臣士俗情无异。<a id="a-17"></a>奉是称文国。<a id="a-18"></a>智籍文开。<a id="a-19"></a>中原周魏政袭昏明。<a id="a-1A"></a>重老轻佛。<a id="a-1B"></a>信毁交贸。<a id="a-1C"></a>致使工言既申佞幸斯及。<a id="a-1D"></a>时不乏贤。<a id="a-1E"></a>剖心特达脱颖拔萃。<a id="a-1F"></a>亦有人焉。<a id="a-1G"></a>然则昏明互显邪正相师。<a id="a-1H"></a>据像则云泥两分。<a id="a-1I"></a>论情则倚伏交养。<a id="a-1J"></a>是以六术扬于佛代。<a id="a-1K"></a>三张冒于法流。<a id="a-1L"></a>皆大士之权谋。<a id="a-1M"></a>至人之适化也。<a id="a-1N"></a>斯则满愿行三毒之邪见。<a id="a-1O"></a>净名降六欲之魔王。<a id="a-1P"></a>咸开逼引之殊途。<a id="a-1Q"></a>各立向背之弘辙。<a id="a-1R"></a>今且据其行事决滞胥徒。<a id="a-1S"></a>喻达蒙泉疏通性海。<a id="a-1T"></a>至如寇谦之构崔浩。<a id="a-1U"></a>祸福皎然。<a id="a-1V"></a>郑蔼之抗周君。<a id="a-1W"></a>成败俄顷。<a id="a-1X"></a>姚安著论。<a id="a-1Y"></a>抑道在于儒流。<a id="a-1Z"></a>陈琳缀篇。<a id="a-1a"></a>扬释越于朝典。<a id="a-1b"></a>此之讽议涅而不缁。<a id="a-1c"></a>坠在诸条差难综缉。<a id="a-1d"></a>又梁周二武。<a id="a-1e"></a>咸分显晦之仪。<a id="a-1f"></a>宋魏两明同乘弘诱之略。<a id="a-1g"></a>沈休文之慈济。<a id="a-1h"></a>颜之推之归心。<a id="a-1i"></a>词釆卓然迥张物表。<a id="a-1j"></a>尝以余景试为举之弊于庸朽综集牢落有汉阴博观沙门继赞成纪顾惟直笔即而述之。<a id="a-1k"></a>命族题篇披图藻镜。<a id="a-1l"></a>至若寻条揣义有悟贤明。<a id="a-1m"></a>孤文片记撮而附列。<a id="a-1n"></a>名曰广弘明集。<a id="a-1o"></a>一部三十卷。<a id="a-1p"></a>有梁所撰。<a id="a-1q"></a>或未讨寻。<a id="a-1r"></a>略随条例铨目历举。<a id="a-1s"></a>庶得程诸未睹广信释纷拟人以伦。<a id="a-1t"></a>固非虚托。<a id="a-1u"></a>如有隐括。<a id="a-1v"></a>览者详焉。</p>
  <p id="a1w">归正篇第一(明佛为大圣凡俗攸归二仪三五不足师敬) 辩惑篇第二(明正邪互举狂哲相陵较而考定不劳龟镜) 佛德篇第三(皇觉眷命开济在缘从其化者言行攸别) 法义篇第四(宝乘独运摄度迷津得其趣者心照遐举) 僧行篇第五(绍踪圣种人斯弘道名沾三宝实副一归) 慈恻篇第六(在生所重厚身宝命恕己则怜慈为觉本) 诫功篇第七(情寄惩约纵则憍陵欲阶圣捡匪斯不振) 启福篇第八(福号乐门日用斯贵准酌乘时行而不着) 灭罪篇第九(罪为摧折起必快心覆水难收悔往相习) 统归篇第十(奉正闲邪据道成德神解既畅陈词咏歌)</p>
 </body>
</html>