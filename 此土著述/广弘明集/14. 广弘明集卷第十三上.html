<!doctype html>
<html id="z3IBWV31Kp" data-ver="899">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">广弘明集卷第十三上</h1>
  <h2 id="a2">辩惑篇第二之九</h2>
  <p id="a3">辩正论　十喻九箴篇。<a id="a-4"></a>(释法琳）</p>
  <p data-pb></p>
  <h2 id="a5">十喻篇上(答李道士十异论)</h2>
  <p id="a6">有黄巾李仲卿。<a id="a-7"></a>学谢管窥智惭臆度。<a id="a-8"></a>矜白鸟之翼。<a id="a-9"></a>望骇嵩华。<a id="a-A"></a>负爝火之光。<a id="a-B"></a>争辉日月。<a id="a-C"></a>乃作十异九迷贬量至圣。<a id="a-D"></a>余慨其无识。<a id="a-E"></a>念彼何辜。<a id="a-F"></a>聊为十喻晓之九箴诫之。<a id="a-G"></a>用指诸掌。<a id="a-H"></a>庶明达君子。<a id="a-I"></a>详兹而改正焉。</p>
  <p id="aJ">外一异曰。</p>
  <p id="aK">太上老君托神玄妙玉女。<a id="a-L"></a>剖左腋而生。</p>
  <p id="aM">释迦牟尼寄胎摩耶夫人。<a id="a-N"></a>开右胁而生。</p>
  <p id="aO">内一喻曰。</p>
  <p id="aP">老君逆常托牧女而左出。<a id="a-Q"></a>世尊顺化因圣母而右生。</p>
  <p id="aR">开士曰。<a id="a-S"></a>案卢景裕戴诜韦处玄等集解五千文及梁元帝周弘政等考义类云。<a id="a-T"></a>太上有四。<a id="a-U"></a>谓三皇及尧舜是也。<a id="a-V"></a>言上古有此大德之君。<a id="a-W"></a>临万民之上。<a id="a-X"></a>故云太上也。<a id="a-Y"></a>郭庄云。<a id="a-Z"></a>时之所贤者为君。<a id="a-a"></a>材不称世者为臣。<a id="a-b"></a>老子非帝非皇。<a id="a-c"></a>不在四种之限。<a id="a-d"></a>有何典据辄称太上耶。<a id="a-e"></a>捡道家玄妙及中台朱韬玉札等经并出塞记云。<a id="a-f"></a>老是理母所生。<a id="a-g"></a>不云有玄妙玉女。<a id="a-h"></a>既非正说。<a id="a-i"></a>尤假谬谈也。<a id="a-j"></a>仙人玉箓云。<a id="a-k"></a>仙人无妻玉女无夫。<a id="a-l"></a>虽受女形毕竟不产。<a id="a-m"></a>若有兹瑞诚曰可嘉。<a id="a-n"></a>何为史记无文周书不载。<a id="a-o"></a>求虚责实。<a id="a-p"></a>信矫妄者之言乎。</p>
  <p id="aq">礼云。<a id="a-r"></a>退官无位者左迁。<a id="a-s"></a>论语云。<a id="a-t"></a>左衽者非礼也。<a id="a-u"></a>若以左胜右者。<a id="a-v"></a>道士行道何不左旋而还右转耶。<a id="a-w"></a>国之诏书皆云如右。<a id="a-x"></a>并顺天之常也。</p>
  <p id="ay">外二异曰。</p>
  <p id="az">老君垂训。<a id="a-10"></a>开不生不灭之长生。</p>
  <p id="a11">释迦设教。<a id="a-12"></a>示不灭不生之永灭。</p>
  <p id="a13">内二喻曰。</p>
  <p id="a14">李聃禀质有生有灭。<a id="a-15"></a>畏患生之生反招白首。</p>
  <p id="a16">释迦垂象示灭示生。<a id="a-17"></a>归寂灭之灭乃耀金躯。</p>
  <p id="a18">开士曰。<a id="a-19"></a>老子云。<a id="a-1A"></a>吾有大患莫若有身。<a id="a-1B"></a>使吾无身吾有何患。<a id="a-1C"></a>患之所由莫若身矣。<a id="a-1D"></a>老子既患有身欲求无恼。<a id="a-1E"></a>未免头白与世不殊。<a id="a-1F"></a>若言长生何因早死。</p>
  <p id="a1G">外三异曰。</p>
  <p id="a1H">老君应生出兹东夏。</p>
  <p id="a1I">释迦降迹挺彼西戎。</p>
  <p id="a1J">内三喻曰。</p>
  <p id="a1K">李耳诞形。<a id="a-1L"></a>居东周之苦县。</p>
  <p id="a1M">能仁降迹。<a id="a-1N"></a>出中夏之神州。</p>
  <p id="a1O">开士曰。<a id="a-1P"></a>智度论云。<a id="a-1Q"></a>千千重数故曰三千。<a id="a-1R"></a>二过复千故曰大千。<a id="a-1S"></a>迦维罗卫居其中也。<a id="a-1T"></a>娄炭经曰。<a id="a-1U"></a>葱河以东名为震旦。<a id="a-1V"></a>以日初出耀于东隅。<a id="a-1W"></a>故得名也。<a id="a-1X"></a>诸佛出世皆在中州。<a id="a-1Y"></a>不生边邑。<a id="a-1Z"></a>边邑若生地为之倾。<a id="a-1a"></a>按法苑传高僧传永初记等云。<a id="a-1b"></a>宋何承天与智严法师共争边中。<a id="a-1c"></a>法师云。<a id="a-1d"></a>中天竺地。<a id="a-1e"></a>夏至之日日正中时。<a id="a-1f"></a>竖木无影。<a id="a-1g"></a>汉国影台。<a id="a-1h"></a>至期立表犹余阴在。<a id="a-1i"></a>依算经。<a id="a-1j"></a>天上一寸地下千里。<a id="a-1k"></a>何乃悟焉。<a id="a-1l"></a>中边始定约事为论。<a id="a-1m"></a>中天竺国则地之中心。<a id="a-1n"></a>方别拒海五万余里。<a id="a-1o"></a>若准此土东约海滨。<a id="a-1p"></a>便可震旦本自居东。<a id="a-1q"></a>迦维未肯为西。<a id="a-1r"></a>其理验矣。</p>
  <p id="a1s">外四异曰。</p>
  <p id="a1t">老君文王之日为隆周之宗师。</p>
  <p id="a1u">释迦庄王之时为罽宾之教主。</p>
  <p id="a1v">内四喻曰。</p>
  <p id="a1w">伯阳职处小臣忝充藏吏。<a id="a-1x"></a>不在文王之日。<a id="a-1y"></a>亦非隆周之师。</p>
  <p id="a1z">牟尼位居太子身证特尊。<a id="a-20"></a>当昭王之盛年。<a id="a-21"></a>为阎浮之教主。</p>
  <p id="a22">开士曰。<a id="a-23"></a>前汉书云。<a id="a-24"></a>孔子为上上流。<a id="a-25"></a>是圣。<a id="a-26"></a>老子为中上流。<a id="a-27"></a>是贤。<a id="a-28"></a>何晏王弼云。<a id="a-29"></a>老未及圣。<a id="a-2A"></a>二教论云。<a id="a-2B"></a>柱史在朝本非谐赞。<a id="a-2C"></a>出周入秦为尹言道。<a id="a-2D"></a>无闻诸侯不见天子。<a id="a-2E"></a>若为周师史无明证。<a id="a-2F"></a>不符正说。<a id="a-2G"></a>其可得乎。<a id="a-2H"></a>案史记王俭百家谱云。<a id="a-2I"></a>李者高阳之后。<a id="a-2J"></a>始祖咎鹞为舜理官。<a id="a-2K"></a>因遂氏焉。<a id="a-2L"></a>李氏之兴起于聃也。<a id="a-2M"></a>自聃之前未有李姓。<a id="a-2N"></a>唯氏理焉。<a id="a-2O"></a>以树下生乃称李氏。<a id="a-2P"></a>老子之子名宗。<a id="a-2Q"></a>仕魏文侯。<a id="a-2R"></a>盖春秋之末六国时人也。<a id="a-2S"></a>文王之世既无李姓。<a id="a-2T"></a>何得有聃出为周师。<a id="a-2U"></a>年代参差无的依据。<a id="a-2V"></a>抱朴云。<a id="a-2W"></a>出文王世嵇康皇甫谧并云生殷末者。<a id="a-2X"></a>盖指道之伪文。<a id="a-2Y"></a>非国典所载。</p>
  <p id="a2Z">外五异曰。</p>
  <p id="a2a">老君降迹周王之代。<a id="a-2b"></a>三隐三显五百余年。</p>
  <p id="a2c">释迦应生胡国之时。<a id="a-2d"></a>一灭一生寿唯八十。</p>
  <p id="a2e">内五喻曰。</p>
  <p id="a2f">李氏三隐三显。<a id="a-2g"></a>既无的据可依。<a id="a-2h"></a>假令五百许年。<a id="a-2i"></a>犹惭龟鹤之寿。</p>
  <p id="a2j">法王一灭一生示现微尘之容。<a id="a-2k"></a>八十年间开诱恒沙之众。</p>
  <p id="a2l">开士曰。<a id="a-2m"></a>捡诸史正典无三隐三显出没之文。<a id="a-2n"></a>唯臧兢诸操等考义例云。<a id="a-2o"></a>为孔说仁义礼乐之本为一时赧。<a id="a-2p"></a>王之世千室以疾病致感。<a id="a-2q"></a>老君受百八十戒并太平经一百七十篇为二时。<a id="a-2r"></a>至汉安帝时。<a id="a-2s"></a>授张天师正一明威之教。<a id="a-2t"></a>于时自称周之柱史。<a id="a-2u"></a>为大上所遣为三时也。<a id="a-2v"></a>夫应形设教必藉有缘。<a id="a-2w"></a>劝化度人皆资徒众。<a id="a-2x"></a>岂可五百年间全无弟子。<a id="a-2y"></a>三出三隐不见门人。<a id="a-2z"></a>禀学亲承。<a id="a-30"></a>杳然河汉乌有之说。<a id="a-31"></a>委巷空传。<a id="a-32"></a>在周劣驾小车。<a id="a-33"></a>鬓垂丝发。<a id="a-34"></a>来汉即能箫鼓。<a id="a-35"></a>云萃雨从干宝搜神。<a id="a-36"></a>未闻其说。<a id="a-37"></a>齐谐异记不载斯灵。<a id="a-38"></a>抚臆论心诡妄尤甚。</p>
  <p id="a39">外六异曰。</p>
  <p id="a3A">老君降世。<a id="a-3B"></a>始自周文之日。<a id="a-3C"></a>讫乎孔丘之时。</p>
  <p id="a3D">释迦下生。<a id="a-3E"></a>肇于净饭之家。<a id="a-3F"></a>当我庄王之世。</p>
  <p id="a3G">内六喻曰。</p>
  <p id="a3H">迦葉生桓王丁卯之岁。<a id="a-3I"></a>终景王壬午之年。<a id="a-3J"></a>虽讫孔丘之时。<a id="a-3K"></a>不出姬昌之世。</p>
  <p id="a3L">调御诞昭王甲寅之年。<a id="a-3M"></a>终穆王壬申之岁。<a id="a-3N"></a>是为净饭之胤。<a id="a-3O"></a>本生庄王之前。</p>
  <p id="a3P">开士曰。<a id="a-3Q"></a>孔子至周见老聃而问礼焉。<a id="a-3R"></a>史记具显。<a id="a-3S"></a>为文王师则无典证。<a id="a-3T"></a>出于周末其事可寻。<a id="a-3U"></a>若在周初史文不载。<a id="a-3V"></a>又检周礼官仪。<a id="a-3W"></a>文武成康之世并无柱史藏吏之名。<a id="a-3X"></a>当是正品阙条周末小史耳。</p>
  <p id="a3Y">外七异曰。</p>
  <p id="a3Z">老君初生周代晚适流沙。<a id="a-3a"></a>不测所终莫知方所。</p>
  <p id="a3b">释迦生于西国终彼提河。<a id="a-3c"></a>弟子槌胸群胡大叫。</p>
  <p id="a3d">内七喻曰。</p>
  <p id="a3e">老子生于赖乡葬于槐里。<a id="a-3f"></a>详乎秦佚之吊。<a id="a-3g"></a>责在遁天之形。</p>
  <p id="a3h">瞿昙出彼王宫隐兹鹤树。<a id="a-3i"></a>传乎汉明之世。<a id="a-3j"></a>秘在兰台之书。</p>
  <p id="a3k">开士曰。<a id="a-3l"></a>庄子内篇云。<a id="a-3m"></a>老聃死。<a id="a-3n"></a>秦佚吊之三号而出。<a id="a-3o"></a>弟子怪问。<a id="a-3p"></a>非夫子之徒欤。<a id="a-3q"></a>秦佚曰。<a id="a-3r"></a>向吾入见。<a id="a-3s"></a>少者哭之如哭其父。<a id="a-3t"></a>老者哭之如哭其子。<a id="a-3u"></a>古者谓之遁天之形。<a id="a-3v"></a>始以为其人也。<a id="a-3w"></a>而今非也。<a id="a-3x"></a>遁者隐也。<a id="a-3y"></a>天者免缚也。<a id="a-3z"></a>形者身也。<a id="a-40"></a>言始以老子为免缚隐形之仙。<a id="a-41"></a>今则非也。<a id="a-42"></a>嗟其谄曲取人之情。<a id="a-43"></a>故不免死。<a id="a-44"></a>非我友也。</p>
  <p id="a45">外八异曰。</p>
  <p id="a46">老君蹈五把十美眉方口。<a id="a-47"></a>双柱参漏日角月悬。<a id="a-48"></a>此中国圣人之相。</p>
  <p id="a49">释迦鼻如金挺眼类井星。<a id="a-4A"></a>精若青莲头生螺发。<a id="a-4B"></a>此西域佛陀之相。</p>
  <p id="a4C">内八喻曰。</p>
  <p id="a4D">李老羌眉方口。<a id="a-4E"></a>差是长者之征。<a id="a-4F"></a>蹈五把十。</p>
  <p id="a4G">未为圣人之相。</p>
  <p id="a4H">婆伽聚日融金之色。<a id="a-4I"></a>既彰希有之征。<a id="a-4J"></a>万字千辐之奇。<a id="a-4K"></a>诚摽圣人之相。</p>
  <p id="a4L">开士曰。<a id="a-4M"></a>老子中胎等经云。<a id="a-4N"></a>老聃黄色广颡长耳大目疏齿厚唇。<a id="a-4O"></a>手把十字之文。<a id="a-4P"></a>脚蹈二五之画。<a id="a-4Q"></a>止是人间之异相。<a id="a-4R"></a>非圣者之奇姿也。<a id="a-4S"></a>传记并云。<a id="a-4T"></a>老子鼻隆薄头尖口高齿疏眼睐耳擿发苍黧色厚唇长耳。<a id="a-4U"></a>其状如此。<a id="a-4V"></a>岂比佛耶。<a id="a-4W"></a>如来身长丈六方正不倾。<a id="a-4X"></a>圆光七尺照诸幽冥。<a id="a-4Y"></a>顶有肉髻其发绀青。<a id="a-4Z"></a>耳覆垂埵目视开明。<a id="a-4a"></a>师子颊车七合网盈。<a id="a-4b"></a>口四十齿方白齐平。<a id="a-4c"></a>舌能掩面莲花叶形。<a id="a-4d"></a>手内外握掌文皆成。<a id="a-4e"></a>其语雷震八种音声。<a id="a-4f"></a>胸上万字足轮千萦。<a id="a-4g"></a>色融紫磨相好难名。<a id="a-4h"></a>具三十二八十种祯。<a id="a-4i"></a>放一光而地狱休息。<a id="a-4j"></a>演一法使苦痛安宁。<a id="a-4k"></a>备列众经不烦委指。</p>
  <p id="a4l">外九异曰。</p>
  <p id="a4m">老君设教。<a id="a-4n"></a>敬让威仪自依中夏。</p>
  <p id="a4o">释迦制法。<a id="a-4p"></a>恭肃仪容还遵外国。</p>
  <p id="a4q">内九喻曰。</p>
  <p id="a4r">老是俗人官居末品。<a id="a-4s"></a>衣冠拜伏自奉朝章。</p>
  <p id="a4t">佛为圣主道与俗乖。<a id="a-4u"></a>服貌威仪岂同凡制。</p>
  <p id="a4v">开士曰。<a id="a-4w"></a>昔丹阳余玖兴。<a id="a-4x"></a>撰明真论以驳道士。<a id="a-4y"></a>出其伪妄。<a id="a-4z"></a>详彼论焉言。<a id="a-50"></a>巾褐之服正是古日儒墨之所服也。<a id="a-51"></a>在昔五帝鹿巾许由皮冠。<a id="a-52"></a>并俗者之服耳。<a id="a-53"></a>褐身长三丈六尺。<a id="a-54"></a>有三百六十寸。<a id="a-55"></a>言法一岁三十六旬。<a id="a-56"></a>或象一年三百六十日也。<a id="a-57"></a>褐前有二带。<a id="a-58"></a>言法阴阳两判。<a id="a-59"></a>巾之两角又法二仪。<a id="a-5A"></a>余氏又云。<a id="a-5B"></a>若周秦二世。<a id="a-5C"></a>即以夏之十月为年。<a id="a-5D"></a>至于分度盈缩历运折除。<a id="a-5E"></a>复焉得三百六十数耶。<a id="a-5F"></a>考尧舜周孔不为此服。<a id="a-5G"></a>寻黄帝之遇皇人九真之灵。<a id="a-5H"></a>又降帝喾。<a id="a-5I"></a>至夏禹。<a id="a-5J"></a>开涂钟二山之藏。<a id="a-5K"></a>穷此等服曾无据焉。<a id="a-5L"></a>案周有赤雀之征。<a id="a-5M"></a>且感丹书之瑞。<a id="a-5N"></a>既符火德世服朱衣。<a id="a-5O"></a>老是周人兼陪末吏。<a id="a-5P"></a>冠履拜伏自奉恒仪。<a id="a-5Q"></a>即曰治头本名鬼卒。<a id="a-5R"></a>黄巾赤箓不效伯阳。<a id="a-5S"></a>祝水行符亲师张氏。<a id="a-5T"></a>非道非俗祖习谁风。</p>
  <p id="a5U">外十异曰。</p>
  <p id="a5V">老君之教。<a id="a-5W"></a>以复孝慈为德本。</p>
  <p id="a5X">释迦之法。<a id="a-5Y"></a>以舍亲戚为行先。</p>
  <p id="a5Z">内十喻曰。</p>
  <p id="a5a">老训狂勃杀二亲为行先。</p>
  <p id="a5b">释教仁慈济四生为德本。</p>
  <p id="a5c">开士曰。<a id="a-5d"></a>汝化胡经言。<a id="a-5e"></a>喜欲从聃。<a id="a-5f"></a>聃曰。<a id="a-5g"></a>若有至心随我去者。<a id="a-5h"></a>当斩汝父母妻子七人头者。<a id="a-5i"></a>乃可去耳。<a id="a-5j"></a>喜乃至心便自斩父母七人。<a id="a-5k"></a>将头到聃前。<a id="a-5l"></a>便成七猪头。<a id="a-5m"></a>夫顺天地之道者行也。<a id="a-5n"></a>不伤和气者孝也。<a id="a-5o"></a>丁兰感通于朽木。<a id="a-5p"></a>董永孝致于天女。<a id="a-5q"></a>禽兽犹有母子而知亲。<a id="a-5r"></a>况聃喜行道于天下。<a id="a-5s"></a>斩其父母。<a id="a-5t"></a>何名孝乎。<a id="a-5u"></a>戮其妻子。<a id="a-5v"></a>岂谓慈乎。</p>
  <p id="a5w">内十喻答外十异 内从生有胜劣第一 立教有浅深二 德位有高卑三 化缘有广陜四 寿夭有延促五 化迹有先后六 迁谢有显晦七 相好有少多八 威仪有同异九 法门有顿渐十。</p>
  <p id="a5x">外从生左右异一。</p>
  <p id="a5y">外论曰。<a id="a-5z"></a>圣人应迹异彼凡夫。<a id="a-60"></a>或乘龙象以处胎。<a id="a-61"></a>乍开胁腋而出世。<a id="a-62"></a>虽复无关两气非假二亲。<a id="a-63"></a>至于左右之殊。<a id="a-64"></a>其优劣之异一也。</p>
  <p id="a65">内从生有胜劣。</p>
  <p id="a66">内喻曰。<a id="a-67"></a>右衽者则戎狄所尊。<a id="a-68"></a>右命者为中华所尚。<a id="a-69"></a>故春秋云。<a id="a-6A"></a>冡卿无命介卿有之。<a id="a-6B"></a>不亦左乎。<a id="a-6C"></a>史记云。<a id="a-6D"></a>蔺相如功大位在廉颇右。<a id="a-6E"></a>颇耻之。<a id="a-6F"></a>又云。<a id="a-6G"></a>张仪相右秦而左魏。<a id="a-6H"></a>犀首相右韩而左魏。<a id="a-6I"></a>盖云不便也。<a id="a-6J"></a>礼云。<a id="a-6K"></a>左道乱群杀之。<a id="a-6L"></a>岂非右优而左劣也。<a id="a-6M"></a>皇甫谧高士传云。<a id="a-6N"></a>老子楚之相人。<a id="a-6O"></a>家于涡水之阴。<a id="a-6P"></a>师事常松子。<a id="a-6Q"></a>及常子有疾。<a id="a-6R"></a>耳往问疾焉。<a id="a-6S"></a>嵇康云李耳从涓子学九仙之术。<a id="a-6T"></a>捡太史公等众书。<a id="a-6U"></a>不云老子剖左腋生。<a id="a-6V"></a>既无正出。<a id="a-6W"></a>不可承信明矣。<a id="a-6X"></a>验知挥戈操翰。<a id="a-6Y"></a>盖文武之先。<a id="a-6Z"></a>五气三光。<a id="a-6a"></a>寔阴阳之首。<a id="a-6b"></a>是以释门右转且符人用。<a id="a-6c"></a>张陵左道信逆天常。<a id="a-6d"></a>何者。<a id="a-6e"></a>释迦起无缘之慈。<a id="a-6f"></a>应有机之召。<a id="a-6g"></a>语其迹也。<a id="a-6h"></a>则行满三祇相圆百劫。<a id="a-6i"></a>降神而乘玉象。<a id="a-6j"></a>掩耀而诞金姿。<a id="a-6k"></a>三十二祥休征开于地府。<a id="a-6l"></a>一十八梵祯瑞骇于天宫。<a id="a-6m"></a>灵相周于十方。<a id="a-6n"></a>神光显乎八极。<a id="a-6o"></a>述其本也。<a id="a-6p"></a>久证圆明。<a id="a-6q"></a>尘沙莫能算其寿。<a id="a-6r"></a>早登寂照。<a id="a-6s"></a>虚空无以量其体。<a id="a-6t"></a>岂唯就攀枝而伟瑞。<a id="a-6u"></a>征白首而效祥。<a id="a-6v"></a>犹萤光与龙烛竞辉。<a id="a-6w"></a>鱼目共蛇珠并耀。<a id="a-6x"></a>尔道之劣一也。</p>
  <p id="a6y">外教门生灭异二。</p>
  <p id="a6z">外论曰。<a id="a-70"></a>夫等无生灭其理则均。<a id="a-71"></a>导世引凡不无差异。<a id="a-72"></a>但生者物之所以欣。<a id="a-73"></a>灭者物之所以恶。<a id="a-74"></a>然则生道难得必俟修功。<a id="a-75"></a>灭法易求讵劳禀学。<a id="a-76"></a>是知腾神驾景。<a id="a-77"></a>自可积劫身存。<a id="a-78"></a>气尽形殂。<a id="a-79"></a>固当一时神逝。<a id="a-7A"></a>此教门之殊二也。</p>
  <p id="a7B">内立教有浅深。</p>
  <p id="a7C">内喻曰。<a id="a-7D"></a>夫灭身以惧大患。<a id="a-7E"></a>绝智以避长劳。<a id="a-7F"></a>议生灵于悬疣。<a id="a-7G"></a>齐泯性于王乐。<a id="a-7H"></a>盖老庄之谈也。<a id="a-7I"></a>且绵绵常住。<a id="a-7J"></a>古皇则不死不终。<a id="a-7K"></a>渑渑无名。<a id="a-7L"></a>老氏则复归无物。<a id="a-7M"></a>然常存非永没之称。<a id="a-7N"></a>无物岂长生之化耶。<a id="a-7O"></a>抑复明其浅深。<a id="a-7P"></a>至如保弱守雌之文。<a id="a-7Q"></a>虚心实腹之论。<a id="a-7R"></a>审浮生之有量。<a id="a-7S"></a>嗟智水之无涯。<a id="a-7T"></a>语大则局在域中。<a id="a-7U"></a>陶钧则不出性分。<a id="a-7V"></a>盖其志也。<a id="a-7W"></a>岂与夫大觉开无穷之缘。<a id="a-7X"></a>挺圆极之照。<a id="a-7Y"></a>测微则穷乎绝隙。<a id="a-7Z"></a>究理则控在无方。<a id="a-7a"></a>美气与氤氲共和。<a id="a-7b"></a>神躯同太虚比固。<a id="a-7c"></a>语其量也。<a id="a-7d"></a>犹嵩华与培塿殊峻。<a id="a-7e"></a>溟渤将坎井异深。<a id="a-7f"></a>尔道之劣二也。</p>
  <p id="a7g">外方位东西异三。</p>
  <p id="a7h">外论曰。<a id="a-7i"></a>夫东西二方。<a id="a-7j"></a>自有阴阳之别。<a id="a-7k"></a>左右两位。<a id="a-7l"></a>便成仁义之殊。<a id="a-7m"></a>仁惟长善阳又通生。<a id="a-7n"></a>义主裁成阴论肃杀。<a id="a-7o"></a>二气为教则阴不及阳。<a id="a-7p"></a>五德为言则仁深义浅。<a id="a-7q"></a>此方位之殊三也(弹曰。<a id="a-7r"></a>干为阳为父。<a id="a-7s"></a>位在西北。<a id="a-7t"></a>坤为阴为母。<a id="a-7u"></a>卜之西南北方盛阴之乡。<a id="a-7v"></a>便为中男之位。<a id="a-7w"></a>南方盛阳之地。<a id="a-7x"></a>翻成中女之居。<a id="a-7y"></a>男女既无定方阴阳不拘恒准。<a id="a-7z"></a>所以木贼土故以已为甲妻。<a id="a-80"></a>金克木故以乙为庚妻。<a id="a-81"></a>干既位高乃居西北。<a id="a-82"></a>震能出帝复在东方。<a id="a-83"></a>至如礼席。<a id="a-84"></a>若南北铺之。<a id="a-85"></a>即以西方为上。<a id="a-86"></a>言顺干尊也。<a id="a-87"></a>东西列之。<a id="a-88"></a>即以南方为上。<a id="a-89"></a>言逐阳盛优劣自见之谓欤)</p>
  <p id="a8A">内德位有高卑三。</p>
  <p id="a8B">内喻曰。<a id="a-8C"></a>夫金夫木妻。<a id="a-8D"></a>阴阳孰可永执。<a id="a-8E"></a>离南坎北。<a id="a-8F"></a>男女匪有定方。<a id="a-8G"></a>所以子午以东为阳者。<a id="a-8H"></a>取男女生于东方也。<a id="a-8I"></a>子午以西为阴者。<a id="a-8J"></a>言父母老于西方也。<a id="a-8K"></a>此则从生老以判阴阳。<a id="a-8L"></a>非尊卑以言胜劣假令父母在西未应卑子男女在东岂敢尊父。<a id="a-8M"></a>仁非义则不成。<a id="a-8N"></a>义非仁则不养。<a id="a-8O"></a>所以子午以东仁也父西义也。<a id="a-8P"></a>随处立准无惑大方。<a id="a-8Q"></a>苟局判于所生而拘限于封域者。<a id="a-8R"></a>亦当西羌大禹所出。<a id="a-8S"></a>仁泛之德顿虚。<a id="a-8T"></a>东夷文王所生。<a id="a-8U"></a>裁成之教永缺。<a id="a-8V"></a>吞江纳汉。<a id="a-8W"></a>非湫隘之陋居。<a id="a-8X"></a>浮渭据泾。<a id="a-8Y"></a>无帝皇之神宅(前折邪次叹正)夫释氏者。<a id="a-8Z"></a>天上地下。<a id="a-8a"></a>介然居其尊。<a id="a-8b"></a>三界六道。<a id="a-8c"></a>卓尔推其妙。<a id="a-8d"></a>加以小学二乘之侣。<a id="a-8e"></a>大心五品之伦。<a id="a-8f"></a>譬众星之拱北辰。<a id="a-8g"></a>若金山之丽碧海。<a id="a-8h"></a>足令鹿头象面屈矫抗之心。<a id="a-8i"></a>六异十仙申伏膺之礼。<a id="a-8j"></a>何止挫徐甲于庸夫。<a id="a-8k"></a>导尹喜于关吏。<a id="a-8l"></a>禀学于牙齿之际(高士传曰。<a id="a-8m"></a>常松子因张其口老子曰。<a id="a-8n"></a>将非谓齿刚而亡舌柔而存常子曰。<a id="a-8o"></a>尽矣)收名于藏史之间乎。<a id="a-8p"></a>尔道之劣三也。</p>
  <p id="a8q">外适化华夷异四。</p>
  <p id="a8r">外论曰。<a id="a-8s"></a>夫华夷礼隔。<a id="a-8t"></a>尊卑着自典坟。<a id="a-8u"></a>边正道乖。<a id="a-8v"></a>胜负存乎史册。<a id="a-8w"></a>戎狄之主。<a id="a-8x"></a>不许僭号称王。<a id="a-8y"></a>楚越之君。<a id="a-8z"></a>故自贬之为子。<a id="a-90"></a>岂可獯鬻之小匠。<a id="a-91"></a>匹我天王之大师。<a id="a-92"></a>此华夷之异四也。</p>
  <p id="a93">内化缘有广狭。</p>
  <p id="a94">内喻曰。<a id="a-95"></a>案道德序云。<a id="a-96"></a>老子修道自隐以无名为务。<a id="a-97"></a>周衰出关。<a id="a-98"></a>二篇之教乃作。<a id="a-99"></a>然周书典谟无老氏所制。<a id="a-9A"></a>案二教论云。<a id="a-9B"></a>五千文者容成所说老为尹谈。<a id="a-9C"></a>盖述而不作也。<a id="a-9D"></a>又职惟藏吏位非阿衡。<a id="a-9E"></a>隆周之师将非乌有(前折邪次叹正)释迦降神罗卫托质王宫。<a id="a-9F"></a>智实生知道惟遍觉。<a id="a-9G"></a>演慧明于百亿。<a id="a-9H"></a>敷法云于大千。<a id="a-9I"></a>灵泽周于十方。<a id="a-9J"></a>神化覃于四表。<a id="a-9K"></a>崇崖峻壁之典。<a id="a-9L"></a>龙居象负之文。<a id="a-9M"></a>盖盈溢于兹矣。<a id="a-9N"></a>虽弘羊潜计之术。<a id="a-9O"></a>莫能纪其纤芥。<a id="a-9P"></a>邹衍谈天之论。<a id="a-9Q"></a>无以议其涓滴。<a id="a-9R"></a>岂夫章诠八十文列五千而已哉。<a id="a-9S"></a>恨子未窥墙仞。<a id="a-9T"></a>致有武叔之毁。<a id="a-9U"></a>亦复何伤日月。<a id="a-9V"></a>故多念其不知耳。<a id="a-9W"></a>尔道之劣四也。</p>
  <p id="a9X">外禀生夭寿异五。</p>
  <p id="a9Y">外论曰。<a id="a-9Z"></a>夫老君道契环中与虚空而等量。<a id="a-9a"></a>神超象外随变化而无穷。<a id="a-9b"></a>所以寿命固不同凡。<a id="a-9c"></a>隐显居然异俗。</p>
  <p id="a9d">释迦生涯有限寿乃促期。<a id="a-9e"></a>一灭不能再生(弹曰。<a id="a-9f"></a>老子既云长生今日在何郡县乎)八十何期危脆。<a id="a-9g"></a>此寿夭之异五也。</p>
  <p id="a9h">内寿夭有延促五。</p>
  <p id="a9i">内喻曰。<a id="a-9j"></a>序云。<a id="a-9k"></a>怀于李氏处胎八十一年。<a id="a-9l"></a>盖太阳之数。<a id="a-9m"></a>寿一百六十年。<a id="a-9n"></a>处胎已过其半。<a id="a-9o"></a>三变五百将非假称珍怪。<a id="a-9p"></a>太史公以为。<a id="a-9q"></a>楚老莱子及周太史儋。<a id="a-9r"></a>皆老子也。<a id="a-9s"></a>或言二百三十年。<a id="a-9t"></a>或一百六十岁。<a id="a-9u"></a>皇甫谧云。<a id="a-9v"></a>诸子之书近为难信。<a id="a-9w"></a>唯秦佚吊焉。<a id="a-9x"></a>老死信矣。<a id="a-9y"></a>世人见谷神不死。<a id="a-9z"></a>是以玄牝。<a id="a-A0"></a>故好事者遂假托焉。<a id="a-A1"></a>神仙传云。<a id="a-A2"></a>郁华子录回子传豫子大成子赤精子武成子尹寿子真行子锡射子反邑先生等。<a id="a-A3"></a>并是老身者。<a id="a-A4"></a>止见碎书不出神仙正经。<a id="a-A5"></a>未可据用也。<a id="a-A6"></a>夫有天地则有道术。<a id="a-A7"></a>道术之士何时暂乏。<a id="a-A8"></a>岂独常是一老子也。<a id="a-A9"></a>皆由晚学之徒好奇尚异。<a id="a-AA"></a>苟欲推崇老子使之无限。<a id="a-AB"></a>浅见道士欲以老子为神异使后世学者信之。<a id="a-AC"></a>故为诡说耳。<a id="a-AD"></a>诚哉斯言。<a id="a-AE"></a>可为鉴矣。<a id="a-AF"></a>夫妙乐资三德乃成。<a id="a-AG"></a>法身为五分所立。<a id="a-AH"></a>是以生灭顿遣。<a id="a-AI"></a>圆觉之性乃彰。<a id="a-AJ"></a>空有兼融。<a id="a-AK"></a>灵仪之妙攸在。<a id="a-AL"></a>故得形超视听之表。<a id="a-AM"></a>名息情尘之外。<a id="a-AN"></a>湛然常乐。<a id="a-AO"></a>文系之所未铨。<a id="a-AP"></a>嶷尔圆明。<a id="a-AQ"></a>言象之所莫测。<a id="a-AR"></a>虽西王桃实屡熟而靡延。<a id="a-AS"></a>东海桑田数变而非永。<a id="a-AT"></a>五云九转。<a id="a-AU"></a>悲绳鸟之暂留。<a id="a-AV"></a>飞雪玄霜。<a id="a-AW"></a>比游驹以难固信。<a id="a-AX"></a>钟馗无大椿之久。<a id="a-AY"></a>蜉蝣罕龟鹤之年。<a id="a-AZ"></a>尔道之劣五也。</p>
  <p id="aAa">外从生前后异六。</p>
  <p id="aAb">外论曰。<a id="a-Ac"></a>道佛二经各陈其说。<a id="a-Ad"></a>或言劫劫出世。<a id="a-Ae"></a>竞事无先。<a id="a-Af"></a>或代代出生。<a id="a-Ag"></a>争陈久远。<a id="a-Ah"></a>此之眇邈难取证知。<a id="a-Ai"></a>今依传史定其时代。<a id="a-Aj"></a>人伦而语。<a id="a-Ak"></a>则老尊而少卑。<a id="a-Al"></a>乡党为言。<a id="a-Am"></a>亦长兄而幼弟。<a id="a-An"></a>此先后之异六也。</p>
  <p id="aAo">内化迹有先后。</p>
  <p id="aAp">内喻曰。<a id="a-Aq"></a>释诞隆周之初。<a id="a-Ar"></a>老生姬季之末。<a id="a-As"></a>论年二百余祀。<a id="a-At"></a>语世一十余王。<a id="a-Au"></a>紫气青牛。<a id="a-Av"></a>弗在昭庄之世。<a id="a-Aw"></a>神光白象。<a id="a-Ax"></a>非关桓景之年。<a id="a-Ay"></a>然而洞雾昏天浊流翳地。<a id="a-Az"></a>文仲逆祀。<a id="a-B0"></a>孔子非其不智。<a id="a-B1"></a>子禽毁圣。<a id="a-B2"></a>赐也讥其失言。<a id="a-B3"></a>言玷难磨驷不及舌。<a id="a-B4"></a>诚不虚也(前折愚后叹圣)夫俯迹应凡。<a id="a-B5"></a>托质于危脆。<a id="a-B6"></a>蹈机化物。<a id="a-B7"></a>同寿于百年。<a id="a-B8"></a>故果局因修。<a id="a-B9"></a>信相由兹起惑。<a id="a-BA"></a>龄促化广。<a id="a-BB"></a>慈氏以故发疑。<a id="a-BC"></a>巨岳非衡石所量。<a id="a-BD"></a>譬寿久而犹邈。<a id="a-BE"></a>玄虚非丈尺所辩。<a id="a-BF"></a>方劫远而无穷。<a id="a-BG"></a>岂知蛇穴求仙翻其夭世。<a id="a-BH"></a>霓缨待药未且延龄。<a id="a-BI"></a>盖腾鷃共鹏翼偶高。<a id="a-BJ"></a>驰驽与骥足争远。<a id="a-BK"></a>尔道之劣六也。</p>
  <p id="aBL">外迁神返寂异七。</p>
  <p id="aBM">外论曰。<a id="a-BN"></a>老君初诞之日既不同凡。<a id="a-BO"></a>晦迹之时故当殊世。<a id="a-BP"></a>所以西之流沙途经函谷。<a id="a-BQ"></a>青牛出境紫气浮天。<a id="a-BR"></a>不测始终莫知方域。<a id="a-BS"></a>释迦抱危疾于舍卫。<a id="a-BT"></a>告殒命于双林。<a id="a-BU"></a>烧柩焚尸还同胡法。<a id="a-BV"></a>气尽神谢曾不异凡。<a id="a-BW"></a>此去世之异七也。</p>
  <p id="aBX">内迁谢有显晦。</p>
  <p id="aBY">内喻曰。<a id="a-BZ"></a>序云托形李氏之胎。<a id="a-Ba"></a>示人有始终之义。<a id="a-Bb"></a>岂非生灭耶。<a id="a-Bc"></a>即庄生所云。<a id="a-Bd"></a>老聃死秦佚吊之是也。<a id="a-Be"></a>而生依赖乡死就槐里。<a id="a-Bf"></a>始终莫测。<a id="a-Bg"></a>何其瞽哉(前折邪后叹正)夫大慈化圆德满缘谢机亡。<a id="a-Bh"></a>仁舟溺于两河。<a id="a-Bi"></a>慧日沈于双树。<a id="a-Bj"></a>其六天八国之伍。<a id="a-Bk"></a>法俦圣众之伦。<a id="a-Bl"></a>且电合而风驰。<a id="a-Bm"></a>既云委而雾集。<a id="a-Bn"></a>灵齿瑞骨。<a id="a-Bo"></a>昭胜福于殊方。<a id="a-Bp"></a>绀发红爪。<a id="a-Bq"></a>显神功于绝代。<a id="a-Br"></a>是知莫来莫往。<a id="a-Bs"></a>弘济之德美焉。<a id="a-Bt"></a>非显非昧。<a id="a-Bu"></a>声华之风盛矣。<a id="a-Bv"></a>岂同鼎湖亡返桥山之冢独存。<a id="a-Bw"></a>流沙不归扶风之陇空树(皇览云黄帝冢在桥山老子冢扶风)尔道之劣七也。</p>
  <p id="aBx">外贤圣相好异八。</p>
  <p id="aBy">外论曰。<a id="a-Bz"></a>夫圣人妙相本异凡夫。<a id="a-C0"></a>或八采双瞳。<a id="a-C1"></a>河目海口。<a id="a-C2"></a>龙颜鹤步。<a id="a-C3"></a>反宇奇毫。<a id="a-C4"></a>至如卷发绿睛。<a id="a-C5"></a>夷人之本状。<a id="a-C6"></a>高鼻深目。<a id="a-C7"></a>胡子之常形。<a id="a-C8"></a>岂可匹我圣人用为奇相。<a id="a-C9"></a>若事佛得此报者。<a id="a-CA"></a>中国士女翻作胡形。<a id="a-CB"></a>此相好之异八也。</p>
  <p id="aCC">内相好有多少。</p>
  <p id="aCD">内喻曰。<a id="a-CE"></a>圣人相质无常。<a id="a-CF"></a>随方显妙。<a id="a-CG"></a>是以蛇躯龙首之圣。<a id="a-CH"></a>道穆于上皇。<a id="a-CI"></a>双瞳四乳之君。<a id="a-CJ"></a>德昭于中古。<a id="a-CK"></a>周公反握。<a id="a-CL"></a>犹骐骥之一毛。<a id="a-CM"></a>禹耳齐肩。<a id="a-CN"></a>乃昆山之片玉(前释疑后叹正)夫法身等于如如。<a id="a-CO"></a>无方理绝称谓。<a id="a-CP"></a>化体由乎应物。<a id="a-CQ"></a>妙质可涉名言。<a id="a-CR"></a>故有白毫绀睫之辉。<a id="a-CS"></a>果唇花目之丽。<a id="a-CT"></a>万字千辐之相。<a id="a-CU"></a>日轮月彩之殊。<a id="a-CV"></a>非色妙色之容。<a id="a-CW"></a>离相具相之体。<a id="a-CX"></a>薄拘有而不具。<a id="a-CY"></a>轮王具而不明(萨遮经云。<a id="a-CZ"></a>非色生性胜诸相。<a id="a-Ca"></a>一曰福胜八十种妙胜庄严佛日身。<a id="a-Cb"></a>譬如三千大千世界四生众生并成轮王。<a id="a-Cc"></a>更增百倍始就如来一毛功德。<a id="a-Cd"></a>复加百倍始成一好功德。<a id="a-Ce"></a>复加百倍始成一相功德。<a id="a-Cf"></a>复加百倍始成眉间白毫相功德。<a id="a-Cg"></a>复加百倍始成一无见顶相。<a id="a-Ch"></a>复加百倍始成蠡髻功德)仙人睹而自悲。<a id="a-Ci"></a>嗟衰叶之旦暮梵志见而兴感。<a id="a-Cj"></a>叹灵华之罕逢。<a id="a-Ck"></a>何止蹈五把十以标奇。<a id="a-Cl"></a>蒙倛断[蕢-貝+回]以显异(曹植相论云。<a id="a-Cm"></a>孔子面如蒙倛周公形如断[蕢-貝+回]也)岂阳文与[唆-口+鬲]蔑比丽。<a id="a-Cn"></a>孟娶与陇廉竞妍。<a id="a-Co"></a>尔道之劣八也。</p>
  <p id="aCp">外中表威仪异九。</p>
  <p id="aCq">外论曰。<a id="a-Cr"></a>老教容止威仪拜伏揖让玄巾黄褐持笏曳履法象表明。<a id="a-Cs"></a>盖华夏之古制(弹曰。<a id="a-Ct"></a>道士元来本着儒服不异俗人。<a id="a-Cu"></a>至周武世始有横被。<a id="a-Cv"></a>二十四缝以应阴阳二十四气也。<a id="a-Cw"></a>出自人情亦无典据也)释训袈裟左袨偏袒右肩。<a id="a-Cx"></a>全幅横缦之裙。<a id="a-Cy"></a>半片倚支之服。<a id="a-Cz"></a>秃发露顶狗踞狐蹲。<a id="a-D0"></a>非预人伦寔戎狄之风也。<a id="a-D1"></a>岂用兹形制匹我威仪。<a id="a-D2"></a>此容服之异九也。</p>
  <p id="aD3">内威仪有同异。</p>
  <p id="aD4">内喻曰。<a id="a-D5"></a>玉佩金貂。<a id="a-D6"></a>莫施于樵野。<a id="a-D7"></a>荷衣蕙带。<a id="a-D8"></a>弗践于王庭。<a id="a-D9"></a>故应器非灵庙所陈。<a id="a-DA"></a>染衣异朝宗之服。<a id="a-DB"></a>故乘于道者。<a id="a-DC"></a>或顺机而轨物。<a id="a-DD"></a>据于德者。<a id="a-DE"></a>或矫时而训世。<a id="a-DF"></a>是以翦发文身。<a id="a-DG"></a>仲尼称太伯之善。<a id="a-DH"></a>反常合道。<a id="a-DI"></a>诗人美棠棣之花。<a id="a-DJ"></a>况将反性澄神隔凡践圣。<a id="a-DK"></a>而不异其容服未之有也。<a id="a-DL"></a>故使衣象福田器绳难量。<a id="a-DM"></a>丝桐弗惑于耳。<a id="a-DN"></a>朱紫无眩于目。<a id="a-DO"></a>轻肥罔狎其体。<a id="a-DP"></a>势竞莫骇其心。<a id="a-DQ"></a>故经云。<a id="a-DR"></a>罗汉者真人也。<a id="a-DS"></a>声色不能污。<a id="a-DT"></a>荣位不能动。<a id="a-DU"></a>何必鹖冠雀弁反拘自缚。<a id="a-DV"></a>磕齿嘘气而称道哉。<a id="a-DW"></a>登木求鱼去之弥远。<a id="a-DX"></a>刻船待釰何其鄙夫。<a id="a-DY"></a>尔道之劣九也。</p>
  <p id="aDZ">外设规逆顺异十。</p>
  <p id="aDa">外论曰。<a id="a-Db"></a>老君作范惟孝惟忠。<a id="a-Dc"></a>救世度人极慈极爱。<a id="a-Dd"></a>是以声教永传百王不改。<a id="a-De"></a>玄风长被万古无差。<a id="a-Df"></a>所以治国治家常然楷式。<a id="a-Dg"></a>释教弃亲不仁不孝。<a id="a-Dh"></a>阇王杀父翻说无愆。<a id="a-Di"></a>调达射兄无闻得罪。<a id="a-Dj"></a>以此导凡更为长恶。<a id="a-Dk"></a>用斯范世何能生善。<a id="a-Dl"></a>此逆顺之异十也。</p>
  <p id="aDm">内法门有渐顿。</p>
  <p id="aDn">内喻曰。<a id="a-Do"></a>义乃道德所卑。<a id="a-Dp"></a>礼生忠信之薄。<a id="a-Dq"></a>琐仁讥于匹妇。<a id="a-Dr"></a>大孝存乎不匮。<a id="a-Ds"></a>然对凶哥笑。<a id="a-Dt"></a>乖中夏之容。<a id="a-Du"></a>临丧扣盆。<a id="a-Dv"></a>非华俗之训(原壤母死。<a id="a-Dw"></a>倚棺而哥孔子助祭弗讥。<a id="a-Dx"></a>子桑死。<a id="a-Dy"></a>子贡吊。<a id="a-Dz"></a>四子相视而笑。<a id="a-E0"></a>庄子妻死扣盆而哥)故教之以孝。<a id="a-E1"></a>所以敬天下之为人父也。<a id="a-E2"></a>教之以忠。<a id="a-E3"></a>敬天下之为人君也。<a id="a-E4"></a>化周万国。<a id="a-E5"></a>乃明辟之至仁。<a id="a-E6"></a>形于四海。<a id="a-E7"></a>实圣王之巨孝。<a id="a-E8"></a>佛经言。<a id="a-E9"></a>识体轮回六趣。<a id="a-EA"></a>无非父母。<a id="a-EB"></a>生死变易三界。<a id="a-EC"></a>孰辩怨亲。<a id="a-ED"></a>又言。<a id="a-EE"></a>无明覆慧眼。<a id="a-EF"></a>来往生死中。<a id="a-EG"></a>往来多所作。<a id="a-EH"></a>更互为父子。<a id="a-EI"></a>怨数为知识。<a id="a-EJ"></a>知识数为怨。<a id="a-EK"></a>是以沙门舍俗趣真。<a id="a-EL"></a>均庶类于天属。<a id="a-EM"></a>遗荣即道。<a id="a-EN"></a>等含气于己亲(行普正之心。<a id="a-EO"></a>等普亲之意)且道尚清虚尔重恩爱。<a id="a-EP"></a>法贵平等尔简怨亲。<a id="a-EQ"></a>岂非惑也。<a id="a-ER"></a>势竞遗亲文史明事。<a id="a-ES"></a>齐桓楚穆此其流焉。<a id="a-ET"></a>欲以訾圣岂不谬哉。<a id="a-EU"></a>尔道之劣十也。</p>
 </body>
</html>