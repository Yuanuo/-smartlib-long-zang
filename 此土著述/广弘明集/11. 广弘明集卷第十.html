<!doctype html>
<html id="z3IBWUx1Km" data-ver="1488">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">广弘明集卷第十</h1>
  <h2 id="a2">辩惑篇第二之六</h2>
  <p id="a3">周祖废二教立通道观诏。<a id="a-4"></a>　　周武帝</p>
  <p id="a5">周祖平齐召僧叙废立抗诏事。<a id="a-6"></a>　　释惠远</p>
  <p id="a7">周祖巡邺请开佛法事。<a id="a-8"></a>　　任道林</p>
  <p id="a9">周祖天元立对卫元嵩上事。<a id="a-A"></a>　　王明广</p>
  <p data-pb></p>
  <h2 id="aB">周祖废二教已更立通道观诏（周帝宇文邕）</h2>
  <p id="aC">武帝。<a id="a-D"></a>猜忌黑衣受法黄老。<a id="a-E"></a>欲留道法摈灭佛宗。<a id="a-F"></a>佥议攸同咸遵释教。<a id="a-G"></a>帝置情日久殊非本图。<a id="a-H"></a>会道安法师上二教论无闻道法。<a id="a-I"></a>意弥不伏。<a id="a-J"></a>无奈理通众口义难独留。<a id="a-K"></a>遂二教俱除愤发于内。<a id="a-L"></a>未逾经月下诏曰。<a id="a-M"></a>至道弘深混成无际。<a id="a-N"></a>体苞空有理极幽玄。<a id="a-O"></a>但岐路既分派源逾远。<a id="a-P"></a>淳离朴散形器斯乖。<a id="a-Q"></a>遂使三墨八儒朱紫交竞。<a id="a-R"></a>九流七略异说相腾。<a id="a-S"></a>道隐小成其来久矣。<a id="a-T"></a>不有会归争驱靡息。<a id="a-U"></a>今可立通道观。<a id="a-V"></a>圣哲微言先贤典训。<a id="a-W"></a>金科玉篆秘赜玄文。<a id="a-X"></a>所以济养黎元扶成教义者。<a id="a-Y"></a>并宜弘阐一以贯之。<a id="a-Z"></a>俾夫玩培塿者。<a id="a-a"></a>识嵩岱之隆崛。<a id="a-b"></a>守碛礰者。<a id="a-c"></a>悟渤澥之泓澄。<a id="a-d"></a>不亦可乎。<a id="a-e"></a>所司量置员数。<a id="a-f"></a>俸力务异恒式。<a id="a-g"></a>主者施行。</p>
  <p id="ah">于时员置百二十人监护。<a id="a-i"></a>吏力各有差。<a id="a-j"></a>并选择李门人有名当世者。<a id="a-k"></a>着衣冠笏履。<a id="a-l"></a>名通道观学士。<a id="a-m"></a>有前沙门京兆樊普旷者。<a id="a-n"></a>彭享谲诡调笑动人。<a id="a-o"></a>帝颇重之。<a id="a-p"></a>召入通道。<a id="a-q"></a>虽被抑退。<a id="a-r"></a>常翦发留须。<a id="a-s"></a>帝问何事去留。<a id="a-t"></a>旷曰。<a id="a-u"></a>臣学陛下。<a id="a-v"></a>二教虽除犹存通道。<a id="a-w"></a>须为俗饰故留。<a id="a-x"></a>发非俗教故遣。<a id="a-y"></a>帝曰。<a id="a-z"></a>俗有留发上加以冠。<a id="a-10"></a>何言非教。<a id="a-11"></a>旷曰。<a id="a-12"></a>无发之士岂是教乎。<a id="a-13"></a>臣预除之。<a id="a-14"></a>加冠何损。<a id="a-15"></a>帝笑之。<a id="a-16"></a>自尔常净剃发着冠缨领。<a id="a-17"></a>人有问者曰。<a id="a-18"></a>我患热也。<a id="a-19"></a>云云。</p>
  <p data-pb></p>
  <h2 id="a1A">周祖平齐召僧叙废立抗拒事（沙门释惠远）</h2>
  <p id="a1B">武帝。<a id="a-1C"></a>以齐承光二年春东平高氏。<a id="a-1D"></a>召前修大德并赴殿集。<a id="a-1E"></a>帝升御座序废立义云。<a id="a-1F"></a>朕受天命宁一区宇。<a id="a-1G"></a>世弘三教其风逾远。<a id="a-1H"></a>考定至理多愆陶化。<a id="a-1I"></a>今并废之。<a id="a-1J"></a>然其六经儒教文弘政术。<a id="a-1K"></a>礼义忠孝于世有宜。<a id="a-1L"></a>故须存立。<a id="a-1M"></a>且自真佛无像遥敬表心。<a id="a-1N"></a>佛经广叹崇建图塔。<a id="a-1O"></a>壮丽修造致福极多。<a id="a-1P"></a>此实无情何能恩惠。<a id="a-1Q"></a>愚人向信倾竭珍财徒为引费。<a id="a-1R"></a>故须除荡。<a id="a-1S"></a>故凡是经像皆毁灭之。<a id="a-1T"></a>父母恩重沙门不敬。<a id="a-1U"></a>悖逆之甚国法不容。<a id="a-1V"></a>并退还家用崇孝治。<a id="a-1W"></a>朕意如此。<a id="a-1X"></a>诸大德谓理何如。<a id="a-1Y"></a>于时沙门大统等五百余人。<a id="a-1Z"></a>咸以王威震赫决谏难从。<a id="a-1a"></a>关内已除义非孤立。<a id="a-1b"></a>众各默然下敕催答。<a id="a-1c"></a>并相顾无色。<a id="a-1d"></a>俯首垂泪。<a id="a-1e"></a>有慧远法师。<a id="a-1f"></a>声名光价。<a id="a-1g"></a>乃自惟曰。<a id="a-1h"></a>佛法之寄四众是依。<a id="a-1i"></a>岂以杜言谓能通理。<a id="a-1j"></a>遂出对曰。<a id="a-1k"></a>陛下统临大域得一居尊。<a id="a-1l"></a>随俗致词宪章三教。<a id="a-1m"></a>诏云。<a id="a-1n"></a>真佛无像。<a id="a-1o"></a>诚如天旨。<a id="a-1p"></a>但耳目生灵。<a id="a-1q"></a>赖经闻佛藉像表真。<a id="a-1r"></a>今若废之无以兴敬。<a id="a-1s"></a>帝曰。<a id="a-1t"></a>虚空真佛咸自知之。<a id="a-1u"></a>未假经像。<a id="a-1v"></a>远曰。<a id="a-1w"></a>汉明已前经像未至。<a id="a-1x"></a>此土含生何故不知虚空真佛。<a id="a-1y"></a>帝时无答。<a id="a-1z"></a>远曰。<a id="a-20"></a>若不藉经教自知有法者。<a id="a-21"></a>三皇已前未有文字。<a id="a-22"></a>人应自知五常等法。<a id="a-23"></a>当时诸人何为但识其母不识其父。<a id="a-24"></a>同于禽兽。<a id="a-25"></a>帝又无答。<a id="a-26"></a>远曰。<a id="a-27"></a>若以形像无情。<a id="a-28"></a>事之无福故须废者。<a id="a-29"></a>国家七庙之像。<a id="a-2A"></a>岂是有情而妄相尊事。<a id="a-2B"></a>帝不答此难。<a id="a-2C"></a>乃云。<a id="a-2D"></a>佛经外国之法。<a id="a-2E"></a>此国不须。<a id="a-2F"></a>废而不用。<a id="a-2G"></a>七庙上代所立。<a id="a-2H"></a>朕亦不以为是。<a id="a-2I"></a>将同废之。<a id="a-2J"></a>远曰。<a id="a-2K"></a>若以外国之经非此用者。<a id="a-2L"></a>仲尼所说出自鲁国秦晋之地。<a id="a-2M"></a>亦应废而不行。<a id="a-2N"></a>又以七庙为非将欲废者。<a id="a-2O"></a>则是不尊祖考。<a id="a-2P"></a>祖考不尊则昭穆失序。<a id="a-2Q"></a>昭穆失序则五经无用。<a id="a-2R"></a>前存儒教其义安在。<a id="a-2S"></a>若尔则三教同废。<a id="a-2T"></a>将何治国。<a id="a-2U"></a>帝曰。<a id="a-2V"></a>鲁邦之与秦晋封域乃殊。<a id="a-2W"></a>莫非王者一化。<a id="a-2X"></a>故不类佛经七庙之难。<a id="a-2Y"></a>帝无以通。<a id="a-2Z"></a>远曰。<a id="a-2a"></a>若以秦鲁同遵一化。<a id="a-2b"></a>经教通行者。<a id="a-2c"></a>震旦之与天竺国界虽殊。<a id="a-2d"></a>莫不同在阎浮四海之内轮王一化。<a id="a-2e"></a>何不同遵佛经而今独废。<a id="a-2f"></a>帝又无答。<a id="a-2g"></a>远曰。<a id="a-2h"></a>诏云。<a id="a-2i"></a>退僧还家崇孝养者。<a id="a-2j"></a>孔经亦云。<a id="a-2k"></a>立身行道以显父母。<a id="a-2l"></a>即是孝行。<a id="a-2m"></a>何必还家。<a id="a-2n"></a>帝曰。<a id="a-2o"></a>父母恩重交资色养。<a id="a-2p"></a>弃亲向疏未成至孝。<a id="a-2q"></a>远曰。<a id="a-2r"></a>若如是言。<a id="a-2s"></a>陛下左右皆有二亲。<a id="a-2t"></a>何不放之。<a id="a-2u"></a>乃使长役五年不见父母。<a id="a-2v"></a>帝曰。<a id="a-2w"></a>朕亦依番上下得归侍奉。<a id="a-2x"></a>远曰。<a id="a-2y"></a>佛亦听僧冬夏随缘修道。<a id="a-2z"></a>春秋归家侍养。<a id="a-30"></a>故目连乞食饷母。<a id="a-31"></a>如来担棺临葬。<a id="a-32"></a>此理大通。<a id="a-33"></a>未可独废。<a id="a-34"></a>帝又无答。<a id="a-35"></a>远抗声曰。<a id="a-36"></a>陛下今恃王力自在破灭三宝。<a id="a-37"></a>是邪见人。<a id="a-38"></a>阿鼻地狱不简贵贱。<a id="a-39"></a>陛下何得不怖。<a id="a-3A"></a>帝勃然作色大怒。<a id="a-3B"></a>直视于远曰。<a id="a-3C"></a>但令百姓得乐。<a id="a-3D"></a>朕亦不辞地狱诸苦。<a id="a-3E"></a>远曰。<a id="a-3F"></a>陛下以邪法化人。<a id="a-3G"></a>现种苦业。<a id="a-3H"></a>当共陛下同趣阿鼻。<a id="a-3I"></a>何处有乐可得。<a id="a-3J"></a>帝理屈。<a id="a-3K"></a>言前所图意盛更无所答。<a id="a-3L"></a>但云。<a id="a-3M"></a>僧等且还。<a id="a-3N"></a>有司录取论僧姓字。<a id="a-3O"></a>帝已行虐三年。<a id="a-3P"></a>关陇佛法诛除略尽。<a id="a-3Q"></a>既克齐境还准毁之。<a id="a-3R"></a>尔时魏齐东川佛法崇盛。<a id="a-3S"></a>见成寺庙出四十千。<a id="a-3T"></a>并赐王公充为第宅。<a id="a-3U"></a>五众释门减三百万。<a id="a-3V"></a>皆复军民还归编户。<a id="a-3W"></a>融刮佛像焚烧经教。<a id="a-3X"></a>三宝福财簿录入官。<a id="a-3Y"></a>登即赏赐分散荡尽。<a id="a-3Z"></a>帝以为得志于天下也。<a id="a-3a"></a>未盈一年。<a id="a-3b"></a>疠气内蒸身疮外发。<a id="a-3c"></a>恶相已显。<a id="a-3d"></a>无悔可销。<a id="a-3e"></a>遂隐于云阳宫。<a id="a-3f"></a>才经七日寻尔倾崩。<a id="a-3g"></a>天元嗣历。<a id="a-3h"></a>于东西二京立陟岵寺。<a id="a-3i"></a>罚菩萨僧用开佛化。<a id="a-3j"></a>不久帝崩国运移革至隋高祖方始大通。<a id="a-3k"></a>如后所显。<a id="a-3l"></a>近见大唐吏部尚书唐临冥报记云。<a id="a-3m"></a>外祖隋文仆射齐公。<a id="a-3n"></a>亲见文帝问死者还活人云。<a id="a-3o"></a>初死见周武帝云。<a id="a-3p"></a>为我相闻大隋天子。<a id="a-3q"></a>昔与我共食仓库玉帛。<a id="a-3r"></a>亦我储之。<a id="a-3s"></a>我今为灭佛法极受大苦。<a id="a-3t"></a>可为我作功德也。<a id="a-3u"></a>文帝出敕。<a id="a-3v"></a>普及天下人。<a id="a-3w"></a>出一钱为之追福焉。</p>
  <h2 id="a3x">周高祖巡邺除殄佛法有前僧任道林上表请开法事</h2>
  <p id="a3y">周建德六年十一月四日。<a id="a-3z"></a>上临邺宫新殿。<a id="a-40"></a>内史宇文昂上士李德林。<a id="a-41"></a>收上书人表。<a id="a-42"></a>于时任道林以表上之。<a id="a-43"></a>上士览表曰。<a id="a-44"></a>君二教也。<a id="a-45"></a>圣主机辩特难酬答。<a id="a-46"></a>可思审之。<a id="a-47"></a>对曰。<a id="a-48"></a>主上锋辩名流十方。<a id="a-49"></a>林亦早闻。<a id="a-4A"></a>正以闻辩故来。<a id="a-4B"></a>得辩无爽云云。<a id="a-4C"></a>乃引入。<a id="a-4D"></a>上阶御座西立。<a id="a-4E"></a>诏曰。<a id="a-4F"></a>卿既上事助匡治政。<a id="a-4G"></a>朕甚嘉尚。<a id="a-4H"></a>可条别自申。<a id="a-4I"></a>勿广词费。<a id="a-4J"></a>林乃上安抚齐余省减赋役事。<a id="a-4K"></a>帝备纳之。<a id="a-4L"></a>又曰。<a id="a-4M"></a>林原誓弘佛道。<a id="a-4N"></a>向且专论俗政。<a id="a-4O"></a>似欲谄附君人。<a id="a-4P"></a>其实天心护法。<a id="a-4Q"></a>自释氏弘训。<a id="a-4R"></a>权应无方智方高奇。<a id="a-4S"></a>广宣正法。<a id="a-4T"></a>救兹五浊特拔三有。<a id="a-4U"></a>人中天上六道四生。<a id="a-4V"></a>莫不归依回向受其开悟。<a id="a-4W"></a>自汉至今。<a id="a-4X"></a>踰五百载。<a id="a-4Y"></a>王公卿士遵奉传通。<a id="a-4Z"></a>及至大周顿令废绝。<a id="a-4a"></a>陛下治袭前王化承后帝。<a id="a-4b"></a>何容偏于佛教独不师古。<a id="a-4c"></a>如其非善先贤久灭。<a id="a-4d"></a>如言有益陛下。<a id="a-4e"></a>可行废佛之义。<a id="a-4f"></a>臣所未晓。<a id="a-4g"></a>诏曰。<a id="a-4h"></a>佛生西域寄传东夏。<a id="a-4i"></a>原其风教殊乖中国。<a id="a-4j"></a>汉魏晋世似有若无。<a id="a-4k"></a>五胡乱治风化方盛。<a id="a-4l"></a>朕非五胡心无敬事。<a id="a-4m"></a>既非正教所以废之。<a id="a-4n"></a>奏曰。<a id="a-4o"></a>佛教东传时过七代。<a id="a-4p"></a>刘渊篡晋元非中夏。<a id="a-4q"></a>以非正朔称为五胡。<a id="a-4r"></a>其汉魏晋世佛化已弘。<a id="a-4s"></a>宋赵符燕久习崇盛。<a id="a-4t"></a>陛下耻同五胡盛修佛法。<a id="a-4u"></a>请如汉魏不绝其宗。</p>
  <p id="a4v">诏曰。<a id="a-4w"></a>佛义虽广朕亦尝览。<a id="a-4x"></a>言多虚大语好浮奢。<a id="a-4y"></a>罪则喜推过去。<a id="a-4z"></a>无福则指未来。<a id="a-50"></a>事者无征行之多惑。<a id="a-51"></a>论其劝善未殊古礼。<a id="a-52"></a>研其断恶何异俗律。<a id="a-53"></a>昔尝为废所以暂学。<a id="a-54"></a>决知非益所以除之。<a id="a-55"></a>奏曰。<a id="a-56"></a>理深语大。<a id="a-57"></a>非近情所测。<a id="a-58"></a>时远事深。<a id="a-59"></a>宁小机欲辩。<a id="a-5A"></a>岂以一世之局见。<a id="a-5B"></a>而拒久远之通议。<a id="a-5C"></a>封迷忽悟不亦过乎。<a id="a-5D"></a>是以佛理极于法界。<a id="a-5E"></a>教体通于外内。<a id="a-5F"></a>谈行自他俱益辩果。<a id="a-5G"></a>常乐无为树德恩隆。<a id="a-5H"></a>天地授道广利无边。<a id="a-5I"></a>见奇则神通自在。<a id="a-5J"></a>布化则万国同归。<a id="a-5K"></a>救度则怨亲等济。<a id="a-5L"></a>慈爱则有识无伤。<a id="a-5M"></a>戒除外恶定止心非。<a id="a-5N"></a>慧照古今智穷万物。<a id="a-5O"></a>若家家行此则民无不治。<a id="a-5P"></a>国国修之则兵戈无用。<a id="a-5Q"></a>今离不行何处求益。<a id="a-5R"></a>因重奏曰。<a id="a-5S"></a>臣闻孝者至天之道。<a id="a-5T"></a>顺者极地之养。<a id="a-5U"></a>所以通神明光四海。<a id="a-5V"></a>百行之本孰先孝者。<a id="a-5W"></a>昔世道将倾魏室崩坏。<a id="a-5X"></a>太祖奋威补天夷难。<a id="a-5Y"></a>创启王业。<a id="a-5Z"></a>陛下因斯鸿绪遂登皇极。<a id="a-5a"></a>君临四海德加天下。<a id="a-5b"></a>追惟莫大终身无报。<a id="a-5c"></a>何有信己心智执固自解。<a id="a-5d"></a>倚恃爪牙任纵王力。<a id="a-5e"></a>残坏太祖所立寺庙。<a id="a-5f"></a>毁破太祖所事灵像。<a id="a-5g"></a>休废太祖所奉法教。<a id="a-5h"></a>退落太祖所敬师尊。<a id="a-5i"></a>且父母床几尚不敢损亏。<a id="a-5j"></a>况父之亲事辄能轻坏。<a id="a-5k"></a>国祚延促弗由于佛。<a id="a-5l"></a>政治兴毁何关于法。<a id="a-5m"></a>岂信一时之虑招万世之讥。<a id="a-5n"></a>愚臣冒死特为不可。</p>
  <p id="a5o">诏曰。<a id="a-5p"></a>孝道之义宁非至极。<a id="a-5q"></a>若专守执惟利一身。<a id="a-5r"></a>是使大智权方反常合道。<a id="a-5s"></a>汤武伐主仁智不非。<a id="a-5t"></a>尾生守信祸至身灭。<a id="a-5u"></a>事若有益假违要行。<a id="a-5v"></a>傥非合理虽顺必剪。<a id="a-5w"></a>不可护己一名令四海怀惑。<a id="a-5x"></a>外乖太祖内润黔元。</p>
  <p id="a5y">令沙门还俗省侍父母。<a id="a-5z"></a>成天下之孝。<a id="a-60"></a>各各自活不恼他人。<a id="a-61"></a>使率土护利。<a id="a-62"></a>舍戎从夏六合同一。<a id="a-63"></a>即是扬名万代以显太祖。<a id="a-64"></a>即孝之终也。<a id="a-65"></a>何得言非。</p>
  <p id="a66">奏曰。<a id="a-67"></a>若言坏佛有益毁僧益民。<a id="a-68"></a>昔太祖康曰玄鉴万理智括千途。<a id="a-69"></a>必佛法损化即寻除荡。<a id="a-6A"></a>宁肯积年奉敬兴遍天下。<a id="a-6B"></a>又佛法存日损处是何。<a id="a-6C"></a>自破已来成何利润。<a id="a-6D"></a>若实无益宁非不孝。<a id="a-6E"></a>诏曰。<a id="a-6F"></a>法兴有时道亦难准。<a id="a-6G"></a>制由上行王者作则。<a id="a-6H"></a>纵有小利尚须休废。<a id="a-6I"></a>况佛无益理不可容。<a id="a-6J"></a>何者敬事无征招感无效。<a id="a-6K"></a>自救无聊何能益国。<a id="a-6L"></a>自废已来民役稍希。<a id="a-6M"></a>租调年增兵师日盛。<a id="a-6N"></a>东平齐国西定妖戎。<a id="a-6O"></a>国安民乐岂非有益。<a id="a-6P"></a>若事有益。<a id="a-6Q"></a>太祖存日屡尝讨齐。<a id="a-6R"></a>何不见获。<a id="a-6S"></a>朕坏佛法。<a id="a-6T"></a>若是违害亦可亡身。<a id="a-6U"></a>既平东夏。<a id="a-6V"></a>明知有益。<a id="a-6W"></a>废之合理义无更兴。</p>
  <p id="a6X">奏曰。<a id="a-6Y"></a>自国立政惟贵于道。<a id="a-6Z"></a>制化养民宁高于德。<a id="a-6a"></a>止见道消国丧。<a id="a-6b"></a>未有兵强祚久。<a id="a-6c"></a>是以虐纣恃众祸倾帝业。<a id="a-6d"></a>周武修德福集皇基。<a id="a-6e"></a>夫差骄战遂至灭身。<a id="a-6f"></a>勾践以道危而更安。<a id="a-6g"></a>以此论之。<a id="a-6h"></a>何关坏佛退僧方平东夏。<a id="a-6i"></a>直是毁佛。<a id="a-6j"></a>当此托定之时。<a id="a-6k"></a>偶然斯会。<a id="a-6l"></a>妄谓坏法有益。<a id="a-6m"></a>若尔汤伐有夏。<a id="a-6n"></a>文王灭崇。<a id="a-6o"></a>武王诛纣。<a id="a-6p"></a>秦并天下。<a id="a-6q"></a>赤汉灭项。<a id="a-6r"></a>此等诸君岂由坏佛。<a id="a-6s"></a>自后交论讥毁人法。<a id="a-6t"></a>或以抗礼君亲。<a id="a-6u"></a>或谓妄称佛性。<a id="a-6v"></a>或讥辩析色心。<a id="a-6w"></a>或重见作非业。<a id="a-6x"></a>或指身本阴阳。<a id="a-6y"></a>林皆随难消解。<a id="a-6z"></a>帝虽构难重叠三番五番穷理尽性。<a id="a-70"></a>林则无疑不遣。<a id="a-71"></a>有难斯通。<a id="a-72"></a>帝曰。<a id="a-73"></a>卿言业不乖理。<a id="a-74"></a>凡有入圣之期。<a id="a-75"></a>性非业外。<a id="a-76"></a>道有通凡之趣。<a id="a-77"></a>此则道无不在凡圣该通。<a id="a-78"></a>是则教无孔释虚崇。<a id="a-79"></a>如是之言。<a id="a-7A"></a>形通道俗。<a id="a-7B"></a>徒加剃剪之饰。<a id="a-7C"></a>是知帝王即是如来。<a id="a-7D"></a>宜停丈六。<a id="a-7E"></a>王公即是菩萨。<a id="a-7F"></a>省事文殊。<a id="a-7G"></a>耆年可为上座。<a id="a-7H"></a>不用宾头。<a id="a-7I"></a>仁惠真为檀度。<a id="a-7J"></a>岂假弃国。<a id="a-7K"></a>和平第一精僧。<a id="a-7L"></a>宁劳布萨。<a id="a-7M"></a>贞谨即成木叉。<a id="a-7N"></a>何必受戒。<a id="a-7O"></a>俭约实是少欲。<a id="a-7P"></a>无假头陀。<a id="a-7Q"></a>蔬食至好长斋。<a id="a-7R"></a>岂烦断谷。<a id="a-7S"></a>放任妙同无我。<a id="a-7T"></a>何藉解空。<a id="a-7U"></a>忘功全逼大乘。<a id="a-7V"></a>宁希波若。<a id="a-7W"></a>文武直是二智。<a id="a-7X"></a>不观空有。<a id="a-7Y"></a>权谋径成巧便。<a id="a-7Z"></a>岂待变化。<a id="a-7a"></a>加官真为授记。<a id="a-7b"></a>无谢证果。<a id="a-7c"></a>爵禄交获天堂。<a id="a-7d"></a>何待上界。<a id="a-7e"></a>罚戮见感地狱。<a id="a-7f"></a>不指泥犁。<a id="a-7g"></a>以民为子。<a id="a-7h"></a>可谓大慈。<a id="a-7i"></a>四海为家。<a id="a-7j"></a>即同法界。<a id="a-7k"></a>治政以理。<a id="a-7l"></a>何异救物。<a id="a-7m"></a>安乐百姓。<a id="a-7n"></a>宁殊拔苦。<a id="a-7o"></a>剪罚残害。<a id="a-7p"></a>理是降魔。<a id="a-7q"></a>君临天下。<a id="a-7r"></a>真成得道。<a id="a-7s"></a>汪汪何殊净土。<a id="a-7t"></a>济济岂谢迦维。<a id="a-7u"></a>卿怀异见妄生偏执。<a id="a-7v"></a>即事而言何处非道。</p>
  <p id="a7w">奏曰。<a id="a-7x"></a>伏承圣旨。<a id="a-7y"></a>义博言深融道混俗移专散执。<a id="a-7z"></a>乃令触处乘真有情俱道物我咸适千徒齐一。<a id="a-80"></a>美则美矣。<a id="a-81"></a>愚臣尚疑。<a id="a-82"></a>若使至道惟一。<a id="a-83"></a>则无二可融。<a id="a-84"></a>若理恒外内。<a id="a-85"></a>则自可常别。<a id="a-86"></a>若一而非一。<a id="a-87"></a>则半是半非。<a id="a-88"></a>二而无二。<a id="a-89"></a>则乍道乍俗。<a id="a-8A"></a>是则缁素错乱儒释失序。<a id="a-8B"></a>外内交杂上下参伦。<a id="a-8C"></a>何直远沈清化。<a id="a-8D"></a>亦是近惑民俗。<a id="a-8E"></a>是以阴阳同气生杀恒殊。<a id="a-8F"></a>天地齐形高卑常异。<a id="a-8G"></a>不可以其俱形而使地动天静。<a id="a-8H"></a>或者见其并气。<a id="a-8I"></a>而令阴生阳杀。<a id="a-8J"></a>即事永无此理。<a id="a-8K"></a>虚言难可成用。<a id="a-8L"></a>所以形齐气一。<a id="a-8M"></a>可得言同。<a id="a-8N"></a>生杀高卑义无不别。<a id="a-8O"></a>故使同而不同。<a id="a-8P"></a>一而不一。<a id="a-8Q"></a>道俗之理有齐无与。<a id="a-8R"></a>无为自别。<a id="a-8S"></a>又若王名虽一凡圣天殊。<a id="a-8T"></a>形事微同宽狭全异。<a id="a-8U"></a>是故儒释与无始俱兴。<a id="a-8V"></a>道俗共天地同化。<a id="a-8W"></a>若欲泯之为一。<a id="a-8X"></a>正可以道废俗。<a id="a-8Y"></a>如其俱益于世。<a id="a-8Z"></a>则两理幽显齐明。<a id="a-8a"></a>今则兴一废一。<a id="a-8b"></a>真成不可。</p>
  <p id="a8c">诏曰。<a id="a-8d"></a>卿言道俗天殊全乖内外。<a id="a-8e"></a>亦可道应自道无预于俗。<a id="a-8f"></a>释应自释莫依于儒。<a id="a-8g"></a>道若惟道。<a id="a-8h"></a>道何所利。<a id="a-8i"></a>佛若独佛。<a id="a-8j"></a>化有何功。<a id="a-8k"></a>故道俗相资儒释更显。<a id="a-8l"></a>卿不因朕言。<a id="a-8m"></a>卿欲何论。<a id="a-8n"></a>是以内外抑扬废兴彼此。<a id="a-8o"></a>今国法不行王法所断。<a id="a-8p"></a>废兴在数常理无违。<a id="a-8q"></a>义无常兴废有何咎。</p>
  <p id="a8r">奏曰。<a id="a-8s"></a>仰承圣旨。<a id="a-8t"></a>如披云睹日。<a id="a-8u"></a>伏听敕训。<a id="a-8v"></a>实如圣说。<a id="a-8w"></a>道不自道非俗不显。<a id="a-8x"></a>佛不自佛惟王能兴。<a id="a-8y"></a>是以释教东传时经五百。<a id="a-8z"></a>弘通法化要依王力。<a id="a-90"></a>方知道藉人弘神由物感。<a id="a-91"></a>佛之盛毁功归圣旨。<a id="a-92"></a>道有兴废义无恒久。<a id="a-93"></a>法有隐显理难常存。<a id="a-94"></a>比来已废义无即行。<a id="a-95"></a>休断既久兴期次及。<a id="a-96"></a>与废更迭理自应机。<a id="a-97"></a>并从世运。<a id="a-98"></a>不亦宜乎。</p>
  <p id="a99">诏曰。<a id="a-9A"></a>帝王之法善决取舍明断去就。<a id="a-9B"></a>审鉴同异妙察非常。<a id="a-9C"></a>朕于释教。<a id="a-9D"></a>以潜思于府内。<a id="a-9E"></a>校量于今古。<a id="a-9F"></a>验之以行事。<a id="a-9G"></a>算之以得失。<a id="a-9H"></a>理非常而不要。<a id="a-9I"></a>文高奇而无用。<a id="a-9J"></a>非无端而弃废。<a id="a-9K"></a>何爱憎于儒释。</p>
  <p id="a9L">奏曰。<a id="a-9M"></a>弘法之本。<a id="a-9N"></a>必留心于达人通化之首。<a id="a-9O"></a>要存志于正道。<a id="a-9P"></a>勿见忤己以恶者。<a id="a-9Q"></a>怀之以疏隔。<a id="a-9R"></a>容己以美者。<a id="a-9S"></a>欢心以亲近。<a id="a-9T"></a>是则自感于所见。<a id="a-9U"></a>自乱于所闻。<a id="a-9V"></a>不可数闻有谤正之言。<a id="a-9W"></a>遂便信纳从唱而和乘生是非。<a id="a-9X"></a>寻讨愆短日怀憎薄。<a id="a-9Y"></a>是则以伪移真。<a id="a-9Z"></a>众声惑志。<a id="a-9a"></a>故令当疏者更进之。<a id="a-9b"></a>当亲者更远之。<a id="a-9c"></a>遂使谈论偏驳取舍专非。<a id="a-9d"></a>斯乃害真之祸患。<a id="a-9e"></a>丧德之妖累。<a id="a-9f"></a>于是帝不答。<a id="a-9g"></a>乃更开异途以发论端。<a id="a-9h"></a>问曰。<a id="a-9i"></a>朕闻君子举厝必合于礼。<a id="a-9j"></a>明哲动止要应于机。<a id="a-9k"></a>比频赐卿食。<a id="a-9l"></a>言不饮酒食肉。<a id="a-9m"></a>且酒是和神之药。<a id="a-9n"></a>肉为充肌之膳。<a id="a-9o"></a>古今同味。<a id="a-9p"></a>卿何独鄙。<a id="a-9q"></a>若身居丧服。<a id="a-9r"></a>礼制不食。<a id="a-9s"></a>即如今赐自可得食。<a id="a-9t"></a>可食不食岂非过耶。</p>
  <p id="a9u">奏曰。<a id="a-9v"></a>贪财喜色贞夫所鄙。<a id="a-9w"></a>好膳嗜美廉士所恶。<a id="a-9x"></a>割情从道前贤所叹。<a id="a-9y"></a>抑欲崇德往哲同嗟。<a id="a-9z"></a>况肉由杀命酒能乱神。<a id="a-A0"></a>不食是理。<a id="a-A1"></a>宁可为非。</p>
  <p id="aA2">诏曰。<a id="a-A3"></a>肉由害命。<a id="a-A4"></a>断之且然。<a id="a-A5"></a>酒不损生。<a id="a-A6"></a>何为顿制。<a id="a-A7"></a>若使无损。<a id="a-A8"></a>计罪无过言非。<a id="a-A9"></a>饮浆食饭亦应得罪。<a id="a-AA"></a>而实不尔。<a id="a-AB"></a>酒何偏断。</p>
  <p id="aAC">奏曰。<a id="a-AD"></a>结戒随事得罪据心。<a id="a-AE"></a>肉体因害食之即罪。<a id="a-AF"></a>酒性非损过由弊神。<a id="a-AG"></a>余处生过。<a id="a-AH"></a>过生由酒。<a id="a-AI"></a>断酒即除。<a id="a-AJ"></a>所以遮制不同。<a id="a-AK"></a>非谓酒体是罪。</p>
  <p id="aAL">诏曰。<a id="a-AM"></a>罪有遮性。<a id="a-AN"></a>酒体生罪。<a id="a-AO"></a>今有耐酒之人。<a id="a-AP"></a>能饮不醉。<a id="a-AQ"></a>又不弊神。<a id="a-AR"></a>亦不生罪。<a id="a-AS"></a>此人饮酒应不得罪。<a id="a-AT"></a>斯则能饮无过。<a id="a-AU"></a>不能招咎。<a id="a-AV"></a>何关断酒以成戒善。<a id="a-AW"></a>可谓能饮耐酒常名持戒。<a id="a-AX"></a>少饮即醉是大罪人。</p>
  <p id="aAY">奏曰。<a id="a-AZ"></a>制过防非本为生善。<a id="a-Aa"></a>戒是止善身口无违。<a id="a-Ab"></a>缘中止息遮性两断。<a id="a-Ac"></a>乃名戒善。<a id="a-Ad"></a>今耐酒之人。<a id="a-Ae"></a>既不乱神。<a id="a-Af"></a>未破饮戒。<a id="a-Ag"></a>实理非罪。<a id="a-Ah"></a>正以饮生罪。<a id="a-Ai"></a>酒外违遮。<a id="a-Aj"></a>教缘中生犯。<a id="a-Ak"></a>仍名有罪。<a id="a-Al"></a>以乖不饮犹非持戒。</p>
  <p id="aAm">诏曰。<a id="a-An"></a>大士怀道要由妙解。<a id="a-Ao"></a>至人高达贵其不执。<a id="a-Ap"></a>融心与法性齐宽。<a id="a-Aq"></a>肆意共虚空同量。<a id="a-Ar"></a>万物无不是善。<a id="a-As"></a>美恶何有非道。<a id="a-At"></a>是则居酒卧肉之中。<a id="a-Au"></a>宁能有罪。<a id="a-Av"></a>带妇怀儿而游。<a id="a-Aw"></a>岂言生过。<a id="a-Ax"></a>故使太子取妇得道。<a id="a-Ay"></a>周陀以舍妻沉沦。<a id="a-Az"></a>净名以处俗高达。<a id="a-B0"></a>身子以出家愚执。<a id="a-B1"></a>是故善者未可成善。<a id="a-B2"></a>恶者何足言恶。<a id="a-B3"></a>禁酒断肉之奇。<a id="a-B4"></a>殊乖大道。</p>
  <p id="aB5">奏曰。<a id="a-B6"></a>龙虎以鳞牙为能。<a id="a-B7"></a>猿鸟以超翔为才。<a id="a-B8"></a>君子以解行为道。<a id="a-B9"></a>贤哲以真实成德。<a id="a-BA"></a>故使内外称奇缁素高尚。<a id="a-BB"></a>若惟解而无行。<a id="a-BC"></a>同沙井之非闰。<a id="a-BD"></a>专虚而不实。<a id="a-BE"></a>似空云而无雨。<a id="a-BF"></a>是以匠万物者以绳墨为正。<a id="a-BG"></a>御天下者以法理为本。<a id="a-BH"></a>故能善防邪萌防察奸宄。<a id="a-BI"></a>故使一行之失痛于割肌。<a id="a-BJ"></a>一言之善重于千金。<a id="a-BK"></a>若使心根妙解。<a id="a-BL"></a>则居恶为善。<a id="a-BM"></a>神智虚明则处罪成福。<a id="a-BN"></a>亦可移臣贱质居天重任。<a id="a-BO"></a>回圣极尊处臣卑下。<a id="a-BP"></a>是则君臣杂乱上下倒错。<a id="a-BQ"></a>即事不可。<a id="a-BR"></a>古今未有。<a id="a-BS"></a>何异词谈忠孝身恒叛逆。<a id="a-BT"></a>语论慈舍形常杀盗。<a id="a-BU"></a>口闲百技触事无能。<a id="a-BV"></a>言通万里足不出户。<a id="a-BW"></a>斯皆情切事奢。<a id="a-BX"></a>虚高无用。<a id="a-BY"></a>是以才有大而无用。<a id="a-BZ"></a>理有小而必通。<a id="a-Ba"></a>执此为道。<a id="a-Bb"></a>诚难取信。</p>
  <p id="aBc">诏曰。<a id="a-Bd"></a>执情者未可论道。<a id="a-Be"></a>小智者难与谈真。<a id="a-Bf"></a>是以井坎之鱼。<a id="a-Bg"></a>宁知东海深广。<a id="a-Bh"></a>燕雀篱翔。<a id="a-Bi"></a>讵羡鹏凤之游。<a id="a-Bj"></a>斯皆固小以违大趣。<a id="a-Bk"></a>守文以害通途。<a id="a-Bl"></a>若以我我于物。<a id="a-Bm"></a>无物而非我。<a id="a-Bn"></a>以物物于我。<a id="a-Bo"></a>无我而非物。<a id="a-Bp"></a>我既不异于物。<a id="a-Bq"></a>物复焉异于我。<a id="a-Br"></a>我物两亡自他齐一。<a id="a-Bs"></a>虚心者是物无不同。<a id="a-Bt"></a>遗功者无事而不可。</p>
  <p id="aBu">奏曰。<a id="a-Bv"></a>仰承圣旨。<a id="a-Bw"></a>名义深博宗源浩污。<a id="a-Bx"></a>究察莫由。<a id="a-By"></a>事等窥天。<a id="a-Bz"></a>谁测其广。<a id="a-C0"></a>又同测海。<a id="a-C1"></a>宁识其深。</p>
  <p id="aC2">若以小小于大。<a id="a-C3"></a>无大而不小。</p>
  <p id="aC4">以大大于小。<a id="a-C5"></a>无小而非大。</p>
  <p id="aC6">大无不大则秋毫非小小。</p>
  <p id="aC7">小无不小则太山非大大。</p>
  <p id="aC8">故使大大非大小。<a id="a-C9"></a>小小非小大。</p>
  <p id="aCA">是则小大异于同。<a id="a-CB"></a>大小同于异。<a id="a-CC"></a>无大小之异同。<a id="a-CD"></a>何小大之同异。</p>
  <p id="aCE">方知非异可异同。<a id="a-CF"></a>宁有同可同异。<a id="a-CG"></a>无同可同异非异同。</p>
  <p id="aCH">无异可异同无同异。</p>
  <p id="aCI">是故无同而同非同。<a id="a-CJ"></a>无异而异非异。</p>
  <p id="aCK">何同异而可异同。<a id="a-CL"></a>非异同而可同异。<a id="a-CM"></a>帝遂不答。<a id="a-CN"></a>于是君臣寂然不言良久。</p>
  <p id="aCO">诏乃问。<a id="a-CP"></a>卿何寂寞。<a id="a-CQ"></a>乃欲散有归无。<a id="a-CR"></a>勿以谈不适怀遂息清辩。</p>
  <p id="aCS">奏曰。<a id="a-CT"></a>古人当言而惧。<a id="a-CU"></a>发言而忧。<a id="a-CV"></a>是以古有不言之君。<a id="a-CW"></a>世傅忘功之士。<a id="a-CX"></a>所以息言表知。<a id="a-CY"></a>非为不适。</p>
  <p id="aCZ">诏曰。<a id="a-Ca"></a>至人无为未曾不为。<a id="a-Cb"></a>知者不言未曾不言。<a id="a-Cc"></a>亦有鹦鹉言而无用。<a id="a-Cd"></a>凤皇不言成轨。<a id="a-Ce"></a>木有无任得存。<a id="a-Cf"></a>雁有不鸣致死。<a id="a-Cg"></a>卿今取舍若为自适。<a id="a-Ch"></a>又曰。<a id="a-Ci"></a>士有一言而知人。<a id="a-Cj"></a>有目击而道存。<a id="a-Ck"></a>亦有睹色审情。<a id="a-Cl"></a>复有听言辩德。<a id="a-Cm"></a>朕与卿言为日既久。<a id="a-Cn"></a>其间旨趣宁不略委。<a id="a-Co"></a>卿可为朕记录在所申陈。<a id="a-Cp"></a>令诸世人知朕意焉。<a id="a-Cq"></a>是则助朕。<a id="a-Cr"></a>何愧忠诚。</p>
  <p id="aCs">林以佛法沦陷冒死申请。<a id="a-Ct"></a>帝情较执不遂所论。<a id="a-Cu"></a>辩论虽明终非本意。<a id="a-Cv"></a>承长安废教。<a id="a-Cw"></a>后别立通道观。<a id="a-Cx"></a>其所学者惟是老庄。<a id="a-Cy"></a>好设虚谈通申三教。<a id="a-Cz"></a>冀因义势登明释部。<a id="a-D0"></a>乃表。<a id="a-D1"></a>邺城义学沙门十人并聪敏高明者。<a id="a-D2"></a>请预通道观。<a id="a-D3"></a>上览表即曰。<a id="a-D4"></a>卿入通道观大好学。<a id="a-D5"></a>无不有至论。<a id="a-D6"></a>补己大为利益。<a id="a-D7"></a>仍设食讫曰。<a id="a-D8"></a>卿可装束入关众人前却。<a id="a-D9"></a>至五月一日。<a id="a-DA"></a>至长安延寿殿奉见。<a id="a-DB"></a>二十四日帝往云阳宫。<a id="a-DC"></a>至六月一日帝崩。<a id="a-DD"></a>天元登诈在同州。<a id="a-DE"></a>至九月十三日。<a id="a-DF"></a>长宗伯岐公奏讫。<a id="a-DG"></a>帝允许之曰。<a id="a-DH"></a>佛理弘大道极幽微。<a id="a-DI"></a>兴施有则法须研究。<a id="a-DJ"></a>如此累奏恐有稽违。<a id="a-DK"></a>奏曰。<a id="a-DL"></a>臣本申事止为兴法。<a id="a-DM"></a>数启殷勤惟愿早行。<a id="a-DN"></a>今圣上允可议曹奏决。<a id="a-DO"></a>上下含和定无异趣。<a id="a-DP"></a>一日颁行天下称庆。<a id="a-DQ"></a>臣何敢言。<a id="a-DR"></a>至大成元年正月十五日。</p>
  <p id="aDS">诏曰。<a id="a-DT"></a>弘建玄风三宝尊重。<a id="a-DU"></a>特宜修敬。<a id="a-DV"></a>法化弘广理可归崇。<a id="a-DW"></a>其旧沙门中德行清高者七人。<a id="a-DX"></a>在正武殿西安置行道。<a id="a-DY"></a>二月二十六日改元大象。<a id="a-DZ"></a>又敕。<a id="a-Da"></a>佛法弘大千古共崇。<a id="a-Db"></a>岂有沉隐舍而不行。<a id="a-Dc"></a>自今以后。<a id="a-Dd"></a>王公已下并及黎庶。<a id="a-De"></a>并宜修事知朕意焉。<a id="a-Df"></a>即于其日。<a id="a-Dg"></a>殿严尊像具修虔敬。<a id="a-Dh"></a>于时佛道二众。<a id="a-Di"></a>各铨一大德令升法座。<a id="a-Dj"></a>劝扬妙典。<a id="a-Dk"></a>遂使人怀无畏。<a id="a-Dl"></a>互吐微言佛理汪汪冲深莫测。<a id="a-Dm"></a>道宗漂泊清浅可知。<a id="a-Dn"></a>挫锐席中王公嗟赏。<a id="a-Do"></a>至四月二十八日。<a id="a-Dp"></a>下诏曰。<a id="a-Dq"></a>佛义幽深神奇弘大。<a id="a-Dr"></a>必广开化仪。<a id="a-Ds"></a>通其修行。<a id="a-Dt"></a>崇奉之徒依经自检。<a id="a-Du"></a>遵道之人勿须剪发。<a id="a-Dv"></a>毁形以乖大道。<a id="a-Dw"></a>宜可存须发严服以进高趣。<a id="a-Dx"></a>令选旧沙门中懿德贞洁学业冲博名实灼然声望可嘉者一百二十人。<a id="a-Dy"></a>在陟岵寺为国行道。<a id="a-Dz"></a>拟欲供给资须四事无乏。<a id="a-E0"></a>其民间禅诵。<a id="a-E1"></a>一无有碍。<a id="a-E2"></a>惟京师及洛阳。<a id="a-E3"></a>各立一寺。<a id="a-E4"></a>自余州郡犹未通许。<a id="a-E5"></a>周大象元年五月二十八日。<a id="a-E6"></a>任道林法师。<a id="a-E7"></a>在同州卫道虎宅。<a id="a-E8"></a>修述其事呈上。<a id="a-E9"></a>内史沛公宇文泽亲览。<a id="a-EA"></a>小内史临泾公宇文弘披读。<a id="a-EB"></a>掌礼上士托跋行恭委寻都上士叱寇臣审覆。</p>
  <p data-pb></p>
  <h2 id="aEC">周天元立有上事者对卫元嵩</h2>
  <p id="aED">前僧王明广。<a id="a-EE"></a>大象元年二月二十七日王明广答卫元嵩上破佛法事。<a id="a-EF"></a>邺城故赵武帝白马寺佛图澄孙弟子王明广。<a id="a-EG"></a>诚惶诚恐死罪上书。</p>
  <p id="aEH">广言。<a id="a-EI"></a>为益州野安寺伪道人卫元嵩。<a id="a-EJ"></a>既峰辩天逸抑是饰非。<a id="a-EK"></a>请废佛图灭坏僧法。<a id="a-EL"></a>此乃偏辞惑上先至难明。<a id="a-EM"></a>大国信之谏言不纳。<a id="a-EN"></a>普天私论兆庶怪望。<a id="a-EO"></a>诚哉不便莫过斯甚。<a id="a-EP"></a>广学非幼敏才谢生知。<a id="a-EQ"></a>尝览一志之言。<a id="a-ER"></a>颇读多方之论。<a id="a-ES"></a>访求百氏复审六经。<a id="a-ET"></a>验考嵩言全不扶会。<a id="a-EU"></a>呜呼佛法由来久矣。<a id="a-EV"></a>所悲今日抂见陵迟。<a id="a-EW"></a>夫谄谀苟免其身者国之贼也。<a id="a-EX"></a>直言不避重诛者国之福也。<a id="a-EY"></a>敬凭斯义敢死投诚。<a id="a-EZ"></a>件对元嵩六条如左。</p>
  <p id="aEa">伏惟天元皇帝。<a id="a-Eb"></a>开四明达四聪。<a id="a-Ec"></a>暂降天威微回圣虑。<a id="a-Ed"></a>一垂听览。<a id="a-Ee"></a>恩罚之科伏待刑宪。<a id="a-Ef"></a>谨上。</p>
  <p id="aEg">臣广谨对。<a id="a-Eh"></a>诗云。<a id="a-Ei"></a>无德不报。<a id="a-Ej"></a>无言不詶。<a id="a-Ek"></a>虽则庸虚闻诸先达。<a id="a-El"></a>至道绝于心虑。<a id="a-Em"></a>大德出于名声。<a id="a-En"></a>君子不出浮言。<a id="a-Eo"></a>诸佛必为笃论。<a id="a-Ep"></a>去迷破执开道群冥。<a id="a-Eq"></a>天人师敬由来久矣。<a id="a-Er"></a>善言教物凡圣归仁。<a id="a-Es"></a>甘露兰芝谁其见德。<a id="a-Et"></a>纵使尧称至道。<a id="a-Eu"></a>不见金梦平阳。<a id="a-Ev"></a>舜号无为。<a id="a-Ew"></a>尚隔瑞光蒲阪。<a id="a-Ex"></a>悲夫。<a id="a-Ey"></a>虚生易死正法难闻。<a id="a-Ez"></a>淳胜之风颇违。<a id="a-F0"></a>谄曲之言难用。<a id="a-F1"></a>若使齐梁坐兴佛法国祚不隆。<a id="a-F2"></a>唐虞岂为业于僧坊。<a id="a-F3"></a>皇宗绝嗣人饥菜色。<a id="a-F4"></a>讵闻梁史浮天水害着自尧年。<a id="a-F5"></a>全道何必唐虞之邦。<a id="a-F6"></a>民坏岂止齐梁之域。<a id="a-F7"></a>至如义行丰国。<a id="a-F8"></a>宝殿为起非劳。<a id="a-F9"></a>礼废穷年。<a id="a-FA"></a>土阶处之为逸。<a id="a-FB"></a>故傅毅云。<a id="a-FC"></a>世人称美。<a id="a-FD"></a>神农亲耕尧舜茅茨。<a id="a-FE"></a>盖衰代言。<a id="a-FF"></a>非先王之道也。<a id="a-FG"></a>齐梁塔寺。<a id="a-FH"></a>自开福德之因。<a id="a-FI"></a>岂责交报之祐。<a id="a-FJ"></a>故曾子曰。<a id="a-FK"></a>人之好善。<a id="a-FL"></a>福虽未至。<a id="a-FM"></a>去祸远矣。<a id="a-FN"></a>人之为恶。<a id="a-FO"></a>祸虽未至。<a id="a-FP"></a>去福远矣。<a id="a-FQ"></a>抱朴子曰。<a id="a-FR"></a>贤不必寿愚不必残。<a id="a-FS"></a>善无近福恶无交祸。<a id="a-FT"></a>焉责斯近验而远弃大征者乎。<a id="a-FU"></a>今古推移质文代变。<a id="a-FV"></a>治国济俗义贵适时。<a id="a-FW"></a>悲恐唐虞之胜风。<a id="a-FX"></a>言是不独是。<a id="a-FY"></a>齐梁之末法。<a id="a-FZ"></a>言非不独非。</p>
  <p id="aFa">臣广又对。<a id="a-Fb"></a>诗云。<a id="a-Fc"></a>有觉德行。<a id="a-Fd"></a>四国顺之。<a id="a-Fe"></a>造化自然岂关人事。<a id="a-Ff"></a>六天劝请万国归依。<a id="a-Fg"></a>七处八会之堂何量。<a id="a-Fh"></a>岂千僧之寺。<a id="a-Fi"></a>不有大贤谁其致敬。<a id="a-Fj"></a>不有大圣谁其戾止。<a id="a-Fk"></a>涅槃经云。<a id="a-Fl"></a>不夺他财物。<a id="a-Fm"></a>常施惠一切。<a id="a-Fn"></a>造招提僧房。<a id="a-Fo"></a>则生不动国。<a id="a-Fp"></a>诸经既显庶事有由。<a id="a-Fq"></a>不合佛心是何诬誷。<a id="a-Fr"></a>寺称平延嵩乃妄论。<a id="a-Fs"></a>佛立伽蓝何名曲见。<a id="a-Ft"></a>斯乃校量过分与夺乖仪。<a id="a-Fu"></a>执行何异布鼓而笑雷门。<a id="a-Fv"></a>对天庭而夸蚁穴。<a id="a-Fw"></a>劝以夫妻为圣众。<a id="a-Fx"></a>苟恣婚淫。<a id="a-Fy"></a>言国主是如来。<a id="a-Fz"></a>冀崇谄说。<a id="a-G0"></a>清谏之士如此异乎。<a id="a-G1"></a>何别魏陵之觅交宠劝楚王夺子之妻。<a id="a-G2"></a>宰嚭求于近利为吴主解苍苍之梦。<a id="a-G3"></a>心知不顺口说美辞。<a id="a-G4"></a>彼信邪言由斯灭国。<a id="a-G5"></a>元嵩必为过罪。<a id="a-G6"></a>僧官驱摈。<a id="a-G7"></a>忿羞耻辱谤旨因生。<a id="a-G8"></a>覆巢破寺恐理不申。<a id="a-G9"></a>扇动帝心名尊为佛。<a id="a-GA"></a>曲取一人之意。<a id="a-GB"></a>埋没三宝之田。<a id="a-GC"></a>凡百闻知孰不叹惜。<a id="a-GD"></a>有佛法来永久无际。<a id="a-GE"></a>天居地止所在尊崇。<a id="a-GF"></a>前帝后王谁不重异。<a id="a-GG"></a>独何此国而贱者哉。<a id="a-GH"></a>昔卞和困楚孔子厄陈。<a id="a-GI"></a>方今拟古恐招嗤论。</p>
  <p id="aGJ">臣广又对。<a id="a-GK"></a>佛为慈父调御天人。<a id="a-GL"></a>初中后善利安一切。<a id="a-GM"></a>自潜神双树地动十方。<a id="a-GN"></a>发授四天驱分八国。<a id="a-GO"></a>涅槃经云。<a id="a-GP"></a>造像若佛塔。<a id="a-GQ"></a>犹如大拇指。<a id="a-GR"></a>常生欢喜心。<a id="a-GS"></a>则生不动国。<a id="a-GT"></a>明知资父事师自关古典。<a id="a-GU"></a>束修发起孔教。<a id="a-GV"></a>诚论叵有。<a id="a-GW"></a>卫嵩横加非难。<a id="a-GX"></a>入堂不死。<a id="a-GY"></a>岂胜不言。<a id="a-GZ"></a>昔唐尧则天之治。<a id="a-Ga"></a>天有逸水之灾。<a id="a-Gb"></a>周置宗庙之礼。<a id="a-Gc"></a>庙无降雨之力。<a id="a-Gd"></a>如谓塔无交福。<a id="a-Ge"></a>以过则归。<a id="a-Gf"></a>亦可天庙虚求。<a id="a-Gg"></a>例应停弃。<a id="a-Gh"></a>若以理推冥运。<a id="a-Gi"></a>寤天庙之恩亦可数穷命也。<a id="a-Gj"></a>岂堂塔而能救。<a id="a-Gk"></a>设使费公缩地鲁子回天。<a id="a-Gl"></a>不奈必死之人。<a id="a-Gm"></a>岂续已休之命。<a id="a-Gn"></a>命而不定。<a id="a-Go"></a>福也能排。<a id="a-Gp"></a>义异向论。<a id="a-Gq"></a>必须慈祐。<a id="a-Gr"></a>至如遍吉像前病癞归之得愈。<a id="a-Gs"></a>祇洹精舍平服残患之人济苦攘灾事多非一。<a id="a-Gt"></a>更詶余难不复广论。<a id="a-Gu"></a>若夫道不独遍德无不在。<a id="a-Gv"></a>千途一致何止内心。<a id="a-Gw"></a>至若输伽之建宝塔。<a id="a-Gx"></a>百鬼助以日功。<a id="a-Gy"></a>雀离之起浮图。<a id="a-Gz"></a>四天扶其夜力。<a id="a-H0"></a>大矣哉感天地动鬼神。<a id="a-H1"></a>外修无福是何言也。<a id="a-H2"></a>此若课贫抑作。<a id="a-H3"></a>民或嗟劳。<a id="a-H4"></a>义出苞容能施忘倦。<a id="a-H5"></a>若必元由塔寺败国穷民。<a id="a-H6"></a>今既废僧。<a id="a-H7"></a>贫应卒富。<a id="a-H8"></a>俭困城市更甚昔年。<a id="a-H9"></a>可由佛之者也。<a id="a-HA"></a>鬼非如敬谓之为谄。<a id="a-HB"></a>拜求社树何惑良多。<a id="a-HC"></a>若言社树为鬼所依资奉而非咎。<a id="a-HD"></a>亦可殿塔为佛住持修营必应如法。<a id="a-HE"></a>若言佛在虚空不处泥木。<a id="a-HF"></a>亦应鬼神冥寂。<a id="a-HG"></a>岂在树中。<a id="a-HH"></a>夫顺理济物圣教元开。<a id="a-HI"></a>非义饶益经言不许。<a id="a-HJ"></a>颇有天宫佛塔。<a id="a-HK"></a>撒作桥屏之墙。<a id="a-HL"></a>绣像幡经。<a id="a-HM"></a>用充脓血之服。<a id="a-HN"></a>天下日日饥穷。<a id="a-HO"></a>百姓年年憔悴。<a id="a-HP"></a>鬼神小圣尚或叵欺。<a id="a-HQ"></a>诸佛大灵何容可负。<a id="a-HR"></a>诗云。<a id="a-HS"></a>旻天不骏其德。<a id="a-HT"></a>降丧饥馑。<a id="a-HU"></a>此之谓也。<a id="a-HV"></a>更别往代功臣今时健将。<a id="a-HW"></a>干戈讨定清息遐方。<a id="a-HX"></a>生乃偏受荣勋。<a id="a-HY"></a>朱门紫室。<a id="a-HZ"></a>死则多使民夫树庙兴坟祭死杀生。<a id="a-Ha"></a>崇虚损实有劳无益。<a id="a-Hb"></a>初未涉言。<a id="a-Hc"></a>况释迦如来道被三千化隆百亿。<a id="a-Hd"></a>前瞻无碍后望谁胜。<a id="a-He"></a>能降外道之师。<a id="a-Hf"></a>善伏天魔之党。<a id="a-Hg"></a>不用寸兵靡劳尺刃。<a id="a-Hh"></a>五光遍照无苦不消。<a id="a-Hi"></a>四辩横流恕蒙安乐。<a id="a-Hj"></a>为将为帅名高位大。<a id="a-Hk"></a>寺存庙立义有何妨。<a id="a-Hl"></a>土龙不能致雨。<a id="a-Hm"></a>尚遵之以求福。<a id="a-Hn"></a>泥佛纵使不语。<a id="a-Ho"></a>敬者岂得无征。<a id="a-Hp"></a>昔马卿慕蔺孔父梦周。<a id="a-Hq"></a>故重古人敬遵旧德。<a id="a-Hr"></a>况三世诸佛风化理同。<a id="a-Hs"></a>就使弥勒初兴。<a id="a-Ht"></a>不应顿弃释迦遗法。</p>
  <p id="aHu">臣广又对。<a id="a-Hv"></a>令无行富僧从课有理。<a id="a-Hw"></a>有德贫僧夺寺无辜。<a id="a-Hx"></a>至如管蔡不臣。<a id="a-Hy"></a>未可姬宗悉戮。<a id="a-Hz"></a>卜商鄙吝。<a id="a-I0"></a>讵可孔徒顿贬。<a id="a-I1"></a>牧马童儿。<a id="a-I2"></a>先去乱群之马。<a id="a-I3"></a>放牛竖子。<a id="a-I4"></a>由宠护群之牛。<a id="a-I5"></a>庄子曰。<a id="a-I6"></a>道无不在。<a id="a-I7"></a>契之者通。<a id="a-I8"></a>适得怪焉。<a id="a-I9"></a>未合至道。<a id="a-IA"></a>唯此而已。<a id="a-IB"></a>至如释迦周孔尧舜老庄。<a id="a-IC"></a>教迹虽殊宗归一也。<a id="a-ID"></a>岂得结绳之世孤称正治。<a id="a-IE"></a>剃发之僧独名权道。<a id="a-IF"></a>局执之情甚矣。<a id="a-IG"></a>齐物之解安寄。<a id="a-IH"></a>老子曰。<a id="a-II"></a>上士闻道勤而行之。<a id="a-IJ"></a>中士闻道若存若亡。<a id="a-IK"></a>下士闻道大笑毁之。<a id="a-IL"></a>元嵩既是佛法下士。<a id="a-IM"></a>偷形法服不识荆珍。<a id="a-IN"></a>谬量和宝。<a id="a-IO"></a>丑辞出自伪口。<a id="a-IP"></a>不逊贵于笔端。<a id="a-IQ"></a>若使关西之地少有人物。<a id="a-IR"></a>不然之书谁肯信也。<a id="a-IS"></a>广尝见逃山越海之客。<a id="a-IT"></a>东夷北狄之民。<a id="a-IU"></a>昔者慕善而来。<a id="a-IV"></a>今以破法流散。<a id="a-IW"></a>可谓好利不爱士民。<a id="a-IX"></a>则有离亡之咎矣。<a id="a-IY"></a>然外国财货未闻不用。<a id="a-IZ"></a>外国师训独见不只。<a id="a-Ia"></a>天下怪望事出于此。<a id="a-Ib"></a>广既诚在念忠信为心。<a id="a-Ic"></a>理自可言早望申奏。<a id="a-Id"></a>但先皇别解可用嵩言。<a id="a-Ie"></a>已往难追遂事不谏。<a id="a-If"></a>三年久矣。<a id="a-Ig"></a>三思乃言。<a id="a-Ih"></a>有一可从。<a id="a-Ii"></a>乞寻改格。</p>
  <p id="aIj">臣广又对。<a id="a-Ik"></a>窃以山苞兰艾海蕴龙蛇。<a id="a-Il"></a>美恶杂流贤愚乱处。<a id="a-Im"></a>若龙蛇俱宠则无别是非。<a id="a-In"></a>若兰艾并挫谁明得失。<a id="a-Io"></a>若必存留有德简去不肖。<a id="a-Ip"></a>一则有润家风。<a id="a-Iq"></a>二则不惑群品。<a id="a-Ir"></a>三则天无违善之讥。<a id="a-Is"></a>四则民德归厚矣。<a id="a-It"></a>我大周。<a id="a-Iu"></a>应千载之期。<a id="a-Iv"></a>当万基之位。<a id="a-Iw"></a>述礼明乐合地平天。<a id="a-Ix"></a>武列文昭翼真明俗。<a id="a-Iy"></a>贤僧国器。<a id="a-Iz"></a>不弊姚民之兵。<a id="a-J0"></a>圣众归往。<a id="a-J1"></a>岂独龟兹之阵。<a id="a-J2"></a>或有慈悲外接聪辩内明。<a id="a-J3"></a>开发大乘舟航黎庶。<a id="a-J4"></a>或有禅林戢翼定水游鳞。<a id="a-J5"></a>固守浮囊坚持忍铠。<a id="a-J6"></a>或有改形逭服苟异常人。<a id="a-J7"></a>淫纵无端还同愚俗。<a id="a-J8"></a>元嵩乞简差当有理。<a id="a-J9"></a>夫天地至功有时动静。<a id="a-JA"></a>日月延缩犹或短长。<a id="a-JB"></a>今庄老之学人间罕遇。<a id="a-JC"></a>若使合国共行。<a id="a-JD"></a>必应违式者罪。<a id="a-JE"></a>何以得知。<a id="a-JF"></a>现见时人受行儒教。<a id="a-JG"></a>克己服礼触事多违。<a id="a-JH"></a>礼云。<a id="a-JI"></a>肴干不食。<a id="a-JJ"></a>未见与肉而求菜者乎。<a id="a-JK"></a>爵盈不饮。<a id="a-JL"></a>未见卮满而不劝者。<a id="a-JM"></a>礼极饮不过三。<a id="a-JN"></a>未见酣酒而不醉者。<a id="a-JO"></a>天子不合围。<a id="a-JP"></a>诸侯不掩群。<a id="a-JQ"></a>庶民不麑卵。<a id="a-JR"></a>广既少染玄门。<a id="a-JS"></a>不闲掩围之事。<a id="a-JT"></a>举目尽见麑卵之民。<a id="a-JU"></a>复云何彼不合礼不罢儒服者乎。<a id="a-JV"></a>夫化由道洽政以礼成。<a id="a-JW"></a>荣辱所示君子。<a id="a-JX"></a>刑罚所御小人。<a id="a-JY"></a>类野芸田之法。<a id="a-JZ"></a>禾莠须分。<a id="a-Ja"></a>条桑[打-丁+刀]树。<a id="a-Jb"></a>岂当尽杌。</p>
  <p id="aJc">臣广又对。<a id="a-Jd"></a>忠臣孝子义有多途。<a id="a-Je"></a>何必躬耕租丁为上。<a id="a-Jf"></a>礼云。<a id="a-Jg"></a>小孝用力。<a id="a-Jh"></a>中孝用劳。<a id="a-Ji"></a>大孝不匮。<a id="a-Jj"></a>沙门之为孝也。<a id="a-Jk"></a>上顺诸佛。<a id="a-Jl"></a>中报四恩。<a id="a-Jm"></a>下为含识。<a id="a-Jn"></a>三者不匮大孝一也。<a id="a-Jo"></a>是故诗云。<a id="a-Jp"></a>恺悌君子。<a id="a-Jq"></a>求福不回。<a id="a-Jr"></a>若必六经不用反信浮言。<a id="a-Js"></a>正道废亏窃为不愿。<a id="a-Jt"></a>若乃事亲以力。<a id="a-Ju"></a>仅称小孝。<a id="a-Jv"></a>租丁奉上忝是庸民。<a id="a-Jw"></a>施僧敬像俱然合理。<a id="a-Jx"></a>以嵩向背鉾楯自妨。<a id="a-Jy"></a>上言慢人。<a id="a-Jz"></a>敬石名作痴僧。<a id="a-K0"></a>敬像还成愚俗。<a id="a-K1"></a>淫妻爱子畜生亦解。<a id="a-K2"></a>咏怀克念何其陋哉。<a id="a-K3"></a>孝经云。<a id="a-K4"></a>身体发肤。<a id="a-K5"></a>受之父母。<a id="a-K6"></a>不敢毁伤。<a id="a-K7"></a>孝之始也。<a id="a-K8"></a>立身行道。<a id="a-K9"></a>扬名于后世。<a id="a-KA"></a>以显父母。<a id="a-KB"></a>孝之终也。<a id="a-KC"></a>若言沙门出家即涉背亲之讥。<a id="a-KD"></a>亦可曾参事于孔丘便为不孝之子。<a id="a-KE"></a>夫以道相发闻之圣典。<a id="a-KF"></a>束修合礼僧有何愆。<a id="a-KG"></a>老子曰。<a id="a-KH"></a>四象不行。<a id="a-KI"></a>大象无以畅。<a id="a-KJ"></a>五音不声。<a id="a-KK"></a>大声无以至。<a id="a-KL"></a>若欲永灭二乘。<a id="a-KM"></a>亦可大乘无以畅。<a id="a-KN"></a>至嵩若志明出家不悔。<a id="a-KO"></a>志若不明悔何必是。<a id="a-KP"></a>昔丁公入汉。<a id="a-KQ"></a>先获至点之残。<a id="a-KR"></a>马母叛姜。<a id="a-KS"></a>自招覆水之逝。<a id="a-KT"></a>是验败国之师。<a id="a-KU"></a>不任忠臣之用。<a id="a-KV"></a>逭夫之妇。<a id="a-KW"></a>终失贞淑之名。<a id="a-KX"></a>嵩本归命释迦。<a id="a-KY"></a>可言善始。<a id="a-KZ"></a>厌道还俗。<a id="a-Ka"></a>非是令终。<a id="a-Kb"></a>与彼[薜/女]女乱臣计将何别。<a id="a-Kc"></a>天无长恶何久全身。<a id="a-Kd"></a>背真向俗取返。<a id="a-Ke"></a>何殊。<a id="a-Kf"></a>请简僧立寺者。<a id="a-Kg"></a>广闻金玉异珍在人共宝。<a id="a-Kh"></a>玄儒别义遐迩同遵。<a id="a-Ki"></a>岂必孔生自国便欲师从。<a id="a-Kj"></a>佛处远邦有心捐弃。<a id="a-Kk"></a>不胜事切辄陈愚亮。<a id="a-Kl"></a>是非之理不敢自专。<a id="a-Km"></a>昔孔丘辞逝庙千载之规摹。<a id="a-Kn"></a>释迦言往寺万代之灵塔。<a id="a-Ko"></a>欲使见形克念面像归心。<a id="a-Kp"></a>敬师忠主其义一也。<a id="a-Kq"></a>至如丁兰束带。<a id="a-Kr"></a>孝事木母之形。<a id="a-Ks"></a>无尽解璎。<a id="a-Kt"></a>奉承多宝佛塔。<a id="a-Ku"></a>眇寻旷古邈想清尘。<a id="a-Kv"></a>既种成林于理不越。<a id="a-Kw"></a>又案礼经。<a id="a-Kx"></a>天子七庙。<a id="a-Ky"></a>诸侯五庙。<a id="a-Kz"></a>大夫卿士各有阶级。<a id="a-L0"></a>故天曰神。<a id="a-L1"></a>祭天于圆丘。<a id="a-L2"></a>地曰只。<a id="a-L3"></a>祭地于方泽。<a id="a-L4"></a>人曰鬼。<a id="a-L5"></a>祭之于宗庙。<a id="a-L6"></a>龙鬼降雨之劳。<a id="a-L7"></a>牛畜挽犁之效。<a id="a-L8"></a>由或立形村邑树像城门。<a id="a-L9"></a>岂况天上天下三界大师。<a id="a-LA"></a>此方他方四生慈父。<a id="a-LB"></a>威德为百亿所遵。<a id="a-LC"></a>风化为万灵之范。<a id="a-LD"></a>故善人回向。<a id="a-LE"></a>若群流之归溟壑。<a id="a-LF"></a>大光摄受。<a id="a-LG"></a>如两曜之伴众星。<a id="a-LH"></a>自月支遗影那竭灰身。<a id="a-LI"></a>舍利遍流祇洹遂造。<a id="a-LJ"></a>乃贤乃圣凭兹景福。<a id="a-LK"></a>或尊或贵冀此获安。<a id="a-LL"></a>忽使七层九架颓龛坠构。<a id="a-LM"></a>四户八窗可无于失道。<a id="a-LN"></a>不令而治。<a id="a-LO"></a>形教随时损益。<a id="a-LP"></a>至理不言而得。<a id="a-LQ"></a>经像自可令行。<a id="a-LR"></a>通人达士随方显用。<a id="a-LS"></a>翼真明俗圣感应时。<a id="a-LT"></a>若待太公为卿相。<a id="a-LU"></a>千载无太公。<a id="a-LV"></a>要得罗什为师训。<a id="a-LW"></a>万代无罗什。<a id="a-LX"></a>法不自显弘必由人。<a id="a-LY"></a>岂使大周法轮永灭。<a id="a-LZ"></a>圣上六条御物九德自明。<a id="a-La"></a>曲理莫施直言必用。<a id="a-Lb"></a>昔秦始皇发孔丘墓。<a id="a-Lc"></a>祸钟三日。<a id="a-Ld"></a>魏太武灭僧伽蓝。<a id="a-Le"></a>灾起七年。<a id="a-Lf"></a>崔皓之说可知。<a id="a-Lg"></a>卫嵩之言难用。<a id="a-Lh"></a>仁者不损他自利。<a id="a-Li"></a>智者不乐祸邀名。<a id="a-Lj"></a>元嵩天丧无祐。<a id="a-Lk"></a>只然一罢人身当生何处。<a id="a-Ll"></a>广识谢指南言惭信正。<a id="a-Lm"></a>此如不对恐伤众善。<a id="a-Ln"></a>夫恕人之短者厚之行也。<a id="a-Lo"></a>念存物德者仁之智也。<a id="a-Lp"></a>今僧美恶假令相半。<a id="a-Lq"></a>岂宜驱摈一切不留。<a id="a-Lr"></a>普天失望率土嗟伤。<a id="a-Ls"></a>愚谓此途未光周德何为。<a id="a-Lt"></a>敬儒士以显尊重。<a id="a-Lu"></a>贱释子以快其意。<a id="a-Lv"></a>贱金贵石有何异乎。<a id="a-Lw"></a>计王道荡荡岂理应然。<a id="a-Lx"></a>土以负水而平。<a id="a-Ly"></a>木以受绳故直。<a id="a-Lz"></a>明君纳谏不讳。<a id="a-M0"></a>达士好闻其非。<a id="a-M1"></a>智不轻怒。<a id="a-M2"></a>下愚之见得申。<a id="a-M3"></a>仁不轻绝。<a id="a-M4"></a>三宝之田顿立。<a id="a-M5"></a>天无不覆。<a id="a-M6"></a>地载宽胜山苞海纳。<a id="a-M7"></a>何所不容。<a id="a-M8"></a>十室之内必有忠信。<a id="a-M9"></a>一国之里可无贤僧。<a id="a-MA"></a>伏惟天元皇帝。<a id="a-MB"></a>举德纳贤招英简俊。<a id="a-MC"></a>去烦就省州存一寺。<a id="a-MD"></a>山林石窟随处听居。<a id="a-ME"></a>有舍利者还令起塔。<a id="a-MF"></a>其寺题名周中兴(寺使乐慧之士抑扬以开导志)寂之侣息言以求通。<a id="a-MG"></a>内外兼益公私无损。<a id="a-MH"></a>即是道俗幸甚玄儒快志。<a id="a-MI"></a>隆周之帝业重百王。<a id="a-MJ"></a>大象之君光于四海。<a id="a-MK"></a>天高听远。<a id="a-ML"></a>轻举庸言。<a id="a-MM"></a>气悸魂浮。<a id="a-MN"></a>以生冒死。<a id="a-MO"></a>乞降雷电之威。<a id="a-MP"></a>布其风雨之德。<a id="a-MQ"></a>谨上。<a id="a-MR"></a>二月廿七日。<a id="a-MS"></a>纳言。<a id="a-MT"></a>韩长鸾受书内史上大夫归昌公宇文泽内史大夫拓跋行恭等问广曰。<a id="a-MU"></a>佛图澄者乃三百年人。<a id="a-MV"></a>观卿不过三十远称上圣弟子。<a id="a-MW"></a>不乃谬乎。<a id="a-MX"></a>广答曰。<a id="a-MY"></a>其或继周者。<a id="a-MZ"></a>虽百世亦可知。<a id="a-Ma"></a>先师虽复三百许年。<a id="a-Mb"></a>论时不过十世。<a id="a-Mc"></a>何足可惑。<a id="a-Md"></a>泽曰。<a id="a-Me"></a>元嵩所上曲见伽蓝害民损国。<a id="a-Mf"></a>卿今劝立有何意见。<a id="a-Mg"></a>广答曰。<a id="a-Mh"></a>桀纣失国殷士归周。<a id="a-Mi"></a>亡国破家不由佛法。<a id="a-Mj"></a>内外典籍道俗明文。<a id="a-Mk"></a>自古及今不可停弃。<a id="a-Ml"></a>是故请立。</p>
  <p id="aMm">泽又问。<a id="a-Mn"></a>齐君高伟。<a id="a-Mo"></a>岂不立佛法国破家亡摧残若此。</p>
  <p id="aMp">广答曰。<a id="a-Mq"></a>齐君失国有两义。<a id="a-Mr"></a>不由佛法。<a id="a-Ms"></a>一则历数有穷。<a id="a-Mt"></a>开辟已来。<a id="a-Mu"></a>天下未见不亡之国。<a id="a-Mv"></a>二则宠罚失中。<a id="a-Mw"></a>君子恶居下流。<a id="a-Mx"></a>是以归周。<a id="a-My"></a>不由佛法。</p>
  <p id="aMz">泽又问。<a id="a-N0"></a>经者胡书幻妄。<a id="a-N1"></a>何得引为口实。<a id="a-N2"></a>广又答曰。<a id="a-N3"></a>公谓佛经为妄。<a id="a-N4"></a>广亦谓孔教不真。</p>
  <p id="aN5">泽又问。<a id="a-N6"></a>卿据何为验言孔教不真。</p>
  <p id="aN7">广答曰。<a id="a-N8"></a>庄周有孔子之行。<a id="a-N9"></a>古往事同。<a id="a-NA"></a>已陈刍狗由使百代歌其遗风。<a id="a-NB"></a>千载咏而不绝。<a id="a-NC"></a>遍寻诸子未见一人名佛幻妄矣。</p>
  <p id="aND">泽又问。<a id="a-NE"></a>丁兰木母卿引不类。<a id="a-NF"></a>何者。<a id="a-NG"></a>昔人踬顿木母。<a id="a-NH"></a>木母为之血出。<a id="a-NI"></a>高祖破寺已来。<a id="a-NJ"></a>泥佛石像何个出血。</p>
  <p id="aNK">广答。<a id="a-NL"></a>昔夏立九鼎以镇九州。<a id="a-NM"></a>一州不静则一鼎沸。<a id="a-NN"></a>九州不静则九鼎都沸。<a id="a-NO"></a>比来见二国交兵四方扰动。<a id="a-NP"></a>不见一鼎有沸。<a id="a-NQ"></a>今日殿前尚依古立鼎。<a id="a-NR"></a>独偏责泥木石像不出血。<a id="a-NS"></a>即便停弃。</p>
  <p id="aNT">三月一日。<a id="a-NU"></a>敕赐饮食。<a id="a-NV"></a>预坐北宫。<a id="a-NW"></a>食讫驾发还京。</p>
  <p id="aNX">皇帝出北宫南门。<a id="a-NY"></a>与上书人等面辞受拜。<a id="a-NZ"></a>拜讫内史托跋行恭宣。</p>
  <p id="aNa">敕旨。<a id="a-Nb"></a>日月虽明犹众星辅曜。<a id="a-Nc"></a>明王至圣亦尚臣下匡救。</p>
  <p id="aNd">朕以闇德。<a id="a-Ne"></a>卿等各献忠谋。<a id="a-Nf"></a>深可嘉尚。<a id="a-Ng"></a>文书既广。<a id="a-Nh"></a>卒未寻究。<a id="a-Ni"></a>即当披[打-丁+監]。<a id="a-Nj"></a>别有检校。<a id="a-Nk"></a>卿等并宜好住。<a id="a-Nl"></a>至四月八日。<a id="a-Nm"></a>内史上大夫宇文泽宣敕旨。<a id="a-Nn"></a>佛教兴来多历年代。<a id="a-No"></a>论其至理实自难明。<a id="a-Np"></a>但以世渐浇浮不依佛教。<a id="a-Nq"></a>致使清净之法变成浊秽。<a id="a-Nr"></a>高祖武皇帝。<a id="a-Ns"></a>所以废而不立。<a id="a-Nt"></a>正为如此。<a id="a-Nu"></a>朕今情存至道。<a id="a-Nv"></a>思弘善法。<a id="a-Nw"></a>方欲简择练行恭修此理。<a id="a-Nx"></a>今形服不改德行仍存。<a id="a-Ny"></a>广设道场欲行善法。<a id="a-Nz"></a>王公已下并宜知委。</p>
 </body>
</html>