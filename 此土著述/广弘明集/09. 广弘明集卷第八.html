<!doctype html>
<html id="z3IBWUv1Kk" data-ver="1814">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">广弘明集卷第八</h1>
  <h2 id="a2">辩惑篇第二之四</h2>
  <p id="a3">击像焚经坑僧诏　魏太武 大集道俗废立二教议　周武 二教论　释道安。</p>
  <p data-pb></p>
  <h2 id="a4">击像焚经坑僧诏（元魏世祖太武帝）</h2>
  <p id="a5">讳焘。<a id="a-6"></a>以明元帝泰常八年即位。<a id="a-7"></a>时年八岁。<a id="a-8"></a>尚在幼冲。<a id="a-9"></a>资政所由惟恃台辅。<a id="a-A"></a>时司徒崔浩尤不信佛。<a id="a-B"></a>帝访国事。<a id="a-C"></a>每以为怀言。<a id="a-D"></a>佛法虚诞为俗费害。<a id="a-E"></a>黄老仙道可以存心。<a id="a-F"></a>浩既雅信仙道。<a id="a-G"></a>授帝老经。<a id="a-H"></a>随言信用曾无思择。<a id="a-I"></a>即立道坛四追方士。<a id="a-J"></a>当时佛法隆盛。<a id="a-K"></a>浩内嫉之。<a id="a-L"></a>常求瑕衅。<a id="a-M"></a>会盖吴反于杏城。<a id="a-N"></a>关中骚动。<a id="a-O"></a>帝乃西伐。<a id="a-P"></a>时浩从焉。<a id="a-Q"></a>既至长安。<a id="a-R"></a>有沙门。<a id="a-S"></a>种麦于寺中。<a id="a-T"></a>御驺牧马。<a id="a-U"></a>帝入观马从官入。<a id="a-V"></a>其便室见有弓矢。<a id="a-W"></a>出以奏闻。<a id="a-X"></a>帝怒曰。<a id="a-Y"></a>此非沙门所用。<a id="a-Z"></a>当与盖吴通谋规害人耳。<a id="a-a"></a>命有司案诛一寺。<a id="a-b"></a>阅其财产及州郡牧守富人所寄藏物。<a id="a-c"></a>盖以万计。<a id="a-d"></a>诏乃焚破佛像。<a id="a-e"></a>敕留台下。<a id="a-f"></a>四方一依长安行事。<a id="a-g"></a>太平真君五年。<a id="a-h"></a>帝年二十有九。<a id="a-i"></a>春秋方富盛于武功。<a id="a-j"></a>崔浩邪谋相接交扇方士。<a id="a-k"></a>仙观日有登临。<a id="a-l"></a>释门清众将事歼殄。<a id="a-m"></a>又下诏曰。<a id="a-n"></a>愚民无识信伪惑妖。<a id="a-o"></a>私养师巫挟藏谶记。<a id="a-p"></a>沙门之徒。<a id="a-q"></a>假西域虚诞。<a id="a-r"></a>坐致妖[薛/女]。<a id="a-s"></a>非所以一齐政化布淳德于天下也。<a id="a-t"></a>自王公以下至于庶人。<a id="a-u"></a>有私养沙门者。<a id="a-v"></a>限今年二月十五日。<a id="a-w"></a>过期不出沙门身死。<a id="a-x"></a>容止者诛一门。<a id="a-y"></a>时恭宗为太子监国。<a id="a-z"></a>素敬佛法。<a id="a-10"></a>频上表陈刑杀沙门之滥。<a id="a-11"></a>又非图像之罪。<a id="a-12"></a>今罢其道杜诸寺门。<a id="a-13"></a>世不修奉。<a id="a-14"></a>土木丹青自然毁灭。<a id="a-15"></a>如是再三不许。<a id="a-16"></a>时有沙门玄高者。<a id="a-17"></a>空门之秀杰也。<a id="a-18"></a>太子晃师之。<a id="a-19"></a>晃敬事如佛。<a id="a-1A"></a>崔浩得幸于帝。<a id="a-1B"></a>恐晃摄政。<a id="a-1C"></a>或见危逐。<a id="a-1D"></a>密谗于帝晃有异图。<a id="a-1E"></a>若不先虑后悔无及。<a id="a-1F"></a>又晃结纳玄高。<a id="a-1G"></a>高又通灵鬼物善得人心。<a id="a-1H"></a>可不猜耶。<a id="a-1I"></a>帝初不从。<a id="a-1J"></a>后且幽之。<a id="a-1K"></a>又梦其先祖云。<a id="a-1L"></a>太子无事。<a id="a-1M"></a>又问百官。<a id="a-1N"></a>咸云。<a id="a-1O"></a>太子仁孝。<a id="a-1P"></a>抂见幽辱。<a id="a-1Q"></a>帝乃出晃以政归之。<a id="a-1R"></a>浩又重谮。<a id="a-1S"></a>帝信之便幽死晃于禁中。<a id="a-1T"></a>缢高于郊南。<a id="a-1U"></a>浩得志于朝廷也。<a id="a-1V"></a>列辟莫敢致言。<a id="a-1W"></a>便以太平真君七年三月下诏。<a id="a-1X"></a>一切荡除。<a id="a-1Y"></a>所有图像胡经皆击破焚毁。<a id="a-1Z"></a>沙门无少长悉坑之。<a id="a-1a"></a>斯并崔浩之意致也。<a id="a-1b"></a>及后帝遭疠恼。<a id="a-1c"></a>浩被族诛。<a id="a-1d"></a>呼嗟长慨无所及矣。<a id="a-1e"></a>事迹如前释老志广之。</p>
  <h2 id="a1f">周灭佛法集道俗议事</h2>
  <p id="a1g">周高祖猜忌为心。<a id="a-1h"></a>安忍嫌隙。<a id="a-1i"></a>大冡宰晋国公护。<a id="a-1j"></a>权衡百揆决通庶政。<a id="a-1k"></a>帝窃嫉之。<a id="a-1l"></a>恐有陵夺。<a id="a-1m"></a>召护入内。<a id="a-1n"></a>亲自诛之。<a id="a-1o"></a>并大臣六家并从族灭。<a id="a-1p"></a>帝以得志于天下。<a id="a-1q"></a>一无所虑也。<a id="a-1r"></a>然信任谶纬偏以为心。<a id="a-1s"></a>自古相传黑者得也。<a id="a-1t"></a>谓有黑相当得天下。<a id="a-1u"></a>犹如汉末讹言黄衣当王。<a id="a-1v"></a>以黄代赤承运之像。<a id="a-1w"></a>言黑亦然。<a id="a-1x"></a>所以周太祖挟魏西奔。<a id="a-1y"></a>衣物旗帜并变为黑。<a id="a-1z"></a>用期讹谶之言。<a id="a-20"></a>斯亦汉光武之余命也。<a id="a-21"></a>昔者高洋之开齐运。<a id="a-22"></a>流俗亦有此谣。<a id="a-23"></a>洋言黑者稠禅师黑衣天子也。<a id="a-24"></a>将欲诛之。<a id="a-25"></a>会稠远识。<a id="a-26"></a>悟而得免备如别说。<a id="a-27"></a>故周祖初重佛法下礼沙门。<a id="a-28"></a>并着黄衣为禁黑故。<a id="a-29"></a>有道士张宾。<a id="a-2A"></a>谲诈罔上。<a id="a-2B"></a>私达其党。<a id="a-2C"></a>以黑释为国忌。<a id="a-2D"></a>以黄老为国祥。<a id="a-2E"></a>帝纳其言。<a id="a-2F"></a>信道轻佛。<a id="a-2G"></a>亲受符录躬服衣冠。<a id="a-2H"></a>有前僧卫元嵩。<a id="a-2I"></a>与宾唇齿相扇惑动帝情云。<a id="a-2J"></a>僧多怠惰贪逐财食。<a id="a-2K"></a>不足钦尚。<a id="a-2L"></a>帝召百僧。<a id="a-2M"></a>入内七宵行道。<a id="a-2N"></a>时既密知各加恳到。<a id="a-2O"></a>帝亦同僧寝处觇候得失。<a id="a-2P"></a>或为僧读诵。<a id="a-2Q"></a>或赞呗礼悔。<a id="a-2R"></a>僧皆懔厉莫不讶帝之微行也。<a id="a-2S"></a>既期已满无何而止。<a id="a-2T"></a>至天和四年岁在已丑三月十五日。<a id="a-2U"></a>敕召有德众僧名儒道士文武百官二千余人。<a id="a-2V"></a>帝御正殿量述三教。<a id="a-2W"></a>以儒教为先。<a id="a-2X"></a>佛教为后。<a id="a-2Y"></a>道教最上。<a id="a-2Z"></a>以出于无名之前。<a id="a-2a"></a>超于天地之表故也。<a id="a-2b"></a>时议者纷纭情见乖咎。<a id="a-2c"></a>不定而散。<a id="a-2d"></a>至其月二十日。<a id="a-2e"></a>依前集论。<a id="a-2f"></a>是非更广莫简帝心。<a id="a-2g"></a>帝曰。<a id="a-2h"></a>儒教道教此国常遵。<a id="a-2i"></a>佛教后来朕意不立。<a id="a-2j"></a>佥议如何。<a id="a-2k"></a>时议者陈理无由除削。<a id="a-2l"></a>帝曰。<a id="a-2m"></a>三教被俗。<a id="a-2n"></a>义不可俱。<a id="a-2o"></a>至四月初。<a id="a-2p"></a>更依前集。<a id="a-2q"></a>必须极言陈理。<a id="a-2r"></a>无得面从。</p>
  <p id="a2s">又敕司隶大夫甄鸾。<a id="a-2t"></a>详度佛道二教。<a id="a-2u"></a>定其深浅辩其真伪。<a id="a-2v"></a>天和五年鸾乃上笑道论三卷。<a id="a-2w"></a>用笑三洞之名。<a id="a-2x"></a>至五月十日。<a id="a-2y"></a>帝大集群臣详鸾上论。<a id="a-2z"></a>以为伤蠹道法。<a id="a-30"></a>帝躬受之。<a id="a-31"></a>不惬本图。<a id="a-32"></a>即于殿庭焚荡。<a id="a-33"></a>时道安法师。<a id="a-34"></a>又上二教论。<a id="a-35"></a>云内教外教也。<a id="a-36"></a>练心之术名三乘。<a id="a-37"></a>内教也。<a id="a-38"></a>教形之术名九流。<a id="a-39"></a>外教也。<a id="a-3A"></a>道无别教即在儒流。<a id="a-3B"></a>斯乃易之谦谦也。<a id="a-3C"></a>帝览论以问朝宰。<a id="a-3D"></a>无有抗者。<a id="a-3E"></a>于是遂寝。<a id="a-3F"></a>乃经五载至建德三年。<a id="a-3G"></a>岁在甲午五月十七日。<a id="a-3H"></a>初断佛道两教沙门道士并令还俗。<a id="a-3I"></a>三宝福财散给臣下。<a id="a-3J"></a>寺观塔庙赐给王公。<a id="a-3K"></a>余如别述。<a id="a-3L"></a>于时卫王不忍其事。<a id="a-3M"></a>直入宫烧乾化门。<a id="a-3N"></a>攻帝不下。<a id="a-3O"></a>退至虎牢。<a id="a-3P"></a>捉获入京。<a id="a-3Q"></a>父子十二人。<a id="a-3R"></a>并同谋者并诛。</p>
  <p data-pb></p>
  <h2 id="a3S">二教论（沙门释道安</h2>
  <p id="a3T">归宗显本第一 儒道升降第二 君为教主第三 诘验形神第四 仙异涅槃第五 道仙优劣第六 孔老非佛第七 释典道流第八 服法非老第九 明典真伪第十 教指通局第十一 依法除疑第十二。</p>
  <h2 id="a3U">归宗显本第一</h2>
  <p id="a3V">有东都逸俊童子。<a id="a-3W"></a>问于西京通方先生曰。<a id="a-3X"></a>仆闻风流倾坠。<a id="a-3Y"></a>六经所以缉修。<a id="a-3Z"></a>夸尚滋彰。<a id="a-3a"></a>二篇所以述作。<a id="a-3b"></a>故优柔弘润于物必济曰儒。<a id="a-3c"></a>用之不匮于物必通曰道。<a id="a-3d"></a>斯皆孔老之神功。<a id="a-3e"></a>可得而详矣。<a id="a-3f"></a>近览释教文博义丰。<a id="a-3g"></a>观其汲引则恂恂善诱。<a id="a-3h"></a>要其指趣则亹亹兹良。<a id="a-3i"></a>然三教虽殊劝善义一。<a id="a-3j"></a>涂迹诚异理会则同。<a id="a-3k"></a>至于老嗟身患孔叹逝川。<a id="a-3l"></a>固欲后外以致存生。<a id="a-3m"></a>感往以知物化。<a id="a-3n"></a>何异释典之厌身无常之说哉。<a id="a-3o"></a>但拘滞之流未驰高观。<a id="a-3p"></a>不能齐天地于一指均是非乎一气。<a id="a-3q"></a>致令谈论之际每有不同。<a id="a-3r"></a>此所谓匿摩尼于胎[穀-禾+卵]。<a id="a-3s"></a>掩大明于重夜。<a id="a-3t"></a>伤莫二之纯风。<a id="a-3u"></a>塞洞一之玄指。<a id="a-3v"></a>祈之弥劫。<a id="a-3w"></a>奚可值哉。<a id="a-3x"></a>敬请先生为之开阐。<a id="a-3y"></a>通方先生曰。<a id="a-3z"></a>子之问也激矣哉。<a id="a-40"></a>可谓穷辩未尽理也。<a id="a-41"></a>仆虽不敏稽疑上国。<a id="a-42"></a>服膺灵章陶风下席。<a id="a-43"></a>今当为子略陈其要。<a id="a-44"></a>夫万化本于无生而生。<a id="a-45"></a>生者无生。<a id="a-46"></a>三才兆于无始而始。<a id="a-47"></a>始者无始。<a id="a-48"></a>然则无生无始物之性也。<a id="a-49"></a>有化有生人之聚也。<a id="a-4A"></a>聚虽一体而形神两异。<a id="a-4B"></a>散虽质别而心数弗亡。<a id="a-4C"></a>故救形之教。<a id="a-4D"></a>教称为外。<a id="a-4E"></a>济神之典。<a id="a-4F"></a>典号为内。<a id="a-4G"></a>是以智度有内外两经。<a id="a-4H"></a>仁王辩内外二论。<a id="a-4I"></a>方等明内外两律。<a id="a-4J"></a>百论言内外二道。<a id="a-4K"></a>若通论内外。<a id="a-4L"></a>则该彼华夷。<a id="a-4M"></a>若局命此方。<a id="a-4N"></a>则可云儒释。<a id="a-4O"></a>释教为内儒教为外。<a id="a-4P"></a>备彰圣典。<a id="a-4Q"></a>非为诞谬。<a id="a-4R"></a>详览载籍寻讨源流。<a id="a-4S"></a>教唯有二宁得有三。<a id="a-4T"></a>何则昔玄古朴素。<a id="a-4U"></a>坟典之诰未弘。<a id="a-4V"></a>淳风稍离丘索之文乃着。<a id="a-4W"></a>故包论七典统括九流。<a id="a-4X"></a>咸为治国之谟。<a id="a-4Y"></a>并是修身之术。<a id="a-4Z"></a>故艺文志曰。<a id="a-4a"></a>儒之流。<a id="a-4b"></a>盖出于司徒之官。<a id="a-4c"></a>助人君顺阴阳明教化者也。<a id="a-4d"></a>游文于六经之中。<a id="a-4e"></a>留意于五德之际。<a id="a-4f"></a>祖述尧舜。<a id="a-4g"></a>宪章文武。<a id="a-4h"></a>宗师仲尼。<a id="a-4i"></a>其道最高者也。</p>
  <p id="a4j">道家者流。<a id="a-4k"></a>盖出于史官。<a id="a-4l"></a>清虚以自守。<a id="a-4m"></a>卑弱以自持。<a id="a-4n"></a>此君人者南面之术。<a id="a-4o"></a>合于尧之克让。<a id="a-4p"></a>易之谦谦。<a id="a-4q"></a>是其所长也。</p>
  <p id="a4r">阴阳家者流。<a id="a-4s"></a>盖出于羲和之官。<a id="a-4t"></a>敬顺昊天。<a id="a-4u"></a>历象日月星辰。<a id="a-4v"></a>敬授民时。<a id="a-4w"></a>此者所长也。</p>
  <p id="a4x">法家者流。<a id="a-4y"></a>盖出于理官。<a id="a-4z"></a>信赏必罚以辅礼制。<a id="a-50"></a>易曰。<a id="a-51"></a>先王以明罚敕法。<a id="a-52"></a>此其所长也。</p>
  <p id="a53">名家者流。<a id="a-54"></a>盖出于礼官。<a id="a-55"></a>古者名位不同礼亦异数。<a id="a-56"></a>孔子曰。<a id="a-57"></a>必也正名乎。<a id="a-58"></a>名不正则言不顺。<a id="a-59"></a>言不顺则事不成。<a id="a-5A"></a>此其所长也。</p>
  <p id="a5B">墨家者流。<a id="a-5C"></a>盖出于清庙之官。<a id="a-5D"></a>茅屋采椽。<a id="a-5E"></a>是以贵俭。<a id="a-5F"></a>养三老五更。<a id="a-5G"></a>是以兼爱。<a id="a-5H"></a>选士大射。<a id="a-5I"></a>是以上贤。<a id="a-5J"></a>宗祀严父。<a id="a-5K"></a>是以有鬼。<a id="a-5L"></a>此其所长也。</p>
  <p id="a5M">纵横家者流。<a id="a-5N"></a>盖出于行人之官。<a id="a-5O"></a>孔子曰。<a id="a-5P"></a>诵诗三百使乎四方不能专对。<a id="a-5Q"></a>虽多亦奚以为。<a id="a-5R"></a>又曰。<a id="a-5S"></a>使乎使乎。<a id="a-5T"></a>言其当权事制宜受命而不受词。<a id="a-5U"></a>此其所长也。</p>
  <p id="a5V">杂家者流。<a id="a-5W"></a>盖出于议官。<a id="a-5X"></a>兼儒墨含名法。<a id="a-5Y"></a>知国体之有此。<a id="a-5Z"></a>见王治无不贯。<a id="a-5a"></a>此其所长也。</p>
  <p id="a5b">农家者流。<a id="a-5c"></a>盖出于农稷之官。<a id="a-5d"></a>播五谷劝耕桑。<a id="a-5e"></a>以足衣食。<a id="a-5f"></a>故八政。<a id="a-5g"></a>一曰食。<a id="a-5h"></a>二曰货。<a id="a-5i"></a>此其所长也。<a id="a-5j"></a>若派而别之。<a id="a-5k"></a>则应有九教。<a id="a-5l"></a>若总而合之。<a id="a-5m"></a>则同属儒宗。<a id="a-5n"></a>论其官也。<a id="a-5o"></a>各王朝之一职。<a id="a-5p"></a>谈其籍也。<a id="a-5q"></a>并皇家之一书子。<a id="a-5r"></a>欲于一代之内令九流争川大道之世使小成竞辩。<a id="a-5s"></a>岂不上伤皇极莫二之风。<a id="a-5t"></a>下开拘放鄙荡之弊。<a id="a-5u"></a>真所谓巨蠹鸿猷眩曜朝野矣。</p>
  <p id="a5v">佛教者穷理尽性之格言。<a id="a-5w"></a>出世入真之轨辙。<a id="a-5x"></a>请其文则部分十二。<a id="a-5y"></a>语其旨则四种悉檀。<a id="a-5z"></a>理妙域中。<a id="a-60"></a>固非名号所及。<a id="a-61"></a>化擅系表。<a id="a-62"></a>又非情智所寻。<a id="a-63"></a>至于遣累落筌。<a id="a-64"></a>陶神尽照。<a id="a-65"></a>近超生死远证泥洹。<a id="a-66"></a>播阐五乘。<a id="a-67"></a>接群机之深浅。<a id="a-68"></a>该明六道。<a id="a-69"></a>辩善恶之升沉。<a id="a-6A"></a>夐期出世而理无不周。<a id="a-6B"></a>迩比王化而事无不尽。<a id="a-6C"></a>能博能要不质不文。<a id="a-6D"></a>自非天下之至虑。<a id="a-6E"></a>孰能与斯教哉。<a id="a-6F"></a>虽复儒道千家墨农百氏取舍驱驰。<a id="a-6G"></a>未及其度者也。<a id="a-6H"></a>惟释氏之教理富权实。<a id="a-6I"></a>有余不了称之曰权。<a id="a-6J"></a>无余了义号之为实。<a id="a-6K"></a>通云善诱。<a id="a-6L"></a>何成妙赏。<a id="a-6M"></a>子谓三教虽殊劝善义一。<a id="a-6N"></a>余谓善有精粗优劣宜异。<a id="a-6O"></a>精者超百化而高升。<a id="a-6P"></a>粗者循九居而未息。<a id="a-6Q"></a>安可同年而语其胜负哉。<a id="a-6R"></a>又云。<a id="a-6S"></a>教迹诚异理会则同。<a id="a-6T"></a>爰引世训以符玄教。<a id="a-6U"></a>此盖悠悠之所昧。<a id="a-6V"></a>未暨其本矣。<a id="a-6W"></a>教者何也。<a id="a-6X"></a>诠理之谓。<a id="a-6Y"></a>理者何也。<a id="a-6Z"></a>教之所诠。<a id="a-6a"></a>教若果异理岂得同。<a id="a-6b"></a>理若必同教宁得异。<a id="a-6c"></a>筌不期鱼蹄不为兔。<a id="a-6d"></a>将为名乎理同安在。<a id="a-6e"></a>夫厚生情笃身患之诫遂兴。<a id="a-6f"></a>不悟迁流逝川之叹乃作。<a id="a-6g"></a>并是方内之至谈。<a id="a-6h"></a>谅非踰方之巨唱。<a id="a-6i"></a>何者推色尽于极微。<a id="a-6j"></a>老氏之所未辩。<a id="a-6k"></a>究心穷于生灭宣尼又所未言。<a id="a-6l"></a>可谓瞻之似尽。<a id="a-6m"></a>察之未极者也。<a id="a-6n"></a>故涅槃经曰。<a id="a-6o"></a>分别色心有无量相。<a id="a-6p"></a>非诸声闻缘觉所知。<a id="a-6q"></a>且声闻之与菩萨。<a id="a-6r"></a>俱越妄想之乡。<a id="a-6s"></a>菩萨则惠兼九道。<a id="a-6t"></a>声闻则独善一身。<a id="a-6u"></a>其犹露润之方巨壑。<a id="a-6v"></a>微尘之比须弥。<a id="a-6w"></a>况凡夫识想。<a id="a-6x"></a>何得齐乎。<a id="a-6y"></a>故净名曰。<a id="a-6z"></a>无以日光等彼萤火。<a id="a-70"></a>若夫以齐而齐不齐者未齐矣。<a id="a-71"></a>以齐而齐于齐者未齐焉。<a id="a-72"></a>余闻善齐天下者以不齐而齐天下者也。<a id="a-73"></a>何须夷岳实渊然后方平。<a id="a-74"></a>续凫截鹤于焉始等。<a id="a-75"></a>此盖狷夫之野议。<a id="a-76"></a>岂达士之贞观。<a id="a-77"></a>故谚曰。<a id="a-78"></a>紫实昧朱。<a id="a-79"></a>狂斯滥哲。<a id="a-7A"></a>请广其类更晓子怀。<a id="a-7B"></a>上至天子下至庶民。<a id="a-7C"></a>莫不资色心以成躯。<a id="a-7D"></a>禀阴阳以化体。<a id="a-7E"></a>不可以色心是等而便混以智愚。<a id="a-7F"></a>安得以阴阳义齐则同之贵贱。<a id="a-7G"></a>此之不可至理皎然。<a id="a-7H"></a>虽强齐之其义安在。</p>
  <p data-pb></p>
  <h2 id="a7I">儒道升降第二(儒通六典道止两篇升降二事备彰四史)</h2>
  <p id="a7J">问曰。<a id="a-7K"></a>先生泾渭孔释清浊大悬。<a id="a-7L"></a>与夺儒道取舍尤滥。<a id="a-7M"></a>史迁六氏道家为先。<a id="a-7N"></a>班固九流儒宗为上。<a id="a-7O"></a>讨其祖述并可命家。<a id="a-7P"></a>论其宪章未乖典式。<a id="a-7Q"></a>欲言俱非情谓未可。<a id="a-7R"></a>傥其都是何宜去取。<a id="a-7S"></a>答曰。<a id="a-7T"></a>涂轨乖顺不可无归。<a id="a-7U"></a>朱紫之际久宜有在。<a id="a-7V"></a>汉书十志并是古则。<a id="a-7W"></a>艺文五行岂今始有。<a id="a-7X"></a>农为治本史迁不言。<a id="a-7Y"></a>安毁纵横官典俱漏。<a id="a-7Z"></a>故孟坚之撰。<a id="a-7a"></a>今古褒其是。<a id="a-7b"></a>子长之论。<a id="a-7c"></a>曩见贬其非。<a id="a-7d"></a>是以前汉书曰。<a id="a-7e"></a>史迁序坟籍。<a id="a-7f"></a>则先黄老后六经。<a id="a-7g"></a>论游侠则退处士进奸雄。<a id="a-7h"></a>述货殖则崇势利羞贫贱。<a id="a-7i"></a>此其为弊也。</p>
  <p id="a7j">后汉书曰。<a id="a-7k"></a>太史令司马迁采左氏国语删世本。<a id="a-7l"></a>战国策据楚汉春秋列时事。<a id="a-7m"></a>上自黄帝下讫获麟。<a id="a-7n"></a>作本纪世家列传。<a id="a-7o"></a>书表凡百三十篇。<a id="a-7p"></a>而十篇缺焉。<a id="a-7q"></a>至于采经摭传分散百家之事。<a id="a-7r"></a>甚多疏略不如其本。<a id="a-7s"></a>务欲以多闻广载为功。<a id="a-7t"></a>论义浅而不笃。<a id="a-7u"></a>其论术学也。<a id="a-7v"></a>则崇黄老而薄五经。<a id="a-7w"></a>轻仁义而贱守节。<a id="a-7x"></a>此其甚弊伤道所过极刑之咎也。<a id="a-7y"></a>又晋书礼乐志曰。<a id="a-7z"></a>世称子长史记奇而不周。<a id="a-80"></a>奇谓博古远达。<a id="a-81"></a>不周谓弊于儒道。<a id="a-82"></a>儒道既弊圣教不兴。<a id="a-83"></a>何王摹之。<a id="a-84"></a>尚道废儒惑乱天下。<a id="a-85"></a>变风毁俗。<a id="a-86"></a>遂使魏晋为之陵迟。<a id="a-87"></a>四夷交侵中国微矣。<a id="a-88"></a>此皆国史实录之文。<a id="a-89"></a>奚独可异校其得失。<a id="a-8A"></a>详列典志。<a id="a-8B"></a>取舍升降何豫鄙怀。</p>
  <p id="a8C">问。<a id="a-8D"></a>老子之教。<a id="a-8E"></a>盖修身治国绝弃贵尚。<a id="a-8F"></a>论大道则为三才之元。<a id="a-8G"></a>辩上德则为五事之本。<a id="a-8H"></a>犹陶埏之成造。<a id="a-8I"></a>譬槖籥之不穷。<a id="a-8J"></a>先生何为抑在儒下。</p>
  <p id="a8K">答曰。<a id="a-8L"></a>余闻恬志大和者不务变常。<a id="a-8M"></a>安时处顺者不求反古。<a id="a-8N"></a>故诗曰不。<a id="a-8O"></a>愆不忘。<a id="a-8P"></a>率由旧章。<a id="a-8Q"></a>惟艺文之盛。<a id="a-8R"></a>易最优矣。<a id="a-8S"></a>吾子谓老与易何若。<a id="a-8T"></a>昔宓羲氏。<a id="a-8U"></a>仰观象于天。<a id="a-8V"></a>俯察法于地。<a id="a-8W"></a>近取诸身远取诸物。<a id="a-8X"></a>于是始作八卦。<a id="a-8Y"></a>以通神明之德。<a id="a-8Z"></a>以类万物之情。<a id="a-8a"></a>文王重六爻。<a id="a-8b"></a>孔子弘十翼。<a id="a-8c"></a>故曰。<a id="a-8d"></a>易道深矣。<a id="a-8e"></a>人更三圣世历三古。<a id="a-8f"></a>故系词曰。<a id="a-8g"></a>易有太极。<a id="a-8h"></a>是生两仪。<a id="a-8i"></a>易说曰。<a id="a-8j"></a>夫有形生于无形。<a id="a-8k"></a>故曰。<a id="a-8l"></a>有太易有太初有太始有太素。</p>
  <p id="a8m">太易者未见气也。</p>
  <p id="a8n">太初者气之始。</p>
  <p id="a8o">太始者形之始。</p>
  <p id="a8p">太素者质之始。</p>
  <p id="a8q">本气形质而未相离。<a id="a-8r"></a>故曰混沌。<a id="a-8s"></a>视之不见听之不闻循之不得。<a id="a-8t"></a>故曰易也。<a id="a-8u"></a>孝经说曰。<a id="a-8v"></a>奇者阳节。<a id="a-8w"></a>偶者阴基。<a id="a-8x"></a>得阳而成。<a id="a-8y"></a>合阴而居。<a id="a-8z"></a>数相配偶乃为道也。<a id="a-90"></a>故曰。<a id="a-91"></a>一阴一阳之谓道。<a id="a-92"></a>阴阳不测谓之神。<a id="a-93"></a>此而遐瞻足贤于老也。</p>
  <p id="a94">子谓仁由失德而兴。<a id="a-95"></a>礼生忠信之簿。<a id="a-96"></a>安其所习毁所不见。<a id="a-97"></a>且大乐与天地同和。<a id="a-98"></a>大礼与天地同节。<a id="a-99"></a>岂在饰敬之年责报之岁哉。<a id="a-9A"></a>然老氏之旨本救浇浪。<a id="a-9B"></a>虚柔善下修身可矣。<a id="a-9C"></a>不上贤能于治何续。<a id="a-9D"></a>既扶易之一谦。<a id="a-9E"></a>便是儒之一派。<a id="a-9F"></a>幸勿同放兼弃五德。</p>
  <p data-pb></p>
  <h2 id="a9G">君为教主第三(世谓孔老为弘教之人访之典谟则君为教主)</h2>
  <p id="a9H">问。<a id="a-9I"></a>敬寻懋制剖析离合云。<a id="a-9J"></a>派而别之应有九教。<a id="a-9K"></a>统而合之同一儒宗。<a id="a-9L"></a>采求理例犹谓未当。<a id="a-9M"></a>何者名杂邓尹法参悝商。<a id="a-9N"></a>墨出由胡农兴野老。<a id="a-9O"></a>斯皆制通贤达。<a id="a-9P"></a>不可以为教首。<a id="a-9Q"></a>孔老圣欤。<a id="a-9R"></a>可以命教。<a id="a-9S"></a>故九流之中唯论其二。<a id="a-9T"></a>儒教道教岂不婉哉。</p>
  <p id="a9U">答曰。<a id="a-9V"></a>子之问也。<a id="a-9W"></a>似未通远。<a id="a-9X"></a>夫帝王功成作乐。<a id="a-9Y"></a>治定制礼。<a id="a-9Z"></a>此盖皇业之盛事也。<a id="a-9a"></a>而左史记言。<a id="a-9b"></a>右史记事。<a id="a-9c"></a>事为春秋。<a id="a-9d"></a>言为尚书。<a id="a-9e"></a>百王同其风。<a id="a-9f"></a>万代齐其轨。<a id="a-9g"></a>若有位无才。<a id="a-9h"></a>犹亏弘阐。<a id="a-9i"></a>有才无位。<a id="a-9j"></a>灼然全阙。<a id="a-9k"></a>昔周公摄政七载。<a id="a-9l"></a>乃制六官。<a id="a-9m"></a>孔老何人得为教主。<a id="a-9n"></a>孔虽圣达无位者也。<a id="a-9o"></a>自卫回轮始弘文轨。<a id="a-9p"></a>正可修述非为教源。<a id="a-9q"></a>且柱史在朝本非谐赞。<a id="a-9r"></a>出周入秦为尹言道。<a id="a-9s"></a>无闻诸侯。<a id="a-9t"></a>何况天子。<a id="a-9u"></a>既是仙贤。<a id="a-9v"></a>固宜双缺。<a id="a-9w"></a>道属儒宗已彰前简。</p>
  <p id="a9x">问。<a id="a-9y"></a>孔子问礼于老聃。<a id="a-9z"></a>则师资之义存矣。<a id="a-A0"></a>又论语。<a id="a-A1"></a>孔子自称。<a id="a-A2"></a>吾述而不作。<a id="a-A3"></a>信而好古。<a id="a-A4"></a>窃比于我老彭。<a id="a-A5"></a>子云孔圣而云老贤比类之义义将焉在。<a id="a-A6"></a>褒贬乖衷谅为侮圣。</p>
  <p id="aA7">答曰。<a id="a-A8"></a>余既庸昧奚敢穿凿。<a id="a-A9"></a>废智任诚唯依谟典。<a id="a-AA"></a>嵇子云。<a id="a-AB"></a>老子就涓子学九仙之术寻乎练饵。<a id="a-AC"></a>斯或有之。<a id="a-AD"></a>至于圣也则不云学。<a id="a-AE"></a>论语曰。<a id="a-AF"></a>生而知之者上。<a id="a-AG"></a>学而知之者次。<a id="a-AH"></a>依前汉书。<a id="a-AI"></a>品孔子为上上类。<a id="a-AJ"></a>皆是圣。<a id="a-AK"></a>以老氏为中上流。<a id="a-AL"></a>并是贤。<a id="a-AM"></a>又何晏王弼咸云。<a id="a-AN"></a>老未及圣。<a id="a-AO"></a>此皆典达所位。<a id="a-AP"></a>仆能异乎。<a id="a-AQ"></a>孔子曰。<a id="a-AR"></a>吾无常师。<a id="a-AS"></a>问礼于老聃。<a id="a-AT"></a>斯其义也。<a id="a-AU"></a>有问农云。<a id="a-AV"></a>吾不如老农。<a id="a-AW"></a>又问圃云。<a id="a-AX"></a>吾不如老圃。<a id="a-AY"></a>入太庙每事问。<a id="a-AZ"></a>岂农圃守庙之人。<a id="a-Aa"></a>而贤于孔丘乎。<a id="a-Ab"></a>窃比逊词斯其类也。<a id="a-Ac"></a>故知他评近实自谦则虚。<a id="a-Ad"></a>侮圣之谈恐还自累(孔子问乐于长弘。<a id="a-Ae"></a>学琴于师襄子。<a id="a-Af"></a>岂弘子之流皆贤于孔子乎。<a id="a-Ag"></a>圣人之迹于斯可见)</p>
  <p id="aAh">问。<a id="a-Ai"></a>鲁隐公者。<a id="a-Aj"></a>盖是让国之贤君。<a id="a-Ak"></a>而人表评为下下。<a id="a-Al"></a>老子者。<a id="a-Am"></a>乃无为之大圣。<a id="a-An"></a>汉书品为中上。<a id="a-Ao"></a>故知班彪父子诠度险巇。<a id="a-Ap"></a>先生何乃引之为证。<a id="a-Aq"></a>答曰。<a id="a-Ar"></a>吾子近取杜预之谈。<a id="a-As"></a>远忽春秋之意。<a id="a-At"></a>隐公者桓公之庶兄也。<a id="a-Au"></a>桓公幼小摄行政事。<a id="a-Av"></a>及桓长大归政桓公。<a id="a-Aw"></a>虽能归政不能去猜。<a id="a-Ax"></a>赞毒于是纵横。<a id="a-Ay"></a>遂为桓公所弑。<a id="a-Az"></a>既不自全陷弟不义。<a id="a-B0"></a>让国之美竟复何在。<a id="a-B1"></a>此而非下孰有下乎。<a id="a-B2"></a>汉书之评。<a id="a-B3"></a>于是乎得。<a id="a-B4"></a>且孔子受命。<a id="a-B5"></a>遂号素王。<a id="a-B6"></a>未闻载籍。<a id="a-B7"></a>称老为圣。<a id="a-B8"></a>言不关典。<a id="a-B9"></a>君子所惭。<a id="a-BA"></a>问尚书云。<a id="a-BB"></a>惟狂克念作圣。<a id="a-BC"></a>惟圣罔念则狂。<a id="a-BD"></a>子云。<a id="a-BE"></a>圣也则不关学。<a id="a-BF"></a>是何言欤。</p>
  <p id="aBG">答曰。<a id="a-BH"></a>孔语生知。<a id="a-BI"></a>学言积习。<a id="a-BJ"></a>向者论儒。<a id="a-BK"></a>未云释也。<a id="a-BL"></a>上智下愚本不随化。<a id="a-BM"></a>中庸之类乃顺化迁。<a id="a-BN"></a>圣可为狂则非上智。<a id="a-BO"></a>狂可为圣复非下愚。<a id="a-BP"></a>书辨狂圣。<a id="a-BQ"></a>皆中庸也。<a id="a-BR"></a>老子曰。<a id="a-BS"></a>绝圣弃智民利百倍。<a id="a-BT"></a>此盖中才之圣。<a id="a-BU"></a>非上智也。</p>
  <p data-pb></p>
  <h2 id="aBV">诘验形神第四(形神之教初篇已言。今则诘之。验其典证也)</h2>
  <p id="aBW">曰。<a id="a-BX"></a>先生云。<a id="a-BY"></a>救形之教。<a id="a-BZ"></a>教称为外。<a id="a-Ba"></a>敬寻雅论寔为未允。<a id="a-Bb"></a>易云。<a id="a-Bc"></a>知几其神乎。<a id="a-Bd"></a>宁得雷同七典皆为形教。<a id="a-Be"></a>释辨济神义将安在。<a id="a-Bf"></a>答曰。<a id="a-Bg"></a>书称知远。<a id="a-Bh"></a>远极唐虞。<a id="a-Bi"></a>春秋属词。<a id="a-Bj"></a>词尽王业。<a id="a-Bk"></a>至若礼乐之敬良。<a id="a-Bl"></a>诗易之温洁。<a id="a-Bm"></a>皆明夫一身岂论三世。<a id="a-Bn"></a>固知教在于形方者。<a id="a-Bo"></a>未备洪祐。<a id="a-Bp"></a>示逸乎生表者。<a id="a-Bq"></a>存而未议。<a id="a-Br"></a>易曰。<a id="a-Bs"></a>几者动之微也。<a id="a-Bt"></a>能照其微非神如何。<a id="a-Bu"></a>此言神矣。<a id="a-Bv"></a>而未辨练神。<a id="a-Bw"></a>练神者闭情开照。<a id="a-Bx"></a>期神旷劫幽灵不亡。<a id="a-By"></a>积习成圣。<a id="a-Bz"></a>阶十地而逾明。<a id="a-C0"></a>迈九宅而高蹈。<a id="a-C1"></a>此释教所弘也。<a id="a-C2"></a>经曰。<a id="a-C3"></a>济神拔苦莫若修善。<a id="a-C4"></a>六度摄生净心非事故也。</p>
  <h2 id="aC5">仙异涅槃第五(仙明延期之术。不无其终涅槃常住之果。居然乖异)</h2>
  <p id="aC6">问。<a id="a-C7"></a>释称涅槃。<a id="a-C8"></a>道言仙化。<a id="a-C9"></a>释云无生。<a id="a-CA"></a>道称不死。<a id="a-CB"></a>其揆一也。<a id="a-CC"></a>何可异乎。</p>
  <p id="aCD">答曰。<a id="a-CE"></a>灵飞羽化者。<a id="a-CF"></a>并称神丹之力。<a id="a-CG"></a>无疾轻强者。<a id="a-CH"></a>亦云饵服之功。<a id="a-CI"></a>哀哉不知缮绩前成。<a id="a-CJ"></a>生甄异气。<a id="a-CK"></a>寿夭由因。<a id="a-CL"></a>修短在业。<a id="a-CM"></a>佛法以有生为空幻。<a id="a-CN"></a>故忘身以济物。<a id="a-CO"></a>道法以吾我为真实。<a id="a-CP"></a>故服饵以养生。<a id="a-CQ"></a>生生不贵存存何绩。<a id="a-CR"></a>纵使延期不能无死。<a id="a-CS"></a>故庄周称老子曰。<a id="a-CT"></a>古者谓之遁天之形。<a id="a-CU"></a>始以为其人。<a id="a-CV"></a>今则非人也。<a id="a-CW"></a>尚非遁天之仙。<a id="a-CX"></a>故有秦佚之吊。<a id="a-CY"></a>死扶风葬槐里。<a id="a-CZ"></a>涅槃者常恒清凉无复生死。<a id="a-Ca"></a>心不可以智知。<a id="a-Cb"></a>形不可以像测。<a id="a-Cc"></a>莫知所以名强谓之寂。<a id="a-Cd"></a>其为至也。<a id="a-Ce"></a>亦以极哉。<a id="a-Cf"></a>纵其双林息照而灵智常存。<a id="a-Cg"></a>体示阇维而舍利恒在。<a id="a-Ch"></a>虽复大椿遐寿以彭年为殇。<a id="a-Ci"></a>非想多劫与无择对户。<a id="a-Cj"></a>凡圣理悬动寂天异。<a id="a-Ck"></a>焉可同时而辨升降哉。<a id="a-Cl"></a>吾子何为抗余燎于日月之下。<a id="a-Cm"></a>而欲与羲和争晖。<a id="a-Cn"></a>至于狷也。<a id="a-Co"></a>何至甚乎。</p>
  <p data-pb></p>
  <h2 id="aCp">道仙优劣第六(道以恬虚寡欲优在符于谦德。仙则饵服纷纭劣在徒勤无效)</h2>
  <p id="aCq">问。<a id="a-Cr"></a>先生高谈寿夭缮绩前生业果虽详芝丹仍略。<a id="a-Cs"></a>且道家之极。<a id="a-Ct"></a>极在长生。<a id="a-Cu"></a>呼吸太一吐故纳新。<a id="a-Cv"></a>子欲劣之其可得乎。</p>
  <p id="aCw">答老氏之旨。<a id="a-Cx"></a>盖虚无为本。<a id="a-Cy"></a>柔弱为用。<a id="a-Cz"></a>浑思天元恬高人世。<a id="a-D0"></a>浩气养和得失无变。<a id="a-D1"></a>穷不谋通达不谋己。<a id="a-D2"></a>此学者之所以询仰余流其道若存者也。<a id="a-D3"></a>若乃练服金丹餐霞饵玉。<a id="a-D4"></a>灵升羽蜕尸解形化。<a id="a-D5"></a>斯皆尤乖老庄立言本理。<a id="a-D6"></a>其致流渐。<a id="a-D7"></a>非道之俦虽记奇者有之。<a id="a-D8"></a>而言道者莫取。<a id="a-D9"></a>昔汉武好方技。<a id="a-DA"></a>遂有栾大之妖。<a id="a-DB"></a>光武信谶书。<a id="a-DC"></a>致有桓谭之议。<a id="a-DD"></a>书为方技不入坟流。<a id="a-DE"></a>人为方士何关雅正。<a id="a-DF"></a>吾子曷为舍大而从小。<a id="a-DG"></a>背理而趣诞乎。</p>
  <p data-pb></p>
  <h2 id="aDH">孔老非佛第七(佛生西域。孔氏高推商宰致问列子书记)</h2>
  <p id="aDI">问。<a id="a-DJ"></a>西域名佛。<a id="a-DK"></a>此方云觉。<a id="a-DL"></a>西言菩提。<a id="a-DM"></a>此云为道。<a id="a-DN"></a>西云泥洹。<a id="a-DO"></a>此言无为。<a id="a-DP"></a>西称般若。<a id="a-DQ"></a>此翻智慧。<a id="a-DR"></a>准此斯义则孔老是佛。<a id="a-DS"></a>无为大道先已有之。</p>
  <p id="aDT">答曰。<a id="a-DU"></a>鄙俗不可以语大道者。<a id="a-DV"></a>滞于形也。<a id="a-DW"></a>曲士不可以辩宗极者。<a id="a-DX"></a>拘于名也。<a id="a-DY"></a>案孟子以圣人为先觉。<a id="a-DZ"></a>圣中之极。<a id="a-Da"></a>宁过佛哉。<a id="a-Db"></a>故译经者以觉翻佛。<a id="a-Dc"></a>觉有三种。<a id="a-Dd"></a>自觉觉他及以满觉。<a id="a-De"></a>孟轲一辩岂具此三菩提者。<a id="a-Df"></a>案大智度论云。<a id="a-Dg"></a>无上慧然慧照灵通。<a id="a-Dh"></a>义翻为道。<a id="a-Di"></a>道名虽同道义尤异。<a id="a-Dj"></a>何者若论儒宗。<a id="a-Dk"></a>道名通于大小。<a id="a-Dl"></a>论语曰。<a id="a-Dm"></a>虽小道必有可观。<a id="a-Dn"></a>致远恐泥。<a id="a-Do"></a>若谈释典。<a id="a-Dp"></a>道名通于邪正。<a id="a-Dq"></a>经曰。<a id="a-Dr"></a>九十有六皆名道也。<a id="a-Ds"></a>听其名则真伪莫分。<a id="a-Dt"></a>验其法则邪正自辩。<a id="a-Du"></a>菩提大道以智度为体。<a id="a-Dv"></a>老氏之道以虚空为状。<a id="a-Dw"></a>体用既悬固难影响。<a id="a-Dx"></a>外典无为以息事为义。<a id="a-Dy"></a>内经无为无三相之为。<a id="a-Dz"></a>名同实异本不相似。<a id="a-E0"></a>故知借此方之称。<a id="a-E1"></a>翻彼域之宗。<a id="a-E2"></a>寄名谈实何疑之有。<a id="a-E3"></a>准如兹例则孔老非佛。<a id="a-E4"></a>何以明其然者。<a id="a-E5"></a>昔商大宰问于孔丘曰。<a id="a-E6"></a>夫子圣人欤。<a id="a-E7"></a>对曰。<a id="a-E8"></a>丘博识强记。<a id="a-E9"></a>非圣人也。<a id="a-EA"></a>又问。<a id="a-EB"></a>三王圣人欤。<a id="a-EC"></a>对曰。<a id="a-ED"></a>三王善用智勇。<a id="a-EE"></a>圣非丘所知。<a id="a-EF"></a>又问。<a id="a-EG"></a>五帝圣人欤。<a id="a-EH"></a>对曰。<a id="a-EI"></a>五帝善用仁信。<a id="a-EJ"></a>圣非丘所知。<a id="a-EK"></a>(又问。<a id="a-EL"></a>三皇圣人欤。<a id="a-EM"></a>对曰三皇善用时。<a id="a-EN"></a>圣非丘所知。<a id="a-EO"></a>大宰大骇曰。<a id="a-EP"></a>然则)孰者为圣。<a id="a-EQ"></a>孔子动容有间曰。<a id="a-ER"></a>西方之人有圣者焉。<a id="a-ES"></a>不治而不乱。<a id="a-ET"></a>不言而自信。<a id="a-EU"></a>不化而自行。<a id="a-EV"></a>荡荡乎民无能名焉。<a id="a-EW"></a>若老氏必圣孔何不言。<a id="a-EX"></a>以此校之理当推佛(老子西升经云。<a id="a-EY"></a>天下大术佛术第一。<a id="a-EZ"></a>又西升玄经云。<a id="a-Ea"></a>吾师化由天竺善入泥洹又府子曰老氏之师名释迦文。<a id="a-Eb"></a>直就道书咸皆师佛)</p>
  <p data-pb></p>
  <h2 id="aEc">释异道流第八(出世三乘。域中四大。悬如天地。异过尘岳)</h2>
  <p id="aEd">问。<a id="a-Ee"></a>后汉书云。<a id="a-Ef"></a>佛道神化兴自身毒(案山海经。<a id="a-Eg"></a>西方有天毒国。<a id="a-Eh"></a>郭景纯注云。<a id="a-Ei"></a>即天竺国也。<a id="a-Ej"></a>而汉书西域传云。<a id="a-Ek"></a>天竺国一名身毒国也)详其清心释累之训。<a id="a-El"></a>空有兼遣之宗。<a id="a-Em"></a>道书之流也。<a id="a-En"></a>以此推之。<a id="a-Eo"></a>则道教收佛。<a id="a-Ep"></a>又佛经云。<a id="a-Eq"></a>一切文字。<a id="a-Er"></a>悉是佛说。<a id="a-Es"></a>非外道书。<a id="a-Et"></a>而先生高位释教。<a id="a-Eu"></a>在儒道之表。<a id="a-Ev"></a>将不自局而近诬圣乎。</p>
  <p id="aEw">答曰。<a id="a-Ex"></a>吾子援引汉书而问。<a id="a-Ey"></a>余亦还以汉书而答。<a id="a-Ez"></a>后汉西域传曰。<a id="a-F0"></a>张骞之着天竺。<a id="a-F1"></a>惟云地多湿暑。<a id="a-F2"></a>斑勇之列身毒。<a id="a-F3"></a>正言奉佛不杀而精文。<a id="a-F4"></a>善法导达之功。<a id="a-F5"></a>靡所传记。<a id="a-F6"></a>余闻之后说也。<a id="a-F7"></a>其国则殷平中土玉烛和气。<a id="a-F8"></a>灵智之所降集。<a id="a-F9"></a>贤[言*恣]之所挺生。<a id="a-FA"></a>神迹诡怪则理绝人区。<a id="a-FB"></a>感验明显则事出天外。<a id="a-FC"></a>而骞超无闻者。<a id="a-FD"></a>岂其道闭往运数开叔叶乎。<a id="a-FE"></a>不然何经典之甚也。<a id="a-FF"></a>汉自楚英始盛斋戒之祀。<a id="a-FG"></a>桓帝又修华盖之饰。<a id="a-FH"></a>将微义未译。<a id="a-FI"></a>但神明之耶。<a id="a-FJ"></a>且好仁恶杀蠲弊崇善。<a id="a-FK"></a>所以贤达君子多受其法焉。<a id="a-FL"></a>然好大不经奇谲无已。<a id="a-FM"></a>虽邹衍谈天之辩。<a id="a-FN"></a>庄周蜗角之论。<a id="a-FO"></a>未足以概其万一。<a id="a-FP"></a>寻汉书之录。<a id="a-FQ"></a>兼而有征。<a id="a-FR"></a>取其微义未译。<a id="a-FS"></a>则云道书之流。<a id="a-FT"></a>谈其神奇感验。<a id="a-FU"></a>则言理绝天表。<a id="a-FV"></a>惟四藏赡博二谛并陈。<a id="a-FW"></a>总论九道则无非佛说。<a id="a-FX"></a>别明三乘则儒道非流。<a id="a-FY"></a>此乃在我之明证。<a id="a-FZ"></a>非吾子之清决乎。</p>
  <p data-pb></p>
  <h2 id="aFa">服法非老第九(绝圣弃智。老氏之心。黄巾叶服。张家之法)</h2>
  <p id="aFb">问。<a id="a-Fc"></a>经云。<a id="a-Fd"></a>释迦成佛已有尘劫之数。<a id="a-Fe"></a>或为儒林之宗。<a id="a-Ff"></a>或为国师道士。<a id="a-Fg"></a>固知佛道冥如符契。<a id="a-Fh"></a>又清净法行经云。<a id="a-Fi"></a>佛遣三弟子振旦教化。<a id="a-Fj"></a>儒童菩萨彼称孔丘。<a id="a-Fk"></a>光净菩萨彼称颜渊。<a id="a-Fl"></a>摩诃迦葉彼称老子。<a id="a-Fm"></a>先生辩异似若自私。</p>
  <p id="aFn">答曰。<a id="a-Fo"></a>圣道虚寂圆应无方。<a id="a-Fp"></a>无方之应逗彼群品。<a id="a-Fq"></a>器量有浅深。<a id="a-Fr"></a>感通有厚薄。<a id="a-Fs"></a>故令无像之像。<a id="a-Ft"></a>像遍十方。<a id="a-Fu"></a>无言之言。<a id="a-Fv"></a>言充八极。<a id="a-Fw"></a>应实尘砂大略有二。</p>
  <p id="aFx">八相感成双林现灭。<a id="a-Fy"></a>斯其大也。<a id="a-Fz"></a>权入六道晦迹尘光。<a id="a-G0"></a>斯其小也。<a id="a-G1"></a>小则或画卦以御时。<a id="a-G2"></a>或播殖以利世。<a id="a-G3"></a>或修征以定乱。<a id="a-G4"></a>或行礼以诫物。<a id="a-G5"></a>或谈无而傲荣。<a id="a-G6"></a>或说有而重爵。<a id="a-G7"></a>何为老生独非一迹。<a id="a-G8"></a>故须弥四域经曰。<a id="a-G9"></a>宝应声菩萨名曰伏羲。<a id="a-GA"></a>宝吉祥菩萨名曰女娲。<a id="a-GB"></a>但今之道士始自张陵。<a id="a-GC"></a>乃是鬼道。<a id="a-GD"></a>不关老子。<a id="a-GE"></a>何以知之。<a id="a-GF"></a>李膺蜀记曰。<a id="a-GG"></a>张陵避病疟于丘社之中。<a id="a-GH"></a>得咒鬼之术书。<a id="a-GI"></a>为是遂解使鬼法。<a id="a-GJ"></a>后为大蛇所噏。<a id="a-GK"></a>弟子妄述升天。<a id="a-GL"></a>后汉书称。<a id="a-GM"></a>沛人张鲁。<a id="a-GN"></a>母有姿色。<a id="a-GO"></a>兼挟鬼道。<a id="a-GP"></a>往来刘焉家。<a id="a-GQ"></a>益州刺史刘焉遂任鲁。<a id="a-GR"></a>以为督义司马。<a id="a-GS"></a>鲁遂与别部司马张修。<a id="a-GT"></a>将兵掩杀汉中太守苏固。<a id="a-GU"></a>断绝斜谷杀汉使者。<a id="a-GV"></a>鲁既得汉中。<a id="a-GW"></a>遂杀张修而并其众焉。<a id="a-GX"></a>于汉为逆贼。<a id="a-GY"></a>戴黄巾服黄布褐。</p>
  <p id="aGZ">鲁字公旗。<a id="a-Ga"></a>初祖父陵顺帝时。<a id="a-Gb"></a>客于蜀学道鹤鸣山中。<a id="a-Gc"></a>造作符书以惑百姓。<a id="a-Gd"></a>受其道者辄出米五斗。<a id="a-Ge"></a>故世谓之米贼。<a id="a-Gf"></a>陵传其子衡。<a id="a-Gg"></a>衡传于鲁。<a id="a-Gh"></a>鲁遂自号天师君。<a id="a-Gi"></a>其来学者。<a id="a-Gj"></a>初名鬼卒。<a id="a-Gk"></a>后号祭酒。<a id="a-Gl"></a>祭酒各领部众。<a id="a-Gm"></a>多者名曰治头。<a id="a-Gn"></a>皆教以诚信。<a id="a-Go"></a>不听欺妄。<a id="a-Gp"></a>有病但令首过而已。<a id="a-Gq"></a>诸祭酒各起义舍于同路。<a id="a-Gr"></a>同路悬亭置米肉以给行旅。<a id="a-Gs"></a>食者量腹取足。<a id="a-Gt"></a>过多则鬼能病人。<a id="a-Gu"></a>犯法者先加三令。<a id="a-Gv"></a>然后行刑。<a id="a-Gw"></a>不置长吏。<a id="a-Gx"></a>以祭酒为治氐。<a id="a-Gy"></a>夷信向之。<a id="a-Gz"></a>朝廷不能讨。<a id="a-H0"></a>遂就拜鲁镇夷中郎。<a id="a-H1"></a>将通其贡献。<a id="a-H2"></a>自鲁在汉垂三十年。<a id="a-H3"></a>献帝建安二十年。<a id="a-H4"></a>曹操征之至阳平。<a id="a-H5"></a>鲁欲举汉中降其弟卫不听。<a id="a-H6"></a>率众数万拒关固守。<a id="a-H7"></a>操破卫斩之。<a id="a-H8"></a>鲁闻阳平已陷。<a id="a-H9"></a>将稽颡归降。<a id="a-HA"></a>阎圃说曰。<a id="a-HB"></a>今以急往其功为轻。<a id="a-HC"></a>不如且依巴中然后委质。<a id="a-HD"></a>功必多也。<a id="a-HE"></a>于是乃奔南山左右。<a id="a-HF"></a>欲悉焚宝货仓库。<a id="a-HG"></a>鲁曰。<a id="a-HH"></a>本欲归命国家。<a id="a-HI"></a>其意未达。<a id="a-HJ"></a>今日之走。<a id="a-HK"></a>以避锋锐。<a id="a-HL"></a>非有恶意。<a id="a-HM"></a>遂封藏而去。<a id="a-HN"></a>操入南郑甚嘉之。<a id="a-HO"></a>又以鲁本有善意。<a id="a-HP"></a>遣人慰安之。<a id="a-HQ"></a>鲁即与家属出逆。<a id="a-HR"></a>拜镇南将军封阆中侯。<a id="a-HS"></a>而张角张鲁等。<a id="a-HT"></a>本因鬼言汉末黄衣当王。<a id="a-HU"></a>于是始服之。<a id="a-HV"></a>曹操受命以黄代赤。<a id="a-HW"></a>黄巾之贼至是始平。<a id="a-HX"></a>自此已来遂有兹弊。<a id="a-HY"></a>至宋武帝。<a id="a-HZ"></a>悉皆断之。<a id="a-Ha"></a>至寇谦之时。<a id="a-Hb"></a>稍稍还有。<a id="a-Hc"></a>今既大道之世风化宜同。<a id="a-Hd"></a>小巫巾色寔宜改复。<a id="a-He"></a>且老子大贤绝弃贵尚。<a id="a-Hf"></a>又是朝臣。<a id="a-Hg"></a>服色宁异。<a id="a-Hh"></a>古有专经之学。<a id="a-Hi"></a>而无服象之殊。<a id="a-Hj"></a>黄巾布衣出自张鲁。<a id="a-Hk"></a>国典明文岂虚也哉。<a id="a-Hl"></a>夫圣贤作训弘裕温柔。<a id="a-Hm"></a>鬼神严厉动为寒暑。<a id="a-Hn"></a>老子诫味祭酒皆饮。<a id="a-Ho"></a>张制鬼服黄布则齐。<a id="a-Hp"></a>真伪皎然急缓可见。<a id="a-Hq"></a>自下略引张氏数条妄说。<a id="a-Hr"></a>用惩革未闻或禁经止价(玄光论云。<a id="a-Hs"></a>道家诸经。<a id="a-Ht"></a>制杂凡意教迹邪险。<a id="a-Hu"></a>是故不传。<a id="a-Hv"></a>但得金帛便与其经。<a id="a-Hw"></a>贫者造之至死不睹。<a id="a-Hx"></a>贪利无慈逆莫过此。<a id="a-Hy"></a>又其方术秽浊不清乃有扣齿为天鼓。<a id="a-Hz"></a>咽唾为醴泉马屎为灵薪。<a id="a-I0"></a>老鼠为芝药。<a id="a-I1"></a>资此求道。<a id="a-I2"></a>焉能得乎)</p>
  <p id="aI3">或妄称真道(蜀记曰。<a id="a-I4"></a>张陵入鹤鸣山。<a id="a-I5"></a>自称天师。<a id="a-I6"></a>汉嘉平末。<a id="a-I7"></a>为蟒蛇所噏。<a id="a-I8"></a>子衡奔出寻无所。<a id="a-I9"></a>畏负清议之讥。<a id="a-IA"></a>乃假设权方以表灵化之迹生縻鹤足置石崖顶。<a id="a-IB"></a>到光和元年。<a id="a-IC"></a>遣使告曰。<a id="a-ID"></a>正月七日天师升玄都。<a id="a-IE"></a>米民山獠遂因妄传贩死利生逆莫此之甚也)</p>
  <p id="aIF">或含气释罪(妄造黄书儿癞无端。<a id="a-IG"></a>乃开命门抱真人婴儿。<a id="a-IH"></a>龙回虎戏备如黄书所说。<a id="a-II"></a>三五七九天罗地网。<a id="a-IJ"></a>士女溷漫不异禽兽用消灾祸。<a id="a-IK"></a>其可然乎)</p>
  <p id="aIL">或挟道作乱(黄巾鬼道毒流汉室。<a id="a-IM"></a>孙恩求仙祸延皇晋。<a id="a-IN"></a>破国害民惑乱天下)</p>
  <p id="aIO">或章书伐德(迁达七祖。<a id="a-IP"></a>乞免担沙。<a id="a-IQ"></a>横费纸笔奏章太上。<a id="a-IR"></a>戊辰之日上必不达。<a id="a-IS"></a>不达太上则生民抂死呜呼哀哉)</p>
  <p id="aIT">或畏鬼带符(左佩太极章。<a id="a-IU"></a>右佩昆吾铁。<a id="a-IV"></a>指日则停晖拟鬼千里血。<a id="a-IW"></a>若受黄书赤章。<a id="a-IX"></a>即是灵仙)</p>
  <p id="aIY">或制民输课(蜀记曰。<a id="a-IZ"></a>受其道者。<a id="a-Ia"></a>输米肉布绢器物纸笔。<a id="a-Ib"></a>荐席五彩。<a id="a-Ic"></a>后生邪浊增立米民)</p>
  <p id="aId">或解除墓门(左道余气墓门解除。<a id="a-Ie"></a>春秋二分祭窖祠社。<a id="a-If"></a>冬夏两至记祠同俗。<a id="a-Ig"></a>先受治录兵符社契。<a id="a-Ih"></a>皆言军将吏兵。<a id="a-Ii"></a>都无教戒之义)</p>
  <p id="aIj">或苦妄度厄(涂炭斋者。<a id="a-Ik"></a>事起张鲁。<a id="a-Il"></a>驴辗泥中黄土涂面摘头悬栉埏埴使熟。<a id="a-Im"></a>至义熙初有王公朝省去打拍。<a id="a-In"></a>吴陆修静犹泥额。<a id="a-Io"></a>反缚悬头而已。<a id="a-Ip"></a>资此度厄何痴之甚)</p>
  <p id="aIq">或梦中作罪(梦见先亡。<a id="a-Ir"></a>辄云变怪。<a id="a-Is"></a>召食鬼神。<a id="a-It"></a>军将吏兵奏章断之)</p>
  <p id="aIu">或轻作凶佞(造黄神越章。<a id="a-Iv"></a>用持杀鬼。<a id="a-Iw"></a>又造赤章用持杀人。<a id="a-Ix"></a>辄悦世情不计殃罪阴谋怀嫉凶邪之甚)</p>
  <p id="aIy">斯皆三张之鬼法。<a id="a-Iz"></a>岂老子之怀乎。<a id="a-J0"></a>自于上代爰至符姚。<a id="a-J1"></a>皆呼众僧以为道士。<a id="a-J2"></a>至寇谦之。<a id="a-J3"></a>始窃道士之号。<a id="a-J4"></a>私易祭酒之名。<a id="a-J5"></a>事简姚书略可祥究。<a id="a-J6"></a>然法行经者。<a id="a-J7"></a>无有人翻。<a id="a-J8"></a>虽入疑科未伤弘旨。<a id="a-J9"></a>摩诃迦葉释迦弟子。<a id="a-JA"></a>禀道阐猷。<a id="a-JB"></a>讵希方驾三张符录。<a id="a-JC"></a>诡托老言捃采谲词。<a id="a-JD"></a>以相扶助。<a id="a-JE"></a>复引实谈证其虚说。<a id="a-JF"></a>呜呼可叹。<a id="a-JG"></a>幸深察焉。</p>
  <p id="aJH">问。<a id="a-JI"></a>敬寻道家。<a id="a-JJ"></a>厥品有三。<a id="a-JK"></a>一者老子无为。<a id="a-JL"></a>二者神仙饵服。<a id="a-JM"></a>三者符录禁厌。<a id="a-JN"></a>就其章式大有精粗。<a id="a-JO"></a>粗者厌人杀鬼。<a id="a-JP"></a>精者练尸延寿。<a id="a-JQ"></a>更有青录。<a id="a-JR"></a>受须金帛。<a id="a-JS"></a>王侯受之则延年益祚。<a id="a-JT"></a>庶人受之则轻健少疾。<a id="a-JU"></a>君何不论惟贬鄙者。</p>
  <p id="aJV">答曰。<a id="a-JW"></a>子之所言。<a id="a-JX"></a>何其陋矣。<a id="a-JY"></a>惟王者兴作非诈力所致。<a id="a-JZ"></a>必有灵命以应天人。<a id="a-Ja"></a>至于符瑞不无阶降。<a id="a-Jb"></a>上则河图洛书。<a id="a-Jc"></a>次则龟龙麟凤。<a id="a-Jd"></a>此是帝皇之符箓也。<a id="a-Je"></a>今大周驭宇膺历受图。<a id="a-Jf"></a>出震为神电轩流景。<a id="a-Jg"></a>上宣衢室下辟灵台。<a id="a-Jh"></a>列彼三光摇兹二柄。<a id="a-Ji"></a>而德侔终古动植效灵。<a id="a-Jj"></a>仁并二仪幽明荐社。<a id="a-Jk"></a>故真容表相。<a id="a-Jl"></a>不假寻于具茨。<a id="a-Jm"></a>澄照渊猷。<a id="a-Jn"></a>无惑求于象罔。<a id="a-Jo"></a>牢笼语默弹厌名言。<a id="a-Jp"></a>超绝有无迥踰彼此。<a id="a-Jq"></a>刍狗万机。<a id="a-Jr"></a>不可谓之为有。<a id="a-Js"></a>孝慈兆庶。<a id="a-Jt"></a>不可谓之为无。<a id="a-Ju"></a>四海一家。<a id="a-Jv"></a>不可谓之为彼。<a id="a-Jw"></a>九州辽旷。<a id="a-Jx"></a>不可谓之为此。<a id="a-Jy"></a>故游之者莫测其浅深。<a id="a-Jz"></a>蹈之者未穷其厚薄。<a id="a-K0"></a>加以三足九尾赤雀绿龟。<a id="a-K1"></a>嘉瑞相寻不时而至。<a id="a-K2"></a>兹乃大道弘仁光盈四表。<a id="a-K3"></a>庆灵总萃厚祚无强。<a id="a-K4"></a>岂圣德之清宁。<a id="a-K5"></a>天朝之多士。<a id="a-K6"></a>尚信鬼录之谈。<a id="a-K7"></a>犹传巫觋之说者哉。<a id="a-K8"></a>昔神赐虢田。<a id="a-K9"></a>若始求田之义。<a id="a-KA"></a>民供赵雀。<a id="a-KB"></a>由初受爵之征。<a id="a-KC"></a>此皆委巷鄙言。<a id="a-KD"></a>子从所不许也。</p>
  <p id="aKE">然皇帝之尊极天人之义。<a id="a-KF"></a>王者之名尽霸功之业。<a id="a-KG"></a>当受命神宗。<a id="a-KH"></a>廓风化于寰宇。<a id="a-KI"></a>封禅山岳。<a id="a-KJ"></a>报成功于天地。<a id="a-KK"></a>不见鬼言豫经论之始。<a id="a-KL"></a>曾无诡说达致远之宗。<a id="a-KM"></a>徒讹惑生民败伤王教。<a id="a-KN"></a>真俗扰动归正无从。<a id="a-KO"></a>惟孔子贵知命。<a id="a-KP"></a>伯阳去奇尚。<a id="a-KQ"></a>奚取鬼符望致其寿。<a id="a-KR"></a>若言受之必益。<a id="a-KS"></a>今佩符道士悉可长年。<a id="a-KT"></a>无录生民并应短寿。<a id="a-KU"></a>事既不征。<a id="a-KV"></a>何道之有。</p>
  <p data-pb></p>
  <h2 id="aKW">明典真伪第十(两经实谈为真三洞诞谬为伪)</h2>
  <p id="aKX">问。<a id="a-KY"></a>老经五千最为浅略。<a id="a-KZ"></a>上清三洞乃是幽深。<a id="a-Ka"></a>且灵宝禁经天文玉字。<a id="a-Kb"></a>超九流越百氏。<a id="a-Kc"></a>儒统道家岂及此乎。</p>
  <p id="aKd">答。<a id="a-Ke"></a>老子道经朴素可崇。<a id="a-Kf"></a>庄生内篇宗师可领。<a id="a-Kg"></a>暨兹已外制自凡情。<a id="a-Kh"></a>黄庭元阳采撮法华以道换佛。<a id="a-Ki"></a>改用尤拙。<a id="a-Kj"></a>灵宝创自张陵。<a id="a-Kk"></a>吴赤乌之年始出。<a id="a-Kl"></a>上清肇自葛玄。<a id="a-Km"></a>宋齐之间乃行。<a id="a-Kn"></a>寻圣人设教本为招劝。<a id="a-Ko"></a>天文大字何所诠谈。<a id="a-Kp"></a>始自古文大小两篆。<a id="a-Kq"></a>以例求之都不相似。<a id="a-Kr"></a>阳平鬼书于是乎验。<a id="a-Ks"></a>晋元康中。<a id="a-Kt"></a>鲍靖造三皇经被诛。<a id="a-Ku"></a>事在晋史。<a id="a-Kv"></a>后人讳之。<a id="a-Kw"></a>改为三洞。<a id="a-Kx"></a>其名虽变厥体尚存。<a id="a-Ky"></a>犹明三皇以为宗极。<a id="a-Kz"></a>斯皆语出凡心寔知非教。<a id="a-L0"></a>不关圣口岂是典经。<a id="a-L1"></a>而张葛之徒。<a id="a-L2"></a>皆杂符禁化俗。<a id="a-L3"></a>怪诞违爽无为。<a id="a-L4"></a>哀哉吁何乃指虫迹欲比仓文。<a id="a-L5"></a>以毒乳而方甘露乎(依张鲁蜀记。<a id="a-L6"></a>凡有二十四治。<a id="a-L7"></a>而阳平一治最为大者。<a id="a-L8"></a>今道士上章及奏符厌。<a id="a-L9"></a>皆称阳平。<a id="a-LA"></a>重其本故也。<a id="a-LB"></a>以上清为洞玄。<a id="a-LC"></a>灵宝为洞真。<a id="a-LD"></a>三皇为洞神故曰三皇)</p>
  <p id="aLE">问。<a id="a-LF"></a>道经幽简本接利人。<a id="a-LG"></a>佛经显博源拔钝士。<a id="a-LH"></a>穷理征事皎然可见。</p>
  <p id="aLI">答曰。<a id="a-LJ"></a>释典洸洸幽显并蕴。<a id="a-LK"></a>玄章浩浩广略俱通。<a id="a-LL"></a>大智度曰。<a id="a-LM"></a>为利人略说。<a id="a-LN"></a>为解义故。<a id="a-LO"></a>为利人广说。<a id="a-LP"></a>为诵持故。<a id="a-LQ"></a>为钝人略说。<a id="a-LR"></a>为诵持故。<a id="a-LS"></a>为钝人广说。<a id="a-LT"></a>为解义故。<a id="a-LU"></a>(如般若一座敷玄鹫岳。<a id="a-LV"></a>及其阶益乃)数十周。<a id="a-LW"></a>智典既然余经皆尔。<a id="a-LX"></a>通言博在其钝。<a id="a-LY"></a>何诬之甚。<a id="a-LZ"></a>香城金简龙宫玉牒天上人间释典何量。<a id="a-La"></a>八音部帙其数无边。<a id="a-Lb"></a>十二该之罄无不尽。<a id="a-Lc"></a>可谓诗篇三百。<a id="a-Ld"></a>蔽者一言。<a id="a-Le"></a>以此例之。<a id="a-Lf"></a>广略可见。<a id="a-Lg"></a>详其道经三十六部广则定广无略可收。<a id="a-Lh"></a>即是纯钝何利之有。<a id="a-Li"></a>广而可略则非定广。<a id="a-Lj"></a>略而可广则非定略。<a id="a-Lk"></a>释典之深。<a id="a-Ll"></a>于是乎在。</p>
  <p data-pb></p>
  <h2 id="aLm">教旨通局第十一(典康世治而不出生死为局。近比王化而远期出世为通)</h2>
  <p id="aLn">问。<a id="a-Lo"></a>姬孔立教。<a id="a-Lp"></a>可以安上治民移风易俗。<a id="a-Lq"></a>老庄谈玄。<a id="a-Lr"></a>可以归淳反素息尚无为。<a id="a-Ls"></a>为化足矣。<a id="a-Lt"></a>何假胡经。<a id="a-Lu"></a>又簪抽发削毁容易姓。<a id="a-Lv"></a>可以化彼强夷。<a id="a-Lw"></a>不可施之中夏。<a id="a-Lx"></a>其犹车可陆运不可泛流。<a id="a-Ly"></a>船可水行不宜陆载。<a id="a-Lz"></a>佛经怪诞大而无征。<a id="a-M0"></a>怖以地狱。<a id="a-M1"></a>则使怯者寒心。<a id="a-M2"></a>诱以天堂。<a id="a-M3"></a>则令愚者虚企。<a id="a-M4"></a>竖说尘劫尚云不遥。<a id="a-M5"></a>傍谈沙界犹言未远。<a id="a-M6"></a>或说贫由悭至富藉施来。<a id="a-M7"></a>贵因恭恪贱兴侮慢。<a id="a-M8"></a>慈仁不杀则寿命延长。<a id="a-M9"></a>多残掠猎则年算减夭。<a id="a-MA"></a>寻讨云云。<a id="a-MB"></a>难相符允。<a id="a-MC"></a>窃见好施不害贫而早终。<a id="a-MD"></a>悭贪多杀富而长寿。<a id="a-ME"></a>禅戒苦节婴罗疹患。<a id="a-MF"></a>坑残至广封赏始隆。<a id="a-MG"></a>信谓苦恼由惑而生。<a id="a-MH"></a>爵禄因杀而得。<a id="a-MI"></a>其犹种角生苇。<a id="a-MJ"></a>母子乖张。<a id="a-MK"></a>牛毛生蒲。<a id="a-ML"></a>因果不类。<a id="a-MM"></a>虽言业报无以惬心。<a id="a-MN"></a>徒说将来何殊系影。<a id="a-MO"></a>未若陶甄禀于自然。<a id="a-MP"></a>森罗均于独化。<a id="a-MQ"></a>忽焉自有恍尔而无。<a id="a-MR"></a>吉凶任运离合非我。<a id="a-MS"></a>人死神灭其犹若灯膏明俱尽知何所至。<a id="a-MT"></a>胡劳步骤于空谈之际。<a id="a-MU"></a>驰骋于无验之中。</p>
  <p id="aMV">答曰。<a id="a-MW"></a>异哉子之所陈。<a id="a-MX"></a>何其鄙也。<a id="a-MY"></a>果以拘缠窞井封守一方故耳。<a id="a-MZ"></a>孟子曰。<a id="a-Ma"></a>人之所知。<a id="a-Mb"></a>未若人之所不知信矣。<a id="a-Mc"></a>吾当告子。<a id="a-Md"></a>古之明大道者。<a id="a-Me"></a>五变而形名可举。<a id="a-Mf"></a>九变而赏罚可言。<a id="a-Mg"></a>所以方内阶渐犹未可顿者也。<a id="a-Mh"></a>至于钓弋顺时禁四民之暴。<a id="a-Mi"></a>三躯之礼显王迹之仁。<a id="a-Mj"></a>可谓美矣未尽善也。<a id="a-Mk"></a>寻先生制作局云寰宇。<a id="a-Ml"></a>天分十二野极流沙。<a id="a-Mm"></a>地列九州西穷黑水。<a id="a-Mn"></a>谈遗过去辩略未来。<a id="a-Mo"></a>事尽一生未论三世。<a id="a-Mp"></a>岂圣达之不知。<a id="a-Mq"></a>信嘉缘之未构。<a id="a-Mr"></a>释迦发穷源之真唱。<a id="a-Ms"></a>演大哀之洪慈。<a id="a-Mt"></a>上极圣人下及昆蚁。<a id="a-Mu"></a>等行不杀。<a id="a-Mv"></a>仁人之至也。<a id="a-Mw"></a>若乃道包真俗义冠精灵。<a id="a-Mx"></a>移仁寿于菩提。<a id="a-My"></a>徙教义于权实。<a id="a-Mz"></a>使宗虚者悟空空之旨。<a id="a-N0"></a>存有者进戒定之权。<a id="a-N1"></a>于是慧光遐昭。<a id="a-N2"></a>庄王因睹夜明。<a id="a-N3"></a>灵液方津。<a id="a-N4"></a>明帝以之神梦(春秋左传曰。<a id="a-N5"></a>鲁庄公七年岁次甲午四月辛卯。<a id="a-N6"></a>夜恒星不见星陨如雨。<a id="a-N7"></a>即周庄王十年也。<a id="a-N8"></a>庄王别传曰。<a id="a-N9"></a>王遂即易筮之云。<a id="a-NA"></a>西域铜色人出世。<a id="a-NB"></a>所以夜明非中夏之灾也。<a id="a-NC"></a>案佛经。<a id="a-ND"></a>如来四月八日入胎。<a id="a-NE"></a>二月八日生。<a id="a-NF"></a>亦二月八日成道。<a id="a-NG"></a>生及成佛皆放光明。<a id="a-NH"></a>而云出世即成佛年也。<a id="a-NI"></a>周以十一月为正。<a id="a-NJ"></a>春秋四月即夏之二月也。<a id="a-NK"></a>依天竺用正与夏同。<a id="a-NL"></a>杜预用晋历算。<a id="a-NM"></a>辛卯二月五日也。<a id="a-NN"></a>安共董奉忠用鲁历算。<a id="a-NO"></a>即二月七日。<a id="a-NP"></a>用前周历算。<a id="a-NQ"></a>即二月八日也。<a id="a-NR"></a>又依什法师年纪及石柱铭。<a id="a-NS"></a>并与春秋符同。<a id="a-NT"></a>如来周桓王五年岁次乙丑生。<a id="a-NU"></a>桓王二十三年岁次癸未出家。<a id="a-NV"></a>庄王十年岁在甲午成佛。<a id="a-NW"></a>襄王十五年岁在甲申灭度。<a id="a-NX"></a>至今一千二百五年)良谓遂通资感悟涉藉缘。<a id="a-NY"></a>运值百龄齐均万劫。<a id="a-NZ"></a>于是秦景西使而摩滕东逝。<a id="a-Na"></a>道畅皇汉之朝。<a id="a-Nb"></a>训敷永平之祀。<a id="a-Nc"></a>物无爝萤人斯草偃。<a id="a-Nd"></a>始知放华犹昏。<a id="a-Ne"></a>而文宣未旭者也。<a id="a-Nf"></a>吾子初云其同。<a id="a-Ng"></a>而未识其异。<a id="a-Nh"></a>故知始之所同者非同。<a id="a-Ni"></a>末之所异者非异。<a id="a-Nj"></a>何则修淳道者务在反俗。<a id="a-Nk"></a>俗既可反道则可淳。<a id="a-Nl"></a>反俗之谟莫先剃落。<a id="a-Nm"></a>而削发毁容事存高素。<a id="a-Nn"></a>辞亲革爱趣圣之方。<a id="a-No"></a>祛嗜欲于始心。<a id="a-Np"></a>忘形骸于终果。<a id="a-Nq"></a>何眷恋乎三界。<a id="a-Nr"></a>岂留连于六道。<a id="a-Ns"></a>太伯文身断发。<a id="a-Nt"></a>匪是西夷。<a id="a-Nu"></a>范蠡易姓改名。<a id="a-Nv"></a>宁非东夏。<a id="a-Nw"></a>近让千乘。<a id="a-Nx"></a>论语称其至德。<a id="a-Ny"></a>远辞九宅。<a id="a-Nz"></a>宁罗氏族之拘。<a id="a-O0"></a>故阿含经曰。<a id="a-O1"></a>四姓出家同一释种。<a id="a-O2"></a>庄子舟车之喻譬。<a id="a-O3"></a>以古今犹礼有损益乐有相沿。<a id="a-O4"></a>吾子何为滥云国土。<a id="a-O5"></a>惟圣教无方。<a id="a-O6"></a>不以人天乖应。<a id="a-O7"></a>妙化无外。<a id="a-O8"></a>岂以华戎阻情。<a id="a-O9"></a>是以一音演唱万品齐悟。<a id="a-OA"></a>岂以夷夏而为隔哉。<a id="a-OB"></a>维摩经曰。<a id="a-OC"></a>佛以一音演说法。<a id="a-OD"></a>众生随类各得解。<a id="a-OE"></a>夫谶介之恶历劫不亡。<a id="a-OF"></a>毫厘之善永为身用。<a id="a-OG"></a>但祸福相乘不无倚伏。<a id="a-OH"></a>得失相袭轻重冥传。<a id="a-OI"></a>福成则天堂自至。<a id="a-OJ"></a>罪积则地狱斯臻。<a id="a-OK"></a>此乃必然之数。<a id="a-OL"></a>无所容疑。<a id="a-OM"></a>若造善于幽得报于显。<a id="a-ON"></a>世谓阴德。<a id="a-OO"></a>人咸信矣。<a id="a-OP"></a>造恶于显得报于幽。<a id="a-OQ"></a>斯理尽然。<a id="a-OR"></a>宁不信也。<a id="a-OS"></a>易曰。<a id="a-OT"></a>积善必有余庆。<a id="a-OU"></a>积恶必有余殃。<a id="a-OV"></a>而商臣肆恶乃获长寿。<a id="a-OW"></a>颜子庶几而致早终。<a id="a-OX"></a>伯牛含冲和而纳疾。<a id="a-OY"></a>盗跖抱凶悖而轻强。<a id="a-OZ"></a>斯皆善恶无征生兹网惑。<a id="a-Oa"></a>若无释教则此涂永踬矣。</p>
  <p id="aOb">经曰。<a id="a-Oc"></a>业有三报。<a id="a-Od"></a>一者现报。<a id="a-Oe"></a>二者生报。<a id="a-Of"></a>三者后报。<a id="a-Og"></a>现报者。<a id="a-Oh"></a>善恶始于此身。<a id="a-Oi"></a>苦乐即此身受。<a id="a-Oj"></a>生报者。<a id="a-Ok"></a>次身便受。<a id="a-Ol"></a>后报者。<a id="a-Om"></a>或二生或三生百千万生。<a id="a-On"></a>然后乃受。<a id="a-Oo"></a>受之无主必由于心。<a id="a-Op"></a>心无定司必感于事。<a id="a-Oq"></a>缘有强弱。<a id="a-Or"></a>故报有迟速。<a id="a-Os"></a>故经曰。<a id="a-Ot"></a>譬如负债强者先牵。<a id="a-Ou"></a>此因果之赏罚。<a id="a-Ov"></a>三报之弘趣。<a id="a-Ow"></a>自非通才达识。<a id="a-Ox"></a>罕得其门。<a id="a-Oy"></a>世或有积善而得殃。<a id="a-Oz"></a>或有凶邪而致庆。<a id="a-P0"></a>此皆现业未熟而前报已应。<a id="a-P1"></a>故曰。<a id="a-P2"></a>贞祥遇祸妖孽享福。<a id="a-P3"></a>疑似之嫌于是乎在。<a id="a-P4"></a>斯则颜子短寿。<a id="a-P5"></a>运钟在昔。<a id="a-P6"></a>今之积德利在方将。<a id="a-P7"></a>盗跖长年。<a id="a-P8"></a>詶于往善。<a id="a-P9"></a>今之肆恶衰在未来。<a id="a-PA"></a>注曰。<a id="a-PB"></a>楚穆王字商臣。<a id="a-PC"></a>楚成王之太子。<a id="a-PD"></a>世有杀父之愆。<a id="a-PE"></a>谥之为穆。<a id="a-PF"></a>名实之差起于此矣。<a id="a-PG"></a>此皆生后二报。<a id="a-PH"></a>非现报也。<a id="a-PI"></a>故经曰。<a id="a-PJ"></a>杂业故杂受。<a id="a-PK"></a>如歌利王之刖羼提。<a id="a-PL"></a>现被霹雳。<a id="a-PM"></a>末利夫人供养须菩提。<a id="a-PN"></a>见为王后。<a id="a-PO"></a>若斯之流。<a id="a-PP"></a>皆现报也。<a id="a-PQ"></a>子云。<a id="a-PR"></a>多残为富贵之因。<a id="a-PS"></a>持戒为患疾之本。<a id="a-PT"></a>经有成通。<a id="a-PU"></a>可得而言矣。<a id="a-PV"></a>或有恶缘发善业。<a id="a-PW"></a>多杀而致爵。<a id="a-PX"></a>或有善缘发恶业。<a id="a-PY"></a>多禅戒而获病。<a id="a-PZ"></a>病从恶业而招。<a id="a-Pa"></a>岂修善而得。<a id="a-Pb"></a>贵从善业而兴。<a id="a-Pc"></a>非坑残所感。<a id="a-Pd"></a>故论曰。<a id="a-Pe"></a>是缘不定非受不定。<a id="a-Pf"></a>受定者言。<a id="a-Pg"></a>因不可变也。<a id="a-Ph"></a>其犹种稻得稻。<a id="a-Pi"></a>必不生麦。<a id="a-Pj"></a>麦虽不生。<a id="a-Pk"></a>不可陆种。<a id="a-Pl"></a>地为缘也。<a id="a-Pm"></a>稻即因矣。<a id="a-Pn"></a>然因果浩博。<a id="a-Po"></a>谅难详究。<a id="a-Pp"></a>依经成言略标二种。<a id="a-Pq"></a>一者生业。<a id="a-Pr"></a>二者受业。<a id="a-Ps"></a>俱行十善同得人身。<a id="a-Pt"></a>生业也。<a id="a-Pu"></a>贫富贵贱聪钝短长。<a id="a-Pv"></a>受业也。<a id="a-Pw"></a>故施获大富悭致贫穷。<a id="a-Px"></a>忍得端正嗔招丑陋。<a id="a-Py"></a>相当因果也。<a id="a-Pz"></a>惟业报理微通人尚昧。<a id="a-Q0"></a>思不能及。<a id="a-Q1"></a>邪见是兴。<a id="a-Q2"></a>或说人死神灭更无来生(断见也)或云聚散莫穷心神无间(常见也)或言吉凶苦乐皆天所为(他因外道)或计诸法自然不由因得(无因外道)果。<a id="a-Q3"></a>以祸福之数交谢于六府。<a id="a-Q4"></a>苦乐之报迭代而两行。<a id="a-Q5"></a>遂使遇之者非其所对。<a id="a-Q6"></a>乃谓名教之书无宗于上。<a id="a-Q7"></a>善恶报应无征于下。<a id="a-Q8"></a>若能览三报以观穷通之分。<a id="a-Q9"></a>则尼父不答。<a id="a-QA"></a>仲由断可知矣。<a id="a-QB"></a>是故文子称黄帝之言曰。<a id="a-QC"></a>形有糜而神不化。<a id="a-QD"></a>以不化乘化其变无穷。<a id="a-QE"></a>又嬴博之葬曰。<a id="a-QF"></a>骨肉归乎地。<a id="a-QG"></a>而神气无不之。<a id="a-QH"></a>释典曰。<a id="a-QI"></a>识神无形假乘四蛇。<a id="a-QJ"></a>形无常主神无常家。<a id="a-QK"></a>斯皆神驰六道之明证。<a id="a-QL"></a>形尽一生之朗说。<a id="a-QM"></a>未能信经希详轩诰。<a id="a-QN"></a>因兹而观。<a id="a-QO"></a>佛经所以越六典绝九流者。<a id="a-QP"></a>岂不以疏神达要陶铸灵府穷原尽化水镜无垠者矣。</p>
  <p data-pb></p>
  <h2 id="aQQ">依法除疑第十二(法有常楷。人无定则若能依法则众疑自除)</h2>
  <p id="aQR">于是。<a id="a-QS"></a>童子愀然而怒曰。<a id="a-QT"></a>仆闻释典冲深非。<a id="a-QU"></a>名教所议。<a id="a-QV"></a>玄风悠邈。<a id="a-QW"></a>岂器象所该。<a id="a-QX"></a>故染渍风流者。<a id="a-QY"></a>脱形梏于始心。<a id="a-QZ"></a>研穷理味者。<a id="a-Qa"></a>荡心尘于终虑。<a id="a-Qb"></a>抗志与夷皓齐踪。<a id="a-Qc"></a>洁己与严郑等迹。<a id="a-Qd"></a>忽荣誉去嗜欲。<a id="a-Qe"></a>然释训稍陵竞为奢侈。<a id="a-Qf"></a>上减父母之资。<a id="a-Qg"></a>下损妻孥之分。<a id="a-Qh"></a>斋会尽肴膳之甘。<a id="a-Qi"></a>塔寺极庄严之美。<a id="a-Qj"></a>罄私家之年储。<a id="a-Qk"></a>费军国之资实。<a id="a-Ql"></a>然诸沙门秀异者寡。<a id="a-Qm"></a>受兹重惠未能报德。<a id="a-Qn"></a>或垦植田圃与农夫等流。<a id="a-Qo"></a>或估货求财与商民争利。<a id="a-Qp"></a>或交托贵胜以自矜豪。<a id="a-Qq"></a>或占算吉凶殉于名誉。<a id="a-Qr"></a>遂使澄源渐浊流浪转浑。<a id="a-Qs"></a>仆所以致怪。<a id="a-Qt"></a>良在于斯。<a id="a-Qu"></a>觊欲清心佛法钻仰余风。<a id="a-Qv"></a>睹此怅然洗心无托。<a id="a-Qw"></a>先生怃然而笑曰。<a id="a-Qx"></a>余闻麟介之物。<a id="a-Qy"></a>不达皋壤之事。<a id="a-Qz"></a>毛羽之族。<a id="a-R0"></a>岂识流浪之形。<a id="a-R1"></a>类异区分固其宜耳。<a id="a-R2"></a>惟十性渊博含生等有。<a id="a-R3"></a>二谛该深物我斯贯。<a id="a-R4"></a>辩有也则九道森然。<a id="a-R5"></a>谈空也则万像斯寂。<a id="a-R6"></a>故般若曰。<a id="a-R7"></a>色即萨婆若。<a id="a-R8"></a>萨婆若即色。<a id="a-R9"></a>然色是无知之顽质。<a id="a-RA"></a>萨婆若诸佛之灵照。<a id="a-RB"></a>论有居然无别。<a id="a-RC"></a>言无一而莫异。<a id="a-RD"></a>极矣哉极矣哉。<a id="a-RE"></a>老氏之虚无乃有外而张义。<a id="a-RF"></a>释师之法性乃即色而游玄。<a id="a-RG"></a>游玄不碍于器象。<a id="a-RH"></a>何缘假之可除。<a id="a-RI"></a>即色而冥乎法性。<a id="a-RJ"></a>则境智而俱寂般若曰。<a id="a-RK"></a>不坏假名而说诸法实相。<a id="a-RL"></a>维摩曰。<a id="a-RM"></a>但除其病而不除法。<a id="a-RN"></a>信哉此道。<a id="a-RO"></a>孰可逮乎。<a id="a-RP"></a>故能拯溺俗于沈流。<a id="a-RQ"></a>拔幽根于重劫。<a id="a-RR"></a>远开三乘之津。<a id="a-RS"></a>广辟天人之路。<a id="a-RT"></a>夫大士建行。<a id="a-RU"></a>以檀度为先。<a id="a-RV"></a>标牓宗极。<a id="a-RW"></a>以塔寺为首。<a id="a-RX"></a>施而有报。<a id="a-RY"></a>匪成虚费。<a id="a-RZ"></a>惠而有德。<a id="a-Ra"></a>岂曰空为。<a id="a-Rb"></a>且精微稍薄。<a id="a-Rc"></a>华侈渐兴。<a id="a-Rd"></a>失在物怀。<a id="a-Re"></a>何关圣虑。<a id="a-Rf"></a>故崇轩玉玺。<a id="a-Rg"></a>非尧舜之心。<a id="a-Rh"></a>翠居丽食。<a id="a-Ri"></a>岂释迦之意。<a id="a-Rj"></a>今大周驭宇淳风遐被。<a id="a-Rk"></a>振道纲于六合。<a id="a-Rl"></a>布德网于八荒。<a id="a-Rm"></a>川无扣浪之夫。<a id="a-Rn"></a>谷无含难之士。<a id="a-Ro"></a>四民咸安其业。<a id="a-Rp"></a>百官各尽其分。<a id="a-Rq"></a>嘉谷委于中田。<a id="a-Rr"></a>仓库积而成朽。<a id="a-Rs"></a>方将击壤以颂太平。<a id="a-Rt"></a>鼓腹而观盛化。<a id="a-Ru"></a>吾子何拘妄虑穷竭。<a id="a-Rv"></a>古人叹曰。<a id="a-Rw"></a>才之为难。<a id="a-Rx"></a>信矣。<a id="a-Ry"></a>孔门三千并海内翘秀。<a id="a-Rz"></a>简充四科数不盈十。<a id="a-S0"></a>其中伯牛恶疾。<a id="a-S1"></a>回也夭极。<a id="a-S2"></a>商也悭吝。<a id="a-S3"></a>赐也货殖。<a id="a-S4"></a>求也聚敛。<a id="a-S5"></a>由也凶愎。<a id="a-S6"></a>而举世推载。<a id="a-S7"></a>为人伦之宗。<a id="a-S8"></a>钦尚高轨。<a id="a-S9"></a>为搢绅之表。<a id="a-SA"></a>百代慕其遗风。<a id="a-SB"></a>千戴仰其景行。<a id="a-SC"></a>至于沙门苦相驳节。<a id="a-SD"></a>盖发肤微嗣世人之所重。<a id="a-SE"></a>而沙门遗之如脱屣。<a id="a-SF"></a>名位财色有情之所滞。<a id="a-SG"></a>而沙门视之如秕糠。<a id="a-SH"></a>斯乃忍人所不能忍。<a id="a-SI"></a>去人所不能去。<a id="a-SJ"></a>可谓超世之津梁。<a id="a-SK"></a>弘道之胜趣也。<a id="a-SL"></a>录其脱俗之诚。<a id="a-SM"></a>足消四事。<a id="a-SN"></a>采其高尚之迹。<a id="a-SO"></a>可报四恩。<a id="a-SP"></a>况优于此者乎。<a id="a-SQ"></a>夫昆山多玉。<a id="a-SR"></a>尚有砾沙。<a id="a-SS"></a>浮水丰金。<a id="a-ST"></a>宁无土石。<a id="a-SU"></a>沙门之中禅禁寔多。<a id="a-SV"></a>不无五三缺于戒律。<a id="a-SW"></a>正可以道废人。<a id="a-SX"></a>不应以人废道。<a id="a-SY"></a>子何睹此遂替释教。<a id="a-SZ"></a>故经曰。<a id="a-Sa"></a>依法不依人。<a id="a-Sb"></a>依智不依识。<a id="a-Sc"></a>不可见纣跖之踪而忽尧孔之轨。<a id="a-Sd"></a>览调达之迹而忘妙德之风。<a id="a-Se"></a>今当为子撮言其致。<a id="a-Sf"></a>三乘俱出生死。<a id="a-Sg"></a>而幽驾大有浅深。<a id="a-Sh"></a>九流咸明宇内。<a id="a-Si"></a>冲赜宁无总别。<a id="a-Sj"></a>儒经曰。<a id="a-Sk"></a>夫孝德之本。<a id="a-Sl"></a>教之所由生也。<a id="a-Sm"></a>既云德本。<a id="a-Sn"></a>道高仁义之迹。<a id="a-So"></a>教之由生。<a id="a-Sp"></a>坟典因之以弘。<a id="a-Sq"></a>然则同归而殊途。<a id="a-Sr"></a>一致而百虑。<a id="a-Ss"></a>孝慈为总。<a id="a-St"></a>子何惑焉。<a id="a-Su"></a>儒之为统。<a id="a-Sv"></a>子何疑焉。<a id="a-Sw"></a>于是童子莞然而悦曰。<a id="a-Sx"></a>夫柏梁之构兴。<a id="a-Sy"></a>乃知茅茨之仄陋。<a id="a-Sz"></a>仰日月之弥高。<a id="a-T0"></a>何丘陵之可匹。<a id="a-T1"></a>睹真筌之辽廓。<a id="a-T2"></a>觉世训之为近。<a id="a-T3"></a>寻二经之实谈。<a id="a-T4"></a>悟三张之诡妄。<a id="a-T5"></a>佛生西域形仪罔觌。<a id="a-T6"></a>教流东土得听余音。<a id="a-T7"></a>然神踪旷远理乖称谓。<a id="a-T8"></a>因果寂辽信绝名言。<a id="a-T9"></a>今以浅怀得闻高论。<a id="a-TA"></a>销疑散滞涣若春冰。<a id="a-TB"></a>始知释典茫茫该罗二谛。<a id="a-TC"></a>儒宗硌硌总括九流。<a id="a-TD"></a>信骇常谈无得而称者矣。<a id="a-TE"></a>仆诚不敏。<a id="a-TF"></a>谨承嘉诲。</p>
 </body>
</html>