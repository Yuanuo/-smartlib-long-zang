<!doctype html>
<html id="z3IBWUq1Kg" data-ver="1238">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">广弘明集卷第四</h1>
  <h2 id="a2">归正篇第一之四</h2>
  <p id="a3">舍事李老道法诏。<a id="a-4"></a>　　梁高祖武皇帝</p>
  <p id="a5">废李老道法诏。<a id="a-6"></a>　　北齐高祖文宣皇帝</p>
  <p id="a7">通极论。<a id="a-8"></a>　　隋沙门释彦琮</p>
  <p data-pb></p>
  <h2 id="a9">舍事李老道法诏(梁武)</h2>
  <p id="aA">梁高祖武皇帝。<a id="a-B"></a>年三十四登位。<a id="a-C"></a>在政四十九年。<a id="a-D"></a>虽亿兆务殷而卷不释手。<a id="a-E"></a>内经外典罔不厝怀。<a id="a-F"></a>皆为训解数千余卷。<a id="a-G"></a>而俭约自节。<a id="a-H"></a>罗绮不缘。<a id="a-I"></a>寝处虚闲。<a id="a-J"></a>昼夜无怠。<a id="a-K"></a>致有布被莞席草屦葛巾。<a id="a-L"></a>初临大宝即备斯事。<a id="a-M"></a>日惟一食永绝辛膻。<a id="a-N"></a>自有帝王罕能及此。<a id="a-O"></a>旧事老子宗尚符图。<a id="a-P"></a>穷讨根源有同妄作。<a id="a-Q"></a>帝乃躬运神笔下诏舍道。<a id="a-R"></a>文曰。<a id="a-S"></a>维天鉴三年四月八日。<a id="a-T"></a>梁国皇帝兰陵萧衍稽首和南。<a id="a-U"></a>十方诸佛十方尊法十方圣僧。<a id="a-V"></a>伏见经云。<a id="a-W"></a>发菩提心者即是佛心。<a id="a-X"></a>其余诸善不得为喻。<a id="a-Y"></a>能使众生出三界之苦门。<a id="a-Z"></a>入无为之胜路。<a id="a-a"></a>故如来漏尽智凝成觉。<a id="a-b"></a>至道通机德圆取圣。<a id="a-c"></a>发慧炬以照迷。<a id="a-d"></a>镜法流以澄垢。<a id="a-e"></a>启瑞迹于天中。<a id="a-f"></a>烁灵仪于像外。<a id="a-g"></a>度群迷于欲海。<a id="a-h"></a>引含识于涅槃。<a id="a-i"></a>登常乐之高山。<a id="a-j"></a>出爱河之深际。<a id="a-k"></a>言乖四句语绝百非。<a id="a-l"></a>应迹娑婆王宫诞相。<a id="a-m"></a>步三界而为尊。<a id="a-n"></a>普大千而流照。<a id="a-o"></a>但以机心浅薄好生厌怠。<a id="a-p"></a>遂乃湛说圆常。<a id="a-q"></a>亦复潜辉鹤树。<a id="a-r"></a>阇王灭罪婆薮除殃。<a id="a-s"></a>若不逢遇大圣法王。<a id="a-t"></a>谁能救接。<a id="a-u"></a>在迹虽隐其道无亏。<a id="a-v"></a>弟子经迟迷荒耽事老子。<a id="a-w"></a>历叶相承。<a id="a-x"></a>染此邪法。<a id="a-y"></a>习因善发。<a id="a-z"></a>弃迷知返。<a id="a-10"></a>今舍旧医归凭正觉。<a id="a-11"></a>愿使未来生世童男出家。<a id="a-12"></a>广弘经教化度含识同共成佛。<a id="a-13"></a>宁在正法中长沦恶道。<a id="a-14"></a>不乐依老子教暂得生天。<a id="a-15"></a>涉大乘心离二乘念。<a id="a-16"></a>正愿诸佛证明。<a id="a-17"></a>菩萨摄受。<a id="a-18"></a>弟子萧衍和南。<a id="a-19"></a>于时帝与道俗二万人。<a id="a-1A"></a>于重云殿重阁上。<a id="a-1B"></a>手书此文发菩提心。<a id="a-1C"></a>至四月十一日。<a id="a-1D"></a>又敕门下。<a id="a-1E"></a>大经中说。<a id="a-1F"></a>道有九十六种。<a id="a-1G"></a>惟佛一道是于正道。<a id="a-1H"></a>其余九十五种名为邪道。<a id="a-1I"></a>朕舍邪外道以事正内。<a id="a-1J"></a>诸佛如来若有公卿能入此誓者。<a id="a-1K"></a>各可发菩提心。<a id="a-1L"></a>老子周公孔子等。<a id="a-1M"></a>虽是如来弟子而化迹既邪。<a id="a-1N"></a>止是世间之善。<a id="a-1O"></a>不能革凡成圣。<a id="a-1P"></a>其公卿百官侯王宗族。<a id="a-1Q"></a>宜反伪就真舍邪入正。<a id="a-1R"></a>故经教成实论云。<a id="a-1S"></a>若事外道心重佛法心轻。<a id="a-1T"></a>即是邪见。<a id="a-1U"></a>若心一等。<a id="a-1V"></a>是无记性不当善恶。<a id="a-1W"></a>若事佛心强老子心弱者。<a id="a-1X"></a>乃是清信。<a id="a-1Y"></a>言清信者。<a id="a-1Z"></a>清是表里俱净。<a id="a-1a"></a>垢秽惑累皆尽。<a id="a-1b"></a>信是信正不信邪。<a id="a-1c"></a>故言清信佛弟子。<a id="a-1d"></a>其余诸信皆是邪见。<a id="a-1e"></a>不得称清信也。<a id="a-1f"></a>门下速施行。</p>
  <p id="a1g">至四月十七日。<a id="a-1h"></a>侍中安前将军丹阳尹邵陵王上启云。<a id="a-1i"></a>臣纶闻。<a id="a-1j"></a>如来严相巍巍架于有顶。<a id="a-1k"></a>微妙色身荡荡显乎无际。<a id="a-1l"></a>假金轮而启物。<a id="a-1m"></a>托银粟以应凡。<a id="a-1n"></a>砥波若之利刀。<a id="a-1o"></a>收涅槃之妙果。<a id="a-1p"></a>泛生死之苦海。<a id="a-1q"></a>济常乐于彼岸。<a id="a-1r"></a>故能降慈悲云垂甘露雨。<a id="a-1s"></a>七处八会。<a id="a-1t"></a>教化之义不穷。<a id="a-1u"></a>四谛五时。<a id="a-1v"></a>利益之方无尽。<a id="a-1w"></a>并[泳-永+水]清日盛雾豁云除。<a id="a-1x"></a>爝火翳光尘热自静。<a id="a-1y"></a>可谓入俗化于蒙底。<a id="a-1z"></a>出世冥此真如。<a id="a-20"></a>使稠林邪迳之人景法门而无倦。<a id="a-21"></a>渴爱聋瞽之士慕探赜而知回。<a id="a-22"></a>道树始于迦维。<a id="a-23"></a>德音盛于京洛。<a id="a-24"></a>恒星不见周鉴娠征。<a id="a-25"></a>满月圆姿汉感宵梦。<a id="a-26"></a>五法用传万德方兆。<a id="a-27"></a>华俗潜启竞扇高风。<a id="a-28"></a>资此三明照迷途之失。<a id="a-29"></a>凭兹七觉拔长夜之苦。<a id="a-2A"></a>属值皇帝菩萨应天御物负扆临民。<a id="a-2B"></a>含光宇宙照清海表。<a id="a-2C"></a>垂无碍辩以接黎庶。<a id="a-2D"></a>以本愿力摄受众生。<a id="a-2E"></a>故能随方逗药示权显因。<a id="a-2F"></a>崇一乘之旨。<a id="a-2G"></a>广十地之基。<a id="a-2H"></a>是以万邦回向俱禀正识。<a id="a-2I"></a>幽显灵只皆蒙诱济。<a id="a-2J"></a>人兴等觉之愿。<a id="a-2K"></a>物起菩提之心。<a id="a-2L"></a>莫不翘勤归宗之境。<a id="a-2M"></a>悦怿还源之趣。<a id="a-2N"></a>共保慈悲俱修忍辱。<a id="a-2O"></a>所谓覆护饶益桥梁津济者矣。<a id="a-2P"></a>道既光被民亦化之。<a id="a-2Q"></a>于是应真飞锡腾虚接影破邪。<a id="a-2R"></a>外道坚持正国伽蓝精舍。<a id="a-2S"></a>宝刹相望。<a id="a-2T"></a>讲会传经德音盈耳。<a id="a-2U"></a>臣昔未达理源。<a id="a-2V"></a>禀承外道。<a id="a-2W"></a>如欲须甘果翻种苦栽。<a id="a-2X"></a>欲除渴乏反趣碱水。<a id="a-2Y"></a>今启迷方粗知归向。<a id="a-2Z"></a>受菩萨大戒。<a id="a-2a"></a>戒节身心。<a id="a-2b"></a>舍老子之邪风。<a id="a-2c"></a>入法流之真教。<a id="a-2d"></a>伏愿天慈曲垂矜许。<a id="a-2e"></a>谨启。</p>
  <p id="a2f">至四月十八日中书舍人臣任孝恭宣敕云。<a id="a-2g"></a>能改迷入正。<a id="a-2h"></a>可谓是宿植胜因。<a id="a-2i"></a>宜加勇猛也。</p>
  <p data-pb></p>
  <h2 id="a2j">废李老道法诏(北齐高祖文宣皇帝)</h2>
  <p id="a2k">昔金陵道士陆修静者。<a id="a-2l"></a>道门之望。<a id="a-2m"></a>在宋齐两代祖述三张弘衍二葛。<a id="a-2n"></a>郗张之士封门受箓。<a id="a-2o"></a>遂妄加穿凿广制齐仪。<a id="a-2p"></a>縻费极繁意在王者遵奉。<a id="a-2q"></a>会梁祖启运下诏舍道。<a id="a-2r"></a>修静不胜其愤。<a id="a-2s"></a>遂与门人及边境亡命。<a id="a-2t"></a>叛入北齐。<a id="a-2u"></a>又倾散金玉赠诸贵游。<a id="a-2v"></a>托以襟期冀兴道法。<a id="a-2w"></a>帝惑之也。<a id="a-2x"></a>于天保六年九月。<a id="a-2y"></a>乃下敕召诸沙门与道士学达者十人。<a id="a-2z"></a>亲自对校。<a id="a-30"></a>于时道士祝诸沙门衣钵。<a id="a-31"></a>或飞或转。<a id="a-32"></a>祝诸梁木。<a id="a-33"></a>或横或竖。<a id="a-34"></a>沙门曾不学方术。<a id="a-35"></a>默无一对。<a id="a-36"></a>士女拥闹贵贱移心。<a id="a-37"></a>并以静徒为胜也。<a id="a-38"></a>诸道士等雀跃腾倚。<a id="a-39"></a>鱼睨云汉高谈自矜。<a id="a-3A"></a>夸炫道术。<a id="a-3B"></a>仍又唱言曰。<a id="a-3C"></a>神通权设抑挫强御。<a id="a-3D"></a>沙门现一我当现二。<a id="a-3E"></a>今薄示小术。<a id="a-3F"></a>并辞退屈。<a id="a-3G"></a>事亦可见。</p>
  <p id="a3H">帝命上统法师与静角试。<a id="a-3I"></a>上统曰。<a id="a-3J"></a>方术小伎。<a id="a-3K"></a>俗儒耻之。<a id="a-3L"></a>况出家人也。<a id="a-3M"></a>虽然天命令拒。<a id="a-3N"></a>岂得无言。<a id="a-3O"></a>可令最下坐僧对之。<a id="a-3P"></a>即往寻觅。<a id="a-3Q"></a>有僧佛俊一名昙显者。<a id="a-3R"></a>不知何人。<a id="a-3S"></a>游行无定。<a id="a-3T"></a>饮啖同俗。<a id="a-3U"></a>时有放言。<a id="a-3V"></a>标悟宏远。<a id="a-3W"></a>上统知其深量。<a id="a-3X"></a>私与之交。<a id="a-3Y"></a>于时名僧盛集。<a id="a-3Z"></a>显居末坐。<a id="a-3a"></a>酣酒大醉昂兀而坐。<a id="a-3b"></a>有司不敢召之。<a id="a-3c"></a>以事告于上统。<a id="a-3d"></a>上曰。<a id="a-3e"></a>道士祭酒常道所行。<a id="a-3f"></a>止是饮酒道人可共言耳。<a id="a-3g"></a>可扶舆将来。<a id="a-3h"></a>于是合众皆惮而怯。<a id="a-3i"></a>上统威权不敢有谏。<a id="a-3j"></a>乃两人扶显令上高座。<a id="a-3k"></a>既上便立而含笑曰。<a id="a-3l"></a>我饮酒大醉。<a id="a-3m"></a>耳中有所闻云。<a id="a-3n"></a>沙门现一我当现二。<a id="a-3o"></a>此言虚实。<a id="a-3p"></a>道士曰。<a id="a-3q"></a>有实。<a id="a-3r"></a>显即翘一足而立云。<a id="a-3s"></a>我已现一。<a id="a-3t"></a>卿可现二。<a id="a-3u"></a>各无对之。<a id="a-3v"></a>显曰。<a id="a-3w"></a>向祝诸衣物飞扬者。<a id="a-3x"></a>我故开门试卿术耳。<a id="a-3y"></a>命取稠禅师衣钵祝之。<a id="a-3z"></a>诸道士一时奋发共咒。<a id="a-40"></a>无一动摇。<a id="a-41"></a>帝敕取衣。<a id="a-42"></a>乃至十人牵举不动。<a id="a-43"></a>显乃令以衣置诸梁木。<a id="a-44"></a>又令祝之。<a id="a-45"></a>都无一验。<a id="a-46"></a>道士等相顾无赖。<a id="a-47"></a>犹以言辩自高。<a id="a-48"></a>乃曰。<a id="a-49"></a>佛家自号为内。<a id="a-4A"></a>内则小也。<a id="a-4B"></a>谓我道家为外。<a id="a-4C"></a>外则大也。<a id="a-4D"></a>显应声曰。<a id="a-4E"></a>若然则天子处内定小。<a id="a-4F"></a>百官处外定大矣。<a id="a-4G"></a>静与其属缄口无言。<a id="a-4H"></a>帝目验藏否。<a id="a-4I"></a>便下诏曰。<a id="a-4J"></a>法门不二真宗在一。<a id="a-4K"></a>求之正路寂泊为本。<a id="a-4L"></a>祭酒道者世中假妄。<a id="a-4M"></a>俗人未悟仍有只崇。<a id="a-4N"></a>麴糵是味清虚焉在。<a id="a-4O"></a>瞿脯斯甜慈悲永隔。<a id="a-4P"></a>上异仁祠下乖祭典。<a id="a-4Q"></a>皆宜禁绝不复遵事。<a id="a-4R"></a>颁勒远近咸使知闻。<a id="a-4S"></a>其道士归伏者。<a id="a-4T"></a>并付昭玄大统上法师度听出家。<a id="a-4U"></a>未发心者。<a id="a-4V"></a>可令染剃。<a id="a-4W"></a>尔日斩首者非一。<a id="a-4X"></a>自谓神仙者。<a id="a-4Y"></a>可上三爵台令其投身飞逝。<a id="a-4Z"></a>皆碎尸涂地。<a id="a-4a"></a>伪妄斯绝。<a id="a-4b"></a>致使齐境国无两信。<a id="a-4c"></a>迄于周时隋初。<a id="a-4d"></a>渐开其术至今东川。<a id="a-4e"></a>此宗微末无足抗言。<a id="a-4f"></a>帝讳洋。<a id="a-4g"></a>即元魏丞相高欢之第二子也。<a id="a-4h"></a>嫡兄澄急慢。<a id="a-4i"></a>为奴所害。<a id="a-4j"></a>洋袭其位代为相国。<a id="a-4k"></a>魏历将穷。<a id="a-4l"></a>洋筑坛于南郊。<a id="a-4m"></a>筮遇大横大吉汉文之卦也。<a id="a-4n"></a>乃铸金像。<a id="a-4o"></a>一泻而成。<a id="a-4p"></a>魏收为禅文魏帝署之。<a id="a-4q"></a>即受其禅为大齐也。<a id="a-4r"></a>凡所行履不测其愚智。<a id="a-4s"></a>委政仆射杨遵彦。<a id="a-4t"></a>帝大起佛寺。<a id="a-4u"></a>僧尼溢满诸州。<a id="a-4v"></a>冬夏供施行道不绝。<a id="a-4w"></a>时稠禅师箴帝曰。<a id="a-4x"></a>檀越罗刹察治国。<a id="a-4y"></a>临水自见。<a id="a-4z"></a>帝从之。<a id="a-50"></a>睹群罗刹在后。<a id="a-51"></a>于是遂不食肉。<a id="a-52"></a>禁鹰鹞去官。<a id="a-53"></a>渔屠辛荤悉除不得入市。<a id="a-54"></a>帝恒坐禅竟日不出。<a id="a-55"></a>礼佛行绕。<a id="a-56"></a>其疾如风受戒于昭玄大统。<a id="a-57"></a>法上面掩地。<a id="a-58"></a>令上履发而授焉。<a id="a-59"></a>先是帝在晋阳。<a id="a-5A"></a>使人骑驼。<a id="a-5B"></a>敕曰。<a id="a-5C"></a>向寺取经函。<a id="a-5D"></a>使问所在。<a id="a-5E"></a>帝曰。<a id="a-5F"></a>任驼出城。<a id="a-5G"></a>及出奄如梦至一山。<a id="a-5H"></a>山半有佛寺。<a id="a-5I"></a>群沙弥遥曰。<a id="a-5J"></a>高洋馲驼来。<a id="a-5K"></a>便引见一老僧拜之曰。<a id="a-5L"></a>高洋作天子何如。<a id="a-5M"></a>曰圣明。<a id="a-5N"></a>曰尔来何为。<a id="a-5O"></a>曰取经函。<a id="a-5P"></a>僧曰。<a id="a-5Q"></a>洋在寺懒读经令北行东头与之。<a id="a-5R"></a>使者反命。<a id="a-5S"></a>初帝至谷口木井佛寺。<a id="a-5T"></a>有舍身痴人不解语。<a id="a-5U"></a>忽谓帝曰。<a id="a-5V"></a>我去尔后来。<a id="a-5W"></a>是夜痴人死。<a id="a-5X"></a>帝寻崩于晋阳。</p>
  <p data-pb></p>
  <h2 id="a5Y">通极论(随沙门释彦琮)</h2>
  <p id="a5Z">原夫隐显二途。<a id="a-5a"></a>不可定荣辱。<a id="a-5b"></a>真俗两端。<a id="a-5c"></a>孰能刊同异。<a id="a-5d"></a>所以大隐则朝市匪諠。<a id="a-5e"></a>高蹈则山水无闷。<a id="a-5f"></a>空非色外。<a id="a-5g"></a>天地自同指马。<a id="a-5h"></a>名不义里。<a id="a-5i"></a>肝胆可如楚越。<a id="a-5j"></a>或语或默。<a id="a-5k"></a>良踰语默之方。<a id="a-5l"></a>或有或无。<a id="a-5m"></a>信绝有无之界。<a id="a-5n"></a>若夫云鸿振羽孔雀谢其远飞。<a id="a-5o"></a>净名现疾比丘惮其高辩。<a id="a-5p"></a>发心即是出家。<a id="a-5q"></a>何关落发。<a id="a-5r"></a>弃俗方称入法。<a id="a-5s"></a>岂要抽簪。<a id="a-5t"></a>此即染净之门。<a id="a-5u"></a>权实而莫晓。<a id="a-5v"></a>倚伏之理。<a id="a-5w"></a>吉凶而未悟。<a id="a-5x"></a>遂使庄生宗齐一之论。<a id="a-5y"></a>释子说会三之旨。<a id="a-5z"></a>大矣哉。<a id="a-60"></a>谅为深远寔难钩致。<a id="a-61"></a>窃闻阴阳合而万物成。<a id="a-62"></a>咸淡和而八珍美。<a id="a-63"></a>何废四时恒序五味犹别。<a id="a-64"></a>以此言之。<a id="a-65"></a>岂真俗之混淆隐显之云异。<a id="a-66"></a>或有寡闻浅识。<a id="a-67"></a>则欲智陵周孔。<a id="a-68"></a>微庸薄宦。<a id="a-69"></a>便将位比帝王。<a id="a-6A"></a>强自大以立身。<a id="a-6B"></a>谓一人而已矣。<a id="a-6C"></a>不信有因果。<a id="a-6D"></a>遂言无佛法。<a id="a-6E"></a>轻毁泥越践蔑沙门。<a id="a-6F"></a>愚袭腐儒戏招冥祸。<a id="a-6G"></a>或有始除俗服状如德冠天人。<a id="a-6H"></a>才挂僧名意似声高海域。<a id="a-6I"></a>傲然尊处许为极圣。<a id="a-6J"></a>岂知十缠犹障三学靡闻。<a id="a-6K"></a>不随机而接物。<a id="a-6L"></a>竟抱愚而自守。<a id="a-6M"></a>悲夫二子殊途一何踳驳。<a id="a-6N"></a>高怀达士孰可然哉。<a id="a-6O"></a>冀欲解纷挫锐。<a id="a-6P"></a>假设旗鼓。<a id="a-6Q"></a>虽复俱有抑扬。<a id="a-6R"></a>终以道为宗致。<a id="a-6S"></a>其犹五色绮错。<a id="a-6T"></a>近须弥而会同。<a id="a-6U"></a>万像森罗。<a id="a-6V"></a>依虚空而总集。<a id="a-6W"></a>归根自纭纭之物。<a id="a-6X"></a>吞谷实茫茫之海。<a id="a-6Y"></a>斯诚光赞于佛道。<a id="a-6Z"></a>述奖于玄门。<a id="a-6a"></a>庶令无我无邪允谦允敬。<a id="a-6b"></a>式贻后进论之云尔。<a id="a-6c"></a>有梵行先生者高屏尘俗独栖丘壑。<a id="a-6d"></a>英明逸九天之上。<a id="a-6e"></a>志气笼八宏之表。<a id="a-6f"></a>藉茅枕石落发灰心。<a id="a-6g"></a>粪衣殊羊续之袍。<a id="a-6h"></a>绳床异管宁之榻。<a id="a-6i"></a>自隐沦西岳数十年矣。<a id="a-6j"></a>确乎不拔澹然无为。<a id="a-6k"></a>每而叹曰。<a id="a-6l"></a>穷则独善其身。<a id="a-6m"></a>达则兼济天下。<a id="a-6n"></a>但苍生扰扰絷以爱罗。<a id="a-6o"></a>不可自致清升。<a id="a-6p"></a>坐观涂炭。<a id="a-6q"></a>复须弃置林薮分卫人间。<a id="a-6r"></a>于是屈迹暂游。<a id="a-6s"></a>方践京邑次于灞上。<a id="a-6t"></a>有行乐公子者。<a id="a-6u"></a>控龙媒于[泳-永+不]水。<a id="a-6v"></a>飞鹤盖于浮云。<a id="a-6w"></a>绣衣侯服薰风合气。<a id="a-6x"></a>玉勒金鞍争光[炫-ㄙ+ㄥ]日。<a id="a-6y"></a>定知掷果之爱是属潘生。<a id="a-6z"></a>割袖之宠已迷汉帝。<a id="a-70"></a>接轸城隅陪曹王之席。<a id="a-71"></a>连鏕池侧追山公之赏。<a id="a-72"></a>道逢先生怪而问曰。<a id="a-73"></a>先生貌若燕赵之士。<a id="a-74"></a>发如吴越之宾。<a id="a-75"></a>容色似困陈蔡。<a id="a-76"></a>衣制不关楚鲁。<a id="a-77"></a>徐行低视细语嚬眉。<a id="a-78"></a>瓦钵恒持。<a id="a-79"></a>异颜回之瓢器。<a id="a-7A"></a>锡音乍振。<a id="a-7B"></a>殊原宪之[卄/梨]杖。<a id="a-7C"></a>此地未之睹。<a id="a-7D"></a>我尝所不闻。<a id="a-7E"></a>敢问先生何方而至。</p>
  <p id="a7F">先生静默良久徐而对曰。<a id="a-7G"></a>观子驰骋于名利荒昏于色声。<a id="a-7H"></a>戴天犹不测其高。<a id="a-7I"></a>履地尚不知其厚。<a id="a-7J"></a>吾闻陷井之内。<a id="a-7K"></a>本无吞舟之鳞。<a id="a-7L"></a>榆枋之间。<a id="a-7M"></a>讵有垂云之翼。<a id="a-7N"></a>吾非子之徒与。<a id="a-7O"></a>其可识乎。<a id="a-7P"></a>试当为子言之。<a id="a-7Q"></a>幸子暂留高听。<a id="a-7R"></a>吾师也德本深构。<a id="a-7S"></a>树自三祇之初。<a id="a-7T"></a>妙果独高成于百劫之末。<a id="a-7U"></a>总法界而为智。<a id="a-7V"></a>竟虚空以作身。<a id="a-7W"></a>宁惟气禀二仪道周万物而已。<a id="a-7X"></a>斯故身无不在。<a id="a-7Y"></a>量极规矩之外。<a id="a-7Z"></a>智无不为。<a id="a-7a"></a>用绝思议之表。<a id="a-7b"></a>不可以人事测。<a id="a-7c"></a>岂得以处所论。<a id="a-7d"></a>将启愚夫之视听。<a id="a-7e"></a>须示真人之影迹。<a id="a-7f"></a>其犹谷风之随啸虎。<a id="a-7g"></a>庆云之逐腾龙。<a id="a-7h"></a>感应相招抑惟常理。<a id="a-7i"></a>于是降神兜率之宫。<a id="a-7j"></a>垂像迦毗之域。<a id="a-7k"></a>氏曰瞿昙。<a id="a-7l"></a>种称刹利。<a id="a-7m"></a>俗名悉达。<a id="a-7n"></a>道字能仁。<a id="a-7o"></a>乃白净王之太子也。<a id="a-7p"></a>家世则轮王迭袭。<a id="a-7q"></a>门风则圣道相因。<a id="a-7r"></a>地中三千。<a id="a-7s"></a>既殊于雒邑。<a id="a-7t"></a>国朝八万。<a id="a-7u"></a>有踰于鹫岭。<a id="a-7v"></a>宗亲籍甚。<a id="a-7w"></a>孰可详焉。<a id="a-7x"></a>暨吾师生也。<a id="a-7y"></a>坤形六动方行七步。<a id="a-7z"></a>五净雨花满国。<a id="a-80"></a>二龙洒水遍空。<a id="a-81"></a>神瑞毕臻吉征总萃。<a id="a-82"></a>观诸百代曾未之有。<a id="a-83"></a>然复孕异尧轩产殊禹契。<a id="a-84"></a>至如黑帝入梦之兆。<a id="a-85"></a>白光满室之征。<a id="a-86"></a>徒曰嘉祥。<a id="a-87"></a>讵可拟议。<a id="a-88"></a>身边则金色一丈。<a id="a-89"></a>眉间则白毫五尺。<a id="a-8A"></a>开万字于胸前。<a id="a-8B"></a>蹑千轮于足下。<a id="a-8C"></a>大略以言三十有二。<a id="a-8D"></a>非可以龙颜虎鼻八采双瞳方我妙色校其升降者也。<a id="a-8E"></a>虽复吕公之相高帝世谓知人。<a id="a-8F"></a>若譬私陀之视吾师未可同日。<a id="a-8G"></a>于是崇业大宝正位少阳。<a id="a-8H"></a>甲观洞开龙楼迥建。<a id="a-8I"></a>至如多才多艺允文允武。<a id="a-8J"></a>非关师保自因天骨。<a id="a-8K"></a>或于太子池临泛之辰。<a id="a-8L"></a>博望苑驰[身*(叟-又+ㄎ)]之际。<a id="a-8M"></a>力格香象气冠神功。<a id="a-8N"></a>试论姬发曹丕莫之与拟。<a id="a-8O"></a>汉盈夏启宁足涉言。<a id="a-8P"></a>父王宿卫甚严喻视弥笃。<a id="a-8Q"></a>九重禁闼。<a id="a-8R"></a>声闻则四十里。<a id="a-8S"></a>三时密殿。<a id="a-8T"></a>姬丽则二万人。<a id="a-8U"></a>然以道性恬凝志愿冲固。<a id="a-8V"></a>虽居三惑之境。<a id="a-8W"></a>不改一心之节。<a id="a-8X"></a>历王城之四门。<a id="a-8Y"></a>哀老病之三苦。<a id="a-8Z"></a>乃自嗟曰。<a id="a-8a"></a>人生若此在世何堪。<a id="a-8b"></a>脱屣寻真其于斯矣。<a id="a-8c"></a>于时桃则新花落雨。<a id="a-8d"></a>青春始仲。<a id="a-8e"></a>月则半轮低阁。<a id="a-8f"></a>永夜方深。<a id="a-8g"></a>观妓直之似横尸。<a id="a-8h"></a>悟宫闱之如败冡。<a id="a-8i"></a>天王捧白马而踰城。<a id="a-8j"></a>给使持宝冠而诣阙。<a id="a-8k"></a>虽复秦世萧史周时子晋。<a id="a-8l"></a>许由洗耳于箕山。<a id="a-8m"></a>庄周曳尾于濮水。<a id="a-8n"></a>方兹去俗何其蔑如。<a id="a-8o"></a>是以仙林始抽簪之地。<a id="a-8p"></a>禅河起苦行之迹。<a id="a-8q"></a>沐金流之净水。<a id="a-8r"></a>游道场之吉树。<a id="a-8s"></a>食假献糜座因施草。<a id="a-8t"></a>于是十力智圆六通神足。<a id="a-8u"></a>魔兵席卷大业克成。<a id="a-8v"></a>独称为佛。<a id="a-8w"></a>是吾师也。<a id="a-8x"></a>法轮则奈国初转。<a id="a-8y"></a>僧侣则憍陈始度。<a id="a-8z"></a>至于迦葉兄弟。<a id="a-90"></a>目连朋友。<a id="a-91"></a>西域之大势。<a id="a-92"></a>东方之遍吉。<a id="a-93"></a>二十八天之主。<a id="a-94"></a>一十六国之王。<a id="a-95"></a>莫不服道而倾心。<a id="a-96"></a>餐风而合掌。<a id="a-97"></a>于是他化宫里乃弘十地。<a id="a-98"></a>耆阇山上方会三乘。<a id="a-99"></a>善吉谈无得之宗。<a id="a-9A"></a>净名显不言之旨。<a id="a-9B"></a>伏十仙之外道。<a id="a-9C"></a>制六群之比丘。<a id="a-9D"></a>胸前则吐纳江河。<a id="a-9E"></a>掌内则摇荡山谷。<a id="a-9F"></a>论劫则方石屡尽。<a id="a-9G"></a>辩数则微尘可穷。<a id="a-9H"></a>斯乃三界之大师。<a id="a-9I"></a>万古之独步。<a id="a-9J"></a>吾自庸才谈何以尽。<a id="a-9K"></a>纵使周公之制礼作乐。<a id="a-9L"></a>孔子之述易刊诗。<a id="a-9M"></a>予赐之言语。<a id="a-9N"></a>商偃之文学爰及左元放葛孝先河上公柱下史。<a id="a-9O"></a>并驱之于方内。<a id="a-9P"></a>何足道哉。<a id="a-9Q"></a>自我含灵福尽法王斯逝。<a id="a-9R"></a>遂使北首提河春秋有八十矣。<a id="a-9S"></a>应身粒碎流血何追。<a id="a-9T"></a>争决最后之疑。<a id="a-9U"></a>竞奉临终之供。<a id="a-9V"></a>呜呼智炬消慈云灭。<a id="a-9W"></a>长夜诸子诚可悲夫。<a id="a-9X"></a>于是瞻相好于香檀。<a id="a-9Y"></a>记筌蹄于贝叶。<a id="a-9Z"></a>三藏受持四依补处。<a id="a-9a"></a>而我师风无坠。<a id="a-9b"></a>于斯乎但世道纷华群情矫薄人代今古。<a id="a-9c"></a>暨于像运既当徂北稍复东渐。<a id="a-9d"></a>所以金人梦刘庄之寝。<a id="a-9e"></a>摩腾伫蔡愔之劝。<a id="a-9f"></a>遗教之流汉地。<a id="a-9g"></a>创发此焉。<a id="a-9h"></a>迄今五百余年矣。<a id="a-9i"></a>自后康僧会竺法维佛图澄鸠摩什。<a id="a-9j"></a>继踵来仪盛宣方等。<a id="a-9k"></a>遂使道生道安之侣。<a id="a-9l"></a>慧严慧观之徒。<a id="a-9m"></a>并能销声挂冠翕然归向。<a id="a-9n"></a>缁门繁炽焉可胜道。<a id="a-9o"></a>吾少长山东。<a id="a-9p"></a>尚素王之雅业。<a id="a-9q"></a>晚游关右。<a id="a-9r"></a>慕黄老之玄言。<a id="a-9s"></a>俱是未越苦河。<a id="a-9t"></a>犹沦火宅。<a id="a-9u"></a>可久可大其惟佛教也欤。<a id="a-9v"></a>遂乃希前代之清尘。<a id="a-9w"></a>仰群英之远迹。<a id="a-9x"></a>归斯正道拔自沉泥。<a id="a-9y"></a>本号离欲之逸民摧邪之大将。<a id="a-9z"></a>吾之俦党其谓此乎。<a id="a-A0"></a>公子蹙頞而言曰。<a id="a-A1"></a>观先生之辩。<a id="a-A2"></a>虽可谈天。<a id="a-A3"></a>然其所说何太虚诞。<a id="a-A4"></a>窃寻佛本启化之辰。<a id="a-A5"></a>当我宗周之运。<a id="a-A6"></a>自云。<a id="a-A7"></a>娑婆总摄靡所不归。<a id="a-A8"></a>或复光照无际声振有顶。<a id="a-A9"></a>或复八部云臻十方辐凑。<a id="a-AA"></a>计天竺去我十万里余。<a id="a-AB"></a>俱在须弥之南。<a id="a-AC"></a>并是阎浮之内。<a id="a-AD"></a>那忽此间士庶无至佛所。<a id="a-AE"></a>如来亦何独简不赐余光。<a id="a-AF"></a>弗生我秦汉。<a id="a-AG"></a>靡载我坟籍。<a id="a-AH"></a>详此二三疑惑逾甚。<a id="a-AI"></a>仆闻贞不绝俗隐不违亲。<a id="a-AJ"></a>所以和光于尘里。<a id="a-AK"></a>披莲于火内。<a id="a-AL"></a>至若束带垂缨无妨修德。<a id="a-AM"></a>留须长鬓足可闲居。<a id="a-AN"></a>且道本虚通触无不是。<a id="a-AO"></a>何弃于冠籫专在于锡钵。<a id="a-AP"></a>窃以不伤遗体始着孝心。<a id="a-AQ"></a>莫非王臣终从朝命。<a id="a-AR"></a>今既赭衣髡发。<a id="a-AS"></a>未详其罪。<a id="a-AT"></a>不仕天子。<a id="a-AU"></a>无乃自高敢咨先生。<a id="a-AV"></a>请当辩析。</p>
  <p id="aAW">先生曰。<a id="a-AX"></a>吾闻大音不入于俚耳。<a id="a-AY"></a>其验兹乎。<a id="a-AZ"></a>犹欲以寸管窥天小螺量海。<a id="a-Aa"></a>而我法门出夐。<a id="a-Ab"></a>非吾子之能极。<a id="a-Ac"></a>吾且仰凭神力更为言之。<a id="a-Ad"></a>吾师化道含弘灵钧远被。<a id="a-Ae"></a>但众生缘薄。<a id="a-Af"></a>自为限碍耳。<a id="a-Ag"></a>何关佛威之不大。<a id="a-Ah"></a>圣泽之无均。<a id="a-Ai"></a>其犹日月垂像丽天。<a id="a-Aj"></a>雷霆发音动地。<a id="a-Ak"></a>而简于聋瞽。<a id="a-Al"></a>岂光微声小者哉。<a id="a-Am"></a>然佛游舍卫有余二纪三亿之家。<a id="a-An"></a>犹不闻见。<a id="a-Ao"></a>何怪边地十万里乎。<a id="a-Ap"></a>窃以周孔之生。<a id="a-Aq"></a>本惟华夏之邑。<a id="a-Ar"></a>夷狄不信其理何耶。<a id="a-As"></a>至于东方朔之升天。<a id="a-At"></a>淮南王之入箓。<a id="a-Au"></a>然乘鸾排雾世有其人。<a id="a-Av"></a>欲不长于神仙犹密之而弗载。<a id="a-Aw"></a>宁解味吾师之道术。<a id="a-Ax"></a>书之于惇史乎。<a id="a-Ay"></a>况值秦皇焚典经籍不全。<a id="a-Az"></a>何容守此局文。<a id="a-B0"></a>遂无大见然有或彼正真甘兹随俗。<a id="a-B1"></a>未悟身之非洁。<a id="a-B2"></a>岂达命也。<a id="a-B3"></a>无常服玩则数重不止。<a id="a-B4"></a>悭贪则一毛难落。<a id="a-B5"></a>屑屑顽民可悲之甚。<a id="a-B6"></a>吾已无保于形骸。<a id="a-B7"></a>谁有营于[炫-ㄙ+ㄥ]好。<a id="a-B8"></a>鬓发既剪我心自伏。<a id="a-B9"></a>衣惟坏色爱情何起。<a id="a-BA"></a>所以五缀而持想。<a id="a-BB"></a>六时而系念。<a id="a-BC"></a>萧然物外是曰逆流。<a id="a-BD"></a>窃闻夏禹疏川则有劳手足。<a id="a-BE"></a>墨翟利物则不吝顶踵。<a id="a-BF"></a>杀身以成仁。<a id="a-BG"></a>饿死而存义。<a id="a-BH"></a>此并有违于大孝。<a id="a-BI"></a>然犹盛美于群书。<a id="a-BJ"></a>况吾养性栖玄立身行道。<a id="a-BK"></a>方欲广济六趣高希万德。<a id="a-BL"></a>岂学子拘之于小节。<a id="a-BM"></a>顾在肤发之间哉。<a id="a-BN"></a>扇逐荣名余事。<a id="a-BO"></a>从北面之朝也。<a id="a-BP"></a>其若效浅禄微。<a id="a-BQ"></a>唯劳诺走。<a id="a-BR"></a>功高无暇位极常惧危溢不安。<a id="a-BS"></a>千仞弃珠一何贱宝。<a id="a-BT"></a>但火内之莲非吾所发。<a id="a-BU"></a>染而不染何尔能知。<a id="a-BV"></a>公子曰。<a id="a-BW"></a>先生强夸华以饰非。<a id="a-BX"></a>护墙茨而不扫。<a id="a-BY"></a>请听逆耳之笃论。<a id="a-BZ"></a>略条其弊也四焉。<a id="a-Ba"></a>仆闻玉树不林于蒹葭。<a id="a-Bb"></a>威凤不群于燕雀。<a id="a-Bc"></a>先生道虽微妙。<a id="a-Bd"></a>门人独何庸猥。<a id="a-Be"></a>或形陋族微。<a id="a-Bf"></a>或类卑神闇。<a id="a-Bg"></a>无三端可以参多士。<a id="a-Bh"></a>无十亩可以为匹夫。<a id="a-Bi"></a>堕王事之不闲。<a id="a-Bj"></a>耻私门之弗立。<a id="a-Bk"></a>寄逃役于佛寺之内。<a id="a-Bl"></a>才容身于法服之下。<a id="a-Bm"></a>见人不能叙寒温。<a id="a-Bn"></a>读经不解正音义。<a id="a-Bo"></a>空知高心于百姓。<a id="a-Bp"></a>背礼于二亲。<a id="a-Bq"></a>非所以自荣。<a id="a-Br"></a>其弊一也。<a id="a-Bs"></a>仆闻采椽土阶之俭。<a id="a-Bt"></a>唐尧之所以字民。<a id="a-Bu"></a>琼室玉台之盛。<a id="a-Bv"></a>商辛之所以败俗。<a id="a-Bw"></a>况如来行惟少欲德本大悲。<a id="a-Bx"></a>只应宴坐于冢间。<a id="a-By"></a>经行于树下。<a id="a-Bz"></a>何宜饰九层之刹。<a id="a-C0"></a>建七宝之台。<a id="a-C1"></a>不愍作者之劳。<a id="a-C2"></a>不惭居者之逸。<a id="a-C3"></a>非所以自约。<a id="a-C4"></a>其弊二也。<a id="a-C5"></a>仆闻无自伐功老聃之极教。<a id="a-C6"></a>不赞己德惟佛之格言。<a id="a-C7"></a>劳谦则君子终吉。<a id="a-C8"></a>克让则圣人上美。<a id="a-C9"></a>必若内德充盛自然外响。<a id="a-CA"></a>驰应宾侣坐致揄扬。<a id="a-CB"></a>岂况佛心澄静亡诸得失之咎。<a id="a-CC"></a>如何独许世尊之号。<a id="a-CD"></a>不欲推人。<a id="a-CE"></a>然彼群经莫二之宗。<a id="a-CF"></a>各谈第一之称。<a id="a-CG"></a>自生牟楯。<a id="a-CH"></a>将何以通。<a id="a-CI"></a>非所以自逊其弊三也。<a id="a-CJ"></a>仆闻情存两宝心慎四知。<a id="a-CK"></a>方曰通人之雅怀。<a id="a-CL"></a>廉士之高节。<a id="a-CM"></a>或散之于宗族。<a id="a-CN"></a>或弃之于山水。<a id="a-CO"></a>况玄道清净。<a id="a-CP"></a>反俗沙门而复纵无厌之求。<a id="a-CQ"></a>贪有为之利。<a id="a-CR"></a>劝俗人则令不留髓脑。<a id="a-CS"></a>论嚫施则便无让分毫。<a id="a-CT"></a>或胜贵经过。<a id="a-CU"></a>或上客至止。<a id="a-CV"></a>不将虚心而接待。<a id="a-CW"></a>先陈出手之倍数。<a id="a-CX"></a>此乃有识之同疾。<a id="a-CY"></a>海内之共知。<a id="a-CZ"></a>非所以自廉。<a id="a-Ca"></a>其弊四也。<a id="a-Cb"></a>仆直言虽苦可为药石。<a id="a-Cc"></a>惟先生高见览以详之。</p>
  <p id="aCd">先生曰。<a id="a-Ce"></a>吾子不笑何谓道耶。<a id="a-Cf"></a>子但好其所以同。<a id="a-Cg"></a>宁知其所以异。<a id="a-Ch"></a>徒欲圮毁未损金刚。<a id="a-Ci"></a>吾道弘邃岂可轻矣。<a id="a-Cj"></a>吾闻万机斯总。<a id="a-Ck"></a>圣皇所以称大。<a id="a-Cl"></a>百川是纳。<a id="a-Cm"></a>巨壑所以为深。<a id="a-Cn"></a>王则不联于细民。<a id="a-Co"></a>海则无遗于小水。<a id="a-Cp"></a>况吾师大道旷无不济。<a id="a-Cq"></a>有心尽摄未简怨亲。<a id="a-Cr"></a>自当品戒德之小大。<a id="a-Cs"></a>混族类之高下。<a id="a-Ct"></a>故有除粪庸人。<a id="a-Cu"></a>翻涉不生之位。<a id="a-Cv"></a>应书贵士。<a id="a-Cw"></a>倒坠无间之狱。<a id="a-Cx"></a>内秘难识外相孰知。<a id="a-Cy"></a>子何自擅为铨衡。<a id="a-Cz"></a>吾未相许为水镜。<a id="a-D0"></a>若但以貌取人。<a id="a-D1"></a>失之远矣。<a id="a-D2"></a>遂使叔向伏[鬷-凶+(鬯-匕)]蔑之语。<a id="a-D3"></a>长者悟沙弥之说。<a id="a-D4"></a>且复穷通有运否泰无恒。<a id="a-D5"></a>或始荣而后辱。<a id="a-D6"></a>或初微而后盛。<a id="a-D7"></a>异辙纷轮。<a id="a-D8"></a>可略言也。<a id="a-D9"></a>至如立锥无地。<a id="a-DA"></a>非慕尧舜之德。<a id="a-DB"></a>余图不绍。<a id="a-DC"></a>岂传汤武之圣。<a id="a-DD"></a>讵知吞并六国。<a id="a-DE"></a>其先好马牧人。<a id="a-DF"></a>约法三章。<a id="a-DG"></a>则惟亡命亭长。<a id="a-DH"></a>樊灌起贩屠之肆。<a id="a-DI"></a>伊吕出厨钓之间。<a id="a-DJ"></a>历代因循高门相袭。<a id="a-DK"></a>遂为四海强族五陵。<a id="a-DL"></a>贵氏冠冕陵云风流。<a id="a-DM"></a>盖世暨若朝阳晞露羡皂隶之难留。<a id="a-DN"></a>宿草负霜混蝼蚁之莫别。<a id="a-DO"></a>是知用与不用虎鼠何常。<a id="a-DP"></a>寻末穷本人伦一概。<a id="a-DQ"></a>那忽轻以乘轩蔑兹瓮牖。<a id="a-DR"></a>虽复才方周旦。<a id="a-DS"></a>亦何足观。<a id="a-DT"></a>尝试言之。<a id="a-DU"></a>朝市虚烦身心空弊。<a id="a-DV"></a>智者同弃贤人共鄙。<a id="a-DW"></a>但觉斯怀之可入。<a id="a-DX"></a>所以避地而归来。<a id="a-DY"></a>吾则厌来苦而知昨非。<a id="a-DZ"></a>子便耽往欲而惑今是。<a id="a-Da"></a>宁自安贫乐道少贱多能。<a id="a-Db"></a>奚用太庙之牺牛。<a id="a-Dc"></a>竖子之烹雁。<a id="a-Dd"></a>吾今素质自居默念无杂。<a id="a-De"></a>不假导于仁义。<a id="a-Df"></a>岂乱想于繁华。<a id="a-Dg"></a>固亦骑遗牝牡自忘寝膳。<a id="a-Dh"></a>讵守寒温之小才。<a id="a-Di"></a>音义之薄技。<a id="a-Dj"></a>修心可以报德。<a id="a-Dk"></a>何局定省之仪。<a id="a-Dl"></a>弘化可以接引。<a id="a-Dm"></a>宁止俯仰之事。<a id="a-Dn"></a>此吾所谓一胜也。<a id="a-Do"></a>吾师空闲乐处不惟聚落。<a id="a-Dp"></a>轻微矜纳岂独珠璎。<a id="a-Dq"></a>是以栖形五山游神三住。<a id="a-Dr"></a>或受童土。<a id="a-Ds"></a>或餐马麦。<a id="a-Dt"></a>赞净心之小施。<a id="a-Du"></a>讥杂相之多舍。<a id="a-Dv"></a>庶令藉此而建善根。<a id="a-Dw"></a>因兹而表诚信。<a id="a-Dx"></a>斯自束修大体供养恒式。<a id="a-Dy"></a>岂佛身之欲须。<a id="a-Dz"></a>乃含生之达志。<a id="a-E0"></a>但以凡俗难悟憍嫉未除。<a id="a-E1"></a>竞献名宝利收多福。<a id="a-E2"></a>所以玉槃高刹。<a id="a-E3"></a>掩日耸于半天。<a id="a-E4"></a>绣桷飞甍。<a id="a-E5"></a>连云被于寓内。<a id="a-E6"></a>争名好尚。<a id="a-E7"></a>善将焉在。<a id="a-E8"></a>着相寡识。<a id="a-E9"></a>遂及乎斯。<a id="a-EA"></a>虽乖至真之理。<a id="a-EB"></a>足感荣华之乐。<a id="a-EC"></a>生民惟此为功。<a id="a-ED"></a>如来亦何抑说。<a id="a-EE"></a>此吾所谓二胜也。<a id="a-EF"></a>吾闻谈无价之奇宝。<a id="a-EG"></a>冀欲拯贫。<a id="a-EH"></a>赞不死之神香。<a id="a-EI"></a>只将愈疾。<a id="a-EJ"></a>但众生信邪巫之狂药。<a id="a-EK"></a>舍正觉之甘露。<a id="a-EL"></a>困毒已深怀迷自久。<a id="a-EM"></a>吾师之出世也。<a id="a-EN"></a>本许救济为功。<a id="a-EO"></a>知我者希无容缄默。<a id="a-EP"></a>使物识真以回向。<a id="a-EQ"></a>何是非而自取。<a id="a-ER"></a>若夫二佛不并于世。<a id="a-ES"></a>两日不共于天。<a id="a-ET"></a>厥号无等庶弘至教。<a id="a-EU"></a>非如君子之小圣事谦让之风者。<a id="a-EV"></a>已然至理同归逐情异说。<a id="a-EW"></a>是经称最各应宜闻。<a id="a-EX"></a>此吾所谓三胜也。<a id="a-EY"></a>吾闻不趍四民之利。<a id="a-EZ"></a>莫致百送之金。<a id="a-Ea"></a>但大患未亡有待须养。<a id="a-Eb"></a>吾称乞士。<a id="a-Ec"></a>则受之以知足。<a id="a-Ed"></a>子名施主。<a id="a-Ee"></a>则倾之以国城。<a id="a-Ef"></a>何容责我之贪。<a id="a-Eg"></a>非不自揣己之悭蔽。<a id="a-Eh"></a>是验。<a id="a-Ei"></a>分财相得独应管鲍乎。<a id="a-Ej"></a>吾闻天王武库出给。<a id="a-Ek"></a>尚不由臣下。<a id="a-El"></a>况吾师福物与。<a id="a-Em"></a>宁独任凡僧。<a id="a-En"></a>本虽四辈而来。<a id="a-Eo"></a>今属三宝而用。<a id="a-Ep"></a>为道兴供义乖行福。<a id="a-Eq"></a>既为十方常住。<a id="a-Er"></a>非曰私拟诸己。<a id="a-Es"></a>自专则法律不许。<a id="a-Et"></a>请众则和合无由。<a id="a-Eu"></a>子何德以能消。<a id="a-Ev"></a>吾何情而敢擅。<a id="a-Ew"></a>只惧我之同咎。<a id="a-Ex"></a>岂欲贪利者哉。<a id="a-Ey"></a>窃以粒重七斤。<a id="a-Ez"></a>投水则烟火腾沸。<a id="a-F0"></a>饭余一钵。<a id="a-F1"></a>与人则群类充满。<a id="a-F2"></a>佛犹无吝于饥犬。<a id="a-F3"></a>宁有惜于人焉。<a id="a-F4"></a>是知辄用固以招愆。<a id="a-F5"></a>回施许而获益。<a id="a-F6"></a>真是众生之薄福。<a id="a-F7"></a>判非吾师之褊心。<a id="a-F8"></a>至如饿鬼不睹川流。<a id="a-F9"></a>病人不觉美味。<a id="a-FA"></a>罪关于饿病。<a id="a-FB"></a>岂流味之无也。<a id="a-FC"></a>窃闻功臣事主。<a id="a-FD"></a>粟帛不次而酬勋。<a id="a-FE"></a>明王责躬。<a id="a-FF"></a>苍旻不言而效德。<a id="a-FG"></a>子不能自慨之无感。<a id="a-FH"></a>专谤吾师之不惠。<a id="a-FI"></a>持此饕餮何以为人。<a id="a-FJ"></a>至若郑侯倾产于交游。<a id="a-FK"></a>田君布心于宾客。<a id="a-FL"></a>空规豪荡之声势。<a id="a-FM"></a>讵拟福田而攉扬。<a id="a-FN"></a>此吾所谓四胜也。<a id="a-FO"></a>吾虽言不足而理有余。<a id="a-FP"></a>子但惊所未闻惑于不见。<a id="a-FQ"></a>吾之所说子可悟矣。<a id="a-FR"></a>公子曰。<a id="a-FS"></a>先生虽高谈自雪终类守株。<a id="a-FT"></a>所论报应何其悠眇。<a id="a-FU"></a>仆闻开辟混元分剖清浊。<a id="a-FV"></a>薄淳异禀愚圣派流。<a id="a-FW"></a>至如首足之方圆。<a id="a-FX"></a>翔潜之鳞羽。<a id="a-FY"></a>命分修短身名宠辱。<a id="a-FZ"></a>莫非自然之造化。<a id="a-Fa"></a>讵是宿业之能为。<a id="a-Fb"></a>窃见景行不亏。<a id="a-Fc"></a>夭身世而婴[示*(乃@吉)]。<a id="a-Fd"></a>狂勃无礼。<a id="a-Fe"></a>竟天年而享福。<a id="a-Ff"></a>遭随若斯因果何验。<a id="a-Fg"></a>且气息则聚生散死。<a id="a-Fh"></a>形神则上归下沉。<a id="a-Fi"></a>万事寥廓百年已矣。<a id="a-Fj"></a>何处天宫谁为地狱。<a id="a-Fk"></a>庸人之所信。<a id="a-Fl"></a>达士未之言。<a id="a-Fm"></a>先生犹惑系风。<a id="a-Fn"></a>请更量也。</p>
  <p id="aFo">先生曰。<a id="a-Fp"></a>公子辩士哉。<a id="a-Fq"></a>见何肤浅。<a id="a-Fr"></a>所谈不踰百世。<a id="a-Fs"></a>所历无越八荒。<a id="a-Ft"></a>讵能晓果报之终期。<a id="a-Fu"></a>察因缘之本际。<a id="a-Fv"></a>不可局凡六识罔圣三明者也。<a id="a-Fw"></a>吾闻播植百谷。<a id="a-Fx"></a>非独水土之功。<a id="a-Fy"></a>陶铸四生。<a id="a-Fz"></a>讵正阴阳之力。<a id="a-G0"></a>既有根于种类。<a id="a-G1"></a>亦无离于集起。<a id="a-G2"></a>窃见或体合夫妻子孙不孕。<a id="a-G3"></a>或身非鳏寡男女莫均。<a id="a-G4"></a>至于萤飞蝉化蜂巢蚁卵。<a id="a-G5"></a>非构两精之产。<a id="a-G6"></a>岂从二藏之任。<a id="a-G7"></a>若但禀之于乾坤。<a id="a-G8"></a>人亦奚赖于父母。<a id="a-G9"></a>一须委运慈孝何归。<a id="a-GA"></a>是知因自参差果方环互。<a id="a-GB"></a>支分三报星罗万品。<a id="a-GC"></a>或今身而速受。<a id="a-GD"></a>或来世而晚成。<a id="a-GE"></a>此理必然亦何而朽。<a id="a-GF"></a>窃以赏罚不滥。<a id="a-GG"></a>王者之明法。<a id="a-GH"></a>罪福无舛。<a id="a-GI"></a>业道之大功。<a id="a-GJ"></a>政治则五刑罚禄位赏。<a id="a-GK"></a>幽只则三涂罪人天福。<a id="a-GL"></a>目前可以为监诫。<a id="a-GM"></a>岂伊吾之构虚论哉。<a id="a-GN"></a>子未陷囹圄谁信有廷尉。<a id="a-GO"></a>不游岱宗便谓无鬼府。<a id="a-GP"></a>但善恶积成则殃庆有余。<a id="a-GQ"></a>被之茂典尔所未悉。<a id="a-GR"></a>至如疏勒。<a id="a-GS"></a>涌泉之应。<a id="a-GT"></a>大江潢石之感。<a id="a-GU"></a>羊公白玉郭巨黄金。<a id="a-GV"></a>骢标鲍宣之马。<a id="a-GW"></a>珠降哙参之鹤。<a id="a-GX"></a>爰及宣王之崩于杜伯。<a id="a-GY"></a>襄公之惧于彭生。<a id="a-GZ"></a>白起甘死之征。<a id="a-Ga"></a>李广不侯之验。<a id="a-Gb"></a>陆抗殃则遗后。<a id="a-Gc"></a>郭恩祸则止身。<a id="a-Gd"></a>斯甚昭著。<a id="a-Ge"></a>孰言冥沓。<a id="a-Gf"></a>虽有知无知六经不说。<a id="a-Gg"></a>然祭神祭鬼三代攸传。<a id="a-Gh"></a>必也死而寂寥。<a id="a-Gi"></a>何求存以仁行。<a id="a-Gj"></a>无宜弃儒墨之小教。<a id="a-Gk"></a>失幽所之大理。<a id="a-Gl"></a>子可惜良才太甚愚僻。<a id="a-Gm"></a>早须归悔体我真言。</p>
  <p id="aGn">公子曰。<a id="a-Go"></a>先生虽悬河逸辩。<a id="a-Gp"></a>犹有所蔽。<a id="a-Gq"></a>仆闻天生蒸民刚柔为匹。<a id="a-Gr"></a>所以变化形器含养气灵。<a id="a-Gs"></a>婚姻则自古洪规。<a id="a-Gt"></a>嫁娶则列代恒礼。<a id="a-Gu"></a>罪应不关于子胤。<a id="a-Gv"></a>道亦无碍于妻妾。<a id="a-Gw"></a>遂使善惠许卖花之约。<a id="a-Gx"></a>妙光纳施珠之信。<a id="a-Gy"></a>众香六万尚曰法师。<a id="a-Gz"></a>毗耶二千犹名大士。<a id="a-H0"></a>何独旷兹仇偶拥此情性。<a id="a-H1"></a>亢龙有悔。<a id="a-H2"></a>其欲如之。<a id="a-H3"></a>品物何以生。<a id="a-H4"></a>佛种谁因续。<a id="a-H5"></a>此先生之一蔽也。<a id="a-H6"></a>仆闻猛兽为暴民之业。<a id="a-H7"></a>毒虫含伤物之性。<a id="a-H8"></a>所以顺气则秋狝。<a id="a-H9"></a>除害则夏苗。<a id="a-HA"></a>天道之常何罪而畏。<a id="a-HB"></a>至于牛豕充牺羔雁备礼。<a id="a-HC"></a>运属厨人之手。<a id="a-HD"></a>体葬嘉宾之腹。<a id="a-HE"></a>本天所生非此焉用。<a id="a-HF"></a>然复鸟残自死班听内律。<a id="a-HG"></a>如何阙养形命空作土尘。<a id="a-HH"></a>此先生之二蔽也。<a id="a-HI"></a>仆闻天列箕星地安泉郡。<a id="a-HJ"></a>酒之为物其来尚久。<a id="a-HK"></a>销愁适性独可兹乎。<a id="a-HL"></a>所以嵇阮七贤。<a id="a-HM"></a>兴情于斗石之量。<a id="a-HN"></a>勋华两圣。<a id="a-HO"></a>盛德于钟壶之饮。<a id="a-HP"></a>管则藉此而谈玄。<a id="a-HQ"></a>于则因兹而断狱。<a id="a-HR"></a>闻诸往哲。<a id="a-HS"></a>未尝不宴。<a id="a-HT"></a>但自持之于礼。<a id="a-HU"></a>何用阻众独。<a id="a-HV"></a>清此先生之三蔽也。<a id="a-HW"></a>仆闻八政着民天之食。<a id="a-HX"></a>五味资道器之身。<a id="a-HY"></a>降兹呼吸风霞饵饮芝露。<a id="a-HZ"></a>敢为生类罔不由之。<a id="a-Ha"></a>自可饱食。<a id="a-Hb"></a>用心无废于道业。<a id="a-Hc"></a>何假持斋。<a id="a-Hd"></a>倦力有乏于勤修。<a id="a-He"></a>此先生之四蔽也。<a id="a-Hf"></a>先生若改斯蔽。<a id="a-Hg"></a>仆亦慕焉。<a id="a-Hh"></a>先生曰。<a id="a-Hi"></a>吾闻刚强难化固当尔耳。<a id="a-Hj"></a>子之蔽乎。<a id="a-Hk"></a>自不知其蔽。<a id="a-Hl"></a>吾之通也。<a id="a-Hm"></a>子岂识其通。<a id="a-Hn"></a>由此观之。<a id="a-Ho"></a>未可与言道也。<a id="a-Hp"></a>窃以鄙言无逊尚避至亲。<a id="a-Hq"></a>邪行不仁犹惭先达。<a id="a-Hr"></a>然其男则才离繦褓。<a id="a-Hs"></a>羡双飞以求娶。<a id="a-Ht"></a>女则仅辞乳哺。<a id="a-Hu"></a>怨空房而感情。<a id="a-Hv"></a>苟贪小乐公行世礼。<a id="a-Hw"></a>积习生常混然谁怪。<a id="a-Hx"></a>此而无耻尤类鹑鹊。<a id="a-Hy"></a>勿将群小之制婚敢非高尚之敦雅。<a id="a-Hz"></a>且婚者昏也。<a id="a-I0"></a>事寄昏成。<a id="a-I1"></a>明非昌显之裁范。<a id="a-I2"></a>谅是庸鄙之危行。<a id="a-I3"></a>独有展禽柳下之操。<a id="a-I4"></a>可以厉淫夫。<a id="a-I5"></a>彭祖独卧之术。<a id="a-I6"></a>可以养和性。<a id="a-I7"></a>斯固播之于良书。<a id="a-I8"></a>美之于方策。<a id="a-I9"></a>况乃吾师之成教也。<a id="a-IA"></a>弘净行之宗经。<a id="a-IB"></a>岂复顺彼邪风。<a id="a-IC"></a>婴兹欲网。<a id="a-ID"></a>将出六天之表。<a id="a-IE"></a>犹无携妓妾。<a id="a-IF"></a>既超四空之外。<a id="a-IG"></a>焉可挟妻孥。<a id="a-IH"></a>惟有二果白衣。<a id="a-II"></a>系业通许。<a id="a-IJ"></a>一床居士精而难混。<a id="a-IK"></a>但品物之生。<a id="a-IL"></a>自有缘托。<a id="a-IM"></a>何必待我之相配方嗣。<a id="a-IN"></a>于吾师独不闻同一化生士无女业咸屏四大法喜资形。<a id="a-IO"></a>所谓一通也。<a id="a-IP"></a>吾闻生死去来本同步蠖。<a id="a-IQ"></a>显晦上下无异循环。<a id="a-IR"></a>业之所运人畜何准。<a id="a-IS"></a>是以卫姬蜀帝之徒。<a id="a-IT"></a>牛哀伯奇之类。<a id="a-IU"></a>狐为美女狸作书生。<a id="a-IV"></a>抑亦事归难思。<a id="a-IW"></a>岂易详也。<a id="a-IX"></a>窃以持戒无畏鬼龙。<a id="a-IY"></a>含德不惧蜂[蠢-春+萬]。<a id="a-IZ"></a>怖鸽投影猛虎越江。<a id="a-Ia"></a>我善则报之以明珠。<a id="a-Ib"></a>人恶则应之以毒气。<a id="a-Ic"></a>谅由息之生杀。<a id="a-Id"></a>岂禽兽惟害物耶。<a id="a-Ie"></a>虽复飞走别形。<a id="a-If"></a>惜身莫异。<a id="a-Ig"></a>轮回无始谁非所亲。<a id="a-Ih"></a>恕己为喻亦何不忍。<a id="a-Ii"></a>讵可宰有生之血肉。<a id="a-Ij"></a>充无用之肌肤。<a id="a-Ik"></a>至若死而归土物我同致。<a id="a-Il"></a>所以黄不食鼋。<a id="a-Im"></a>孔犹覆醯。<a id="a-In"></a>况吾仁慈之隐恻。<a id="a-Io"></a>孰甘美于肥鲜。<a id="a-Ip"></a>但五律惭开双林永制。<a id="a-Iq"></a>此吾所谓二通也。<a id="a-Ir"></a>吾闻酒池牛饮着乎在昔。<a id="a-Is"></a>虽百六数穷。<a id="a-It"></a>亦乱国斯起。<a id="a-Iu"></a>三十五失。<a id="a-Iv"></a>抑有由之。<a id="a-Iw"></a>但今身酩酊。<a id="a-Ix"></a>是焉可验。<a id="a-Iy"></a>来生幽暗将复何已。<a id="a-Iz"></a>至如文举之鐏不空。<a id="a-J0"></a>玄石之眠难悟。<a id="a-J1"></a>盖惟耽酒之狂客。<a id="a-J2"></a>曷可以论至道哉。<a id="a-J3"></a>但使深酣则过多。<a id="a-J4"></a>微宴则愆薄。<a id="a-J5"></a>欲言饮而无灾。<a id="a-J6"></a>未之有也。<a id="a-J7"></a>往贤之所严诫。<a id="a-J8"></a>良以此乎。<a id="a-J9"></a>纵不关物命。<a id="a-JA"></a>亦无宜举酌。<a id="a-JB"></a>此吾所谓三通也。<a id="a-JC"></a>吾闻戒自禁心。<a id="a-JD"></a>斋唯齐志。<a id="a-JE"></a>可谓入道之初行。<a id="a-JF"></a>教民之本法。<a id="a-JG"></a>但支立而已。<a id="a-JH"></a>身亦何知。<a id="a-JI"></a>若纵情嗜欲。<a id="a-JJ"></a>终为难满。<a id="a-JK"></a>所以节限二时足充四大。<a id="a-JL"></a>觉翳螳之附后。<a id="a-JM"></a>见野狼之对前。<a id="a-JN"></a>危亡之期既切。<a id="a-JO"></a>渴乏之情遂缓。<a id="a-JP"></a>自忻道胜而肥。<a id="a-JQ"></a>何嗟食短而倦。<a id="a-JR"></a>窃以帝王之祠宗庙。<a id="a-JS"></a>夫子之请伯阳。<a id="a-JT"></a>犹须绝味辛荤清居斋室。<a id="a-JU"></a>况吾欲亡身而访道。<a id="a-JV"></a>宁复留心于美膳者哉。<a id="a-JW"></a>此吾所谓四通也。<a id="a-JX"></a>莫谓子所不能谓吾为蔽。<a id="a-JY"></a>吾之所辩幸子择以从之。<a id="a-JZ"></a>公子于是接足叩头。<a id="a-Ja"></a>百体皆汗。<a id="a-Jb"></a>魂飞胆丧。<a id="a-Jc"></a>五色无主。<a id="a-Jd"></a>既如蹈虎。<a id="a-Je"></a>复似见龙。<a id="a-Jf"></a>恍焉若狂。<a id="a-Jg"></a>莫知所对。<a id="a-Jh"></a>先生摩顶劳曰。<a id="a-Ji"></a>吾惟愍物。<a id="a-Jj"></a>子何怖耶。<a id="a-Jk"></a>公子稍乃自安。<a id="a-Jl"></a>泣而对曰。<a id="a-Jm"></a>仆本生下邑。<a id="a-Jn"></a>无闻大觉之名。<a id="a-Jo"></a>禀性疏野。<a id="a-Jp"></a>翻踵外邪之见。<a id="a-Jq"></a>不遇先生几将祸矣。<a id="a-Jr"></a>比承下风之末。<a id="a-Js"></a>精义入神。<a id="a-Jt"></a>仰恃大慈追收前失。<a id="a-Ju"></a>请容剃落。<a id="a-Jv"></a>受业于先生之门也。<a id="a-Jw"></a>先生曰子悟。<a id="a-Jx"></a>迷知返善矣哉。</p>
 </body>
</html>