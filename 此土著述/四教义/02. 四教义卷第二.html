<!doctype html>
<html id="z3IBWcg1Ob" data-ver="1079">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">四教义卷第二</h1>
  <p id="a2">第四约四教位。<a id="a-3"></a>分别净无垢称义者。<a id="a-4"></a>即为六意。<a id="a-5"></a>一约三藏教位。<a id="a-6"></a>明净无垢称义。<a id="a-7"></a>二约通教位。<a id="a-8"></a>明净无垢称义。<a id="a-9"></a>三约别教位。<a id="a-A"></a>明净无垢称义。<a id="a-B"></a>四约圆教位。<a id="a-C"></a>明净无垢称义。<a id="a-D"></a>五约五味以结成。<a id="a-E"></a>六明约经论辨位多少。<a id="a-F"></a>第一约三藏教位明。<a id="a-G"></a>释净无垢称义者。<a id="a-H"></a>寻佛三藏夫趣缘多种。<a id="a-I"></a>最寻其正要不出四门入道。<a id="a-J"></a>其四门者。<a id="a-K"></a>一者有门。<a id="a-L"></a>二者空门。<a id="a-M"></a>三亦有亦空门。<a id="a-N"></a>四非有非空门。<a id="a-O"></a>但四教各明四门。<a id="a-P"></a>虽俱得入道随教立义。<a id="a-Q"></a>必须遂便。<a id="a-R"></a>若是三藏教四门。<a id="a-S"></a>虽俱得入道。<a id="a-T"></a>而诸经论多用有门。<a id="a-U"></a>通教四门虽俱得入道。<a id="a-V"></a>而诸经论多用空门。<a id="a-W"></a>别教四门虽俱得入道。<a id="a-X"></a>而诸经论多用亦有亦空门。<a id="a-Y"></a>圆教四门虽俱得入道。<a id="a-Z"></a>而诸经论多用非有非空门也。<a id="a-a"></a>今明三藏教四门入道。<a id="a-b"></a>正用毗昙有门。<a id="a-c"></a>以判位也。<a id="a-d"></a>若论逗机化物。<a id="a-e"></a>赴缘而说四门。<a id="a-f"></a>岂可偏用明义。<a id="a-g"></a>随便事须如此四门义。<a id="a-h"></a>至下辨体中当略解释。<a id="a-i"></a>今就三藏教有门。<a id="a-j"></a>明入道阶位。<a id="a-k"></a>即是毗昙论主之所申也。<a id="a-l"></a>约此有门明位。<a id="a-m"></a>释净无垢称义。<a id="a-n"></a>即为三意。<a id="a-o"></a>一略开三乘。<a id="a-p"></a>二明三藏教。<a id="a-q"></a>三乘位不同。<a id="a-r"></a>三释净无垢称义。<a id="a-s"></a>一略开三乘者。<a id="a-t"></a>佛于生生不可说非三之理用四悉檀。<a id="a-u"></a>约苦集灭道。<a id="a-v"></a>开三乘教门。<a id="a-w"></a>赴三种行人之根缘。<a id="a-x"></a>令同得灭谛涅槃也。<a id="a-y"></a>故法华经云。<a id="a-z"></a>为求声闻者。<a id="a-10"></a>说应四谛法。<a id="a-11"></a>度生老病死究竟涅槃。<a id="a-12"></a>为求辟支佛者。<a id="a-13"></a>说应十二因缘法。<a id="a-14"></a>为求菩萨者。<a id="a-15"></a>说应六波罗蜜法。<a id="a-16"></a>令得三菩提成一切种智。<a id="a-17"></a>若声闻小乘教门。<a id="a-18"></a>苦谛为初。<a id="a-19"></a>观四谛入道发真无漏。<a id="a-1A"></a>断正使尽位证罗汉。<a id="a-1B"></a>具足三明及八解脱。<a id="a-1C"></a>既无慈悲而不能度物现身而入涅槃。<a id="a-1D"></a>故大智论云。<a id="a-1E"></a>如獐在猎围惊怖跳出都不顾群。<a id="a-1F"></a>今约此判净名位也。<a id="a-1G"></a>若缘觉中乘教门。<a id="a-1H"></a>集谛为初。<a id="a-1I"></a>观十二因缘发真无漏。<a id="a-1J"></a>断三界结尽侵除习气。<a id="a-1K"></a>具足三明及八解脱。<a id="a-1L"></a>虽有小慈悲不能度物。<a id="a-1M"></a>亦于一世即入涅槃。<a id="a-1N"></a>故大智论云。<a id="a-1O"></a>如鹿在猎围惊跳自出。<a id="a-1P"></a>虽顾盻群怖不停待。<a id="a-1Q"></a>今亦就此判净名位。<a id="a-1R"></a>若菩萨大乘慈悲弘誓。<a id="a-1S"></a>不舍众生。<a id="a-1T"></a>为物心大。<a id="a-1U"></a>教门以道谛为初。<a id="a-1V"></a>修行六度化一切众生。<a id="a-1W"></a>共出三界至成佛果。<a id="a-1X"></a>利益功圆方入涅槃。<a id="a-1Y"></a>故大智论云。<a id="a-1Z"></a>如大香象在猎围。<a id="a-1a"></a>虽遭刀箭拥待群共出。<a id="a-1b"></a>此是大士位怀物故。<a id="a-1c"></a>须约此判净名位也。<a id="a-1d"></a>问曰。<a id="a-1e"></a>此说不思议大乘瞻卜之教。<a id="a-1f"></a>何须说小乘除粪器乎。<a id="a-1g"></a>答曰。<a id="a-1h"></a>今欲明小乘法。<a id="a-1i"></a>远因以明除粪之器者。<a id="a-1j"></a>不无诸所为。<a id="a-1k"></a>今略出十意。<a id="a-1l"></a>一为用故。<a id="a-1m"></a>如维摩大士为诸国王长者。<a id="a-1n"></a>说无常不净苦空之法。<a id="a-1o"></a>二为破故。<a id="a-1p"></a>如破十大弟子五百罗汉。<a id="a-1q"></a>如先有砧方可用锤。<a id="a-1r"></a>三为摄受故。<a id="a-1s"></a>如室内所明说身有苦。<a id="a-1t"></a>而不乐求涅槃。<a id="a-1u"></a>又云。<a id="a-1v"></a>亦不可与声闻支佛。<a id="a-1w"></a>而相违背。<a id="a-1x"></a>四为会通故。<a id="a-1y"></a>如大品经广乘品会宗品所明。<a id="a-1z"></a>五为开密故。<a id="a-20"></a>法华经云。<a id="a-21"></a>决了声闻法是诸经之王。<a id="a-22"></a>涅槃经云。<a id="a-23"></a>为诸声闻开发慧眼。<a id="a-24"></a>故六为末代世听学小乘经论观行之人。<a id="a-25"></a>未善通达。<a id="a-26"></a>若为外人邪见人内邪见人所破即便退没。<a id="a-27"></a>七为破末世僻说。<a id="a-28"></a>小乘大乘教人。<a id="a-29"></a>坏乱佛半满正教。<a id="a-2A"></a>所以者何。<a id="a-2B"></a>如有人言。<a id="a-2C"></a>毗昙见有得道。<a id="a-2D"></a>成实见空入道。<a id="a-2E"></a>道非有无何得言见有见空得道也。<a id="a-2F"></a>是则两论申佛小乘有空教门。<a id="a-2G"></a>便成无用。<a id="a-2H"></a>中论何故。<a id="a-2I"></a>言欲闻声闻入第一义也。<a id="a-2J"></a>是则翳佛四枯之教。<a id="a-2K"></a>八为破末世坐禅。<a id="a-2L"></a>内证豁虚解慧开发。<a id="a-2M"></a>或同尼揵破戒行恶。<a id="a-2N"></a>食粪裸形。<a id="a-2O"></a>谓是大乘。<a id="a-2P"></a>或复持戒坐禅。<a id="a-2Q"></a>同彼郁头蓝弗。<a id="a-2R"></a>是且空修梵行也。<a id="a-2S"></a>九为令今一家义学。<a id="a-2T"></a>善别内外猛浪之说。<a id="a-2U"></a>明识大圣枯荣教门。<a id="a-2V"></a>十为令一家坐禅学。<a id="a-2W"></a>别识一切内外邪非。<a id="a-2X"></a>精通大小乘观。<a id="a-2Y"></a>取舍得真正入佛道也。<a id="a-2Z"></a>二明三藏教三乘位不同者。<a id="a-2a"></a>即为三意。<a id="a-2b"></a>一明声闻乘位。<a id="a-2c"></a>二明缘觉乘位。<a id="a-2d"></a>三明菩萨乘位。<a id="a-2e"></a>一明三藏教声闻乘位者。<a id="a-2f"></a>但三藏教具有四门。<a id="a-2g"></a>今正约毗昙有门解释。<a id="a-2h"></a>次下别略明空门辨位。<a id="a-2i"></a>就有门明位即为二意。<a id="a-2j"></a>一明七贤位。<a id="a-2k"></a>二明七圣位。<a id="a-2l"></a>一明七贤位者。<a id="a-2m"></a>一者五停心观。<a id="a-2n"></a>二别想四念处。<a id="a-2o"></a>三总想四念处。<a id="a-2p"></a>四暖法。<a id="a-2q"></a>五顶法。<a id="a-2r"></a>六忍法。<a id="a-2s"></a>七世第一法。<a id="a-2t"></a>是为七贤位也。<a id="a-2u"></a>通言贤者。<a id="a-2v"></a>邻圣曰贤。<a id="a-2w"></a>此七位者。<a id="a-2x"></a>皆是非学非无学等智似解。<a id="a-2y"></a>能伏见惑。<a id="a-2z"></a>因此似解能发苦忍真明。<a id="a-30"></a>故云邻圣曰贤。<a id="a-31"></a>今解贤者名直善也。<a id="a-32"></a>一切天魔眷属及诸凡夫。<a id="a-33"></a>皆以爱着之心修善。<a id="a-34"></a>一切外道皆以邪见心修善。<a id="a-35"></a>此等虽复修善。<a id="a-36"></a>虚伪邪曲不名为直。<a id="a-37"></a>今佛弟子七种行人。<a id="a-38"></a>皆明识生灭四谛理。<a id="a-39"></a>知爱论见论皆邪曲。<a id="a-3A"></a>伏此爱见邪曲之心。<a id="a-3B"></a>用正信直心修诸善法。<a id="a-3C"></a>故名直善也。<a id="a-3D"></a>复次一切爱论所诠。<a id="a-3E"></a>皆有生灭之理。<a id="a-3F"></a>天魔眷属及诸凡夫。<a id="a-3G"></a>所不能见。<a id="a-3H"></a>是故流转生死犹若轮环。<a id="a-3I"></a>又一切见论所诠。<a id="a-3J"></a>皆有生灭四谛之理。<a id="a-3K"></a>六师外道悉不能见。<a id="a-3L"></a>是故流转生死犹若轮环。<a id="a-3M"></a>故涅槃经云。<a id="a-3N"></a>我昔与汝等不见四真谛。<a id="a-3O"></a>是故久流转生死大苦海。<a id="a-3P"></a>今佛法七种行人。<a id="a-3Q"></a>从闻生解解明识此二种生灭四谛。<a id="a-3R"></a>故得信心正直。<a id="a-3S"></a>以此直心修诸善法。<a id="a-3T"></a>即是直善故通名贤也。<a id="a-3U"></a>问曰。<a id="a-3V"></a>云何名为属爱生灭四谛之理。<a id="a-3W"></a>答曰。<a id="a-3X"></a>行人一期果报。<a id="a-3Y"></a>即是属爱之果。<a id="a-3Z"></a>具有三苦故名为苦。<a id="a-3a"></a>苦理审实不虚名之为谛。<a id="a-3b"></a>若于此苦果。<a id="a-3c"></a>无明不了爱着此果。<a id="a-3d"></a>起诸恶业。<a id="a-3e"></a>能招聚三途剧苦之报。<a id="a-3f"></a>又爱着此果起诸善业。<a id="a-3g"></a>能招聚修罗人天生死之报。<a id="a-3h"></a>此二结业。<a id="a-3i"></a>能招六道二十五有生死苦报。<a id="a-3j"></a>通名为集。<a id="a-3k"></a>集理审实不虚名之为谛。<a id="a-3l"></a>若能观此报身。<a id="a-3m"></a>修戒定慧四念处三十七品。<a id="a-3n"></a>通至涅槃名之为道。<a id="a-3o"></a>道理审实名之为谛。<a id="a-3p"></a>属爱烦恼善不善业。<a id="a-3q"></a>三界二十五有因灭名子缚灭。<a id="a-3r"></a>舍此报身。<a id="a-3s"></a>永更不受三界二十五有苦果。<a id="a-3t"></a>名果缚灭。<a id="a-3u"></a>此二种灭名之为灭。<a id="a-3v"></a>灭之理审实名之为谛。<a id="a-3w"></a>问曰。<a id="a-3x"></a>云何名为属见生灭四谛之理。<a id="a-3y"></a>答曰。<a id="a-3z"></a>众生一期报身。<a id="a-40"></a>具有三苦名之为苦。<a id="a-41"></a>苦理审实不虚名之为谛。<a id="a-42"></a>迷此报身。<a id="a-43"></a>起身边二见四见六十二见。<a id="a-44"></a>即是无明爱取。<a id="a-45"></a>因此若起恶业。<a id="a-46"></a>则能招聚三途苦报。<a id="a-47"></a>又因此若起善业。<a id="a-48"></a>则能招聚修罗人天生死报果。<a id="a-49"></a>此二种结业。<a id="a-4A"></a>能招聚六道三界二十五有生死苦果。<a id="a-4B"></a>故通名集。<a id="a-4C"></a>集理审实不虚名之为谛。<a id="a-4D"></a>若能观此诸见污秽。<a id="a-4E"></a>善不善五阴。<a id="a-4F"></a>修戒定慧四念处三十七品。<a id="a-4G"></a>则能通至涅槃名之为道。<a id="a-4H"></a>道理审实不虚名之为谛。<a id="a-4I"></a>若身边二见灭。<a id="a-4J"></a>则一切八十八使烦恼业灭。<a id="a-4K"></a>得须陀洹果。<a id="a-4L"></a>超过之人三界思惟十使灭。<a id="a-4M"></a>则九十八使业烦恼灭。<a id="a-4N"></a>是则三界二十五有因灭名子缚灭。<a id="a-4O"></a>舍此等业报。<a id="a-4P"></a>毕竟不生三界二十五有名果缚灭。<a id="a-4Q"></a>此二种灭名之为灭。<a id="a-4R"></a>灭理审实名之为谛。<a id="a-4S"></a>今明此诸见四谛。<a id="a-4T"></a>并长爪所迷末代讲说。<a id="a-4U"></a>横释四谛名义审实为委悉。<a id="a-4V"></a>竖而明之未必深见此意。<a id="a-4W"></a>故以邪为正。<a id="a-4X"></a>以正为邪。<a id="a-4Y"></a>以浅为深。<a id="a-4Z"></a>以深为浅。<a id="a-4a"></a>世出世法混滥无分别。<a id="a-4b"></a>听讲坐禅。<a id="a-4c"></a>若明识此意。<a id="a-4d"></a>即于佛法得正信分明。<a id="a-4e"></a>归依三宝。<a id="a-4f"></a>道心自然而发。<a id="a-4g"></a>专求离苦涅槃。<a id="a-4h"></a>终不染著文字语言无益诤论。<a id="a-4i"></a>贪世名利眷属果报也。<a id="a-4j"></a>此之七贤。<a id="a-4k"></a>三是外凡名干慧地。<a id="a-4l"></a>四是内凡则是性地。<a id="a-4m"></a>若外凡已前未必能归心三宝。<a id="a-4n"></a>岂识爱见四谛修五停心耶。<a id="a-4o"></a>皆名为邪定聚众生也。<a id="a-4p"></a>若干慧地名不定聚众生。<a id="a-4q"></a>若性地名正定聚众生也。<a id="a-4r"></a>一明初贤五停心观者。<a id="a-4s"></a>一阿那般那观。<a id="a-4t"></a>二不净观。<a id="a-4u"></a>三慈心观。<a id="a-4v"></a>四因缘观。<a id="a-4w"></a>五界方便观。<a id="a-4x"></a>此五通言停心者。<a id="a-4y"></a>停以停止为义。<a id="a-4z"></a>亦名五度门观。<a id="a-50"></a>若人归依三宝受佛戒法。<a id="a-51"></a>名佛四众弟子。<a id="a-52"></a>若闻生灭四谛之教。<a id="a-53"></a>因此发声闻心。<a id="a-54"></a>欲观四谛离生死苦求涅槃乐。<a id="a-55"></a>但此以五种烦恼散动不定如风中灯。<a id="a-56"></a>当修五种观法。<a id="a-57"></a>五种观法者。<a id="a-58"></a>一数息观。<a id="a-59"></a>二不净观。<a id="a-5A"></a>三慈心观。<a id="a-5B"></a>四因缘观。<a id="a-5C"></a>五界方便观。<a id="a-5D"></a>问曰。<a id="a-5E"></a>何不依数人说不净观为先。<a id="a-5F"></a>答曰。<a id="a-5G"></a>今依禅门辨次第也。<a id="a-5H"></a>以病增先后随人。<a id="a-5I"></a>不须定执前后次第也。<a id="a-5J"></a>问曰。<a id="a-5K"></a>此五种观法。<a id="a-5L"></a>为对五人为对一人。<a id="a-5M"></a>答曰。<a id="a-5N"></a>横对五人竖对一人。<a id="a-5O"></a>一人随病多少对不定也。<a id="a-5P"></a>此五种观法。<a id="a-5Q"></a>对治五不善。<a id="a-5R"></a>即有五意。<a id="a-5S"></a>一对治二转治。<a id="a-5T"></a>三不不转治。<a id="a-5U"></a>四兼治。<a id="a-5V"></a>五亦对亦转。<a id="a-5W"></a>亦不转亦兼治。<a id="a-5X"></a>一对治者。<a id="a-5Y"></a>若觉观多者。<a id="a-5Z"></a>对治数息。<a id="a-5a"></a>二贪欲多者。<a id="a-5b"></a>对治不净。<a id="a-5c"></a>三嗔恚多者。<a id="a-5d"></a>对治修慈。<a id="a-5e"></a>四愚痴多者。<a id="a-5f"></a>对治修因缘观。<a id="a-5g"></a>五者着我多者。<a id="a-5h"></a>对治修界方便观。<a id="a-5i"></a>若行者觉观等分烦恼偏重攀缘不住。<a id="a-5j"></a>当修数息。<a id="a-5k"></a>随息观息对治。<a id="a-5l"></a>相应则三种觉观烦恼止息。<a id="a-5m"></a>心不动散发诸禅定。<a id="a-5n"></a>定法持定心入出安稳。<a id="a-5o"></a>故名停心也。<a id="a-5p"></a>所以者何。<a id="a-5q"></a>修安般念定有三种。<a id="a-5r"></a>一名始习行。<a id="a-5s"></a>二名已习行。<a id="a-5t"></a>三名思惟已度。<a id="a-5u"></a>一数即是始习。<a id="a-5v"></a>行二随即已习行。<a id="a-5w"></a>三观即已度。<a id="a-5x"></a>复次数随观皆名始习。<a id="a-5y"></a>行得三种欲界未到地定。<a id="a-5z"></a>名已习行。<a id="a-60"></a>发诸初禅定名已度。<a id="a-61"></a>余不净观等四停心法。<a id="a-62"></a>亦当如是分别。<a id="a-63"></a>心既调停乃可习观。<a id="a-64"></a>犹如密室之灯。<a id="a-65"></a>入道根本无过此五法也。<a id="a-66"></a>若心不住。<a id="a-67"></a>或须转治不转治等及发诸禅功德。<a id="a-68"></a>具如次第禅门界方便明也。<a id="a-69"></a>行人随成一观心得停住。<a id="a-6A"></a>即入初贤位也。<a id="a-6B"></a>问曰。<a id="a-6C"></a>此处何故。<a id="a-6D"></a>不说念佛三昧为五种耶。<a id="a-6E"></a>答曰。<a id="a-6F"></a>开因缘观。<a id="a-6G"></a>生界方便代也。<a id="a-6H"></a>界方便与小乘念诸佛相同。<a id="a-6I"></a>亦破境界逼迫障也。<a id="a-6J"></a>有人言。<a id="a-6K"></a>若作五度门无念佛名。<a id="a-6L"></a>若作六度门。<a id="a-6M"></a>即明念佛度。<a id="a-6N"></a>治等分障道也。<a id="a-6O"></a>问曰。<a id="a-6P"></a>若以数息不净等心得停住。<a id="a-6Q"></a>为初贤者。<a id="a-6R"></a>今世人修数息不净等观。<a id="a-6S"></a>非但心住。<a id="a-6T"></a>乃发种种禅门境界。<a id="a-6U"></a>是初贤位否。<a id="a-6V"></a>答曰。<a id="a-6W"></a>若以爱见之心修初禅。<a id="a-6X"></a>乃至非想。<a id="a-6Y"></a>尚非初贤。<a id="a-6Z"></a>何况数息不净等心不得停住。<a id="a-6a"></a>乃发浅近诸禅而名贤也。<a id="a-6b"></a>所以者何。<a id="a-6c"></a>如经所说。<a id="a-6d"></a>多修福德禅定不修智慧。<a id="a-6e"></a>名之为愚。<a id="a-6f"></a>多修智慧不修福德禅定。<a id="a-6g"></a>名之为狂。<a id="a-6h"></a>岂可说狂愚人为初贤也。<a id="a-6i"></a>今明贤者本是直善人耳。<a id="a-6j"></a>问曰。<a id="a-6k"></a>何等名直善人相。<a id="a-6l"></a>答曰。<a id="a-6m"></a>此应四义简别。<a id="a-6n"></a>一者若人随爱见破戒。<a id="a-6o"></a>此非直非善故非贤人。<a id="a-6p"></a>如无目无足之人。<a id="a-6q"></a>不能到清凉池也。<a id="a-6r"></a>二者持戒禅定而生邪见。<a id="a-6s"></a>此善而不直亦此不名贤。<a id="a-6t"></a>如有足而无目。<a id="a-6u"></a>亦不能到清凉池也。<a id="a-6v"></a>三者生信心正见而破戒心乱。<a id="a-6w"></a>此直不善。<a id="a-6x"></a>亦不名贤。<a id="a-6y"></a>如有目而无足。<a id="a-6z"></a>亦不能到清凉池。<a id="a-70"></a>四者若人信解直正得佛教意。<a id="a-71"></a>持戒清净修阿那般那不净观等。<a id="a-72"></a>得心停住。<a id="a-73"></a>乃名直善初贤之位。<a id="a-74"></a>如人目足备。<a id="a-75"></a>故入清凉池。<a id="a-76"></a>问曰。<a id="a-77"></a>云何名为信解直正。<a id="a-78"></a>得佛教意分别之相。<a id="a-79"></a>答曰。<a id="a-7A"></a>如中论说。<a id="a-7B"></a>佛去世后后五百岁。<a id="a-7C"></a>像法之中人。<a id="a-7D"></a>根转钝深着诸法。<a id="a-7E"></a>求十二因缘五阴十二入十八界等决定相。<a id="a-7F"></a>不知佛意但著文字。<a id="a-7G"></a>今谓不知佛意者。<a id="a-7H"></a>佛知生生不可说有因缘。<a id="a-7I"></a>故亦可得说也。<a id="a-7J"></a>佛说生因缘生灭教门。<a id="a-7K"></a>赴缘化物者。<a id="a-7L"></a>意欲令众生离生死苦得涅槃乐也。<a id="a-7M"></a>若著文字分别诤竞。<a id="a-7N"></a>则为三界火宅所烧。<a id="a-7O"></a>此不得佛意也。<a id="a-7P"></a>今明欲知佛意者。<a id="a-7Q"></a>若知三藏教门十意分明。<a id="a-7R"></a>必定出生死苦。<a id="a-7S"></a>得涅槃乐也。<a id="a-7T"></a>十意者。<a id="a-7U"></a>即是十法。<a id="a-7V"></a>名目具如前三观中辨。<a id="a-7W"></a>今略就此三藏教门解释。<a id="a-7X"></a>一信解正因缘法者。<a id="a-7Y"></a>即是知不可说说无明因缘。<a id="a-7Z"></a>出生一切法。<a id="a-7a"></a>破外人说无因缘生一切法。<a id="a-7b"></a>破外人说邪因缘生一切法。<a id="a-7c"></a>种种颠倒妄计邪僻也。<a id="a-7d"></a>二真正发心者。<a id="a-7e"></a>惊觉无常之火烧诸世间。<a id="a-7f"></a>一心乐求涅槃。<a id="a-7g"></a>不念世间名闻利养。<a id="a-7h"></a>如獐在猎围欲跳出也。<a id="a-7i"></a>三巧修止观。<a id="a-7j"></a>出世之行者。<a id="a-7k"></a>如人乘马亦爱策也。<a id="a-7l"></a>四破诸法遍者。<a id="a-7m"></a>观因缘生灭。<a id="a-7n"></a>破一切爱见戏论诸法遍也。<a id="a-7o"></a>五善知通塞者。<a id="a-7p"></a>知一切爱见之法。<a id="a-7q"></a>皆有道灭之理名之为通。<a id="a-7r"></a>悉有苦集名之为塞也。<a id="a-7s"></a>六善修三十七品调适者。<a id="a-7t"></a>于诸爱见不动。<a id="a-7u"></a>而修性念处及八正道也。<a id="a-7v"></a>七善修助道法者。<a id="a-7w"></a>即是修五信。<a id="a-7x"></a>入十二门禅九想八背舍。<a id="a-7y"></a>深入共念处缘念处等诸善对治助道观法也。<a id="a-7z"></a>八善知次位者。<a id="a-80"></a>善识七贤之位心不混滥。<a id="a-81"></a>破增上慢成惭愧有羞僧也。<a id="a-82"></a>九安忍成就者。<a id="a-83"></a>能忍内外强软二贼三障四魔也。<a id="a-84"></a>十顺道法爱不生者发外凡内凡种种之顺道善法。<a id="a-85"></a>心不爱着也。<a id="a-86"></a>末代求声闻乘行人。<a id="a-87"></a>知此十法信解分明。<a id="a-88"></a>不着一切文字戏论。<a id="a-89"></a>为求实慧修五停心。<a id="a-8A"></a>入初贤位。<a id="a-8B"></a>即是善知佛教意。<a id="a-8C"></a>二明别想四念处位者。<a id="a-8D"></a>即为七意。<a id="a-8E"></a>一明念处。<a id="a-8F"></a>是佛法入道要门。<a id="a-8G"></a>二略释四念处名。<a id="a-8H"></a>三分别三种念处不同。<a id="a-8I"></a>四明为破三种六师。<a id="a-8J"></a>五明为成三种罗汉。<a id="a-8K"></a>六明念处观法。<a id="a-8L"></a>七正明念处位。<a id="a-8M"></a>一明念处是佛法入道要门者。<a id="a-8N"></a>如佛在双树间将般涅槃。<a id="a-8O"></a>阿难请问。<a id="a-8P"></a>佛去世后诸比丘。<a id="a-8Q"></a>依何而住依何修道。<a id="a-8R"></a>佛答阿难。<a id="a-8S"></a>若我在世及灭度后。<a id="a-8T"></a>诸比丘依波罗提木叉。<a id="a-8U"></a>住念处修道。<a id="a-8V"></a>当知五停心观成得入初贤。<a id="a-8W"></a>即是依尸罗清净。<a id="a-8X"></a>名摄根之戒也。<a id="a-8Y"></a>是故数人说欲界定。<a id="a-8Z"></a>为十善相应心。<a id="a-8a"></a>若依未到地。<a id="a-8b"></a>发初禅即是定共戒也。<a id="a-8c"></a>佛法虽有种种法门。<a id="a-8d"></a>而佛遗言。<a id="a-8e"></a>但属依念处以修道也。<a id="a-8f"></a>若离念处。<a id="a-8g"></a>观虽复布施持戒忍辱精进。<a id="a-8h"></a>诵经行道头陀坐禅。<a id="a-8i"></a>听读多闻讲说教化。<a id="a-8j"></a>皆不得入正道。<a id="a-8k"></a>故佛劝令依念处修道也。<a id="a-8l"></a>二略释四念处名者。<a id="a-8m"></a>四念处亦名如意止。<a id="a-8n"></a>即是观五阴十二入十八界一切诸法中。<a id="a-8o"></a>各观身受心法真实智慧。<a id="a-8p"></a>真实智慧者。<a id="a-8q"></a>破四法四倒四食四识四住四魔之智慧也。<a id="a-8r"></a>一身念处。<a id="a-8s"></a>二受念处。<a id="a-8t"></a>三心念处。<a id="a-8u"></a>四法念处。<a id="a-8v"></a>一身念处者。<a id="a-8w"></a>一切内外色阴名之为身。<a id="a-8x"></a>观身智慧名之为念。<a id="a-8y"></a>明见不净破净颠倒。<a id="a-8z"></a>名之为处。<a id="a-90"></a>是为身念处。<a id="a-91"></a>二受念处者。<a id="a-92"></a>一切内外受阴名之为受。<a id="a-93"></a>观受智慧名之为念。<a id="a-94"></a>知受悉苦破乐颠倒。<a id="a-95"></a>名之为处。<a id="a-96"></a>是名受念处。<a id="a-97"></a>者。<a id="a-98"></a>一切内外识阴名之为心。<a id="a-99"></a>观心智慧名之为念。<a id="a-9A"></a>见一切心无常破常颠倒。<a id="a-9B"></a>名之为处。<a id="a-9C"></a>是名心念处。<a id="a-9D"></a>四法念处者。<a id="a-9E"></a>一切内外想行二阴。<a id="a-9F"></a>及有为法名之为法。<a id="a-9G"></a>智慧名之为念。<a id="a-9H"></a>见法无我破我颠倒名之为处。<a id="a-9I"></a>是为法念处。<a id="a-9J"></a>是四念处。<a id="a-9K"></a>有十二种观。<a id="a-9L"></a>所谓内四外四内外四也。<a id="a-9M"></a>问曰。<a id="a-9N"></a>四念处是慧。<a id="a-9O"></a>云何返从念受名。<a id="a-9P"></a>答曰。<a id="a-9Q"></a>为初学用念持慧。<a id="a-9R"></a>不妄受异缘念为之增上。<a id="a-9S"></a>从念受名也。<a id="a-9T"></a>三明分别三种念处不同者。<a id="a-9U"></a>一性念处。<a id="a-9V"></a>二共念处。<a id="a-9W"></a>三缘念处。<a id="a-9X"></a>所言自性念处者。<a id="a-9Y"></a>说诸不颠倒慧也如佛说修身观身观者是慧。<a id="a-9Z"></a>念处者。<a id="a-9a"></a>所作事不妄受缘。<a id="a-9b"></a>故除自性过。<a id="a-9c"></a>故说念处。<a id="a-9d"></a>南岳师云。<a id="a-9e"></a>亦名慧行。<a id="a-9f"></a>亦名实观。<a id="a-9g"></a>缘理断结之正要也。<a id="a-9h"></a>所言共念处者。<a id="a-9i"></a>定与慧相共法。<a id="a-9j"></a>如佛说比丘善法积聚。<a id="a-9k"></a>谓四念处是为正说。<a id="a-9l"></a>南岳师云。<a id="a-9m"></a>亦名行行。<a id="a-9n"></a>亦名得解观。<a id="a-9o"></a>是对治事中善法。<a id="a-9p"></a>共正道断结色及诸数也。<a id="a-9q"></a>又能发诸神通也。<a id="a-9r"></a>所言缘念处者。<a id="a-9s"></a>一切诸法。<a id="a-9t"></a>如佛所说比丘一切法四念处。<a id="a-9u"></a>是为正摄受具足故。<a id="a-9v"></a>乃略缘故。<a id="a-9w"></a>南岳师云。<a id="a-9x"></a>还是性共二种念处。<a id="a-9y"></a>能观之智所观之境。<a id="a-9z"></a>合辨具一切法义也。<a id="a-A0"></a>若能分别观察。<a id="a-A1"></a>即发四无碍辨也。<a id="a-A2"></a>问曰。<a id="a-A3"></a>如杂心说。<a id="a-A4"></a>共念处断烦恼。<a id="a-A5"></a>非余自性念处。<a id="a-A6"></a>虽有略境界。<a id="a-A7"></a>彼不具足不能断结也。<a id="a-A8"></a>答曰。<a id="a-A9"></a>众生根有利钝。<a id="a-AA"></a>钝根结厚彼不具足不能断结。<a id="a-AB"></a>利根结薄虽彼不具足助道。<a id="a-AC"></a>性念处慧即能断结。<a id="a-AD"></a>复次如杂心明四念处。<a id="a-AE"></a>法念处断结。<a id="a-AF"></a>非前三念处。<a id="a-AG"></a>今明如禅经说。<a id="a-AH"></a>摩诃迦絺那修身念处。<a id="a-AI"></a>观成即得初果。<a id="a-AJ"></a>何必定至法念处也。<a id="a-AK"></a>问曰性念处。<a id="a-AL"></a>但说慧数羸弱。<a id="a-AM"></a>云何能断结。<a id="a-AN"></a>答曰慧数不独起。<a id="a-AO"></a>岂不能断结也。<a id="a-AP"></a>问曰。<a id="a-AQ"></a>若诸数随起。<a id="a-AR"></a>即是共义也。<a id="a-AS"></a>答曰。<a id="a-AT"></a>诸数随起有二种。<a id="a-AU"></a>一但是之缘理慧。<a id="a-AV"></a>诸数任运随起。<a id="a-AW"></a>此说性念处。<a id="a-AX"></a>二修诸数作助道善法。<a id="a-AY"></a>故说共念处断结。<a id="a-AZ"></a>故佛说善法积聚。<a id="a-Aa"></a>属共念处。<a id="a-Ab"></a>助正道共断结使故。<a id="a-Ac"></a>杂心偏说共念处断结。<a id="a-Ad"></a>然利根人用性念处非不断结也。<a id="a-Ae"></a>四明为破三种六师故。<a id="a-Af"></a>佛说四念处者此念处教出过三种六师之说。<a id="a-Ag"></a>故能破一切外道也。<a id="a-Ah"></a>若三乘行人。<a id="a-Ai"></a>修三种念处得成就者。<a id="a-Aj"></a>亦能破一切外人也。<a id="a-Ak"></a>何等名为三种六师外道。<a id="a-Al"></a>一者一切智六师。<a id="a-Am"></a>二者神通六师。<a id="a-An"></a>三韦陀六师。<a id="a-Ao"></a>一切智六师者。<a id="a-Ap"></a>邪心见理发于邪智辨财无碍也。<a id="a-Aq"></a>神通六师者。<a id="a-Ar"></a>得世间禅定发五神通。<a id="a-As"></a>亦有慈悲忍力。<a id="a-At"></a>刀割香涂心无憎爱。<a id="a-Au"></a>皆是根本十二门禅定力用也。<a id="a-Av"></a>韦陀六师者。<a id="a-Aw"></a>即是博学多闻。<a id="a-Ax"></a>通四韦陀十八大经。<a id="a-Ay"></a>世间吉凶天文地理医方卜相无所不知。<a id="a-Az"></a>故名韦陀六师也。<a id="a-B0"></a>若此六师。<a id="a-B1"></a>内有邪一切智慧。<a id="a-B2"></a>外能神通转变。<a id="a-B3"></a>知世间吉凶通四韦陀。<a id="a-B4"></a>及十八大经无不知晓。<a id="a-B5"></a>是则各有智慧神通解。<a id="a-B6"></a>十六大国敬之如佛。<a id="a-B7"></a>为欲破此三种六师。<a id="a-B8"></a>故说此三种四念处也。<a id="a-B9"></a>一性念处。<a id="a-BA"></a>即破一切智六师。<a id="a-BB"></a>所以者何。<a id="a-BC"></a>外人皆依身边二见发一切智。<a id="a-BD"></a>谓得涅槃常乐我净。<a id="a-BE"></a>此即虫食木偶得成字。<a id="a-BF"></a>虫亦不知是字非字也。<a id="a-BG"></a>今佛说性念处观。<a id="a-BH"></a>即破此身边二见。<a id="a-BI"></a>不生四见六十二见颠倒。<a id="a-BJ"></a>是故破一切智六师也。<a id="a-BK"></a>次明共念处。<a id="a-BL"></a>破神通六师者。<a id="a-BM"></a>外人但于根本四禅。<a id="a-BN"></a>发五神通。<a id="a-BO"></a>禅定既浅兼无理事观。<a id="a-BP"></a>故神力转变盖不足言。<a id="a-BQ"></a>今佛说共念处。<a id="a-BR"></a>即能发背舍胜处一切处九次第定师子奋迅超越三昧发诸神通禅定。<a id="a-BS"></a>既深行力大所发神通无碍自在。<a id="a-BT"></a>变化无方摧诸外道。<a id="a-BU"></a>事如指掌。<a id="a-BV"></a>是以身子降伏劳度。<a id="a-BW"></a>差目连化河溺诸外道。<a id="a-BX"></a>皆是共念处观所成神通也。<a id="a-BY"></a>次明缘念处观。<a id="a-BZ"></a>破韦陀外道者。<a id="a-Ba"></a>四韦陀十八大经。<a id="a-Bb"></a>皆明世间人天爱论见论浅近之事。<a id="a-Bc"></a>佛说出世三藏。<a id="a-Bd"></a>若名若义而彼经书所不记载。<a id="a-Be"></a>佛说缘念处观。<a id="a-Bf"></a>缘佛所说三藏教门。<a id="a-Bg"></a>出世名义法门道理。<a id="a-Bh"></a>若相对比并岂外人之所见闻。<a id="a-Bi"></a>故缘念处观破韦陀外道也。</p>
  <p id="aBj">五明三种念处成三种罗汉者。<a id="a-Bk"></a>一若单修性念处。<a id="a-Bl"></a>成慧解脱罗汉。<a id="a-Bm"></a>二共念处。<a id="a-Bn"></a>成俱解脱罗汉。<a id="a-Bo"></a>三缘念处。<a id="a-Bp"></a>成无疑解脱罗汉。<a id="a-Bq"></a>所以者何。<a id="a-Br"></a>性念处即是缘理之智慧。<a id="a-Bs"></a>念处相应发真无漏。<a id="a-Bt"></a>即成慧解脱罗汉也。<a id="a-Bu"></a>共念处共善五阴。<a id="a-Bv"></a>成就背舍乃至超越三昧愿智顶禅。<a id="a-Bw"></a>如此助道共正道令发真无漏。<a id="a-Bx"></a>即得三明六通具八解脱。<a id="a-By"></a>成俱解脱阿罗汉也。<a id="a-Bz"></a>若缘念处。<a id="a-C0"></a>即是缘佛言教所诠一切阴入界。<a id="a-C1"></a>性共二种念处。<a id="a-C2"></a>能观所观名义。<a id="a-C3"></a>若在禅定观此名义。<a id="a-C4"></a>即发四无碍辨。<a id="a-C5"></a>名为无碍解脱大阿罗汉也。<a id="a-C6"></a>问曰。<a id="a-C7"></a>慧俱之名。<a id="a-C8"></a>乃是昙无德部非数家所用也。<a id="a-C9"></a>答曰。<a id="a-CA"></a>三藏教同俱用无咎。<a id="a-CB"></a>复次杂心偈云。<a id="a-CC"></a>慧解脱当知不得灭尽定。<a id="a-CD"></a>若得灭尽定。<a id="a-CE"></a>当知俱解脱。<a id="a-CF"></a>此偈明时不时有慧俱不同也。<a id="a-CG"></a>问曰。<a id="a-CH"></a>不应别说无碍解脱。<a id="a-CI"></a>九种罗汉无此名目。<a id="a-CJ"></a>答曰。<a id="a-CK"></a>此出智度论。<a id="a-CL"></a>明欲结集法藏集千罗汉。<a id="a-CM"></a>皆得共解脱无碍解脱也。<a id="a-CN"></a>如辟支佛出无佛世。<a id="a-CO"></a>虽得缘觉道具三明八解脱六通变化。<a id="a-CP"></a>以不闻佛说法。<a id="a-CQ"></a>故不得四无碍辨。<a id="a-CR"></a>若欲报信施之恩。<a id="a-CS"></a>但现十八变化。<a id="a-CT"></a>何况罗汉不闻佛说三藏教。<a id="a-CU"></a>而能自发四辨无碍。<a id="a-CV"></a>解释佛法无碍滞也。<a id="a-CW"></a>六明念处观法者。<a id="a-CX"></a>念处观法有三种。<a id="a-CY"></a>一性念处者。<a id="a-CZ"></a>大智度论云。<a id="a-Ca"></a>性念处是智慧性。<a id="a-Cb"></a>观身智慧是身念处。<a id="a-Cc"></a>受心法亦如是。<a id="a-Cd"></a>解者不同。<a id="a-Ce"></a>有但取慧数为智慧性。<a id="a-Cf"></a>即是性念处。<a id="a-Cg"></a>若南岳师解。<a id="a-Ch"></a>观五阴理性名性念处。<a id="a-Ci"></a>故杂心偈云。<a id="a-Cj"></a>是身不净相。<a id="a-Ck"></a>真实性常空。<a id="a-Cl"></a>诸受及心法亦复如是说。<a id="a-Cm"></a>观别想性念处。<a id="a-Cn"></a>破四颠倒有二种。<a id="a-Co"></a>一破爱。<a id="a-Cp"></a>二破见。<a id="a-Cq"></a>一破爱性念处者。<a id="a-Cr"></a>夫有生之类。<a id="a-Cs"></a>无不爱着果报五阴。<a id="a-Ct"></a>及外依报也。<a id="a-Cu"></a>一身念处观者。<a id="a-Cv"></a>观此内身有五种不净。<a id="a-Cw"></a>一生处不净。<a id="a-Cx"></a>二种子不净。<a id="a-Cy"></a>三自相不净。<a id="a-Cz"></a>四自性不净。<a id="a-D0"></a>五究竟不净。<a id="a-D1"></a>一观生处不净者。<a id="a-D2"></a>女人胎内生熟二脏之间十月住也。<a id="a-D3"></a>二种子不净者。<a id="a-D4"></a>揽他精血合为种子也。<a id="a-D5"></a>三自相不净者。<a id="a-D6"></a>身诸垢腻九孔流溢也。<a id="a-D7"></a>四自性不净者。<a id="a-D8"></a>观身不净。<a id="a-D9"></a>如明眼人开仓见谷粟观。<a id="a-DA"></a>三十六物不净充满也。<a id="a-DB"></a>五究竟不净者。<a id="a-DC"></a>此身若死。<a id="a-DD"></a>膖胀烂坏虫脓血露甚可厌患。<a id="a-DE"></a>若见五种不净破净颠倒。<a id="a-DF"></a>名内身念处。<a id="a-DG"></a>观外身内外身亦如是。<a id="a-DH"></a>二受念处观内有六根外有六尘。<a id="a-DI"></a>根尘合故生六识。<a id="a-DJ"></a>六识生三受。<a id="a-DK"></a>苦受乐受不苦不乐受。<a id="a-DL"></a>观苦受是苦苦相。<a id="a-DM"></a>观乐受是坏苦相。<a id="a-DN"></a>观不苦不乐受是行苦相。<a id="a-DO"></a>若意根生三受同皆苦。<a id="a-DP"></a>即破乐颠倒名内受念处。<a id="a-DQ"></a>外受内外受亦如是。<a id="a-DR"></a>三心念处。<a id="a-DS"></a>观此意识是有为属因缘故无常。<a id="a-DT"></a>先无今有今有后无。<a id="a-DU"></a>刹那念念生灭故无常。<a id="a-DV"></a>即破常颠倒。<a id="a-DW"></a>名内心念处。<a id="a-DX"></a>外心内外心亦复如是。<a id="a-DY"></a>四法念处。<a id="a-DZ"></a>观内想行二阴因缘和合无有自性。<a id="a-Da"></a>起唯法起灭唯法灭。<a id="a-Db"></a>无人无我众生寿命。<a id="a-Dc"></a>十六知见皆不可得。<a id="a-Dd"></a>破我颠倒名内法念处。<a id="a-De"></a>外法内外法亦复如是。<a id="a-Df"></a>此如成实大智度论明。<a id="a-Dg"></a>是为性念处之初门也。<a id="a-Dh"></a>二破见性念处者。<a id="a-Di"></a>即是观身边二见污秽无记五阴。<a id="a-Dj"></a>即阴我离阴我。<a id="a-Dk"></a>阴中有我我中有阴。<a id="a-Dl"></a>捡我不可得。<a id="a-Dm"></a>破二十种身见名之圣行。<a id="a-Dn"></a>次别观边见五阴。<a id="a-Do"></a>所言性身念处者。<a id="a-Dp"></a>即是色性也。<a id="a-Dq"></a>色若粗若细悉是不净。<a id="a-Dr"></a>粗色即是人身世界。<a id="a-Ds"></a>细色极于邻虚。<a id="a-Dt"></a>细尘若是粗细色常。<a id="a-Du"></a>是见悉依色。<a id="a-Dv"></a>若见粗细色无常。<a id="a-Dw"></a>亦常亦无常。<a id="a-Dx"></a>非常非无常。<a id="a-Dy"></a>是见悉依色常即有见。<a id="a-Dz"></a>无常即无见。<a id="a-E0"></a>亦常亦无常。<a id="a-E1"></a>即亦有亦无见。<a id="a-E2"></a>非常非无常。<a id="a-E3"></a>即是非有非无见。<a id="a-E4"></a>如是等四见。<a id="a-E5"></a>悉依色即是四边见色阴。<a id="a-E6"></a>若不知是边见色阴。<a id="a-E7"></a>生解执着戏论。<a id="a-E8"></a>诤竞从见起诸烦恼结使。<a id="a-E9"></a>亦因结使作起诸恶业。<a id="a-EA"></a>或因结使起诸善业。<a id="a-EB"></a>结业流转三界二十五有生死无际也。<a id="a-EC"></a>云何名为不知边见色阴之相。<a id="a-ED"></a>若是外人盲冥故。<a id="a-EE"></a>自不识边见污秽之色。<a id="a-EF"></a>各云是事实余妄语。<a id="a-EG"></a>计为涅槃常乐我净。<a id="a-EH"></a>此不足及言。<a id="a-EI"></a>但末代佛法学问坐禅之人。<a id="a-EJ"></a>亦多迷此边见色。<a id="a-EK"></a>所以者何。<a id="a-EL"></a>如阿毗昙师言。<a id="a-EM"></a>毗昙是见有得道。<a id="a-EN"></a>折色至邻虚细尘。<a id="a-EO"></a>不可破尽。<a id="a-EP"></a>见此细尘有理即得道也。<a id="a-EQ"></a>今谓此犹是边见有见污秽之色。<a id="a-ER"></a>若因有见生解。<a id="a-ES"></a>起诸结业流转生死。<a id="a-ET"></a>事同前说何关道也。<a id="a-EU"></a>故智度论云。<a id="a-EV"></a>若不得般若方便。<a id="a-EW"></a>入阿毗昙即堕有中。<a id="a-EX"></a>又诸成实论师皆云。<a id="a-EY"></a>见邻虚细色有者。<a id="a-EZ"></a>此是调心之观。<a id="a-Ea"></a>不能得道。<a id="a-Eb"></a>若折此邻虚细尘空。<a id="a-Ec"></a>得实法空。<a id="a-Ed"></a>以见空故即能得道也。<a id="a-Ee"></a>今云若见邻虚色空。<a id="a-Ef"></a>只是空见边见污秽色阴。<a id="a-Eg"></a>若见此生解起诸结业。<a id="a-Eh"></a>流转生死事同前说。<a id="a-Ei"></a>何关道也。<a id="a-Ej"></a>故智度论云。<a id="a-Ek"></a>不得般若方便。<a id="a-El"></a>若入空门即堕无中。<a id="a-Em"></a>昆勒说。<a id="a-En"></a>见邻虚尘色亦有亦无入道。<a id="a-Eo"></a>过同前说。<a id="a-Ep"></a>论既不来此土。<a id="a-Eq"></a>无论可弘。<a id="a-Er"></a>无繁具出。<a id="a-Es"></a>但智度论云。<a id="a-Et"></a>若不得般若方便。<a id="a-Eu"></a>即堕有无中也。<a id="a-Ev"></a>但脱诸三论师。<a id="a-Ew"></a>或云。<a id="a-Ex"></a>道非有非无。<a id="a-Ey"></a>何必毗昙见邻虚细色有得道也。<a id="a-Ez"></a>成论复那忽云。<a id="a-F0"></a>见邻虚细色空得道也。<a id="a-F1"></a>今问若尔。<a id="a-F2"></a>见非空非有是得道不。<a id="a-F3"></a>若言得道。<a id="a-F4"></a>中论何故云。<a id="a-F5"></a>若言非有非无此名愚痴论。<a id="a-F6"></a>此是非有非无边见污秽之色。<a id="a-F7"></a>何关道也。<a id="a-F8"></a>答曰。<a id="a-F9"></a>用非有非无。<a id="a-FA"></a>破有无有无既破。<a id="a-FB"></a>岂有非有非无之可存。<a id="a-FC"></a>正道毕竟清净无说无示也。<a id="a-FD"></a>问曰。<a id="a-FE"></a>尔。<a id="a-FF"></a>与长爪及老子。<a id="a-FG"></a>明不可说何殊。<a id="a-FH"></a>今一家明性身念处不尔。<a id="a-FI"></a>若不见非有非无污秽之色阴。<a id="a-FJ"></a>四谛之理名愚痴论。<a id="a-FK"></a>若知此是污秽之色。<a id="a-FL"></a>名性身念处。<a id="a-FM"></a>即开三念处门四念处门。<a id="a-FN"></a>开三十七品门。<a id="a-FO"></a>因三十七品。<a id="a-FP"></a>门见生灭四谛得寂灭涅槃。<a id="a-FQ"></a>即是见有得道。<a id="a-FR"></a>是名于诸见而不动。<a id="a-FS"></a>而修三十七品。<a id="a-FT"></a>若知非有非无污秽之色。<a id="a-FU"></a>如幻如化毕竟不可得。<a id="a-FV"></a>本自不生。<a id="a-FW"></a>即是摩诃衍明身念处。<a id="a-FX"></a>具足一切佛法。<a id="a-FY"></a>如大智度论说也。<a id="a-FZ"></a>此经云。<a id="a-Fa"></a>于诸见不动。<a id="a-Fb"></a>而修行三十七品。<a id="a-Fc"></a>是为宴坐。<a id="a-Fd"></a>复何须舍非有非无。<a id="a-Fe"></a>以尽净不可说为得道也。<a id="a-Ff"></a>故思益经云。<a id="a-Fg"></a>譬如有人欲舍虚空终不离空。<a id="a-Fh"></a>欲又远觅虚空终不得空。<a id="a-Fi"></a>若不得见非有非无中半满之道。<a id="a-Fj"></a>亦不知尽净不可说中半满之道。<a id="a-Fk"></a>虽复解慧分明。<a id="a-Fl"></a>终是世智辨聪。<a id="a-Fm"></a>不免结业流转生死。<a id="a-Fn"></a>同前所说。<a id="a-Fo"></a>若知身边二见四见六十二见。<a id="a-Fp"></a>皆是污秽色阴。<a id="a-Fq"></a>即是观色不净破净颠倒。<a id="a-Fr"></a>名身念处也。<a id="a-Fs"></a>二受念处。<a id="a-Ft"></a>若观受是常。<a id="a-Fu"></a>是见依受。<a id="a-Fv"></a>受无常。<a id="a-Fw"></a>亦常亦无常。<a id="a-Fx"></a>非常非无常。<a id="a-Fy"></a>是四见悉依受。<a id="a-Fz"></a>即是四边见受阴。<a id="a-G0"></a>一受各有三受。<a id="a-G1"></a>三受皆苦破乐颠倒。<a id="a-G2"></a>是名受念处。<a id="a-G3"></a>观三心念处。<a id="a-G4"></a>若观心是常。<a id="a-G5"></a>是见依识。<a id="a-G6"></a>心无常。<a id="a-G7"></a>亦常亦无常。<a id="a-G8"></a>非常非无常。<a id="a-G9"></a>是见悉依识。<a id="a-GA"></a>即是四边见识阴。<a id="a-GB"></a>四种见识阴四种见皆是无常破常颠倒。<a id="a-GC"></a>是名心念处。<a id="a-GD"></a>四法念处。<a id="a-GE"></a>若观想行二阴。<a id="a-GF"></a>常是见依想行无常。<a id="a-GG"></a>亦常亦无常。<a id="a-GH"></a>非常非无常。<a id="a-GI"></a>是见悉依想行。<a id="a-GJ"></a>即是四边见。<a id="a-GK"></a>想行二阴。<a id="a-GL"></a>四种见。<a id="a-GM"></a>想行二阴皆无我。<a id="a-GN"></a>破我颠倒。<a id="a-GO"></a>是名法念处观。<a id="a-GP"></a>此性四念处观。<a id="a-GQ"></a>果报五阴身边二见单复具足。<a id="a-GR"></a>乃至不可说污秽无记五阴。<a id="a-GS"></a>若破四颠倒。<a id="a-GT"></a>即破十四难。<a id="a-GU"></a>伏六十二见八十八使。<a id="a-GV"></a>及因见所起一切善不善。<a id="a-GW"></a>二十五有生死之业。<a id="a-GX"></a>又此诸见未必悉是外人所起。<a id="a-GY"></a>若佛法中学问坐禅。<a id="a-GZ"></a>发种种知见是非诤论。<a id="a-Ga"></a>皆是身边二见污秽五阴。<a id="a-Gb"></a>起如是等诸见戏论。<a id="a-Gc"></a>破于慧眼不见真实。<a id="a-Gd"></a>若不觉不知。<a id="a-Ge"></a>不能用性念处观。<a id="a-Gf"></a>观此五阴破四颠倒。<a id="a-Gg"></a>则起见便作诸。<a id="a-Gh"></a>恶业。<a id="a-Gi"></a>或用见心修善。<a id="a-Gj"></a>即是外道。<a id="a-Gk"></a>此意难见佛法。<a id="a-Gl"></a>学问坐禅定人当好思之。<a id="a-Gm"></a>若能觉知用性念处。<a id="a-Gn"></a>如前观察破四颠倒能生暖法。<a id="a-Go"></a>故智度论云。<a id="a-Gp"></a>若有为法中不得正忆念。<a id="a-Gq"></a>能生暖法无有是处。<a id="a-Gr"></a>有为法中得正忆念。<a id="a-Gs"></a>不生暖法无有是处。<a id="a-Gt"></a>诸长爪梵志聪明博学。<a id="a-Gu"></a>谓一切法可转。<a id="a-Gv"></a>一切论可破。<a id="a-Gw"></a>无一法可得。<a id="a-Gx"></a>自言得诸法实相。<a id="a-Gy"></a>尚迷此念处。<a id="a-Gz"></a>是故如来用别想性念处往问。<a id="a-H0"></a>即破其爱慢得法眼净。<a id="a-H1"></a>当知别想性念处。<a id="a-H2"></a>入道之要门。<a id="a-H3"></a>若利根人修此性念处。<a id="a-H4"></a>观解分明即能发真无漏。<a id="a-H5"></a>故佛劝诸比丘。<a id="a-H6"></a>依念处修道。<a id="a-H7"></a>若末世坐禅讲说学此义。<a id="a-H8"></a>即毗昙见。<a id="a-H9"></a>有得道其意申也。<a id="a-HA"></a>若其迷此者。<a id="a-HB"></a>设言非有非无毕竟不可说。<a id="a-HC"></a>皆是愚痴论。<a id="a-HD"></a>事同上说。<a id="a-HE"></a>长爪之过意在此也。<a id="a-HF"></a>问曰。<a id="a-HG"></a>若性念处如此玄绝经论。<a id="a-HH"></a>何意不作是说也。<a id="a-HI"></a>答曰。<a id="a-HJ"></a>佛在世时人根猛利。<a id="a-HK"></a>去世之后。<a id="a-HL"></a>正像法中犹有得道之人。<a id="a-HM"></a>经论何须言。<a id="a-HN"></a>取其耳冥诸其掌也。<a id="a-HO"></a>复次西土经论悉度来耶。</p>
 </body>
</html>