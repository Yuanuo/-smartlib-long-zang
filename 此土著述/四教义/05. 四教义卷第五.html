<!doctype html>
<html id="z3IBWcm1Oe" data-ver="1569">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">四教义卷第五</h1>
  <p id="a2">第三约别教明位。<a id="a-3"></a>释净无垢称义者。<a id="a-4"></a>别教诠因缘假名。<a id="a-5"></a>如来藏佛性之理。<a id="a-6"></a>菩萨禀此教门。<a id="a-7"></a>修行得证必有浅深。<a id="a-8"></a>故须明位。<a id="a-9"></a>此别教入道亦有四门。<a id="a-A"></a>一有门。<a id="a-B"></a>二空门。<a id="a-C"></a>三亦有亦空门。<a id="a-D"></a>四非有非空门。<a id="a-E"></a>别教虽有四门。<a id="a-F"></a>而寻经论意。<a id="a-G"></a>多用亦有亦空门明行位也。<a id="a-H"></a>如涅槃经云。<a id="a-I"></a>第一义空名为佛性。<a id="a-J"></a>又云。<a id="a-K"></a>智者见空及以不空声闻辟支佛但见于空不见不空。<a id="a-L"></a>不空者即佛性也。<a id="a-M"></a>若趣机利物四门入道。<a id="a-N"></a>各还根缘岂可偏用。<a id="a-O"></a>但一往明位义便事须如此。<a id="a-P"></a>是以今明别教行位。<a id="a-Q"></a>还约空有门以辨也。<a id="a-R"></a>就此即为四意。<a id="a-S"></a>一经论出别教菩萨位不同。<a id="a-T"></a>二总明位。<a id="a-U"></a>三别解释。<a id="a-V"></a>四约别教位释净无垢称义。<a id="a-W"></a>第一经论出别教菩萨位断伏对法门不同者。<a id="a-X"></a>寻别教正明因缘假名。<a id="a-Y"></a>恒沙佛法佛性。<a id="a-Z"></a>涅槃常住之理。<a id="a-a"></a>菩萨禀此教。<a id="a-b"></a>观三谛理。<a id="a-c"></a>历劫修种种行。<a id="a-d"></a>断恒沙无知别惑。<a id="a-e"></a>欲见佛性求常住四德涅槃。<a id="a-f"></a>是则教别理别。<a id="a-g"></a>断别。<a id="a-h"></a>行别位别。<a id="a-i"></a>因别果别。<a id="a-j"></a>此唯明一乘。<a id="a-k"></a>二乘闻此如聋如哑。<a id="a-l"></a>但诸经明此别位名数多少断伏高下。<a id="a-m"></a>对诸法门多有不同者。<a id="a-n"></a>即为三。<a id="a-o"></a>一者位数不同。<a id="a-p"></a>二断伏高下不同。<a id="a-q"></a>三对诸法门不同。<a id="a-r"></a>一位数多少有不同者。<a id="a-s"></a>如华严经明。<a id="a-t"></a>三十心十地佛地。<a id="a-u"></a>有四十一地。<a id="a-v"></a>璎珞经明五十二位。<a id="a-w"></a>仁王经明五十一位。<a id="a-x"></a>新翻金光明经。<a id="a-y"></a>但出十地佛果。<a id="a-z"></a>胜天王般若大品经等。<a id="a-10"></a>亦但明十地佛地。<a id="a-11"></a>不辨三十心等觉地也。<a id="a-12"></a>涅槃经明五行十功德。<a id="a-13"></a>约义配位。<a id="a-14"></a>似开三十心十地佛地。<a id="a-15"></a>而文不出名。<a id="a-16"></a>又十地论摄大乘论地持论十住毗婆沙论大智论。<a id="a-17"></a>并释菩萨地位。<a id="a-18"></a>如此等诸经论。<a id="a-19"></a>明诸菩萨位。<a id="a-1A"></a>名数多少不同。<a id="a-1B"></a>断伏高下亦异。<a id="a-1C"></a>对诸法门明位非无殊别。<a id="a-1D"></a>所以然者。<a id="a-1E"></a>此既明界内界外生法两身菩萨行位。<a id="a-1F"></a>如来方便。<a id="a-1G"></a>用四悉檀。<a id="a-1H"></a>化界内众生随机利益。<a id="a-1I"></a>岂得定说。<a id="a-1J"></a>若不广寻经论则不知同异。<a id="a-1K"></a>偏取定执空增诤论。<a id="a-1L"></a>此同无目诤天上日。<a id="a-1M"></a>今明别教大乘次位。<a id="a-1N"></a>须用璎珞仁王两经。<a id="a-1O"></a>若明断伏高下。<a id="a-1P"></a>须约大品三观。<a id="a-1Q"></a>若明观行对法门意。<a id="a-1R"></a>属涅槃五行。<a id="a-1S"></a>释义对诸法门随便采诸经论。<a id="a-1T"></a>一家说法正在初心。<a id="a-1U"></a>观门教门须分明也。<a id="a-1V"></a>诸佛菩萨三乘圣位。<a id="a-1W"></a>此非凡测岂可妄说而须明位。<a id="a-1X"></a>知大乘意者。<a id="a-1Y"></a>若行人修道破增上慢心。<a id="a-1Z"></a>若说法讲经权须消文引物希向。<a id="a-1a"></a>又欲令听者咸知大乘经论。<a id="a-1b"></a>出别教菩萨位行不同。<a id="a-1c"></a>宁可偏执是非诤竞也。<a id="a-1d"></a>问曰。<a id="a-1e"></a>何意明数的取璎珞仁王判位名目。<a id="a-1f"></a>答曰。<a id="a-1g"></a>华严顿教。<a id="a-1h"></a>多明圆位四十一地。<a id="a-1i"></a>又不出十信之名。<a id="a-1j"></a>诸大乘方等经文。<a id="a-1k"></a>多明诸法门正不辨位。<a id="a-1l"></a>前四时般若亦多明菩萨观行法门意。<a id="a-1m"></a>亦不明正辨位。<a id="a-1n"></a>今谓璎珞经明五十二位。<a id="a-1o"></a>名义整足。<a id="a-1p"></a>是结成诸大乘方等别圆之位也。<a id="a-1q"></a>仁王般若明五十一位。<a id="a-1r"></a>恐是结成前四时般若别圆之位也。<a id="a-1s"></a>法华但开通别之权位。<a id="a-1t"></a>显一圆位。<a id="a-1u"></a>涅槃大乘亦明别圆两位。<a id="a-1v"></a>而不的出名目。<a id="a-1w"></a>问曰。<a id="a-1x"></a>断伏高下。<a id="a-1y"></a>何故取大品三观。<a id="a-1z"></a>答曰。<a id="a-20"></a>一家义便。<a id="a-21"></a>问曰。<a id="a-22"></a>别教观行对法门。<a id="a-23"></a>何故取涅槃五行。<a id="a-24"></a>答曰。<a id="a-25"></a>末代入道正得其宜。<a id="a-26"></a>别教明观行有二种。<a id="a-27"></a>一者不共二乘说。<a id="a-28"></a>如华严十地论地持九种戒定慧。<a id="a-29"></a>及摄大乘论。<a id="a-2A"></a>二者共二乘说。<a id="a-2B"></a>如方等大品中论释论。<a id="a-2C"></a>今明涅槃五行实为末代行用之要义也。<a id="a-2D"></a>第二总明别教菩萨位者。<a id="a-2E"></a>即为三意。<a id="a-2F"></a>一约璎珞经明位数。<a id="a-2G"></a>二约大品经三观明断伏。<a id="a-2H"></a>三约涅槃经对法门辨位。<a id="a-2I"></a>一约璎珞经明位数者。<a id="a-2J"></a>璎珞有七种明位。<a id="a-2K"></a>七位者。<a id="a-2L"></a>一者十信。<a id="a-2M"></a>二者十住。<a id="a-2N"></a>三者十行。<a id="a-2O"></a>四者十回向。<a id="a-2P"></a>五者十地。<a id="a-2Q"></a>六者等觉。<a id="a-2R"></a>七者妙觉地。<a id="a-2S"></a>初十信心即是外凡。<a id="a-2T"></a>别教干慧地伏忍之位也。<a id="a-2U"></a>十住即是习种性位。<a id="a-2V"></a>从此已去尽三十心解行位。<a id="a-2W"></a>悉是别教之内凡性地。<a id="a-2X"></a>柔顺忍位也。<a id="a-2Y"></a>约别教义推如暖法。<a id="a-2Z"></a>十行者。<a id="a-2a"></a>即是性种性。<a id="a-2b"></a>别教义推如顶法也。<a id="a-2c"></a>十回向即道种性。<a id="a-2d"></a>别教义推如忍法。<a id="a-2e"></a>世第一法也。<a id="a-2f"></a>问曰。<a id="a-2g"></a>别教何须明暖顶忍也。<a id="a-2h"></a>答曰。<a id="a-2i"></a>十地既对四果故须明也。<a id="a-2j"></a>通教通真似解。<a id="a-2k"></a>说为暖顶忍世第一法。<a id="a-2l"></a>今别教别真似解。<a id="a-2m"></a>义立此名以比决分明也。<a id="a-2n"></a>次十地即是圣种性。<a id="a-2o"></a>此皆入别教四果圣位。<a id="a-2p"></a>悉断无明别见思惑。<a id="a-2q"></a>六明等觉位。<a id="a-2r"></a>即是等觉性。<a id="a-2s"></a>若望菩萨名等觉佛地。<a id="a-2t"></a>若望佛地。<a id="a-2u"></a>名为金刚心菩萨。<a id="a-2v"></a>亦名无垢地菩萨。<a id="a-2w"></a>七明妙觉地。<a id="a-2x"></a>亦名妙觉性。<a id="a-2y"></a>即是究竟佛菩提果。<a id="a-2z"></a>大涅槃之果也。<a id="a-30"></a>二约大品经及三观合位明断伏高下者。<a id="a-31"></a>大品经云。<a id="a-32"></a>佛告舍利弗。<a id="a-33"></a>菩萨欲具足道慧。<a id="a-34"></a>当学般若波罗蜜。<a id="a-35"></a>此即是十信习从假入空。<a id="a-36"></a>伏爱论见论欲入十住位。<a id="a-37"></a>若得十住即断界内见思也。<a id="a-38"></a>欲以道慧具足道种慧。<a id="a-39"></a>当学般若。<a id="a-3A"></a>此即从空入假入十行也。<a id="a-3B"></a>欲以道种慧具足一切智。<a id="a-3C"></a>当学般若。<a id="a-3D"></a>此即修中道正观。<a id="a-3E"></a>入十回向位也。<a id="a-3F"></a>欲以一切智具足一切种智。<a id="a-3G"></a>当学般若。<a id="a-3H"></a>此即是证中道正观。<a id="a-3I"></a>入十地也。<a id="a-3J"></a>欲以一切种智断烦恼习。<a id="a-3K"></a>当学般若。<a id="a-3L"></a>此即是等觉地也。<a id="a-3M"></a>无明烦恼习尽名之为佛。<a id="a-3N"></a>即是妙觉地也。<a id="a-3O"></a>问曰智度论何故。<a id="a-3P"></a>云佛说三智一心中得。<a id="a-3Q"></a>答曰为显圆教从初一地即具足一切诸地。<a id="a-3R"></a>若执此义。<a id="a-3S"></a>即乖三慧品说别相三智之义也。<a id="a-3T"></a>三约涅槃经明五行合位者。<a id="a-3U"></a>初戒圣行定圣行生灭四谛。<a id="a-3V"></a>慧圣行即是十信位。<a id="a-3W"></a>次无生四真谛圣行。<a id="a-3X"></a>即是十住位。<a id="a-3Y"></a>次无量四圣谛。<a id="a-3Z"></a>即是十行位。<a id="a-3a"></a>次明修一实谛无作四圣谛。<a id="a-3b"></a>即是十回向位。<a id="a-3c"></a>次若发真见一实谛。<a id="a-3d"></a>证无作四圣谛。<a id="a-3e"></a>即是圣行满位。<a id="a-3f"></a>无畏地得二十五三昧。<a id="a-3g"></a>能破二十五有。<a id="a-3h"></a>名欢喜地。<a id="a-3i"></a>五行具足。<a id="a-3j"></a>而说十功德者。<a id="a-3k"></a>恐此表住大涅槃十地之功德也。<a id="a-3l"></a>过此明住大涅槃。<a id="a-3m"></a>即是妙觉地也。<a id="a-3n"></a>第三历别解释者。<a id="a-3o"></a>释七番别位。<a id="a-3p"></a>初明十信心者。<a id="a-3q"></a>一信心二念心三精进心四慧心五定心六不退心七回向心八护法心九戒心十愿心。<a id="a-3r"></a>此十通名信心者。<a id="a-3s"></a>信心者顺从为义。<a id="a-3t"></a>若闻说别教因缘假名无量四谛。<a id="a-3u"></a>佛性之理常住三宝。<a id="a-3v"></a>心顺不疑名信心也。<a id="a-3w"></a>今略释初信心义。<a id="a-3x"></a>即为二意。<a id="a-3y"></a>一者发菩提心。<a id="a-3z"></a>二者行菩萨道。<a id="a-40"></a>发心即是目。<a id="a-41"></a>修行即是足。<a id="a-42"></a>目足备故入清凉池。<a id="a-43"></a>即是别教初贤善直之义也。<a id="a-44"></a>一发菩提心者。<a id="a-45"></a>闻大涅槃方等经典。<a id="a-46"></a>因信解心大悲誓愿发也。<a id="a-47"></a>大涅槃经明有五行。<a id="a-48"></a>一圣行二梵行三天行四婴儿行五病行。<a id="a-49"></a>云何菩萨修行圣行。<a id="a-4A"></a>若从如来闻是大涅槃经。<a id="a-4B"></a>闻已生信作是思惟。<a id="a-4C"></a>诸佛世尊有无上道。<a id="a-4D"></a>有大正法大众正行。<a id="a-4E"></a>复有大乘方等经典。<a id="a-4F"></a>我当愿乐割爱修道。<a id="a-4G"></a>即是信心。<a id="a-4H"></a>所以者何。<a id="a-4I"></a>若闻大涅槃经信心欢喜。<a id="a-4J"></a>即信佛性常住三宝。<a id="a-4K"></a>即是信非因非果大涅槃果也。<a id="a-4L"></a>若闻五行心生爱乐。<a id="a-4M"></a>即是信非因之因圣行因也。<a id="a-4N"></a>若信心开发。<a id="a-4O"></a>即是发菩提心。<a id="a-4P"></a>欲行菩萨道。<a id="a-4Q"></a>发菩提心者。<a id="a-4R"></a>即是慈悲怜愍一切众生。<a id="a-4S"></a>故于无量四圣谛。<a id="a-4T"></a>慈与众生无量道灭之乐。<a id="a-4U"></a>悲救众生无量苦集之苦。<a id="a-4V"></a>起无量四弘誓愿。<a id="a-4W"></a>未度无量苦谛者令度。<a id="a-4X"></a>未解无量集谛者令解。<a id="a-4Y"></a>未安无量道谛者令安。<a id="a-4Z"></a>未得无量灭谛者。<a id="a-4a"></a>令得大涅槃常乐我净。<a id="a-4b"></a>是为别教菩萨因于信解。<a id="a-4c"></a>初发菩萨心也。<a id="a-4d"></a>问曰前明因大涅槃经四种圣谛。<a id="a-4e"></a>约此人辨别教菩萨位。<a id="a-4f"></a>今何故但约无量四圣谛发弘誓。<a id="a-4g"></a>愿不取余三种四谛发愿也。<a id="a-4h"></a>答曰若总在别教。<a id="a-4i"></a>此四种四谛皆名无量。<a id="a-4j"></a>所以者何。<a id="a-4k"></a>菩萨观无量生灭四谛。<a id="a-4l"></a>调心异于二乘。<a id="a-4m"></a>观无量无生灭四谛。<a id="a-4n"></a>断界内结异于二乘。<a id="a-4o"></a>观如来藏无量四谛之理。<a id="a-4p"></a>虽非即是无作。<a id="a-4q"></a>而二乘亦不闻其名。<a id="a-4r"></a>若证无作四谛。<a id="a-4s"></a>尔时无作亦名无量。<a id="a-4t"></a>所以者何。<a id="a-4u"></a>依一实谛即有四谛。<a id="a-4v"></a>名为无作。<a id="a-4w"></a>世间出世间因果法相。<a id="a-4x"></a>数量无边与虚空等。<a id="a-4y"></a>亦名无量。<a id="a-4z"></a>缘无量四谛发菩提心。<a id="a-50"></a>即是四种四谛也。<a id="a-51"></a>问曰若生灭无生灭二种四谛。<a id="a-52"></a>皆名无量者。<a id="a-53"></a>何故胜鬘经。<a id="a-54"></a>说名有量四圣谛耶。<a id="a-55"></a>答曰虽复数无边量。<a id="a-56"></a>在二乘心同归灰断。<a id="a-57"></a>故名有量也。<a id="a-58"></a>问曰若有无作。<a id="a-59"></a>何意不约无作发心。<a id="a-5A"></a>答曰此无作犹是无量。<a id="a-5B"></a>以无量以无作证果时。<a id="a-5C"></a>名非不思议无作也。<a id="a-5D"></a>如生灭尽。<a id="a-5E"></a>无非是无生四谛也。<a id="a-5F"></a>二明修菩萨行者。<a id="a-5G"></a>即是受持读诵大乘方等。<a id="a-5H"></a>为人解说。<a id="a-5I"></a>自行圣行亦教人行圣行。<a id="a-5J"></a>自行圣行者。<a id="a-5K"></a>大涅槃经。<a id="a-5L"></a>明圣行者有三种。<a id="a-5M"></a>一戒圣行。<a id="a-5N"></a>二定圣行。<a id="a-5O"></a>三慧圣行菩萨思惟佛性之理。<a id="a-5P"></a>幽微难见。<a id="a-5Q"></a>初心不可顿入。<a id="a-5R"></a>必须持戒修定慧。<a id="a-5S"></a>次第三观调心而入中道。<a id="a-5T"></a>三谛惑障若除方乃得道。<a id="a-5U"></a>见于佛性住大涅槃。<a id="a-5V"></a>别相三观如前说。<a id="a-5W"></a>一戒圣行者。<a id="a-5X"></a>菩萨护持五篇之戒如护浮囊。<a id="a-5Y"></a>爱见二种烦恼罗刹来乞。<a id="a-5Z"></a>若能与我令汝得入涅槃者。<a id="a-5a"></a>令得属爱世间乐之涅槃。<a id="a-5b"></a>属见世间乐之涅槃也。<a id="a-5c"></a>菩萨若不随爱见破戒。<a id="a-5d"></a>即具五支诸戒。<a id="a-5e"></a>所谓具足菩萨根本业清净戒。<a id="a-5f"></a>前后眷属余清净戒。<a id="a-5g"></a>非诸恶觉觉清净戒。<a id="a-5h"></a>护持正念念清净戒。<a id="a-5i"></a>回向具足无上道戒。<a id="a-5j"></a>又复护持性重戒息世讥嫌戒等无差别。<a id="a-5k"></a>如是持戒施与一切众生。<a id="a-5l"></a>愿一切众生。<a id="a-5m"></a>令得禁戒善清净戒善戒不缺戒不折戒大乘戒不退戒随顺戒毕竟戒具足成就诸波罗蜜戒。<a id="a-5n"></a>菩萨善能护持诸戒。<a id="a-5o"></a>得入于初不动地。<a id="a-5p"></a>菩萨住不动地中。<a id="a-5q"></a>不动不退不堕不散。<a id="a-5r"></a>是名菩萨修戒圣行。<a id="a-5s"></a>二修定圣行者。<a id="a-5t"></a>所谓从初安般随息观息。<a id="a-5u"></a>入根本持胜通明净禅。<a id="a-5v"></a>见身三十六物。<a id="a-5w"></a>如明眼之人开仓见谷粟麻豆。<a id="a-5x"></a>又分别三十六物不见有我。<a id="a-5y"></a>又修八背舍观禅。<a id="a-5z"></a>观身内外不净。<a id="a-60"></a>除却皮肉谛观白骨。<a id="a-61"></a>见骨色相异。<a id="a-62"></a>所谓青黄白色鸽色。<a id="a-63"></a>如是骨相亦复无我。<a id="a-64"></a>得观禅欲界之定。<a id="a-65"></a>菩萨尔时次第观骨。<a id="a-66"></a>观青骨时。<a id="a-67"></a>见此大地东西南北悉皆青相。<a id="a-68"></a>黄白鸽色亦复如是。<a id="a-69"></a>此即是得观禅未到地定成也。<a id="a-6A"></a>又云。<a id="a-6B"></a>作是观时。<a id="a-6C"></a>眉间则出青黄赤白鸽等色光。<a id="a-6D"></a>光中见佛。<a id="a-6E"></a>是为初背舍。<a id="a-6F"></a>乃至成就八背舍。<a id="a-6G"></a>八胜处十一切处九次第定师子奋迅三昧超越三昧。<a id="a-6H"></a>菩萨住背舍胜处诸禅定中。<a id="a-6I"></a>修四无量心六波罗蜜四摄法神通变化。<a id="a-6J"></a>即是共念处。<a id="a-6K"></a>又因受持读诵大乘方等。<a id="a-6L"></a>于禅定中思惟名义。<a id="a-6M"></a>修四无碍辨。<a id="a-6N"></a>即是缘念处。<a id="a-6O"></a>若念处成就。<a id="a-6P"></a>得住堪忍之地。<a id="a-6Q"></a>是名菩萨修定圣行。<a id="a-6R"></a>此二念处。<a id="a-6S"></a>若未与性念处相应。<a id="a-6T"></a>犹属停心初贤位也。<a id="a-6U"></a>三修慧圣行者。<a id="a-6V"></a>即是四谛。<a id="a-6W"></a>大涅槃经云。<a id="a-6X"></a>所言苦者逼迫相。<a id="a-6Y"></a>集者能生长相。<a id="a-6Z"></a>灭者寂灭相。<a id="a-6a"></a>道者大乘相。<a id="a-6b"></a>又复苦者现相。<a id="a-6c"></a>集者转相。<a id="a-6d"></a>灭者除相。<a id="a-6e"></a>道者能除相。<a id="a-6f"></a>又苦者三苦相。<a id="a-6g"></a>集者二十五有。<a id="a-6h"></a>灭者灭二十五有。<a id="a-6i"></a>道者修戒定慧。<a id="a-6j"></a>此即先观生灭四谛。<a id="a-6k"></a>调伏界内见思烦恼。<a id="a-6l"></a>修性念处。<a id="a-6m"></a>即是正观生灭苦谛。<a id="a-6n"></a>若观是苦集是苦灭是苦灭道。<a id="a-6o"></a>如是正观生灭四谛。<a id="a-6p"></a>谤观无生无量中道佛性之理。<a id="a-6q"></a>而正用生灭四谛。<a id="a-6r"></a>伏界内属见爱一切烦恼结集。<a id="a-6s"></a>皆是性念处智慧力也。<a id="a-6t"></a>性念处义具如前说。<a id="a-6u"></a>若菩萨得是性念处。<a id="a-6v"></a>与前共缘念处合。<a id="a-6w"></a>即于堪忍地。<a id="a-6x"></a>智慧善根增长。<a id="a-6y"></a>从初信心。<a id="a-6z"></a>乃至愿心。<a id="a-70"></a>十心成就。<a id="a-71"></a>即是铁轮外凡干慧伏忍也。<a id="a-72"></a>问曰别教菩萨。<a id="a-73"></a>成就几法。<a id="a-74"></a>所得信心异前通教。<a id="a-75"></a>答曰还约十法即知不同。<a id="a-76"></a>一信正因缘者。<a id="a-77"></a>即是知四种四谛因缘不乱。<a id="a-78"></a>二真正发菩提心者。<a id="a-79"></a>知于无量四谛。<a id="a-7A"></a>发慈悲誓愿心也。<a id="a-7B"></a>三勤修止观者。<a id="a-7C"></a>即知次第善修四种止观也。<a id="a-7D"></a>四破法遍者即观因缘。<a id="a-7E"></a>生灭空假中道破三谛惑遍也。<a id="a-7F"></a>五知通塞者。<a id="a-7G"></a>即是知四种道灭是通。<a id="a-7H"></a>四种苦集即是塞也。<a id="a-7I"></a>六善修道品者。<a id="a-7J"></a>即是知次第。<a id="a-7K"></a>修四种三十七道品也。<a id="a-7L"></a>七善修助道法者。<a id="a-7M"></a>即背舍胜处。<a id="a-7N"></a>能成一切对治。<a id="a-7O"></a>六波罗蜜助开三脱也。<a id="a-7P"></a>八善识次位者。<a id="a-7Q"></a>即知因四种四谛。<a id="a-7R"></a>入七位不叨监也。<a id="a-7S"></a>九安忍强软贼者。<a id="a-7T"></a>即是知修四种道谛时。<a id="a-7U"></a>于四种苦集。<a id="a-7V"></a>心能安也。<a id="a-7W"></a>十顺道法爱不生者。<a id="a-7X"></a>即知次第。<a id="a-7Y"></a>修四种道谛发诸顺道法。<a id="a-7Z"></a>不生爱着心也。<a id="a-7a"></a>别教信心菩萨解此十事分明。<a id="a-7b"></a>异于通教之信心也。<a id="a-7c"></a>此之十法深解义趣。<a id="a-7d"></a>即得用释十信心。<a id="a-7e"></a>至下明圆教十信。<a id="a-7f"></a>备出其相也。<a id="a-7g"></a>璎珞经云。<a id="a-7h"></a>一信有十十信有百。<a id="a-7i"></a>此之百法为一切道法之根本也。<a id="a-7j"></a>二明十住位者。<a id="a-7k"></a>即是十解习种性。<a id="a-7l"></a>初入内凡十贤之位也。<a id="a-7m"></a>一发心住。<a id="a-7n"></a>二持地住。<a id="a-7o"></a>三修行住。<a id="a-7p"></a>四生贵住。<a id="a-7q"></a>五方便具足住。<a id="a-7r"></a>六正心住。<a id="a-7s"></a>七不退住。<a id="a-7t"></a>八童真住。<a id="a-7u"></a>九法王子住。<a id="a-7v"></a>十灌顶住。<a id="a-7w"></a>此十通名住者。<a id="a-7x"></a>会理之心名之为住。<a id="a-7y"></a>故仁王般若经云。<a id="a-7z"></a>入理般若名为住。<a id="a-80"></a>此即体假入空观。<a id="a-81"></a>成发真无漏。<a id="a-82"></a>见通教真谛之理。<a id="a-83"></a>断界内见思惑九十八使故名发心住也。<a id="a-84"></a>此有二义。<a id="a-85"></a>一发真解。<a id="a-86"></a>住偏真法性之理。<a id="a-87"></a>二生中道似解。<a id="a-88"></a>住第一义佛性之理。<a id="a-89"></a>若生偏真之解。<a id="a-8A"></a>即是通教八人地。<a id="a-8B"></a>见地智断齐生中道似解。<a id="a-8C"></a>是初得别教善有漏五阴。<a id="a-8D"></a>入别教内凡性地。<a id="a-8E"></a>柔顺忍之位也。<a id="a-8F"></a>所以者何。<a id="a-8G"></a>是菩萨因前持戒禅定生灭四谛智慧。<a id="a-8H"></a>调心观无生四谛。<a id="a-8I"></a>断界内见思烦恼。<a id="a-8J"></a>是声闻经说。<a id="a-8K"></a>五种佛子位齐。<a id="a-8L"></a>五种佛子位者。<a id="a-8M"></a>一须陀洹佛子。<a id="a-8N"></a>二斯陀含佛子。<a id="a-8O"></a>三阿那含佛子。<a id="a-8P"></a>四阿罗汉佛子。<a id="a-8Q"></a>五辟支佛佛子。<a id="a-8R"></a>开一为二。<a id="a-8S"></a>合十品即对十住位。<a id="a-8T"></a>断见思烦恼及习气。<a id="a-8U"></a>是辟支佛齐。<a id="a-8V"></a>侵断恒沙上品。<a id="a-8W"></a>但菩萨观无生四谛。<a id="a-8X"></a>如涅槃经说。<a id="a-8Y"></a>凡夫有苦无苦谛。<a id="a-8Z"></a>声闻缘觉有苦有苦谛。<a id="a-8a"></a>而无真谛。<a id="a-8b"></a>诸菩萨等解苦无苦。<a id="a-8c"></a>是故无苦而有真谛。<a id="a-8d"></a>凡夫有集无集谛。<a id="a-8e"></a>声闻缘觉有集有集谛。<a id="a-8f"></a>诸菩萨等解集无集。<a id="a-8g"></a>是故无集而有真谛。<a id="a-8h"></a>声闻缘觉有道非真。<a id="a-8i"></a>菩萨有道有真。<a id="a-8j"></a>声闻缘觉有灭非真。<a id="a-8k"></a>菩萨有灭有真。<a id="a-8l"></a>无生四真谛具如通教初说。<a id="a-8m"></a>但大涅槃经。<a id="a-8n"></a>明此灭谛是常乐者。<a id="a-8o"></a>此意与通教有同有异。<a id="a-8p"></a>同即四谛即真。<a id="a-8q"></a>通教三乘观无生四谛。<a id="a-8r"></a>见第一义即真谛也。<a id="a-8s"></a>别者菩萨能知于空即是不空。<a id="a-8t"></a>别知佛性涅槃常乐我净也。<a id="a-8u"></a>问曰若尔涅槃经何得说二乘有苦有苦谛而无真实。<a id="a-8v"></a>答曰此明声闻经三藏教门所辨。<a id="a-8w"></a>非关摩诃衍初门通教也。<a id="a-8x"></a>若得灭道。<a id="a-8y"></a>能观佛性常住即发中道似解。<a id="a-8z"></a>为别教之暖法也。<a id="a-90"></a>三明十行位者。<a id="a-91"></a>即是性种性。<a id="a-92"></a>内凡十贤。<a id="a-93"></a>一欢喜行。<a id="a-94"></a>二饶益行。<a id="a-95"></a>三无嗔恨行。<a id="a-96"></a>四无尽行。<a id="a-97"></a>五离痴乱行。<a id="a-98"></a>六善现行。<a id="a-99"></a>七无著行。<a id="a-9A"></a>八尊重行。<a id="a-9B"></a>九善法行。<a id="a-9C"></a>十真实行。<a id="a-9D"></a>此十通名行者。<a id="a-9E"></a>行以进趣为义前既发真悟理。<a id="a-9F"></a>从此加修从空入假。<a id="a-9G"></a>观无量四谛。<a id="a-9H"></a>无量四谛如大涅槃经说。<a id="a-9I"></a>知诸阴苦。<a id="a-9J"></a>名为中智。<a id="a-9K"></a>分别诸阴有无量相。<a id="a-9L"></a>悉是诸苦。<a id="a-9M"></a>非诸声闻缘觉所知。<a id="a-9N"></a>是名上智。<a id="a-9O"></a>是名无量苦谛。<a id="a-9P"></a>知诸入者名之为门。<a id="a-9Q"></a>名为苦谛。<a id="a-9R"></a>分别诸入有无量相。<a id="a-9S"></a>悉是诸苦。<a id="a-9T"></a>即是无量苦圣谛也。<a id="a-9U"></a>知十八界名之为分。<a id="a-9V"></a>亦名为性。<a id="a-9W"></a>即是苦谛。<a id="a-9X"></a>分别诸界有无量相。<a id="a-9Y"></a>悉是诸苦。<a id="a-9Z"></a>是名无量苦圣谛也。<a id="a-9a"></a>所言无量集圣谛者。<a id="a-9b"></a>知爱因缘能生五阴名之为集。<a id="a-9c"></a>一人起爱无量无边。<a id="a-9d"></a>况一切众生所起诸爱。<a id="a-9e"></a>如是等爱无量无边。<a id="a-9f"></a>即是无量集圣谛也。<a id="a-9g"></a>所言无量灭圣谛者。<a id="a-9h"></a>知灭烦恼名为灭圣谛。<a id="a-9i"></a>分别烦恼不可称计。<a id="a-9j"></a>灭亦如是不可称计。<a id="a-9k"></a>即是无量灭圣谛也。<a id="a-9l"></a>所言无量道圣谛者。<a id="a-9m"></a>能断烦恼名为道谛。<a id="a-9n"></a>分别道相无量无边。<a id="a-9o"></a>所离烦恼亦无量无边。<a id="a-9p"></a>即是无量道圣谛也。<a id="a-9q"></a>如是四谛大涅槃经说。<a id="a-9r"></a>悉云非诸声闻缘觉所知。<a id="a-9s"></a>故知此属别教菩萨之所学也。<a id="a-9t"></a>菩萨住此无量道谛。<a id="a-9u"></a>学十波罗蜜。<a id="a-9v"></a>一切诸道断尘沙无知。<a id="a-9w"></a>十品十行成就。<a id="a-9x"></a>从空入假平等观成也。<a id="a-9y"></a>得道种慧法眼清净。<a id="a-9z"></a>相似中道之解。<a id="a-A0"></a>转更分明。<a id="a-A1"></a>即是别教顶法之位。<a id="a-A2"></a>菩萨住此位中。<a id="a-A3"></a>游戏神通净佛国土。<a id="a-A4"></a>成就众生也。<a id="a-A5"></a>四明十回向位者。<a id="a-A6"></a>即是道种姓内凡位十贤也。<a id="a-A7"></a>一救护一切众生离众生相回向。<a id="a-A8"></a>二不坏回向。<a id="a-A9"></a>三等观一切佛回向。<a id="a-AA"></a>四至一切处回向。<a id="a-AB"></a>五无尽藏功德回向。<a id="a-AC"></a>六随顺平等善根回向。<a id="a-AD"></a>七随顺等观一切众生回向。<a id="a-AE"></a>八如相回向。<a id="a-AF"></a>九无缚无著解脱回向。<a id="a-AG"></a>十法界无尽回向。<a id="a-AH"></a>此十通名回向者。<a id="a-AI"></a>回事向理回因向果。<a id="a-AJ"></a>回己功德普施众生。<a id="a-AK"></a>事理和融顺入法界。<a id="a-AL"></a>故名回向。<a id="a-AM"></a>正修中道第一义谛观。<a id="a-AN"></a>从无量四谛学无作四谛也。<a id="a-AO"></a>约实说四实。<a id="a-AP"></a>不作四故名无作之四。<a id="a-AQ"></a>观四得实故名四实。<a id="a-AR"></a>因名无量得果名无作。<a id="a-AS"></a>证果断苦集有道灭。<a id="a-AT"></a>非圆教之无作也。<a id="a-AU"></a>今立无作四实谛名义意在此。<a id="a-AV"></a>故涅槃经云。<a id="a-AW"></a>一实谛者名为真法。<a id="a-AX"></a>若法非真不名实谛。<a id="a-AY"></a>实谛名无颠倒。<a id="a-AZ"></a>无颠倒者名为实谛。<a id="a-Aa"></a>实谛无有虚妄。<a id="a-Ab"></a>若有虚妄不名实谛。<a id="a-Ac"></a>实谛名为大乘。<a id="a-Ad"></a>非大乘者不名实谛。<a id="a-Ae"></a>实谛是佛所说。<a id="a-Af"></a>非魔所说。<a id="a-Ag"></a>若是魔说非是实谛。<a id="a-Ah"></a>实谛者一道清净无有二也。<a id="a-Ai"></a>有常有乐有我有净。<a id="a-Aj"></a>是即名为实谛之义。<a id="a-Ak"></a>又涅槃经云。<a id="a-Al"></a>一实谛者。<a id="a-Am"></a>即是如来虚空佛性无差别也。<a id="a-An"></a>有苦有谛有实。<a id="a-Ao"></a>有集有谛有实。<a id="a-Ap"></a>有灭有谛有实。<a id="a-Aq"></a>有道有谛有实。<a id="a-Ar"></a>如来非苦非谛是名为实。<a id="a-As"></a>虚空佛性亦复如是。<a id="a-At"></a>又涅槃经云。<a id="a-Au"></a>所言苦者名无常相。<a id="a-Av"></a>是可断相。<a id="a-Aw"></a>是为实谛。<a id="a-Ax"></a>如来之性非苦非无常非可断相是名为实。<a id="a-Ay"></a>虚空佛性亦复如是。<a id="a-Az"></a>所言集者。<a id="a-B0"></a>令五阴和合而生。<a id="a-B1"></a>亦名为苦亦名无常是可断相。<a id="a-B2"></a>是为实谛。<a id="a-B3"></a>如来非是集性。<a id="a-B4"></a>非是阴因非可断相。<a id="a-B5"></a>是为实谛。<a id="a-B6"></a>虚空佛性亦复如是。<a id="a-B7"></a>所言灭者。<a id="a-B8"></a>名烦恼灭。<a id="a-B9"></a>亦常亦无常。<a id="a-BA"></a>二乘所得名曰无常。<a id="a-BB"></a>诸佛所得是则名常。<a id="a-BC"></a>亦名证法。<a id="a-BD"></a>是为实谛。<a id="a-BE"></a>如来之性不名为谛。<a id="a-BF"></a>能灭烦恼。<a id="a-BG"></a>非常非无常。<a id="a-BH"></a>不名证知。<a id="a-BI"></a>常住无变。<a id="a-BJ"></a>是故名实谛。<a id="a-BK"></a>虚空佛性亦复如是。<a id="a-BL"></a>所言道者。<a id="a-BM"></a>能断烦恼亦常亦无常。<a id="a-BN"></a>是可修法。<a id="a-BO"></a>是名实谛。<a id="a-BP"></a>如来非道能断烦恼。<a id="a-BQ"></a>非可修法常住不变。<a id="a-BR"></a>是为实谛。<a id="a-BS"></a>虚空佛性亦复如是。<a id="a-BT"></a>若菩萨学无量无作四谛观。<a id="a-BU"></a>观知如来藏无量无生死种子。<a id="a-BV"></a>恒沙佛法。<a id="a-BW"></a>断恒沙下品烦恼。<a id="a-BX"></a>伏无明别见相似中道之外。<a id="a-BY"></a>更转增明法界愿行事理和融。<a id="a-BZ"></a>成别教一切智。<a id="a-Ba"></a>得六根清净。<a id="a-Bb"></a>即是别教忍法世第一法位也。</p>
  <p id="aBc">五明十地者。<a id="a-Bd"></a>此是圣种性位。<a id="a-Be"></a>从此位见佛性。<a id="a-Bf"></a>发中道第一义谛观。<a id="a-Bg"></a>双照二谛心心寂灭。<a id="a-Bh"></a>自然流入萨波若海。<a id="a-Bi"></a>证无作四谛。<a id="a-Bj"></a>一实平等法界圆融。<a id="a-Bk"></a>从初地至佛地。<a id="a-Bl"></a>皆断无明。<a id="a-Bm"></a>但以位约分为三道。<a id="a-Bn"></a>初地名见谛道。<a id="a-Bo"></a>二地至六地名为修道。<a id="a-Bp"></a>从七地已去。<a id="a-Bq"></a>名无学道。<a id="a-Br"></a>十地者。<a id="a-Bs"></a>初欢喜地。<a id="a-Bt"></a>二离垢地。<a id="a-Bu"></a>三明慧地。<a id="a-Bv"></a>四焰慧地。<a id="a-Bw"></a>五难胜地。<a id="a-Bx"></a>六现前地。<a id="a-By"></a>七远行地。<a id="a-Bz"></a>八不动地。<a id="a-C0"></a>九善慧地。<a id="a-C1"></a>十法云地。<a id="a-C2"></a>此十通名地者。<a id="a-C3"></a>一能生成佛智慧住持不动。<a id="a-C4"></a>二能以无缘大悲荷负一切。<a id="a-C5"></a>故名地也。<a id="a-C6"></a>初欢喜地名见道者。<a id="a-C7"></a>初发真中道见佛性理。<a id="a-C8"></a>断无明见惑。<a id="a-C9"></a>显真应二身。<a id="a-CA"></a>缘感即应百佛世界。<a id="a-CB"></a>现十法界身。<a id="a-CC"></a>入三世佛智地。<a id="a-CD"></a>能自利利他真实大庆。<a id="a-CE"></a>故名欢喜地。<a id="a-CF"></a>大涅槃经云。<a id="a-CG"></a>菩萨圣行满。<a id="a-CH"></a>即是住于无所畏地。<a id="a-CI"></a>即是初地。<a id="a-CJ"></a>初地菩萨离五怖畏。<a id="a-CK"></a>无死畏。<a id="a-CL"></a>无不活畏。<a id="a-CM"></a>无恶道畏。<a id="a-CN"></a>无恶名畏。<a id="a-CO"></a>无大众威德畏。<a id="a-CP"></a>涅槃经虽不作此名。<a id="a-CQ"></a>义推孱同。<a id="a-CR"></a>若言不畏贪欲恚痴。<a id="a-CS"></a>内无三毒。<a id="a-CT"></a>外离八风。<a id="a-CU"></a>无恶名畏也。<a id="a-CV"></a>若言不畏地狱等。<a id="a-CW"></a>即无恶道畏。<a id="a-CX"></a>若言不畏沙门婆罗门即无大众畏。<a id="a-CY"></a>今既入无畏地。<a id="a-CZ"></a>见中道则无二死。<a id="a-Ca"></a>故言无死畏也。<a id="a-Cb"></a>法身常命以显无不活畏也。<a id="a-Cc"></a>以得入此地故。<a id="a-Cd"></a>则具二十五三昧。<a id="a-Ce"></a>破二十五有。<a id="a-Cf"></a>显二十五有之我性。<a id="a-Cg"></a>我性即是实性。<a id="a-Ch"></a>是名慧行成就。<a id="a-Ci"></a>得五三昧即五行成就。<a id="a-Cj"></a>住于无畏之地。<a id="a-Ck"></a>即得初地之名也。<a id="a-Cl"></a>就此即为五意。<a id="a-Cm"></a>一明得二十五三昧圣行成。<a id="a-Cn"></a>二明梵行。<a id="a-Co"></a>三明天行。<a id="a-Cp"></a>四明婴儿行。<a id="a-Cq"></a>五明病行。<a id="a-Cr"></a>一明得二十五三昧圣行成者。<a id="a-Cs"></a>即为三意。<a id="a-Ct"></a>一释二十五三昧名。<a id="a-Cu"></a>二正修明二十五三昧成。<a id="a-Cv"></a>三外用利物。<a id="a-Cw"></a>一释二十五三昧名者。<a id="a-Cx"></a>略为四意。<a id="a-Cy"></a>即是约四悉檀而立名也。<a id="a-Cz"></a>一者随时趣立名。<a id="a-D0"></a>二随便立名。<a id="a-D1"></a>三随对治立名。<a id="a-D2"></a>四随理立名。<a id="a-D3"></a>一随时立名者。<a id="a-D4"></a>譬如人有二十五子。<a id="a-D5"></a>随时名作一字。<a id="a-D6"></a>大者初生为作一字。<a id="a-D7"></a>次者后生。<a id="a-D8"></a>又作一字。<a id="a-D9"></a>不可见大儿名。<a id="a-DA"></a>此亦令第二者名此。<a id="a-DB"></a>如是则不滥。<a id="a-DC"></a>此二十五名亦如是。<a id="a-DD"></a>各举一名令世谛不乱。<a id="a-DE"></a>世间名字皆尔。<a id="a-DF"></a>不可求定实也。<a id="a-DG"></a>二者随二十五有便而立名。<a id="a-DH"></a>若作余名事义非不便。<a id="a-DI"></a>是故随便立名也。<a id="a-DJ"></a>三者随对治立二十五三昧名。<a id="a-DK"></a>各治一有用是故对治立名。<a id="a-DL"></a>四者随理立名者。<a id="a-DM"></a>此二十五三昧不出法性理。<a id="a-DN"></a>理合于义。<a id="a-DO"></a>从义而立名。<a id="a-DP"></a>名义虽异理实无别。<a id="a-DQ"></a>约此四意故。<a id="a-DR"></a>得立二十五三昧名也。<a id="a-DS"></a>详经文意。<a id="a-DT"></a>多有对治约理两义。<a id="a-DU"></a>以立二十五三昧名。<a id="a-DV"></a>二正释二十五三昧修成者。<a id="a-DW"></a>一一三昧中皆有四意。<a id="a-DX"></a>一出诸有行业惑障。<a id="a-DY"></a>二用三昧治破。<a id="a-DZ"></a>三结成三昧。<a id="a-Da"></a>四慈悲破有。<a id="a-Db"></a>一一悉具此四意也。<a id="a-Dc"></a>初明无垢三昧破地狱有。<a id="a-Dd"></a>即为四意。<a id="a-De"></a>一明业结者。<a id="a-Df"></a>罪之尤重莫若地狱。<a id="a-Dg"></a>恶业垢重见思垢尘沙垢无明垢。<a id="a-Dh"></a>二明用三昧破无明者。<a id="a-Di"></a>菩萨为破是诸垢故。<a id="a-Dj"></a>修前根本戒破恶业垢。<a id="a-Dk"></a>修前八背舍等定伏见思垢。<a id="a-Dl"></a>修有作无生等慧断见思垢。<a id="a-Dm"></a>修无量慧破尘沙垢。<a id="a-Dn"></a>修无作慧破无明垢。<a id="a-Do"></a>三明结成三昧者。<a id="a-Dp"></a>破见思垢故真谛三昧成。<a id="a-Dq"></a>破恶业垢及尘沙垢故。<a id="a-Dr"></a>俗谛三昧成。<a id="a-Ds"></a>破无明垢故。<a id="a-Dt"></a>中道第一义三昧成。<a id="a-Du"></a>四明慈悲利物。<a id="a-Dv"></a>菩萨已自破地狱垢故得三谛三昧。<a id="a-Dw"></a>有大慈悲冥薰法界。<a id="a-Dx"></a>众生有机关于慈悲。<a id="a-Dy"></a>以王三昧力。<a id="a-Dz"></a>法性不动而能应之。<a id="a-E0"></a>如婆薮调达。<a id="a-E1"></a>应入地狱。<a id="a-E2"></a>随其所宜。<a id="a-E3"></a>而为说法破地狱有。<a id="a-E4"></a>如圣行品所明。<a id="a-E5"></a>自修戒定慧等诸行。<a id="a-E6"></a>故自证三谛三昧成。<a id="a-E7"></a>于圣行中有慈悲誓愿。<a id="a-E8"></a>故破他三谛上垢。<a id="a-E9"></a>亦破他三谛上恶业烦恼垢。<a id="a-EA"></a>自既无垢。<a id="a-EB"></a>令他无垢。<a id="a-EC"></a>故此三昧名无垢三昧也。<a id="a-ED"></a>因此下具此四意类前可知。<a id="a-EE"></a>次明不退三昧破畜生有者。<a id="a-EF"></a>畜生无惭无愧。<a id="a-EG"></a>起恶业故退失善道。<a id="a-EH"></a>见思故退失。<a id="a-EI"></a>尘沙故退。<a id="a-EJ"></a>无明故退。<a id="a-EK"></a>菩萨为破诸退故。<a id="a-EL"></a>修戒忍破恶业退。<a id="a-EM"></a>修定伏见思退。<a id="a-EN"></a>修生灭无生慧。<a id="a-EO"></a>破见思退。<a id="a-EP"></a>修无量慧破尘沙退。<a id="a-EQ"></a>修无作慧破无明退。<a id="a-ER"></a>见思破故位不退三昧成。<a id="a-ES"></a>尘沙破故行不退三昧成。<a id="a-ET"></a>无明破故念不退三昧成。<a id="a-EU"></a>自以修行力破三种退。<a id="a-EV"></a>成三不退。<a id="a-EW"></a>自得三谛三昧。<a id="a-EX"></a>慈悲之力冥薰法界。<a id="a-EY"></a>随畜生有机感。<a id="a-EZ"></a>或为象王啄鸟大鹫之身。<a id="a-Ea"></a>随其所宜而生其中。<a id="a-Eb"></a>现为说法破畜生有。<a id="a-Ec"></a>自既不退令他不退。<a id="a-Ed"></a>故此三昧名不退三昧也。<a id="a-Ee"></a>次心乐三昧破饿鬼有者。<a id="a-Ef"></a>饿鬼有常为悭恶业缠绕贪爱饥饿苦。<a id="a-Eg"></a>见思烦恼苦。<a id="a-Eh"></a>尘沙无知苦。<a id="a-Ei"></a>无明闇弊苦。<a id="a-Ej"></a>菩萨为破是诸苦。<a id="a-Ek"></a>修戒施破悭恶业苦。<a id="a-El"></a>修定伏见思苦。<a id="a-Em"></a>修生灭等慧破见思苦。<a id="a-En"></a>修无量慧破尘沙苦。<a id="a-Eo"></a>修无作慧破无明苦。<a id="a-Ep"></a>破见思苦真谛无为心乐三昧成。<a id="a-Eq"></a>破悭恶业尘沙苦。<a id="a-Er"></a>俗谛分别多门心乐三昧成。<a id="a-Es"></a>破无明苦中道常乐三昧成。<a id="a-Et"></a>以自修行证得三乐三谛三昧。<a id="a-Eu"></a>以诸行中慈悲之力薰。<a id="a-Ev"></a>现诸鬼形声。<a id="a-Ew"></a>施令得饱满而为说法。<a id="a-Ex"></a>令破三种苦得三种乐。<a id="a-Ey"></a>菩萨自得此乐。<a id="a-Ez"></a>又令他得乐。<a id="a-F0"></a>是故三昧名心乐三昧也。<a id="a-F1"></a>次欢喜三昧。<a id="a-F2"></a>破修罗。<a id="a-F3"></a>有修罗多忿恚恶业怖。<a id="a-F4"></a>见思怖尘沙怖无明怖。<a id="a-F5"></a>菩萨为破是诸怖故。<a id="a-F6"></a>持戒精进而修习诸行。<a id="a-F7"></a>不破欢喜破恶业怖。<a id="a-F8"></a>修禅悦喜伏见思怖。<a id="a-F9"></a>修生灭无生灭等慧得喜觉喜破见思怖。<a id="a-FA"></a>修照镜喜及无量惠破尘沙怖。<a id="a-FB"></a>修无作慧破无明怖。<a id="a-FC"></a>见思破故真空喜悦三昧成。<a id="a-FD"></a>恶业尘沙破故。<a id="a-FE"></a>一切众生喜见三昧成。<a id="a-FF"></a>无明破故喜王三昧成。<a id="a-FG"></a>以自修行力。<a id="a-FH"></a>得如此三谛欢喜三昧。<a id="a-FI"></a>以诸行中慈悲之力。<a id="a-FJ"></a>薰修罗有而生其中。<a id="a-FK"></a>软语调伏而为说法。<a id="a-FL"></a>破修罗有令得无怖。<a id="a-FM"></a>自无三怖自证三喜。<a id="a-FN"></a>令他无怖。<a id="a-FO"></a>令他得欢喜。<a id="a-FP"></a>是故三昧名为欢喜三昧也。<a id="a-FQ"></a>次日光三昧破弗婆提有者。<a id="a-FR"></a>日初出于东随便为名。<a id="a-FS"></a>日譬智光能照迷闇。<a id="a-FT"></a>破恶业迷闇。<a id="a-FU"></a>见思尘沙迷闇。<a id="a-FV"></a>无明迷闇。<a id="a-FW"></a>菩萨为照此诸迷闇故修善业戒光。<a id="a-FX"></a>修禅定流光。<a id="a-FY"></a>修生灭无生灭一切智光。<a id="a-FZ"></a>修道种智光。<a id="a-Fa"></a>修一切种智光。<a id="a-Fb"></a>明生闇灭。<a id="a-Fc"></a>以善戒光破恶业闇。<a id="a-Fd"></a>以禅定光伏见思闇。<a id="a-Fe"></a>以生灭无生灭光破见思闇。<a id="a-Ff"></a>修无量道种智光。<a id="a-Fg"></a>破尘沙闇。<a id="a-Fh"></a>修无作一切种智光破无明闇。<a id="a-Fi"></a>破见思闇故。<a id="a-Fj"></a>一切智日光三昧成。<a id="a-Fk"></a>破尘沙闇故。<a id="a-Fl"></a>道种智日光三昧成。<a id="a-Fm"></a>破无明闇故。<a id="a-Fn"></a>一切种智日光三昧成。<a id="a-Fo"></a>以修行力自证如是三谛三昧。<a id="a-Fp"></a>以慈悲力薰弗婆提有。<a id="a-Fq"></a>应现说法破其三迷。<a id="a-Fr"></a>显三谛智日故。<a id="a-Fs"></a>此三昧名为日光三昧也。<a id="a-Ft"></a>次月光三昧破瞿耶尼有者。<a id="a-Fu"></a>月之初生光现于西。<a id="a-Fv"></a>此随便立名也。<a id="a-Fw"></a>月光亦譬破闇。<a id="a-Fx"></a>释三昧四意。<a id="a-Fy"></a>类日光三昧可知。<a id="a-Fz"></a>次热焰三昧破郁单越有者。<a id="a-G0"></a>北方是阴地冰结难消。<a id="a-G1"></a>自非热焰终不消也。<a id="a-G2"></a>郁单越人。<a id="a-G3"></a>冰执无我我所。<a id="a-G4"></a>难可化度。<a id="a-G5"></a>非智火热焰。<a id="a-G6"></a>无我我所心终不可消。<a id="a-G7"></a>破无我我所。<a id="a-G8"></a>乃是妄计无我我所理。<a id="a-G9"></a>实犹有性。<a id="a-GA"></a>人我之惑。<a id="a-GB"></a>有法我惑真如我惑。<a id="a-GC"></a>冰蛰未融也。<a id="a-GD"></a>菩萨为破此诸我惑冰执。<a id="a-GE"></a>修生灭等真无我慧。<a id="a-GF"></a>破性人我惑。<a id="a-GG"></a>修无量四谛慧破法我惑。<a id="a-GH"></a>修无作四谛慧。<a id="a-GI"></a>破真如我惑。<a id="a-GJ"></a>若得真人空智焰。<a id="a-GK"></a>破性人我惑。<a id="a-GL"></a>真谛三昧成。<a id="a-GM"></a>得真法空智焰。<a id="a-GN"></a>破法我惑。<a id="a-GO"></a>得俗谛三昧成。<a id="a-GP"></a>故能如空种郁树。<a id="a-GQ"></a>空顺俗以化物也。<a id="a-GR"></a>得真如无我智焰。<a id="a-GS"></a>破真如我惑。<a id="a-GT"></a>知非我非无我。<a id="a-GU"></a>是真我义。<a id="a-GV"></a>无我法中有真我。<a id="a-GW"></a>即见郁单越之我性。<a id="a-GX"></a>即有三昧成。<a id="a-GY"></a>心心寂灭也。<a id="a-GZ"></a>菩萨自证三谛三昧。<a id="a-Ga"></a>慈悲力故现郁单越形声。<a id="a-Gb"></a>破北方无我我所。<a id="a-Gc"></a>令成真我三昧。<a id="a-Gd"></a>故此三昧名为热焰三昧也。<a id="a-Ge"></a>次如幻三昧破阎浮提有者。<a id="a-Gf"></a>南方果报杂杂。<a id="a-Gg"></a>寿命短促不定。<a id="a-Gh"></a>犹如幻化。<a id="a-Gi"></a>此是心幻出生恶业果。<a id="a-Gj"></a>幻出烦恼幻出无知。<a id="a-Gk"></a>幻出无明。<a id="a-Gl"></a>一切众生不知如幻。<a id="a-Gm"></a>今菩萨为破是诸幻故修三种三昧。<a id="a-Gn"></a>修真谛三昧幻出无漏。<a id="a-Go"></a>破见思之幻。<a id="a-Gp"></a>修俗谛三昧幻出道种智。<a id="a-Gq"></a>破无知之幻。<a id="a-Gr"></a>修中道三昧幻出一切种智。<a id="a-Gs"></a>破无明之幻。<a id="a-Gt"></a>修行力故自证三谛三昧。<a id="a-Gu"></a>成慈悲力故破他力成。<a id="a-Gv"></a>是故名为如幻三昧也。<a id="a-Gw"></a>次不动三昧。<a id="a-Gx"></a>破四天王有者。<a id="a-Gy"></a>此天守护国土。<a id="a-Gz"></a>游行世界身报流动。<a id="a-H0"></a>此则是果报动。<a id="a-H1"></a>见思动无智动无明动。<a id="a-H2"></a>一心修善不动。<a id="a-H3"></a>及修背舍等不动业。<a id="a-H4"></a>破果报动。<a id="a-H5"></a>真慧不动破见思动。<a id="a-H6"></a>出假慧不动破无知动。<a id="a-H7"></a>中道慧不动如须弥顶。<a id="a-H8"></a>破无明动。<a id="a-H9"></a>修行力故自证三种不动。<a id="a-HA"></a>慈悲力。<a id="a-HB"></a>故破他三动。<a id="a-HC"></a>故此三昧名为不动三昧。<a id="a-HD"></a>次难伏三昧破三十三天有者。<a id="a-HE"></a>此天居四天之顶。<a id="a-HF"></a>即是果报难伏。<a id="a-HG"></a>见思难伏无知难伏。<a id="a-HH"></a>无明难伏。<a id="a-HI"></a>菩萨为破其高心。<a id="a-HJ"></a>是故修戒定智。<a id="a-HK"></a>破果报难伏。<a id="a-HL"></a>修生灭无生灭。<a id="a-HM"></a>故破见思难伏。<a id="a-HN"></a>自行力故成三难伏。<a id="a-HO"></a>慈悲力故破他三难伏。<a id="a-HP"></a>故此三昧名为难伏。<a id="a-HQ"></a>三昧次悦意三昧破炎摩天有者。<a id="a-HR"></a>此天虚空无刀杖畏。<a id="a-HS"></a>以之为悦。<a id="a-HT"></a>实非是悦。<a id="a-HU"></a>未有不动业悦。<a id="a-HV"></a>未有无漏悦。<a id="a-HW"></a>未有道种智悦。<a id="a-HX"></a>未有中道悦。<a id="a-HY"></a>菩萨为破此故。<a id="a-HZ"></a>修四谛观八背舍中禅悦。<a id="a-Ha"></a>破其动散不悦。<a id="a-Hb"></a>生灭无生灭慧破其有漏不悦。<a id="a-Hc"></a>无量慧破其沈空不悦。<a id="a-Hd"></a>无作慧破其二边不悦。<a id="a-He"></a>以无生悦故真谛三昧成。<a id="a-Hf"></a>出假称机之悦故俗谛三昧成。<a id="a-Hg"></a>中道悦意故中道三昧成。<a id="a-Hh"></a>自行力故自证三昧成。<a id="a-Hi"></a>以慈悲力故破他三昧成。<a id="a-Hj"></a>故名悦意三昧也。<a id="a-Hk"></a>次青色三昧破兜率天有者。<a id="a-Hl"></a>此天果报乐青眼玩皆青。<a id="a-Hm"></a>菩萨为破此有。<a id="a-Hn"></a>故修第一义。<a id="a-Ho"></a>非青真见青真。<a id="a-Hp"></a>非青假见青假。<a id="a-Hq"></a>故得中道。<a id="a-Hr"></a>见青中道破其青有。<a id="a-Hs"></a>义推可知。<a id="a-Ht"></a>次黄色三昧破化乐天有。<a id="a-Hu"></a>次赤色三昧破他化自在天有。<a id="a-Hv"></a>类前青色三昧可解。<a id="a-Hw"></a>次白色三昧破初禅有者。<a id="a-Hx"></a>初禅离欲界五盖不善。<a id="a-Hy"></a>即是定心善白。<a id="a-Hz"></a>但未离见思尘沙无明等黑。<a id="a-I0"></a>菩萨为破是诸黑行故。<a id="a-I1"></a>修三谛白法。<a id="a-I2"></a>破戒之义推之可知。<a id="a-I3"></a>次种种三昧破梵王有者。<a id="a-I4"></a>梵王主三千大千。<a id="a-I5"></a>大千品类既多。<a id="a-I6"></a>故有种种之号。<a id="a-I7"></a>为破其种种故修种种空。<a id="a-I8"></a>入种种假。<a id="a-I9"></a>见种种中道。<a id="a-IA"></a>如来藏多所含藏。<a id="a-IB"></a>名种种三昧也。<a id="a-IC"></a>义推可知。<a id="a-ID"></a>次双照三昧破二禅有者。<a id="a-IE"></a>二禅独有内净喜两支故。<a id="a-IF"></a>受双名。<a id="a-IG"></a>菩萨为破此双故。<a id="a-IH"></a>修双空双假双中。<a id="a-II"></a>双照二帝。<a id="a-IJ"></a>义推可知。<a id="a-IK"></a>次雷音三昧破三禅有者。<a id="a-IL"></a>此禅受乐最为第一。<a id="a-IM"></a>着乐深入如冰鱼蛰虫。<a id="a-IN"></a>菩萨为破此乐故。<a id="a-IO"></a>用三谛雷音以惊骇。<a id="a-IP"></a>推之可解。<a id="a-IQ"></a>次霔雨三昧破四禅有者。<a id="a-IR"></a>四禅如大地具种种芽。<a id="a-IS"></a>若不得雨芽则不生。<a id="a-IT"></a>一切善根。<a id="a-IU"></a>在四禅中。<a id="a-IV"></a>若三谛雨三智善发生也。<a id="a-IW"></a>义推可解知。<a id="a-IX"></a>次如虚空三昧破无想天有者。<a id="a-IY"></a>此是外道天实非无想。<a id="a-IZ"></a>而计为无想涅槃。<a id="a-Ia"></a>如小儿梦尿。<a id="a-Ib"></a>菩萨为破是有故。<a id="a-Ic"></a>以三谛空破无想故言如虚空三昧次照镜三昧破那含有者。<a id="a-Id"></a>修薰禅随禅生此。<a id="a-Ie"></a>虽得净色不能知。<a id="a-If"></a>色如镜像。<a id="a-Ig"></a>菩萨知色如镜像即空。<a id="a-Ih"></a>分别无量像依镜。<a id="a-Ii"></a>即见本性中道。<a id="a-Ij"></a>成三谛三昧破那含有也。<a id="a-Ik"></a>次无碍三昧破空处有者。<a id="a-Il"></a>此处得出色笼飘扬无碍。<a id="a-Im"></a>未是三谛三昧之无碍碍。<a id="a-In"></a>见思碍尘沙碍无明等碍。<a id="a-Io"></a>菩萨为修三谛三昧破是诸碍。<a id="a-Ip"></a>故名无碍三昧次常昧三破识处。<a id="a-Iq"></a>有识相续不断即无常。<a id="a-Ir"></a>菩萨为破此无常。<a id="a-Is"></a>故修数缘常。<a id="a-It"></a>化用相续常佛性常湛然常破之。<a id="a-Iu"></a>次乐三昧破不用处有者。<a id="a-Iv"></a>此不用处如痴。<a id="a-Iw"></a>痴故是苦。<a id="a-Ix"></a>菩萨用三谛三观三昧。<a id="a-Iy"></a>破得三谛三昧乐。<a id="a-Iz"></a>是为乐三昧次我三昧破非想天有者。<a id="a-J0"></a>此天最顶计为涅槃真我。<a id="a-J1"></a>菩萨见此。<a id="a-J2"></a>犹有细烦恼不自在。<a id="a-J3"></a>即是见思不自在。<a id="a-J4"></a>尘沙不自在。<a id="a-J5"></a>无明不自在。<a id="a-J6"></a>何得是我。<a id="a-J7"></a>为破此我故。<a id="a-J8"></a>修三谛三昧破之。<a id="a-J9"></a>令得无我。<a id="a-JA"></a>随俗我八自在我。<a id="a-JB"></a>是故名我三昧。<a id="a-JC"></a>二十五有三昧用自除二十五三昧。<a id="a-JD"></a>一有之中悉有三谛。<a id="a-JE"></a>三昧菩萨自修三谛三昧。<a id="a-JF"></a>自除二十五有三谛之惑。<a id="a-JG"></a>以慈悲力。<a id="a-JH"></a>除他二十五有三谛之惑。<a id="a-JI"></a>由是得二十五三昧之名。<a id="a-JJ"></a>或从无住之本。<a id="a-JK"></a>用四悉檀立二十五有名。<a id="a-JL"></a>如说。<a id="a-JM"></a>通言三昧名调直定也。<a id="a-JN"></a>真谛三昧以离爱见而为调直。<a id="a-JO"></a>俗谛三昧以称机为调直。<a id="a-JP"></a>中道三昧以无二边之曲为调直。<a id="a-JQ"></a>是故皆名三昧。<a id="a-JR"></a>若但入空之直不为直。<a id="a-JS"></a>声闻人得入空非王三昧。<a id="a-JT"></a>若入假亦非究竟。<a id="a-JU"></a>菩萨虽得道种智。<a id="a-JV"></a>亦不名王三昧。<a id="a-JW"></a>以得中道三昧故称之为王。<a id="a-JX"></a>以二十五三昧。<a id="a-JY"></a>一一皆有中道三昧故。<a id="a-JZ"></a>故称二十五三昧。<a id="a-Ja"></a>悉是王三昧。<a id="a-Jb"></a>涅槃经云。<a id="a-Jc"></a>是二十五三昧名诸三昧王。<a id="a-Jd"></a>若入王三昧。<a id="a-Je"></a>一切三昧悉入其中。<a id="a-Jf"></a>是故菩萨住不动地。<a id="a-Jg"></a>具得此二十五三昧种种力用。<a id="a-Jh"></a>须弥高广内于芥子。<a id="a-Ji"></a>吞吐出没变通自在。<a id="a-Jj"></a>能入地狱不受碎身等苦。<a id="a-Jk"></a>若圣行成能有是事。<a id="a-Jl"></a>具如涅槃经说。<a id="a-Jm"></a>三明外用利物者。<a id="a-Jn"></a>所谓能隐显二种利益者。<a id="a-Jo"></a>入王三昧。<a id="a-Jp"></a>一切三昧王悉入其中。<a id="a-Jq"></a>是故一切众生受诸苦恼。<a id="a-Jr"></a>一心归依称名求乞救护。<a id="a-Js"></a>菩萨住三昧中即观三业皆得解脱。<a id="a-Jt"></a>解脱有八种。<a id="a-Ju"></a>一破二十五有果报之苦。<a id="a-Jv"></a>二破二十五有因苦。<a id="a-Jw"></a>三破声闻二十五有见思烦恼苦。<a id="a-Jx"></a>四破缘觉二十五有见思烦恼苦。<a id="a-Jy"></a>五破三藏菩萨二十五有见思烦恼苦。<a id="a-Jz"></a>六破通教三乘人二十五有见思烦恼苦。<a id="a-K0"></a>七破别教菩萨二十五有恒沙无知别惑苦。<a id="a-K1"></a>八破圆教菩萨二十五有三谛无明之惑苦。<a id="a-K2"></a>一心称名皆得解脱。<a id="a-K3"></a>意在此也。<a id="a-K4"></a>故说二十五三昧。<a id="a-K5"></a>能破二十五有也。<a id="a-K6"></a>二显利益者。<a id="a-K7"></a>即是住二十五三昧。<a id="a-K8"></a>十法界众生机缘来感。<a id="a-K9"></a>普现色身八番与众生乐。<a id="a-KA"></a>如观音普门示现神通之相也。<a id="a-KB"></a>若有众生。<a id="a-KC"></a>应以佛身得度者。<a id="a-KD"></a>即能八相成道现身说法。<a id="a-KE"></a>即是此经明住不思议解脱。<a id="a-KF"></a>种种示现也。<a id="a-KG"></a>此菩萨初地圣行满足。<a id="a-KH"></a>具无缘大慈大悲。<a id="a-KI"></a>如磁石吸铁也。<a id="a-KJ"></a>二明梵行者。<a id="a-KK"></a>即是无缘慈悲喜舍。<a id="a-KL"></a>菩萨以大涅槃心。<a id="a-KM"></a>修于圣行得无畏地。<a id="a-KN"></a>有二十五三昧无方大用。<a id="a-KO"></a>尔时慈悲是真梵行。<a id="a-KP"></a>非余梵天所修。<a id="a-KQ"></a>四无量心。<a id="a-KR"></a>亦非三藏教通教等众生缘法缘之慈悲也。<a id="a-KS"></a>菩萨尔时。<a id="a-KT"></a>以此慈悲无缘无念。<a id="a-KU"></a>薰修众生行无不成辨。<a id="a-KV"></a>此之梵行即是一切法故。<a id="a-KW"></a>涅槃经云。<a id="a-KX"></a>慈即如来悲即佛性。<a id="a-KY"></a>慈若不具足。<a id="a-KZ"></a>佛十力三十二相四无畏者。<a id="a-Ka"></a>非如来慈故。<a id="a-Kb"></a>智力弘深能具足一切福德。<a id="a-Kc"></a>以自庄严名梵行也。</p>
  <p id="aKd">三明天行者。<a id="a-Ke"></a>即是中道第一义天。<a id="a-Kf"></a>天然之理。<a id="a-Kg"></a>籍行显理因理成行。<a id="a-Kh"></a>故名理为天行。<a id="a-Ki"></a>菩萨虽入初地。<a id="a-Kj"></a>初地不应住。<a id="a-Kk"></a>以有所得故。<a id="a-Kl"></a>又应修上地智慧。<a id="a-Km"></a>十重发真修慧契理显理成行。<a id="a-Kn"></a>名为天行。<a id="a-Ko"></a>天行即是智慧庄严。<a id="a-Kp"></a>梵行即福德庄严。<a id="a-Kq"></a>上求佛道。<a id="a-Kr"></a>是故有圣行天行。<a id="a-Ks"></a>下化众生即有梵行病行婴儿行也。<a id="a-Kt"></a>四婴儿行者。<a id="a-Ku"></a>若菩萨福德智慧转增。<a id="a-Kv"></a>是则实相弥显。<a id="a-Kw"></a>虽不作意利益众生。<a id="a-Kx"></a>任运能有冥显两益。<a id="a-Ky"></a>以天行之力则有冥益。<a id="a-Kz"></a>以梵行之力则有显益。<a id="a-L0"></a>众生应有小善之机。<a id="a-L1"></a>无菩萨开发不能生长。<a id="a-L2"></a>以慈善根力。<a id="a-L3"></a>如磁石吸铁。<a id="a-L4"></a>和光利行能令众生得见。<a id="a-L5"></a>菩萨同其始学。<a id="a-L6"></a>渐修五戒十善人天果报。<a id="a-L7"></a>三十三天杨叶之行。<a id="a-L8"></a>又示二百五十戒观练薰修禅。<a id="a-L9"></a>四谛十二因缘。<a id="a-LA"></a>三十七道品。<a id="a-LB"></a>同二乘婴儿行。<a id="a-LC"></a>又示同修六度。<a id="a-LD"></a>百劫种相好柔伏烦恼。<a id="a-LE"></a>六度菩萨小善之行。<a id="a-LF"></a>又示同即色是空无生无灭。<a id="a-LG"></a>通教小善之行。<a id="a-LH"></a>又示同别教历别次第相似中道。<a id="a-LI"></a>小善之行。<a id="a-LJ"></a>皆是慈心之力。<a id="a-LK"></a>俯同群品提接成就。<a id="a-LL"></a>从心与乐起婴儿行。<a id="a-LM"></a>如涅槃经言。<a id="a-LN"></a>婴儿者。<a id="a-LO"></a>能说大字。<a id="a-LP"></a>所谓婆和。<a id="a-LQ"></a>此即同六度也。<a id="a-LR"></a>六度是小行而求作佛故言大字。<a id="a-LS"></a>所谓婆和。<a id="a-LT"></a>又云。<a id="a-LU"></a>不见昼夜亲疏等相此即同通教菩萨。<a id="a-LV"></a>即色是空第一义谛意也。<a id="a-LW"></a>又云。<a id="a-LX"></a>不能造作大小诸事。<a id="a-LY"></a>大事即五逆小事即二乘心。<a id="a-LZ"></a>此则同别教别教非生死故。<a id="a-La"></a>无五逆非涅槃故无小乘心。<a id="a-Lb"></a>又云杨树黄叶。<a id="a-Lc"></a>即同人天五戒十善之婴儿。<a id="a-Ld"></a>又云。<a id="a-Le"></a>非道为道。<a id="a-Lf"></a>以能生道微因缘故。<a id="a-Lg"></a>说非道为道。<a id="a-Lh"></a>即是同二乘婴儿。<a id="a-Li"></a>故知大慈善根之力。<a id="a-Lj"></a>能出假化物。<a id="a-Lk"></a>同其小善方便。<a id="a-Ll"></a>引之令趣佛慧。<a id="a-Lm"></a>故名婴儿行也。<a id="a-Ln"></a>五病行者。<a id="a-Lo"></a>此行从无缘大悲起。<a id="a-Lp"></a>若生小善必有病行。<a id="a-Lq"></a>今当分别同生善边。<a id="a-Lr"></a>名婴儿行。<a id="a-Ls"></a>同烦恼边名为病行。<a id="a-Lt"></a>病行从大悲生众生病。<a id="a-Lu"></a>是故我病大悲熏心游戏地狱。<a id="a-Lv"></a>同众生恶业之病。<a id="a-Lw"></a>如调达在地狱。<a id="a-Lx"></a>如三禅乐。<a id="a-Ly"></a>乃至畜生饿鬼修罗亦如是。<a id="a-Lz"></a>又同人天有结业生老病死之病。<a id="a-M0"></a>又同二乘有见思之病。<a id="a-M1"></a>方便附近语令勤作。<a id="a-M2"></a>三藏教通教菩萨亦如是。<a id="a-M3"></a>又同别教尘沙无明之病。<a id="a-M4"></a>是故菩萨还同彼病。<a id="a-M5"></a>遍于法界利益众生。<a id="a-M6"></a>是为五行之相也。<a id="a-M7"></a>病行即是此维摩经问疾品。<a id="a-M8"></a>室内六品之所明也。<a id="a-M9"></a>初地菩萨五行具足。<a id="a-MA"></a>或是初功德也。<a id="a-MB"></a>余九种功德。<a id="a-MC"></a>或可对九地。<a id="a-MD"></a>所言破无明见惑者。<a id="a-ME"></a>涅槃经云。<a id="a-MF"></a>自此以前。<a id="a-MG"></a>皆名邪见人也。<a id="a-MH"></a>是则两教三乘之人。<a id="a-MI"></a>皆未见此理。<a id="a-MJ"></a>故名邪见人也。<a id="a-MK"></a>是以大士呵须菩提。<a id="a-ML"></a>六师是汝之师。<a id="a-MM"></a>天魔外道一手作诸劳侣意在此也。<a id="a-MN"></a>乃至别教十信。<a id="a-MO"></a>三十心虽伏此或。<a id="a-MP"></a>既未能断。<a id="a-MQ"></a>犹是成就无明别见。<a id="a-MR"></a>呵诸菩萨或意在此也。<a id="a-MS"></a>此二从二地至六地名修道。<a id="a-MT"></a>断别惑三界爱。<a id="a-MU"></a>如智度论明。<a id="a-MV"></a>迦葉闻瓢迦罗琴声不能自安。<a id="a-MW"></a>云三界五欲我已断竟。<a id="a-MX"></a>此是菩萨净妙功德所生五欲。<a id="a-MY"></a>故于是事不能安忍。<a id="a-MZ"></a>例色无色爱亦复如是。<a id="a-Ma"></a>此经。<a id="a-Mb"></a>大士呵须菩提云。<a id="a-Mc"></a>同于烦恼不到彼岸。<a id="a-Md"></a>入于八难不得无难。<a id="a-Me"></a>意在此也。<a id="a-Mf"></a>故从二地至六地。<a id="a-Mg"></a>通名修道断此别惑也。<a id="a-Mh"></a>今以义推。<a id="a-Mi"></a>二离垢地。<a id="a-Mj"></a>即假断别教欲爱名斯陀含向。<a id="a-Mk"></a>三明地。<a id="a-Ml"></a>即是别教斯陀含果。<a id="a-Mm"></a>四焰地。<a id="a-Mn"></a>即是别教阿那含向。<a id="a-Mo"></a>五难胜地。<a id="a-Mp"></a>即是别教阿那含果。<a id="a-Mq"></a>断别惑欲爱尽也。<a id="a-Mr"></a>六现前地。<a id="a-Ms"></a>即是别教阿罗汉向。<a id="a-Mt"></a>断别色爱也。<a id="a-Mu"></a>七远行地。<a id="a-Mv"></a>即是别教阿罗汉果。<a id="a-Mw"></a>断别无色爱尽。<a id="a-Mx"></a>故从此名无学道也。<a id="a-My"></a>问曰此对四果出何经论。<a id="a-Mz"></a>答曰别教明断伏对四果。<a id="a-N0"></a>经论多不同也。<a id="a-N1"></a>诸大乘法师所用。<a id="a-N2"></a>亦异地论师。<a id="a-N3"></a>通教判位云。<a id="a-N4"></a>初地断见。<a id="a-N5"></a>二地断欲爱。<a id="a-N6"></a>三地断色爱。<a id="a-N7"></a>四地断无色爱。<a id="a-N8"></a>地论师通宗判位。<a id="a-N9"></a>有用三地断见名须陀洹。<a id="a-NA"></a>从四地至六地名斯陀含。<a id="a-NB"></a>第二依法师。<a id="a-NC"></a>七地名阿那含。<a id="a-ND"></a>第三依法师。<a id="a-NE"></a>十地等觉名阿罗汉。<a id="a-NF"></a>是第四依法师。<a id="a-NG"></a>有三地断见。<a id="a-NH"></a>四地名斯陀含。<a id="a-NI"></a>五地名阿那含。<a id="a-NJ"></a>六地名阿罗汉。<a id="a-NK"></a>有用仁王经。<a id="a-NL"></a>四地断见五地名斯陀含。<a id="a-NM"></a>六地名阿那含。<a id="a-NN"></a>七地名阿罗汉。<a id="a-NO"></a>如是等异说不同。<a id="a-NP"></a>难可定依。<a id="a-NQ"></a>今以义推作此对四果也。<a id="a-NR"></a>一往似解便。<a id="a-NS"></a>既无的文佛意难知。<a id="a-NT"></a>不须苟执也。<a id="a-NU"></a>问曰何故解释不定。<a id="a-NV"></a>答。<a id="a-NW"></a>曰已如前释。<a id="a-NX"></a>八不动地即是别教辟支佛地。<a id="a-NY"></a>地论师云。<a id="a-NZ"></a>从此明无学道。<a id="a-Na"></a>未知的出经论。<a id="a-Nb"></a>不但八地得无生忍寂而常用。<a id="a-Nc"></a>用而无相无功用心。<a id="a-Nd"></a>自然断法界无明惑色习尽也。<a id="a-Ne"></a>九善慧地。<a id="a-Nf"></a>无明稍薄断心习尽。<a id="a-Ng"></a>慧转分明善入实相也。<a id="a-Nh"></a>十法云地。<a id="a-Ni"></a>慈悲智慧犹若大云。<a id="a-Nj"></a>慈悲普洽一切。<a id="a-Nk"></a>皆雨慧云。<a id="a-Nl"></a>能持十方诸佛所说法雨。<a id="a-Nm"></a>断无明也。<a id="a-Nn"></a>六等觉地者。<a id="a-No"></a>即是边际智满入重玄门。<a id="a-Np"></a>若望法云名之为佛。<a id="a-Nq"></a>望妙觉名金刚心菩萨。<a id="a-Nr"></a>亦名无垢地菩萨。<a id="a-Ns"></a>三魔已尽余有一品死魔。<a id="a-Nt"></a>在断无明习也。<a id="a-Nu"></a>问曰前通教何意不辨等觉佛耶。<a id="a-Nv"></a>答曰界内习气易尽。<a id="a-Nw"></a>故不须开法云出等觉也。<a id="a-Nx"></a>问曰别教经论。<a id="a-Ny"></a>何故有处处明法云之后。<a id="a-Nz"></a>更有金刚等觉。<a id="a-O0"></a>自有经论止明十地行满。<a id="a-O1"></a>便成佛果。<a id="a-O2"></a>南北法师抑诤此义。<a id="a-O3"></a>答曰更立等觉未足为碍。<a id="a-O4"></a>所以然者。<a id="a-O5"></a>华严经。<a id="a-O6"></a>明法云十地功德智慧。<a id="a-O7"></a>用此比于佛。<a id="a-O8"></a>如爪上土方于大地。<a id="a-O9"></a>若尔虽说一品无明而实不可说品。<a id="a-OA"></a>何以得后心菩萨无功用道。<a id="a-OB"></a>其疾甚风。<a id="a-OC"></a>一日之间。<a id="a-OD"></a>能破无量品无明障惑。<a id="a-OE"></a>何况璎珞经明等觉地。<a id="a-OF"></a>于百千万劫入重玄门。<a id="a-OG"></a>倒修凡夫事。<a id="a-OH"></a>是故开法云地。<a id="a-OI"></a>更立金刚心等觉佛于理无失。<a id="a-OJ"></a>若知一品有无量品无明。<a id="a-OK"></a>因法云地无碍之智即尽。<a id="a-OL"></a>复何须开出等觉地也。<a id="a-OM"></a>七妙觉地者。<a id="a-ON"></a>金刚后心朗然大觉。<a id="a-OO"></a>妙智穷源无明习尽。<a id="a-OP"></a>名真解脱。<a id="a-OQ"></a>肃然无累寂而常照。<a id="a-OR"></a>名妙觉地。<a id="a-OS"></a>常住佛果具足一切佛法。<a id="a-OT"></a>名菩提果。<a id="a-OU"></a>四德涅槃名为果果。<a id="a-OV"></a>问曰。<a id="a-OW"></a>为定用金刚智断无明。<a id="a-OX"></a>为用妙觉智断无明耶。<a id="a-OY"></a>答曰。<a id="a-OZ"></a>涅槃经云。<a id="a-Oa"></a>有所断者名有上士。<a id="a-Ob"></a>无所断者名无上士。<a id="a-Oc"></a>问曰。<a id="a-Od"></a>胜鬘经云。<a id="a-Oe"></a>无明住地其力最大。<a id="a-Of"></a>佛菩提智之所能断。<a id="a-Og"></a>答曰。<a id="a-Oh"></a>若用别教通十地等觉。<a id="a-Oi"></a>即是佛菩提智。<a id="a-Oj"></a>所以者何。<a id="a-Ok"></a>涅槃经云。<a id="a-Ol"></a>九住菩萨名为闻见。<a id="a-Om"></a>十住菩萨名为眼见。<a id="a-On"></a>虽见佛性而不了了。<a id="a-Oo"></a>以无碍道与惑共住。<a id="a-Op"></a>故不了了。<a id="a-Oq"></a>诸佛如来了了见者即真解脱。<a id="a-Or"></a>肃然累外故了了也。<a id="a-Os"></a>若别教明义。<a id="a-Ot"></a>从初欢喜地。<a id="a-Ou"></a>即用佛菩提智。<a id="a-Ov"></a>断初品无明。<a id="a-Ow"></a>乃至等觉后心方乃断尽。<a id="a-Ox"></a>若圆教明义。<a id="a-Oy"></a>即是初发心住。<a id="a-Oz"></a>得用佛菩提智。<a id="a-P0"></a>断初品无明。<a id="a-P1"></a>乃至等觉后心方断尽也。<a id="a-P2"></a>第四约别教位释净无垢称位者。<a id="a-P3"></a>维摩既是一生补处大士即是法身。<a id="a-P4"></a>居等觉金刚心无垢菩萨之位也。<a id="a-P5"></a>佛性理显故名为净。<a id="a-P6"></a>别惑正习俱尽。<a id="a-P7"></a>无明余习。<a id="a-P8"></a>譬若微烟虽有如无。<a id="a-P9"></a>故名无垢。<a id="a-PA"></a>边际智满内称深理外用无方。<a id="a-PB"></a>法界平等赴缘行化。<a id="a-PC"></a>故名为称。<a id="a-PD"></a>故云净无垢称也。<a id="a-PE"></a>岂可同彼三藏通教。<a id="a-PF"></a>辨净无垢称义。<a id="a-PG"></a>所以教迹现同补处位者。<a id="a-PH"></a>为呵通教三乘。<a id="a-PI"></a>别教大乘接义也。</p>
 </body>
</html>