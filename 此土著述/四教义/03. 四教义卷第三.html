<!doctype html>
<html id="z3IBWci1Oc" data-ver="1284">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">四教义卷第三</h1>
  <p id="a2">复次上所引经论文。<a id="a-3"></a>之非佛菩萨意也。<a id="a-4"></a>次明共念处观。<a id="a-5"></a>大智度论若观身为苦因缘生道。<a id="a-6"></a>若有漏若无漏。<a id="a-7"></a>受心法念处亦如是。<a id="a-8"></a>解者不同。<a id="a-9"></a>有师解云。<a id="a-A"></a>共善五阴诸善心数法。<a id="a-B"></a>合明心念处。<a id="a-C"></a>若南岳师解。<a id="a-D"></a>即是九相背舍胜处。<a id="a-E"></a>诸对治观门助正道。<a id="a-F"></a>开三解脱故名为共念处。<a id="a-G"></a>故经云。<a id="a-H"></a>当念空法修心观不净。<a id="a-I"></a>是名诸如来甘露灌顶药服者。<a id="a-J"></a>心无忧恼得至涅槃岸。<a id="a-K"></a>此即是共念处之明文也。<a id="a-L"></a>空法者。<a id="a-M"></a>毗昙有门。<a id="a-N"></a>止观生空名为空。<a id="a-O"></a>修心观不净者。<a id="a-P"></a>即是初背舍。<a id="a-Q"></a>不坏内外色相。<a id="a-R"></a>以是不净心观外色。<a id="a-S"></a>是名初背舍。<a id="a-T"></a>从初背舍习不净观。<a id="a-U"></a>不净观有二种。<a id="a-V"></a>一小不净观。<a id="a-W"></a>二大不净观。<a id="a-X"></a>破净颠倒。<a id="a-Y"></a>内无色相入二背舍。<a id="a-Z"></a>乃至成就八背舍。<a id="a-a"></a>八胜处。<a id="a-b"></a>十一切处。<a id="a-c"></a>九次第定。<a id="a-d"></a>狮子奋迅超越三昧。<a id="a-e"></a>观欲界入初禅。<a id="a-f"></a>皆是见不净破净颠倒。<a id="a-g"></a>是名共身念处观。<a id="a-h"></a>受心法念处亦如是。<a id="a-i"></a>次明缘念处观者。<a id="a-j"></a>智度论云。<a id="a-k"></a>一切色法名之为身。<a id="a-l"></a>十八及一入少分名之为身。<a id="a-m"></a>六种受为受。<a id="a-n"></a>六识为心。<a id="a-o"></a>想行二阴及三无为名法。<a id="a-p"></a>解者不同。<a id="a-q"></a>有师解。<a id="a-r"></a>通一切所观境界。<a id="a-s"></a>皆名缘念处观。<a id="a-t"></a>有言。<a id="a-u"></a>十二因缘境界。<a id="a-v"></a>有言。<a id="a-w"></a>慈悲所缘境界。<a id="a-x"></a>若南岳师解。<a id="a-y"></a>缘佛说教所诠。<a id="a-z"></a>一切阴入界。<a id="a-10"></a>四谛事理名义。<a id="a-11"></a>言语音词因果体用。<a id="a-12"></a>观达无碍能生四辨。<a id="a-13"></a>于一切色法心无所碍。<a id="a-14"></a>成无碍解脱。<a id="a-15"></a>是缘念处观二明别想四念处位者。<a id="a-16"></a>有三种根性不同。<a id="a-17"></a>若慧解脱根性别想四念处。<a id="a-18"></a>但修性念处观若俱解脱根性。<a id="a-19"></a>修性念处亦修共念处。<a id="a-1A"></a>若无碍解脱根性。<a id="a-1B"></a>俱修三种念处。<a id="a-1C"></a>成别想念处。<a id="a-1D"></a>若能于别想念处中。<a id="a-1E"></a>生四种精进名四正勤。<a id="a-1F"></a>修四种定名四如意定。<a id="a-1G"></a>五种善法生名之为根。<a id="a-1H"></a>善法增长遮诸烦恼。<a id="a-1I"></a>名之为力。<a id="a-1J"></a>分别道用名七觉分。<a id="a-1K"></a>安稳道中行名八正道。<a id="a-1L"></a>若入八正道。<a id="a-1M"></a>即能观四谛成别想四念处也。<a id="a-1N"></a>三明总想四念处位者。<a id="a-1O"></a>有人言。<a id="a-1P"></a>共念处即是总想念处。<a id="a-1Q"></a>今谓不尔。<a id="a-1R"></a>应作四句分别。<a id="a-1S"></a>一者境别观亦别。<a id="a-1T"></a>二者境别而观总。<a id="a-1U"></a>三者境总而观别。<a id="a-1V"></a>四者观总境亦总。<a id="a-1W"></a>初境别观亦别。<a id="a-1X"></a>正是别想性四念处位。<a id="a-1Y"></a>次境别观总境总观别。<a id="a-1Z"></a>此二即是总想四念处之方便。<a id="a-1a"></a>四境总。<a id="a-1b"></a>观总此观若成即是总想四念处之位。<a id="a-1c"></a>今明境总观总。<a id="a-1d"></a>即是总上所明性念处所观五阴。<a id="a-1e"></a>作一身念处。<a id="a-1f"></a>观此身污秽不净及苦无常无我。<a id="a-1g"></a>破净颠倒及三颠倒也。<a id="a-1h"></a>是名总想性身念处。<a id="a-1i"></a>观总身念处观。<a id="a-1j"></a>或总二阴。<a id="a-1k"></a>或总三阴。<a id="a-1l"></a>或总四阴。<a id="a-1m"></a>或总五阴。<a id="a-1n"></a>具解释受心法念处亦如是。<a id="a-1o"></a>总想共念处。<a id="a-1p"></a>总想缘念处。<a id="a-1q"></a>亦如是类之可解。<a id="a-1r"></a>是名总想四念处位。<a id="a-1s"></a>此位亦有三种根性。<a id="a-1t"></a>类别想念处可知。<a id="a-1u"></a>若有方便。<a id="a-1v"></a>即入总想念处位。<a id="a-1w"></a>若无方便即非总想位也。<a id="a-1x"></a>如何有方便。<a id="a-1y"></a>若于总想念处之中。<a id="a-1z"></a>具足修总想。<a id="a-20"></a>正勤如意足根力觉道。<a id="a-21"></a>皆如性四念处中说。<a id="a-22"></a>但以总想善法深细为异耳。<a id="a-23"></a>若安稳八正道中行。<a id="a-24"></a>即能观四谛是时得性法念处。<a id="a-25"></a>故能生于暖法。<a id="a-26"></a>故智度论云。<a id="a-27"></a>八正道中行。<a id="a-28"></a>初得善有漏五阴。<a id="a-29"></a>名为暖法。<a id="a-2A"></a>当知有方便者。<a id="a-2B"></a>已得三十七品也。<a id="a-2C"></a>问曰。<a id="a-2D"></a>八正见道七觉修道。<a id="a-2E"></a>今何得念处位中说耶。<a id="a-2F"></a>答曰。<a id="a-2G"></a>毗婆沙论云。<a id="a-2H"></a>若八正在前七觉在后。<a id="a-2I"></a>决定是无漏。<a id="a-2J"></a>若七觉在前八正在后。<a id="a-2K"></a>通有漏无漏也。<a id="a-2L"></a>此三贤人位并名干慧地。<a id="a-2M"></a>未得善有漏五阴相似理定水。<a id="a-2N"></a>定水未沾故名为干。<a id="a-2O"></a>而悉有观行能伏诸见。<a id="a-2P"></a>故名为慧。<a id="a-2Q"></a>住持能生善法。<a id="a-2R"></a>名之为地。<a id="a-2S"></a>故名干慧地。<a id="a-2T"></a>亦名外凡人。<a id="a-2U"></a>四明暖法者。<a id="a-2V"></a>是善五阴是智慧性。<a id="a-2W"></a>生圣智火故名暖法行者。<a id="a-2X"></a>因有善方便总想四念处。<a id="a-2Y"></a>性共缘法念处依六地定。<a id="a-2Z"></a>瞿婆娑说。<a id="a-2a"></a>暖法亦依七地。<a id="a-2b"></a>初发善有漏五阴等知似解。<a id="a-2c"></a>得十六智火之气分。<a id="a-2d"></a>名之为暖。<a id="a-2e"></a>亦四正勤也譬如攒火暖气若发即有烟相。<a id="a-2f"></a>用念处观攒五阴境发智慧暖烟起正勤暖故名暖法也。<a id="a-2g"></a>又如冬冰。<a id="a-2h"></a>春阳气动则有消融之相。<a id="a-2i"></a>暖法解发。<a id="a-2j"></a>身边六十二见冰执渐觉消融也。<a id="a-2k"></a>故涅槃经云。<a id="a-2l"></a>得暖法观人七十三人。<a id="a-2m"></a>我弟子有外道则无。<a id="a-2n"></a>以佛法有别想总想四念处观。<a id="a-2o"></a>能破一切诸见颠倒。<a id="a-2p"></a>故得暖法。<a id="a-2q"></a>十八种六师。<a id="a-2r"></a>虽各称一切智人。<a id="a-2s"></a>戏论破慧眼。<a id="a-2t"></a>不见于真实相。<a id="a-2u"></a>故法华经云。<a id="a-2v"></a>深着虚妄法。<a id="a-2w"></a>坚受不可舍。<a id="a-2x"></a>我慢自矜高谄曲心不实。<a id="a-2y"></a>于千万亿劫不闻佛名字。<a id="a-2z"></a>亦不闻正法。<a id="a-30"></a>如是人难度。<a id="a-31"></a>是故舍利弗。<a id="a-32"></a>我为设方便。<a id="a-33"></a>说诸尽苦道。<a id="a-34"></a>当知外人。<a id="a-35"></a>如此执见罪障深重。<a id="a-36"></a>岂得生暖法也。<a id="a-37"></a>末法多有学问坐禅之人。<a id="a-38"></a>不能如是修习念处。<a id="a-39"></a>执着诤竞者。<a id="a-3A"></a>亦同外人之过。<a id="a-3B"></a>尚不能生暖法之善。<a id="a-3C"></a>大乘功德终不发也。<a id="a-3D"></a>略说暖法位竟。<a id="a-3E"></a>五明顶法位者。<a id="a-3F"></a>亦是善五阴。<a id="a-3G"></a>亦智慧性在暖法之上名之为顶。<a id="a-3H"></a>证暖法已用正方便正忆念。<a id="a-3I"></a>勤修增进暖法善根。<a id="a-3J"></a>依六地定亦依七地。<a id="a-3K"></a>若暖法增长。<a id="a-3L"></a>次生善根名为顶法。<a id="a-3M"></a>缘四谛十六行得四如意足定。<a id="a-3N"></a>见四谛分明。<a id="a-3O"></a>如登山顶观胆四方。<a id="a-3P"></a>悉皆明了故名顶法。<a id="a-3Q"></a>若生法爱即顶堕也。<a id="a-3R"></a>六明忍法位者。<a id="a-3S"></a>亦是善五阴亦智慧性。<a id="a-3T"></a>于四谛堪忍欲乐。<a id="a-3U"></a>名忍法位。<a id="a-3V"></a>于顶法位用正方便。<a id="a-3W"></a>勤修增进顶法善。<a id="a-3X"></a>依六地定。<a id="a-3Y"></a>若顶法善根增进。<a id="a-3Z"></a>即生柔顺忍。<a id="a-3a"></a>亦缘四谛十六行。<a id="a-3b"></a>尔时信等五种善法。<a id="a-3c"></a>并得成根。<a id="a-3d"></a>以慧根故于四圣谛。<a id="a-3e"></a>堪忍欲乐故名忍法。<a id="a-3f"></a>忍法有三品。<a id="a-3g"></a>下忍于十六行依法谛观。<a id="a-3h"></a>比谛观中忍十番缩观。<a id="a-3i"></a>上忍但观欲界苦下四行。<a id="a-3j"></a>随观缘一行。<a id="a-3k"></a>若下中二品忍。<a id="a-3l"></a>虽起烦恼恶业而不受三涂报。<a id="a-3m"></a>由受人天百千生报。<a id="a-3n"></a>若上品忍成。<a id="a-3o"></a>但有人天七生业在。<a id="a-3p"></a>增上一刹那。<a id="a-3q"></a>即入世第一法也。<a id="a-3r"></a>问曰。<a id="a-3s"></a>暖顶亦堪忍。<a id="a-3t"></a>何故不名堪忍。<a id="a-3u"></a>答曰。<a id="a-3v"></a>若通论四善根。<a id="a-3w"></a>亦名四忍但忍法不退别受忍名。<a id="a-3x"></a>若暖法遇恶因缘退。<a id="a-3y"></a>能造五逆谤方等经。<a id="a-3z"></a>作一阐提堕无间地狱。<a id="a-40"></a>若顶法退遇恶因缘退。<a id="a-41"></a>虽不断善根犹作五逆等罪也。<a id="a-42"></a>今此忍法智慧强惑弱。<a id="a-43"></a>诸恶所不能动。<a id="a-44"></a>以忍力大故。<a id="a-45"></a>一切恶心非数缘灭。<a id="a-46"></a>如狮子王群兽远避。<a id="a-47"></a>问曰。<a id="a-48"></a>若暖顶退者。<a id="a-49"></a>云何名性地。<a id="a-4A"></a>答曰。<a id="a-4B"></a>此人虽造恶堕地狱。<a id="a-4C"></a>一入受罪竟终不重入。<a id="a-4D"></a>有性地善根故能得圣果。<a id="a-4E"></a>是故经云。<a id="a-4F"></a>宁为调达。<a id="a-4G"></a>不为郁头蓝子调达造于三逆罪堕于地狱。<a id="a-4H"></a>出生于人中得辟支佛。<a id="a-4I"></a>诸根猛利过舍利弗。<a id="a-4J"></a>七明世第一法位者。<a id="a-4K"></a>于凡夫所得最胜善根。<a id="a-4L"></a>名为世间第一法也。<a id="a-4M"></a>亦是善有漏五阴。<a id="a-4N"></a>亦智慧性。<a id="a-4O"></a>上忍一刹那依六地定。<a id="a-4P"></a>以生一刹那最胜善根。<a id="a-4Q"></a>名为世间第一法。<a id="a-4R"></a>此一刹那具足五力。<a id="a-4S"></a>苦下四行随缘一行一刹那不住。<a id="a-4T"></a>故似见道。<a id="a-4U"></a>所以者何。<a id="a-4V"></a>行人有二种。<a id="a-4W"></a>一爱行。<a id="a-4X"></a>二见行。<a id="a-4Y"></a>爱行有二种。<a id="a-4Z"></a>我慢行。<a id="a-4a"></a>懈怠增。<a id="a-4b"></a>见行亦二种。<a id="a-4c"></a>谓我及我所。<a id="a-4d"></a>着我慢者。<a id="a-4e"></a>修无常行入世第一法。<a id="a-4f"></a>懈怠增者修苦行入。<a id="a-4g"></a>着我者修无我行入。<a id="a-4h"></a>着我所者修空行入。<a id="a-4i"></a>彼修总想念处次第生决定心。<a id="a-4j"></a>世间善有九品。<a id="a-4k"></a>下下下中下上名暖法。<a id="a-4l"></a>中下中中名顶法。<a id="a-4m"></a>中上上下上中名忍法。<a id="a-4n"></a>上上名世间第一法。<a id="a-4o"></a>若观五阴无常等善根名暖法。<a id="a-4p"></a>观三宝功德名顶法。<a id="a-4q"></a>观察圣谛名忍法。<a id="a-4r"></a>观苦圣谛次第圣道。<a id="a-4s"></a>名世间第一法。<a id="a-4t"></a>暖法若退法舍若命终舍。<a id="a-4u"></a>若度界地舍。<a id="a-4v"></a>顶法亦如是。<a id="a-4w"></a>忍法无退法舍。<a id="a-4x"></a>余二舍同上。<a id="a-4y"></a>世第一法一刹那无舍。<a id="a-4z"></a>复次是四善根人。<a id="a-50"></a>皆用性共缘法念处。<a id="a-51"></a>修道亦是四念处之异名也。<a id="a-52"></a>即一得不失。<a id="a-53"></a>更受胜名之义也。<a id="a-54"></a>毗婆沙解释世第一法。<a id="a-55"></a>遂有数十家异释不同。<a id="a-56"></a>七贤名义无量。<a id="a-57"></a>岂凡夫所知也。<a id="a-58"></a>问曰。<a id="a-59"></a>七贤之位。<a id="a-5A"></a>前浅后深。<a id="a-5B"></a>何故偏释干慧地。<a id="a-5C"></a>不委分别性地。<a id="a-5D"></a>答曰。<a id="a-5E"></a>干慧地最浅。<a id="a-5F"></a>如上分别。<a id="a-5G"></a>已自难知非世能测。<a id="a-5H"></a>正是初心所学邪正分派。<a id="a-5I"></a>一切佛法行人。<a id="a-5J"></a>即自匆用一切学问坐禅之人所迷没处。<a id="a-5K"></a>须略分别也。<a id="a-5L"></a>若入性地解慧目生。<a id="a-5M"></a>非凡能所测。<a id="a-5N"></a>多言妄说何可承信。<a id="a-5O"></a>所以一家讲读说法。<a id="a-5P"></a>必须委释初心。<a id="a-5Q"></a>若贤圣深位但点章而已。<a id="a-5R"></a>其坐禅者。<a id="a-5S"></a>略知佛法大意。<a id="a-5T"></a>即须觉悟无常忏悔行道。<a id="a-5U"></a>岂可驰逐不急之言。<a id="a-5V"></a>其欲称说利物。<a id="a-5W"></a>得此正意分明名相。<a id="a-5X"></a>有所不达更自寻访。<a id="a-5Y"></a>略说七贤位竟。</p>
  <p id="a5Z">二明七圣位者。<a id="a-5a"></a>一随信行。<a id="a-5b"></a>二随法行。<a id="a-5c"></a>三信解。<a id="a-5d"></a>四见得。<a id="a-5e"></a>五身证。<a id="a-5f"></a>六时解脱罗汉。<a id="a-5g"></a>七不时解脱罗汉。<a id="a-5h"></a>此七位通名圣者。<a id="a-5i"></a>以正为义。<a id="a-5j"></a>即练道悬镜也。<a id="a-5k"></a>苦忍真明舍凡夫性。<a id="a-5l"></a>得入圣人性。<a id="a-5m"></a>真智见理断于同类之碍。<a id="a-5n"></a>故名为圣。<a id="a-5o"></a>此七圣人复有二种不同。<a id="a-5p"></a>谓学无学。<a id="a-5q"></a>前五种圣人悉是学人。<a id="a-5r"></a>后二种圣人是无学位也。<a id="a-5s"></a>言学人者。<a id="a-5t"></a>始从苦法忍发得真智。<a id="a-5u"></a>自尔方有圣人也。<a id="a-5v"></a>有圣谛具有漏无漏二种五阴。<a id="a-5w"></a>见圣迹故名为学人。<a id="a-5x"></a>于谛不推求故名无学人也。<a id="a-5y"></a>又无学人者。<a id="a-5z"></a>真智见理既极三界。<a id="a-60"></a>正使已尽无惑可治。<a id="a-61"></a>不须更学四真智也。<a id="a-62"></a>复就七圣之位。<a id="a-63"></a>分为三道。<a id="a-64"></a>所谓见道修道无学道。<a id="a-65"></a>一见道者。<a id="a-66"></a>即是八正道。<a id="a-67"></a>见理断见谛惑。<a id="a-68"></a>至十五心。<a id="a-69"></a>如破石方便也。<a id="a-6A"></a>二修道者。<a id="a-6B"></a>即是七觉分随观一谛所断思惟。<a id="a-6C"></a>如断藕根丝方便也。<a id="a-6D"></a>三无学道者。<a id="a-6E"></a>如前分别也。<a id="a-6F"></a>一明随信行位者。<a id="a-6G"></a>即是钝根人入见道之名也所言钝根者。<a id="a-6H"></a>非自智薰凭他生解名为钝也。<a id="a-6I"></a>是人在方便道。<a id="a-6J"></a>先虽有信已未发真不名为行。<a id="a-6K"></a>行以进趣为义。<a id="a-6L"></a>从得苦忍真明十五刹那。<a id="a-6M"></a>进趣见真名随信行。<a id="a-6N"></a>故说但有近行人无远行人。<a id="a-6O"></a>又若在十五心中。<a id="a-6P"></a>命终无有是处。<a id="a-6Q"></a>苦法忍者。<a id="a-6R"></a>欲界见断十使对治。<a id="a-6S"></a>是法是则初无漏无碍道也。<a id="a-6T"></a>复次世间第一法。<a id="a-6U"></a>次第不作不向不行。<a id="a-6V"></a>已能舍邪业邪趣邪见也。<a id="a-6W"></a>又复世间第一法分别苦法忍。<a id="a-6X"></a>作五种定。<a id="a-6Y"></a>谓地定行定缘定刹那定次第缘定。<a id="a-6Z"></a>次第缘定者。<a id="a-6a"></a>世间第一法后即入苦忍也。<a id="a-6b"></a>杂心偈云。<a id="a-6c"></a>谓色无色苦集灭道亦然。<a id="a-6d"></a>此法无间等是说十六心。<a id="a-6e"></a>十五心成属见道。<a id="a-6f"></a>第十六心即属修道也。<a id="a-6g"></a>若谓不应然者。<a id="a-6h"></a>如尽智成。<a id="a-6i"></a>亦应属无学道也。<a id="a-6j"></a>是信行人见道十五心。<a id="a-6k"></a>亦名八人地。<a id="a-6l"></a>八忍具足智少一分。<a id="a-6m"></a>即是须陀洹向。<a id="a-6n"></a>向亦名行中须陀洹也。<a id="a-6o"></a>二明随法行位者。<a id="a-6p"></a>即是利根人入见道之名也。<a id="a-6q"></a>言利根者。<a id="a-6r"></a>自以智薰见理断结。<a id="a-6s"></a>故云利也。<a id="a-6t"></a>本在方便道中。<a id="a-6u"></a>能自用观智观四真谛法。<a id="a-6v"></a>但未发真不名为行。<a id="a-6w"></a>因世间第一法发苦忍真明。<a id="a-6x"></a>十五刹那进趣见真。<a id="a-6y"></a>故名法行也。<a id="a-6z"></a>分别法行类前信行。<a id="a-70"></a>解释可知。<a id="a-71"></a>但钝根凭他生解自智少观察。<a id="a-72"></a>利根自智多观察为异耳。<a id="a-73"></a>三明信解位者。<a id="a-74"></a>即是信行人。<a id="a-75"></a>入修道转名信解人也。<a id="a-76"></a>钝根凭他信进发真解。<a id="a-77"></a>故名信解。<a id="a-78"></a>此信解人证果有三。<a id="a-79"></a>一证须陀洹果。<a id="a-7A"></a>二证斯陀含果。<a id="a-7B"></a>三证阿那含果。<a id="a-7C"></a>一明信解证须陀洹果者。<a id="a-7D"></a>第十六道比智相应。<a id="a-7E"></a>即证须陀洹果也。<a id="a-7F"></a>须陀洹天竺之言。<a id="a-7G"></a>此翻修习无漏。<a id="a-7H"></a>若成论明犹是见道。<a id="a-7I"></a>若数人明义。<a id="a-7J"></a>证果即入修道。<a id="a-7K"></a>即用此一往释修习无漏义便也。<a id="a-7L"></a>若见所断略说三结尽。<a id="a-7M"></a>广说八十八使尽名须陀洹。<a id="a-7N"></a>受生生死七返终不至八生。<a id="a-7O"></a>二明信解证斯陀含果。<a id="a-7P"></a>有二种。<a id="a-7Q"></a>一向二果。<a id="a-7R"></a>一向者从初果心后。<a id="a-7S"></a>更修十六谛观。<a id="a-7T"></a>七菩提行现前。<a id="a-7U"></a>即此世无漏断烦恼一品。<a id="a-7V"></a>无碍断欲界烦恼一品二品。<a id="a-7W"></a>无碍断二品乃至五品。<a id="a-7X"></a>皆是斯陀含向。<a id="a-7Y"></a>亦名胜进须陀洹。<a id="a-7Z"></a>约此说家家也。<a id="a-7a"></a>二果者若断六品尽。<a id="a-7b"></a>证欲界第六品解脱。<a id="a-7c"></a>即是斯陀含果也。<a id="a-7d"></a>斯陀含天竺之言。<a id="a-7e"></a>此翻云薄。<a id="a-7f"></a>欲界烦恼分为九品。<a id="a-7g"></a>前六品尽余三品在。<a id="a-7h"></a>前断已多所。<a id="a-7i"></a>未断少。<a id="a-7j"></a>故名为薄。<a id="a-7k"></a>三明信解人证阿那含。<a id="a-7l"></a>亦有二种。<a id="a-7m"></a>一向二果。<a id="a-7n"></a>一向者若断欲界七品乃至八品。<a id="a-7o"></a>皆是阿那含向。<a id="a-7p"></a>亦名胜进斯陀含。<a id="a-7q"></a>约此说一种子也。<a id="a-7r"></a>二明果者。<a id="a-7s"></a>九无碍断欲界结。<a id="a-7t"></a>证第九解脱。<a id="a-7u"></a>即名阿那含果也。<a id="a-7v"></a>阿那含者天竺之言。<a id="a-7w"></a>此翻云不还。<a id="a-7x"></a>此人欲界五下分结尽。<a id="a-7y"></a>更不还生欲界。<a id="a-7z"></a>故言不还也。<a id="a-80"></a>复次须陀洹有三种。<a id="a-81"></a>一行中须陀洹。<a id="a-82"></a>即是须陀洹向。<a id="a-83"></a>二住果正是须陀洹果也。<a id="a-84"></a>三胜进胜进须陀洹。<a id="a-85"></a>亦名家家。<a id="a-86"></a>即是斯陀含向也。<a id="a-87"></a>斯陀含但有二种。<a id="a-88"></a>一住果。<a id="a-89"></a>二胜进。<a id="a-8A"></a>胜进斯陀含亦名一种子。<a id="a-8B"></a>即阿那含向也。<a id="a-8C"></a>阿那含亦有二种。<a id="a-8D"></a>一住果。<a id="a-8E"></a>二胜进。<a id="a-8F"></a>胜进阿那含。<a id="a-8G"></a>进断五上分结。<a id="a-8H"></a>所谓色染无色染等结。<a id="a-8I"></a>即阿罗汉向也。<a id="a-8J"></a>阿罗汉但有一住果问曰。<a id="a-8K"></a>此说次第得果。<a id="a-8L"></a>毗昙明超越得果。<a id="a-8M"></a>云何分别。<a id="a-8N"></a>答曰。<a id="a-8O"></a>若凡夫时。<a id="a-8P"></a>断欲界结六品乃至八品尽。<a id="a-8Q"></a>未入见谛道。<a id="a-8R"></a>后发苦忍真明。<a id="a-8S"></a>十五心中是斯陀含向。<a id="a-8T"></a>十六心即证斯陀含果也若凡夫时。<a id="a-8U"></a>先断欲界第九品乃至无所有处尽后入见谛十五心。<a id="a-8V"></a>名阿那含向。<a id="a-8W"></a>第十六心即证阿那含果。<a id="a-8X"></a>此是超越人不证前二果也虽是信解是钝根。<a id="a-8Y"></a>而有五种根性不同。<a id="a-8Z"></a>所谓退思护住胜进也。<a id="a-8a"></a>若证阿那含果。<a id="a-8b"></a>复有五种般及七种般八种般。<a id="a-8c"></a>五种般者。<a id="a-8d"></a>一中般。<a id="a-8e"></a>二生般。<a id="a-8f"></a>三行般。<a id="a-8g"></a>四不行般。<a id="a-8h"></a>五上流般也。<a id="a-8i"></a>七种般者。<a id="a-8j"></a>开中般为三种也。<a id="a-8k"></a>八种般者。<a id="a-8l"></a>五种如前。<a id="a-8m"></a>具足现般无色般不定般也。<a id="a-8n"></a>四明见得次位者。<a id="a-8o"></a>法行人转入修道。<a id="a-8p"></a>名为见得。<a id="a-8q"></a>是利根人。<a id="a-8r"></a>自以慧薰见法得理。<a id="a-8s"></a>故名见得。<a id="a-8t"></a>是见得人在思惟道。<a id="a-8u"></a>次第证三果。<a id="a-8v"></a>超越得二果。<a id="a-8w"></a>亦如信解中分别。<a id="a-8x"></a>但以利根。<a id="a-8y"></a>不藉闻法不假众缘具。<a id="a-8z"></a>自能见法得理为异也。<a id="a-90"></a>见得利根。<a id="a-91"></a>但是不动根性。<a id="a-92"></a>若证阿那含果。<a id="a-93"></a>亦有五种般及七种八种不同也。<a id="a-94"></a>五明身证位者。<a id="a-95"></a>还是信解见得二人。<a id="a-96"></a>入思惟道。<a id="a-97"></a>用无漏智断五下分结。<a id="a-98"></a>五上分结故发四禅四无色定。<a id="a-99"></a>即用共念处。<a id="a-9A"></a>修八背舍八胜处十一切处入九次第定三空事。<a id="a-9B"></a>性两障先已断尽。<a id="a-9C"></a>又断非想事障灭缘理。<a id="a-9D"></a>诸心心数法入灭尽定。<a id="a-9E"></a>得此定。<a id="a-9F"></a>故名身证阿那含所以者何。<a id="a-9G"></a>入灭尽定似涅槃法。<a id="a-9H"></a>安置身内息三界一切劳务。<a id="a-9I"></a>身证想受灭。<a id="a-9J"></a>故名身证也。<a id="a-9K"></a>若约初果解身证者。<a id="a-9L"></a>但以先于凡夫。<a id="a-9M"></a>用等智断结。<a id="a-9N"></a>得四禅四无色定。<a id="a-9O"></a>后得见谛第十六心证阿那含果。<a id="a-9P"></a>即修共念处。<a id="a-9Q"></a>还从欲界修背舍胜处一切处入九次第定。<a id="a-9R"></a>成身证也。<a id="a-9S"></a>是阿那含有二种。<a id="a-9T"></a>一者住果但是阿那含也。<a id="a-9U"></a>二者带果行向。<a id="a-9V"></a>即是胜进阿那含也。<a id="a-9W"></a>犹名阿那含行向故。<a id="a-9X"></a>即是阿罗汉向摄。<a id="a-9Y"></a>故智度论云。<a id="a-9Z"></a>那含有十一种。<a id="a-9a"></a>五种阿那含正是阿那含。<a id="a-9b"></a>六种阿那含阿罗汉向摄。<a id="a-9c"></a>当知此身证阿那含。<a id="a-9d"></a>即是胜进阿那含。<a id="a-9e"></a>阿罗汉向摄。<a id="a-9f"></a>五种般那含。<a id="a-9g"></a>七种般那含。<a id="a-9h"></a>皆但有上流般。<a id="a-9i"></a>八种般那含但有现般无色般也。<a id="a-9j"></a>如是阿毗昙。<a id="a-9k"></a>约信解见得。<a id="a-9l"></a>分别数。<a id="a-9m"></a>那含乃有一万二千九百六十种。<a id="a-9n"></a>广说大事岂烦分别也。<a id="a-9o"></a>六明时解脱罗汉者。<a id="a-9p"></a>即是信行钝根。<a id="a-9q"></a>待时及众缘具方得解脱。<a id="a-9r"></a>故名时解脱。<a id="a-9s"></a>所言阿罗汉者。<a id="a-9t"></a>是天竺语。<a id="a-9u"></a>此土无翻名。<a id="a-9v"></a>含三义。<a id="a-9w"></a>一杀贼。<a id="a-9x"></a>二不生。<a id="a-9y"></a>三应供也。<a id="a-9z"></a>具此三义位居无学。<a id="a-A0"></a>阿罗汉有五种。<a id="a-A1"></a>谓随信行生五种。<a id="a-A2"></a>退法思法护法住法胜进也。<a id="a-A3"></a>彼得二智。<a id="a-A4"></a>尽智无学智等见也。<a id="a-A5"></a>若用金刚三昧。<a id="a-A6"></a>于非想九品惑断尽次一刹那。<a id="a-A7"></a>证非想第九解脱成尽智。<a id="a-A8"></a>次一刹那得无学等见也。<a id="a-A9"></a>彼或时退故。<a id="a-AA"></a>不说得无生智。<a id="a-AB"></a>此五种阿罗汉。<a id="a-AC"></a>是信行种性根钝。<a id="a-AD"></a>因中修道。<a id="a-AE"></a>必假衣食床具处所说法及人。<a id="a-AF"></a>随顺善根增进不能一切时随所欲进也。<a id="a-AG"></a>是五种罗汉各有二种。<a id="a-AH"></a>不得灭尽定。<a id="a-AI"></a>但是慧解脱。<a id="a-AJ"></a>若得灭尽定即是俱解脱。<a id="a-AK"></a>若不得灭尽定。<a id="a-AL"></a>是人因中偏修性念处观。<a id="a-AM"></a>不修共念处观也。<a id="a-AN"></a>若得灭尽定者是人因中。<a id="a-AO"></a>修性念观。<a id="a-AP"></a>亦修共念处。<a id="a-AQ"></a>若证果时。<a id="a-AR"></a>三明八解脱一时俱得。<a id="a-AS"></a>故名俱解脱也。<a id="a-AT"></a>七明不时解脱阿罗汉者。<a id="a-AU"></a>即是法行利根。<a id="a-AV"></a>名不动法阿罗汉也。<a id="a-AW"></a>所言不时解脱者。<a id="a-AX"></a>不动法人。<a id="a-AY"></a>一向利根因中用道。<a id="a-AZ"></a>能一切时中随所欲。<a id="a-Aa"></a>进修善业不待众具。<a id="a-Ab"></a>故名不时解脱也。<a id="a-Ac"></a>是人能不为烦恼所动。<a id="a-Ad"></a>故名不动。<a id="a-Ae"></a>是不退义成就三智。<a id="a-Af"></a>谓尽智无生智无学智等见。<a id="a-Ag"></a>能用重空三昧。<a id="a-Ah"></a>击圣善法以空舍空。<a id="a-Ai"></a>空定故言能击。<a id="a-Aj"></a>是不动法阿罗汉。<a id="a-Ak"></a>亦有二种不同。<a id="a-Al"></a>一不得灭尽定。<a id="a-Am"></a>但名慧解脱。<a id="a-An"></a>二若得灭尽定。<a id="a-Ao"></a>即是俱解脱。<a id="a-Ap"></a>若闻佛说门。<a id="a-Aq"></a>修缘念处。<a id="a-Ar"></a>即发四辨名无碍解脱。<a id="a-As"></a>是名波罗蜜声闻。<a id="a-At"></a>能究竟具足一切阿罗汉功德也。<a id="a-Au"></a>问曰。<a id="a-Av"></a>是时不时二人。<a id="a-Aw"></a>利钝不同。<a id="a-Ax"></a>云何并得俱解脱也。<a id="a-Ay"></a>答曰。<a id="a-Az"></a>此简钝利明有难易之殊。<a id="a-B0"></a>何关简得与不得也。<a id="a-B1"></a>此之七圣名真沙门。<a id="a-B2"></a>沙门有二种。<a id="a-B3"></a>一者直言沙门。<a id="a-B4"></a>沙门即因也。<a id="a-B5"></a>二者沙门那。<a id="a-B6"></a>沙门那者果也。<a id="a-B7"></a>或沙门有八十九。<a id="a-B8"></a>所谓见谛八忍。<a id="a-B9"></a>思惟八十一无碍也。<a id="a-BA"></a>就沙门那。<a id="a-BB"></a>亦有八十九。<a id="a-BC"></a>所谓见谛八智。<a id="a-BD"></a>思惟八十一解脱也。<a id="a-BE"></a>就沙门那复有二种。<a id="a-BF"></a>一有为果。<a id="a-BG"></a>八十九有为果也。<a id="a-BH"></a>二无为果。<a id="a-BI"></a>八十九无为果也。<a id="a-BJ"></a>此约智断明约智德。<a id="a-BK"></a>明八十九有为果。<a id="a-BL"></a>约断德明八十九无为果也。<a id="a-BM"></a>略说三藏教毗昙有门。<a id="a-BN"></a>明七贤七圣位大意竟。<a id="a-BO"></a>但贤圣义多有所关。<a id="a-BP"></a>毗昙有门虽有多义无复是过。<a id="a-BQ"></a>若欲分别究其支流。<a id="a-BR"></a>必须读毗婆沙也。<a id="a-BS"></a>问曰。<a id="a-BT"></a>前说干慧位。<a id="a-BU"></a>实与旧解殊途。<a id="a-BV"></a>次明性地。<a id="a-BW"></a>见思无学。<a id="a-BX"></a>此与常途解释。<a id="a-BY"></a>未觉有异。<a id="a-BZ"></a>答曰。<a id="a-Ba"></a>若干慧有异。<a id="a-Bb"></a>即性地见思无学皆悉异也。<a id="a-Bc"></a>譬如生人死人。<a id="a-Bd"></a>若一身分是生。<a id="a-Be"></a>一切身分皆悉是生。<a id="a-Bf"></a>若一身分是死。<a id="a-Bg"></a>一切身分俱死。<a id="a-Bh"></a>死生之殊岂非一切俱异。<a id="a-Bi"></a>今明干慧。<a id="a-Bj"></a>若如生人。<a id="a-Bk"></a>则性地见思无学皆如生人。<a id="a-Bl"></a>他明干慧若如死人。<a id="a-Bm"></a>则性地见思无学皆如死人也。<a id="a-Bn"></a>复次今明干慧若如死人。<a id="a-Bo"></a>则性地见思无学皆如死人也。<a id="a-Bp"></a>他明干慧若如生人。<a id="a-Bq"></a>性地见思无学皆如生人。<a id="a-Br"></a>当用智断合譬。<a id="a-Bs"></a>始终名相如身分。<a id="a-Bt"></a>何曾不同。<a id="a-Bu"></a>始终智断如生死之异何得不异。<a id="a-Bv"></a>其得此意者。<a id="a-Bw"></a>如人有目。<a id="a-Bx"></a>日月光明照见种种色。<a id="a-By"></a>其迷此意者如为盲人设炬。<a id="a-Bz"></a>何益无目者乎。<a id="a-C0"></a>此应次明三藏教空门入道二十七贤圣位者。<a id="a-C1"></a>信法二行即是两贤。<a id="a-C2"></a>在方便道空门发真无漏断见惑未尽。<a id="a-C3"></a>无行即须陀洹近向见惑尽名须陀洹果。<a id="a-C4"></a>空解增明断欲界思惟一品乃至五品。<a id="a-C5"></a>名斯陀含向。<a id="a-C6"></a>断六品尽即是斯陀含果。<a id="a-C7"></a>断七品八品尽名阿那含向。<a id="a-C8"></a>欲界九品五下分尽即是阿那含果。<a id="a-C9"></a>阿那含有十一种。<a id="a-CA"></a>带果行向即是阿罗汉向。<a id="a-CB"></a>进断上二界思惟也。<a id="a-CC"></a>非想九品尽即是阿罗汉果。<a id="a-CD"></a>是阿罗汉有九种。<a id="a-CE"></a>贤人有二圣有二十五。<a id="a-CF"></a>合有二十七贤圣。<a id="a-CG"></a>具出成论。<a id="a-CH"></a>但事相繁多广说摩诃衍义。<a id="a-CI"></a>昆勒门非有非空门。<a id="a-CJ"></a>经不委出论不来此。<a id="a-CK"></a>岂可谬有所判。<a id="a-CL"></a>问曰。<a id="a-CM"></a>两门不度不可悬判。<a id="a-CN"></a>空门明位胜阿毗昙。<a id="a-CO"></a>何故舍胜用劣。<a id="a-CP"></a>答曰。<a id="a-CQ"></a>毗昙虽劣而是佛法根本。<a id="a-CR"></a>是故佛去世后流传利物。<a id="a-CS"></a>且又大乘经论。<a id="a-CT"></a>破小乘用小多取毗昙有门。<a id="a-CU"></a>少用空门。<a id="a-CV"></a>故须略出毗昙有门。<a id="a-CW"></a>佛法根本贤圣之次位也。<a id="a-CX"></a>第二明三藏教辟支佛乘位者。<a id="a-CY"></a>三藏教诠生灭十二因缘之理。<a id="a-CZ"></a>明辟支佛义。<a id="a-Ca"></a>亦应具有四门。<a id="a-Cb"></a>今但约萨婆多宗。<a id="a-Cc"></a>明辟支佛乘位。<a id="a-Cd"></a>即为五意。<a id="a-Ce"></a>一翻译。<a id="a-Cf"></a>二分别大小。<a id="a-Cg"></a>三明宿缘。<a id="a-Ch"></a>四明观法。<a id="a-Ci"></a>五料简。<a id="a-Cj"></a>一翻译者即为二意。<a id="a-Ck"></a>一翻名。<a id="a-Cl"></a>二解释。<a id="a-Cm"></a>一翻名者。<a id="a-Cn"></a>辟支迦罗。<a id="a-Co"></a>是天竺之言。<a id="a-Cp"></a>此土翻为缘觉。<a id="a-Cq"></a>此人宿世福德神根胜利。<a id="a-Cr"></a>学十二因缘以悟道也。<a id="a-Cs"></a>二解释者。<a id="a-Ct"></a>大智论云。<a id="a-Cu"></a>缘觉有二种。<a id="a-Cv"></a>一独觉。<a id="a-Cw"></a>二因缘觉。<a id="a-Cx"></a>一明独觉辟支佛迦罗者。<a id="a-Cy"></a>若佛不出世佛法已灭。<a id="a-Cz"></a>是人先世因缘。<a id="a-D0"></a>能独出智慧不从他闻。<a id="a-D1"></a>自以智慧得道故名独觉。<a id="a-D2"></a>如大智度论明。<a id="a-D3"></a>有一国王出园游戏。<a id="a-D4"></a>清旦见树林华果。<a id="a-D5"></a>郁茂甚可爱乐。<a id="a-D6"></a>时王食已即便偃卧。<a id="a-D7"></a>王诸婇女。<a id="a-D8"></a>皆竞采华毁折树林。<a id="a-D9"></a>时王觉已见树林坏。<a id="a-DA"></a>内心觉悟。<a id="a-DB"></a>一切世间无常变坏。<a id="a-DC"></a>皆亦如是。<a id="a-DD"></a>且思惟是已。<a id="a-DE"></a>无漏道心朗然开发。<a id="a-DF"></a>断诸结使。<a id="a-DG"></a>成辟支迦罗。<a id="a-DH"></a>具六神通即飞到闲静处。<a id="a-DI"></a>山林清且旷入深禅定。<a id="a-DJ"></a>受无为乐。<a id="a-DK"></a>二明因缘觉者。<a id="a-DL"></a>是人道根淳熟。<a id="a-DM"></a>藉小因缘而能觉悟。<a id="a-DN"></a>如见林坏。<a id="a-DO"></a>因此觉悟成辟支佛。<a id="a-DP"></a>大智度论意。<a id="a-DQ"></a>似用此为因缘觉也。<a id="a-DR"></a>今明因缘觉者。<a id="a-DS"></a>因闻十二因缘。<a id="a-DT"></a>觉悟成辟支佛也。<a id="a-DU"></a>十二因缘有三种不同。<a id="a-DV"></a>一者三世十二因缘。<a id="a-DW"></a>二者二世十二因缘。<a id="a-DX"></a>三者一世十二因缘。<a id="a-DY"></a>三世破断常。<a id="a-DZ"></a>二世破我。<a id="a-Da"></a>一世破性也。<a id="a-Db"></a>一明三世十二因缘者。<a id="a-Dc"></a>过去二因现在五果。<a id="a-Dd"></a>现在三因未来二果。<a id="a-De"></a>过去二因者。<a id="a-Df"></a>谓无明行。<a id="a-Dg"></a>现在五果。<a id="a-Dh"></a>谓识名色六入触受。<a id="a-Di"></a>现在三因者。<a id="a-Dj"></a>谓爱取有。<a id="a-Dk"></a>未来二果者。<a id="a-Dl"></a>谓生老死忧悲苦聚。<a id="a-Dm"></a>是为三世合明十二因缘。<a id="a-Dn"></a>是十二因缘有三种道。<a id="a-Do"></a>一烦恼道。<a id="a-Dp"></a>二苦道。<a id="a-Dq"></a>三业道。<a id="a-Dr"></a>是三道更互为因缘。<a id="a-Ds"></a>从无始已来生死不绝。<a id="a-Dt"></a>至于今身。<a id="a-Du"></a>若不修观智。<a id="a-Dv"></a>未来流转忧悲苦恼。<a id="a-Dw"></a>无有边际。<a id="a-Dx"></a>若修观智。<a id="a-Dy"></a>则无明灭。<a id="a-Dz"></a>乃至老死忧悲苦恼皆悉灭也。<a id="a-E0"></a>譬如千年闇室。<a id="a-E1"></a>若不置之一灯。<a id="a-E2"></a>其室方将永闇。<a id="a-E3"></a>若置之一灯则故闇皆灭。<a id="a-E4"></a>新闇不生。<a id="a-E5"></a>若闻此十二因缘发真无漏。<a id="a-E6"></a>则无明灭。<a id="a-E7"></a>乃至老死忧悲苦聚皆灭。<a id="a-E8"></a>是名因缘觉也。<a id="a-E9"></a>二次明二世十二因缘者。<a id="a-EA"></a>出大集经。<a id="a-EB"></a>佛为求辟支佛人说也。<a id="a-EC"></a>此十二因缘。<a id="a-ED"></a>现在有十。<a id="a-EE"></a>未来有二又解。<a id="a-EF"></a>现在有九。<a id="a-EG"></a>未来有三。<a id="a-EH"></a>现在十者。<a id="a-EI"></a>一无明者大集经云。<a id="a-EJ"></a>云何名为观于无明。<a id="a-EK"></a>先观中阴于父母所生贪爱心。<a id="a-EL"></a>爱因缘故四大和合。<a id="a-EM"></a>精血二渧合成一渧。<a id="a-EN"></a>大如豆子名歌罗逻。<a id="a-EO"></a>是歌罗逻有三事。<a id="a-EP"></a>一命二识三暖。<a id="a-EQ"></a>过去世中业缘感果。<a id="a-ER"></a>无有作者及以受者。<a id="a-ES"></a>初息出入是名无明。<a id="a-ET"></a>歌罗逻时气息入出。<a id="a-EU"></a>有三种道。<a id="a-EV"></a>所谓口鼻二穴随母气息上下。<a id="a-EW"></a>七日一变息出入者。<a id="a-EX"></a>名为寿命。<a id="a-EY"></a>是名风道。<a id="a-EZ"></a>不臭不烂是名为暖。<a id="a-Ea"></a>是中心意名之为识。<a id="a-Eb"></a>善男子。<a id="a-Ec"></a>若有欲得辟支佛果。<a id="a-Ed"></a>当观如是十二因缘。<a id="a-Ee"></a>二行者。<a id="a-Ef"></a>复观三受因缘。<a id="a-Eg"></a>五阴十二入十八界。<a id="a-Eh"></a>云何为观。<a id="a-Ei"></a>随于念心观息出入。<a id="a-Ej"></a>观于内身皮肤肌肉筋骨髓脑。<a id="a-Ek"></a>如空中云。<a id="a-El"></a>是身内风亦复如是。<a id="a-Em"></a>有风能上有风能下。<a id="a-En"></a>有风能满有风能燋。<a id="a-Eo"></a>有风增长。<a id="a-Ep"></a>是故息之出入名为身行。<a id="a-Eq"></a>以入出息从觉观生。<a id="a-Er"></a>故名意行。<a id="a-Es"></a>和合出声名口行也三识者。<a id="a-Et"></a>三行因缘则有识生。<a id="a-Eu"></a>故名为识。<a id="a-Ev"></a>四名色者。<a id="a-Ew"></a>着识因缘则有四阴及以色阴故名名色。<a id="a-Ex"></a>五六入者。<a id="a-Ey"></a>五阴因缘识行六处。<a id="a-Ez"></a>故名六入。<a id="a-F0"></a>六触者。<a id="a-F1"></a>眼色相对故名为触。<a id="a-F2"></a>乃至意法皆亦如是。<a id="a-F3"></a>七受者。<a id="a-F4"></a>触因缘故念色乃至法。<a id="a-F5"></a>名之为受八爱者贪着于色乃至于法名之为爱。<a id="a-F6"></a>九取者爱因缘故四方觅求。<a id="a-F7"></a>名之为取。<a id="a-F8"></a>十有者取因缘故受于后身。<a id="a-F9"></a>故名为有。<a id="a-FA"></a>此下二因缘属未来也。<a id="a-FB"></a>十一生者。<a id="a-FC"></a>有因缘故有生。<a id="a-FD"></a>是名为生。<a id="a-FE"></a>十二老死者。<a id="a-FF"></a>生因缘故则有老死种种诸苦。<a id="a-FG"></a>是名五阴十二入十八界十二因缘之大树也。<a id="a-FH"></a>若闻此因缘发真无漏。<a id="a-FI"></a>亦名因缘觉。<a id="a-FJ"></a>备说具出大集经。<a id="a-FK"></a>三次明一世十二因缘者。<a id="a-FL"></a>此但约现在。<a id="a-FM"></a>随一念心起。<a id="a-FN"></a>即具足十二因缘。<a id="a-FO"></a>亦出大集经。<a id="a-FP"></a>为辟支佛人说此因缘也。<a id="a-FQ"></a>经曰。<a id="a-FR"></a>因眼见色而生爱心。<a id="a-FS"></a>名为无明。<a id="a-FT"></a>为爱造业名之为行。<a id="a-FU"></a>至心专念名为识。<a id="a-FV"></a>识共色行名为名色。<a id="a-FW"></a>六处生贪是为六入。<a id="a-FX"></a>因入求爱名之为触。<a id="a-FY"></a>念色乃至法名之为受。<a id="a-FZ"></a>若心贪著名之为爱。<a id="a-Fa"></a>求是等法名之为取。<a id="a-Fb"></a>此等法生名之为有。<a id="a-Fc"></a>次第不断名之为生。<a id="a-Fd"></a>次第断故名之为死。<a id="a-Fe"></a>生死因缘众苦逼切。<a id="a-Ff"></a>名之为恼。<a id="a-Fg"></a>乃至意法生贪亦复如是。<a id="a-Fh"></a>是十二因缘一心一念。<a id="a-Fi"></a>悉皆具足。<a id="a-Fj"></a>若闻此因缘。<a id="a-Fk"></a>心开意解发无漏慧。<a id="a-Fl"></a>亦名因缘觉也。<a id="a-Fm"></a>璎珞经文又出十种十二因缘。<a id="a-Fn"></a>若随闻一种发真无漏。<a id="a-Fo"></a>皆名因缘觉也。<a id="a-Fp"></a>今不备出。<a id="a-Fq"></a>涅槃经云。<a id="a-Fr"></a>譬如老人年百二十。<a id="a-Fs"></a>不堪付金意在此也。<a id="a-Ft"></a>问曰。<a id="a-Fu"></a>独觉亦得悟道上来所说诸因缘不。<a id="a-Fv"></a>答曰。<a id="a-Fw"></a>皆由前生之宿习也。<a id="a-Fx"></a>问曰。<a id="a-Fy"></a>若依三种因缘教。<a id="a-Fz"></a>得无漏智。<a id="a-G0"></a>即是禀教缘觉。<a id="a-G1"></a>名利根声闻。<a id="a-G2"></a>云何生闻等三慧耶。<a id="a-G3"></a>又问。<a id="a-G4"></a>何等为生得慧。<a id="a-G5"></a>何等为方便慧耶。<a id="a-G6"></a>答云。<a id="a-G7"></a>二明分别大小不同者。<a id="a-G8"></a>此二种辟支迦罗。<a id="a-G9"></a>皆有大小不同。<a id="a-GA"></a>今明独觉辟支迦罗。<a id="a-GB"></a>具有二种。<a id="a-GC"></a>一者本是学人。<a id="a-GD"></a>在人中生。<a id="a-GE"></a>是时无佛佛法已灭。<a id="a-GF"></a>或须陀洹七生既满。<a id="a-GG"></a>不受八生自悟成道。<a id="a-GH"></a>是人不名为佛。<a id="a-GI"></a>亦非罗汉。<a id="a-GJ"></a>名曰小辟支迦罗。<a id="a-GK"></a>若论其道力。<a id="a-GL"></a>或有不如舍利弗等大罗汉也。<a id="a-GM"></a>二者大辟支迦罗。<a id="a-GN"></a>于二百劫中作功德。<a id="a-GO"></a>增长智慧得三十二相分。<a id="a-GP"></a>或三十一相。<a id="a-GQ"></a>或三十相二十九相。<a id="a-GR"></a>乃至一相。<a id="a-GS"></a>于九种阿罗汉中智慧利根胜。<a id="a-GT"></a>于诸深法总想别想。<a id="a-GU"></a>能知能入。<a id="a-GV"></a>久修习定常乐独处。<a id="a-GW"></a>有如是相名大辟支迦罗也。<a id="a-GX"></a>皆历三种十二因缘。<a id="a-GY"></a>分别大小也。<a id="a-GZ"></a>若因缘觉分别大小亦如是也。<a id="a-Ga"></a>三明宿缘者。<a id="a-Gb"></a>今此大小二种独觉辟支迦罗。<a id="a-Gc"></a>宿因植不同。<a id="a-Gd"></a>或于前世。<a id="a-Ge"></a>若偏修性念处。<a id="a-Gf"></a>观十二因缘。<a id="a-Gg"></a>善根淳熟出无佛世。<a id="a-Gh"></a>因于远离自然独觉。<a id="a-Gi"></a>成小辟支迦罗也。<a id="a-Gj"></a>若于宿世修性共二种念处。<a id="a-Gk"></a>理事善根淳熟。<a id="a-Gl"></a>独觉自悟。<a id="a-Gm"></a>具足三明八解脱。<a id="a-Gn"></a>及六神通。<a id="a-Go"></a>成大辟支迦罗也。<a id="a-Gp"></a>而其共不发四无碍辨者。<a id="a-Gq"></a>禅定是内证习因符慧而发名义。<a id="a-Gr"></a>是外法故。<a id="a-Gs"></a>虽有宿习而不得发。<a id="a-Gt"></a>皆约三种十二因缘。<a id="a-Gu"></a>十种十二因缘。<a id="a-Gv"></a>分别宿缘也。<a id="a-Gw"></a>若生佛世闻生灭十二因缘三藏之教。<a id="a-Gx"></a>即发四辨还名罗汉。<a id="a-Gy"></a>在声闻众数。<a id="a-Gz"></a>犹如迦葉舍利弗等。<a id="a-H0"></a>皆是辟支佛根性人也。<a id="a-H1"></a>亦名辟支佛。<a id="a-H2"></a>若不尔者。<a id="a-H3"></a>那得便为求辟支佛乘。<a id="a-H4"></a>说十二因缘。<a id="a-H5"></a>此人设不值佛亦自有得道故。<a id="a-H6"></a>法华经云。<a id="a-H7"></a>若人有福曾供养佛。<a id="a-H8"></a>志求胜法为说缘觉。<a id="a-H9"></a>皆是因缘觉也。<a id="a-HA"></a>根性三种十种。<a id="a-HB"></a>宿缘不同可知。<a id="a-HC"></a>四明观法者。<a id="a-HD"></a>十二因缘观法有二种。<a id="a-HE"></a>一者观属爱十二因缘。<a id="a-HF"></a>二观属见十二因缘。<a id="a-HG"></a>一观属爱十二因缘者。<a id="a-HH"></a>即为二意。<a id="a-HI"></a>一推寻。<a id="a-HJ"></a>二观破。<a id="a-HK"></a>一推寻者。<a id="a-HL"></a>是人闻正因缘生灭之法。<a id="a-HM"></a>信解分明觉一切。<a id="a-HN"></a>属爱烦恼。<a id="a-HO"></a>皆是十二因缘。<a id="a-HP"></a>入定。<a id="a-HQ"></a>欲息心达本源求自然慧。<a id="a-HR"></a>乐独善寂修习停心得诸禅定。<a id="a-HS"></a>住此定中知属爱烦恼即是无明。<a id="a-HT"></a>逆顺推寻即见十二因缘。<a id="a-HU"></a>云何逆推之此贪爱因何而生。<a id="a-HV"></a>即知因受。<a id="a-HW"></a>受因何生即知因触。<a id="a-HX"></a>如是触因何生。<a id="a-HY"></a>即因六入。<a id="a-HZ"></a>六入因名色。<a id="a-Ha"></a>名色因识。<a id="a-Hb"></a>识因于行。<a id="a-Hc"></a>行因无明过去一切烦恼也。<a id="a-Hd"></a>复顺推此爱。<a id="a-He"></a>爱能生取。<a id="a-Hf"></a>因取即成有业。<a id="a-Hg"></a>因此有业则有未来二十五有之生。<a id="a-Hh"></a>因生有老死忧悲苦聚。<a id="a-Hi"></a>轮转无际。<a id="a-Hj"></a>若因停心观入深禅定。<a id="a-Hk"></a>如是逆推寻。<a id="a-Hl"></a>或时见歌罗逻初受生。<a id="a-Hm"></a>乃至见过去身起业烦恼。<a id="a-Hn"></a>乃至二生百千生也。<a id="a-Ho"></a>顺寻取有。<a id="a-Hp"></a>若因禅定之力。<a id="a-Hq"></a>或见未来一生乃至十百千生。<a id="a-Hr"></a>若见过去未来事。<a id="a-Hs"></a>其心悲感道心精进。<a id="a-Ht"></a>转复增盛也。<a id="a-Hu"></a>二明观破属爱十二因缘者。<a id="a-Hv"></a>即是性念处。<a id="a-Hw"></a>历别观十二因缘也。<a id="a-Hx"></a>性念处观略如前说。<a id="a-Hy"></a>所以者何。<a id="a-Hz"></a>若观爱即是污秽五阴性四念处。<a id="a-I0"></a>若观受触六入名色识。<a id="a-I1"></a>即是现在果报无记五阴性四念处。<a id="a-I2"></a>若观于行。<a id="a-I3"></a>即是善不善五阴性四念处。<a id="a-I4"></a>若观无明。<a id="a-I5"></a>即是过去污秽烦恼五阴性四念处。<a id="a-I6"></a>若观于取。<a id="a-I7"></a>即是现在污五阴性四念处。<a id="a-I8"></a>若观于有。<a id="a-I9"></a>即是现在善不善五阴性四念处。<a id="a-IA"></a>若观未来生老死。<a id="a-IB"></a>即是果报生无记性四念处。<a id="a-IC"></a>是则用四念处。<a id="a-ID"></a>逆顺观察十二因缘破四颠倒。<a id="a-IE"></a>颠倒若灭即是无明一切烦恼灭。<a id="a-IF"></a>以无明灭故行灭。<a id="a-IG"></a>乃至老死忧悲苦恼灭。<a id="a-IH"></a>是名用性四念处。<a id="a-II"></a>历别观属爱烦恼十二因缘之观智也。<a id="a-IJ"></a>二次明观破属见烦恼十二因缘者。<a id="a-IK"></a>亦为二意。<a id="a-IL"></a>一者推寻。<a id="a-IM"></a>二者观破。<a id="a-IN"></a>一推寻者。<a id="a-IO"></a>若见神及世间常无常。<a id="a-IP"></a>亦常亦无常。<a id="a-IQ"></a>非常非无常。<a id="a-IR"></a>是则现在生身边四见。<a id="a-IS"></a>因此身边四见。<a id="a-IT"></a>生十四难六十二见。<a id="a-IU"></a>此身边四见即是四取。<a id="a-IV"></a>逆顺寻此四取。<a id="a-IW"></a>逆寻四取。<a id="a-IX"></a>四取因四爱。<a id="a-IY"></a>四爱因四受。<a id="a-IZ"></a>四受因四触。<a id="a-Ia"></a>四触因四入。<a id="a-Ib"></a>四入因四名色。<a id="a-Ic"></a>四名色因四识。<a id="a-Id"></a>四识因四行。<a id="a-Ie"></a>四行因四种无明。<a id="a-If"></a>复顺寻四取四取能生四有。<a id="a-Ig"></a>此四有即受一切二十五有生老病死忧悲苦恼。<a id="a-Ih"></a>若因停心观得深禅定。<a id="a-Ii"></a>或见过去未来生事。<a id="a-Ij"></a>具如前说也。<a id="a-Ik"></a>二明观破。<a id="a-Il"></a>因性四念处观。<a id="a-Im"></a>观四取身边四见。<a id="a-In"></a>如是次第乃至无明。<a id="a-Io"></a>破过去如去不如去。<a id="a-Ip"></a>亦如去亦不如去。<a id="a-Iq"></a>非如去非不如去。<a id="a-Ir"></a>身边二见污秽五阴也。<a id="a-Is"></a>又顺观有四取。<a id="a-It"></a>乃至未来生死。<a id="a-Iu"></a>破有边无边。<a id="a-Iv"></a>亦有边亦无边。<a id="a-Iw"></a>非边非无边。<a id="a-Ix"></a>身边二见污秽五阴。<a id="a-Iy"></a>若能如是用性四念处。<a id="a-Iz"></a>破三世身边二见之四见。<a id="a-J0"></a>即破十四难六十二见一切属见烦恼一时皆灭。<a id="a-J1"></a>是名无明灭即行灭。<a id="a-J2"></a>乃至老死忧悲苦恼皆灭。<a id="a-J3"></a>若属见烦恼灭。<a id="a-J4"></a>即还用前观爱十二因缘性四念处观。<a id="a-J5"></a>破欲爱色爱无色爱皆灭。<a id="a-J6"></a>是则三界烦恼业道灭者。<a id="a-J7"></a>名为有余涅槃。<a id="a-J8"></a>若爱苦道灭者。<a id="a-J9"></a>则是无余涅槃。<a id="a-JA"></a>是名用性四念处智慧。<a id="a-JB"></a>观十二因缘入涅槃也。<a id="a-JC"></a>性念处观法略如前说。<a id="a-JD"></a>故经云。<a id="a-JE"></a>十二因缘其义甚深。<a id="a-JF"></a>难解难见意在此也。<a id="a-JG"></a>如佛说大涅槃经时。<a id="a-JH"></a>有一外道名曰富那。<a id="a-JI"></a>问世尊言。<a id="a-JJ"></a>瞿昙。<a id="a-JK"></a>汝云何令我知神及世间常乃至非常非无常。<a id="a-JL"></a>佛答言。<a id="a-JM"></a>汝若能毕故不造新。<a id="a-JN"></a>即能知神及世间常。<a id="a-JO"></a>乃至非常非无常。<a id="a-JP"></a>梵志即言。<a id="a-JQ"></a>我已知竟。<a id="a-JR"></a>佛问。<a id="a-JS"></a>汝云何知。<a id="a-JT"></a>梵志答言。<a id="a-JU"></a>故名无明。<a id="a-JV"></a>新名取有。<a id="a-JW"></a>若知无明不起取有。<a id="a-JX"></a>即知神及世间常。<a id="a-JY"></a>乃至非常非无常。<a id="a-JZ"></a>是时梵志求索出家。<a id="a-Ja"></a>为佛弟子也。<a id="a-Jb"></a>又中论明。<a id="a-Jc"></a>声闻经入第一义谛。<a id="a-Jd"></a>并约观十二因缘。<a id="a-Je"></a>破六十二见入第一义。<a id="a-Jf"></a>若深得此意。<a id="a-Jg"></a>不止破外人也。<a id="a-Jh"></a>若佛弟子学问坐禅。<a id="a-Ji"></a>发种种见取着诤论。<a id="a-Jj"></a>起诸烦恼总二十五有生死之业。<a id="a-Jk"></a>皆是属见十二因缘也。<a id="a-Jl"></a>觉知此者。<a id="a-Jm"></a>能用性念处。<a id="a-Jn"></a>捡破即能得解脱。<a id="a-Jo"></a>其迷此者。<a id="a-Jp"></a>十二因缘流转生死无有边际。<a id="a-Jq"></a>故中论云。<a id="a-Jr"></a>真法及说者。<a id="a-Js"></a>听者难得。<a id="a-Jt"></a>故如是则生死非有边无边也。<a id="a-Ju"></a>共念处缘念处。<a id="a-Jv"></a>助观十二因缘。<a id="a-Jw"></a>类前可知也。<a id="a-Jx"></a>五明料简者。<a id="a-Jy"></a>问曰。<a id="a-Jz"></a>若问曰若宿习自然觉悟者。<a id="a-K0"></a>何须佛为说十二因缘。<a id="a-K1"></a>答曰。<a id="a-K2"></a>间说则疾得。<a id="a-K3"></a>不说自悟少迟。<a id="a-K4"></a>如果熟虽应自堕。<a id="a-K5"></a>若须急取薄摇即落。<a id="a-K6"></a>问曰。<a id="a-K7"></a>辟支佛乘。<a id="a-K8"></a>何意不判果。<a id="a-K9"></a>答曰。<a id="a-KA"></a>声闻人钝故判果。<a id="a-KB"></a>若辟支佛久习智慧神根利故。<a id="a-KC"></a>不须判果。<a id="a-KD"></a>譬如二人共行。<a id="a-KE"></a>其身羸者须止息处。<a id="a-KF"></a>若其身强者直到所在。<a id="a-KG"></a>故佛但说辟支佛道。<a id="a-KH"></a>不立果位也。<a id="a-KI"></a>复次总想断结。<a id="a-KJ"></a>智慧粗故但除正使。<a id="a-KK"></a>名声闻乘。<a id="a-KL"></a>别想观因缘。<a id="a-KM"></a>智慧细故侵除习气。<a id="a-KN"></a>名辟支佛。<a id="a-KO"></a>复次声闻钝。<a id="a-KP"></a>故先观苦谛。<a id="a-KQ"></a>缘觉利故先观集谛也。<a id="a-KR"></a>问曰。<a id="a-KS"></a>声闻念处。<a id="a-KT"></a>别想为粗总想为胜。<a id="a-KU"></a>今何故总想为粗。<a id="a-KV"></a>别想为胜。<a id="a-KW"></a>答曰。<a id="a-KX"></a>还用别想总想历别细观十二因缘。<a id="a-KY"></a>故别为胜也。<a id="a-KZ"></a>复次声闻功德禅定力浅天眼极远。<a id="a-Ka"></a>但见小千国土。<a id="a-Kb"></a>辟支佛久种善根禅定力深。<a id="a-Kc"></a>若发天眼乃过三千。<a id="a-Kd"></a>见他方世界。<a id="a-Ke"></a>略明三藏教有门缘觉位竟。<a id="a-Kf"></a>空门如成论。<a id="a-Kg"></a>分别昆勒非空非有门。<a id="a-Kh"></a>经论既不度来则不可知也。</p>
 </body>
</html>