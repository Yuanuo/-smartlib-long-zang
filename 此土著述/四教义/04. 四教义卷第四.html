<!doctype html>
<html id="z3IBWck1Od" data-ver="1588">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">四教义卷第四</h1>
  <p id="a2">第三约三藏教明菩萨位以释净无垢称义者。<a id="a-3"></a>三藏教诠因缘生灭之理。<a id="a-4"></a>明菩萨藏义。<a id="a-5"></a>亦应具有四门。<a id="a-6"></a>今约毗昙有门。<a id="a-7"></a>明大乘菩萨位。<a id="a-8"></a>即为四意。<a id="a-9"></a>一翻译。<a id="a-A"></a>二辨位。<a id="a-B"></a>三料简。<a id="a-C"></a>四释净无垢称义。<a id="a-D"></a>第一翻译。<a id="a-E"></a>所言菩萨摩诃萨者。<a id="a-F"></a>是天竺语。<a id="a-G"></a>若具依彼语。<a id="a-H"></a>应云菩提萨埵摩诃萨埵。<a id="a-I"></a>但诸师翻译不同。<a id="a-J"></a>今不具述。<a id="a-K"></a>而智度论翻云。<a id="a-L"></a>菩提名佛道。<a id="a-M"></a>萨埵名成众生。<a id="a-N"></a>摩诃言大。<a id="a-O"></a>此人用诸佛大道成众生也。<a id="a-P"></a>又有师翻云。<a id="a-Q"></a>菩提名道。<a id="a-R"></a>萨埵名心。<a id="a-S"></a>摩诃名大道是以为道心大道心。<a id="a-T"></a>而诸经论多云菩萨摩诃萨者。<a id="a-U"></a>什师以天竺语繁。<a id="a-V"></a>两句八字标名。<a id="a-W"></a>故除三字留五字。<a id="a-X"></a>合为一句。<a id="a-Y"></a>名菩萨摩诃萨也。<a id="a-Z"></a>但三乘菩提通名为道。<a id="a-a"></a>而菩萨独受大名者。<a id="a-b"></a>以其缘四谛起慈悲四弘誓愿。<a id="a-c"></a>上求佛果下化众生。<a id="a-d"></a>此心矌大故别受摩诃萨埵之称也。<a id="a-e"></a>第二辨菩萨位。<a id="a-f"></a>略为七意。<a id="a-g"></a>一发菩提心。<a id="a-h"></a>二行菩萨道。<a id="a-i"></a>三种三十二相业。<a id="a-j"></a>四六度成满。<a id="a-k"></a>五一生补处。<a id="a-l"></a>六生兜率天。<a id="a-m"></a>七八相成道。<a id="a-n"></a>一发菩提心者。<a id="a-o"></a>如释迦牟尼菩萨。<a id="a-p"></a>于过去世为陶师。<a id="a-q"></a>值释迦牟尼佛供养彼佛。<a id="a-r"></a>又见彼佛智慧第一弟子。<a id="a-s"></a>名舍利弗。<a id="a-t"></a>神通第一弟子。<a id="a-u"></a>名目揵连。<a id="a-v"></a>多闻侍者名曰阿难。<a id="a-w"></a>尔时陶师供养佛已。<a id="a-x"></a>即便发菩提心。<a id="a-y"></a>作是誓愿。<a id="a-z"></a>愿未来世我得作佛。<a id="a-10"></a>还号释迦牟尼。<a id="a-11"></a>智慧弟子名舍利弗。<a id="a-12"></a>神足弟子名目揵连。<a id="a-13"></a>多闻侍者名阿难。<a id="a-14"></a>可悦其愿。<a id="a-15"></a>从是初发菩提心。<a id="a-16"></a>即慈悲四弘誓愿发也。<a id="a-17"></a>但三藏教慈悲四弘誓愿。<a id="a-18"></a>皆缘生灭四谛而起。<a id="a-19"></a>所言慈悲心者。<a id="a-1A"></a>一大慈心。<a id="a-1B"></a>欲与爱见二种众生道灭之乐也。<a id="a-1C"></a>二大悲心。<a id="a-1D"></a>欲拔爱见二种众生苦集之苦也。<a id="a-1E"></a>四弘誓愿者。<a id="a-1F"></a>一未度者令度者。<a id="a-1G"></a>即是天魔外道爱见二种。<a id="a-1H"></a>六道众生未度三界火宅之苦谛。<a id="a-1I"></a>令得度也。<a id="a-1J"></a>二未解者令解者。<a id="a-1K"></a>即是爱见二种众生。<a id="a-1L"></a>未解爱见二十五有业。<a id="a-1M"></a>集令得解也。<a id="a-1N"></a>三未安者令安者。<a id="a-1O"></a>即是爱见二种众生。<a id="a-1P"></a>未安三十七品一切诸道令安道谛也。<a id="a-1Q"></a>四未涅槃者令得涅槃者。<a id="a-1R"></a>此爱见二种众生。<a id="a-1S"></a>未灭二十五有生死因果。<a id="a-1T"></a>皆令得灭谛涅槃也。<a id="a-1U"></a>若缘爱见二种众生。<a id="a-1V"></a>生灭四谛而起慈悲四弘誓愿者。<a id="a-1W"></a>即是菩萨初发菩提心也。<a id="a-1X"></a>知爱见四谛故。<a id="a-1Y"></a>智慧胜诸天魔一切外道。<a id="a-1Z"></a>有慈悲誓愿功德故胜一切声闻缘觉。<a id="a-1a"></a>故大智度论云。<a id="a-1b"></a>初发心以为天人师。<a id="a-1c"></a>胜出一切声闻缘觉。<a id="a-1d"></a>二行菩萨道者。<a id="a-1e"></a>即是三阿僧祇劫行六度也。<a id="a-1f"></a>从过去释迦牟尼佛至罽那尸弃佛时。<a id="a-1g"></a>名一阿僧祇劫。<a id="a-1h"></a>从此常离女人身。<a id="a-1i"></a>尔时不自知我当作佛不作佛。<a id="a-1j"></a>此初阿僧祇劫。<a id="a-1k"></a>即是得五停心别想总想念处之位。<a id="a-1l"></a>用性念处共念处缘念处。<a id="a-1m"></a>行六度也。<a id="a-1n"></a>三种念处义略如前说。<a id="a-1o"></a>所以者何。<a id="a-1p"></a>修性念处为坏属爱魔业。<a id="a-1q"></a>破属见一切智六师修共念处。<a id="a-1r"></a>欲坏爱结破神通六师修缘念处为一切爱见众生说法。<a id="a-1s"></a>属爱坏故一切天魔眷属坏。<a id="a-1t"></a>爱见坏故三六十八种六师。<a id="a-1u"></a>及一切外道眷属坏也。<a id="a-1v"></a>故用三种念处行六波罗蜜。<a id="a-1w"></a>意欲降伏天魔制诸外道。<a id="a-1x"></a>菩萨用三种念处行六度时。<a id="a-1y"></a>虽修性念处而不断结。<a id="a-1z"></a>为生三界度众生故。<a id="a-20"></a>常欲多修共念处观为得神通。<a id="a-21"></a>成四摄法同事。<a id="a-22"></a>调伏爱见众生。<a id="a-23"></a>又常多修缘念处观。<a id="a-24"></a>为欲成四辨说三乘法。<a id="a-25"></a>化一切爱见众生。<a id="a-26"></a>共出三界火宅也。<a id="a-27"></a>是为初阿僧祇劫修行六度。<a id="a-28"></a>用四弘誓愿安抚生死心无怯弱根坏女人之业。<a id="a-29"></a>常受丈夫之身也。<a id="a-2A"></a>尔时未发暖解位在外凡。<a id="a-2B"></a>故不自知己身当得作佛不得作佛也。<a id="a-2C"></a>次明从罽那尸弃佛至燃灯佛。<a id="a-2D"></a>为第二阿僧祇劫。<a id="a-2E"></a>是时菩萨用七茎青莲华。<a id="a-2F"></a>供养燃灯佛。<a id="a-2G"></a>敷鹿皮衣布发掩泥。<a id="a-2H"></a>时燃灯佛便授其记。<a id="a-2I"></a>汝当来世必得作佛。<a id="a-2J"></a>名释迦牟尼。<a id="a-2K"></a>尔时菩萨虽能自知我必作佛。<a id="a-2L"></a>而口不称我当作佛。<a id="a-2M"></a>谓此是用暖法智慧修六度也。<a id="a-2N"></a>所以者何。<a id="a-2O"></a>因总想四念处。<a id="a-2P"></a>初得善有漏五阴。<a id="a-2Q"></a>即是性地顺忍初心之位。<a id="a-2R"></a>既有证法之信。<a id="a-2S"></a>故必知作佛。<a id="a-2T"></a>而用暖解修行六度。<a id="a-2U"></a>心未分明故不向他说。<a id="a-2V"></a>次明从燃灯佛。<a id="a-2W"></a>至毗婆尸佛。<a id="a-2X"></a>为第三阿僧祇劫满。<a id="a-2Y"></a>是时菩萨内心了了自知作佛。<a id="a-2Z"></a>口自发言无所畏难。<a id="a-2a"></a>我于来世当得作佛。<a id="a-2b"></a>今谓此是顶法之位。<a id="a-2c"></a>行六波罗蜜四谛观解分明。<a id="a-2d"></a>如登山顶四方顾分明。<a id="a-2e"></a>了了自知作佛。<a id="a-2f"></a>亦向他人说也。<a id="a-2g"></a>三明过三阿僧祇劫。<a id="a-2h"></a>种三十二相业。<a id="a-2i"></a>今谓此是入下忍之位。<a id="a-2j"></a>用此忍智修行六度。<a id="a-2k"></a>成百福德。<a id="a-2l"></a>用百福德成一相。<a id="a-2m"></a>以为三十二相之业因也。<a id="a-2n"></a>种三十二相业因。<a id="a-2o"></a>于下忍之位。<a id="a-2p"></a>修六波罗蜜成百福之相。<a id="a-2q"></a>以为三十二相业因也。<a id="a-2r"></a>是三十二相。<a id="a-2s"></a>于欲界阎浮提人中。<a id="a-2t"></a>受男子身。<a id="a-2u"></a>佛出世时缘佛身相故得种也。<a id="a-2v"></a>问曰。<a id="a-2w"></a>所言百福德成一相者。<a id="a-2x"></a>几功德成一相福德耶。<a id="a-2y"></a>答曰。<a id="a-2z"></a>异解不同。<a id="a-30"></a>难可定判。<a id="a-31"></a>有人言。<a id="a-32"></a>是福不可称量不可譬喻是菩萨入三阿僧祇劫。<a id="a-33"></a>心修大行种是三十二相因缘。<a id="a-34"></a>以是故福无能量。<a id="a-35"></a>唯佛能知。<a id="a-36"></a>问曰。<a id="a-37"></a>菩萨几时种三十二相。<a id="a-38"></a>答曰。<a id="a-39"></a>极迟百劫。<a id="a-3A"></a>极疾九十一劫。<a id="a-3B"></a>弗沙佛观释迦菩萨自身生弟子熟。<a id="a-3C"></a>弥勒菩萨自熟弟子生。<a id="a-3D"></a>多人难度一人易化。<a id="a-3E"></a>故弗沙佛于宝窟中。<a id="a-3F"></a>放光照释迦。<a id="a-3G"></a>菩萨释迦菩萨寻光至弗沙佛所。<a id="a-3H"></a>于七日七夜一心观佛。<a id="a-3I"></a>目不暂眴。<a id="a-3J"></a>但用一偈称叹云。<a id="a-3K"></a>天地此界多门室。<a id="a-3L"></a>逝宫天处十方无。<a id="a-3M"></a>丈夫牛王大沙门。<a id="a-3N"></a>寻地山林遍无等。<a id="a-3O"></a>以苦行力超越九劫。<a id="a-3P"></a>在弥勒菩萨前成正觉也。<a id="a-3Q"></a>四明六波罗蜜满者。<a id="a-3R"></a>问曰。<a id="a-3S"></a>檀波罗蜜云何满。<a id="a-3T"></a>答曰。<a id="a-3U"></a>一切能施无所遮碍。<a id="a-3V"></a>乃至以身施时心无所惜。<a id="a-3W"></a>如尸毗王。<a id="a-3X"></a>以身施鸽解剔皮肉。<a id="a-3Y"></a>虽受痛苦。<a id="a-3Z"></a>举身上秤以赎鸽命心不悔恨。<a id="a-3a"></a>立誓自证我心无悔者。<a id="a-3b"></a>身可平复。<a id="a-3c"></a>既立誓已。<a id="a-3d"></a>天地震动身还如故。<a id="a-3e"></a>如是等菩萨本生舍身命施。<a id="a-3f"></a>心不退悔。<a id="a-3g"></a>是檀波罗蜜满也。<a id="a-3h"></a>问曰。<a id="a-3i"></a>云何尸罗波罗蜜满。<a id="a-3j"></a>答曰。<a id="a-3k"></a>不惜身命护持净戒。<a id="a-3l"></a>如须陀摩王。<a id="a-3m"></a>是王精进持戒常依实语。<a id="a-3n"></a>与劫磨沙波陀大王共期。<a id="a-3o"></a>乞暇还国七日供养沙门竟。<a id="a-3p"></a>即来就终。<a id="a-3q"></a>是王期满。<a id="a-3r"></a>为持实语戒故。<a id="a-3s"></a>趣期就死。<a id="a-3t"></a>是则为持一戒不惜身命。<a id="a-3u"></a>如是等处处因缘经说本生。<a id="a-3v"></a>菩萨因地。<a id="a-3w"></a>持戒舍身命心不悔恨。<a id="a-3x"></a>即是尸罗波罗蜜满相。<a id="a-3y"></a>问曰。<a id="a-3z"></a>羼提波罗蜜云何满。<a id="a-40"></a>答曰。<a id="a-41"></a>若人来骂。<a id="a-42"></a>挝捶割剥支解夺命。<a id="a-43"></a>心不起嗔。<a id="a-44"></a>如羼提比丘常修慈忍。<a id="a-45"></a>在林树下入禅三昧。<a id="a-46"></a>时迦梨王。<a id="a-47"></a>为女色故生爱弊。<a id="a-48"></a>垢截其手足耳鼻。<a id="a-49"></a>心忍不动。<a id="a-4A"></a>时王问言。<a id="a-4B"></a>今截解身定。<a id="a-4C"></a>能忍否。<a id="a-4D"></a>比丘答言。<a id="a-4E"></a>意实不嗔恨。<a id="a-4F"></a>王言。<a id="a-4G"></a>今谁信汝耶。<a id="a-4H"></a>比丘答曰。<a id="a-4I"></a>若实忍心不嗔恨。<a id="a-4J"></a>当令我身即寻平复。<a id="a-4K"></a>说是语时身即如故。<a id="a-4L"></a>如是等不惜身命修行忍辱。<a id="a-4M"></a>是名羼提波罗蜜满相。<a id="a-4N"></a>问曰。<a id="a-4O"></a>毗梨耶波罗蜜云何满。<a id="a-4P"></a>答曰。<a id="a-4Q"></a>若有大心。<a id="a-4R"></a>如大施太子。<a id="a-4S"></a>为一切众生入海采宝。<a id="a-4T"></a>从龙王得如意珠。<a id="a-4U"></a>欲将还阎浮提。<a id="a-4V"></a>雨衣服宝物布施众生。<a id="a-4W"></a>海神惜珠。<a id="a-4X"></a>因其睡卧即盗取其珠。<a id="a-4Y"></a>将还海宫。<a id="a-4Z"></a>太子觉已为此珠故。<a id="a-4a"></a>誓以此身抒大海水令海干尽。<a id="a-4b"></a>从海神索珠心定不懈。<a id="a-4c"></a>帝释诸天感太子心。<a id="a-4d"></a>为物精进不惜身命。<a id="a-4e"></a>即将诸天助抒海水。<a id="a-4f"></a>水遂减半。<a id="a-4g"></a>海神怖故惭愧还珠。<a id="a-4h"></a>亦如释迦菩萨值弗沙佛。<a id="a-4i"></a>七日七夜翘一脚目不暂眴。<a id="a-4j"></a>如是等不惜身命。<a id="a-4k"></a>为物精进。<a id="a-4l"></a>是名毗梨耶波罗蜜满相。<a id="a-4m"></a>问曰。<a id="a-4n"></a>云何名为禅波罗蜜满相。<a id="a-4o"></a>答曰。<a id="a-4p"></a>如一切禅定自在。<a id="a-4q"></a>又如尚阇梨仙人坐禅时。<a id="a-4r"></a>无入出息。<a id="a-4s"></a>鸟于螺发中生子。<a id="a-4t"></a>不摇动乃至鸟子飞去。<a id="a-4u"></a>是名禅波罗蜜满相。<a id="a-4v"></a>问曰。<a id="a-4w"></a>般若波罗蜜云何满。<a id="a-4x"></a>答曰。<a id="a-4y"></a>菩萨大心分别。<a id="a-4z"></a>如劬嫔婆罗门大臣。<a id="a-50"></a>分阎浮大地作七分。<a id="a-51"></a>若干大城小城聚落村民。<a id="a-52"></a>尽作七分。<a id="a-53"></a>般若波罗蜜亦如是。<a id="a-54"></a>是菩萨般若波罗蜜满相。<a id="a-55"></a>今谓此皆下忍智慧。<a id="a-56"></a>能调伏诸根满足六度也。<a id="a-57"></a>所以者何。<a id="a-58"></a>下忍智慧力强烦恼力弱。<a id="a-59"></a>用此智慧修行六度。<a id="a-5A"></a>能忍六弊不惜身命成六度也。<a id="a-5B"></a>四波罗蜜满。<a id="a-5C"></a>正是性念处力至下忍也。<a id="a-5D"></a>禅波罗蜜满。<a id="a-5E"></a>多是共念处力至下忍也。<a id="a-5F"></a>般若波罗蜜满。<a id="a-5G"></a>正是缘念处力至下忍也。<a id="a-5H"></a>问曰。<a id="a-5I"></a>罗汉尚不能不惜身命。<a id="a-5J"></a>修行六度。<a id="a-5K"></a>下忍智慧之力。<a id="a-5L"></a>何能成六度也。<a id="a-5M"></a>答曰。<a id="a-5N"></a>若无慈悲誓愿。<a id="a-5O"></a>积劫修行之力罗汉智慧尚不能尔。<a id="a-5P"></a>何况下忍。<a id="a-5Q"></a>今外缘慈悲誓愿久积熏修。<a id="a-5R"></a>内有忍法智慧。<a id="a-5S"></a>助破六弊之力也。<a id="a-5T"></a>五住一生补处者。<a id="a-5U"></a>即是释迦菩萨。<a id="a-5V"></a>在生迦葉佛所。<a id="a-5W"></a>为补处弟子。<a id="a-5X"></a>净持禁戒行诸功德。<a id="a-5Y"></a>迦葉授记次当作佛。<a id="a-5Z"></a>恐此由在中忍之位也。<a id="a-5a"></a>六生兜率陀天者。<a id="a-5b"></a>舍阎浮之报。<a id="a-5c"></a>上生此天为诸天人师。<a id="a-5d"></a>于在此天用三种念处。<a id="a-5e"></a>修八胜处。<a id="a-5f"></a>为欲伏结清净。<a id="a-5g"></a>下阎浮提。<a id="a-5h"></a>神通变化降伏天魔。<a id="a-5i"></a>四辨说法破诸外道。<a id="a-5j"></a>及度一切众生也。<a id="a-5k"></a>此由属中忍之位。<a id="a-5l"></a>问曰。<a id="a-5m"></a>菩萨何意。<a id="a-5n"></a>从初发心伏结至此伏而不断也。<a id="a-5o"></a>答曰。<a id="a-5p"></a>若断结即不得受生化物。<a id="a-5q"></a>观无常伏结令诸烦恼脂消。<a id="a-5r"></a>用清净心修行六度。<a id="a-5s"></a>令诸功德肥也　七下生成道者。<a id="a-5t"></a>即是三藏教明八相成道菩提果。<a id="a-5u"></a>所言八相成道者。<a id="a-5v"></a>一从兜率天下。<a id="a-5w"></a>二托胎。<a id="a-5x"></a>三出生。<a id="a-5y"></a>四出家。<a id="a-5z"></a>五降魔。<a id="a-60"></a>六成道。<a id="a-61"></a>七转法轮。<a id="a-62"></a>八入涅槃。<a id="a-63"></a>一兜率天下者。<a id="a-64"></a>菩萨将欲下生时。<a id="a-65"></a>用四种观人间。<a id="a-66"></a>一观时。<a id="a-67"></a>即是人寿百岁时是佛出世之时。<a id="a-68"></a>二观土地。<a id="a-69"></a>诸佛常依中国生迦维罗卫。<a id="a-6A"></a>即是百亿日月之中也。<a id="a-6B"></a>三观种姓。<a id="a-6C"></a>佛生二种姓中。<a id="a-6D"></a>一刹利姓势力大故。<a id="a-6E"></a>二婆罗门姓智慧大故。<a id="a-6F"></a>释迦牟尼佛生刹利姓也。<a id="a-6G"></a>四观生处。<a id="a-6H"></a>何等女人。<a id="a-6I"></a>能怀那罗延力菩萨。<a id="a-6J"></a>唯中国迦毗罗婆城净饭王后。<a id="a-6K"></a>能怀后身菩萨。<a id="a-6L"></a>如是思惟已。<a id="a-6M"></a>后从兜率陀天下。<a id="a-6N"></a>问何故作白象形非余。<a id="a-6O"></a>二明处胎。<a id="a-6P"></a>即是正慧入母胎。<a id="a-6Q"></a>一切众生邪慧入母胎。<a id="a-6R"></a>菩萨忆念不失。<a id="a-6S"></a>故名正慧入母胎。<a id="a-6T"></a>中阴住则知中阴。<a id="a-6U"></a>入胎时。<a id="a-6V"></a>知入胎。<a id="a-6W"></a>歌罗逻时。<a id="a-6X"></a>知歌罗逻时。<a id="a-6Y"></a>七日赤白精血合。<a id="a-6Z"></a>安浮陀时。<a id="a-6a"></a>二七日如茧状。<a id="a-6b"></a>伽陀时。<a id="a-6c"></a>三七日如凝酪。<a id="a-6d"></a>五胞时出生时。<a id="a-6e"></a>皆忆念不失。<a id="a-6f"></a>是名正慧入母胎。<a id="a-6g"></a>复次余人住中阴。<a id="a-6h"></a>入母胎欲受生时。<a id="a-6i"></a>于父母生颠倒心。<a id="a-6j"></a>生不净心。<a id="a-6k"></a>菩萨不尔。<a id="a-6l"></a>正慧明识父母相续入胎。<a id="a-6m"></a>是名正慧也。<a id="a-6n"></a>三明出胎相者。<a id="a-6o"></a>是菩萨满足十月。<a id="a-6p"></a>正慧不失念。<a id="a-6q"></a>从右腋而出胎生堕于地。<a id="a-6r"></a>即行七步。<a id="a-6s"></a>口自发言。<a id="a-6t"></a>天上天下唯我为尊。<a id="a-6u"></a>当初生时。<a id="a-6v"></a>国中即有三十二瑞事在。<a id="a-6w"></a>瑞应经具明。<a id="a-6x"></a>乃至将示相师阿姨相太子。<a id="a-6y"></a>身具三十二相八十种好。<a id="a-6z"></a>即便悲泪。<a id="a-70"></a>王恐不祥。<a id="a-71"></a>问阿姨曰。<a id="a-72"></a>我子不祥故悲泪也。<a id="a-73"></a>仙人答曰。<a id="a-74"></a>吉无不祥。<a id="a-75"></a>太子相好分明。<a id="a-76"></a>其若在家当作转轮圣王。<a id="a-77"></a>飞行皇帝王四天下。<a id="a-78"></a>十善化世。<a id="a-79"></a>其若出家。<a id="a-7A"></a>必成自然之佛度脱万姓。<a id="a-7B"></a>但太子相好分明。<a id="a-7C"></a>必不在家作转轮王。<a id="a-7D"></a>若其出家。<a id="a-7E"></a>必得菩提度脱天人。<a id="a-7F"></a>伤吾年老不睹佛兴。<a id="a-7G"></a>故悲泪耳。<a id="a-7H"></a>所以用三十二相八十种好。<a id="a-7I"></a>庄严其身故。<a id="a-7J"></a>欲为得三菩提之器也。<a id="a-7K"></a>问曰。<a id="a-7L"></a>何故现相三十二好有八十。<a id="a-7M"></a>答曰。<a id="a-7N"></a>成佛庄严法如此故。<a id="a-7O"></a>四明出家者。<a id="a-7P"></a>是时菩萨年渐长大。<a id="a-7Q"></a>出四城门见老病死苦。<a id="a-7R"></a>厌怖心生。<a id="a-7S"></a>夜半踰城出家六年苦行。<a id="a-7T"></a>食难陀婆罗门石蜜乳糜益身十六功德。<a id="a-7U"></a>五明降魔相者。<a id="a-7V"></a>即于菩提树下。<a id="a-7W"></a>破万八千亿鬼兵魔众。<a id="a-7X"></a>魔王败绩鬼兵退散。<a id="a-7Y"></a>六成道相者。<a id="a-7Z"></a>魔众散已摄心端坐。<a id="a-7a"></a>于第四禅住中忍。<a id="a-7b"></a>修观成中忍一刹那。<a id="a-7c"></a>上忍一刹那。<a id="a-7d"></a>世第一法一刹那。<a id="a-7e"></a>发真无漏。<a id="a-7f"></a>三十四心得阿耨多罗三藐三菩提。<a id="a-7g"></a>三十四心者。<a id="a-7h"></a>八忍八智九无碍九解脱也。<a id="a-7i"></a>具足佛十力四无所畏十八不共法三达无碍三意止大悲四无碍智一切诸法总想别想悉知。<a id="a-7j"></a>故名为佛。<a id="a-7k"></a>第九解脱具足一切种智并在未来。<a id="a-7l"></a>故名小乘佛。<a id="a-7m"></a>七明转法轮相者。<a id="a-7n"></a>于鹿野苑中为拘邻等五人。<a id="a-7o"></a>三转生灭四谛法轮。<a id="a-7p"></a>天人得道。<a id="a-7q"></a>此为证三宝于是现世间。<a id="a-7r"></a>次说十二因缘法轮。<a id="a-7s"></a>次为菩萨说六波罗蜜法轮。<a id="a-7t"></a>是则开三乘之教。<a id="a-7u"></a>名修多罗藏。<a id="a-7v"></a>十二年后。<a id="a-7w"></a>佛在毗舍离国。<a id="a-7x"></a>为须邻那迦陀长者子作淫欲。<a id="a-7y"></a>以是因缘结初大罪。<a id="a-7z"></a>二百五十戒。<a id="a-80"></a>次佛在舍婆提城。<a id="a-81"></a>告诸比丘。<a id="a-82"></a>诸有五怖五罪五怨。<a id="a-83"></a>不除不灭。<a id="a-84"></a>是因缘故。<a id="a-85"></a>于此世未来受无量苦。<a id="a-86"></a>是名佛自说毗昙教。<a id="a-87"></a>从此转三藏法轮。<a id="a-88"></a>乃至涅槃。<a id="a-89"></a>教三乘弟子。<a id="a-8A"></a>是名转法轮相。<a id="a-8B"></a>八明入涅槃相者。<a id="a-8C"></a>于拘尸那城沙罗双树间。<a id="a-8D"></a>逆顺出入超越三昧。<a id="a-8E"></a>于第四禅中。<a id="a-8F"></a>入火光三昧。<a id="a-8G"></a>烧身灭度唯留舍利。<a id="a-8H"></a>为人天福田。<a id="a-8I"></a>身智俱灭入无余涅槃。<a id="a-8J"></a>是为声闻经中说大乘之位。<a id="a-8K"></a>次第三明料简者。<a id="a-8L"></a>问曰。<a id="a-8M"></a>声闻经中开三乘。<a id="a-8N"></a>何故二乘即生断结。<a id="a-8O"></a>菩萨从初发心。<a id="a-8P"></a>乃至至降魔都不断结。<a id="a-8Q"></a>答曰。<a id="a-8R"></a>声闻缘觉。<a id="a-8S"></a>厌患生死自求涅槃。<a id="a-8T"></a>不为利物。<a id="a-8U"></a>是故贪取真断结。<a id="a-8V"></a>结尽则不受生入涅槃也。<a id="a-8W"></a>菩萨大慈怜愍欲度一切。<a id="a-8X"></a>受生死苦教化众生。<a id="a-8Y"></a>众生出世善根淳熟。<a id="a-8Z"></a>即便成道。<a id="a-8a"></a>说三乘教。<a id="a-8b"></a>共三乘人同入涅槃。<a id="a-8c"></a>若因中断结。<a id="a-8d"></a>即不得受生。<a id="a-8e"></a>岂能利物。<a id="a-8f"></a>是故忍受生死不断结使。<a id="a-8g"></a>三阿僧祇处在生死。<a id="a-8h"></a>教化众生。<a id="a-8i"></a>共出三界故不断结使。<a id="a-8j"></a>意在于此。<a id="a-8k"></a>问曰。<a id="a-8l"></a>菩萨断结誓愿神通应化利物。<a id="a-8m"></a>何必须留结而受生耶。<a id="a-8n"></a>答曰。<a id="a-8o"></a>断结誓愿神通应化受生。<a id="a-8p"></a>此乃是摩诃衍之所说。<a id="a-8q"></a>非三藏之所明。<a id="a-8r"></a>所以者何。<a id="a-8s"></a>断结誓愿受生。<a id="a-8t"></a>通教之所说。<a id="a-8u"></a>法性身神通受生。<a id="a-8v"></a>别教之所说。<a id="a-8w"></a>法身应生。<a id="a-8x"></a>圆教所说。<a id="a-8y"></a>问曰。<a id="a-8z"></a>声闻经教为何意不得论断结受生。<a id="a-90"></a>答曰。<a id="a-91"></a>三藏之教。<a id="a-92"></a>正化小乘傍化菩萨。<a id="a-93"></a>若说菩萨结尽受生。<a id="a-94"></a>二乘即疑。<a id="a-95"></a>若结尽而得受生者。<a id="a-96"></a>诸声闻人得罗汉果。<a id="a-97"></a>将不更受生耶。<a id="a-98"></a>是故不说菩萨断结受生。<a id="a-99"></a>问曰。<a id="a-9A"></a>若为二乘生疑。<a id="a-9B"></a>不说菩萨断结受生者。<a id="a-9C"></a>大乘方等摩诃般若通教三乘。<a id="a-9D"></a>亦应不得说菩萨断结。<a id="a-9E"></a>用誓愿神通受生。<a id="a-9F"></a>答曰。<a id="a-9G"></a>此是生苏熟苏之教。<a id="a-9H"></a>二乘渐淳熟信解分明。<a id="a-9I"></a>闻菩萨事心不疑惑。<a id="a-9J"></a>故法华经云。<a id="a-9K"></a>过是已后心相体信。<a id="a-9L"></a>入出无难。<a id="a-9M"></a>然其所止故在本处。<a id="a-9N"></a>问曰。<a id="a-9O"></a>所明声闻经菩萨义。<a id="a-9P"></a>为是佛说。<a id="a-9Q"></a>为佛去世诸声闻弟子说耶。<a id="a-9R"></a>答曰。<a id="a-9S"></a>有是佛说。<a id="a-9T"></a>亦有是诸罗汉作鞞婆沙阿毗昙中说。<a id="a-9U"></a>问曰。<a id="a-9V"></a>何者是佛所说。<a id="a-9W"></a>何者是罗汉所说耶。<a id="a-9X"></a>答曰。<a id="a-9Y"></a>如说菩萨从初发心乃至不断结使。<a id="a-9Z"></a>坐道场时正习俱断。<a id="a-9a"></a>此是佛说。<a id="a-9b"></a>何以得知。<a id="a-9c"></a>龙树论主答数人言。<a id="a-9d"></a>若后身菩萨不断结者。<a id="a-9e"></a>是佛方便所说也。<a id="a-9f"></a>亦有是诸罗汉佛去世后之所说者。<a id="a-9g"></a>如言初阿僧祇不自知作佛。<a id="a-9h"></a>二阿僧祇自知作佛。<a id="a-9i"></a>而口不宣说三阿僧祇劫。<a id="a-9j"></a>了了自知作佛。<a id="a-9k"></a>亦发言向他说。<a id="a-9l"></a>此义者非佛三藏中所说。<a id="a-9m"></a>乃至是诸罗汉作毗婆沙释菩萨义。<a id="a-9n"></a>问曰。<a id="a-9o"></a>若佛自说三藏教明菩萨义。<a id="a-9p"></a>此则可信。<a id="a-9q"></a>若诸罗汉所说。<a id="a-9r"></a>云何可信。<a id="a-9s"></a>答曰。<a id="a-9t"></a>诸罗汉既是圣人。<a id="a-9u"></a>共采佛三藏教意。<a id="a-9v"></a>明菩萨义何容全失。<a id="a-9w"></a>问曰。<a id="a-9x"></a>若尔智度论何意。<a id="a-9y"></a>从始至终一一弹破。<a id="a-9z"></a>答曰。<a id="a-A0"></a>龙树为欲申摩诃衍。<a id="a-A1"></a>明菩萨所行之道。<a id="a-A2"></a>以大破小皆可破也。<a id="a-A3"></a>若就小乘明三藏宗徒。<a id="a-A4"></a>罗汉圣人之所撰集。<a id="a-A5"></a>何容顿乖僻也。<a id="a-A6"></a>若诸罗汉明声闻经。<a id="a-A7"></a>所释菩萨义遂并乖僻。<a id="a-A8"></a>末世凡人法师。<a id="a-A9"></a>何可谬有申释。<a id="a-AA"></a>凡情解释小乘。<a id="a-AB"></a>既不可长承用。<a id="a-AC"></a>大乘深经。<a id="a-AD"></a>岂可出在妄情而论。<a id="a-AE"></a>故知虽非佛说。<a id="a-AF"></a>若是罗汉作论亦须信受。<a id="a-AG"></a>第四约三藏教位释净无垢称义者。<a id="a-AH"></a>正是中忍补处之位也。<a id="a-AI"></a>六度之道即是净义。<a id="a-AJ"></a>所以者何。<a id="a-AK"></a>三种药中无三种病。<a id="a-AL"></a>六度是道谛。<a id="a-AM"></a>即是净义。<a id="a-AN"></a>故法华经云。<a id="a-AO"></a>又见佛子修种种行。<a id="a-AP"></a>求无上惠为说净道也。<a id="a-AQ"></a>维摩大士成就六度即是净义。<a id="a-AR"></a>无六弊垢故言无垢。<a id="a-AS"></a>以相似解。<a id="a-AT"></a>内称生灭四谛之理。<a id="a-AU"></a>外称根缘。<a id="a-AV"></a>助释迦如来。<a id="a-AW"></a>显三乘之教。<a id="a-AX"></a>故云净无垢称也。<a id="a-AY"></a>是以方便品。<a id="a-AZ"></a>现疾为国王长者。<a id="a-Aa"></a>说无常苦空无我不净之法。<a id="a-Ab"></a>呵责诸人劝求佛果。<a id="a-Ac"></a>意在于此也。<a id="a-Ad"></a>问曰。<a id="a-Ae"></a>维摩折挫声闻弹呵菩萨。<a id="a-Af"></a>此是不思议之行位。<a id="a-Ag"></a>何得用声闻经所明菩萨之位挍量。<a id="a-Ah"></a>答曰。<a id="a-Ai"></a>住不可思议解脱菩萨。<a id="a-Aj"></a>能种种示现。<a id="a-Ak"></a>岂不能现声闻经所明菩萨之像辅释迦而弘化乎。<a id="a-Al"></a>问曰。<a id="a-Am"></a>何故化国王长者而示三藏菩萨之形说法。<a id="a-An"></a>诃声闻菩萨即现摩诃衍不思议之言教。<a id="a-Ao"></a>答曰。<a id="a-Ap"></a>凡俗界内结业未除故。<a id="a-Aq"></a>说生灭四谛。<a id="a-Ar"></a>此正是对治。<a id="a-As"></a>罗汉菩萨界内因疾已除。<a id="a-At"></a>但迷不思议三谛之理。<a id="a-Au"></a>是故说三种四谛。<a id="a-Av"></a>以折声闻。<a id="a-Aw"></a>说无作四实谛。<a id="a-Ax"></a>诃菩萨也。</p>
  <p id="aAy">第二约通教辨位。<a id="a-Az"></a>以释净无垢称义者。<a id="a-B0"></a>通教既诠因缘即空之理。<a id="a-B1"></a>三乘同禀契理证道。<a id="a-B2"></a>必有浅深。<a id="a-B3"></a>故须判位。<a id="a-B4"></a>通教入道亦具四门。<a id="a-B5"></a>四门者。<a id="a-B6"></a>一实门。<a id="a-B7"></a>二不实门。<a id="a-B8"></a>三亦实亦不实门。<a id="a-B9"></a>四非实非不实门。<a id="a-BA"></a>此四门入诸法实相。<a id="a-BB"></a>出智度论。<a id="a-BC"></a>中论虽不作门名。<a id="a-BD"></a>四句既能通行人入第一义。<a id="a-BE"></a>今立门名观其义意。<a id="a-BF"></a>谓于理无失。<a id="a-BG"></a>至下辨体当略释。<a id="a-BH"></a>今判三乘同入第一义。<a id="a-BI"></a>智断之阶级。<a id="a-BJ"></a>此通教具有四门入道。<a id="a-BK"></a>而经论多用空门。<a id="a-BL"></a>若论逗机化物随缘而说四门。<a id="a-BM"></a>岂可偏用经论义。<a id="a-BN"></a>便事须如此。<a id="a-BO"></a>是故今约通教明三乘位。<a id="a-BP"></a>正就空门以辨也。<a id="a-BQ"></a>就此即为五意。<a id="a-BR"></a>一略明半满辨位有同不同。<a id="a-BS"></a>二明约通教开三乘。<a id="a-BT"></a>三正辨通教三乘次位。<a id="a-BU"></a>四料简。<a id="a-BV"></a>五正约位释净无垢称义。<a id="a-BW"></a>第一略明半满辨位有同不同者。<a id="a-BX"></a>若三藏半字教门。<a id="a-BY"></a>明位大同小异。<a id="a-BZ"></a>如毗昙成实释三藏教。<a id="a-Ba"></a>辨贤圣位虽复小异。<a id="a-Bb"></a>而大意是同。<a id="a-Bc"></a>不足疑也。<a id="a-Bd"></a>若摩诃衍满字教门通论。<a id="a-Be"></a>只是一摩诃衍教。<a id="a-Bf"></a>若细寻义理。<a id="a-Bg"></a>即有三教明位高下不同。<a id="a-Bh"></a>其不达大乘方便实可疑也。<a id="a-Bi"></a>故大品经云。<a id="a-Bj"></a>有菩萨从初发心。<a id="a-Bk"></a>即与萨婆若相应。<a id="a-Bl"></a>此恐约通教明入位。<a id="a-Bm"></a>亦是法华经小树增长之譬也。<a id="a-Bn"></a>又大品经云。<a id="a-Bo"></a>有菩萨从初发心。<a id="a-Bp"></a>即游戏神通。<a id="a-Bq"></a>净佛国土成就众生。<a id="a-Br"></a>此恐约别教以明入位。<a id="a-Bs"></a>即是法华经所明大树增长之譬。<a id="a-Bt"></a>又大品经云。<a id="a-Bu"></a>有菩萨从初发即坐道场度众生。<a id="a-Bv"></a>当知是菩萨为如佛。<a id="a-Bw"></a>此恐约圆教初入位。<a id="a-Bx"></a>亦是法华经明一地所生之譬也。<a id="a-By"></a>故大智度论释灯炷品云。<a id="a-Bz"></a>有人言。<a id="a-C0"></a>从干慧地为初焰。<a id="a-C1"></a>佛地为后焰。<a id="a-C2"></a>有人言。<a id="a-C3"></a>欢喜地为初焰。<a id="a-C4"></a>佛地为后焰。<a id="a-C5"></a>有人言。<a id="a-C6"></a>初发心为初焰。<a id="a-C7"></a>佛地为后焰。<a id="a-C8"></a>如此解释不同者。<a id="a-C9"></a>恐此是诸大乘论师释满字教门。<a id="a-CA"></a>三教明位不同。<a id="a-CB"></a>各取此意已释初焰后焰。<a id="a-CC"></a>问曰。<a id="a-CD"></a>何意三藏教明位多同。<a id="a-CE"></a>摩诃衍教。<a id="a-CF"></a>开为三教。<a id="a-CG"></a>判位不同耶。<a id="a-CH"></a>答曰。<a id="a-CI"></a>半字教门止明界内。<a id="a-CJ"></a>一世断结使入涅槃。<a id="a-CK"></a>小乘狭劣明事浅近。<a id="a-CL"></a>不可动逾。<a id="a-CM"></a>若是满字教门广大深远。<a id="a-CN"></a>备明界内外行位法门权实无方。<a id="a-CO"></a>说诸菩萨行类相貌位次不同无挂碍也。<a id="a-CP"></a>故涅槃经云。<a id="a-CQ"></a>譬如隘道不容二人并行。<a id="a-CR"></a>解脱不尔。<a id="a-CS"></a>多所容受。<a id="a-CT"></a>即真解脱。<a id="a-CU"></a>真解脱内权实行位何所不容。<a id="a-CV"></a>故龙树菩萨作大智度论。<a id="a-CW"></a>种种因缘破迦旃延。<a id="a-CX"></a>引毗婆沙释三藏义。<a id="a-CY"></a>明菩萨义。<a id="a-CZ"></a>正是欲申摩诃衍教。<a id="a-Ca"></a>不可思议行类阶级随缘不同。<a id="a-Cb"></a>第二略明约通教开三乘者。<a id="a-Cc"></a>此通教约因缘即空之理。<a id="a-Cd"></a>分三乘也。<a id="a-Ce"></a>三人同禀通教。<a id="a-Cf"></a>见第一义谛。<a id="a-Cg"></a>同断三界见思得一切智。<a id="a-Ch"></a>同求有余无余二种涅槃。<a id="a-Ci"></a>此义既同。<a id="a-Cj"></a>故约通教义以辨位也。<a id="a-Ck"></a>而分为三乘者。<a id="a-Cl"></a>声闻总想体法入空。<a id="a-Cm"></a>智慧力弱但断正使。<a id="a-Cn"></a>根性不同。<a id="a-Co"></a>亦有二种解脱。<a id="a-Cp"></a>如前三藏教中分别。<a id="a-Cq"></a>缘觉福德利根。<a id="a-Cr"></a>能少分别。<a id="a-Cs"></a>别想体法入空。<a id="a-Ct"></a>生无佛世不因闻法。<a id="a-Cu"></a>时至道熟自然晓悟。<a id="a-Cv"></a>见第一义断三界结尽侵除习气。<a id="a-Cw"></a>是名辟支佛乘。<a id="a-Cx"></a>根性不同亦有二种。<a id="a-Cy"></a>一者小辟支迦罗。<a id="a-Cz"></a>二大辟支迦罗。<a id="a-D0"></a>已如前说。<a id="a-D1"></a>若菩萨具修总想别想智慧。<a id="a-D2"></a>体因缘即空。<a id="a-D3"></a>起大悲誓愿。<a id="a-D4"></a>以修诸行见第一义。<a id="a-D5"></a>断界内烦恼。<a id="a-D6"></a>用誓愿扶习还生三界。<a id="a-D7"></a>用道种智游戏神通。<a id="a-D8"></a>净佛国土成就众生。<a id="a-D9"></a>三乘善根淳熟即坐道场。<a id="a-DA"></a>用一念相应智慧。<a id="a-DB"></a>断烦恼习尽。<a id="a-DC"></a>得一切种智。<a id="a-DD"></a>名之为佛。<a id="a-DE"></a>转生灭无生灭二种法轮。<a id="a-DF"></a>化三乘众生入无余涅槃。<a id="a-DG"></a>是为大乘。<a id="a-DH"></a>故大品经云。<a id="a-DI"></a>三乘之人同用以第一义谛无言说道断烦恼。<a id="a-DJ"></a>但是人烦恼习尽不尽为异。<a id="a-DK"></a>又中论云。<a id="a-DL"></a>诸佛以甘露味教化众生。<a id="a-DM"></a>诸法实相是真甘露味也。<a id="a-DN"></a>佛说实相分为三种。<a id="a-DO"></a>若得诸法实相灭诸烦恼。<a id="a-DP"></a>名声闻乘。<a id="a-DQ"></a>若生大悲发无上意。<a id="a-DR"></a>名为大乘。<a id="a-DS"></a>若佛灭度后。<a id="a-DT"></a>时世无佛因远离生智。<a id="a-DU"></a>名辟支佛乘。<a id="a-DV"></a>问曰。<a id="a-DW"></a>若尔与前三藏教明三乘何异。<a id="a-DX"></a>答曰。<a id="a-DY"></a>前已处处说见第一义不殊。<a id="a-DZ"></a>但教门有拙度巧度之别。<a id="a-Da"></a>观门则有折体见真之殊。<a id="a-Db"></a>彼明菩萨从初发心乃至补处。<a id="a-Dc"></a>未言断结使。<a id="a-Dd"></a>此明菩萨从初发心即断结使。<a id="a-De"></a>乃至补处正使久尽残习微薄。<a id="a-Df"></a>此为大异。<a id="a-Dg"></a>复次三藏教。<a id="a-Dh"></a>约生灭四谛十二因缘六波罗蜜三法分三乘。<a id="a-Di"></a>今明通教则不如此。<a id="a-Dj"></a>三乘同观无生四谛。<a id="a-Dk"></a>见第一义。<a id="a-Dl"></a>而分三乘之别者。<a id="a-Dm"></a>事如前解。<a id="a-Dn"></a>三乘同体假入空。<a id="a-Do"></a>观十二因缘见第一义。<a id="a-Dp"></a>而分三乘之别者。<a id="a-Dq"></a>事如前释。<a id="a-Dr"></a>三乘同观六波罗蜜。<a id="a-Ds"></a>见第一义。<a id="a-Dt"></a>而分别三乘之别者。<a id="a-Du"></a>如前分别。<a id="a-Dv"></a>如此岂同三藏教之三乘也。<a id="a-Dw"></a>问曰。<a id="a-Dx"></a>菩萨可修六度。<a id="a-Dy"></a>二乘何得亦同修六度耶。<a id="a-Dz"></a>答曰。<a id="a-E0"></a>涅槃经云。<a id="a-E1"></a>福德庄严有为有漏无漏。<a id="a-E2"></a>是声闻法。<a id="a-E3"></a>何处有悭贪声闻。<a id="a-E4"></a>破戒嗔恚放逸散乱愚痴罗汉辟支佛也。<a id="a-E5"></a>但二乘之人。<a id="a-E6"></a>不能遍行其事成就众生。<a id="a-E7"></a>何曾不同修六度第一义谛无言说道。<a id="a-E8"></a>而能断结也。<a id="a-E9"></a>问曰。<a id="a-EA"></a>上引中论所明。<a id="a-EB"></a>即应是大乘声闻缘觉也。<a id="a-EC"></a>答曰。<a id="a-ED"></a>不然。<a id="a-EE"></a>此虽通从大乘门入。<a id="a-EF"></a>而二乘取涅槃证即身灭度。<a id="a-EG"></a>故中论简别。<a id="a-EH"></a>得诸法实相灭诸烦恼。<a id="a-EI"></a>名声闻乘。<a id="a-EJ"></a>若生大悲发无上意。<a id="a-EK"></a>名为大乘。<a id="a-EL"></a>若佛不出世。<a id="a-EM"></a>辟支佛人因远离生智。<a id="a-EN"></a>此二既无大悲。<a id="a-EO"></a>何得名为大乘声闻缘觉耶。<a id="a-EP"></a>故法华经云。<a id="a-EQ"></a>身子自叹云。<a id="a-ER"></a>我等同入法性。<a id="a-ES"></a>云何如来以小乘法而见济度。<a id="a-ET"></a>然是我咎非世尊咎也。<a id="a-EU"></a>此即自述得法性实相。<a id="a-EV"></a>非是大乘声闻。<a id="a-EW"></a>若如迦葉领解。<a id="a-EX"></a>闻法华开权显实云。<a id="a-EY"></a>我等今日真是声闻。<a id="a-EZ"></a>以佛道声令一切闻也。<a id="a-Ea"></a>故不得言见诸法实相。<a id="a-Eb"></a>即是大乘声闻辟支佛也。<a id="a-Ec"></a>第三正明通教三乘位者。<a id="a-Ed"></a>即为二意。<a id="a-Ee"></a>一明三乘共行十地。<a id="a-Ef"></a>二简名别义通。<a id="a-Eg"></a>一明三乘共行十地位者。<a id="a-Eh"></a>即为二意。<a id="a-Ei"></a>一标名。<a id="a-Ej"></a>二解释。<a id="a-Ek"></a>一标名者。<a id="a-El"></a>一干慧地。<a id="a-Em"></a>二性地。<a id="a-En"></a>三八人地。<a id="a-Eo"></a>四见地。<a id="a-Ep"></a>五薄地。<a id="a-Eq"></a>六离欲地。<a id="a-Er"></a>七已辨地。<a id="a-Es"></a>八辟支佛地。<a id="a-Et"></a>九菩萨地。<a id="a-Eu"></a>十佛地。<a id="a-Ev"></a>故大品经云。<a id="a-Ew"></a>菩萨从初干慧地至菩萨地。<a id="a-Ex"></a>皆行皆学而不取证。<a id="a-Ey"></a>佛地亦学亦证。<a id="a-Ez"></a>故言三乘通位也。<a id="a-F0"></a>二解释者。<a id="a-F1"></a>释干慧地。<a id="a-F2"></a>三乘初心通名干慧地者。<a id="a-F3"></a>干慧地即是三贤之位也。<a id="a-F4"></a>一五停心。<a id="a-F5"></a>二别想念处。<a id="a-F6"></a>三总想念处。<a id="a-F7"></a>一五停心者。<a id="a-F8"></a>就此为三意。<a id="a-F9"></a>一分别拙巧不同。<a id="a-FA"></a>二正明五停心之位。<a id="a-FB"></a>三简真伪。<a id="a-FC"></a>一分别拙巧不同者。<a id="a-FD"></a>三藏所明初贤。<a id="a-FE"></a>与通教不同。<a id="a-FF"></a>彼约信解生灭四谛修五停心。<a id="a-FG"></a>今约无生四谛信解修五停心。<a id="a-FH"></a>二种信解既拙巧不同故。<a id="a-FI"></a>入停心之位。<a id="a-FJ"></a>目足不同也。<a id="a-FK"></a>二正明五停心位。<a id="a-FL"></a>所言贤者。<a id="a-FM"></a>本是邻圣之义。<a id="a-FN"></a>亦是直善之名。<a id="a-FO"></a>今言直善即为二意。<a id="a-FP"></a>一释直义。<a id="a-FQ"></a>二释善义。<a id="a-FR"></a>一释直义者。<a id="a-FS"></a>信解直正异于外人邪僻。<a id="a-FT"></a>又不同拙度之曲。<a id="a-FU"></a>离此二边名之为直。<a id="a-FV"></a>所以然者。<a id="a-FW"></a>三乘之人同闻无生四谛。<a id="a-FX"></a>信解分明故得然也。<a id="a-FY"></a>信无生苦谛者。<a id="a-FZ"></a>信五阴十二入十八界不生。<a id="a-Fa"></a>皆如幻化如梦响水月镜像。<a id="a-Fb"></a>毕竟空无所有。<a id="a-Fc"></a>是则解苦无苦。<a id="a-Fd"></a>苦虽无苦。<a id="a-Fe"></a>若不知无苦。<a id="a-Ff"></a>则为苦所苦。<a id="a-Fg"></a>名曰愚夫。<a id="a-Fh"></a>若知无苦此则无苦。<a id="a-Fi"></a>而有真谛信无生。<a id="a-Fj"></a>集谛者了一切烦恼业行。<a id="a-Fk"></a>皆如梦幻响化水月镜像。<a id="a-Fl"></a>毕竟空无所有。<a id="a-Fm"></a>无有和合相。<a id="a-Fn"></a>若不知无所有。<a id="a-Fo"></a>则有结业流转。<a id="a-Fp"></a>故知无所有是则解集无集。<a id="a-Fq"></a>是故无集而有真谛信无生。<a id="a-Fr"></a>灭谛者。<a id="a-Fs"></a>知一切生灭之法皆不可得。<a id="a-Ft"></a>设使有法过于涅槃。<a id="a-Fu"></a>亦如梦幻响化水月镜像。<a id="a-Fv"></a>本自不生今亦无灭。<a id="a-Fw"></a>若不知不生不灭。<a id="a-Fx"></a>则生灭终不自灭。<a id="a-Fy"></a>若知不生不灭。<a id="a-Fz"></a>则生灭自然而灭。<a id="a-G0"></a>是则有灭而有真谛也。<a id="a-G1"></a>信无生道谛者。<a id="a-G2"></a>信一切至涅槃道。<a id="a-G3"></a>皆如梦幻响化水月镜像。<a id="a-G4"></a>无有二相。<a id="a-G5"></a>是则不见通与不通。<a id="a-G6"></a>若见有二相有通不通。<a id="a-G7"></a>则无明壅塞。<a id="a-G8"></a>若知不二之相。<a id="a-G9"></a>不见通与不通。<a id="a-GA"></a>则任运虚通入第一义。<a id="a-GB"></a>是则知道有道而有真谛也。<a id="a-GC"></a>若三乘之人。<a id="a-GD"></a>初入佛法信解此悟分明。<a id="a-GE"></a>名正直心。<a id="a-GF"></a>但菩萨因此无生四谛。<a id="a-GG"></a>起慈悲誓愿故名摩诃萨也。<a id="a-GH"></a>问曰。<a id="a-GI"></a>若知诸法皆无所有。<a id="a-GJ"></a>是则不见真与不真。<a id="a-GK"></a>何须结无生四真之名。<a id="a-GL"></a>答曰。<a id="a-GM"></a>此皆约思益经涅槃经制义。<a id="a-GN"></a>非凡情自立。<a id="a-GO"></a>得意忘言。<a id="a-GP"></a>无生四真之名何足疑碍。<a id="a-GQ"></a>二释善义者。<a id="a-GR"></a>即是五停心之善法也。<a id="a-GS"></a>此之五法能发诸禅。<a id="a-GT"></a>禅名弃恶。<a id="a-GU"></a>亦名功德丛林。<a id="a-GV"></a>止行二善无过于禅。<a id="a-GW"></a>禅因五法。<a id="a-GX"></a>此之五法内善之本也。<a id="a-GY"></a>行人初心信解虽直。<a id="a-GZ"></a>但以五种不善。<a id="a-Ga"></a>随其重者常心驰散。<a id="a-Gb"></a>不得暂停。<a id="a-Gc"></a>如风中灯。<a id="a-Gd"></a>照物岂了。<a id="a-Ge"></a>欲知因缘即真。<a id="a-Gf"></a>必须一心禅寂。<a id="a-Gg"></a>如水澄清珠相自现。<a id="a-Gh"></a>是故觉观多者。<a id="a-Gi"></a>教令修数息。<a id="a-Gj"></a>因数息故心不动散。<a id="a-Gk"></a>得欲界定住未到地。<a id="a-Gl"></a>能发初禅乃至四禅四无色定。<a id="a-Gm"></a>如明镜不动。<a id="a-Gn"></a>净水无波。<a id="a-Go"></a>目足备故入清凉池。<a id="a-Gp"></a>是名直善。<a id="a-Gq"></a>直善之人能发无漏。<a id="a-Gr"></a>故说邻圣曰贤也。<a id="a-Gs"></a>是以大品经云。<a id="a-Gt"></a>阿那般那即是菩萨摩诃衍。<a id="a-Gu"></a>以不可得故。<a id="a-Gv"></a>此约初停心。<a id="a-Gw"></a>明贤人干慧地之位。<a id="a-Gx"></a>不净观对破贪欲明停心。<a id="a-Gy"></a>入初贤干慧之位亦如是。<a id="a-Gz"></a>故大品经云。<a id="a-H0"></a>不净观即是菩萨摩诃衍。<a id="a-H1"></a>以不可得故。<a id="a-H2"></a>慈心界方便因缘明停心。<a id="a-H3"></a>入初贤干慧之位亦如是。<a id="a-H4"></a>三简真伪者。<a id="a-H5"></a>问曰。<a id="a-H6"></a>三乘初心。<a id="a-H7"></a>信解无生四谛有真伪不。<a id="a-H8"></a>答曰。<a id="a-H9"></a>迦罗迦果镇头迦果伪多真少。<a id="a-HA"></a>末世学三乘之人。<a id="a-HB"></a>虽知无生四谛。<a id="a-HC"></a>不识正因缘义。<a id="a-HD"></a>即是迦罗迦果。<a id="a-HE"></a>若无道心贪著名利。<a id="a-HF"></a>即是迦罗迦果。<a id="a-HG"></a>不知善巧修习止观。<a id="a-HH"></a>即是迦罗迦果。<a id="a-HI"></a>破法不遍。<a id="a-HJ"></a>即是迦罗迦果。<a id="a-HK"></a>不知通塞。<a id="a-HL"></a>即是迦罗果。<a id="a-HM"></a>不知道品调适进极修习。<a id="a-HN"></a>即是迦罗迦果。<a id="a-HO"></a>不知对治助开三解脱门。<a id="a-HP"></a>即是迦罗迦果。<a id="a-HQ"></a>不知位次生增上慢。<a id="a-HR"></a>即是迦罗迦果。<a id="a-HS"></a>不能安忍内外强软两贼。<a id="a-HT"></a>即是迦罗迦果。<a id="a-HU"></a>是则迦罗迦果乃有九分。<a id="a-HV"></a>如女人不别将还家食眷属皆死。<a id="a-HW"></a>若能了知毕竟无所有。<a id="a-HX"></a>而精解此之得失。<a id="a-HY"></a>发诸顺道法门而不爱着。<a id="a-HZ"></a>即是镇头迦果。<a id="a-Ha"></a>才有一分也。<a id="a-Hb"></a>故中论云。<a id="a-Hc"></a>佛去世后人根转钝。<a id="a-Hd"></a>闻大乘法中说毕竟空。<a id="a-He"></a>不知何因缘故空。<a id="a-Hf"></a>即是生见疑。<a id="a-Hg"></a>若都毕竟空。<a id="a-Hh"></a>云何分别有罪福报应等。<a id="a-Hi"></a>如是则无世谛第一义谛。<a id="a-Hj"></a>取此空相而生贪着。<a id="a-Hk"></a>于毕竟空中生种种过。<a id="a-Hl"></a>龙树菩萨造论意在此也。<a id="a-Hm"></a>智度论云。<a id="a-Hn"></a>第三邪见破因缘果报。<a id="a-Ho"></a>亦破一切法与观真空何异。<a id="a-Hp"></a>龙树论主八番复次简别真伪具出(云云)。<a id="a-Hq"></a>问曰。<a id="a-Hr"></a>五停心善法有真伪不。<a id="a-Hs"></a>答曰。<a id="a-Ht"></a>一家次第禅门明发禅觉支。<a id="a-Hu"></a>若过若不及有二十种。<a id="a-Hv"></a>坏禅邪觉。<a id="a-Hw"></a>即是迦罗迦果。<a id="a-Hx"></a>十种成禅善觉。<a id="a-Hy"></a>即是镇头迦果也。<a id="a-Hz"></a>问曰。<a id="a-I0"></a>信解无生四谛。<a id="a-I1"></a>智慧辨才即是波若。<a id="a-I2"></a>何须数息五停心观耶。<a id="a-I3"></a>答曰。<a id="a-I4"></a>大智论云。<a id="a-I5"></a>空无相无作。<a id="a-I6"></a>虽是智慧。<a id="a-I7"></a>若无定心即是颠智慧狂智慧。<a id="a-I8"></a>岂可说颠狂之人。<a id="a-I9"></a>是初贤干慧地。<a id="a-IA"></a>二明别想四念处干慧地位者。<a id="a-IB"></a>三乘之人住静定心。<a id="a-IC"></a>修三种念处事相。<a id="a-ID"></a>略如前三藏教分别。<a id="a-IE"></a>但此通教所明性念处。<a id="a-IF"></a>但观五阴即空。<a id="a-IG"></a>法性之智慧。<a id="a-IH"></a>名为性念处。<a id="a-II"></a>是以大品经云。<a id="a-IJ"></a>即色是空非色灭空。<a id="a-IK"></a>色性自空空即是色。<a id="a-IL"></a>离空无色离色无空。<a id="a-IM"></a>受相行识亦复如是。<a id="a-IN"></a>若观此属爱属见。<a id="a-IO"></a>身边二见四见十四见。<a id="a-IP"></a>及一切诸色皆不净。<a id="a-IQ"></a>虚妄不实本自不生(破色四边见生。<a id="a-IR"></a>有四十八番乃至九十六番。<a id="a-IS"></a>类前体假入空观可知之)不生即是空。<a id="a-IT"></a>空即法性。<a id="a-IU"></a>法性非垢非净。<a id="a-IV"></a>即破垢净二倒。<a id="a-IW"></a>是真不净义。<a id="a-IX"></a>名身念处。<a id="a-IY"></a>若观属爱属见一切诸受皆苦。<a id="a-IZ"></a>虚妄不实本自不生(破爱四边见生。<a id="a-Ia"></a>有四十八番乃至九十六番。<a id="a-Ib"></a>类前可知)不生即空。<a id="a-Ic"></a>空即法性。<a id="a-Id"></a>法性非苦非乐。<a id="a-Ie"></a>破苦乐倒。<a id="a-If"></a>是真苦义。<a id="a-Ig"></a>名受念处。<a id="a-Ih"></a>若观属爱属见。<a id="a-Ii"></a>一切心皆无常。<a id="a-Ij"></a>虚妄不实本自不生(破心四边见生。<a id="a-Ik"></a>有四十八番乃至九十六。<a id="a-Il"></a>类前可知)不生即空。<a id="a-Im"></a>空即法性。<a id="a-In"></a>法性非常非无常。<a id="a-Io"></a>即破常无常倒。<a id="a-Ip"></a>是真无常义名心念处。<a id="a-Iq"></a>若观属爱属见。<a id="a-Ir"></a>一切想行二阴皆无我。<a id="a-Is"></a>虚妄不实本自不生(破想行四边见生。<a id="a-It"></a>有四十八番乃至九十六番。<a id="a-Iu"></a>类前可知)不生故即空。<a id="a-Iv"></a>空即法性。<a id="a-Iw"></a>法性非我非无我。<a id="a-Ix"></a>即破我无我倒。<a id="a-Iy"></a>是真无我义名法念处也。<a id="a-Iz"></a>三乘之人。<a id="a-J0"></a>观五阴第一义谛修四念处时。<a id="a-J1"></a>四念处中四种精进名正勤。<a id="a-J2"></a>四种禅定名如意足。<a id="a-J3"></a>信等五种善生名之为根。<a id="a-J4"></a>善根增长遮诸烦恼。<a id="a-J5"></a>名之为力。<a id="a-J6"></a>分别道用名为七觉。<a id="a-J7"></a>安稳道中行名八正道。<a id="a-J8"></a>此性四念处。<a id="a-J9"></a>对(破身边二见四见生。<a id="a-JA"></a>结成四十八番乃至九十六番。<a id="a-JB"></a>明无生四念处。<a id="a-JC"></a>意甚难解。<a id="a-JD"></a>自非彻思终不可知之)若修共念处事相如前。<a id="a-JE"></a>但以膖相胀相烂相坏相。<a id="a-JF"></a>背舍胜处皆如梦幻。<a id="a-JG"></a>毕竟不可得为异也。<a id="a-JH"></a>若修缘念处分别名义如前。<a id="a-JI"></a>但知名字性离即解脱相无句义。<a id="a-JJ"></a>是菩萨句义。<a id="a-JK"></a>如是通达一切名义。<a id="a-JL"></a>即是缘念处。<a id="a-JM"></a>三乘人修此三种念处。<a id="a-JN"></a>皆以正勤如意足根力觉道善巧调适。<a id="a-JO"></a>观五阴一切诸法。<a id="a-JP"></a>不取不舍能伏一切属爱属见八十八使三界二十五有一切结集。<a id="a-JQ"></a>故言善灭诸戏论也。<a id="a-JR"></a>略说三乘通观别想四念处住干慧地。<a id="a-JS"></a>但菩萨虽知五阴毕竟空寂。<a id="a-JT"></a>而大悲誓愿不舍众生。<a id="a-JU"></a>以无所得调伏诸根修行六度。<a id="a-JV"></a>即是摩诃衍。<a id="a-JW"></a>故大品经云。<a id="a-JX"></a>四念处是菩萨摩诃衍。<a id="a-JY"></a>以不可得故。<a id="a-JZ"></a>问曰。<a id="a-Ja"></a>通教性念处。<a id="a-Jb"></a>理既是通破八倒。<a id="a-Jc"></a>何须别对。<a id="a-Jd"></a>答曰。<a id="a-Je"></a>三藏教别想四念处。<a id="a-Jf"></a>既别破四倒。<a id="a-Jg"></a>明干慧地。<a id="a-Jh"></a>今干慧位。<a id="a-Ji"></a>既是齐对其别破拙。<a id="a-Jj"></a>但破四倒。<a id="a-Jk"></a>今明别破之巧。<a id="a-Jl"></a>故还用别以破八倒也。<a id="a-Jm"></a>三明总想四念处干慧地位者。<a id="a-Jn"></a>总想三种四念处。<a id="a-Jo"></a>如前三藏教分别。<a id="a-Jp"></a>但以如幻如化体法即空为异耳。<a id="a-Jq"></a>是为无生总想四念处。<a id="a-Jr"></a>住是总想念处中。<a id="a-Js"></a>若修身念处。<a id="a-Jt"></a>即观五阴十二入十八界一切诸法。<a id="a-Ju"></a>总破八倒。<a id="a-Jv"></a>是名身念处。<a id="a-Jw"></a>受心法念处亦如是。<a id="a-Jx"></a>住是总想四念处。<a id="a-Jy"></a>修正勤如意足根力觉道。<a id="a-Jz"></a>虽未发暖法相似无漏法水。<a id="a-K0"></a>而总想观五阴智慧深利。<a id="a-K1"></a>胜别想四念处。<a id="a-K2"></a>是则名总想四念处干慧地外凡之位也。<a id="a-K3"></a>问曰。<a id="a-K4"></a>三乘人通观第一义谛。<a id="a-K5"></a>同破八倒应同见佛性。<a id="a-K6"></a>何故通教人入二涅槃也。<a id="a-K7"></a>答曰。<a id="a-K8"></a>破八倒有四种意。<a id="a-K9"></a>一破八倒不结枯荣。<a id="a-KA"></a>是则通别圆不定。<a id="a-KB"></a>二破八倒结成四枯定成通教。<a id="a-KC"></a>三破八倒结成四荣定成别教。<a id="a-KD"></a>四破八倒结成荣枯。<a id="a-KE"></a>即是圆教。<a id="a-KF"></a>今明破八倒。<a id="a-KG"></a>用净名诃迦旃延破三藏五义。<a id="a-KH"></a>说摩诃衍五义。<a id="a-KI"></a>即结成四枯。<a id="a-KJ"></a>故二百比丘心得解脱。<a id="a-KK"></a>正属通教意也。<a id="a-KL"></a>二明性地者。<a id="a-KM"></a>若因总想念处成三十七品。<a id="a-KN"></a>初发善有漏五阴名暖法。<a id="a-KO"></a>暖法义如前说。<a id="a-KP"></a>增进初中后心入顶法忍法。<a id="a-KQ"></a>乃至世第一法义。<a id="a-KR"></a>名为性地内凡。<a id="a-KS"></a>性地之义。<a id="a-KT"></a>皆如前说。<a id="a-KU"></a>但以从干慧地习无生方便异故。<a id="a-KV"></a>所说性地初中后心解慧善巧亦有殊别。<a id="a-KW"></a>拙巧虽复不同。<a id="a-KX"></a>而俱伏界内见谛之惑也。<a id="a-KY"></a>三明八人地者。<a id="a-KZ"></a>即是三乘信行法行二人。<a id="a-Ka"></a>体见假以发真断见谛惑。<a id="a-Kb"></a>在无间三昧。<a id="a-Kc"></a>即八人之位也。<a id="a-Kd"></a>四见地者。<a id="a-Ke"></a>即是三乘同见第一义无生四谛之理。<a id="a-Kf"></a>同断见惑八十八使尽。<a id="a-Kg"></a>问曰。<a id="a-Kh"></a>上明体法入空。<a id="a-Ki"></a>后破属爱属见。<a id="a-Kj"></a>今何故见惑前尽。<a id="a-Kk"></a>属爱在后方断。<a id="a-Kl"></a>答曰。<a id="a-Km"></a>见新爱旧。<a id="a-Kn"></a>体假入空虽复俱破。<a id="a-Ko"></a>见则易尽爱则难除。<a id="a-Kp"></a>譬如断藕若手折断藕断丝连。<a id="a-Kq"></a>若用刀断藕丝俱绝。<a id="a-Kr"></a>次第证果之人。<a id="a-Ks"></a>见惑虽尽思惑犹在。<a id="a-Kt"></a>超越证之人则见思俱断也。<a id="a-Ku"></a>五薄地者。<a id="a-Kv"></a>体爱假即真发六品无碍。<a id="a-Kw"></a>断欲界六品证第六解脱。<a id="a-Kx"></a>欲界烦恼薄也。<a id="a-Ky"></a>六离欲地者。<a id="a-Kz"></a>即是三乘之人。<a id="a-L0"></a>体爱假即真断欲界五下分结尽。<a id="a-L1"></a>离欲界烦恼也。<a id="a-L2"></a>七已辨地者。<a id="a-L3"></a>即是三乘之人。<a id="a-L4"></a>体色无色爱即真。<a id="a-L5"></a>发真无漏断五下分结七十二品尽也。<a id="a-L6"></a>断三界事惑究竟故。<a id="a-L7"></a>言已辨地也。<a id="a-L8"></a>八辟支佛地者。<a id="a-L9"></a>缘觉菩萨发真无漏功德力大。<a id="a-LA"></a>故能侵除习也。<a id="a-LB"></a>九菩萨地者。<a id="a-LC"></a>从空入假道观双流。<a id="a-LD"></a>深观二谛进断习气。<a id="a-LE"></a>色等无明得成界外法眼道种智。<a id="a-LF"></a>游戏神通净佛国土。<a id="a-LG"></a>成就众生。<a id="a-LH"></a>觉佛十力四无所畏十八不共法大慈大悲断习气将尽也。<a id="a-LI"></a>十佛地者。<a id="a-LJ"></a>大功德力资智慧。<a id="a-LK"></a>一念相应慧观真谛。<a id="a-LL"></a>习气究竟尽也。<a id="a-LM"></a>故智度论云。<a id="a-LN"></a>声闻智慧力弱。<a id="a-LO"></a>如小火烧木。<a id="a-LP"></a>虽燃犹有炭在。<a id="a-LQ"></a>缘觉智慧力胜。<a id="a-LR"></a>如大火烧木。<a id="a-LS"></a>木燃炭尽余有灰在。<a id="a-LT"></a>诸佛智慧力大如劫烧火。<a id="a-LU"></a>大灰炭俱尽。<a id="a-LV"></a>亦如兔马象三兽渡河之喻也。<a id="a-LW"></a>问曰。<a id="a-LX"></a>菩萨佛地名异。<a id="a-LY"></a>二乘何得言通也。<a id="a-LZ"></a>答曰。<a id="a-La"></a>名虽有异同是无学应供。<a id="a-Lb"></a>得二涅槃。<a id="a-Lc"></a>共归灰断。<a id="a-Ld"></a>证果是一名义不殊。<a id="a-Le"></a>是则名义究竟俱同也。<a id="a-Lf"></a>二简名别义通者。<a id="a-Lg"></a>即为二意。<a id="a-Lh"></a>一约前三乘共十地。<a id="a-Li"></a>菩萨别立三忍名。<a id="a-Lj"></a>二明用别教名名别义通。<a id="a-Lk"></a>一明用通教位立别位。<a id="a-Ll"></a>名别而义通者。<a id="a-Lm"></a>义通以如前说。<a id="a-Ln"></a>今言名别者。<a id="a-Lo"></a>别为菩萨。<a id="a-Lp"></a>立伏忍柔顺忍无生忍之名也。<a id="a-Lq"></a>所以者何。<a id="a-Lr"></a>干慧地三乘同伏见惑。<a id="a-Ls"></a>而菩萨更加伏忍之名者。<a id="a-Lt"></a>菩萨信因缘即空。<a id="a-Lu"></a>而于无生四谛降伏其心。<a id="a-Lv"></a>起四弘誓愿。<a id="a-Lw"></a>虽知众生如虚空。<a id="a-Lx"></a>而发心度一切众生。<a id="a-Ly"></a>是菩萨欲度众生如度虚空。<a id="a-Lz"></a>故金刚般若经云。<a id="a-M0"></a>菩萨应如是降伏其心。<a id="a-M1"></a>所谓灭度无量无边众生。<a id="a-M2"></a>实无众生得灭度者。<a id="a-M3"></a>次明三誓愿降伏其心亦如是。<a id="a-M4"></a>故在干慧地修停心时。<a id="a-M5"></a>别名为伏忍异二乘也。<a id="a-M6"></a>别想总想念处。<a id="a-M7"></a>皆名伏忍亦如是。<a id="a-M8"></a>复次三乘之人。<a id="a-M9"></a>同发善有漏五阴。<a id="a-MA"></a>生相似解皆能柔伏见惑。<a id="a-MB"></a>顺第一义谛理。<a id="a-MC"></a>而菩萨独受柔顺忍名者。<a id="a-MD"></a>菩萨非但伏结顺理。<a id="a-ME"></a>又能为一切众生。<a id="a-MF"></a>伏心遍行六度。<a id="a-MG"></a>一切事中福德智慧皆令究竟。<a id="a-MH"></a>如三藏教门。<a id="a-MI"></a>三阿僧祇修六度。<a id="a-MJ"></a>乃至不惜身命至中忍满。<a id="a-MK"></a>今此菩萨亦如是。<a id="a-ML"></a>以空无想无愿。<a id="a-MM"></a>调伏诸根。<a id="a-MN"></a>欲为众生满足六度。<a id="a-MO"></a>故名顺忍也。<a id="a-MP"></a>复次三乘之人。<a id="a-MQ"></a>同发真无漏。<a id="a-MR"></a>若智若断同名无生。<a id="a-MS"></a>而菩萨独受无生法忍名者。<a id="a-MT"></a>以其见第一义谛。<a id="a-MU"></a>虽断结使而不生取证之心。<a id="a-MV"></a>故别受无生法忍之名。<a id="a-MW"></a>所以者何。<a id="a-MX"></a>若生取证心即堕二乘地。<a id="a-MY"></a>不得入菩萨第九地。<a id="a-MZ"></a>复次三乘同得神通。<a id="a-Ma"></a>而二乘不能用神通。<a id="a-Mb"></a>成就众生净佛国土。<a id="a-Mc"></a>故不名得受游戏之名。<a id="a-Md"></a>菩萨能尔。<a id="a-Me"></a>故名菩萨受游戏神通之名。<a id="a-Mf"></a>阿那含虽断五下分结。<a id="a-Mg"></a>而不能舍深禅定来生欲界。<a id="a-Mh"></a>和光利物而不同尘。<a id="a-Mi"></a>菩萨能如是。<a id="a-Mj"></a>故别说为离欲清净也。<a id="a-Mk"></a>问曰。<a id="a-Ml"></a>通教三乘同观二谛。<a id="a-Mm"></a>约位云何分别。<a id="a-Mn"></a>答曰。<a id="a-Mo"></a>二乘虽观二谛。<a id="a-Mp"></a>一向体假入空用真断结。<a id="a-Mq"></a>至无学果。<a id="a-Mr"></a>菩萨亦观二谛。<a id="a-Ms"></a>始从干慧终至见地。<a id="a-Mt"></a>多用从假入空观。<a id="a-Mu"></a>得一切智慧眼多用真也。<a id="a-Mv"></a>从薄地学游戏神通。<a id="a-Mw"></a>多修从空入假观。<a id="a-Mx"></a>得道种智法眼多用俗也。<a id="a-My"></a>从辟支佛地。<a id="a-Mz"></a>学二观淳熟双照二谛。<a id="a-N0"></a>入菩萨地。<a id="a-N1"></a>自然流入萨婆若海。<a id="a-N2"></a>是则无功用心。<a id="a-N3"></a>修种智佛眼。<a id="a-N4"></a>佛地圆明成一切种智。<a id="a-N5"></a>佛眼圆照二谛究竟也。<a id="a-N6"></a>故大智度论云。<a id="a-N7"></a>声闻法中名干慧地。<a id="a-N8"></a>于菩萨即是伏忍。<a id="a-N9"></a>声闻法中名性地。<a id="a-NA"></a>于菩萨法中名柔顺忍。<a id="a-NB"></a>声闻法中名八人地。<a id="a-NC"></a>于菩萨法中名无生法忍。<a id="a-ND"></a>声闻法中名为见地。<a id="a-NE"></a>于菩萨法中是无生法忍果。<a id="a-NF"></a>声闻法中名为薄地。<a id="a-NG"></a>于菩萨法中名为游戏五神通。<a id="a-NH"></a>声闻法中名离欲地。<a id="a-NI"></a>于菩萨法名为离欲清净阿罗汉地。<a id="a-NJ"></a>于声闻法即是佛地。<a id="a-NK"></a>三藏佛三十四心发真断三界结尽。<a id="a-NL"></a>与罗汉齐也。<a id="a-NM"></a>大品经云。<a id="a-NN"></a>阿罗汉若智若断。<a id="a-NO"></a>是菩萨无生法忍。<a id="a-NP"></a>辟支佛地。<a id="a-NQ"></a>大品经云。<a id="a-NR"></a>辟支佛若智若断。<a id="a-NS"></a>是菩萨无生法忍。<a id="a-NT"></a>即对菩萨八地侵除习气。<a id="a-NU"></a>九地过辟支佛地入菩萨位。<a id="a-NV"></a>菩萨位者九地十地。<a id="a-NW"></a>是则十地菩萨当知如佛齐。<a id="a-NX"></a>此习气未尽。<a id="a-NY"></a>过菩萨地则入佛地。<a id="a-NZ"></a>用誓愿扶习气。<a id="a-Na"></a>生阎浮提八相成道。<a id="a-Nb"></a>五相如前料简。<a id="a-Nc"></a>大小乘同异。<a id="a-Nd"></a>如大智论分别。<a id="a-Ne"></a>六成道相者。<a id="a-Nf"></a>菩提树下得一念相应慧。<a id="a-Ng"></a>与无生四谛理相应。<a id="a-Nh"></a>断一切烦恼习尽。<a id="a-Ni"></a>具足大慈大悲十力四无所畏十八不共法四无碍智。<a id="a-Nj"></a>一切功德智慧。<a id="a-Nk"></a>名之为佛。<a id="a-Nl"></a>七转法轮相者。<a id="a-Nm"></a>权智开三藏生灭四谛法轮。<a id="a-Nn"></a>实智说摩诃衍无生四谛法轮。<a id="a-No"></a>通三乘人也。<a id="a-Np"></a>八入涅槃相者。<a id="a-Nq"></a>双树入无余涅槃。<a id="a-Nr"></a>如薪尽火灭。<a id="a-Ns"></a>留舍利为一切天人之福田也。<a id="a-Nt"></a>是名通教大乘八相成道。<a id="a-Nu"></a>是则三乘之人。<a id="a-Nv"></a>同见真谛之理。<a id="a-Nw"></a>同得二种涅槃。<a id="a-Nx"></a>但大乘有八相成道之异。<a id="a-Ny"></a>是为通教大乘。<a id="a-Nz"></a>别为菩萨立名位也。<a id="a-O0"></a>二明用别教位名。<a id="a-O1"></a>名别而义通者。<a id="a-O2"></a>即是三乘同观第一义谛之理。<a id="a-O3"></a>取别教之名。<a id="a-O4"></a>辨菩萨位也。<a id="a-O5"></a>就此即为二意。<a id="a-O6"></a>一正约名别义通辨位。<a id="a-O7"></a>二料简。<a id="a-O8"></a>一正约名别义通辨位者。<a id="a-O9"></a>名别者即是十信三十心十地之名也。<a id="a-OA"></a>铁轮位即是干慧地伏忍。<a id="a-OB"></a>三十心即是性地柔顺忍。<a id="a-OC"></a>八人地见地。<a id="a-OD"></a>即是初欢喜地。<a id="a-OE"></a>得无生忍故。<a id="a-OF"></a>大品经云。<a id="a-OG"></a>须陀洹若智若断。<a id="a-OH"></a>皆是菩萨无生法忍。<a id="a-OI"></a>薄地向果。<a id="a-OJ"></a>向即离垢地果即明地。<a id="a-OK"></a>故大品经云。<a id="a-OL"></a>阿那含若智若断。<a id="a-OM"></a>是菩萨无生法忍。<a id="a-ON"></a>阿那含向果。<a id="a-OO"></a>向即炎地果即是难胜地。<a id="a-OP"></a>故大品经云。<a id="a-OQ"></a>阿那含智断是菩萨无生法忍。<a id="a-OR"></a>罗汉地向果。<a id="a-OS"></a>向是现前地果是远行地。<a id="a-OT"></a>故大品经云。<a id="a-OU"></a>阿罗汉智断是菩萨无生法忍。<a id="a-OV"></a>辟支佛地。<a id="a-OW"></a>即是第八不动地。<a id="a-OX"></a>侵除习气也。<a id="a-OY"></a>故大品经云。<a id="a-OZ"></a>辟支佛智断是菩萨无生法忍。<a id="a-Oa"></a>菩萨即第九善慧地。<a id="a-Ob"></a>第十法云地。<a id="a-Oc"></a>当知如佛。<a id="a-Od"></a>佛地如前说。<a id="a-Oe"></a>坐道场时一念相应慧。<a id="a-Of"></a>断二障习气尽。<a id="a-Og"></a>所谓烦恼障法障之习气也。<a id="a-Oh"></a>化一切有缘众生竟。<a id="a-Oi"></a>入无余涅槃。<a id="a-Oj"></a>如薪尽火灭。<a id="a-Ok"></a>八相成道如前说。<a id="a-Ol"></a>是则用别教名辨位。<a id="a-Om"></a>名异而义同。<a id="a-On"></a>犹属通教之位也。<a id="a-Oo"></a>第四料简者。<a id="a-Op"></a>问曰。<a id="a-Oq"></a>从初地至七地对四果出何经论耶。<a id="a-Or"></a>答曰。<a id="a-Os"></a>经论非不对当。<a id="a-Ot"></a>但高下不同。<a id="a-Ou"></a>末代法师对当亦多殊异。<a id="a-Ov"></a>所以然者。<a id="a-Ow"></a>或云。<a id="a-Ox"></a>见地止对初地。<a id="a-Oy"></a>此如今所用。<a id="a-Oz"></a>或取三地并对见地。<a id="a-P0"></a>仁王经明四地并对见地。<a id="a-P1"></a>此则难可定依。<a id="a-P2"></a>但通教见地。<a id="a-P3"></a>本是无间之道。<a id="a-P4"></a>不出观证须陀洹。<a id="a-P5"></a>岂得从初地断见乃至三地或云四地也。<a id="a-P6"></a>若断别惑不共二乘。<a id="a-P7"></a>如此明义。<a id="a-P8"></a>或当有之。<a id="a-P9"></a>又或言六地断结罗汉齐。<a id="a-PA"></a>或言。<a id="a-PB"></a>七地名阿罗汉。<a id="a-PC"></a>此难定执。<a id="a-PD"></a>前后两果经论对既不定。<a id="a-PE"></a>其间二果以意可知。<a id="a-PF"></a>既不可定依。<a id="a-PG"></a>今用义推作比对位。<a id="a-PH"></a>虽一往少便终不可定执也。<a id="a-PI"></a>第五约通教明位释净无垢称义者。<a id="a-PJ"></a>大士位在补处真谛之理性自皎然。<a id="a-PK"></a>名之为净。<a id="a-PL"></a>界内二障正惑已尽习气微薄。<a id="a-PM"></a>故名无垢。<a id="a-PN"></a>智慧内与真谛相应。<a id="a-PO"></a>外能称三乘根性神通说法。<a id="a-PP"></a>故云称也。<a id="a-PQ"></a>是则略辨通教大士受净无垢称之名。<a id="a-PR"></a>所以须示现此菩萨之像者。<a id="a-PS"></a>用此形声。<a id="a-PT"></a>托疾为国王长者。<a id="a-PU"></a>说如梦幻之法。<a id="a-PV"></a>劝求菩提。<a id="a-PW"></a>又破三藏教三乘对守拙度之迷僻也。<a id="a-PX"></a>若寻什师生肇注维摩。<a id="a-PY"></a>同用此意。<a id="a-PZ"></a>陈梁诸法师讲此经文。<a id="a-Pa"></a>判菩萨位历意高下虽少少不同。<a id="a-Pb"></a>今家往望皆并是用通教意释此经耳。</p>
 </body>
</html>