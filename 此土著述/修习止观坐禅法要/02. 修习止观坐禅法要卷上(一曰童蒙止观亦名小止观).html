<!doctype html>
<html id="z3IBWWW1LN" data-ver="1271">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">修习止观坐禅法要卷上(一曰童蒙止观亦名小止观)</h1>
  <p id="a2">诸恶莫作。<a id="a-3"></a>众善奉行。<a id="a-4"></a>自净其意。<a id="a-5"></a>是诸佛教。</p>
  <p id="a6">若夫泥洹之法。<a id="a-7"></a>入乃多途论其急要。<a id="a-8"></a>不出止观二法。<a id="a-9"></a>所以然者。<a id="a-A"></a>止乃伏结之初门。<a id="a-B"></a>观是断惑之正要。<a id="a-C"></a>止则爱养心识之善资。<a id="a-D"></a>观则策发神解之妙术。<a id="a-E"></a>止是禅定之胜因。<a id="a-F"></a>观是智慧之由藉。<a id="a-G"></a>若人成就定慧二法。<a id="a-H"></a>斯乃自利利人法皆具足。<a id="a-I"></a>故法华经云。<a id="a-J"></a>佛自住大乘如其所得法定慧力庄严以此度众生。<a id="a-K"></a>当知此之二法如车之双轮鸟之两翼。<a id="a-L"></a>若偏修习即堕邪倒。<a id="a-M"></a>故经云。<a id="a-N"></a>若偏修禅定福德。<a id="a-O"></a>不学智慧。<a id="a-P"></a>名之曰愚。<a id="a-Q"></a>偏学知慧不修禅定福德名之曰狂。<a id="a-R"></a>狂愚之过虽小不同。<a id="a-S"></a>邪见轮转盖无差别。<a id="a-T"></a>若不均等此则行乖圆备。<a id="a-U"></a>何能疾登极果。<a id="a-V"></a>故经云。<a id="a-W"></a>声闻之人定力多故不见佛性。<a id="a-X"></a>十住菩萨智慧力多。<a id="a-Y"></a>虽见佛性而不明了。<a id="a-Z"></a>诸佛如来定慧力等。<a id="a-a"></a>是故了了见于佛性。<a id="a-b"></a>以此推之。<a id="a-c"></a>止观岂非泥洹大果之要门。<a id="a-d"></a>行人修行之胜路。<a id="a-e"></a>众德圆满之指归。<a id="a-f"></a>无上极果之正体也。<a id="a-g"></a>若如是知者止观法门实非浅。<a id="a-h"></a>故欲接引始学之流辈。<a id="a-i"></a>开蒙冥而进道。<a id="a-j"></a>说易行难。<a id="a-k"></a>岂可广论深妙。<a id="a-l"></a>今略明十意。<a id="a-m"></a>以示初心行人登正道之阶梯。<a id="a-n"></a>入泥洹之等级。<a id="a-o"></a>寻者当愧为行之难成。<a id="a-p"></a>毋鄙斯文之浅近也。<a id="a-q"></a>若心称言旨于一眴间。<a id="a-r"></a>则智断难量神解莫测。<a id="a-s"></a>若虚构文言情乖所说。<a id="a-t"></a>空延岁月取证无由。<a id="a-u"></a>事等贫人数他财宝。<a id="a-v"></a>于己何益者哉。</p>
  <p id="aw">具缘第一　诃欲第二　弃盖第三　调和第四　方便第五　正修第六　善发第七　觉魔第八　治病第九　证果第十。</p>
  <p id="ax">今略举此十意。<a id="a-y"></a>以明修止观者。<a id="a-z"></a>此是初心学坐之急要。<a id="a-10"></a>若能善取其意而修习之。<a id="a-11"></a>可以安心免难。<a id="a-12"></a>发定生解证于无漏之圣果也。</p>
  <p data-pb></p>
  <h2 id="a13">具缘第一</h2>
  <p id="a14">发心起行欲修止观者。<a id="a-15"></a>要先外具五缘。<a id="a-16"></a>第一持戒清净。<a id="a-17"></a>如经中说。<a id="a-18"></a>依因此戒。<a id="a-19"></a>得生诸禅定及灭苦智慧。<a id="a-1A"></a>是故比丘应持戒清净。<a id="a-1B"></a>然有三种行人。<a id="a-1C"></a>持戒不同。<a id="a-1D"></a>一者若人未作佛弟子时不造五逆。<a id="a-1E"></a>后遇良师教受三归五戒为佛弟子。<a id="a-1F"></a>若得出家受沙弥十戒。<a id="a-1G"></a>次受具足戒作比丘比丘尼。<a id="a-1H"></a>从受戒来清净护持无所毁犯。<a id="a-1I"></a>是名上品持戒人也。<a id="a-1J"></a>当知是人修行止观必证佛法。<a id="a-1K"></a>犹如净衣易受染色。<a id="a-1L"></a>二者若人受得戒已。<a id="a-1M"></a>虽不犯重。<a id="a-1N"></a>于诸轻戒多所毁损。<a id="a-1O"></a>为修定故即能如法忏悔。<a id="a-1P"></a>亦名持戒清净能生定慧。<a id="a-1Q"></a>如衣曾有垢腻若能浣净染亦可着。<a id="a-1R"></a>三者若人受得戒已。<a id="a-1S"></a>不能坚心护持轻重诸戒。<a id="a-1T"></a>多所毁犯。<a id="a-1U"></a>依小乘教门即无忏悔四重之法。<a id="a-1V"></a>若依大乘教门犹可灭除。<a id="a-1W"></a>故经云。<a id="a-1X"></a>佛法有二种健人。<a id="a-1Y"></a>一者不作诸恶。<a id="a-1Z"></a>二者作已能悔。<a id="a-1a"></a>夫欲忏悔者。<a id="a-1b"></a>须具十法助成其忏。<a id="a-1c"></a>一者明信因果。<a id="a-1d"></a>二者生重怖畏。<a id="a-1e"></a>三者深起惭愧。<a id="a-1f"></a>四者求灭罪方法。<a id="a-1g"></a>所谓大乘经中明诸行法。<a id="a-1h"></a>应当如法修行。<a id="a-1i"></a>五者发露先罪。<a id="a-1j"></a>六者断相续心。<a id="a-1k"></a>七者起护法心。<a id="a-1l"></a>八者发大誓愿度脱众生。<a id="a-1m"></a>九者常念十方诸佛。<a id="a-1n"></a>十者观罪性无生。<a id="a-1o"></a>若能成就如此十法。<a id="a-1p"></a>庄严道场洗浣清净着净洁衣。<a id="a-1q"></a>烧香散花于三宝前如法修行。<a id="a-1r"></a>一七三七日。<a id="a-1s"></a>或一月三月。<a id="a-1t"></a>乃至经年专心忏悔。<a id="a-1u"></a>所犯重罪取灭方止。<a id="a-1v"></a>云何知重罪灭相。<a id="a-1w"></a>若行者如是至心忏悔时。<a id="a-1x"></a>自觉身心轻利得好瑞梦。<a id="a-1y"></a>或复睹诸。<a id="a-1z"></a>灵瑞异相。<a id="a-20"></a>或觉善心开发。<a id="a-21"></a>或自于坐中。<a id="a-22"></a>觉身如云如影。<a id="a-23"></a>因是渐证得诸禅境界。<a id="a-24"></a>或复豁然解悟心生善识法相。<a id="a-25"></a>随所闻经即知义趣。<a id="a-26"></a>因是法喜心无忧悔。<a id="a-27"></a>如是等种种因缘。<a id="a-28"></a>当知即是破戒障道罪灭之相。<a id="a-29"></a>从是已后坚持禁戒。<a id="a-2A"></a>亦名尸罗清净。<a id="a-2B"></a>可修禅定。<a id="a-2C"></a>犹如破坏垢腻之衣。<a id="a-2D"></a>若能补治浣洗清净犹可染着。<a id="a-2E"></a>若人犯重禁已恐障禅定。<a id="a-2F"></a>虽不依诸经修诸行法。<a id="a-2G"></a>但生重惭愧。<a id="a-2H"></a>于三宝前发露先罪。<a id="a-2I"></a>断相续心。<a id="a-2J"></a>端身常坐。<a id="a-2K"></a>观罪性空念十方佛。<a id="a-2L"></a>若出禅时即须至心烧香礼拜忏悔。<a id="a-2M"></a>诵戒及诵大乘经典。<a id="a-2N"></a>障道重罪自当渐渐消灭。<a id="a-2O"></a>因此尸罗清净禅定开发。<a id="a-2P"></a>故妙胜定经云。<a id="a-2Q"></a>若人犯重罪已。<a id="a-2R"></a>心生怖畏欲求除灭。<a id="a-2S"></a>若除禅定余无能灭。<a id="a-2T"></a>是人应当在空闲处摄心常坐。<a id="a-2U"></a>及诵大乘经。<a id="a-2V"></a>一切重罪悉皆消灭。<a id="a-2W"></a>诸禅三昧自然现前。<a id="a-2X"></a>第二衣食具足者。<a id="a-2Y"></a>衣法有三种。<a id="a-2Z"></a>一者如雪山大士。<a id="a-2a"></a>随得一衣蔽形即足。<a id="a-2b"></a>以不游人间堪忍力成故。<a id="a-2c"></a>二者如迦葉常受头陀法。<a id="a-2d"></a>但畜粪扫三衣不畜余长。<a id="a-2e"></a>三者若多寒国土。<a id="a-2f"></a>及忍力未成之者。<a id="a-2g"></a>如来亦许三衣之外。<a id="a-2h"></a>畜百一等物。<a id="a-2i"></a>而要须说净知量知足。<a id="a-2j"></a>若过贪求积聚则心乱妨道。<a id="a-2k"></a>次食法有四种。<a id="a-2l"></a>一者若上人大士。<a id="a-2m"></a>深山绝世。<a id="a-2n"></a>草果随时得资身者。<a id="a-2o"></a>二者常行头陀受乞食法。<a id="a-2p"></a>是乞食法。<a id="a-2q"></a>能破四种邪命。<a id="a-2r"></a>依正命自活。<a id="a-2s"></a>能生圣道故。<a id="a-2t"></a>邪命自活者。<a id="a-2u"></a>一下口食。<a id="a-2v"></a>二仰口食。<a id="a-2w"></a>三维口食。<a id="a-2x"></a>四方口食。<a id="a-2y"></a>邪命之相。<a id="a-2z"></a>如舍利弗为青目女说。<a id="a-30"></a>三者阿兰若处。<a id="a-31"></a>檀越送食。<a id="a-32"></a>四者于僧中洁净食。<a id="a-33"></a>有此等食缘具足。<a id="a-34"></a>名衣食具足。<a id="a-35"></a>何以故。<a id="a-36"></a>无此等缘则心不安隐于道有妨。<a id="a-37"></a>第三得闲居静处。<a id="a-38"></a>闲者不作众事名之为闲。<a id="a-39"></a>无愦闹故名之为静。<a id="a-3A"></a>有三处可修禅定。<a id="a-3B"></a>一者深山绝人之处二者头陀兰若之处。<a id="a-3C"></a>离于聚落极近三四里。<a id="a-3D"></a>此则放牧声绝无诸愦闹。<a id="a-3E"></a>三者远白衣住处清净伽蓝中。<a id="a-3F"></a>皆名闲居静处。<a id="a-3G"></a>第四息诸缘务。<a id="a-3H"></a>有四意。<a id="a-3I"></a>一息治生缘务。<a id="a-3J"></a>不作有为事业。<a id="a-3K"></a>二息人间缘务。<a id="a-3L"></a>不追寻俗人朋友亲戚知识。<a id="a-3M"></a>断绝人事往还。<a id="a-3N"></a>三息工巧技术缘务。<a id="a-3O"></a>不作世间工匠技术医方。<a id="a-3P"></a>禁咒卜相书数算计等事。<a id="a-3Q"></a>四息学问缘务。<a id="a-3R"></a>读诵听学等悉皆弃舍。<a id="a-3S"></a>此为息诸缘务。<a id="a-3T"></a>所以者何。<a id="a-3U"></a>若多缘务。<a id="a-3V"></a>则行道事废心乱难摄。<a id="a-3W"></a>第五近善知识。<a id="a-3X"></a>善知识有三。<a id="a-3Y"></a>一外护善知识。<a id="a-3Z"></a>经营供养善能将护行人不相恼乱。<a id="a-3a"></a>二者同行善知识。<a id="a-3b"></a>共修一道互相劝发不相扰乱。<a id="a-3c"></a>三者教授善知识。<a id="a-3d"></a>以内外方便禅定法门示教利喜。<a id="a-3e"></a>略明五种缘务竟。</p>
  <h2 id="a3f">诃欲第二</h2>
  <p id="a3g">所言诃欲者。<a id="a-3h"></a>谓五欲也。<a id="a-3i"></a>凡欲坐禅修习止观。<a id="a-3j"></a>必须诃责。<a id="a-3k"></a>五欲者。<a id="a-3l"></a>是世间色声香味触。<a id="a-3m"></a>常能诳惑一切凡夫令生爱着。<a id="a-3n"></a>若能深知过罪。<a id="a-3o"></a>即不亲近是名诃欲。<a id="a-3p"></a>一诃色欲者。<a id="a-3q"></a>所谓男女形貌端严。<a id="a-3r"></a>修目长眉朱唇素齿。<a id="a-3s"></a>及世间宝物。<a id="a-3t"></a>青黄赤白红紫缥绿。<a id="a-3u"></a>种种妙色能令愚人见则生爱作诸恶业。<a id="a-3v"></a>如频婆娑罗王。<a id="a-3w"></a>以色欲故身入敌国。<a id="a-3x"></a>在淫女阿梵波罗房中。<a id="a-3y"></a>优填王以色染故截五百仙人手足。<a id="a-3z"></a>如此等种种过罪。<a id="a-40"></a>二诃声欲者。<a id="a-41"></a>所谓箜篌筝笛。<a id="a-42"></a>丝竹金石音乐之声。<a id="a-43"></a>及男女歌咏赞诵等声。<a id="a-44"></a>能令凡夫闻即染着起诸恶业。<a id="a-45"></a>如五百仙人雪山住。<a id="a-46"></a>闻甄陀罗女歌声。<a id="a-47"></a>即失禅定心醉狂乱。<a id="a-48"></a>如是等种种因缘。<a id="a-49"></a>知声过罪。<a id="a-4A"></a>三诃香欲者。<a id="a-4B"></a>所谓男女身香。<a id="a-4C"></a>世间饮食馨香及一切薰香等。<a id="a-4D"></a>愚人不了香相。<a id="a-4E"></a>闻即爱着开结使门。<a id="a-4F"></a>如一比丘在莲华池边。<a id="a-4G"></a>闻华香气心生爱乐。<a id="a-4H"></a>池神即大诃责。<a id="a-4I"></a>何故偷我香气。<a id="a-4J"></a>以着香故令诸结使卧者皆起。<a id="a-4K"></a>如是等种种因缘。<a id="a-4L"></a>知香过罪。<a id="a-4M"></a>四诃味欲者。<a id="a-4N"></a>所谓苦酸甘辛咸淡等。<a id="a-4O"></a>种种饮食肴膳美味。<a id="a-4P"></a>能令凡夫心生染着起不善业。<a id="a-4Q"></a>如一沙弥染着酪味。<a id="a-4R"></a>命终之后生在酪中受其虫身。<a id="a-4S"></a>如是等种种因缘。<a id="a-4T"></a>知味过罪。<a id="a-4U"></a>五诃触欲者。<a id="a-4V"></a>男女身分柔软细滑。<a id="a-4W"></a>寒时体温热时体凉。<a id="a-4X"></a>及诸好触。<a id="a-4Y"></a>愚人无智为之沉没起障道业。<a id="a-4Z"></a>如一角仙。<a id="a-4a"></a>因触欲故遂失神通。<a id="a-4b"></a>为淫女骑颈。<a id="a-4c"></a>如是等种种因缘。<a id="a-4d"></a>知触过罪。<a id="a-4e"></a>如上诃欲之法。<a id="a-4f"></a>出摩诃衍论中说。<a id="a-4g"></a>复云哀哉众生常为五欲所恼。<a id="a-4h"></a>而犹求之不已。<a id="a-4i"></a>此五欲者得之转剧。<a id="a-4j"></a>如火益薪其焰转炽。<a id="a-4k"></a>五欲无乐如狗啮枯骨。<a id="a-4l"></a>五欲增诤如鸟竞肉。<a id="a-4m"></a>五欲烧人如逆风执炬。<a id="a-4n"></a>五欲害人如贱毒蛇。<a id="a-4o"></a>五欲无实如梦所得。<a id="a-4p"></a>五欲不久假借须臾如击石火。<a id="a-4q"></a>智者思之亦如怨贼。<a id="a-4r"></a>世人愚惑贪着五欲至死不舍。<a id="a-4s"></a>后受无量苦恼。<a id="a-4t"></a>此五欲法与畜生同有。<a id="a-4u"></a>一切众生常为五欲所使。<a id="a-4v"></a>名欲奴仆。<a id="a-4w"></a>坐此弊欲沈堕三涂。<a id="a-4x"></a>我今修禅复为障蔽。<a id="a-4y"></a>此为大贼急当远之。<a id="a-4z"></a>如禅经偈中说。</p>
  <p id="a50">生死不断绝　　贪欲嗜味故</p>
  <p id="a51">养冤入丘冢　　虚受诸辛苦</p>
  <p id="a52">身臭如死尸　　九孔流不净</p>
  <p id="a53">如厕虫乐粪　　愚人身无异</p>
  <p id="a54">智者应观身　　不贪染世乐</p>
  <p id="a55">无累无所欲　　是名真涅槃</p>
  <p id="a56">如诸佛所说　　一心一意行</p>
  <p id="a57">数息在禅定　　是名行头陀</p>
  <p data-pb></p>
  <h2 id="a58">弃盖第三</h2>
  <p id="a59">所言弃盖者。<a id="a-5A"></a>谓五盖也。<a id="a-5B"></a>一弃贪欲盖。<a id="a-5C"></a>前说外五尘中生欲。<a id="a-5D"></a>今约内意根中生欲。<a id="a-5E"></a>谓行者端坐修禅。<a id="a-5F"></a>心生欲觉念念相续。<a id="a-5G"></a>覆盖善心。<a id="a-5H"></a>令不生长觉已应弃。<a id="a-5I"></a>所以者何。<a id="a-5J"></a>如术婆伽欲心内发。<a id="a-5K"></a>尚能烧身。<a id="a-5L"></a>况复心生欲火而不烧诸善法。<a id="a-5M"></a>贪欲之人去道甚远。<a id="a-5N"></a>所以者何。<a id="a-5O"></a>欲为种种恼乱住处。<a id="a-5P"></a>若心着欲无由近道。<a id="a-5Q"></a>如除盖偈说。</p>
  <p id="a5R">入道惭愧人　　持钵福众生</p>
  <p id="a5S">云何纵尘欲　　沉没于五情</p>
  <p id="a5T">已舍五欲乐　　弃之而不顾</p>
  <p id="a5U">如何还欲得　　如愚自食吐</p>
  <p id="a5V">诸欲求时苦　　得时多怖畏</p>
  <p id="a5W">失时怀热恼　　一切无乐处</p>
  <p id="a5X">诸欲患如是　　以何能舍之</p>
  <p id="a5Y">得深禅定乐　　即不为所欺</p>
  <p id="a5Z">二弃嗔恚盖。<a id="a-5a"></a>嗔是失佛法之根本。<a id="a-5b"></a>坠恶道之因缘。<a id="a-5c"></a>法乐之冤家善心之大贼。<a id="a-5d"></a>种种恶口之府藏。<a id="a-5e"></a>是故行者于坐禅时思惟。<a id="a-5f"></a>此人现在恼我及恼我亲。<a id="a-5g"></a>赞叹我冤。<a id="a-5h"></a>思惟过去未来亦如是。<a id="a-5i"></a>是为九恼。<a id="a-5j"></a>故生嗔恨。<a id="a-5k"></a>嗔恨故生怨。<a id="a-5l"></a>以怨心生故便起心恼。<a id="a-5m"></a>彼如是嗔觉覆心。<a id="a-5n"></a>故名为盖。<a id="a-5o"></a>当急弃之无令增长。<a id="a-5p"></a>如释提婆那以偈问佛。</p>
  <p id="a5q">何物杀安乐　　何物杀无忧</p>
  <p id="a5r">何物毒之根　　吞灭一切善</p>
  <p id="a5s">佛以偈答言。</p>
  <p id="a5t">杀嗔则安乐　　杀嗔则无忧</p>
  <p id="a5u">嗔为毒之根　　嗔灭一切善</p>
  <p id="a5v">如是知已。<a id="a-5w"></a>当修慈忍以灭除之。<a id="a-5x"></a>令心清净。<a id="a-5y"></a>三弃睡眠盖。<a id="a-5z"></a>内心昏闇名为睡。<a id="a-60"></a>五情闇蔽放恣。<a id="a-61"></a>支节委卧睡熟为眠。<a id="a-62"></a>以是因缘名为睡眠。<a id="a-63"></a>盖能破今世后世实乐法心。<a id="a-64"></a>及后世生天及涅槃乐。<a id="a-65"></a>如是恶法最为不善。<a id="a-66"></a>何以故。<a id="a-67"></a>诸余盖情觉故可除。<a id="a-68"></a>睡眠如死无所觉识。<a id="a-69"></a>以不觉故难可除灭。<a id="a-6A"></a>如佛诸菩萨诃睡眠弟子。<a id="a-6B"></a>偈曰。</p>
  <p id="a6C">汝起勿抱臭尸卧　　种种不净假名人</p>
  <p id="a6D">如得重病箭入体　　诸苦痛集安可眠</p>
  <p id="a6E">如人被缚将去杀　　灾害垂至安可眠</p>
  <p id="a6F">结贼不灭害未除　　如共毒蛇同室居</p>
  <p id="a6G">亦如临阵两刃间　　尔时云何安可眠</p>
  <p id="a6H">眠为大闇无所见　　日日欺诳夺人明</p>
  <p id="a6I">以眠覆心无所见　　如是大失安可眠</p>
  <p id="a6J">如是等种种因缘。<a id="a-6K"></a>诃睡眠盖。<a id="a-6L"></a>警觉无常。<a id="a-6M"></a>减损睡眠。<a id="a-6N"></a>令无昏覆。<a id="a-6O"></a>若昏睡心重。<a id="a-6P"></a>当用禅镇杖却之。<a id="a-6Q"></a>四弃掉悔盖。<a id="a-6R"></a>掉有三种。<a id="a-6S"></a>一者身掉。<a id="a-6T"></a>身好游走诸杂戏谑。<a id="a-6U"></a>坐不暂安。<a id="a-6V"></a>二者口掉。<a id="a-6W"></a>好喜吟咏竞诤是非。<a id="a-6X"></a>无益戏论世间语言等。<a id="a-6Y"></a>三者心掉。<a id="a-6Z"></a>心情放逸。<a id="a-6a"></a>纵意攀缘。<a id="a-6b"></a>思惟文艺世间才技诸恶觉观等名为心掉。<a id="a-6c"></a>掉之为法破出家人。<a id="a-6d"></a>心如人摄心犹不能定。<a id="a-6e"></a>何况掉散。<a id="a-6f"></a>掉散之人如无钩醉象穴鼻骆驼不可禁制。<a id="a-6g"></a>如偈说。</p>
  <p id="a6h">汝已剃头着染衣　　执持瓦钵行乞食</p>
  <p id="a6i">云何乐着戏掉法　　放逸纵情失法利</p>
  <p id="a6j">既失法利又失世乐。<a id="a-6k"></a>觉其过已当急弃之。<a id="a-6l"></a>悔者悔能成盖。<a id="a-6m"></a>若掉无悔则不成盖。<a id="a-6n"></a>何以故。<a id="a-6o"></a>掉时未在缘中故。<a id="a-6p"></a>后欲入定时方悔。<a id="a-6q"></a>前所作忧恼覆心故名为盖。<a id="a-6r"></a>但悔有二种。<a id="a-6s"></a>一者因掉后生悔如前所说。<a id="a-6t"></a>二者如作大重罪人常怀怖畏。<a id="a-6u"></a>悔箭入心坚不可拔。<a id="a-6v"></a>如偈说。</p>
  <p id="a6w">不应作而作　　应作而不作</p>
  <p id="a6x">悔恼火所烧　　后世堕恶道</p>
  <p id="a6y">若人罪能悔　　悔已莫复忧</p>
  <p id="a6z">如是心安乐　　不应常念着</p>
  <p id="a70">若有二种悔　　若应作不作</p>
  <p id="a71">不应作而作　　是则愚人相</p>
  <p id="a72">不以心悔故　　不作而能作</p>
  <p id="a73">诸恶事已作　　不能令不作</p>
  <p id="a74">五弃疑盖者。<a id="a-75"></a>以疑覆心故。<a id="a-76"></a>于诸法中不得信心。<a id="a-77"></a>信心无故于佛法中空无所获。<a id="a-78"></a>譬如有人入于宝山。<a id="a-79"></a>若无有手无所能取。<a id="a-7A"></a>然则疑过甚多未必障定。<a id="a-7B"></a>今正障定疑者有三种。<a id="a-7C"></a>一者疑自。<a id="a-7D"></a>而作是念我诸根闇钝。<a id="a-7E"></a>罪垢深重非其人乎。<a id="a-7F"></a>自作此疑。<a id="a-7G"></a>定法终不得发。<a id="a-7H"></a>若欲修定勿当自轻。<a id="a-7I"></a>以宿世善根难测故。<a id="a-7J"></a>二者疑师。<a id="a-7K"></a>彼人威仪相貌如是。<a id="a-7L"></a>自尚无道何能教我。<a id="a-7M"></a>作是疑慢即为障定。<a id="a-7N"></a>欲除之法如摩诃衍论中说。<a id="a-7O"></a>如臭皮囊中金。<a id="a-7P"></a>以贪金故。<a id="a-7Q"></a>不可弃其臭囊。<a id="a-7R"></a>行者亦尔。<a id="a-7S"></a>师虽不清净。<a id="a-7T"></a>亦应生佛想。<a id="a-7U"></a>三疑法。<a id="a-7V"></a>世人多执本心。<a id="a-7W"></a>于所受法不能即信敬心受行。<a id="a-7X"></a>若心生犹豫即法不染心。<a id="a-7Y"></a>何以故。<a id="a-7Z"></a>疑障之义如偈中说。</p>
  <p id="a7a">如人在岐路　　疑惑无所趣</p>
  <p id="a7b">诸法实相中　　疑亦复如是</p>
  <p id="a7c">疑故不勤求　　诸法之实相</p>
  <p id="a7d">见疑从痴生　　恶中之恶者</p>
  <p id="a7e">善不善法中　　生死及涅槃</p>
  <p id="a7f">定实真有法　　于中莫生疑</p>
  <p id="a7g">汝若怀疑惑　　死王狱吏缚</p>
  <p id="a7h">如师子抟鹿　　不能得解脱</p>
  <p id="a7i">在世虽有疑　　当随喜善法</p>
  <p id="a7j">譬如观岐道　　利好者应逐</p>
  <p id="a7k">佛法之中信为能入。<a id="a-7l"></a>若无信者虽在佛法终无所获。<a id="a-7m"></a>如是种种因缘。<a id="a-7n"></a>觉知疑过当急弃之。<a id="a-7o"></a>问曰不善法广尘数无量。<a id="a-7p"></a>何故但弃五法。<a id="a-7q"></a>答曰此五盖中即具有三毒等分。<a id="a-7r"></a>四法为根本。<a id="a-7s"></a>亦得摄八万四千诸尘劳门。<a id="a-7t"></a>一贪欲盖。<a id="a-7u"></a>即贪毒。<a id="a-7v"></a>二嗔恚盖。<a id="a-7w"></a>即嗔毒。<a id="a-7x"></a>三睡眠及疑。<a id="a-7y"></a>此二法是痴毒。<a id="a-7z"></a>四掉悔即是等分摄合为四分。<a id="a-80"></a>烦恼一中有二万一千。<a id="a-81"></a>四中合为八万四千。<a id="a-82"></a>是故除此五盖。<a id="a-83"></a>即是除一切不善之法。<a id="a-84"></a>行者如是等种种因缘弃于五盖。<a id="a-85"></a>譬如负债得脱。<a id="a-86"></a>重病得差。<a id="a-87"></a>如饥饿之人得至丰国如于恶贼中得自免济。<a id="a-88"></a>安隐无患。<a id="a-89"></a>行者亦如是。<a id="a-8A"></a>除此五盖。<a id="a-8B"></a>其心安隐清凉快乐。<a id="a-8C"></a>如日月以五事覆翳烟尘云雾罗睺阿修罗手障。<a id="a-8D"></a>则不能明照。<a id="a-8E"></a>人心五盖亦复如是。</p>
  <p data-pb></p>
  <h2 id="a8F">调和第四</h2>
  <p id="a8G">夫行者初学坐禅。<a id="a-8H"></a>欲修十方三世佛法者。<a id="a-8I"></a>应当先发大誓愿。<a id="a-8J"></a>度脱一切众生。<a id="a-8K"></a>愿求无上佛道。<a id="a-8L"></a>其心坚固犹如金刚。<a id="a-8M"></a>精进勇猛不惜身命。<a id="a-8N"></a>若成就一切佛法终不退转。<a id="a-8O"></a>然后坐中正念思惟一切诸法真实之相。<a id="a-8P"></a>所谓善不善无记法。<a id="a-8Q"></a>内外根尘妄识。<a id="a-8R"></a>一切有漏烦恼法。<a id="a-8S"></a>三界有为生死因果法。<a id="a-8T"></a>皆因心有。<a id="a-8U"></a>故十地经云。<a id="a-8V"></a>三界无别有。<a id="a-8W"></a>唯是一心作。<a id="a-8X"></a>若知心无性则诸法不实。<a id="a-8Y"></a>心无染着则一切生死业行止息。<a id="a-8Z"></a>作是观已。<a id="a-8a"></a>乃应如次起行修习也。<a id="a-8b"></a>云何名调和。<a id="a-8c"></a>今借近譬以况斯法。<a id="a-8d"></a>如世间陶师欲造众器。<a id="a-8e"></a>先须善巧调泥。<a id="a-8f"></a>令使不强不懦。<a id="a-8g"></a>然后可就轮绳。<a id="a-8h"></a>亦如弹琴前应调弦。<a id="a-8i"></a>令宽急得所。<a id="a-8j"></a>方可入弄出诸妙曲。<a id="a-8k"></a>行者修心亦复如是。<a id="a-8l"></a>善调五事必使和适。<a id="a-8m"></a>则三昧易生。<a id="a-8n"></a>有所不调多诸妨难。<a id="a-8o"></a>善根难发。<a id="a-8p"></a>一调食者。<a id="a-8q"></a>夫食之为法。<a id="a-8r"></a>本欲资身进道。<a id="a-8s"></a>食若过饱则气急。<a id="a-8t"></a>身满百脉不通。<a id="a-8u"></a>令心闭塞坐念不安。<a id="a-8v"></a>若食过少则。<a id="a-8w"></a>身羸心悬意虑不固此二皆非得定之道。<a id="a-8x"></a>若食秽触之物。<a id="a-8y"></a>令人心识昏迷。<a id="a-8z"></a>若食不宜之物则动宿病。<a id="a-90"></a>使四大违反。<a id="a-91"></a>此为修定之初。<a id="a-92"></a>须深慎之也。<a id="a-93"></a>故经云身安则道隆。<a id="a-94"></a>饮食知节量。<a id="a-95"></a>常乐在空闲。<a id="a-96"></a>心静乐精进。<a id="a-97"></a>是名诸佛教。<a id="a-98"></a>二调睡眠者。<a id="a-99"></a>夫眠是无明惑覆。<a id="a-9A"></a>不可纵之。<a id="a-9B"></a>若其眠寐过多非唯废修圣法。<a id="a-9C"></a>亦复丧失功夫。<a id="a-9D"></a>而能令心闇昧善根沉没。<a id="a-9E"></a>当觉悟无常调伏睡眠。<a id="a-9F"></a>令神气清白念心明净。<a id="a-9G"></a>如是乃可栖心圣境三昧现前。<a id="a-9H"></a>故经云。<a id="a-9I"></a>初夜后夜亦勿有废。<a id="a-9J"></a>无以睡眠因缘。<a id="a-9K"></a>令一生空过无所得也。<a id="a-9L"></a>当念无常之火烧诸世间。<a id="a-9M"></a>早求自度勿睡眠也。<a id="a-9N"></a>三调身。<a id="a-9O"></a>四调息。<a id="a-9P"></a>五调心。<a id="a-9Q"></a>此三应合用不得别说。<a id="a-9R"></a>但有初中后。<a id="a-9S"></a>方法不同是则入住出相有异也。<a id="a-9T"></a>夫初欲入禅调身者。<a id="a-9U"></a>行人欲入三昧调身之宜。<a id="a-9V"></a>若在定外行住进止。<a id="a-9W"></a>动静运为。<a id="a-9X"></a>悉须详审。<a id="a-9Y"></a>若所作粗犷则气息随粗。<a id="a-9Z"></a>以气粗故则心散难录。<a id="a-9a"></a>兼复坐时烦愦心不恬怡。<a id="a-9b"></a>身虽在定外亦须用意。<a id="a-9c"></a>逆作方便后入禅时。<a id="a-9d"></a>须善安身得所。<a id="a-9e"></a>初至绳床即须先安坐处。<a id="a-9f"></a>每令安稳久久无妨。<a id="a-9g"></a>次当正脚。<a id="a-9h"></a>若半跏坐以左脚置右脚上。<a id="a-9i"></a>牵来近身。<a id="a-9j"></a>令左脚指与右髀齐。<a id="a-9k"></a>右脚指与左髀齐。<a id="a-9l"></a>若欲全跏即正右脚置左脚上。<a id="a-9m"></a>次解宽衣带周正。<a id="a-9n"></a>不令坐时脱落。<a id="a-9o"></a>次当安手以左手掌置右手上。<a id="a-9p"></a>重累手相对顿置左脚上。<a id="a-9q"></a>牵来近身当心而安。<a id="a-9r"></a>次当正身先当挺动其身并诸支节。<a id="a-9s"></a>作七八反如似按摩法。<a id="a-9t"></a>勿令手足差异。<a id="a-9u"></a>如是已则端直。<a id="a-9v"></a>令脊骨勿曲勿耸。<a id="a-9w"></a>次正头颈令鼻与脐相对。<a id="a-9x"></a>不偏不斜。<a id="a-9y"></a>不低不昂。<a id="a-9z"></a>平面正住。<a id="a-A0"></a>次当口吐浊气吐气之法开口放气。<a id="a-A1"></a>不可令粗急。<a id="a-A2"></a>以之绵绵恣气而出。<a id="a-A3"></a>想身分中百脉不通处。<a id="a-A4"></a>放息随气而出。<a id="a-A5"></a>闭口鼻纳清气。<a id="a-A6"></a>如是至三。<a id="a-A7"></a>若身息调和但一亦足。<a id="a-A8"></a>次当闭口唇齿才相拄着。<a id="a-A9"></a>舌向上齶。<a id="a-AA"></a>次当闭眼才令断外光而已。<a id="a-AB"></a>当端身正坐。<a id="a-AC"></a>犹如奠石。<a id="a-AD"></a>无得身首四肢切尔摇动。<a id="a-AE"></a>是为初入禅定调身之法。<a id="a-AF"></a>举要言之。<a id="a-AG"></a>不宽不急是身调相。<a id="a-AH"></a>四初入禅调息法者。<a id="a-AI"></a>息有四种相。<a id="a-AJ"></a>一风二喘三气四息。<a id="a-AK"></a>前三为不调相。<a id="a-AL"></a>后一为调相。<a id="a-AM"></a>云何为风相。<a id="a-AN"></a>坐时则鼻中息出入觉有声是风也。<a id="a-AO"></a>云何喘相。<a id="a-AP"></a>坐时息虽无声而出入结滞不通是喘相也。<a id="a-AQ"></a>云何气相。<a id="a-AR"></a>坐时息虽无声亦不结滞而出入不细是气相也。<a id="a-AS"></a>云何息相。<a id="a-AT"></a>不声不结不粗。<a id="a-AU"></a>出入绵绵若存若亡。<a id="a-AV"></a>资神安隐情抱悦豫。<a id="a-AW"></a>此是息相也。<a id="a-AX"></a>守风则散。<a id="a-AY"></a>守喘则结。<a id="a-AZ"></a>守气则劳。<a id="a-Aa"></a>守息即定。<a id="a-Ab"></a>坐时有风喘气三相。<a id="a-Ac"></a>是名不调而用心者。<a id="a-Ad"></a>复为心患。<a id="a-Ae"></a>心亦难定。<a id="a-Af"></a>若欲调之当依三法。<a id="a-Ag"></a>一者下着安心。<a id="a-Ah"></a>二者宽放身体。<a id="a-Ai"></a>三者想气。<a id="a-Aj"></a>遍毛孔出入通同无障。<a id="a-Ak"></a>若细其心令息微微然。<a id="a-Al"></a>息调则众患不生。<a id="a-Am"></a>其心易定。<a id="a-An"></a>是名行者初入定时调息方法。<a id="a-Ao"></a>举要言之。<a id="a-Ap"></a>不涩不滑是调息相也。<a id="a-Aq"></a>五初入定时调心者。<a id="a-Ar"></a>有三义。<a id="a-As"></a>一入二住三出。<a id="a-At"></a>初入有二义。<a id="a-Au"></a>一者调伏乱想不令越逸。<a id="a-Av"></a>二者当令沉浮宽急得所。<a id="a-Aw"></a>何等为沈相。<a id="a-Ax"></a>若坐时心中昏暗无所记录。<a id="a-Ay"></a>头好低垂。<a id="a-Az"></a>是为沈相。<a id="a-B0"></a>尔时当系念鼻端。<a id="a-B1"></a>令心住在缘中无分散意此可治沈。<a id="a-B2"></a>何等为浮相。<a id="a-B3"></a>若坐时心好飘动身亦不安。<a id="a-B4"></a>念外异缘此是浮相。<a id="a-B5"></a>尔时宜安心向下。<a id="a-B6"></a>系缘脐中制诸乱念。<a id="a-B7"></a>心即定住则心易安静。<a id="a-B8"></a>举要言之不沈不浮。<a id="a-B9"></a>是心调相。<a id="a-BA"></a>其定心亦有宽急之相。<a id="a-BB"></a>定心急病相者。<a id="a-BC"></a>由坐中摄心用念。<a id="a-BD"></a>因此入定是故上向。<a id="a-BE"></a>胸臆急痛当宽放其心想。<a id="a-BF"></a>气皆流下患自差矣。<a id="a-BG"></a>若心宽病相者。<a id="a-BH"></a>觉心志散慢身好逶迤。<a id="a-BI"></a>或口中涎流或时闇晦。<a id="a-BJ"></a>尔时应当敛身急念。<a id="a-BK"></a>令心住缘中。<a id="a-BL"></a>身体相持以此为治心。<a id="a-BM"></a>有涩滑之相推之可知。<a id="a-BN"></a>是为初入定调心方法。<a id="a-BO"></a>夫入定本是从粗入细。<a id="a-BP"></a>是以身既为粗。<a id="a-BQ"></a>息居其中。<a id="a-BR"></a>心最为细静。<a id="a-BS"></a>调粗就细令心安静。<a id="a-BT"></a>此则入定初方便也。<a id="a-BU"></a>是名初入定时调二事也。<a id="a-BV"></a>二住坐中调三事者。<a id="a-BW"></a>行人当于一坐之时随时长短。<a id="a-BX"></a>十二时或经一时。<a id="a-BY"></a>或至二三时。<a id="a-BZ"></a>摄念用心。<a id="a-Ba"></a>是中应须善识身息心三事调不调相。<a id="a-Bb"></a>若坐时向虽调身竟。<a id="a-Bc"></a>其身或宽或急或偏或曲或低或昂。<a id="a-Bd"></a>身不端直。<a id="a-Be"></a>觉已随正。<a id="a-Bf"></a>令其安隐中无宽急。<a id="a-Bg"></a>平直正住。<a id="a-Bh"></a>复次一坐之中。<a id="a-Bi"></a>身虽调和而气不调和。<a id="a-Bj"></a>不调和相者。<a id="a-Bk"></a>如上所说。<a id="a-Bl"></a>或风或喘。<a id="a-Bm"></a>或复气急。<a id="a-Bn"></a>身中胀满当用前法随而治之。<a id="a-Bo"></a>每令息道绵绵如有如无。<a id="a-Bp"></a>次一坐中身息虽调。<a id="a-Bq"></a>而心或浮沉宽急不定。<a id="a-Br"></a>尔时若觉当用前法调令中适。<a id="a-Bs"></a>此三事的无前后。<a id="a-Bt"></a>随不调者而调适之。<a id="a-Bu"></a>令一坐之中。<a id="a-Bv"></a>身息及心三事。<a id="a-Bw"></a>调适无相乖越。<a id="a-Bx"></a>和融不二此则能除宿患。<a id="a-By"></a>妨障不生定道可克。<a id="a-Bz"></a>三出时调三事者。<a id="a-C0"></a>行人若坐禅将竟。<a id="a-C1"></a>欲出定时。<a id="a-C2"></a>应前放心异缘开口放气。<a id="a-C3"></a>想从百脉随意而散。<a id="a-C4"></a>然后微微动身。<a id="a-C5"></a>次动肩膊及手头颈。<a id="a-C6"></a>次动二足悉令柔软。<a id="a-C7"></a>次以手遍摩诸毛孔。<a id="a-C8"></a>次摩手令暖以揜两眼。<a id="a-C9"></a>然后开之。<a id="a-CA"></a>待身热稍歇。<a id="a-CB"></a>方可随意出入。<a id="a-CC"></a>若不尔者坐或得住心。<a id="a-CD"></a>出既顿促则细法未散住在身中。<a id="a-CE"></a>令人头痛百骨节强。<a id="a-CF"></a>犹如风劳。<a id="a-CG"></a>于后坐中烦躁不安。<a id="a-CH"></a>是故心欲出定每须在意。<a id="a-CI"></a>此为出定调身息心方法。<a id="a-CJ"></a>以从细出粗故。<a id="a-CK"></a>是名善入住出。<a id="a-CL"></a>如偈说。</p>
  <p id="aCM">进止有次第　　粗细不相违</p>
  <p id="aCN">譬如善调马　　欲住而欲去</p>
  <p id="aCO">法华经云。<a id="a-CP"></a>此大众诸菩萨等。<a id="a-CQ"></a>已于无量千万亿劫。<a id="a-CR"></a>为佛道故勤行精进。<a id="a-CS"></a>善入住出无量百千万亿三昧。<a id="a-CT"></a>得大神通久修梵行。<a id="a-CU"></a>善能次第习诸善法。</p>
  <p data-pb></p>
  <h2 id="aCV">方便行第五</h2>
  <p id="aCW">修止观。<a id="a-CX"></a>须具方便法门。<a id="a-CY"></a>有其五法。<a id="a-CZ"></a>一者欲。<a id="a-Ca"></a>欲离世间一切妄想颠倒。<a id="a-Cb"></a>欲得一切诸禅智慧法门故。<a id="a-Cc"></a>亦名为志。<a id="a-Cd"></a>亦名为愿。<a id="a-Ce"></a>亦名为好。<a id="a-Cf"></a>亦名为乐。<a id="a-Cg"></a>是人志愿好乐一切诸深法门故。<a id="a-Ch"></a>故名为欲。<a id="a-Ci"></a>如佛言曰。<a id="a-Cj"></a>一切善法欲为其本。<a id="a-Ck"></a>二者精进。<a id="a-Cl"></a>坚持禁戒弃于五盖。<a id="a-Cm"></a>初夜后夜专精不废。<a id="a-Cn"></a>譬如钻火未热终不休息。<a id="a-Co"></a>是名精进善道法。<a id="a-Cp"></a>三者念念世间为欺诳可贱。<a id="a-Cq"></a>念禅定为尊重可贵。<a id="a-Cr"></a>若得禅定即能具足。<a id="a-Cs"></a>发诸无漏智一切神通道力。<a id="a-Ct"></a>成等正觉广度众生。<a id="a-Cu"></a>是为可贵。<a id="a-Cv"></a>故名为念。<a id="a-Cw"></a>四者巧慧。<a id="a-Cx"></a>筹量世间乐。<a id="a-Cy"></a>禅定智慧乐得失轻重。<a id="a-Cz"></a>所以者何。<a id="a-D0"></a>世间之乐。<a id="a-D1"></a>乐少苦多虚诳不实。<a id="a-D2"></a>是失是轻。<a id="a-D3"></a>禅定智慧之乐。<a id="a-D4"></a>无漏无为寂然闲旷。<a id="a-D5"></a>永离生死。<a id="a-D6"></a>与苦长别是得是重。<a id="a-D7"></a>如是分别故名巧慧。<a id="a-D8"></a>五者一心。<a id="a-D9"></a>分明明见世间可患可恶。<a id="a-DA"></a>善识定慧功德可尊可贵。<a id="a-DB"></a>尔时应当一心决定修行止观。<a id="a-DC"></a>心如金刚天魔外道不能沮坏。<a id="a-DD"></a>设使空无所获终不回易。<a id="a-DE"></a>是名一心。<a id="a-DF"></a>譬如人行先须知道通塞之相。<a id="a-DG"></a>然后决定一心涉路而进。<a id="a-DH"></a>故说巧慧一心。<a id="a-DI"></a>经云。<a id="a-DJ"></a>非智不禅非禅不智。<a id="a-DK"></a>义在此也。</p>
  <h2 id="aDL">正修行第六</h2>
  <p id="aDM">修止观者有二种。<a id="a-DN"></a>一者于坐中修。<a id="a-DO"></a>二者历缘对境修。<a id="a-DP"></a>一于坐中修止观者。<a id="a-DQ"></a>于四威仪中亦乃皆得。<a id="a-DR"></a>然学道者坐为胜故。<a id="a-DS"></a>先约坐以明止观。<a id="a-DT"></a>略出五意不同。<a id="a-DU"></a>一对治初心粗乱修止观。<a id="a-DV"></a>所谓行者初坐禅时心粗乱故。<a id="a-DW"></a>应当修止以除破之。<a id="a-DX"></a>止若不破即应修观。<a id="a-DY"></a>故云对破初心粗乱修止观。<a id="a-DZ"></a>今明修止观有二意。<a id="a-Da"></a>一者修止自有三种。<a id="a-Db"></a>一者系缘守境止。<a id="a-Dc"></a>所谓系心鼻端脐间等处。<a id="a-Dd"></a>令心不散。<a id="a-De"></a>故经云。<a id="a-Df"></a>系心不放逸亦如猿着锁。<a id="a-Dg"></a>二者制心止所谓随心所起即便制之不令驰散。<a id="a-Dh"></a>故经云。<a id="a-Di"></a>此五根者心为其主。<a id="a-Dj"></a>是故汝等当好止心。<a id="a-Dk"></a>此二种皆是事相不须分别。<a id="a-Dl"></a>三者体真止。<a id="a-Dm"></a>所谓随心所念。<a id="a-Dn"></a>一切诸法悉知从因缘生。<a id="a-Do"></a>无有自性。<a id="a-Dp"></a>则心不取。<a id="a-Dq"></a>若心不取则妄念心息。<a id="a-Dr"></a>故名为止。<a id="a-Ds"></a>如经中说云。</p>
  <p id="aDt">一切诸法中　　因缘空无主</p>
  <p id="aDu">息心达本源　　故号为沙门</p>
  <p id="aDv">行者于初坐禅时。<a id="a-Dw"></a>随心所念一切诸法。<a id="a-Dx"></a>念念不住。<a id="a-Dy"></a>虽用如上体真止而妄念不息。<a id="a-Dz"></a>当反观所起之心。<a id="a-E0"></a>过去已灭。<a id="a-E1"></a>现在不住。<a id="a-E2"></a>未来未至。<a id="a-E3"></a>三际穷之了不可得。<a id="a-E4"></a>不可得法则无有心。<a id="a-E5"></a>若无有心则一切法皆无。<a id="a-E6"></a>行者虽观心不住皆无所有。<a id="a-E7"></a>而非无刹那。<a id="a-E8"></a>任运觉知念起。<a id="a-E9"></a>又观此心念以内有六根外有六尘。<a id="a-EA"></a>根尘相对故有识生。<a id="a-EB"></a>根尘未对识本无生。<a id="a-EC"></a>观生如是观灭亦然。<a id="a-ED"></a>生灭名字但是假立。<a id="a-EE"></a>生灭心灭。<a id="a-EF"></a>寂灭现前了无所得。<a id="a-EG"></a>是所谓涅槃空寂之理。<a id="a-EH"></a>其心自止。<a id="a-EI"></a>起信论云。<a id="a-EJ"></a>若心驰散即当摄来住于正念。<a id="a-EK"></a>是正念者当知唯心无外境界。<a id="a-EL"></a>即复此心亦无自相。<a id="a-EM"></a>念念不可得谓初心修学未便得住。<a id="a-EN"></a>抑之令住往往发狂。<a id="a-EO"></a>如学射法久习方中矣。<a id="a-EP"></a>二者修观有二种。<a id="a-EQ"></a>一者对治观。<a id="a-ER"></a>如不净观对治贪欲。<a id="a-ES"></a>慈心观对治嗔恚。<a id="a-ET"></a>界分别观对治着我数息观对治多寻思等。<a id="a-EU"></a>此不分别也。<a id="a-EV"></a>二者正观。<a id="a-EW"></a>观诸法无相并是因缘所生。<a id="a-EX"></a>因缘无性即是实相。<a id="a-EY"></a>先了所观之境一切皆空。<a id="a-EZ"></a>能观之心自然不起。<a id="a-Ea"></a>前后之文多谈此理。<a id="a-Eb"></a>请自详之。<a id="a-Ec"></a>如经偈中说。</p>
  <p id="aEd">诸法不牢固　　常在于念中</p>
  <p id="aEe">已解见空者　　一切无想念</p>
  <p id="aEf">二对治心沉浮病修止观。<a id="a-Eg"></a>行者于坐禅时。<a id="a-Eh"></a>其心闇塞无记瞪瞢。<a id="a-Ei"></a>或时多睡。<a id="a-Ej"></a>尔时应当修观照了。<a id="a-Ek"></a>若于坐中其心浮动轻躁不安。<a id="a-El"></a>尔时应当修止止之。<a id="a-Em"></a>是则略说对治心沉浮病修止观相。<a id="a-En"></a>但须善识药病相对用之。<a id="a-Eo"></a>一一不得于对治有乖僻之失。<a id="a-Ep"></a>三随便宜修止观。<a id="a-Eq"></a>行者于坐禅时。<a id="a-Er"></a>虽为对治心沈故修于观照。<a id="a-Es"></a>而心不明净亦无法利。<a id="a-Et"></a>尔时当试修止止之。<a id="a-Eu"></a>若于止时即觉身心安静。<a id="a-Ev"></a>当知宜止。<a id="a-Ew"></a>即应用止安心。<a id="a-Ex"></a>若于坐禅时。<a id="a-Ey"></a>虽为对治心浮动故修止。<a id="a-Ez"></a>而心不住。<a id="a-F0"></a>亦无法利。<a id="a-F1"></a>当试修观。<a id="a-F2"></a>若于观中。<a id="a-F3"></a>即觉心神明净寂然安隐。<a id="a-F4"></a>当知宜观。<a id="a-F5"></a>即当用观安心。<a id="a-F6"></a>是则略说随便宜修止观相。<a id="a-F7"></a>但须善约便宜修之则心神安隐烦恼患息。<a id="a-F8"></a>证诸法门也。<a id="a-F9"></a>四对治定中细心修止观。<a id="a-FA"></a>所谓行者先用止观对破粗乱。<a id="a-FB"></a>乱心既息即得入定。<a id="a-FC"></a>定心细故觉身空寂受于快乐。<a id="a-FD"></a>或利便心发能以细心取于偏邪之理。<a id="a-FE"></a>若不知定心止息虚诳。<a id="a-FF"></a>必生贪着。<a id="a-FG"></a>若生贪着执以为实。<a id="a-FH"></a>若知虚诳不实。<a id="a-FI"></a>即爱见二烦恼不起。<a id="a-FJ"></a>是为修止。<a id="a-FK"></a>虽复修止若心犹着爱见结业不息。<a id="a-FL"></a>尔时应当修观。<a id="a-FM"></a>观于定中细心。<a id="a-FN"></a>若不见定中细心。<a id="a-FO"></a>即不执着定见。<a id="a-FP"></a>若不执着定见。<a id="a-FQ"></a>则爱见烦恼业悉皆摧灭。<a id="a-FR"></a>是名修观。<a id="a-FS"></a>此则略说对治定中细心修止观相。<a id="a-FT"></a>分别止观方法并同于前。<a id="a-FU"></a>但以破定见微细之失为异也。<a id="a-FV"></a>五为均齐定慧修止观。<a id="a-FW"></a>行者于坐禅中因修止故。<a id="a-FX"></a>或因修观而入禅定。<a id="a-FY"></a>虽得入定而无观慧。<a id="a-FZ"></a>是为痴定。<a id="a-Fa"></a>不能断结。<a id="a-Fb"></a>或观慧微少。<a id="a-Fc"></a>即不能发起真慧。<a id="a-Fd"></a>断诸结使发诸法门。<a id="a-Fe"></a>尔时应当修观破析则定慧均等。<a id="a-Ff"></a>能断结使证诸法门。<a id="a-Fg"></a>行者于坐禅时。<a id="a-Fh"></a>因修观故而心豁然开悟。<a id="a-Fi"></a>智慧分明而定心微少。<a id="a-Fj"></a>心则动散。<a id="a-Fk"></a>如风中灯照物不了。<a id="a-Fl"></a>不能出离生死。<a id="a-Fm"></a>尔时应当复修于止。<a id="a-Fn"></a>以修止故则得定心。<a id="a-Fo"></a>如密室中灯则能破暗照物分明。<a id="a-Fp"></a>是则略说均齐定慧二法修止观也。<a id="a-Fq"></a>行者若能如是于端身正坐之中。<a id="a-Fr"></a>善用此五番修止观意。<a id="a-Fs"></a>取舍不失其宜。<a id="a-Ft"></a>当知是人善修佛法。<a id="a-Fu"></a>能善修故必于一。<a id="a-Fv"></a>生不空过也。<a id="a-Fw"></a>复次第二明历缘对境修止观者。<a id="a-Fx"></a>端身常坐乃为入道之胜要。<a id="a-Fy"></a>而有累之身必涉事缘。<a id="a-Fz"></a>若随缘对境而不修习止观。<a id="a-G0"></a>是则修心有间绝。<a id="a-G1"></a>结业触处而起。<a id="a-G2"></a>岂得疾与佛法相应。<a id="a-G3"></a>若于一切时中。<a id="a-G4"></a>常修定慧方便。<a id="a-G5"></a>当知是人必能通达一切佛法。<a id="a-G6"></a>云何名历缘修止观。<a id="a-G7"></a>所言缘者。<a id="a-G8"></a>谓六种缘。<a id="a-G9"></a>一行二住三坐四卧五作作(下祖卧切)六言语。<a id="a-GA"></a>云何名对境修止观。<a id="a-GB"></a>所言境者谓六尘境。<a id="a-GC"></a>一眼对色。<a id="a-GD"></a>二耳对声。<a id="a-GE"></a>三鼻对香。<a id="a-GF"></a>四舌对味。<a id="a-GG"></a>五身对触。<a id="a-GH"></a>六意对法。<a id="a-GI"></a>行者约此十二事中。<a id="a-GJ"></a>修止观故名为历缘对境修止观也。<a id="a-GK"></a>一行者若于行时应作是念。<a id="a-GL"></a>我今为何等事欲行。<a id="a-GM"></a>为烦恼所使。<a id="a-GN"></a>及不善无记事行即不应行。<a id="a-GO"></a>若非烦恼所使。<a id="a-GP"></a>为善利益如法事即应行。<a id="a-GQ"></a>云何行中修止。<a id="a-GR"></a>若于行时即知因于行故。<a id="a-GS"></a>则有一切烦恼善恶等法。<a id="a-GT"></a>了知行心及行中一切法皆不可得。<a id="a-GU"></a>则妄念心息。<a id="a-GV"></a>是名修止。<a id="a-GW"></a>云何行中修观。<a id="a-GX"></a>应作是念。<a id="a-GY"></a>由心动身。<a id="a-GZ"></a>故有进趣。<a id="a-Ga"></a>名之为行。<a id="a-Gb"></a>因此行故。<a id="a-Gc"></a>则有一切烦恼善恶等法。<a id="a-Gd"></a>即当反观行心不见相貌。<a id="a-Ge"></a>当知行者及行中。<a id="a-Gf"></a>一切法毕竟空寂。<a id="a-Gg"></a>是名修观。<a id="a-Gh"></a>二住者。<a id="a-Gi"></a>若于住时应作是念。<a id="a-Gj"></a>我今为何等事欲住。<a id="a-Gk"></a>若为诸烦恼及不善无记事住。<a id="a-Gl"></a>即不应住。<a id="a-Gm"></a>若为善利益事即应住。<a id="a-Gn"></a>云何住中修止。<a id="a-Go"></a>若于住时即知因于住故。<a id="a-Gp"></a>则有一切烦恼善恶等法。<a id="a-Gq"></a>了知住心及住中一切法。<a id="a-Gr"></a>皆不可得。<a id="a-Gs"></a>则妄念心息。<a id="a-Gt"></a>是名修止。<a id="a-Gu"></a>云何住中修观。<a id="a-Gv"></a>应作是念。<a id="a-Gw"></a>由心驻身故名为住。<a id="a-Gx"></a>因此住故则有一切烦恼善恶等法。<a id="a-Gy"></a>则当反观住心。<a id="a-Gz"></a>不见相貌。<a id="a-H0"></a>当知住者及住中一切法毕竟空寂。<a id="a-H1"></a>是名修观。<a id="a-H2"></a>三坐者。<a id="a-H3"></a>若于坐时应作是念。<a id="a-H4"></a>我今为何等事欲坐。<a id="a-H5"></a>若为诸烦恼及不善无记事等。<a id="a-H6"></a>即不应坐。<a id="a-H7"></a>为善利益事则应坐。<a id="a-H8"></a>云何坐中修止。<a id="a-H9"></a>若于坐时则当了知因于坐故。<a id="a-HA"></a>则有一切烦恼。<a id="a-HB"></a>善恶等法。<a id="a-HC"></a>而无一法可得。<a id="a-HD"></a>则妄念不生。<a id="a-HE"></a>是名修止。<a id="a-HF"></a>云何坐中修观。<a id="a-HG"></a>应作是念。<a id="a-HH"></a>由心所念垒脚安身。<a id="a-HI"></a>因此则有一切善恶等法故名为坐。<a id="a-HJ"></a>反观坐心不见相貌。<a id="a-HK"></a>当知坐者及坐中。<a id="a-HL"></a>一切法毕竟空寂。<a id="a-HM"></a>是名修观四卧者。<a id="a-HN"></a>于卧时应作是念。<a id="a-HO"></a>我今为何等事欲卧若为不善放逸等事。<a id="a-HP"></a>则不应卧。<a id="a-HQ"></a>若为调和四大故卧。<a id="a-HR"></a>则应如师子王卧。<a id="a-HS"></a>云何卧中修止。<a id="a-HT"></a>若于寝息则当了知因于卧故。<a id="a-HU"></a>则有一切善恶等法。<a id="a-HV"></a>而无一法可得则妄念不起。<a id="a-HW"></a>是名修止。<a id="a-HX"></a>云何卧中修观。<a id="a-HY"></a>应作是念。<a id="a-HZ"></a>由于劳乏即便昏闇放纵六情。<a id="a-Ha"></a>因此则有一切烦恼。<a id="a-Hb"></a>善恶等法。<a id="a-Hc"></a>即当反观卧心不见相貌。<a id="a-Hd"></a>当知卧者及卧中。<a id="a-He"></a>一切法毕竟空寂。<a id="a-Hf"></a>是名修观。<a id="a-Hg"></a>五作者。<a id="a-Hh"></a>若作时应作是念。<a id="a-Hi"></a>我今为何等事欲如此作。<a id="a-Hj"></a>若为不善无记等事。<a id="a-Hk"></a>即不应作。<a id="a-Hl"></a>若为善利益事即应作。<a id="a-Hm"></a>云何名作中修止。<a id="a-Hn"></a>若于作时即当了知。<a id="a-Ho"></a>因于作故则有一切善恶等法。<a id="a-Hp"></a>而无一法可得则妄念不起。<a id="a-Hq"></a>是名修止。<a id="a-Hr"></a>云何名作时修观。<a id="a-Hs"></a>应作是念。<a id="a-Ht"></a>由心运于身。<a id="a-Hu"></a>手造作诸事。<a id="a-Hv"></a>因此则有一切善恶等法故名为作。<a id="a-Hw"></a>反观作心不见相貌。<a id="a-Hx"></a>当知作者及作中一切法毕竟空寂。<a id="a-Hy"></a>是名修观。<a id="a-Hz"></a>六语者。<a id="a-I0"></a>若于语时应作是念。<a id="a-I1"></a>我今为何等事欲语。<a id="a-I2"></a>若随诸烦恼。<a id="a-I3"></a>为论说不善无记等事而语。<a id="a-I4"></a>即不应语。<a id="a-I5"></a>若为善利益事即应语。<a id="a-I6"></a>云何名语中修止。<a id="a-I7"></a>若于语时即知因此语故。<a id="a-I8"></a>则有一切烦恼善恶等法。<a id="a-I9"></a>了知语心及语中一切烦恼。<a id="a-IA"></a>善不善法皆不可得。<a id="a-IB"></a>则妄念心息。<a id="a-IC"></a>是名修止。<a id="a-ID"></a>云何语中修观。<a id="a-IE"></a>应作是念。<a id="a-IF"></a>由心觉观鼓动气息。<a id="a-IG"></a>冲于咽喉唇舌齿齶故出音声语言。<a id="a-IH"></a>因此语故则有一切善恶等法。<a id="a-II"></a>故名为语。<a id="a-IJ"></a>反观语心不见相貌。<a id="a-IK"></a>当知语者及语中。<a id="a-IL"></a>一切法毕竟空寂。<a id="a-IM"></a>是名修观。<a id="a-IN"></a>如上六义修习止观随时相应用之。<a id="a-IO"></a>一一皆有前五番修止观意。<a id="a-IP"></a>如上所说。<a id="a-IQ"></a>次六根门中修止观者。<a id="a-IR"></a>一眼见色时修止者。<a id="a-IS"></a>随见色时如水中月无有定实。<a id="a-IT"></a>若见顺情之色不起贪爱。<a id="a-IU"></a>若见违情之色不起嗔恼。<a id="a-IV"></a>若见非违非顺之色。<a id="a-IW"></a>不起无明及诸乱想。<a id="a-IX"></a>是名修止。<a id="a-IY"></a>云何名眼见色时修观。<a id="a-IZ"></a>应作是念。<a id="a-Ia"></a>随有所见即相空寂。<a id="a-Ib"></a>所以者何。<a id="a-Ic"></a>于彼根尘空明之中。<a id="a-Id"></a>各无所见亦无分别。<a id="a-Ie"></a>和合因缘出生眼识。<a id="a-If"></a>次生意识。<a id="a-Ig"></a>即能分别种种诸色。<a id="a-Ih"></a>因此则有一切烦恼善恶等法。<a id="a-Ii"></a>即当反观念色之心不见相貌。<a id="a-Ij"></a>当知见者及一切法。<a id="a-Ik"></a>毕竟空寂。<a id="a-Il"></a>是名修观。<a id="a-Im"></a>二耳闻声时修止者。<a id="a-In"></a>随所闻声即知声如响相。<a id="a-Io"></a>若闻顺情之声不起爱心。<a id="a-Ip"></a>违情之声不起嗔心。<a id="a-Iq"></a>非违非顺之声。<a id="a-Ir"></a>不起分别心。<a id="a-Is"></a>是名修止。<a id="a-It"></a>云何闻声中修观。<a id="a-Iu"></a>应作是念。<a id="a-Iv"></a>随所闻声空无所有。<a id="a-Iw"></a>但从根尘和合生于耳识。<a id="a-Ix"></a>次意识生强起分别。<a id="a-Iy"></a>因此即有一切烦恼善恶等法。<a id="a-Iz"></a>故名闻声。<a id="a-J0"></a>反观闻声之心。<a id="a-J1"></a>不见相貌。<a id="a-J2"></a>当知闻者及一切法。<a id="a-J3"></a>毕竟空寂。<a id="a-J4"></a>是名为观。<a id="a-J5"></a>三鼻嗅香时修止者。<a id="a-J6"></a>随所闻香即知如焰不实。<a id="a-J7"></a>若闻顺情之香不起着心。<a id="a-J8"></a>违情之臭不起嗔心。<a id="a-J9"></a>非违非顺之香不生乱念。<a id="a-JA"></a>是名修止。<a id="a-JB"></a>云何名闻香中修观。<a id="a-JC"></a>应作是念。<a id="a-JD"></a>我今闻香虚诳无实。<a id="a-JE"></a>所以者何。<a id="a-JF"></a>根尘合故而生鼻识。<a id="a-JG"></a>次生意识强取香相。<a id="a-JH"></a>因此则有一切烦恼善恶等法。<a id="a-JI"></a>故名闻香。<a id="a-JJ"></a>反观闻香之心。<a id="a-JK"></a>不见相貌。<a id="a-JL"></a>当知闻香及一切法毕竟空寂。<a id="a-JM"></a>是名修观。<a id="a-JN"></a>四舌受味时修止者。<a id="a-JO"></a>随所受味即知如于梦幻中得味。<a id="a-JP"></a>若得顺情美味不起贪着。<a id="a-JQ"></a>违情恶味不起嗔心。<a id="a-JR"></a>非违非顺之味。<a id="a-JS"></a>不起分别意想。<a id="a-JT"></a>是名修止。<a id="a-JU"></a>云何名舌受味时修观。<a id="a-JV"></a>应作是念。<a id="a-JW"></a>今所受味实不可得。<a id="a-JX"></a>所以者何。<a id="a-JY"></a>内外六味性无分别。<a id="a-JZ"></a>因内舌根和合则舌识生。<a id="a-Ja"></a>次生意识强取味相。<a id="a-Jb"></a>因此则有一切烦恼善恶等法。<a id="a-Jc"></a>反观缘味之识不见相貌。<a id="a-Jd"></a>当知受味者及一切法。<a id="a-Je"></a>毕竟空寂。<a id="a-Jf"></a>是名修观五身受触时修止者。<a id="a-Jg"></a>随所觉触即知如影幻化不实。<a id="a-Jh"></a>若受顺情乐触不起贪着。<a id="a-Ji"></a>若受违情苦触不起嗔恼。<a id="a-Jj"></a>受非违非顺之触。<a id="a-Jk"></a>不起忆想分别。<a id="a-Jl"></a>是名修止。<a id="a-Jm"></a>云何身受触时修观。<a id="a-Jn"></a>应作是念。<a id="a-Jo"></a>轻重冷暖涩滑等法。<a id="a-Jp"></a>名之为触。<a id="a-Jq"></a>头等六分名之为身。<a id="a-Jr"></a>触性虚假身亦不实。<a id="a-Js"></a>和合因缘即生身识。<a id="a-Jt"></a>次生意识忆想分别苦乐等相。<a id="a-Ju"></a>故名受触。<a id="a-Jv"></a>反观缘触之心不见相貌。<a id="a-Jw"></a>当知受触者及一切法。<a id="a-Jx"></a>毕竟空寂。<a id="a-Jy"></a>是名修观。<a id="a-Jz"></a>六意知法中修止观相。<a id="a-K0"></a>如初坐中已明讫。<a id="a-K1"></a>自上依六根。<a id="a-K2"></a>修止观相。<a id="a-K3"></a>随所意用而用之。<a id="a-K4"></a>一一具上五番之意。<a id="a-K5"></a>是中已广分别。<a id="a-K6"></a>今不重辨。<a id="a-K7"></a>行者若能于行住坐卧。<a id="a-K8"></a>见闻觉知等一切处中。<a id="a-K9"></a>修止观者。<a id="a-KA"></a>当知是人真修摩诃衍道。<a id="a-KB"></a>如大品经云。<a id="a-KC"></a>佛告须菩提。<a id="a-KD"></a>若菩萨行时知行。<a id="a-KE"></a>坐时知坐。<a id="a-KF"></a>乃至服僧伽梨。<a id="a-KG"></a>视眴一心出入禅定。<a id="a-KH"></a>当知是人名菩萨摩诃衍。<a id="a-KI"></a>复次若人能如是。<a id="a-KJ"></a>一切处中修行大乘。<a id="a-KK"></a>是人则于世间最胜最上。<a id="a-KL"></a>无与等者。<a id="a-KM"></a>释论偈中说。</p>
  <p id="aKN">闲坐林树间　　寂然灭诸恶</p>
  <p id="aKO">憺怕得一心　　斯乐非天乐</p>
  <p id="aKP">人求世间利　　名衣好床褥</p>
  <p id="aKQ">斯乐非安隐　　求利无厌足</p>
  <p id="aKR">衲衣在空闲　　动止心常一</p>
  <p id="aKS">自以智慧明　　观诸法实相</p>
  <p id="aKT">种种诸法中　　皆以等观入</p>
  <p id="aKU">解慧心寂然　　三界无伦匹</p>
 </body>
</html>