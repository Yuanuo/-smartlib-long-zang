<!doctype html>
<html id="z3IBWWa1LQ" data-ver="273">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">天台止观统例</h1>
  <h2 id="a2">翰林学士守右补阙安定梁肃述</h2>
  <p id="a3">夫止观何为也。<a id="a-4"></a>导万法之理。<a id="a-5"></a>而复于实际者也。<a id="a-6"></a>实际者。<a id="a-7"></a>何也性之本也。<a id="a-8"></a>物之所以不能复者。<a id="a-9"></a>昏与动使之然也。<a id="a-A"></a>照昏者谓之明。<a id="a-B"></a>驻动者谓之静。<a id="a-C"></a>明与静止观之体也。<a id="a-D"></a>在因谓之止观。<a id="a-E"></a>在果谓之智定。<a id="a-F"></a>因谓之行果谓之成。<a id="a-G"></a>行者行此者也。<a id="a-H"></a>成者证此者也。<a id="a-I"></a>原夫圣人有以见惑足以丧志。<a id="a-J"></a>动足以失方。<a id="a-K"></a>于是乎止而观之。<a id="a-L"></a>静而明之。<a id="a-M"></a>使其动而能静。<a id="a-N"></a>静而能明。<a id="a-O"></a>因相待以成法。<a id="a-P"></a>即绝待以照本。<a id="a-Q"></a>立大车以御正乘。<a id="a-R"></a>大事而总权消息乎。<a id="a-S"></a>不二之场鼓。<a id="a-T"></a>舞于说三之域。<a id="a-U"></a>至微以尽性。<a id="a-V"></a>至颐以体神。<a id="a-W"></a>语其近则一毫之善可通也。<a id="a-X"></a>语其远则重玄之门可窥也。<a id="a-Y"></a>用至圆以圆之物无偏也。<a id="a-Z"></a>用至实以实之物无妄也。<a id="a-a"></a>圣人举其言所以示也。<a id="a-b"></a>广其目所以告也。<a id="a-c"></a>优而柔之使自求之。<a id="a-d"></a>拟而议之。<a id="a-e"></a>使自至之。<a id="a-f"></a>此止观所由作也。<a id="a-g"></a>夫三谛者何也。<a id="a-h"></a>一之谓也。<a id="a-i"></a>空假中者何也。<a id="a-j"></a>一之目也。<a id="a-k"></a>空假者。<a id="a-l"></a>相对之义。<a id="a-m"></a>中道者。<a id="a-n"></a>得一之名。<a id="a-o"></a>此思议之说非至一之旨也。<a id="a-p"></a>至一即三。<a id="a-q"></a>至三即一非相含而然也。<a id="a-r"></a>非相生而然也。<a id="a-s"></a>非数义也。<a id="a-t"></a>非强名也。<a id="a-u"></a>自然之理也。<a id="a-v"></a>言而传之者迹也。<a id="a-w"></a>理谓之本。<a id="a-x"></a>迹谓之末。<a id="a-y"></a>本也者。<a id="a-z"></a>圣人所至之地也。<a id="a-10"></a>末也者。<a id="a-11"></a>圣人所示之教也。<a id="a-12"></a>由本以垂迹。<a id="a-13"></a>则为小为大为通为别。<a id="a-14"></a>为顿为渐为显为秘。<a id="a-15"></a>为权为实为定为不定。<a id="a-16"></a>循迹以返本则为一为大。<a id="a-17"></a>为圆为实为无住为中。<a id="a-18"></a>为妙为第一义。<a id="a-19"></a>是三一之蕴也。<a id="a-1A"></a>所谓空也者。<a id="a-1B"></a>通万法而为言者也。<a id="a-1C"></a>假也者。<a id="a-1D"></a>立万法而为言者也。<a id="a-1E"></a>中也者。<a id="a-1F"></a>妙万法而为言者也。<a id="a-1G"></a>破一切惑莫盛乎空。<a id="a-1H"></a>建一切法莫盛乎假。<a id="a-1I"></a>究竟一切性莫大乎中。<a id="a-1J"></a>举中则无法非中。<a id="a-1K"></a>目假则何法非假。<a id="a-1L"></a>举空则无法不空。<a id="a-1M"></a>成之谓之三德。<a id="a-1N"></a>修之谓之三观。<a id="a-1O"></a>举其要则圣人极深研几穷理尽性之说乎。<a id="a-1P"></a>昧者使明。<a id="a-1Q"></a>塞者使通通则悟。<a id="a-1R"></a>悟则至。<a id="a-1S"></a>至则常。<a id="a-1T"></a>常则尽矣。<a id="a-1U"></a>明则照。<a id="a-1V"></a>照则化。<a id="a-1W"></a>化则成。<a id="a-1X"></a>成则一矣。<a id="a-1Y"></a>圣人有以弥纶万法而不差。<a id="a-1Z"></a>旁礴万劫而不遗。<a id="a-1a"></a>焘载恒沙而不有复归。<a id="a-1b"></a>无物而不无寓。<a id="a-1c"></a>名之曰佛。<a id="a-1d"></a>强号之曰觉。<a id="a-1e"></a>究其旨其解脱自在。<a id="a-1f"></a>莫大极妙之德乎。<a id="a-1g"></a>夫三观成功者如此。<a id="a-1h"></a>所谓圆顿者。<a id="a-1i"></a>非渐次非不定。<a id="a-1j"></a>指论十章之义也。<a id="a-1k"></a>七章者。<a id="a-1l"></a>恢演始末通道之关也。<a id="a-1m"></a>五略者。<a id="a-1n"></a>举其宏纲截流之津也。<a id="a-1o"></a>十境者。<a id="a-1p"></a>发动之机立观之谛也。<a id="a-1q"></a>十乘者。<a id="a-1r"></a>妙用所修发行之门也。<a id="a-1s"></a>止于正观而终于见境者义备故也。<a id="a-1t"></a>阙其余者非修之要也。<a id="a-1u"></a>乘者何也。<a id="a-1v"></a>载万物而运者也。<a id="a-1w"></a>十者。<a id="a-1x"></a>何也成载之事者也。<a id="a-1y"></a>知其境之妙不行而至者德之上也。<a id="a-1z"></a>乘一而已矣。<a id="a-20"></a>岂藉夫九哉。<a id="a-21"></a>九者。<a id="a-22"></a>非他相生之说。<a id="a-23"></a>未至者之所践也。<a id="a-24"></a>故发心者。<a id="a-25"></a>发无所发。<a id="a-26"></a>安心者。<a id="a-27"></a>安无所安。<a id="a-28"></a>破遍者。<a id="a-29"></a>破无所破。<a id="a-2A"></a>爰至余乘皆不得已而说也。<a id="a-2B"></a>至于别其义例判为章目。<a id="a-2C"></a>推而广之不为繁。<a id="a-2D"></a>统而简之不为少。<a id="a-2E"></a>如连环不可解也。<a id="a-2F"></a>如贯珠不可杂也。<a id="a-2G"></a>如悬镜不可弇也。<a id="a-2H"></a>如通川不可遏也。<a id="a-2I"></a>义家多门非诤论也。<a id="a-2J"></a>按经证义非虚说也。<a id="a-2K"></a>辩四教浅深事有源也。<a id="a-2L"></a>成一事因缘理无遗也。<a id="a-2M"></a>噫止观其救世明道之书乎。<a id="a-2N"></a>非夫圣智超绝卓尔独立。<a id="a-2O"></a>其孰能为乎。<a id="a-2P"></a>非夫聪明深达得意忘象。<a id="a-2Q"></a>其孰能知乎。<a id="a-2R"></a>今之人乃专用章句文字从而释之。<a id="a-2S"></a>又何疏漏耶。<a id="a-2T"></a>或称不思议境。<a id="a-2U"></a>与不思议事皆极圣之域。<a id="a-2V"></a>等觉至人犹所未尽。<a id="a-2W"></a>若凡夫生灭心行三惑。<a id="a-2X"></a>浩然于言说之中。<a id="a-2Y"></a>推上妙之理。<a id="a-2Z"></a>是犹醯鸡而说大鹏。<a id="a-2a"></a>夏虫之议层冰。<a id="a-2b"></a>其不可见明矣。<a id="a-2c"></a>今止观之说文字万数广论果地。<a id="a-2d"></a>无益初学。<a id="a-2e"></a>岂如暗然自修功至自至。<a id="a-2f"></a>何必以早计为事乎。<a id="a-2g"></a>是大不然。<a id="a-2h"></a>凡所为上圣之域。<a id="a-2i"></a>岂隔阔辽夐与凡境杳绝欤。<a id="a-2j"></a>是唯一性而已。<a id="a-2k"></a>得之为悟。<a id="a-2l"></a>失之为迷。<a id="a-2m"></a>一理而已。<a id="a-2n"></a>迷而为凡。<a id="a-2o"></a>悟而为圣。<a id="a-2p"></a>迷者自隔。<a id="a-2q"></a>理不隔也。<a id="a-2r"></a>失者自失。<a id="a-2s"></a>性不失也。<a id="a-2t"></a>止观之作所以离异同而究圣神。<a id="a-2u"></a>使群生正性而顺理者也。<a id="a-2v"></a>正性顺理所以行觉路而至妙境也。<a id="a-2w"></a>不知此教者。<a id="a-2x"></a>则学何所入。<a id="a-2y"></a>功何所施。<a id="a-2z"></a>智何所发。<a id="a-30"></a>譬如无目昧于日月之光。<a id="a-31"></a>行于重险之处。<a id="a-32"></a>颠踣堕落可胜既乎。<a id="a-33"></a>噫去圣久远。<a id="a-34"></a>贤人不出。<a id="a-35"></a>庸昏之徒含识而已。<a id="a-36"></a>致使魔邪诡惑。<a id="a-37"></a>诸党并炽。<a id="a-38"></a>空有云云。<a id="a-39"></a>为沈为穿。<a id="a-3A"></a>有胶于文句不敢动者有流于[漭-廾+卉]浪不能住者。<a id="a-3B"></a>又太远而甘心不至者。<a id="a-3C"></a>有太近而我身即是者。<a id="a-3D"></a>有枯木而称定者。<a id="a-3E"></a>有窍号而称慧者。<a id="a-3F"></a>有奔走非道而言权者。<a id="a-3G"></a>有假于鬼而言通者。<a id="a-3H"></a>有放心而言广者。<a id="a-3I"></a>有罕言而为密者。<a id="a-3J"></a>有齿舌潜传为口诀者。<a id="a-3K"></a>凡此之类自立为祖。<a id="a-3L"></a>继祖为家。<a id="a-3M"></a>反经非圣昧者不觉。<a id="a-3N"></a>仲尼有言。<a id="a-3O"></a>道之不明也。<a id="a-3P"></a>我知之矣。<a id="a-3Q"></a>由物累也悲夫。<a id="a-3R"></a>隋开皇十八年。<a id="a-3S"></a>智者大师去世。<a id="a-3T"></a>至皇朝建中垂二百载。<a id="a-3U"></a>以斯文相传凡五家师。<a id="a-3V"></a>其始曰灌顶。<a id="a-3W"></a>其次曰晋云威。<a id="a-3X"></a>又其次曰东阳小威。<a id="a-3Y"></a>又其次曰左溪朗公。<a id="a-3Z"></a>其五曰荆溪然公。<a id="a-3a"></a>顶于同门中慧解第一。<a id="a-3b"></a>能奉师训集成此书。<a id="a-3c"></a>盖不以文辞为本故也。<a id="a-3d"></a>或失则烦。<a id="a-3e"></a>或得则野。<a id="a-3f"></a>当二威之际缄授而已。<a id="a-3g"></a>其道不行。<a id="a-3h"></a>天宝中左溪。<a id="a-3i"></a>始弘解说。<a id="a-3j"></a>而知者盖寡。<a id="a-3k"></a>荆溪。<a id="a-3l"></a>广以传记数十万言。<a id="a-3m"></a>网罗遗法勤矣备矣。<a id="a-3n"></a>荆溪灭后知其说者适三四人。<a id="a-3o"></a>古人云。<a id="a-3p"></a>生而知之者上。<a id="a-3q"></a>学而知之者次。<a id="a-3r"></a>困而学之又其次。<a id="a-3s"></a>夫生而知之者。<a id="a-3t"></a>盖性德者也。<a id="a-3u"></a>学而知之者。<a id="a-3v"></a>天机深者也。<a id="a-3w"></a>若嗜欲深耳目塞。<a id="a-3x"></a>虽学而不知斯为下矣。<a id="a-3y"></a>今夫学者。<a id="a-3z"></a>内病于蔽。<a id="a-40"></a>外役于烦。<a id="a-41"></a>没世不能通其文。<a id="a-42"></a>数年不能得其益则业。<a id="a-43"></a>文为之屡校梏足也。<a id="a-44"></a>棼句为之簸糠眯目也。<a id="a-45"></a>以不能谕之。<a id="a-46"></a>师教不领之弟子。<a id="a-47"></a>止观所以未光大于时也。<a id="a-48"></a>予常戚戚于是整其宏纲。<a id="a-49"></a>撮其机要。<a id="a-4A"></a>其理之所存。<a id="a-4B"></a>教之所急。<a id="a-4C"></a>或易置之或引伸之。<a id="a-4D"></a>其义之迂。<a id="a-4E"></a>其辞之鄙。<a id="a-4F"></a>或薙除之或润色之。<a id="a-4G"></a>大凡浮疏之患十愈其九。<a id="a-4H"></a>广略之宜三存其一。<a id="a-4I"></a>是祛鄙滞道蒙童。<a id="a-4J"></a>贻诸他人则吾岂敢。<a id="a-4K"></a>若同见同行且不以止观罪我。<a id="a-4L"></a>亦无隐乎尔。<a id="a-4M"></a>建中上元甲子首事笔削三岁。<a id="a-4N"></a>岁在析木之津。<a id="a-4O"></a>功毕云尔。</p>
 </body>
</html>