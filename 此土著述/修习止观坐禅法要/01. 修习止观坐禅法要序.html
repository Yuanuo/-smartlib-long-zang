<!doctype html>
<html id="z3IBWWS1LM" data-ver="60">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">修习止观坐禅法要序</h1>
  <h2 id="a2">宋余杭郡沙门元照述</h2>
  <p id="a3">天台止观有四本。<a id="a-4"></a>一曰圆顿止观。<a id="a-5"></a>大师于荆州玉泉寺说。<a id="a-6"></a>章安记为十卷。<a id="a-7"></a>二曰渐次止观。<a id="a-8"></a>在瓦官寺说。<a id="a-9"></a>弟子法慎记。<a id="a-A"></a>本三十卷。<a id="a-B"></a>章安治定为十卷。<a id="a-C"></a>今禅波罗蜜是。<a id="a-D"></a>三曰不定止观。<a id="a-E"></a>即陈尚书令毛喜请大师出。<a id="a-F"></a>有一卷。<a id="a-G"></a>今六妙门是。<a id="a-H"></a>四曰小止观。<a id="a-I"></a>即今文是。<a id="a-J"></a>大师为俗兄陈针出。<a id="a-K"></a>寔大部之梗概。<a id="a-L"></a>入道之枢机。<a id="a-M"></a>曰止观。<a id="a-N"></a>曰定慧。<a id="a-O"></a>曰寂照。<a id="a-P"></a>曰明静。<a id="a-Q"></a>皆同出而异名也。<a id="a-R"></a>若夫穷万法之源底。<a id="a-S"></a>考诸佛之修证。<a id="a-T"></a>莫若止观。<a id="a-U"></a>天台大师灵山亲承。<a id="a-V"></a>承止观也。<a id="a-W"></a>大苏妙悟。<a id="a-X"></a>悟止观也。<a id="a-Y"></a>三昧所修。<a id="a-Z"></a>修止观也。<a id="a-a"></a>纵辩而说。<a id="a-b"></a>说止观也。<a id="a-c"></a>故曰。<a id="a-d"></a>说己心中所行法门。<a id="a-e"></a>则知台教宗部虽繁。<a id="a-f"></a>要归不出止观。<a id="a-g"></a>舍止观不足以明天台道。<a id="a-h"></a>不足以议天台教。<a id="a-i"></a>故入道者不可不学。<a id="a-j"></a>学者不可不修。<a id="a-k"></a>奈何叔世寡薄驰走声利。<a id="a-l"></a>或胶固于名相。<a id="a-m"></a>或混肴于闇证。<a id="a-n"></a>其书虽存。<a id="a-o"></a>而止观之道蔑闻于世。<a id="a-p"></a>得不为之痛心疾首哉。<a id="a-q"></a>今以此书命工镂板。<a id="a-r"></a>将使闻者见者。<a id="a-s"></a>皆植大乘缘种。<a id="a-t"></a>况有修有证者。<a id="a-u"></a>则其利尚可量耶。<a id="a-v"></a>予因对校乃为叙云。<a id="a-w"></a>时绍圣二年仲秋朔。<a id="a-x"></a>余杭郡释元照序。</p>
 </body>
</html>