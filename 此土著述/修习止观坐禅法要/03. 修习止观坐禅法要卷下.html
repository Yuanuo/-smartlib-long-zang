<!doctype html>
<html id="z3IBWWY1LO" data-ver="788">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">修习止观坐禅法要卷下</h1>
  <h2 id="a2">善根发第七</h2>
  <p id="a3">行者若能如是。<a id="a-4"></a>从假入空观中。<a id="a-5"></a>善修止观者。<a id="a-6"></a>则于坐中身心明净。<a id="a-7"></a>尔时当有种种善根开发。<a id="a-8"></a>应须识知。<a id="a-9"></a>今略明善根发相。<a id="a-A"></a>有二种不同。<a id="a-B"></a>一外善根发相。<a id="a-C"></a>所谓布施持戒孝顺父母尊长。<a id="a-D"></a>供养三宝及诸听学等。<a id="a-E"></a>善根开发。<a id="a-F"></a>此是外事。<a id="a-G"></a>若非正修。<a id="a-H"></a>与魔境相滥。<a id="a-I"></a>今不分别。<a id="a-J"></a>二内善根发相。<a id="a-K"></a>所谓诸禅定法门善根开发。<a id="a-L"></a>有三种意。<a id="a-M"></a>第一明善根发相有五种不同。<a id="a-N"></a>一息道善根发相。<a id="a-O"></a>行者善修止观故。<a id="a-P"></a>身心调适妄念止息。<a id="a-Q"></a>因是自觉其心渐渐入定。<a id="a-R"></a>发于欲界及未到地等定。<a id="a-S"></a>身心泯然空寂定心安隐。<a id="a-T"></a>于此定中都不见有身心相貌。<a id="a-U"></a>于后或经一坐二坐。<a id="a-V"></a>乃至一日二日。<a id="a-W"></a>一月二月。<a id="a-X"></a>将息不得不退不失。<a id="a-Y"></a>即于定中忽觉身心运动八触而发者。<a id="a-Z"></a>所谓觉身痛痒冷暖轻重涩滑等。<a id="a-a"></a>当触发时身心安定虚微悦豫。<a id="a-b"></a>快乐清净不可为喻。<a id="a-c"></a>是为知息道根本禅定善根发相。<a id="a-d"></a>行者或于欲界未到地中。<a id="a-e"></a>忽然觉息出入长短。<a id="a-f"></a>遍身毛孔皆悉虚疏。<a id="a-g"></a>即以心眼见身内三十六物。<a id="a-h"></a>犹如开仓见诸麻豆等。<a id="a-i"></a>心大惊喜。<a id="a-j"></a>寂静安快。<a id="a-k"></a>是为随息特胜善根发相。<a id="a-l"></a>二不净观善根发相。<a id="a-m"></a>行者若于欲界未到地定。<a id="a-n"></a>于此定中身心虚寂。<a id="a-o"></a>忽然见他男女身死。<a id="a-p"></a>死已膖胀烂坏虫脓流出。<a id="a-q"></a>见白骨狼藉。<a id="a-r"></a>其心悲喜厌患所爱。<a id="a-s"></a>此为九想善根发相。<a id="a-t"></a>或于静定之中。<a id="a-u"></a>忽然见内身不净。<a id="a-v"></a>外身膖胀狼藉。<a id="a-w"></a>自身白骨从头至足。<a id="a-x"></a>节节相拄。<a id="a-y"></a>见是事已。<a id="a-z"></a>定心安隐惊悟无常。<a id="a-10"></a>厌患五欲不着我人。<a id="a-11"></a>此是背舍善根发相。<a id="a-12"></a>或于定心中。<a id="a-13"></a>见于内身及外身。<a id="a-14"></a>一切飞禽走兽。<a id="a-15"></a>衣服饮食屋舍山林。<a id="a-16"></a>皆悉不净。<a id="a-17"></a>此为大不净善根发相。<a id="a-18"></a>三慈心善根发相。<a id="a-19"></a>行者因修止观故。<a id="a-1A"></a>若得欲界未到地定于此定中忽然发心慈念众生。<a id="a-1B"></a>或缘亲人得乐之相。<a id="a-1C"></a>即发深定。<a id="a-1D"></a>内心悦乐清净不可为喻。<a id="a-1E"></a>中人怨人乃至十方五道众生。<a id="a-1F"></a>亦复如是。<a id="a-1G"></a>从禅定起其心悦乐。<a id="a-1H"></a>随所见人颜色常和。<a id="a-1I"></a>是为慈心善根发相。<a id="a-1J"></a>悲喜舍心发相。<a id="a-1K"></a>类此可知也。<a id="a-1L"></a>四因缘观善根发相。<a id="a-1M"></a>行者因修止观故。<a id="a-1N"></a>若得欲界未到地。<a id="a-1O"></a>身心静定。<a id="a-1P"></a>忽然觉悟心生。<a id="a-1Q"></a>推寻三世无明行等诸因缘中不见人我。<a id="a-1R"></a>即离断常。<a id="a-1S"></a>破诸执见。<a id="a-1T"></a>得定安隐解慧开发。<a id="a-1U"></a>心生法喜不念世间之事。<a id="a-1V"></a>乃至五阴十二处十八界中。<a id="a-1W"></a>分别亦如是。<a id="a-1X"></a>是为因缘观善根发相。<a id="a-1Y"></a>五念佛善根发相。<a id="a-1Z"></a>行者因修止观故。<a id="a-1a"></a>若得欲界未到地定。<a id="a-1b"></a>身心空寂。<a id="a-1c"></a>忽然忆念诸佛功德相好。<a id="a-1d"></a>不可思议所有十力。<a id="a-1e"></a>无畏。<a id="a-1f"></a>不共。<a id="a-1g"></a>三昧。<a id="a-1h"></a>解脱等法。<a id="a-1i"></a>不可思议神通变化。<a id="a-1j"></a>无碍说法广利众生。<a id="a-1k"></a>不可思议。<a id="a-1l"></a>如是等无量功德。<a id="a-1m"></a>不可思议。<a id="a-1n"></a>作是念时即发爱敬心生。<a id="a-1o"></a>三昧开发身心快乐。<a id="a-1p"></a>清净安隐无诸恶相。<a id="a-1q"></a>从禅定起身体轻利。<a id="a-1r"></a>自觉功德巍巍人所爱敬。<a id="a-1s"></a>是为念佛三昧善根发相。<a id="a-1t"></a>复次行者因修止观故。<a id="a-1u"></a>若得身心澄净。<a id="a-1v"></a>或发无常苦空无我不净。<a id="a-1w"></a>世间可厌食不净相。<a id="a-1x"></a>死离尽想。<a id="a-1y"></a>念佛法僧戒舍天。<a id="a-1z"></a>念处正勤如意根力觉道。<a id="a-20"></a>空无相无作。<a id="a-21"></a>六度诸波罗蜜神通变化等。<a id="a-22"></a>一切法门发相。<a id="a-23"></a>是中应广分别。<a id="a-24"></a>故经云。<a id="a-25"></a>制心一处无事不办。<a id="a-26"></a>二分别真伪者。<a id="a-27"></a>有二。<a id="a-28"></a>一者辨邪伪禅发相。<a id="a-29"></a>行者若发如上诸禅时。<a id="a-2A"></a>随因所发之法或身搔动。<a id="a-2B"></a>或时身重如物镇压。<a id="a-2C"></a>或时身轻欲飞。<a id="a-2D"></a>或时如缚。<a id="a-2E"></a>或时逶迤垂熟。<a id="a-2F"></a>或时煎寒。<a id="a-2G"></a>或时壮热。<a id="a-2H"></a>或见种种诸异境界。<a id="a-2I"></a>或时其心闇蔽。<a id="a-2J"></a>或时起诸恶觉。<a id="a-2K"></a>或时念外散乱诸杂善事。<a id="a-2L"></a>或时欢喜躁动。<a id="a-2M"></a>或时忧愁悲思。<a id="a-2N"></a>或时恶触身毛惊竖。<a id="a-2O"></a>或时大乐昏醉。<a id="a-2P"></a>如是种种邪法。<a id="a-2Q"></a>与禅俱发。<a id="a-2R"></a>名为邪伪。<a id="a-2S"></a>此之邪定若人爱着。<a id="a-2T"></a>即与九十五种鬼神法相应。<a id="a-2U"></a>多好失心颠狂。<a id="a-2V"></a>或时诸鬼神等知人念着其法。<a id="a-2W"></a>即加势力令发诸邪定。<a id="a-2X"></a>邪智辩才神通惑动世人。<a id="a-2Y"></a>凡愚见者谓得道果皆悉信伏。<a id="a-2Z"></a>而其内心颠倒专行鬼法惑乱世间。<a id="a-2a"></a>是人命终永不值佛。<a id="a-2b"></a>还堕鬼神道中。<a id="a-2c"></a>若坐时多行恶法。<a id="a-2d"></a>即堕地狱。<a id="a-2e"></a>行者修止观时。<a id="a-2f"></a>若证如是等禅有此诸邪伪相。<a id="a-2g"></a>当即却之。<a id="a-2h"></a>云何却之。<a id="a-2i"></a>若知虚诳正心不受不着即当谢灭。<a id="a-2j"></a>应用正观破之即当灭矣。<a id="a-2k"></a>二者辨真正禅发相。<a id="a-2l"></a>行者若于坐中发诸禅时。<a id="a-2m"></a>无有如上所说诸邪法等。<a id="a-2n"></a>随一一禅发时。<a id="a-2o"></a>即觉与定相应。<a id="a-2p"></a>空明清净内心喜悦憺然快乐。<a id="a-2q"></a>无有覆盖。<a id="a-2r"></a>善心开发信敬增长。<a id="a-2s"></a>智鉴分明身心柔软微妙虚寂。<a id="a-2t"></a>厌患世间无为无欲出入自在。<a id="a-2u"></a>是为正禅发相。<a id="a-2v"></a>譬如与恶人共事恒相触恼。<a id="a-2w"></a>若与善人共事久见其美。<a id="a-2x"></a>分别邪正二种禅发之相。<a id="a-2y"></a>亦复如是。<a id="a-2z"></a>三明用止观长养诸善根者。<a id="a-30"></a>若于坐中诸善根发时。<a id="a-31"></a>应用止观二法修令增进。<a id="a-32"></a>若宜用止则以止修之。<a id="a-33"></a>若宜用观则以观修之。<a id="a-34"></a>具如前说略示大意矣。</p>
  <p data-pb></p>
  <h2 id="a35">觉知魔事第八</h2>
  <p id="a36">梵音魔罗。<a id="a-37"></a>秦言杀者。<a id="a-38"></a>夺行人功德之财。<a id="a-39"></a>杀行人智慧之命。<a id="a-3A"></a>是故名之为恶魔。<a id="a-3B"></a>事者如佛以功德智慧。<a id="a-3C"></a>度脱众生入涅槃为事。<a id="a-3D"></a>魔常以破坏众生善根。<a id="a-3E"></a>令流转生死为事。<a id="a-3F"></a>若能安心正道。<a id="a-3G"></a>是故道高方知魔盛。<a id="a-3H"></a>仍须善识魔事。<a id="a-3I"></a>但有四种。<a id="a-3J"></a>一烦恼魔二阴入界魔三死魔。<a id="a-3K"></a>四鬼神魔。<a id="a-3L"></a>三种皆是世间之常事。<a id="a-3M"></a>及随人自心所生。<a id="a-3N"></a>当须自心正除遣之。<a id="a-3O"></a>今不分别鬼神魔相。<a id="a-3P"></a>此事须知。<a id="a-3Q"></a>今当略说。<a id="a-3R"></a>鬼神魔有三种。<a id="a-3S"></a>一者精魅。<a id="a-3T"></a>十二时兽变化作种种形色。<a id="a-3U"></a>或作少女老宿之形。<a id="a-3V"></a>乃至可畏身等非一。<a id="a-3W"></a>恼惑行人。<a id="a-3X"></a>此诸精魅欲恼行人。<a id="a-3Y"></a>各当其时而来。<a id="a-3Z"></a>善须别识若于寅时来者必是虎兽等。<a id="a-3a"></a>若于卯时来者必是兔鹿等。<a id="a-3b"></a>若于辰时来者必是龙鳖等。<a id="a-3c"></a>若于已时来者必是蛇蟒等。<a id="a-3d"></a>若于午时来者必是马驴驼等。<a id="a-3e"></a>若于未时来者必是羊等。<a id="a-3f"></a>若于申时来者必是猿猴等。<a id="a-3g"></a>若于酉时来者必是鸡乌等。<a id="a-3h"></a>若于戌时来者必是狗狼等。<a id="a-3i"></a>若于亥时来者必是猪等。<a id="a-3j"></a>子时来者必是鼠等。<a id="a-3k"></a>丑时来者必是牛等。<a id="a-3l"></a>行者若见常用此时来。<a id="a-3m"></a>即知其兽精。<a id="a-3n"></a>说其名字诃责即当谢灭。<a id="a-3o"></a>二者堆剔鬼。<a id="a-3p"></a>亦作种种恼触行人。<a id="a-3q"></a>或如虫蝎缘人头面。<a id="a-3r"></a>钻刺熠熠或击枥人两腋下。<a id="a-3s"></a>或乍抱持于人。<a id="a-3t"></a>或言说音声喧闹。<a id="a-3u"></a>及作诸兽之形异相非一。<a id="a-3v"></a>来恼行人。<a id="a-3w"></a>应即觉知一心闭目阴而骂之作是言。<a id="a-3x"></a>我今识汝汝是阎浮提中食火臭香。<a id="a-3y"></a>偷腊吉支邪。<a id="a-3z"></a>见喜破戒种。<a id="a-40"></a>我今持戒终不畏汝。<a id="a-41"></a>若出家人应诵戒本。<a id="a-42"></a>若在家人应诵三归五戒等。<a id="a-43"></a>鬼便却行匍匐而去。<a id="a-44"></a>如是若作种种留难恼人相貌。<a id="a-45"></a>及余断除之法。<a id="a-46"></a>并如禅经中广说。<a id="a-47"></a>三者魔恼。<a id="a-48"></a>是魔多化作三种五尘境界。<a id="a-49"></a>相来破善心。<a id="a-4A"></a>一作违情事则可畏五尘令人恐惧。<a id="a-4B"></a>二作顺情事则可爱五尘令人心着。<a id="a-4C"></a>三非违非顺事。<a id="a-4D"></a>则平等五尘动乱行者。<a id="a-4E"></a>是故魔名杀者。<a id="a-4F"></a>亦名华箭。<a id="a-4G"></a>亦名五箭。<a id="a-4H"></a>射人五情故。<a id="a-4I"></a>名色中作种种境界。<a id="a-4J"></a>惑乱行人。<a id="a-4K"></a>作顺情境者。<a id="a-4L"></a>或作父母兄弟。<a id="a-4M"></a>诸佛形像端正男女可爱之境。<a id="a-4N"></a>令人心着。<a id="a-4O"></a>作违情境界者。<a id="a-4P"></a>或作虎狼师子罗刹之形。<a id="a-4Q"></a>种种可畏之像。<a id="a-4R"></a>来怖行人。<a id="a-4S"></a>作非违非顺境者。<a id="a-4T"></a>则平常之事。<a id="a-4U"></a>动乱人心令失禅定。<a id="a-4V"></a>故名为魔。<a id="a-4W"></a>或作种种好恶之音声。<a id="a-4X"></a>作种种香臭之气。<a id="a-4Y"></a>作种种好恶之味。<a id="a-4Z"></a>作种种苦乐境界。<a id="a-4a"></a>来触人身皆是魔事。<a id="a-4b"></a>其相众多。<a id="a-4c"></a>今不具说。<a id="a-4d"></a>举要言之。<a id="a-4e"></a>若作种种五尘。<a id="a-4f"></a>恼乱于人令失善法。<a id="a-4g"></a>起诸烦恼皆是魔军。<a id="a-4h"></a>以能破坏平等佛法。<a id="a-4i"></a>令起贪欲忧愁嗔恚睡眠等。<a id="a-4j"></a>诸障道法。<a id="a-4k"></a>如经偈中说。</p>
  <p id="a4l">欲是汝初军　　忧愁为第二</p>
  <p id="a4m">饥渴第三军　　渴爱为第四</p>
  <p id="a4n">睡眠第五军　　怖畏为第六</p>
  <p id="a4o">疑悔第七军　　嗔恚为第八</p>
  <p id="a4p">利养虚称九　　自高慢人十</p>
  <p id="a4q">如是等众军　　压没出家人</p>
  <p id="a4r">我以禅智力　　破汝此诸军</p>
  <p id="a4s">得成佛道已　　度脱一切人</p>
  <p id="a4t">行者既觉知魔事即当却之。<a id="a-4u"></a>却法有二。<a id="a-4v"></a>一者修止却之。<a id="a-4w"></a>凡见一切外诸恶魔境。<a id="a-4x"></a>悉知虚诳不忧不怖。<a id="a-4y"></a>亦不取不舍。<a id="a-4z"></a>妄计分别息心寂然彼自当灭。<a id="a-50"></a>二者修观却之。<a id="a-51"></a>若见如上所说种种魔境。<a id="a-52"></a>用止不去即当反观。<a id="a-53"></a>能见之心不见处所。<a id="a-54"></a>彼何所恼。<a id="a-55"></a>如是观时寻当灭谢。<a id="a-56"></a>若迟迟不去但当正心。<a id="a-57"></a>勿生惧想不惜躯命。<a id="a-58"></a>正念不动。<a id="a-59"></a>知魔界如即佛界如。<a id="a-5A"></a>若魔界如佛界如。<a id="a-5B"></a>一如无二如。<a id="a-5C"></a>如是了知。<a id="a-5D"></a>则魔界无所舍。<a id="a-5E"></a>佛界无所取。<a id="a-5F"></a>佛法自当现前。<a id="a-5G"></a>魔境自然消灭。<a id="a-5H"></a>复次若见魔境不谢。<a id="a-5I"></a>不须生忧。<a id="a-5J"></a>若见灭谢亦勿生喜。<a id="a-5K"></a>所以者何。<a id="a-5L"></a>未曾见有人坐禅见魔化作虎狼来食人。<a id="a-5M"></a>亦未曾见魔化作男女来为夫妇。<a id="a-5N"></a>当其幻化。<a id="a-5O"></a>愚人不了。<a id="a-5P"></a>心生惊怖及起贪着。<a id="a-5Q"></a>因是心乱失定发狂。<a id="a-5R"></a>自致其患。<a id="a-5S"></a>皆是行人无智受患。<a id="a-5T"></a>非魔所为。<a id="a-5U"></a>若诸魔境恼乱行人。<a id="a-5V"></a>或经年月不去。<a id="a-5W"></a>但当端心正念坚固不惜身命。<a id="a-5X"></a>莫怀忧惧。<a id="a-5Y"></a>当诵大乘方等诸经治魔咒。<a id="a-5Z"></a>默念诵之。<a id="a-5a"></a>存念三宝。<a id="a-5b"></a>若出禅定亦当诵咒。<a id="a-5c"></a>自防忏悔惭愧及诵。<a id="a-5d"></a>波罗提木叉。<a id="a-5e"></a>邪不干正久久自灭。<a id="a-5f"></a>魔事众多说不可尽。<a id="a-5g"></a>善须识之。<a id="a-5h"></a>是故初心行人。<a id="a-5i"></a>必须亲近善知识。<a id="a-5j"></a>为有如此等难事。<a id="a-5k"></a>是魔入人心能令行者。<a id="a-5l"></a>心神狂乱。<a id="a-5m"></a>或喜或忧因是成患致死。<a id="a-5n"></a>或时令得诸邪禅定智慧。<a id="a-5o"></a>神通陀罗尼。<a id="a-5p"></a>说法教化人皆信伏后即坏人出世善事。<a id="a-5q"></a>及破坏正法。<a id="a-5r"></a>如是等诸异非一说不可尽。<a id="a-5s"></a>今略示其要。<a id="a-5t"></a>为令行人于坐禅中。<a id="a-5u"></a>不妄受诸境界。<a id="a-5v"></a>取要言之若欲遣邪归正当观诸法实相。<a id="a-5w"></a>善修止观无邪不破。<a id="a-5x"></a>故释论云。<a id="a-5y"></a>除诸法实相。<a id="a-5z"></a>其余一切皆是魔事。<a id="a-60"></a>如偈中说。</p>
  <p id="a61">若分别忆想　　即是魔罗网</p>
  <p id="a62">不动不分别　　是则为法印</p>
  <p data-pb></p>
  <h2 id="a63">治病第九</h2>
  <p id="a64">行者安心修道。<a id="a-65"></a>或四大有病。<a id="a-66"></a>因今用观心息鼓击发动本病。<a id="a-67"></a>或时不能善调适身心息三事。<a id="a-68"></a>内外有所违犯故有病患。<a id="a-69"></a>夫坐禅之法若能善用心者。<a id="a-6A"></a>则四百四病自然除差。<a id="a-6B"></a>若用心失所。<a id="a-6C"></a>则四百四病因之发生。<a id="a-6D"></a>是故若自行化他。<a id="a-6E"></a>应当善识病源善知坐中内心治病方法。<a id="a-6F"></a>一旦动病非唯行道有障。<a id="a-6G"></a>则大命虑失。<a id="a-6H"></a>今明治病法。<a id="a-6I"></a>中有二意。<a id="a-6J"></a>一明病发相。<a id="a-6K"></a>二明治病方法。<a id="a-6L"></a>一明病发相者。<a id="a-6M"></a>病发虽复多途略出不过二种。<a id="a-6N"></a>一者四大增损病相。<a id="a-6O"></a>若地大增者则肿结沉重身体枯瘠。<a id="a-6P"></a>如是等百一患生。<a id="a-6Q"></a>若水大增者。<a id="a-6R"></a>则痰阴胀满食饮不消。<a id="a-6S"></a>腹痛下痢等百一患生。<a id="a-6T"></a>若火大增者。<a id="a-6U"></a>即煎寒壮热。<a id="a-6V"></a>支节皆痛口气大小便痢不通等。<a id="a-6W"></a>百一患生。<a id="a-6X"></a>若风大增者则身体虚悬。<a id="a-6Y"></a>战掉疼痛肺闷胀急。<a id="a-6Z"></a>呕逆气急如是等。<a id="a-6a"></a>百一患生。<a id="a-6b"></a>故经云。<a id="a-6c"></a>一大不调百一病起。<a id="a-6d"></a>四大不调四百四病。<a id="a-6e"></a>一时俱动。<a id="a-6f"></a>四大病发各有相貌。<a id="a-6g"></a>当于坐时及梦中察之。<a id="a-6h"></a>二者五藏生患之相。<a id="a-6i"></a>从心生患者。<a id="a-6j"></a>身体寒热。<a id="a-6k"></a>及头痛口燥等。<a id="a-6l"></a>心主口故。<a id="a-6m"></a>从肺生患者。<a id="a-6n"></a>身体胀满。<a id="a-6o"></a>四支烦疼心闷鼻塞等。<a id="a-6p"></a>肺主鼻故。<a id="a-6q"></a>从肝生患者。<a id="a-6r"></a>多无喜心忧愁不乐悲思嗔恚。<a id="a-6s"></a>头痛眼闇昏闷等。<a id="a-6t"></a>肝主眼故。<a id="a-6u"></a>从脾生患者。<a id="a-6v"></a>身体面上游风。<a id="a-6w"></a>遍身[病-丙+習]痒疼痛饮食失味等脾主舌故。<a id="a-6x"></a>从肾生患者。<a id="a-6y"></a>咽喉曀塞。<a id="a-6z"></a>腹胀耳聋等。<a id="a-70"></a>肾主耳故。<a id="a-71"></a>五藏生病众多各有其相。<a id="a-72"></a>当于坐时及梦中察之可知。<a id="a-73"></a>如是四大五藏。<a id="a-74"></a>病患因起非一。<a id="a-75"></a>病相众多不可具说。<a id="a-76"></a>行者若欲修止观法门。<a id="a-77"></a>脱有患生。<a id="a-78"></a>应当善知因起。<a id="a-79"></a>此二种病通因内外发动。<a id="a-7A"></a>若外伤寒冷风热。<a id="a-7B"></a>饮食不消而病。<a id="a-7C"></a>从二处发者。<a id="a-7D"></a>当知因外发动若由用心不调。<a id="a-7E"></a>观行违僻。<a id="a-7F"></a>或因定法发时不知取与而致此二处患生。<a id="a-7G"></a>此因内发病相。<a id="a-7H"></a>复次有三种得病因缘不同。<a id="a-7I"></a>一者四大五藏增损得病如前说。<a id="a-7J"></a>二者鬼神所作得病。<a id="a-7K"></a>三者业报得病。<a id="a-7L"></a>如是等病初得即治甚易得差。<a id="a-7M"></a>若经久则病成。<a id="a-7N"></a>身羸病结治之难愈。<a id="a-7O"></a>二明治病方法者。<a id="a-7P"></a>既深知病源起发。<a id="a-7Q"></a>当作方法治之。<a id="a-7R"></a>治病之法乃有多途。<a id="a-7S"></a>举要言之。<a id="a-7T"></a>不出止观二种方便。<a id="a-7U"></a>云何用止治病相。<a id="a-7V"></a>有师言。<a id="a-7W"></a>但安心止。<a id="a-7X"></a>在病处即能治病。<a id="a-7Y"></a>所以者何。<a id="a-7Z"></a>心是一期果报之主。<a id="a-7a"></a>譬如王有所至处群贼迸散。<a id="a-7b"></a>次有师言。<a id="a-7c"></a>脐下一寸名忧陀那。<a id="a-7d"></a>此云丹田。<a id="a-7e"></a>若能止心守此不散。<a id="a-7f"></a>经久即多有所治。<a id="a-7g"></a>有师言。<a id="a-7h"></a>常止心足下。<a id="a-7i"></a>莫问行住寝卧即能治病。<a id="a-7j"></a>所以者何。<a id="a-7k"></a>人以四大不调故。<a id="a-7l"></a>多诸疾患此由心识上缘故。<a id="a-7m"></a>令四大不调。<a id="a-7n"></a>若安心在下。<a id="a-7o"></a>四大自然调适众病除矣。<a id="a-7p"></a>有师言。<a id="a-7q"></a>但知诸法空无所有不取病相。<a id="a-7r"></a>寂然止住多有所治。<a id="a-7s"></a>所以者何。<a id="a-7t"></a>由心忆想。<a id="a-7u"></a>鼓作四大故有病生。<a id="a-7v"></a>息心和悦众病即差。<a id="a-7w"></a>故净名经云。<a id="a-7x"></a>何为病本所谓攀缘。<a id="a-7y"></a>云何断攀缘谓心无所得。<a id="a-7z"></a>如是种种说用止治病之相非一。<a id="a-80"></a>故知善修止法能治众病。<a id="a-81"></a>次明观治病者。<a id="a-82"></a>有师言。<a id="a-83"></a>但观心想。<a id="a-84"></a>用六种气。<a id="a-85"></a>治病者即是观能治病。<a id="a-86"></a>何等六种气。<a id="a-87"></a>一吹。<a id="a-88"></a>二呼三嘻。<a id="a-89"></a>四呵。<a id="a-8A"></a>五嘘。<a id="a-8B"></a>六呬。<a id="a-8C"></a>此六种息皆于唇口之中想心。<a id="a-8D"></a>方便转侧而作绵微。<a id="a-8E"></a>而用颂曰。</p>
  <p id="a8F">心配属呵肾属吹　　脾呼肺呬圣皆知</p>
  <p id="a8G">肝藏热来嘘字至　　三焦壅处但言嘻</p>
  <p id="a8H">有师言。<a id="a-8I"></a>若能善用观想运。<a id="a-8J"></a>作十二种息能治众患。<a id="a-8K"></a>一上息。<a id="a-8L"></a>二下息。<a id="a-8M"></a>三满息。<a id="a-8N"></a>四焦息。<a id="a-8O"></a>五增长息。<a id="a-8P"></a>六灭坏息。<a id="a-8Q"></a>七暖息。<a id="a-8R"></a>八冷息。<a id="a-8S"></a>九冲息。<a id="a-8T"></a>十持息。<a id="a-8U"></a>十一和息。<a id="a-8V"></a>十二补息。<a id="a-8W"></a>此十二息皆从观想心生。<a id="a-8X"></a>今略明十二息对治之相。<a id="a-8Y"></a>上息治沉重。<a id="a-8Z"></a>下息治虚悬。<a id="a-8a"></a>满息治枯瘠。<a id="a-8b"></a>焦息治肿满。<a id="a-8c"></a>增长息治羸损。<a id="a-8d"></a>灭坏息治增盛。<a id="a-8e"></a>暖息治冷。<a id="a-8f"></a>冷息治热。<a id="a-8g"></a>冲息治壅塞不通。<a id="a-8h"></a>持息治战动。<a id="a-8i"></a>和息通治四大不和。<a id="a-8j"></a>补息资补四大衰。<a id="a-8k"></a>善用此息可以遍治众患。<a id="a-8l"></a>推之可知。<a id="a-8m"></a>有师言。<a id="a-8n"></a>善用假想观。<a id="a-8o"></a>能治众病如人患冷。<a id="a-8p"></a>想身中火气起即能治冷。<a id="a-8q"></a>此如杂阿含经。<a id="a-8r"></a>治病秘法七十二种法中广说。<a id="a-8s"></a>有师言。<a id="a-8t"></a>但用止观。<a id="a-8u"></a>检析身中四大病不可得。<a id="a-8v"></a>心中病不可得众病自差。<a id="a-8w"></a>如是等种种说。<a id="a-8x"></a>用观治病。<a id="a-8y"></a>应用不同善得其意皆能治病。<a id="a-8z"></a>当知止观二法。<a id="a-90"></a>若人善得其意则无病不治也。<a id="a-91"></a>但今时人根机浅钝作此观想多不成就。<a id="a-92"></a>世不流传。<a id="a-93"></a>又不得于此更学气术休粮恐生异见。<a id="a-94"></a>金石草木之药。<a id="a-95"></a>与病相应亦可服饵。<a id="a-96"></a>若是鬼病当用强心加咒以助治之。<a id="a-97"></a>若是业报病。<a id="a-98"></a>要须修福忏悔患则消灭。<a id="a-99"></a>此一种治病之法。<a id="a-9A"></a>若行人善得一意即可自行兼他。<a id="a-9B"></a>况复具足通达。<a id="a-9C"></a>若都不知则病生无治。<a id="a-9D"></a>非唯废修正法。<a id="a-9E"></a>亦恐性命有虞。<a id="a-9F"></a>岂可自行教人。<a id="a-9G"></a>是故欲修止观之者。<a id="a-9H"></a>必须善解内心治病方法。<a id="a-9I"></a>其法非一得意在人岂可传于文耳。<a id="a-9J"></a>复次用心坐中治病。<a id="a-9K"></a>仍须更兼具十法无不有益。<a id="a-9L"></a>十法者。<a id="a-9M"></a>一信。<a id="a-9N"></a>二用三勤。<a id="a-9O"></a>四常住缘中。<a id="a-9P"></a>五别病因法。<a id="a-9Q"></a>六方便。<a id="a-9R"></a>七久行。<a id="a-9S"></a>八知取舍。<a id="a-9T"></a>九持护。<a id="a-9U"></a>十识遮障。<a id="a-9V"></a>云何为信。<a id="a-9W"></a>谓信此法必能治病。<a id="a-9X"></a>何为用谓随时常用。<a id="a-9Y"></a>何为勤。<a id="a-9Z"></a>谓用之专精不息。<a id="a-9a"></a>取得差为度。<a id="a-9b"></a>何为住缘中。<a id="a-9c"></a>谓细心念念依法。<a id="a-9d"></a>而不异缘。<a id="a-9e"></a>何为别病。<a id="a-9f"></a>因起如上所说。<a id="a-9g"></a>何为方便。<a id="a-9h"></a>谓吐纳运心缘想善巧成就。<a id="a-9i"></a>不失其宜。<a id="a-9j"></a>何为久行。<a id="a-9k"></a>谓若用之未即有益。<a id="a-9l"></a>不计日月常习不废。<a id="a-9m"></a>何为知取舍。<a id="a-9n"></a>谓知益即勤有。<a id="a-9o"></a>损即舍之。<a id="a-9p"></a>微细转心调治。<a id="a-9q"></a>何为持护。<a id="a-9r"></a>谓善识异缘触犯。<a id="a-9s"></a>何为遮障。<a id="a-9t"></a>谓得益不向外说未损不生疑谤。<a id="a-9u"></a>若依此十法所治。<a id="a-9v"></a>必定有效不虚者也。</p>
  <p data-pb></p>
  <h2 id="a9w">证果第十</h2>
  <p id="a9x">若行者如是修止观时。<a id="a-9y"></a>能了知一切诸法皆由心生。<a id="a-9z"></a>因缘虚假不实故空。<a id="a-A0"></a>以知空故。<a id="a-A1"></a>即不得一切诸法名字相。<a id="a-A2"></a>则体真止也。<a id="a-A3"></a>尔时上不见佛果可求。<a id="a-A4"></a>下不见众生可度。<a id="a-A5"></a>是名从假入空观。<a id="a-A6"></a>亦名二谛观。<a id="a-A7"></a>亦名慧眼。<a id="a-A8"></a>亦名一切智。<a id="a-A9"></a>若住此观即堕声闻辟支佛地。<a id="a-AA"></a>故经云。<a id="a-AB"></a>诸声闻众等自叹言。<a id="a-AC"></a>我等若闻净佛国土。<a id="a-AD"></a>教化众生心不喜乐。<a id="a-AE"></a>所以者何。<a id="a-AF"></a>一切诸法皆悉空寂。<a id="a-AG"></a>无生无灭无大无小无漏无为。<a id="a-AH"></a>如是思惟不生喜乐。<a id="a-AI"></a>当知若见无为入正位者。<a id="a-AJ"></a>其人终不能发三菩提心。<a id="a-AK"></a>此即定力多故不见佛性。<a id="a-AL"></a>若菩萨为一切众生。<a id="a-AM"></a>成就一切佛法。<a id="a-AN"></a>不应取着无为而自寂灭。<a id="a-AO"></a>尔时应修从空入假观。<a id="a-AP"></a>则当谛观心性虽空缘对之时。<a id="a-AQ"></a>亦能出生一切诸法。<a id="a-AR"></a>犹如幻化虽无定实。<a id="a-AS"></a>亦有见闻觉知等相。<a id="a-AT"></a>差别不同。<a id="a-AU"></a>行者如是观时。<a id="a-AV"></a>虽知一切诸法毕竟空寂。<a id="a-AW"></a>能于空中修种种行。<a id="a-AX"></a>如空中种树。<a id="a-AY"></a>亦能分别众生诸根。<a id="a-AZ"></a>性欲无量故则说法无量。<a id="a-Aa"></a>若能成就无碍辩才。<a id="a-Ab"></a>则能利益六道众生。<a id="a-Ac"></a>是名方便随缘止。<a id="a-Ad"></a>乃是从空入假观。<a id="a-Ae"></a>亦名平等观。<a id="a-Af"></a>亦名法眼。<a id="a-Ag"></a>亦名道种智。<a id="a-Ah"></a>住此观中智慧力多故。<a id="a-Ai"></a>虽见佛性而不明了。<a id="a-Aj"></a>菩萨虽复成就此二种观。<a id="a-Ak"></a>是名方便观门非正观也。<a id="a-Al"></a>故经云前二观为方便道。<a id="a-Am"></a>因是二空观。<a id="a-An"></a>得入中道第一义观。<a id="a-Ao"></a>双照二谛心心寂灭。<a id="a-Ap"></a>自然流入萨婆若海。<a id="a-Aq"></a>若菩萨欲于一念中具足一切佛法。<a id="a-Ar"></a>应修息二边分别止行于中道正观。<a id="a-As"></a>云何修正观。<a id="a-At"></a>若体知心性非真非假。<a id="a-Au"></a>息缘真假之心名之为正。<a id="a-Av"></a>谛观心性非空非假。<a id="a-Aw"></a>而不坏空假之法。<a id="a-Ax"></a>若能如是照了。<a id="a-Ay"></a>则于心性。<a id="a-Az"></a>通达中道圆照二谛。<a id="a-B0"></a>若能于自心见中道二谛。<a id="a-B1"></a>则见一切诸法中道二谛亦不取中道二谛。<a id="a-B2"></a>以决定性不可得故。<a id="a-B3"></a>是名中道正观。<a id="a-B4"></a>如中论偈中说。</p>
  <p id="aB5">因缘所生法　　我说即是空</p>
  <p id="aB6">亦名为假名　　亦名中道义</p>
  <p id="aB7">深寻此偈意。<a id="a-B8"></a>非惟具足分别中观之相。<a id="a-B9"></a>亦是兼明前二种方便观门旨趣。<a id="a-BA"></a>当知中道正观则是佛眼。<a id="a-BB"></a>一切种智。<a id="a-BC"></a>若住此观则定慧力等。<a id="a-BD"></a>了了见佛性。<a id="a-BE"></a>安住大乘行步平正。<a id="a-BF"></a>其疾如风。<a id="a-BG"></a>自然流入萨婆若海。<a id="a-BH"></a>行如来行。<a id="a-BI"></a>入如来室。<a id="a-BJ"></a>着如来衣。<a id="a-BK"></a>坐如来座则以如来庄严而自庄严。<a id="a-BL"></a>获得六根清净入佛境界。<a id="a-BM"></a>于一切法无所染着。<a id="a-BN"></a>一切佛法皆现在前。<a id="a-BO"></a>成就念佛三昧。<a id="a-BP"></a>安住首楞严定。<a id="a-BQ"></a>则是普现色身三昧。<a id="a-BR"></a>普入十方佛土教化众生。<a id="a-BS"></a>严净一切佛刹。<a id="a-BT"></a>供养十方诸佛。<a id="a-BU"></a>受持一切诸佛法藏。<a id="a-BV"></a>具足一切诸行波罗蜜。<a id="a-BW"></a>悟入大菩萨位。<a id="a-BX"></a>则与普贤文殊为其等侣。<a id="a-BY"></a>常住法性身中。<a id="a-BZ"></a>则为诸佛称叹授记。<a id="a-Ba"></a>则是庄严兜率陀天。<a id="a-Bb"></a>示现降神母胎出家诣道场。<a id="a-Bc"></a>降魔怨成正觉转法轮入涅槃。<a id="a-Bd"></a>于十方国土究竟一切佛事。<a id="a-Be"></a>具足真应二身。<a id="a-Bf"></a>则是初发心菩萨也。<a id="a-Bg"></a>华严经中。<a id="a-Bh"></a>初发心时便成正觉。<a id="a-Bi"></a>了达诸法真实之性。<a id="a-Bj"></a>所有慧身不由他悟。<a id="a-Bk"></a>亦云。<a id="a-Bl"></a>初发心菩萨。<a id="a-Bm"></a>得如来一身作无量身。<a id="a-Bn"></a>亦云。<a id="a-Bo"></a>初发心菩萨即是佛。<a id="a-Bp"></a>涅槃经云。<a id="a-Bq"></a>发心毕竟二不别。<a id="a-Br"></a>如是二心前心难。<a id="a-Bs"></a>大品经云。<a id="a-Bt"></a>须菩提有菩萨摩诃萨。<a id="a-Bu"></a>从初发心即坐道场。<a id="a-Bv"></a>转正法轮当知则是菩萨为如佛也。<a id="a-Bw"></a>法华经中。<a id="a-Bx"></a>龙女所献珠为证。<a id="a-By"></a>如是等经皆明初心具足一切佛法。<a id="a-Bz"></a>即是大品经中阿字门。<a id="a-C0"></a>即是法华经中为令众生开佛知见。<a id="a-C1"></a>即是涅槃经中见佛性故住大涅槃。<a id="a-C2"></a>已略说初心菩萨因修止观证果之相。<a id="a-C3"></a>次明后心证果之相。<a id="a-C4"></a>后心所证境界则不可知。<a id="a-C5"></a>今推教所明。<a id="a-C6"></a>终不离止观二法。<a id="a-C7"></a>所以者何。<a id="a-C8"></a>如法华经云。<a id="a-C9"></a>殷勤称叹诸佛智慧则观义。<a id="a-CA"></a>此即约观以明果也。<a id="a-CB"></a>涅槃经。<a id="a-CC"></a>广辩百句解脱以释大涅槃者。<a id="a-CD"></a>涅槃则止义。<a id="a-CE"></a>是约止以明果也。<a id="a-CF"></a>故云。<a id="a-CG"></a>大般涅槃名常寂定。<a id="a-CH"></a>定者即是止义。<a id="a-CI"></a>法华经中。<a id="a-CJ"></a>虽约观明果则摄于止。<a id="a-CK"></a>故云。<a id="a-CL"></a>乃至究竟涅槃。<a id="a-CM"></a>常寂灭相终归于空。<a id="a-CN"></a>涅槃中虽约止明果。<a id="a-CO"></a>则摄于观。<a id="a-CP"></a>故以三德为大涅槃。<a id="a-CQ"></a>此二大经。<a id="a-CR"></a>虽复文言出没不同。<a id="a-CS"></a>莫不皆约止观二门。<a id="a-CT"></a>辨其究竟并据定慧两法。<a id="a-CU"></a>以明极果。<a id="a-CV"></a>行者当知初中后果。<a id="a-CW"></a>皆不可思议故。<a id="a-CX"></a>新译金光明经云。<a id="a-CY"></a>前际如来不可思议。<a id="a-CZ"></a>中际如来种种庄严。<a id="a-Ca"></a>后际如来常无破坏。<a id="a-Cb"></a>皆约修止观二心。<a id="a-Cc"></a>以辨其果。<a id="a-Cd"></a>故般舟三昧经中偈云。</p>
  <p id="aCe">诸佛从心得解脱　　心者清净名无垢</p>
  <p id="aCf">五道鲜洁不受色　　有学此者成大道</p>
  <p id="aCg">誓愿所行者须除三障五盖。<a id="a-Ch"></a>如或不除虽勤用功终无所益。</p>
 </body>
</html>