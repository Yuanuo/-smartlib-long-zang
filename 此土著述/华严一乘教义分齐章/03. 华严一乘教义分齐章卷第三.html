<!doctype html>
<html id="z3IBWec1PU" data-ver="1297">
 <head>
  <meta charset="utf-8">
  <meta author="法藏">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">华严一乘教义分齐章卷第三</h1>
  <p id="a2">若依终教。<a id="a-3"></a>地前留惑受分段身。<a id="a-4"></a>于初地中永断一切烦恼使种。<a id="a-5"></a>亦不分彼分别俱生。<a id="a-6"></a>于所知障中。<a id="a-7"></a>又断一分粗品正使。<a id="a-8"></a>是故地上受变易身至金刚位。<a id="a-9"></a>余义如下断惑中说。<a id="a-A"></a>问若于地上不留烦恼。<a id="a-B"></a>云何大悲同事摄生。<a id="a-C"></a>答若于地前及始教中。<a id="a-D"></a>愿智力劣故。<a id="a-E"></a>留烦恼助愿受生。<a id="a-F"></a>今此不尔。<a id="a-G"></a>愿智胜故自在同生。<a id="a-H"></a>问如说八地已还菩萨略有二类。<a id="a-I"></a>一悲增上。<a id="a-J"></a>二智增上。<a id="a-K"></a>悲增者。<a id="a-L"></a>留惑受分段身故。<a id="a-M"></a>智增者。<a id="a-N"></a>伏惑受变易身故。<a id="a-O"></a>此义云何。<a id="a-P"></a>答如此所说良恐未然。<a id="a-Q"></a>何者。<a id="a-R"></a>若悲增上其慧必劣。<a id="a-S"></a>劣慧导悲悲应滞见。<a id="a-T"></a>滞见之悲岂名增上。<a id="a-U"></a>纵悲智齐均。<a id="a-V"></a>尚不名悲增上。<a id="a-W"></a>况以劣慧导悲而言增上。<a id="a-X"></a>若智增上其悲必劣。<a id="a-Y"></a>劣悲导智智应滞寂。<a id="a-Z"></a>滞寂之智何名增上。<a id="a-a"></a>以诸菩萨从初已来异凡小故。<a id="a-b"></a>悲智相导念念双修。<a id="a-c"></a>如车二轮。<a id="a-d"></a>如鸟二翼。<a id="a-e"></a>何得说彼有增减耶。<a id="a-f"></a>当知由此始终二教粗细异故。<a id="a-g"></a>有二生死。<a id="a-h"></a>非由悲智互增上也。<a id="a-i"></a>若言彼智增上者。<a id="a-j"></a>有小乘习怖诸烦恼故。<a id="a-k"></a>永伏者。<a id="a-l"></a>若于地前未证真如。<a id="a-m"></a>可约本习容有此类。<a id="a-n"></a>以未纯熟故。<a id="a-o"></a>初地已上行解纯熟。<a id="a-p"></a>同证同行同修同断。<a id="a-q"></a>如何得有如是差别故起信论云。<a id="a-r"></a>地上菩萨种性发心修行皆无差别也。<a id="a-s"></a>又此教中。<a id="a-t"></a>地上变易寄位不同有其四种等。<a id="a-u"></a>亦如下指。<a id="a-v"></a>若依顿教。<a id="a-w"></a>一切行位既不可说。<a id="a-x"></a>所依身分亦准此知。<a id="a-y"></a>广如大般若经那伽室利分说。<a id="a-z"></a>若依圆教不说变易。<a id="a-10"></a>但分段身至于十地离垢定前。<a id="a-11"></a>以至彼位得普见肉眼故知是分段也。<a id="a-12"></a>又如善财等。<a id="a-13"></a>以分段身穷于因位故也。<a id="a-14"></a>问何故此中不说变易。<a id="a-15"></a>答如世界性等以上身分。<a id="a-16"></a>甚极微细出过诸天应同变易。<a id="a-17"></a>但以此教不分生死粗细之相。<a id="a-18"></a>总就过患以为一际。<a id="a-19"></a>至信满后顿翻彼际故不说也。<a id="a-1A"></a>余准而知之。<a id="a-1B"></a>第六断惑分齐者。<a id="a-1C"></a>有云。<a id="a-1D"></a>若依小乘若依三乘有二种义。<a id="a-1E"></a>一约位灭惑相。<a id="a-1F"></a>二寄惑显位相。<a id="a-1G"></a>初义者。<a id="a-1H"></a>若依始教具足三乘断惑差别。<a id="a-1I"></a>由此是其三乘教故。<a id="a-1J"></a>障有二种。<a id="a-1K"></a>谓烦恼所知。<a id="a-1L"></a>先辨二乘断烦恼障。<a id="a-1M"></a>于中有二。<a id="a-1N"></a>先障名数后断惑得果。<a id="a-1O"></a>初中烦恼有二。<a id="a-1P"></a>谓分别俱生。<a id="a-1Q"></a>总有十种。<a id="a-1R"></a>一贪二嗔三无明四慢五疑六身见七边见八邪见九见取十戒禁取。<a id="a-1S"></a>于中四种唯分别起。<a id="a-1T"></a>谓疑、<a id="a-1U"></a>邪见、<a id="a-1V"></a>见取．戒禁取。<a id="a-1W"></a>余六通二种。<a id="a-1X"></a>五识得起初三。<a id="a-1Y"></a>亦通分别及俱生。<a id="a-1Z"></a>由用意识中邪师等三因引故。<a id="a-1a"></a>得有分别起也。<a id="a-1b"></a>意识具十种。<a id="a-1c"></a>四分别六通二。<a id="a-1d"></a>末那唯四俱生。<a id="a-1e"></a>六中除嗔及边见。<a id="a-1f"></a>以嗔唯不善。<a id="a-1g"></a>此识有覆无记故。<a id="a-1h"></a>又以一类相续缘第八识刹那刹那执我故无边见。<a id="a-1i"></a>又以后三见及疑籍三因生。<a id="a-1j"></a>此识无彼故不起也。<a id="a-1k"></a>又由恒相续缘故。<a id="a-1l"></a>非第六所引不同五识。<a id="a-1m"></a>是故唯四。<a id="a-1n"></a>其第八识总不起。<a id="a-1o"></a>唯是异熟。<a id="a-1p"></a>无覆无记性故。<a id="a-1q"></a>此分别俱生皆通三界。<a id="a-1r"></a>嗔唯欲界。<a id="a-1s"></a>以上二界烦恼。<a id="a-1t"></a>皆有覆无记性故。<a id="a-1u"></a>其分别起者。<a id="a-1v"></a>欲界四谛各有十使。<a id="a-1w"></a>即为四十。<a id="a-1x"></a>上二界除嗔谛别各有九。<a id="a-1y"></a>即有七十二。<a id="a-1z"></a>并欲界合有一百一十二也。<a id="a-20"></a>其俱生者欲界具六。<a id="a-21"></a>上二界除嗔各唯有五。<a id="a-22"></a>合成十六。<a id="a-23"></a>通前分别总有一百二十八也。<a id="a-24"></a>问何故。<a id="a-25"></a>前愚法小乘中。<a id="a-26"></a>十使不通迷四谛。<a id="a-27"></a>此中即通耶。<a id="a-28"></a>答此有二义。<a id="a-29"></a>一以三乘中烦恼功力渐渐宽广故。<a id="a-2A"></a>障一切也。<a id="a-2B"></a>二又由迷等义通一切境也。<a id="a-2C"></a>第二断惑得果者。<a id="a-2D"></a>先断分别有其三人。<a id="a-2E"></a>一若从具缚入真见道。<a id="a-2F"></a>刹那顿断三界四谛分别烦恼得预流果。<a id="a-2G"></a>二若倍离欲人。<a id="a-2H"></a>入真见道兼断倍离欲。<a id="a-2I"></a>得一来果。<a id="a-2J"></a>言倍离欲者。<a id="a-2K"></a>谓凡夫时欲界修惑九品之中。<a id="a-2L"></a>伏断前六故云倍离欲。<a id="a-2M"></a>入见道时即永断前所伏故。<a id="a-2N"></a>是以得彼果也。<a id="a-2O"></a>三若已离欲人。<a id="a-2P"></a>入真见道兼断九品得不还果。<a id="a-2Q"></a>如瑜伽说。<a id="a-2R"></a>入见道果者有其三种。<a id="a-2S"></a>随其所应证三果故。<a id="a-2T"></a>次断俱生者。<a id="a-2U"></a>第六识俱生。<a id="a-2V"></a>九地各有九品。<a id="a-2W"></a>又进修道人有其二种。<a id="a-2X"></a>一渐出离。<a id="a-2Y"></a>断欲界九品中前六品尽得一来果。<a id="a-2Z"></a>断九品尽得不还果。<a id="a-2a"></a>断上二界尽得阿罗汉果。<a id="a-2b"></a>二顿出离者。<a id="a-2c"></a>谓得初果已。<a id="a-2d"></a>即顿断三界。<a id="a-2e"></a>渐除九品即得阿罗汉果。<a id="a-2f"></a>更无余果。<a id="a-2g"></a>何者。<a id="a-2h"></a>以彼欲界九品修惑及上二界。<a id="a-2i"></a>总三种九品各初一品。<a id="a-2j"></a>一时顿断故云顿断三界。<a id="a-2k"></a>竖论九品一一别断故云渐除也。<a id="a-2l"></a>若尔何故有渐断者。<a id="a-2m"></a>以于三界法不能顿缘故。<a id="a-2n"></a>对法论云。<a id="a-2o"></a>顿出离者。<a id="a-2p"></a>谓入谛现观已。<a id="a-2q"></a>依止未至定发出世道。<a id="a-2r"></a>顿断三界一切烦恼。<a id="a-2s"></a>品品别断唯立二果。<a id="a-2t"></a>谓预流果及阿罗汉果。<a id="a-2u"></a>乃至广引指端经等。<a id="a-2v"></a>如彼说。<a id="a-2w"></a>其末那烦恼行相微细。<a id="a-2x"></a>前渐顿二人。<a id="a-2y"></a>皆与非想地惑一时顿断故。<a id="a-2z"></a>瑜伽云。<a id="a-30"></a>末那相应任运烦恼。<a id="a-31"></a>唯与非想处共断故。<a id="a-32"></a>一时顿断。<a id="a-33"></a>非如余惑渐次而断故也。<a id="a-34"></a>问何故前愚法二乘无顿出离。<a id="a-35"></a>此中有耶。<a id="a-36"></a>答为显前劣故此超过。<a id="a-37"></a>愚法二乘无此胜智。<a id="a-38"></a>显彼教劣。<a id="a-39"></a>方便渐引起彼胜欲。<a id="a-3A"></a>令舍小从大故作此说。<a id="a-3B"></a>其论末那惑灭。<a id="a-3C"></a>小乘无者唯准此知。<a id="a-3D"></a>此谓二乘断烦恼障。<a id="a-3E"></a>其所知障。<a id="a-3F"></a>诸趣寂者入无余时一时皆断。<a id="a-3G"></a>唯此非择灭也。<a id="a-3H"></a>其余一切有断不断。<a id="a-3I"></a>慧解脱人不断。<a id="a-3J"></a>俱解脱人分有所断。<a id="a-3K"></a>谓八解脱障不染无知。<a id="a-3L"></a>修八胜解所对治故。<a id="a-3M"></a>如瑜伽说。<a id="a-3N"></a>又诸解脱由所知障解脱所显。<a id="a-3O"></a>由声闻及缘觉等于所知障心得解脱故。<a id="a-3P"></a>当知此始教为引愚法渐向大故。<a id="a-3Q"></a>安立此教。<a id="a-3R"></a>深胜于彼。<a id="a-3S"></a>故所知障亦许分断。<a id="a-3T"></a>然上所断不同愚法。<a id="a-3U"></a>以彼唯断烦恼得故。<a id="a-3V"></a>此即不尔。<a id="a-3W"></a>断种子故直进菩萨断惑者二障俱断。<a id="a-3X"></a>又烦恼障中。<a id="a-3Y"></a>不同二乘约界分品。<a id="a-3Z"></a>但于二障分别起者地前伏现行。<a id="a-3a"></a>初地真见道时。<a id="a-3b"></a>一刹那中顿断彼种。<a id="a-3c"></a>其俱生中烦恼障。<a id="a-3d"></a>初地已去自在能断。<a id="a-3e"></a>留故不断。<a id="a-3f"></a>何以故。<a id="a-3g"></a>润生摄化故。<a id="a-3h"></a>不堕二乘地故。<a id="a-3i"></a>为断所知障故。<a id="a-3j"></a>为得大菩提故。<a id="a-3k"></a>是故摄论云。<a id="a-3l"></a>由留惑至惑尽证佛一切智。<a id="a-3m"></a>解云。<a id="a-3n"></a>惑尽者。<a id="a-3o"></a>是所知障尽。<a id="a-3p"></a>即由留烦恼障起胜行故。<a id="a-3q"></a>得至此位证佛果也。<a id="a-3r"></a>又梁摄论既云留种子。<a id="a-3s"></a>是故当知。<a id="a-3t"></a>烦恼障种至金刚位。<a id="a-3u"></a>其所知障行相细故。<a id="a-3v"></a>正障菩萨道。<a id="a-3w"></a>是故地地分断。<a id="a-3x"></a>要至佛地方得总尽。<a id="a-3y"></a>由此即说二障修惑俱至佛地故。<a id="a-3z"></a>对法论云。<a id="a-40"></a>又诸菩萨。<a id="a-41"></a>于十地修道位中。<a id="a-42"></a>唯修所知障对治道。<a id="a-43"></a>非断烦恼障。<a id="a-44"></a>得菩提时顿断烦恼障及所知障。<a id="a-45"></a>顿成罗汉及如来故。<a id="a-46"></a>其末那俱生行相细故。<a id="a-47"></a>亦同前至佛地尽也。<a id="a-48"></a>问其二障修惑诸识相应。<a id="a-49"></a>地上现行有何同异。<a id="a-4A"></a>答其烦恼障内第六识惑既尽。<a id="a-4B"></a>尽故留彼。<a id="a-4C"></a>是故现种皆以智御用成胜行不起过患。<a id="a-4D"></a>犹如毒蛇以咒力御不令死。<a id="a-4E"></a>不起过患而成余用。<a id="a-4F"></a>菩萨善巧留惑亦尔。<a id="a-4G"></a>故摄论云。<a id="a-4H"></a>如毒咒所害等。<a id="a-4I"></a>是故当知。<a id="a-4J"></a>于彼烦恼或现或种皆得自在。<a id="a-4K"></a>其第七识烦恼性非润生故非所留。<a id="a-4L"></a>行相细故。<a id="a-4M"></a>七地已还有时暂现。<a id="a-4N"></a>以观智有间故。<a id="a-4O"></a>其所知障皆后地惑于前地起。<a id="a-4P"></a>或现或种以地地分断故。<a id="a-4Q"></a>问若尔何故。<a id="a-4R"></a>有处说七地已还起有漏心等耶。<a id="a-4S"></a>答若约第六识中烦恼障为有漏者。<a id="a-4T"></a>彼既留惑故。<a id="a-4U"></a>即似有漏。<a id="a-4V"></a>若约所知障为有漏。<a id="a-4W"></a>即实有漏。<a id="a-4X"></a>此二通十地。<a id="a-4Y"></a>若末那烦恼即实有漏。<a id="a-4Z"></a>至于七地有无不定。<a id="a-4a"></a>以有时暂起有漏心故。<a id="a-4b"></a>余义准知。<a id="a-4c"></a>又此教中惑灭智起分齐者。<a id="a-4d"></a>惑种在灭相时。<a id="a-4e"></a>智即在生相同时相返。<a id="a-4f"></a>如昂即低低即昂等。<a id="a-4g"></a>广如对法论说。<a id="a-4h"></a>又此障法。<a id="a-4i"></a>以依识无性故。<a id="a-4j"></a>即空无分别。<a id="a-4k"></a>是其障义。<a id="a-4l"></a>如维摩经云。<a id="a-4m"></a>五受阴洞达空无所起。<a id="a-4n"></a>是苦义。<a id="a-4o"></a>今此障义亦准彼知之。<a id="a-4p"></a>若依终教。<a id="a-4q"></a>诸声闻于烦恼障尚不能断。<a id="a-4r"></a>但能折伏。<a id="a-4s"></a>何况能断所知障。<a id="a-4t"></a>故弥勒所问经论云。<a id="a-4u"></a>一切声闻辟支佛人。<a id="a-4v"></a>不能如实修四无量。<a id="a-4w"></a>不能究竟断诸烦恼。<a id="a-4x"></a>但能折伏一切烦恼等。<a id="a-4y"></a>楞伽经文亦如上说。<a id="a-4z"></a>问此说何故与前教不同耶。<a id="a-50"></a>答彼为引二乘故。<a id="a-51"></a>未深说故。<a id="a-52"></a>是故以上就下说烦恼障同彼二乘至佛地智方尽。<a id="a-53"></a>又以下同上。<a id="a-54"></a>亦许二乘全断惑障分断所知障。<a id="a-55"></a>今此就实。<a id="a-56"></a>以愚法二乘无广大心故。<a id="a-57"></a>不究竟断烦恼障。<a id="a-58"></a>又亦可。<a id="a-59"></a>前约三乘中声闻。<a id="a-5A"></a>此中约愚法故不同也。<a id="a-5B"></a>其菩萨人。<a id="a-5C"></a>于二障中不分俱生及分别。<a id="a-5D"></a>但有正使及习气。<a id="a-5E"></a>地前伏使现。<a id="a-5F"></a>初地断使种。<a id="a-5G"></a>地上除习气。<a id="a-5H"></a>佛地究竟清净。<a id="a-5I"></a>然彼地前三贤位中。<a id="a-5J"></a>初既不堕二乘地中。<a id="a-5K"></a>于烦恼障自在能断。<a id="a-5L"></a>留故不断。<a id="a-5M"></a>为除所知障等故。<a id="a-5N"></a>是故梁摄论云。<a id="a-5O"></a>十解已去得出世净心。<a id="a-5P"></a>又云。<a id="a-5Q"></a>十解心已上名圣人。<a id="a-5R"></a>不堕二乘地故。<a id="a-5S"></a>仁王经云。<a id="a-5T"></a>地前得人空而不取证等。<a id="a-5U"></a>又起信论得少分见法身作八相等皆此义也。<a id="a-5V"></a>以此菩萨唯怖智障故。<a id="a-5W"></a>修唯识真如等观。<a id="a-5X"></a>伏断波障。<a id="a-5Y"></a>然于烦恼障非但不怖不修对治。<a id="a-5Z"></a>亦乃故留助成胜行。<a id="a-5a"></a>初地已上断于所知障一分粗故。<a id="a-5b"></a>于烦恼障不复更留。<a id="a-5c"></a>是故二障不分见修。<a id="a-5d"></a>至初地时正使俱尽。<a id="a-5e"></a>故弥勒所问经论云。<a id="a-5f"></a>问曰。<a id="a-5g"></a>若声闻人先断见道所断烦恼。<a id="a-5h"></a>然后渐断修道烦恼。<a id="a-5i"></a>何故菩萨不同声闻。<a id="a-5j"></a>答曰。<a id="a-5k"></a>菩萨之人无量世来。<a id="a-5l"></a>为诸众生作利益事。<a id="a-5m"></a>后见真如甘露法界。<a id="a-5n"></a>观彼一切诸众生身。<a id="a-5o"></a>而实不异我所求处。<a id="a-5p"></a>是故菩萨见修道中。<a id="a-5q"></a>一切烦恼能障利益众生行故。<a id="a-5r"></a>即见道中一切俱断。<a id="a-5s"></a>此文为证。<a id="a-5t"></a>其末那烦恼。<a id="a-5u"></a>亦初地断粗后除残习。<a id="a-5v"></a>故无性摄论云。<a id="a-5w"></a>转染污末那得平等性智。<a id="a-5x"></a>初现观时先已证得。<a id="a-5y"></a>修道位中转复清净。<a id="a-5z"></a>解云。<a id="a-60"></a>转净者除习气也。<a id="a-61"></a>以正使先断故。<a id="a-62"></a>后但云转净更不云断也。<a id="a-63"></a>若云此是入真见道时暂伏不起非正断者。<a id="a-64"></a>即不得言转复清净。<a id="a-65"></a>以总未断何名转净。<a id="a-66"></a>若依始教容如彼说。<a id="a-67"></a>是故当知此教地上但除习气故。<a id="a-68"></a>宝性论云。<a id="a-69"></a>不净者。<a id="a-6A"></a>一切凡夫有烦恼障故。<a id="a-6B"></a>有垢者。<a id="a-6C"></a>以诸声闻辟支佛等有智障故。<a id="a-6D"></a>有点者。<a id="a-6E"></a>以诸菩萨摩诃萨等。<a id="a-6F"></a>依被二种习气障故。<a id="a-6G"></a>解云。<a id="a-6H"></a>论释云地上。<a id="a-6I"></a>名摩诃萨。<a id="a-6J"></a>故知但有习气障也。<a id="a-6K"></a>此中习气从断正使种子。<a id="a-6L"></a>无间方有习气。<a id="a-6M"></a>何以故。<a id="a-6N"></a>未断已前无微薄故。<a id="a-6O"></a>种断无间方有微薄故。<a id="a-6P"></a>论说名无间生习气。<a id="a-6Q"></a>问云何地上烦恼使尽。<a id="a-6R"></a>而得不堕二乘地耶。<a id="a-6S"></a>答智力胜故。<a id="a-6T"></a>智障正使亦已断除故。<a id="a-6U"></a>如始教小乘顿出利人断欲界惑六品尽时。<a id="a-6V"></a>上二界六品亦同断尽故。<a id="a-6W"></a>犹尚不得彼一来果。<a id="a-6X"></a>况此菩萨道力殊胜。<a id="a-6Y"></a>又况已断智障使故。<a id="a-6Z"></a>若地前及始教容有彼失此中无也。<a id="a-6a"></a>又此教中正断惑时智起惑灭。<a id="a-6b"></a>非初非中后。<a id="a-6c"></a>前中后取故。<a id="a-6d"></a>云何灭。<a id="a-6e"></a>如虚空本来清净。<a id="a-6f"></a>如是灭。<a id="a-6g"></a>广如十地论说。<a id="a-6h"></a>又此教中烦恼等法。<a id="a-6i"></a>皆是真如随缘所作。<a id="a-6j"></a>是故不异真如。<a id="a-6k"></a>是烦恼义。<a id="a-6l"></a>如起信论说。<a id="a-6m"></a>又经云。<a id="a-6n"></a>一切法即如如等。<a id="a-6o"></a>烦恼准此。<a id="a-6p"></a>是故当知。<a id="a-6q"></a>与前诸教施设不同。<a id="a-6r"></a>宜应知之。</p>
  <p id="a6s">第二明寄惑显位者。<a id="a-6t"></a>诸圣教说。<a id="a-6u"></a>略有一十八门。<a id="a-6v"></a>一寄二障以显二位。<a id="a-6w"></a>谓分惑智二障。<a id="a-6x"></a>以显比证二位故。<a id="a-6y"></a>梁摄论云。<a id="a-6z"></a>地前渐除烦恼障。<a id="a-70"></a>地上渐除智障。<a id="a-71"></a>又云。<a id="a-72"></a>十解已去得出世净心。<a id="a-73"></a>又云。<a id="a-74"></a>地前虽得人无我。<a id="a-75"></a>以法无我未净故。<a id="a-76"></a>人无我亦不清净。<a id="a-77"></a>又云。<a id="a-78"></a>其人我执前十解中已除。<a id="a-79"></a>今唯灭法我执。<a id="a-7A"></a>又仁王经云。<a id="a-7B"></a>习种性已入生空位。<a id="a-7C"></a>得圣人性故。<a id="a-7D"></a>本业经起信论亦同此说。<a id="a-7E"></a>二寄皮等三惑显三僧祇故。<a id="a-7F"></a>梁摄论云。<a id="a-7G"></a>初僧祇断皮烦恼。<a id="a-7H"></a>第二僧祇断肉烦恼。<a id="a-7I"></a>第三僧祇断心烦恼。<a id="a-7J"></a>三以此三惑。<a id="a-7K"></a>寄显地地三心不同。<a id="a-7L"></a>如梁摄论三十三僧祇中说。<a id="a-7M"></a>地地之中入心除皮。<a id="a-7N"></a>住心除肉。<a id="a-7O"></a>出心除心等。<a id="a-7P"></a>四以二障粗细。<a id="a-7Q"></a>寄显三位。<a id="a-7R"></a>如地持论云。<a id="a-7S"></a>二障三处通。<a id="a-7T"></a>谓地前地上及佛地。<a id="a-7U"></a>五以染心粗细。<a id="a-7V"></a>寄于三位以显三身。<a id="a-7W"></a>如金光明经说。<a id="a-7X"></a>依诸伏道起事心尽得显化身。<a id="a-7Y"></a>依法断道依根本心尽得显应身。<a id="a-7Z"></a>依胜拔道根本心尽得显法身。<a id="a-7a"></a>有人解云。<a id="a-7b"></a>伏道是地前起事心此是第六识。<a id="a-7c"></a>法断道是地上。<a id="a-7d"></a>依根本心是末那。<a id="a-7e"></a>以依缘赖耶识本心故。<a id="a-7f"></a>胜拔道是金刚位。<a id="a-7g"></a>根本心是赖耶识。<a id="a-7h"></a>六寄于三障直显三身。<a id="a-7i"></a>故彼经云。<a id="a-7j"></a>烦恼障清净能显应身。<a id="a-7k"></a>业障清净能显化身。<a id="a-7l"></a>智障清净能显法身。<a id="a-7m"></a>七以迷三无性所起烦恼寄显三身。<a id="a-7n"></a>故彼经云。<a id="a-7o"></a>一切凡夫为三相故。<a id="a-7p"></a>有缚有障远离三身不至三身。<a id="a-7q"></a>何者为三。<a id="a-7r"></a>一者思惟分别相。<a id="a-7s"></a>二者依他起相。<a id="a-7t"></a>三者成就相。<a id="a-7u"></a>如是三相不能解故。<a id="a-7v"></a>不能灭故。<a id="a-7w"></a>不能净故。<a id="a-7x"></a>是故不得至三身。<a id="a-7y"></a>如是三相能解能灭能净。<a id="a-7z"></a>是故诸佛至于三身。<a id="a-80"></a>解云。<a id="a-81"></a>能解者是所执性。<a id="a-82"></a>但应知解故。<a id="a-83"></a>能灭者染分依他起性。<a id="a-84"></a>应断灭故。<a id="a-85"></a>能净者在缠真如修令净故。<a id="a-86"></a>八寄四障以显四位。<a id="a-87"></a>此有二义。<a id="a-88"></a>一约正使寄显地前四位四行四因四报。<a id="a-89"></a>何者为四。<a id="a-8A"></a>一谓以阐提不信障使灭已。<a id="a-8B"></a>翻显十信之位成信乐大乘行为净德因及铁轮王报。<a id="a-8C"></a>二以外道执我障。<a id="a-8D"></a>寄以翻显十解位成般若行。<a id="a-8E"></a>为我德因铜轮王报。<a id="a-8F"></a>三声闻畏苦障。<a id="a-8G"></a>寄显十行位成破虚空定器三昧行为乐德因银轮王报。<a id="a-8H"></a>四独觉舍大悲障。<a id="a-8I"></a>寄显十回向位成大悲行为常德因金轮王报。<a id="a-8J"></a>又翻前四障。<a id="a-8K"></a>所得四行即为佛子四义。<a id="a-8L"></a>翻初障成信乐大乘种子为因。<a id="a-8M"></a>即如父也。<a id="a-8N"></a>二般若为缘。<a id="a-8O"></a>即如母也。<a id="a-8P"></a>三显破虚空定离小乘执令法身坚固。<a id="a-8Q"></a>如胎也。<a id="a-8R"></a>四大悲益生。<a id="a-8S"></a>如乳母。<a id="a-8T"></a>具此四缘故。<a id="a-8U"></a>得从地前生在初地已上诸佛家故名佛子也。<a id="a-8V"></a>又此四种和合。<a id="a-8W"></a>如车轮能运能转至解脱处。<a id="a-8X"></a>如圣王轮备有四事。<a id="a-8Y"></a>谓毂辋辐轴。<a id="a-8Z"></a>如其次第四义应知。<a id="a-8a"></a>第二以四障习寄显地上四位四定四德四报。<a id="a-8b"></a>一初二三地灭阐提不信习。<a id="a-8c"></a>即显此一位相同世间。<a id="a-8d"></a>又得大乘光明三昧成于净德。<a id="a-8e"></a>除因缘生死变易报。<a id="a-8f"></a>二四五六地灭外道我执习。<a id="a-8g"></a>显此一位相同二乘。<a id="a-8h"></a>得集福德王三昧成于我德。<a id="a-8i"></a>除方便生死。<a id="a-8j"></a>三七八九地灭声闻畏苦习。<a id="a-8k"></a>显此一位相同大乘。<a id="a-8l"></a>得贤护三昧成于乐德。<a id="a-8m"></a>除有有生死。<a id="a-8n"></a>四十地至佛地已还。<a id="a-8o"></a>灭独觉舍大悲习。<a id="a-8p"></a>显此一位因圆果满。<a id="a-8q"></a>得首楞严三昧成于常德。<a id="a-8r"></a>无有生死。<a id="a-8s"></a>四德圆故。<a id="a-8t"></a>生死永尽故。<a id="a-8u"></a>云无有也。<a id="a-8v"></a>此上义广如无上依经、<a id="a-8w"></a>本业经、<a id="a-8x"></a>佛性论．宝性论．梁摄论等说。<a id="a-8y"></a>又此四中。<a id="a-8z"></a>初二通二障。<a id="a-90"></a>后二唯智障。<a id="a-91"></a>正使地前除。<a id="a-92"></a>习气地上净。<a id="a-93"></a>此文亦诚证也。<a id="a-94"></a>九于十地中为别相故。<a id="a-95"></a>三地终心已来。<a id="a-96"></a>断二障修惑正使皆尽。<a id="a-97"></a>四地已去但有微习。<a id="a-98"></a>何以故。<a id="a-99"></a>前三地相同世间。<a id="a-9A"></a>四地已去是出世故。<a id="a-9B"></a>是故十地经三地末文云。<a id="a-9C"></a>一切欲缚转复微薄。<a id="a-9D"></a>一切色缚转复微薄。<a id="a-9E"></a>一切有缚转复微薄。<a id="a-9F"></a>一切无明缚转复微薄。<a id="a-9G"></a>诸见缚者先已除断。<a id="a-9H"></a>地论释云。<a id="a-9I"></a>一切欲缚转微薄等者。<a id="a-9J"></a>断一切修道欲色无色所有烦恼及彼因。<a id="a-9K"></a>同无明习气。<a id="a-9L"></a>皆悉微薄远离故。<a id="a-9M"></a>诸见缚者。<a id="a-9N"></a>于初地见道已断故。<a id="a-9O"></a>解云。<a id="a-9P"></a>及彼因者烦恼障种子也。<a id="a-9Q"></a>无明习气者所知障种子也。<a id="a-9R"></a>以二障种子同时远离故云同也。<a id="a-9S"></a>是故当知。<a id="a-9T"></a>二障修惑正使种子此地皆尽。<a id="a-9U"></a>上来多分约终教说。<a id="a-9V"></a>十又于十地。<a id="a-9W"></a>别相中。<a id="a-9X"></a>寄显世间三乘菩萨三位别故。<a id="a-9Y"></a>仁王经说。<a id="a-9Z"></a>前之三地断三界中色烦恼。<a id="a-9a"></a>四五六地断三界中心烦恼。<a id="a-9b"></a>七八九地断三界中色习烦恼。<a id="a-9c"></a>第十地及佛地断三界中心习烦恼。<a id="a-9d"></a>解云。<a id="a-9e"></a>以三地终位得上界定。<a id="a-9f"></a>极至四空定离下地色故云断色惑也。<a id="a-9g"></a>以四地已去得二乘无漏出世间位故。<a id="a-9h"></a>于世间色心俱尽故。<a id="a-9i"></a>七地已去是菩萨位。<a id="a-9j"></a>渐细于前故。<a id="a-9k"></a>寄灭于色心习气。<a id="a-9l"></a>以显彼位也。<a id="a-9m"></a>十一于此菩萨位中。<a id="a-9n"></a>为显自在及未自在二位别故。<a id="a-9o"></a>七地已还寄灭三界色心烦恼及彼果报。<a id="a-9p"></a>八地已去寄灭色心二习无明故。<a id="a-9q"></a>本业经云。<a id="a-9r"></a>七地已还灭三界色心二习果报。<a id="a-9s"></a>灭无遗余。<a id="a-9t"></a>八地色习无明尽。<a id="a-9u"></a>九地心习无明已灭除。<a id="a-9v"></a>十地二习无明灭尽。<a id="a-9w"></a>十二依三无性论。<a id="a-9x"></a>寄灭二性以显见修二位差别。<a id="a-9y"></a>故彼论云。<a id="a-9z"></a>由见道故分别性即无。<a id="a-A0"></a>故言不得。<a id="a-A1"></a>由修道故。<a id="a-A2"></a>依他性即灭。<a id="a-A3"></a>故言不见。<a id="a-A4"></a>十三依杂集论等。<a id="a-A5"></a>以分别俱生二种烦恼。<a id="a-A6"></a>寄显见修二位差别。<a id="a-A7"></a>何以得知但是寄位非实断者。<a id="a-A8"></a>如分别我见籍三缘生。<a id="a-A9"></a>谓邪师邪教及邪思惟。<a id="a-AA"></a>妄计即蕴离蕴等我。<a id="a-AB"></a>如佛弟子虽居凡位。<a id="a-AC"></a>然依正师正教正思惟故。<a id="a-AD"></a>非直不起即蕴等执。<a id="a-AE"></a>亦乃愿乐于无我性。<a id="a-AF"></a>此人岂断已非入见道邪。<a id="a-AG"></a>若言虽无现行然有种故非入见者。<a id="a-AH"></a>既无现行即应入资粮加行。<a id="a-AI"></a>义既不尔。<a id="a-AJ"></a>是故当知。<a id="a-AK"></a>为显见道无我理故。<a id="a-AL"></a>寄彼横计颠倒粗惑。<a id="a-AM"></a>反以显之。<a id="a-AN"></a>又以任运所起烦恼细难断故。<a id="a-AO"></a>翻显修位渐增差别。<a id="a-AP"></a>如实义者。<a id="a-AQ"></a>但一烦恼有粗有细。<a id="a-AR"></a>见位断粗修位断细。<a id="a-AS"></a>如末那烦恼。<a id="a-AT"></a>通二位断之。<a id="a-AU"></a>如无相论云。<a id="a-AV"></a>第二执识及相应法。<a id="a-AW"></a>至罗汉位究竟灭尽。<a id="a-AX"></a>若见谛内烦恼识及心法。<a id="a-AY"></a>得出世道十六心时。<a id="a-AZ"></a>毕竟断灭。<a id="a-Aa"></a>余残未尽但属思惟。<a id="a-Ab"></a>是名第二识。<a id="a-Ac"></a>无性摄论亦同此说。<a id="a-Ad"></a>如上所引。<a id="a-Ae"></a>故得知也。<a id="a-Af"></a>十四于分别惑所籍三缘。<a id="a-Ag"></a>寄显地前三贤位别。<a id="a-Ah"></a>谓十解等除邪师等。<a id="a-Ai"></a>如次应知。<a id="a-Aj"></a>此约直进说。<a id="a-Ak"></a>又以邪师邪教所起。<a id="a-Al"></a>寄资粮位伏。<a id="a-Am"></a>以行相粗故。<a id="a-An"></a>邪思惟所起寄加行位伏。<a id="a-Ao"></a>以行相细故。<a id="a-Ap"></a>此约回心二乘。<a id="a-Aq"></a>说。<a id="a-Ar"></a>十五于俱生内六七识惑。<a id="a-As"></a>七地已来寄有现行。<a id="a-At"></a>八地已去永伏不起。<a id="a-Au"></a>此为寄显入观有间无间位异故。<a id="a-Av"></a>作此说。<a id="a-Aw"></a>十六又以六识烦恼寄至四地。<a id="a-Ax"></a>末那烦恼寄至七地。<a id="a-Ay"></a>八地已去唯有所知障。<a id="a-Az"></a>此亦为显世间二乘菩萨位故。<a id="a-B0"></a>作此说也。<a id="a-B1"></a>十七为显十地至佛地差别故。<a id="a-B2"></a>以十一无明返寄显之。<a id="a-B3"></a>十八为显地地真俗二智。<a id="a-B4"></a>故。<a id="a-B5"></a>以二十二无明寄以显之。<a id="a-B6"></a>如深密经云。<a id="a-B7"></a>由此二十二种愚痴品及十一粗重。<a id="a-B8"></a>安立诸地故。<a id="a-B9"></a>既云安立。<a id="a-BA"></a>故知寄显也。<a id="a-BB"></a>此诸义广如瑜伽．对法．唯识摄论等说。<a id="a-BC"></a>上来多分约始教说。<a id="a-BD"></a>已上诸门并是阿含门。<a id="a-BE"></a>寄惑反显位相差别。<a id="a-BF"></a>何以故。<a id="a-BG"></a>为护十地故。<a id="a-BH"></a>为令众生于十地中离慢执故。<a id="a-BI"></a>位相甚深极难了知。<a id="a-BJ"></a>寄惑显位生净信故。<a id="a-BK"></a>余义准思可见。<a id="a-BL"></a>若依顿教。<a id="a-BM"></a>一切烦恼本来自离。<a id="a-BN"></a>不可说断及与不断。<a id="a-BO"></a>如法界体性经云。<a id="a-BP"></a>佛告文殊师利。<a id="a-BQ"></a>汝云何教诸善男子发菩提心。<a id="a-BR"></a>文殊言。<a id="a-BS"></a>我教发我见心。<a id="a-BT"></a>何以故。<a id="a-BU"></a>我见除即是菩提故。<a id="a-BV"></a>此文证之准知。<a id="a-BW"></a>若依圆教。<a id="a-BX"></a>一切烦恼不可说其体性。<a id="a-BY"></a>但约其用即甚深广大。<a id="a-BZ"></a>以所障法一即一切具足主伴等故。<a id="a-Ba"></a>彼能障惑亦如是也。<a id="a-Bb"></a>是故不分使习种现。<a id="a-Bc"></a>但如法界一得一切得故。<a id="a-Bd"></a>是故烦恼亦一断一切断也。<a id="a-Be"></a>故普贤品明一障一切障。<a id="a-Bf"></a>小相品明一断一切断者。<a id="a-Bg"></a>是此义也。<a id="a-Bh"></a>又此断惑分齐。<a id="a-Bi"></a>准上下经文有四种。<a id="a-Bj"></a>一约证。<a id="a-Bk"></a>谓十地中断。<a id="a-Bl"></a>二约位。<a id="a-Bm"></a>谓十住已去断。<a id="a-Bn"></a>三约行。<a id="a-Bo"></a>谓十信终心断。<a id="a-Bp"></a>四约实。<a id="a-Bq"></a>谓无可断。<a id="a-Br"></a>以本来清净故。<a id="a-Bs"></a>广如经说。<a id="a-Bt"></a>又前三乘等诸门断惑。<a id="a-Bu"></a>若一障一切障。<a id="a-Bv"></a>一断一切断。<a id="a-Bw"></a>即入此非。<a id="a-Bx"></a>若随门前后。<a id="a-By"></a>是三乘等。<a id="a-Bz"></a>此约别教言。<a id="a-C0"></a>若约摄方便。<a id="a-C1"></a>前诸教所明并入此中。<a id="a-C2"></a>以是此方便故。<a id="a-C3"></a>及所流所目故。<a id="a-C4"></a>余义准之。<a id="a-C5"></a>断惑门竟。<a id="a-C6"></a>第七二乘回心者。<a id="a-C7"></a>有六种说。<a id="a-C8"></a>一或一切二乘皆无回心。<a id="a-C9"></a>以更无余求故。<a id="a-CA"></a>如小乘中说。<a id="a-CB"></a>二或一切二乘皆回心。<a id="a-CC"></a>以悉有佛性力为内熏因故。<a id="a-CD"></a>如来大悲力外缘不舍故。<a id="a-CE"></a>根本无明犹未尽故。<a id="a-CF"></a>小乘涅槃不究竟故。<a id="a-CG"></a>是故一切无不回心向大菩提也。<a id="a-CH"></a>此约终教说。<a id="a-CI"></a>问如瑜伽显扬论说诸识成熟及不成熟中四句内声闻独觉入无余依涅槃者。<a id="a-CJ"></a>阿赖耶识及诸转识俱不成熟。<a id="a-CK"></a>既本识转识皆灭无余。<a id="a-CL"></a>后生心以何为因。<a id="a-CM"></a>无因而生果不应理故。<a id="a-CN"></a>答彼论依始教门。<a id="a-CO"></a>引小乘故。<a id="a-CP"></a>所立赖耶行相粗显。<a id="a-CQ"></a>不从真起。<a id="a-CR"></a>故说有灭。<a id="a-CS"></a>又为顺小乘故亦许彼涅槃非不究竟。<a id="a-CT"></a>故说入已不复起也。<a id="a-CU"></a>今约终教中就实而说。<a id="a-CV"></a>既以根本无明熏如来藏成梨耶识。<a id="a-CW"></a>彼二乘人。<a id="a-CX"></a>于此二法既俱未断证。<a id="a-CY"></a>何因得灭阿赖耶识。<a id="a-CZ"></a>又由于彼无断证故。<a id="a-Ca"></a>所得涅槃岂为究竟。<a id="a-Cb"></a>化城同喻应便有失。<a id="a-Cc"></a>又由上四因故得生心也。<a id="a-Cd"></a>问如生心回向时分齐云何。<a id="a-Ce"></a>答由根不等故去有迟疾。<a id="a-Cf"></a>迟者经劫乃起故。<a id="a-Cg"></a>楞伽云。<a id="a-Ch"></a>味着三昧乐。<a id="a-Ci"></a>安住无漏界。<a id="a-Cj"></a>无有究竟趣。<a id="a-Ck"></a>亦复不退还。<a id="a-Cl"></a>得诸三昧身。<a id="a-Cm"></a>乃至劫不觉。<a id="a-Cn"></a>譬如昏醉人酒消然后觉。<a id="a-Co"></a>彼觉法亦然。<a id="a-Cp"></a>得佛无上身。<a id="a-Cq"></a>解云。<a id="a-Cr"></a>此文但总相说。<a id="a-Cs"></a>若差别说者。<a id="a-Ct"></a>随其利钝各别经时皆到阿耨菩提心位。<a id="a-Cu"></a>如涅槃经云。<a id="a-Cv"></a>须陀洹人亦复不定故。<a id="a-Cw"></a>经八万劫即能得到阿耨菩提心。<a id="a-Cx"></a>乃至云。<a id="a-Cy"></a>独觉经十千劫。<a id="a-Cz"></a>得到阿耨菩提之心。<a id="a-D0"></a>解云。<a id="a-D1"></a>此明最钝须陀洹人受七生已方入涅槃灭心心法。<a id="a-D2"></a>如入灭定。<a id="a-D3"></a>复经八万劫乃得生心。<a id="a-D4"></a>受佛教化即发菩提心。<a id="a-D5"></a>若于一身得第二果受二生已即入涅槃。<a id="a-D6"></a>经六万劫即能发心。<a id="a-D7"></a>若于一身得第三果不还欲界即入涅槃。<a id="a-D8"></a>经四万劫即得发心。<a id="a-D9"></a>若于一身得阿罗汉即现入灭定。<a id="a-DA"></a>经二万劫即能发心。<a id="a-DB"></a>若独觉根利经一万劫便能发心。<a id="a-DC"></a>此五人发心之时。<a id="a-DD"></a>即入十信菩萨位。<a id="a-DE"></a>方名发阿耨菩提心。<a id="a-DF"></a>又有义。<a id="a-DG"></a>前五人从凡得小果入涅槃后起回心修十信行。<a id="a-DH"></a>信满心已堪入十住初发心住已来。<a id="a-DI"></a>随根利钝各经彼劫。<a id="a-DJ"></a>未必一向在涅槃中经尔许劫也。<a id="a-DK"></a>如直往人既经一万劫修行满足堪能发心。<a id="a-DL"></a>彼独觉人根最利故。<a id="a-DM"></a>亦似直往人经一万劫。<a id="a-DN"></a>余四钝根。<a id="a-DO"></a>又差别故时多别也。<a id="a-DP"></a>上来明迟者。<a id="a-DQ"></a>若极疾者如法华经云。<a id="a-DR"></a>我灭度后复有弟子。<a id="a-DS"></a>不闻是经不知不觉菩萨所行。<a id="a-DT"></a>自于所得功德。<a id="a-DU"></a>生灭度想当入涅槃。<a id="a-DV"></a>我于余国作佛更有异名。<a id="a-DW"></a>是人虽生灭度之想入于涅槃。<a id="a-DX"></a>而于彼土求佛智慧得闻此经。<a id="a-DY"></a>唯以佛乘而得灭度。<a id="a-DZ"></a>更无余乘。<a id="a-Da"></a>除诸如来方便说法。<a id="a-Db"></a>此上并约终教说。<a id="a-Dc"></a>三或一切二乘亦回亦不回。<a id="a-Dd"></a>谓决定种性者趣寂不回。<a id="a-De"></a>不定种性者并回向大。<a id="a-Df"></a>如瑜伽声闻决择中说。<a id="a-Dg"></a>此约始教引二乘说。<a id="a-Dh"></a>四或非回非不回。<a id="a-Di"></a>以离相故。<a id="a-Dj"></a>如文殊般若等说。<a id="a-Dk"></a>此终顿教说。<a id="a-Dl"></a>五或合具前四说。<a id="a-Dm"></a>以是大法方便故。<a id="a-Dn"></a>此约一乘摄方便说。<a id="a-Do"></a>六或俱绝前五。<a id="a-Dp"></a>此有二种。<a id="a-Dq"></a>一一切二乘悉无所回。<a id="a-Dr"></a>以望一乘皆即空无可回也。<a id="a-Ds"></a>如经中如聋如盲者是。<a id="a-Dt"></a>二一切二乘等并已回竟。<a id="a-Du"></a>更不复回。<a id="a-Dv"></a>如经中以普贤眼见一切众生皆已究竟者是。<a id="a-Dw"></a>此并约一乘别教说。<a id="a-Dx"></a>问如一乘摄方便中回心。<a id="a-Dy"></a>与三乘中回心所得法门分齐云何。<a id="a-Dz"></a>答若三乘中回心即入十信已去。<a id="a-E0"></a>顺行菩提心及大悲等法门。<a id="a-E1"></a>次第而去。<a id="a-E2"></a>若一乘中如下文。<a id="a-E3"></a>舍利弗及因陀罗慧比丘等六千人。<a id="a-E4"></a>于文殊师利边。<a id="a-E5"></a>回心即得十大法门及十眼十耳等境界。<a id="a-E6"></a>义当即是解行身遍于五位法也。<a id="a-E7"></a>余义如别处说。<a id="a-E8"></a>第八佛果义相者于中有二。<a id="a-E9"></a>先明常无常义。<a id="a-EA"></a>后明相好差别。<a id="a-EB"></a>前中若小乘佛果唯是无常。<a id="a-EC"></a>以不说本性功德故。<a id="a-ED"></a>如佛性论云。<a id="a-EE"></a>小乘以无性德佛性。<a id="a-EF"></a>但有修德也。<a id="a-EG"></a>若三乘始教法身是常。<a id="a-EH"></a>以自性故。<a id="a-EI"></a>亦无常。<a id="a-EJ"></a>以离不离故。<a id="a-EK"></a>修生功德是无常。<a id="a-EL"></a>以从因缘生故。<a id="a-EM"></a>是有为无漏故。<a id="a-EN"></a>亦得是常。<a id="a-EO"></a>以无间断故。<a id="a-EP"></a>相续起故。<a id="a-EQ"></a>庄严论云。<a id="a-ER"></a>自性无间相续三。<a id="a-ES"></a>佛俱常住等。<a id="a-ET"></a>若依终教有二义。<a id="a-EU"></a>先别明后总说。<a id="a-EV"></a>别中修生功德是无常。<a id="a-EW"></a>以修生故。<a id="a-EX"></a>亦即是常。<a id="a-EY"></a>一得已后同真如故。<a id="a-EZ"></a>何以故。<a id="a-Ea"></a>本从真流故。<a id="a-Eb"></a>无明已尽还归真体故。<a id="a-Ec"></a>梁摄论云。<a id="a-Ed"></a>无不从此法身流。<a id="a-Ee"></a>无不还证此法身等。<a id="a-Ef"></a>宝信论起信论等盛立此义。<a id="a-Eg"></a>如彼应知。<a id="a-Eh"></a>又智论云。<a id="a-Ei"></a>萨婆若不与三世合。<a id="a-Ej"></a>何以故。<a id="a-Ek"></a>过去世等是虚妄是生灭。<a id="a-El"></a>萨婆若是实法。<a id="a-Em"></a>非生灭故。<a id="a-En"></a>解云。<a id="a-Eo"></a>萨婆若此云一切智。<a id="a-Ep"></a>即知佛地圆智同真如故。<a id="a-Eq"></a>非生灭也。<a id="a-Er"></a>又摄论云。<a id="a-Es"></a>犹如虚空遍满一切色际无生住灭变异等。<a id="a-Et"></a>如来智亦尔。<a id="a-Eu"></a>遍一切所知无倒无变异等。<a id="a-Ev"></a>是故当知。<a id="a-Ew"></a>非直无间断故以为常。<a id="a-Ex"></a>亦即同真如不变异常也。<a id="a-Ey"></a>法身是常。<a id="a-Ez"></a>以随缘时不变自性故。<a id="a-F0"></a>亦是无常。<a id="a-F1"></a>以随染缘赴机故。<a id="a-F2"></a>何以故。<a id="a-F3"></a>以诸功德既并同是真。<a id="a-F4"></a>是故起用唯是真作故。<a id="a-F5"></a>起信论中。<a id="a-F6"></a>释报化二身唯属真如用大摄。<a id="a-F7"></a>又论云。<a id="a-F8"></a>众生心净法身影现等。<a id="a-F9"></a>又云。<a id="a-FA"></a>复次本觉随染分别生二种相。<a id="a-FB"></a>与彼本觉不相舍离。<a id="a-FC"></a>谓一者智净相。<a id="a-FD"></a>二者不思议业相。<a id="a-FE"></a>乃至广说等。<a id="a-FF"></a>二总说者。<a id="a-FG"></a>由此法身随缘义故。<a id="a-FH"></a>是故功德差别得成。<a id="a-FI"></a>由不变义故。<a id="a-FJ"></a>是故功德无不即真。<a id="a-FK"></a>如举体随缘全相不变。<a id="a-FL"></a>二义镕融无障碍故。<a id="a-FM"></a>是故佛果即常即无常。<a id="a-FN"></a>具足四句或非四句。<a id="a-FO"></a>随义应知。<a id="a-FP"></a>问若尔何故得说非一非异耶。<a id="a-FQ"></a>答若始教中。<a id="a-FR"></a>以真如遍故智证真如故非异也。<a id="a-FS"></a>有为无为不同故非一也。<a id="a-FT"></a>若终教中。<a id="a-FU"></a>功德有二义。<a id="a-FV"></a>一缘起现前义。<a id="a-FW"></a>以三无数劫功德不虚故。<a id="a-FX"></a>二无自性义。<a id="a-FY"></a>以离真如无自体故。<a id="a-FZ"></a>此中初义与法身随缘。<a id="a-Fa"></a>后义与法身不变。<a id="a-Fb"></a>是非异门。<a id="a-Fc"></a>以举体全收故。<a id="a-Fd"></a>又此初义与不变。<a id="a-Fe"></a>后义与随缘。<a id="a-Ff"></a>是非一门。<a id="a-Fg"></a>以义差别故。<a id="a-Fh"></a>是即不动非异。<a id="a-Fi"></a>明非一也。<a id="a-Fj"></a>思之可见。<a id="a-Fk"></a>若依顿教。<a id="a-Fl"></a>以相尽离念故。<a id="a-Fm"></a>唯一实性身。<a id="a-Fn"></a>平等平等不可说有功德差别。<a id="a-Fo"></a>亦不可说常与无常。<a id="a-Fp"></a>若寄言显者。<a id="a-Fq"></a>如经云。<a id="a-Fr"></a>吾今此身即是法身。<a id="a-Fs"></a>又经云。<a id="a-Ft"></a>一切诸佛身唯是一法身等。<a id="a-Fu"></a>如是准之。<a id="a-Fv"></a>若依圆教。<a id="a-Fw"></a>佛果常等义有三说。<a id="a-Fx"></a>一约用。<a id="a-Fy"></a>佛果既通三世间等一切法。<a id="a-Fz"></a>是故具有常等四句。<a id="a-G0"></a>二约德。<a id="a-G1"></a>佛果即具四义。<a id="a-G2"></a>谓一修生。<a id="a-G3"></a>二本有。<a id="a-G4"></a>三本有修生。<a id="a-G5"></a>四修生本有。<a id="a-G6"></a>圆融无碍备无边德。<a id="a-G7"></a>是故亦通常等四句。<a id="a-G8"></a>上二句义思之可见。<a id="a-G9"></a>三约体亦通四句。<a id="a-GA"></a>谓此经中以不说为显故是常。<a id="a-GB"></a>与阿含相应故是无常。<a id="a-GC"></a>二义无碍故俱有。<a id="a-GD"></a>随缘起际故俱非。<a id="a-GE"></a>此上三义。<a id="a-GF"></a>若体即俱体。<a id="a-GG"></a>乃至用即俱用。<a id="a-GH"></a>以体摄无碍故。<a id="a-GI"></a>皆有常等无碍思之。<a id="a-GJ"></a>二明相好差别者。<a id="a-GK"></a>若依小乘。<a id="a-GL"></a>有三十二相八十种好。<a id="a-GM"></a>是实法也。<a id="a-GN"></a>若三乘中。<a id="a-GO"></a>或亦但说三十二相八十种好。<a id="a-GP"></a>是化身之相。<a id="a-GQ"></a>仍即空是相义。<a id="a-GR"></a>如金刚般若经对法论等说。<a id="a-GS"></a>此约始教引小乘说也。<a id="a-GT"></a>或约报身说八万四千相。<a id="a-GU"></a>并是实德。<a id="a-GV"></a>此约直进及终教等说。<a id="a-GW"></a>问何故智论等。<a id="a-GX"></a>于此化身辩金锵马麦等往业所致。<a id="a-GY"></a>三十二相等亦各出因耶。<a id="a-GZ"></a>答为引二乘因下而说。<a id="a-Ga"></a>现业果不亡故。<a id="a-Gb"></a>圣道断惑非灭报故。<a id="a-Gc"></a>如罗汉飱沙。<a id="a-Gd"></a>金锵等亦尔。<a id="a-Ge"></a>小乘以为实。<a id="a-Gf"></a>始教即空说。<a id="a-Gg"></a>以是方便故。<a id="a-Gh"></a>如大乘方便经说。<a id="a-Gi"></a>其相好出因有二义。<a id="a-Gj"></a>一亦是方便为引二乘。<a id="a-Gk"></a>即于此身示胜因果。<a id="a-Gl"></a>以实报身非彼所见故。<a id="a-Gm"></a>二此等亦即是实报相。<a id="a-Gn"></a>垂在化中显示现故。<a id="a-Go"></a>得出因也。<a id="a-Gp"></a>问何故摄论中说三十二相等。<a id="a-Gq"></a>入法身功德摄耶。<a id="a-Gr"></a>答此亦有二义。<a id="a-Gs"></a>一为回二乘方便渐说。<a id="a-Gt"></a>真实法身恐彼难信故。<a id="a-Gu"></a>以此功德说为法身令易信受。<a id="a-Gv"></a>以观见故。<a id="a-Gw"></a>二彼以功德为法身故。<a id="a-Gx"></a>摄在彼中也。<a id="a-Gy"></a>此上并约始教说。<a id="a-Gz"></a>又三十二相等。<a id="a-H0"></a>即无生无性故。<a id="a-H1"></a>亦即是真如法身。<a id="a-H2"></a>此约终教说。<a id="a-H3"></a>若依一乘。<a id="a-H4"></a>有十莲华藏世界海微尘数相。<a id="a-H5"></a>彼二相皆遍法界。<a id="a-H6"></a>业用亦尔。<a id="a-H7"></a>所以说十者。<a id="a-H8"></a>欲显无尽故。<a id="a-H9"></a>如相海品说。<a id="a-HA"></a>又观佛三昧经中。<a id="a-HB"></a>约此三乘宗。<a id="a-HC"></a>分佛相好以为三段。<a id="a-HD"></a>故彼经云。<a id="a-HE"></a>略中略者。<a id="a-HF"></a>我今为此时会大众及净饭王。<a id="a-HG"></a>略说相好。<a id="a-HH"></a>佛生人间示同人事。<a id="a-HI"></a>同人相故说三十二相。<a id="a-HJ"></a>胜诸天故说八十种好。<a id="a-HK"></a>为诸菩萨说八万四千诸妙相好。<a id="a-HL"></a>佛实相好。<a id="a-HM"></a>我初成道摩伽陀国寂灭道场。<a id="a-HN"></a>为普贤贤首等诸大菩萨。<a id="a-HO"></a>于杂华经已广分别。<a id="a-HP"></a>解云。<a id="a-HQ"></a>此中三十二相等。<a id="a-HR"></a>当略中之略。<a id="a-HS"></a>为人天二乘等。<a id="a-HT"></a>即当初也。<a id="a-HU"></a>八万四千等。<a id="a-HV"></a>义当但是略。<a id="a-HW"></a>为三乘菩萨等。<a id="a-HX"></a>当次也。<a id="a-HY"></a>佛实相好如杂华说者。<a id="a-HZ"></a>义当广说。<a id="a-Ha"></a>即是指此华严相海品说。<a id="a-Hb"></a>是一乘别教相。<a id="a-Hc"></a>即当终也。<a id="a-Hd"></a>以杂华即是华严故。<a id="a-He"></a>余义可知。<a id="a-Hf"></a>第九明摄化分齐者。<a id="a-Hg"></a>若依小乘中。<a id="a-Hh"></a>唯此娑婆杂秽处。<a id="a-Hi"></a>是佛报土。<a id="a-Hj"></a>于中此阎浮提是报佛所依。<a id="a-Hk"></a>余百亿等是化境分齐也。<a id="a-Hl"></a>若三乘中。<a id="a-Hm"></a>法性土及自受用土。<a id="a-Hn"></a>今此不说。<a id="a-Ho"></a>其释迦佛随他受用实报净土。<a id="a-Hp"></a>或有说在摩醯首罗天化身充满百亿阎浮提是所化分齐。<a id="a-Hq"></a>如梵网经及对法论等说。<a id="a-Hr"></a>当知此约始教说。<a id="a-Hs"></a>何以故。<a id="a-Ht"></a>为二乘教以释迦身为实报。<a id="a-Hu"></a>今即翻彼显其是化故。<a id="a-Hv"></a>于彼天别立实报。<a id="a-Hw"></a>又恐二乘不信界外有实净土故。<a id="a-Hx"></a>寄界内最胜处说。<a id="a-Hy"></a>其化身但充满百亿等。<a id="a-Hz"></a>亦顺彼说也。<a id="a-I0"></a>或有说释迦佛报土在三界外。<a id="a-I1"></a>如涅槃经云。<a id="a-I2"></a>西方去此三十二恒河沙佛土。<a id="a-I3"></a>有世界名无胜。<a id="a-I4"></a>是释迦佛实报净土。<a id="a-I5"></a>此约终教说。<a id="a-I6"></a>以不随下说故。<a id="a-I7"></a>为显娑婆唯是化故。<a id="a-I8"></a>是故当知。<a id="a-I9"></a>色顶之身亦非实报。<a id="a-IA"></a>或说化境非但百亿。<a id="a-IB"></a>如大智论中。<a id="a-IC"></a>以三千大千世界为一数。<a id="a-ID"></a>数至恒河沙。<a id="a-IE"></a>为一世界性。<a id="a-IF"></a>又数此至恒河沙。<a id="a-IG"></a>为一世界海。<a id="a-IH"></a>数此又至无量恒河沙。<a id="a-II"></a>为一世界种。<a id="a-IJ"></a>数此又至无量十方恒河沙。<a id="a-IK"></a>为一佛世界所化分齐也。<a id="a-IL"></a>此亦约终教说。<a id="a-IM"></a>以摄化渐广于前故。<a id="a-IN"></a>又唯约须弥山世界说。<a id="a-IO"></a>以居此界故。<a id="a-IP"></a>未说树形等世界。<a id="a-IQ"></a>故。<a id="a-IR"></a>非一乘也。<a id="a-IS"></a>或说释迦报土在灵鹫山。<a id="a-IT"></a>如法华云。<a id="a-IU"></a>我常在灵山等。<a id="a-IV"></a>法华论主释为报身菩提也。<a id="a-IW"></a>当知此约一乘同教说。<a id="a-IX"></a>何以故。<a id="a-IY"></a>以法华中亦显一乘故。<a id="a-IZ"></a>其处随教即染归净故。<a id="a-Ia"></a>说法华处即为实也。<a id="a-Ib"></a>如菩提树下说华严处即为莲华藏十佛境界。<a id="a-Ic"></a>法华亦尔。<a id="a-Id"></a>渐同此故是同教也。<a id="a-Ie"></a>然未说彼处即为十华藏及因陀罗等故非别教也。<a id="a-If"></a>或有说此释迦身。<a id="a-Ig"></a>即为实报受用之身。<a id="a-Ih"></a>如佛地经初说。<a id="a-Ii"></a>此释迦佛即具二十一种实报功德。<a id="a-Ij"></a>彼论释为受用身也。<a id="a-Ik"></a>此亦约同教说。<a id="a-Il"></a>何以故。<a id="a-Im"></a>此释迦佛。<a id="a-In"></a>若三乘中但为化身。<a id="a-Io"></a>若别教一乘。<a id="a-Ip"></a>以为究竟十佛之身。<a id="a-Iq"></a>今此方便劝彼三乘。<a id="a-Ir"></a>显释迦身非但是化。<a id="a-Is"></a>恐难信受故。<a id="a-It"></a>彼经中。<a id="a-Iu"></a>为约说佛果深功德处。<a id="a-Iv"></a>明佛身随教即权归实。<a id="a-Iw"></a>说为报身。<a id="a-Ix"></a>即方便显说华严一乘法时此释迦身亦随彼教即究竟十佛法界身也。<a id="a-Iy"></a>是故以彼为同教摄也。<a id="a-Iz"></a>或有说此释迦身即是法身。<a id="a-J0"></a>如经云。<a id="a-J1"></a>吾今此身即是法身。<a id="a-J2"></a>此约顿教寄言而说。<a id="a-J3"></a>以相尽离念故。<a id="a-J4"></a>若别教一乘此释迦牟尼身。<a id="a-J5"></a>非但三身亦即是十身。<a id="a-J6"></a>以显无尽。<a id="a-J7"></a>然彼十佛境界所依有二。<a id="a-J8"></a>一国土海圆融自在。<a id="a-J9"></a>当不可说。<a id="a-JA"></a>若寄法显示。<a id="a-JB"></a>如第二会初说。<a id="a-JC"></a>二世界海有三类。<a id="a-JD"></a>一莲华藏庄严世界海。<a id="a-JE"></a>具足主伴通因陀罗等。<a id="a-JF"></a>当是十佛等境界。<a id="a-JG"></a>二于三千界外。<a id="a-JH"></a>有十重世界海。<a id="a-JI"></a>一世界性。<a id="a-JJ"></a>二世界海。<a id="a-JK"></a>三世界轮。<a id="a-JL"></a>四世界圆满。<a id="a-JM"></a>五世界分别。<a id="a-JN"></a>六世界旋。<a id="a-JO"></a>七世界转。<a id="a-JP"></a>八世界莲华。<a id="a-JQ"></a>九世界须弥。<a id="a-JR"></a>十世界相。<a id="a-JS"></a>此等当是万子已上轮王境界。<a id="a-JT"></a>三无量离类世界皆遍法界。<a id="a-JU"></a>如一类须弥楼山世界数量边畔。<a id="a-JV"></a>即尽虚空遍法界。<a id="a-JW"></a>又如一类树形世界。<a id="a-JX"></a>乃至一切众生形等。<a id="a-JY"></a>悉亦如是皆遍法界互不相碍。<a id="a-JZ"></a>此上三位并是一卢舍那十身摄化之处。<a id="a-Ja"></a>仍此三位本末圆融相收无碍。<a id="a-Jb"></a>何以故。<a id="a-Jc"></a>随一世界即约粗细有此三故。<a id="a-Jd"></a>当知与三乘全别不同也。<a id="a-Je"></a>第十佛身开合者有二。<a id="a-Jf"></a>先义后数。<a id="a-Jg"></a>义中先约法身。<a id="a-Jh"></a>或唯真境界为法身。<a id="a-Ji"></a>如佛地论五种法摄大觉地。<a id="a-Jj"></a>清净法界摄法身。<a id="a-Jk"></a>四智摄余身。<a id="a-Jl"></a>此约始教说。<a id="a-Jm"></a>或唯妙智为法身。<a id="a-Jn"></a>以本觉智故。<a id="a-Jo"></a>修智同本觉故。<a id="a-Jp"></a>如摄论无垢无挂碍智为法身。<a id="a-Jq"></a>金光明中四智摄三身。<a id="a-Jr"></a>以镜智摄法身故。<a id="a-Js"></a>或镜智合为法身。<a id="a-Jt"></a>以境智相如故。<a id="a-Ju"></a>如梁摄论云。<a id="a-Jv"></a>唯如如及如如智独存名为法身。<a id="a-Jw"></a>此上二句约终教说。<a id="a-Jx"></a>或境智俱泯为法身。<a id="a-Jy"></a>如经云。<a id="a-Jz"></a>如来法身非心非境。<a id="a-K0"></a>此约顿教说。<a id="a-K1"></a>或合具前四句。<a id="a-K2"></a>以具德故。<a id="a-K3"></a>或俱绝前五。<a id="a-K4"></a>以圆融无碍故。<a id="a-K5"></a>此二句如性起品说。<a id="a-K6"></a>此约一乘辩。<a id="a-K7"></a>次别约释迦身明者。<a id="a-K8"></a>此释迦身。<a id="a-K9"></a>或是化非法报。<a id="a-KA"></a>如始教说。<a id="a-KB"></a>或有是报非法化。<a id="a-KC"></a>如同教一乘及小乘说。<a id="a-KD"></a>但深浅为异也。<a id="a-KE"></a>或是法非报化。<a id="a-KF"></a>如顿教说。<a id="a-KG"></a>或亦法亦报化。<a id="a-KH"></a>总如三乘等说。<a id="a-KI"></a>或非法非报化。<a id="a-KJ"></a>如别教一乘。<a id="a-KK"></a>是十佛故也。<a id="a-KL"></a>数开合者或立一佛。<a id="a-KM"></a>谓一实性佛也。<a id="a-KN"></a>此约顿教。<a id="a-KO"></a>或立二佛。<a id="a-KP"></a>此有三种。<a id="a-KQ"></a>一生身化身。<a id="a-KR"></a>此约小乘说。<a id="a-KS"></a>二生身法身。<a id="a-KT"></a>谓他受用与化身合名生身。<a id="a-KU"></a>自受用身与法身合名法身。<a id="a-KV"></a>如佛地论说。<a id="a-KW"></a>此约始教说。<a id="a-KX"></a>三自性法身应化法身。<a id="a-KY"></a>如本业经说。<a id="a-KZ"></a>此约终教说。<a id="a-Ka"></a>或立三身佛。<a id="a-Kb"></a>如常所说。<a id="a-Kc"></a>此通始终二教说。<a id="a-Kd"></a>或立四佛此有三种。<a id="a-Ke"></a>一于三身中受用身内分自他二身故有四。<a id="a-Kf"></a>如佛地论说。<a id="a-Kg"></a>此约始教。<a id="a-Kh"></a>二于三身外别立自性身。<a id="a-Ki"></a>为明法身是恒沙功德法故。<a id="a-Kj"></a>是故梁摄论云。<a id="a-Kk"></a>自性身与法身作依止故。<a id="a-Kl"></a>三亦于报身内福智分二故有四。<a id="a-Km"></a>如楞伽经云。<a id="a-Kn"></a>一应化佛。<a id="a-Ko"></a>二功德佛。<a id="a-Kp"></a>三智慧佛。<a id="a-Kq"></a>四如如佛。<a id="a-Kr"></a>此约终教说。<a id="a-Ks"></a>或立十佛以显无尽。<a id="a-Kt"></a>如离世间品说。<a id="a-Ku"></a>此约一乘圆教说也。</p>
 </body>
</html>