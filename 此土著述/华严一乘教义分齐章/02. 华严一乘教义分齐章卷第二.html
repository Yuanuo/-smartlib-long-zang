<!doctype html>
<html id="z3IBWea1PT" data-ver="1304">
 <head>
  <meta charset="utf-8">
  <meta author="法藏">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">华严一乘教义分齐章卷第二</h1>
  <p id="a2">第九明诸教所诠差别者。<a id="a-3"></a>略举十门。<a id="a-4"></a>义差别故。<a id="a-5"></a>显彼能诠差别非一。<a id="a-6"></a>余如别说。<a id="a-7"></a>一所依心识。<a id="a-8"></a>二明佛种性。<a id="a-9"></a>三行位分齐。<a id="a-A"></a>四修行时分。<a id="a-B"></a>五修行依身。<a id="a-C"></a>六断惑分齐。<a id="a-D"></a>七二乘回心。<a id="a-E"></a>八佛果义相。<a id="a-F"></a>九摄化境界。<a id="a-G"></a>十佛身开合。<a id="a-H"></a>第一心识差别者。<a id="a-I"></a>如小乘但有六识。<a id="a-J"></a>义分心意识。<a id="a-K"></a>如小乘论说。<a id="a-L"></a>于阿赖耶识但得其名。<a id="a-M"></a>如增一经说。<a id="a-N"></a>若依始教。<a id="a-O"></a>于阿赖耶识。<a id="a-P"></a>但得一分生灭之义。<a id="a-Q"></a>以于真理未能融通。<a id="a-R"></a>但说凝然不作诸法。<a id="a-S"></a>故就缘起生灭事中建立赖耶。<a id="a-T"></a>从业等种辨体而生。<a id="a-U"></a>异熟报识为诸法依。<a id="a-V"></a>方便渐渐引向真理。<a id="a-W"></a>故说熏等悉皆即空。<a id="a-X"></a>如解深密经云。<a id="a-Y"></a>若菩萨于内于外不见藏住。<a id="a-Z"></a>不见熏习。<a id="a-a"></a>不见阿赖耶。<a id="a-b"></a>不见阿赖耶识。<a id="a-c"></a>不见阿陀那。<a id="a-d"></a>不见阿陀那识。<a id="a-e"></a>若能如是知者是名菩萨菩萨。<a id="a-f"></a>如来齐此建立一切心意识秘密善巧。<a id="a-g"></a>瑜伽中亦同此说。<a id="a-h"></a>解云。<a id="a-i"></a>既齐此不见等处。<a id="a-j"></a>立为心意等善巧故。<a id="a-k"></a>是故所立赖耶生灭等相皆是密意。<a id="a-l"></a>不令如言而取故。<a id="a-m"></a>会归真也。<a id="a-n"></a>若依终教。<a id="a-o"></a>于此赖耶识。<a id="a-p"></a>得理事融通二分义。<a id="a-q"></a>故论但云不生不灭与生灭和合非一非异。<a id="a-r"></a>名阿梨耶识。<a id="a-s"></a>以许真如随熏和合成此本识。<a id="a-t"></a>不同前教业等种生故。<a id="a-u"></a>楞伽云。<a id="a-v"></a>如来藏为无始恶习所熏名为藏识。<a id="a-w"></a>又云。<a id="a-x"></a>如来藏受苦乐。<a id="a-y"></a>与因俱若生若灭。<a id="a-z"></a>又云。<a id="a-10"></a>如来藏名阿赖耶识。<a id="a-11"></a>而与无明七识俱。<a id="a-12"></a>又起信云。<a id="a-13"></a>自性清净心。<a id="a-14"></a>因无明风动成染心等。<a id="a-15"></a>如是非一。<a id="a-16"></a>问真如既言常法。<a id="a-17"></a>云何得说随熏起灭。<a id="a-18"></a>既许起灭。<a id="a-19"></a>如何复说为凝然常。<a id="a-1A"></a>答既言真如常故。<a id="a-1B"></a>非如言所谓常也。<a id="a-1C"></a>何者圣说真如为凝然者。<a id="a-1D"></a>此是随缘作诸法时。<a id="a-1E"></a>不失自体。<a id="a-1F"></a>故说为常。<a id="a-1G"></a>是即不异无常之常名不思议常。<a id="a-1H"></a>非谓不作诸法如情所谓之凝然也。<a id="a-1I"></a>故胜鬘中云。<a id="a-1J"></a>不染而染者。<a id="a-1K"></a>明随缘作诸法也。<a id="a-1L"></a>染而不染者。<a id="a-1M"></a>明随缘时不失自性。<a id="a-1N"></a>由初义故俗谛得成。<a id="a-1O"></a>由后义故真谛复立。<a id="a-1P"></a>如是真俗但有二义无有二体。<a id="a-1Q"></a>相融无碍离诸情执。<a id="a-1R"></a>是故论云。<a id="a-1S"></a>智障极盲闇谓真俗别执。<a id="a-1T"></a>此之谓也。<a id="a-1U"></a>此真如二义。<a id="a-1V"></a>同前始教中约法相差别门故。<a id="a-1W"></a>但说一分凝然义也。<a id="a-1X"></a>此终教中。<a id="a-1Y"></a>约体相镕融门故。<a id="a-1Z"></a>说二分无二之义。<a id="a-1a"></a>此义广如起信义记中说。<a id="a-1b"></a>又如十地经云。<a id="a-1c"></a>三界虚妄唯一心作。<a id="a-1d"></a>摄论等约始教义释。<a id="a-1e"></a>诸赖耶识等也。<a id="a-1f"></a>十地论约终教释。<a id="a-1g"></a>为第一义真心也。<a id="a-1h"></a>又如达磨经颂摄论等释云。<a id="a-1i"></a>此界等者。<a id="a-1j"></a>界谓因义。<a id="a-1k"></a>即种子识。<a id="a-1l"></a>如是等。<a id="a-1m"></a>宝性论约终教释云。<a id="a-1n"></a>此性者即如来藏性。<a id="a-1o"></a>依此有诸趣等者。<a id="a-1p"></a>如胜鬘经说。<a id="a-1q"></a>依如来藏有生死。<a id="a-1r"></a>依如来藏有涅槃等。<a id="a-1s"></a>乃至广说。<a id="a-1t"></a>是故当知二门别也。<a id="a-1u"></a>若依顿教。<a id="a-1v"></a>即一切法唯一真如心。<a id="a-1w"></a>差别相尽离言绝虑不可说也。<a id="a-1x"></a>如维摩经中三十二菩萨所说不二法门者。<a id="a-1y"></a>是前终教中染净镕融无二之义。<a id="a-1z"></a>净名所显离言不二是此门也。<a id="a-20"></a>以其一切染净相尽无有二法可以融会故。<a id="a-21"></a>不可说为不二也。<a id="a-22"></a>若依圆教。<a id="a-23"></a>即约性海圆明法界缘起无碍自在一即一切一切即一主伴圆融。<a id="a-24"></a>故说十心以显无尽。<a id="a-25"></a>如离世间品及第九地说。<a id="a-26"></a>又唯一法界性起心亦具十德。<a id="a-27"></a>如性起品说。<a id="a-28"></a>此等据别教言。<a id="a-29"></a>若约同教。<a id="a-2A"></a>即摄前诸教所说心识何以故。<a id="a-2B"></a>是此方便故。<a id="a-2C"></a>从此而流故。<a id="a-2D"></a>余可准之。<a id="a-2E"></a>问云何一心约就诸教。<a id="a-2F"></a>得有如是差别义耶。<a id="a-2G"></a>答此有二义。<a id="a-2H"></a>一约法通收。<a id="a-2I"></a>二约机分齐。<a id="a-2J"></a>初义者。<a id="a-2K"></a>由此甚深缘起一心具五义门。<a id="a-2L"></a>是故圣者随以一门摄化众生。<a id="a-2M"></a>一摄义从名门。<a id="a-2N"></a>如小乘教说。<a id="a-2O"></a>二摄理从事门。<a id="a-2P"></a>如始教说。<a id="a-2Q"></a>三理事无碍门。<a id="a-2R"></a>如终教说。<a id="a-2S"></a>四事尽理显门。<a id="a-2T"></a>如顿教说。<a id="a-2U"></a>五性海具德门。<a id="a-2V"></a>如圆教说。<a id="a-2W"></a>是即不动本而常末。<a id="a-2X"></a>不坏末而恒本。<a id="a-2Y"></a>故五义相融唯一心转也。<a id="a-2Z"></a>二约机明得法分齐者。<a id="a-2a"></a>或有得名而不得义。<a id="a-2b"></a>如小乘教。<a id="a-2c"></a>或有得名得一分义。<a id="a-2d"></a>如始教。<a id="a-2e"></a>或有得名得具分义。<a id="a-2f"></a>如终教。<a id="a-2g"></a>或有得义而不存名。<a id="a-2h"></a>如顿教。<a id="a-2i"></a>或有名义俱无尽。<a id="a-2j"></a>如圆教。<a id="a-2k"></a>其余义门如唯识章说。<a id="a-2l"></a>第二明种性差别者。<a id="a-2m"></a>若依小乘种性有六种。<a id="a-2n"></a>谓退、<a id="a-2o"></a>思、<a id="a-2p"></a>护．住．升进．不动。<a id="a-2q"></a>不动性中有三品。<a id="a-2r"></a>上者佛种性。<a id="a-2s"></a>中者独觉性。<a id="a-2t"></a>下者声闻性。<a id="a-2u"></a>如舍利弗等。<a id="a-2v"></a>虽于此中说佛一人有佛种性。<a id="a-2w"></a>然非是彼大菩提性以于佛功德不说尽未来际起大用等故。<a id="a-2x"></a>是故当知于此教中除佛一人余一切众生。<a id="a-2y"></a>皆不说有大菩提性。<a id="a-2z"></a>余义如小乘论说。<a id="a-30"></a>若依三乘教种性差别略有三说。<a id="a-31"></a>一约始教。<a id="a-32"></a>即就有为无常法中立种性故。<a id="a-33"></a>即不能遍一切有情。<a id="a-34"></a>故五种性中即有一分无性众生。<a id="a-35"></a>故显扬论云。<a id="a-36"></a>云何种性差别五种道理。<a id="a-37"></a>谓一切界差别可得故。<a id="a-38"></a>乃至云。<a id="a-39"></a>唯现在世非般涅槃法。<a id="a-3A"></a>不应理故。<a id="a-3B"></a>乃至广说。<a id="a-3C"></a>是故当知由法尔故。<a id="a-3D"></a>无始时来一切有情有五种性。<a id="a-3E"></a>第五种性无有出世功德因故。<a id="a-3F"></a>永不灭度。<a id="a-3G"></a>由是道理。<a id="a-3H"></a>诸佛利乐有情功德无有断尽。<a id="a-3I"></a>其有种性者。<a id="a-3J"></a>瑜伽论云。<a id="a-3K"></a>种性略有二种。<a id="a-3L"></a>一本性住。<a id="a-3M"></a>二习所成。<a id="a-3N"></a>本性住者。<a id="a-3O"></a>谓诸菩萨六处殊胜有如是相。<a id="a-3P"></a>从无始世。<a id="a-3Q"></a>展转传来法尔所得。<a id="a-3R"></a>习所成者。<a id="a-3S"></a>谓先串习善根所得。<a id="a-3T"></a>此中本性。<a id="a-3U"></a>即内六处中意处为殊胜。<a id="a-3V"></a>即摄赖耶识中本觉解性为性种性。<a id="a-3W"></a>故梁摄论云。<a id="a-3X"></a>闻熏习与阿赖耶识中解性和合。<a id="a-3Y"></a>一切圣人以此为因。<a id="a-3Z"></a>然瑜伽既云具种性者方能发心。<a id="a-3a"></a>即知具性习二法。<a id="a-3b"></a>成一种性。<a id="a-3c"></a>是故此二缘起不二。<a id="a-3d"></a>随阙一不成。<a id="a-3e"></a>亦不可说性为先习为后。<a id="a-3f"></a>但可。<a id="a-3g"></a>位至堪任已去。<a id="a-3h"></a>方可约本说有性种约修说为习种。<a id="a-3i"></a>然有二义而无二事。<a id="a-3j"></a>如上摄论云。<a id="a-3k"></a>二义和合为一因故得知也。<a id="a-3l"></a>问此二种性与仁王及本业经中六种性内习种性种。<a id="a-3m"></a>有何差别耶。<a id="a-3n"></a>答彼经大都约位而说。<a id="a-3o"></a>以初习为习种性。<a id="a-3p"></a>久习积成为性种性故。<a id="a-3q"></a>说习种在十住性种在十行。<a id="a-3r"></a>三贤之前。<a id="a-3s"></a>但名善趣不名种性。<a id="a-3t"></a>瑜伽中。<a id="a-3u"></a>久习名习种。<a id="a-3v"></a>约本为性种。<a id="a-3w"></a>而此二种非初非中后。<a id="a-3x"></a>是故经说习故成性。<a id="a-3y"></a>论中说为依性起习。<a id="a-3z"></a>良以此二互成缘起无二相故。<a id="a-40"></a>经论互说义方备足。<a id="a-41"></a>又经说种性在发心后。<a id="a-42"></a>论中种性在发心前。<a id="a-43"></a>何以尔者。<a id="a-44"></a>以其至得位时功能方显。<a id="a-45"></a>是故经说在三贤位中。<a id="a-46"></a>然彼功能必有所依。<a id="a-47"></a>是故论中说在位前。<a id="a-48"></a>要由功能显方可说有故。<a id="a-49"></a>经不违论。<a id="a-4A"></a>要由有性方起功能故。<a id="a-4B"></a>论不违经。<a id="a-4C"></a>亦是互举义意融通。<a id="a-4D"></a>问又以何义。<a id="a-4E"></a>知种性至堪任位耶。<a id="a-4F"></a>答以论说种性必具性习。<a id="a-4G"></a>既已有习必已修行。<a id="a-4H"></a>若已修行必至堪任。<a id="a-4I"></a>若不从愚夫至堪任已来中间修此串习行者。<a id="a-4J"></a>更何位修也。<a id="a-4K"></a>以于愚位未修习故。<a id="a-4L"></a>得位已去具第二住故。<a id="a-4M"></a>是故当知从愚位未修串习行。<a id="a-4N"></a>至彼堪任串习方成故得性习通融以为种性。<a id="a-4O"></a>问若要待习方说性者。<a id="a-4P"></a>愚位未习。<a id="a-4Q"></a>岂无性种。<a id="a-4R"></a>如其无者后不应有。<a id="a-4S"></a>先无后有非性种故。<a id="a-4T"></a>如其有者无习有性。<a id="a-4U"></a>不应理故。<a id="a-4V"></a>论不说故。<a id="a-4W"></a>答此二既为缘起。<a id="a-4X"></a>故无习时亦无彼性。<a id="a-4Y"></a>由此亦立无性有情。<a id="a-4Z"></a>先无后有非性种者。<a id="a-4a"></a>此亦不然。<a id="a-4b"></a>以习成处定先有性。<a id="a-4c"></a>愚位未习故不说性。<a id="a-4d"></a>后起习已不名无习。<a id="a-4e"></a>是故习成后说有性。<a id="a-4f"></a>随于诸乘串习何行。<a id="a-4g"></a>尔时即说本有彼性问若尔此即唯是一不定性。<a id="a-4h"></a>如何得有五种性差别耶。<a id="a-4i"></a>答即由此义安立五性何者。<a id="a-4j"></a>谓修六度串习行已。<a id="a-4k"></a>位到堪任成菩萨种性。<a id="a-4l"></a>若习小行到于忍位成声闻性。<a id="a-4m"></a>故智论云。<a id="a-4n"></a>暖顶忍等名为性地。<a id="a-4o"></a>善戒经云。<a id="a-4p"></a>若得世第一法是名第二位。<a id="a-4q"></a>故知前三善根属种性位。<a id="a-4r"></a>若依俱舍论。<a id="a-4s"></a>得顺解脱分善根位方说有性。<a id="a-4t"></a>故彼论云。<a id="a-4u"></a>顺解脱分者。<a id="a-4v"></a>谓定能感涅槃果善。<a id="a-4w"></a>此善生已令彼有情名为身中有涅槃法。<a id="a-4x"></a>独觉准知。<a id="a-4y"></a>由此即立三乘种性。<a id="a-4z"></a>若于三行随一修行未至本位。<a id="a-50"></a>尔时立为不定种性。<a id="a-51"></a>若于三行全未修行。<a id="a-52"></a>尔时立为无有种性。<a id="a-53"></a>由此当知。<a id="a-54"></a>诸乘种性皆就习说。<a id="a-55"></a>问若愚位无习。<a id="a-56"></a>即无性者。<a id="a-57"></a>后纵起习何得为有。<a id="a-58"></a>答有习非是无习位故。<a id="a-59"></a>是故有习常恒有。<a id="a-5A"></a>无习自恒无。<a id="a-5B"></a>既不以无习而作习。<a id="a-5C"></a>亦不以无性而为性。<a id="a-5D"></a>以分位差别故。<a id="a-5E"></a>如涅槃经云。<a id="a-5F"></a>三种人中毕竟死者。<a id="a-5G"></a>喻一阐提无佛性也。<a id="a-5H"></a>善男子。<a id="a-5I"></a>一阐提辈若遇善友诸佛菩萨。<a id="a-5J"></a>闻说深法及以不遇。<a id="a-5K"></a>俱不得离一阐提心。<a id="a-5L"></a>何以故。<a id="a-5M"></a>断善根故。<a id="a-5N"></a>一阐提辈亦得阿耨多罗三藐三菩提心。<a id="a-5O"></a>所以者何。<a id="a-5P"></a>若能发菩提之心。<a id="a-5Q"></a>即不复名一阐提性也。<a id="a-5R"></a>善男子。<a id="a-5S"></a>以何缘故说一阐提得阿耨多罗三藐三菩提。<a id="a-5T"></a>一阐提辈实不得阿耨多罗三藐三菩提。<a id="a-5U"></a>如命尽者等。<a id="a-5V"></a>乃至广说。<a id="a-5W"></a>当知此中就位前后有无恒定不相由也。<a id="a-5X"></a>二约终教。<a id="a-5Y"></a>即就真如性中。<a id="a-5Z"></a>立种性故。<a id="a-5a"></a>则遍一切众生。<a id="a-5b"></a>皆悉有性故。<a id="a-5c"></a>智论云。<a id="a-5d"></a>白石有银性。<a id="a-5e"></a>黄石有金性。<a id="a-5f"></a>水是湿性火是热性。<a id="a-5g"></a>一切众生有涅槃性。<a id="a-5h"></a>以一切妄识无不可归自真性故。<a id="a-5i"></a>如经说言。<a id="a-5j"></a>众生亦尔。<a id="a-5k"></a>悉皆有心。<a id="a-5l"></a>凡有心者定当得成阿耨多罗三藐三菩提。<a id="a-5m"></a>以是义故。<a id="a-5n"></a>我常宣说一切众生皆有佛性。<a id="a-5o"></a>问如有难云。<a id="a-5p"></a>若诸有心悉得菩提者。<a id="a-5q"></a>佛亦有心亦应当得。<a id="a-5r"></a>若言佛虽有心更非当得。<a id="a-5s"></a>是即无性众生虽有是心亦非当得。<a id="a-5t"></a>答经中已自拣滥故。<a id="a-5u"></a>但云众生有心不云佛矣。<a id="a-5v"></a>以处处受生名为众生故不同佛也。<a id="a-5w"></a>问若并有性。<a id="a-5x"></a>如何建立五种性中无性者耶。<a id="a-5y"></a>答论自有释故宝性论云。<a id="a-5z"></a>一向说阐提无涅槃性不入涅槃者。<a id="a-60"></a>此义云何。<a id="a-61"></a>为欲示显谤大乘因故。<a id="a-62"></a>此明何义。<a id="a-63"></a>为欲回转诽谤大乘心。<a id="a-64"></a>依无量时故作是说。<a id="a-65"></a>以彼实有清净佛性故。<a id="a-66"></a>又佛性论云。<a id="a-67"></a>问曰。<a id="a-68"></a>若尔云何佛说众生不住于性永无般涅槃耶。<a id="a-69"></a>答曰。<a id="a-6A"></a>若曾背大乘者。<a id="a-6B"></a>此法是一阐提因。<a id="a-6C"></a>为令众生舍此法故。<a id="a-6D"></a>若堕阐提因。<a id="a-6E"></a>于长夜时轮转不息。<a id="a-6F"></a>以是义故经作是说。<a id="a-6G"></a>若依道理。<a id="a-6H"></a>一切众生皆悉本有清净佛性。<a id="a-6I"></a>若不得般涅槃者。<a id="a-6J"></a>无有是处。<a id="a-6K"></a>是故佛性决定本有。<a id="a-6L"></a>离有离无故。<a id="a-6M"></a>解云。<a id="a-6N"></a>又此论前文广破无性。<a id="a-6O"></a>乃至末文云。<a id="a-6P"></a>三者失同外道有本定有。<a id="a-6Q"></a>无本定无。<a id="a-6R"></a>有不可灭。<a id="a-6S"></a>无不可生。<a id="a-6T"></a>此等过失。<a id="a-6U"></a>由汝邪执无性义生。<a id="a-6V"></a>乃至广说。<a id="a-6W"></a>问前始教中。<a id="a-6X"></a>决定说有无性众生。<a id="a-6Y"></a>此终教中并皆有性。<a id="a-6Z"></a>云何会通。<a id="a-6a"></a>答亦论自有释。<a id="a-6b"></a>故佛性论第二卷云。<a id="a-6c"></a>何故复有。<a id="a-6d"></a>经说阐提众生决定无有般涅槃性。<a id="a-6e"></a>若尔二经便自相违。<a id="a-6f"></a>如何会二说一了一不了。<a id="a-6g"></a>故不相违。<a id="a-6h"></a>解云。<a id="a-6i"></a>若小乘中但佛一人有佛性。<a id="a-6j"></a>余一切人皆不说有。<a id="a-6k"></a>若三乘始教中。<a id="a-6l"></a>以渐异小乘故。<a id="a-6m"></a>说多人有。<a id="a-6n"></a>犹未全异彼故。<a id="a-6o"></a>许一分无性。<a id="a-6p"></a>是故论中判为权施不了说也。<a id="a-6q"></a>问若依终教。<a id="a-6r"></a>一切众生皆当作佛。<a id="a-6s"></a>即众生虽多亦有终尽。<a id="a-6t"></a>若如是者。<a id="a-6u"></a>最后成佛即无所化。<a id="a-6v"></a>所化无故利他行阙。<a id="a-6w"></a>利他行阙成佛不应道理。<a id="a-6x"></a>又令诸佛利他功德有断尽故。<a id="a-6y"></a>如其一切尽当作佛。<a id="a-6z"></a>而言众生终无尽者。<a id="a-70"></a>即有自语相违过失。<a id="a-71"></a>以无终尽者永不成佛故。<a id="a-72"></a>又如一佛度无量人。<a id="a-73"></a>于众生界有损已不。<a id="a-74"></a>若有渐损必有终尽。<a id="a-75"></a>有损无尽不应理故。<a id="a-76"></a>若无损者即无灭度。<a id="a-77"></a>有灭无损不应理故。<a id="a-78"></a>依如是等道理。<a id="a-79"></a>佛地论等。<a id="a-7A"></a>由此建立无性有情。<a id="a-7B"></a>离上诸过失。<a id="a-7C"></a>此义云何。<a id="a-7D"></a>答若谓众生由有性故并令成佛。<a id="a-7E"></a>说有尽者。<a id="a-7F"></a>是即便于众生界中起于减见。<a id="a-7G"></a>众生界既减佛界必增。<a id="a-7H"></a>故于佛界便起增见。<a id="a-7I"></a>如是增减非是正见。<a id="a-7J"></a>是故不增减。<a id="a-7K"></a>经云舍利弗大邪见者。<a id="a-7L"></a>所谓见众生界增。<a id="a-7M"></a>见众生界减。<a id="a-7N"></a>乃至广说。<a id="a-7O"></a>设避此见故。<a id="a-7P"></a>立此一分无性有情。<a id="a-7Q"></a>为不增减者。<a id="a-7R"></a>彼终不能离增减见。<a id="a-7S"></a>何以故。<a id="a-7T"></a>以彼见于诸有性者并成佛故。<a id="a-7U"></a>即便起于断见减见。<a id="a-7V"></a>诸无性者不成佛故。<a id="a-7W"></a>即便起于常见增见。<a id="a-7X"></a>以彼不了众生界故。<a id="a-7Y"></a>是故经云。<a id="a-7Z"></a>一切愚痴凡夫。<a id="a-7a"></a>不如实知一法界故。<a id="a-7b"></a>不能实见一法界故。<a id="a-7c"></a>起邪见心谓众生界增众生界减。<a id="a-7d"></a>又文殊般若经云。<a id="a-7e"></a>假使一佛住世。<a id="a-7f"></a>若一劫若过一劫。<a id="a-7g"></a>如一佛世界。<a id="a-7h"></a>复有无量无边恒河沙诸佛。<a id="a-7i"></a>如是一一佛。<a id="a-7j"></a>若一劫若过一劫。<a id="a-7k"></a>昼夜说法心无暂息。<a id="a-7l"></a>各各度于无量河沙众生皆入涅槃。<a id="a-7m"></a>而众生界亦不增减。<a id="a-7n"></a>乃至十方诸佛世界亦复如是。<a id="a-7o"></a>一一诸佛说法教化。<a id="a-7p"></a>各度无量河沙众生皆入涅槃。<a id="a-7q"></a>于众生界亦不增不减。<a id="a-7r"></a>何以故。<a id="a-7s"></a>众生定相不可得故。<a id="a-7t"></a>义言说众生界犹如虚空。<a id="a-7u"></a>假使无量胜神通之者。<a id="a-7v"></a>各无量劫飞行虚空。<a id="a-7w"></a>求空边际终不可尽。<a id="a-7x"></a>非以不尽不名游行。<a id="a-7y"></a>非以游行令其得际。<a id="a-7z"></a>当知此中道理亦尔。<a id="a-80"></a>非以当得令其有终。<a id="a-81"></a>非以无终说有无得。<a id="a-82"></a>是故诸难无不通也。<a id="a-83"></a>又为成诸佛利他功德无断尽故。<a id="a-84"></a>立一分无性众生者。<a id="a-85"></a>是即令彼诸佛但有变化利他功德。<a id="a-86"></a>亦即断彼随他受用诸功德也。<a id="a-87"></a>以无菩萨证诸地故。<a id="a-88"></a>又化他中。<a id="a-89"></a>亦但有粗断灭彼细。<a id="a-8A"></a>以无一人得二乘无漏故。<a id="a-8B"></a>又今已后诸佛。<a id="a-8C"></a>无有一佛得说三乘等教。<a id="a-8D"></a>以无得圣机故。<a id="a-8E"></a>即断诸佛同体大悲也。<a id="a-8F"></a>又若定意谓悉有性故必皆有尽。<a id="a-8G"></a>恐最后佛阙利他行故。<a id="a-8H"></a>立一分定无性者。<a id="a-8I"></a>然彼后佛终于利他行不圆满。<a id="a-8J"></a>以其所化无一有情得圣果故。<a id="a-8K"></a>但佛菩萨二利之中利他为最。<a id="a-8L"></a>何有不令一人得圣果而于自身得成佛耶。<a id="a-8M"></a>又本皆发弘誓愿云。<a id="a-8N"></a>令诸众生悉得菩提。<a id="a-8O"></a>是故令得故本愿不虚。<a id="a-8P"></a>而众生界不可尽故本愿不断。<a id="a-8Q"></a>若不尔者违本愿故。<a id="a-8R"></a>行愿虚故。<a id="a-8S"></a>虚行成佛不应理故。<a id="a-8T"></a>是故虽欲避上诸失建立无性。<a id="a-8U"></a>不谓彼过还堕此宗。<a id="a-8V"></a>是故无性非为究竟了义也。<a id="a-8W"></a>问夫论种性必是有为。<a id="a-8X"></a>如何此教约真如为种性耶。<a id="a-8Y"></a>答以真如随缘与染和合成本识时。<a id="a-8Z"></a>即彼真中有本觉无漏内熏众生为返流因。<a id="a-8a"></a>得为有种性。<a id="a-8b"></a>梁摄论说为黎耶中解性。<a id="a-8c"></a>起信论中。<a id="a-8d"></a>说黎耶二义中本觉是也。<a id="a-8e"></a>又彼论中如来藏具足无漏。<a id="a-8f"></a>常熏众生为净法因。<a id="a-8g"></a>又宝性论云。<a id="a-8h"></a>及彼真如性者。<a id="a-8i"></a>彼本云如六根聚经说。<a id="a-8j"></a>六根如是从无始来。<a id="a-8k"></a>究竟诸法为体故。<a id="a-8l"></a>解云。<a id="a-8m"></a>以真如通一切法。<a id="a-8n"></a>今拣去非情故。<a id="a-8o"></a>故约六处众生数中。<a id="a-8p"></a>取彼毕竟真如理。<a id="a-8q"></a>以为性种性也。<a id="a-8r"></a>此与瑜伽所说名同。<a id="a-8s"></a>但彼约始教。<a id="a-8t"></a>以理从事粗相而说故。<a id="a-8u"></a>约事中明种性故也。<a id="a-8v"></a>地持云。<a id="a-8w"></a>种性粗相我已略说。<a id="a-8x"></a>此之谓也。<a id="a-8y"></a>宝性论中。<a id="a-8z"></a>约此终教。<a id="a-90"></a>以事从理深细而说故。<a id="a-91"></a>就真如明性种性。<a id="a-92"></a>是故佛性论云。<a id="a-93"></a>自性清净心名为道谛。<a id="a-94"></a>又涅槃经云。<a id="a-95"></a>佛性者名第一义空。<a id="a-96"></a>第一义空名为智慧。<a id="a-97"></a>此等并就本觉性智说为性种。<a id="a-98"></a>其习种亦从真如所成故。<a id="a-99"></a>摄论云。<a id="a-9A"></a>多闻熏习。<a id="a-9B"></a>从最清净法界所流等。<a id="a-9C"></a>又起信论中。<a id="a-9D"></a>以真如体相二大为内熏因。<a id="a-9E"></a>真如用大为外熏缘。<a id="a-9F"></a>以与无明染法合故。<a id="a-9G"></a>是故三大内外说熏。<a id="a-9H"></a>以熏力故无明尽时冥合不二。<a id="a-9I"></a>唯一真如也。<a id="a-9J"></a>三约顿教明者。<a id="a-9K"></a>唯一真如离言说相名为种性。<a id="a-9L"></a>而亦不分性习之异。<a id="a-9M"></a>以一切法由无二相故。<a id="a-9N"></a>是故诸法无行经云。<a id="a-9O"></a>云何是事名为种性。<a id="a-9P"></a>文殊师利。<a id="a-9Q"></a>一切众生皆是一相。<a id="a-9R"></a>毕竟不生离诸名字。<a id="a-9S"></a>一异不可得故。<a id="a-9T"></a>是名种性。<a id="a-9U"></a>以此准之。<a id="a-9V"></a>上来约三乘说竟。<a id="a-9W"></a>第三约一乘有二说。<a id="a-9X"></a>一摄前诸教所明种性。<a id="a-9Y"></a>并皆具足主伴成宗。<a id="a-9Z"></a>以同教故摄方便故。<a id="a-9a"></a>二据别教种性甚深因果无二。<a id="a-9b"></a>通依及正尽三世间。<a id="a-9c"></a>该收一切理事解行等诸法门。<a id="a-9d"></a>本来满足已成就讫。<a id="a-9e"></a>故大经云。<a id="a-9f"></a>菩萨种性甚深广大。<a id="a-9g"></a>与法界虚空等。<a id="a-9h"></a>此之谓也。<a id="a-9i"></a>若随门显现。<a id="a-9j"></a>即五位之中位位内六决定义等。<a id="a-9k"></a>名为种性。<a id="a-9l"></a>亦即此法名为果相。<a id="a-9m"></a>以因果同体唯一性故。<a id="a-9n"></a>广如经说。<a id="a-9o"></a>余可准知。<a id="a-9p"></a>问云何种性。<a id="a-9q"></a>约诸教差别不同耶。<a id="a-9r"></a>答此亦有二义。<a id="a-9s"></a>一约法辨隐显相收。<a id="a-9t"></a>二约机明得法分齐。<a id="a-9u"></a>初义者。<a id="a-9v"></a>由此种性缘起无碍具五义门。<a id="a-9w"></a>是故诸教各述一门随机摄化。<a id="a-9x"></a>义不相违。<a id="a-9y"></a>何者为五。<a id="a-9z"></a>一是随执非有门。<a id="a-A0"></a>如小乘说。<a id="a-A1"></a>二随事亏盈门。<a id="a-A2"></a>如始教说。<a id="a-A3"></a>三随理遍情门。<a id="a-A4"></a>如终教说。<a id="a-A5"></a>四绝相离言门。<a id="a-A6"></a>如顿教说。<a id="a-A7"></a>五性备众德门。<a id="a-A8"></a>如圆教说。<a id="a-A9"></a>义虽有五。<a id="a-AA"></a>然种性圆通随摄遍收。<a id="a-AB"></a>隐显齐致也。<a id="a-AC"></a>二明得法分齐者。<a id="a-AD"></a>或一切皆无。<a id="a-AE"></a>唯除佛一人。<a id="a-AF"></a>如小乘说。<a id="a-AG"></a>或一切皆有。<a id="a-AH"></a>唯除草木等。<a id="a-AI"></a>如终教说。<a id="a-AJ"></a>或亦有亦无。<a id="a-AK"></a>如始教说。<a id="a-AL"></a>以许一分无性故。<a id="a-AM"></a>或非有非无。<a id="a-AN"></a>如顿教说。<a id="a-AO"></a>以离相故。<a id="a-AP"></a>或具前四。<a id="a-AQ"></a>如一乘方便处说。<a id="a-AR"></a>或即因具果通三世间。<a id="a-AS"></a>如圆教说。<a id="a-AT"></a>余可准知。</p>
  <p id="aAU">第三行位差别者。<a id="a-AV"></a>于诸教中皆以三义略示。<a id="a-AW"></a>一明位相。<a id="a-AX"></a>二明不退。<a id="a-AY"></a>三明行相。<a id="a-AZ"></a>初者依小乘有四位。<a id="a-Aa"></a>谓方便、<a id="a-Ab"></a>见修、<a id="a-Ac"></a>及究竟也。<a id="a-Ad"></a>又说小乘十二住以为究竟。<a id="a-Ae"></a>及说三界九地十一地等。<a id="a-Af"></a>广如小论说。<a id="a-Ag"></a>二不退者。<a id="a-Ah"></a>此中修行至忍位。<a id="a-Ai"></a>得不退故也。<a id="a-Aj"></a>其行相亦如彼诸论说。<a id="a-Ak"></a>问何故小乘行位等相不广显耶。<a id="a-Al"></a>答此中意者。<a id="a-Am"></a>以义差别显教不同。<a id="a-An"></a>而小乘异大乘。<a id="a-Ao"></a>理无疑故不待说也。<a id="a-Ap"></a>若依初教。<a id="a-Aq"></a>亦以三义显。<a id="a-Ar"></a>初位相者此中有二。<a id="a-As"></a>一为引愚法二乘令回心故。<a id="a-At"></a>施设回心教。<a id="a-Au"></a>亦但有见修等四位及九地等名同小乘。<a id="a-Av"></a>或立五位。<a id="a-Aw"></a>谓见道前七方便内。<a id="a-Ax"></a>分前三种为资粮位。<a id="a-Ay"></a>以远力便故。<a id="a-Az"></a>后四善根为加行位。<a id="a-B0"></a>是近方便故。<a id="a-B1"></a>余名同前。<a id="a-B2"></a>又亦说为干慧等十地。<a id="a-B3"></a>第九名菩萨地。<a id="a-B4"></a>第十名佛地者。<a id="a-B5"></a>欲引二乘望上不足。<a id="a-B6"></a>渐次修行至佛果故。<a id="a-B7"></a>又彼佛界不在十地外。<a id="a-B8"></a>同在地中者。<a id="a-B9"></a>以引彼故方便同彼。<a id="a-BA"></a>以二乘人于现身上得圣果故。<a id="a-BB"></a>不在后也。<a id="a-BC"></a>又此位相及行相等。<a id="a-BD"></a>广如瑜伽声闻决择及杂集论说。<a id="a-BE"></a>问何故瑜伽等所明声闻行位相。<a id="a-BF"></a>而不同彼毗昙等耶。<a id="a-BG"></a>答不同相者。<a id="a-BH"></a>有二义意。<a id="a-BI"></a>一为显小乘人愚于诸法不了说故。<a id="a-BJ"></a>二为方便渐渐引向大乘故耳。<a id="a-BK"></a>是故所明行位等法。<a id="a-BL"></a>皆悉方便顺向大说故不同也。<a id="a-BM"></a>此既非是愚法小乘。<a id="a-BN"></a>又非菩萨。<a id="a-BO"></a>即知是彼三乘教中声闻乘也。<a id="a-BP"></a>二为直进人。<a id="a-BQ"></a>显位相者。<a id="a-BR"></a>彼说菩萨十地差别。<a id="a-BS"></a>又以十地说为见修。<a id="a-BT"></a>及通地前以为大乘十二住义。<a id="a-BU"></a>何以故。<a id="a-BV"></a>为影似小乘故。<a id="a-BW"></a>又彼地前有四十心。<a id="a-BX"></a>以彼十信亦成位故。<a id="a-BY"></a>此亦为似小乘道前四方便故。<a id="a-BZ"></a>是故梁摄论云。<a id="a-Ba"></a>如须陀洹道前有四位。<a id="a-Bb"></a>谓暖顶忍世第一法。<a id="a-Bc"></a>菩萨地前四位亦如是。<a id="a-Bd"></a>谓十信．十解．十行．十回向。<a id="a-Be"></a>又亦为似回心教故。<a id="a-Bf"></a>以信等四位为资粮位。<a id="a-Bg"></a>十回向后。<a id="a-Bh"></a>别立四善根为加行位。<a id="a-Bi"></a>见等同前。<a id="a-Bj"></a>问何故此教所立名数。<a id="a-Bk"></a>多分影似小乘等耶。<a id="a-Bl"></a>答为随方便影似引彼。<a id="a-Bm"></a>有胜方便故。<a id="a-Bn"></a>若全异彼难信受故。<a id="a-Bo"></a>若全同彼不名引故。<a id="a-Bp"></a>问若引二乘何须似彼。<a id="a-Bq"></a>如为直进何假似彼小耶。<a id="a-Br"></a>答有二意故亦稍似小。<a id="a-Bs"></a>一以始教中直进之人机粗浅故。<a id="a-Bt"></a>不能尽受大乘深法。<a id="a-Bu"></a>是故所示位等法相亦似小乘。<a id="a-Bv"></a>而义理仍别。<a id="a-Bw"></a>二凡以大乘似小乘说者。<a id="a-Bx"></a>皆通二义。<a id="a-By"></a>一为引小。<a id="a-Bz"></a>二为浅机。<a id="a-C0"></a>是故说此为始教也。<a id="a-C1"></a>即如何义等者。<a id="a-C2"></a>如瑜伽说。<a id="a-C3"></a>云何已成就补特伽罗相。<a id="a-C4"></a>谓诸声闻先已串习诸善法故。<a id="a-C5"></a>若时安住下品成熟。<a id="a-C6"></a>尔时便有下品欲乐下品加行。<a id="a-C7"></a>犹往恶趣。<a id="a-C8"></a>非于现法证沙门果。<a id="a-C9"></a>非于现法得般涅槃。<a id="a-CA"></a>若时安住中品成熟。<a id="a-CB"></a>尔时便有中品欲乐中品加行。<a id="a-CC"></a>不往恶趣。<a id="a-CD"></a>于现法中。<a id="a-CE"></a>证沙门果。<a id="a-CF"></a>非于现法得般涅槃。<a id="a-CG"></a>若时安住上品成熟。<a id="a-CH"></a>尔时便有上品欲乐上品加行。<a id="a-CI"></a>不往恶趣。<a id="a-CJ"></a>于现法中证沙门果。<a id="a-CK"></a>即于现法得般涅槃。<a id="a-CL"></a>如说声闻独觉亦尔。<a id="a-CM"></a>何以故。<a id="a-CN"></a>道与声闻种性同故。<a id="a-CO"></a>乃至广说。<a id="a-CP"></a>于菩萨位为似二乘。<a id="a-CQ"></a>亦立如是三种成就。<a id="a-CR"></a>故彼论云。<a id="a-CS"></a>若诸菩萨住胜解行地名下品成就。<a id="a-CT"></a>住净胜意乐地名中品成熟。<a id="a-CU"></a>住堕决定究竟地名上品成就。<a id="a-CV"></a>若菩萨住下品成熟。<a id="a-CW"></a>犹往恶趣。<a id="a-CX"></a>此尽第一无数大劫。<a id="a-CY"></a>乃至广说。<a id="a-CZ"></a>余二大劫配二成就。<a id="a-Ca"></a>如是等文类例非一。<a id="a-Cb"></a>皆具上意可准而知。<a id="a-Cc"></a>二不退位者。<a id="a-Cd"></a>依佛性论。<a id="a-Ce"></a>声闻至苦忍。<a id="a-Cf"></a>缘觉至世第一法。<a id="a-Cg"></a>菩萨至十回向。<a id="a-Ch"></a>方皆不退也。<a id="a-Ci"></a>当知此中声闻缘觉非是愚法。<a id="a-Cj"></a>是故皆是此始教中三乘人也。<a id="a-Ck"></a>亦可菩萨地前总说为退。<a id="a-Cl"></a>以其犹堕诸恶趣故。<a id="a-Cm"></a>如瑜伽云。<a id="a-Cn"></a>若诸菩萨住胜解行地。<a id="a-Co"></a>犹往恶趣故。<a id="a-Cp"></a>此尽第一无数大劫。<a id="a-Cq"></a>如是等也。<a id="a-Cr"></a>三明位中行相差别者如瑜伽云。<a id="a-Cs"></a>胜解行住菩萨转时。<a id="a-Ct"></a>何行何相。<a id="a-Cu"></a>或时具足聪慧。<a id="a-Cv"></a>于其诸法能受能持。<a id="a-Cw"></a>于其义理堪能悟入。<a id="a-Cx"></a>或于一时不能如是。<a id="a-Cy"></a>或于一时具足忆念。<a id="a-Cz"></a>或于一时成于妄类。<a id="a-D0"></a>于诸众生未能了知调伏方便。<a id="a-D1"></a>于自佛法。<a id="a-D2"></a>亦未了知如实引发善巧方便。<a id="a-D3"></a>为他说法教授教诫勉励而转。<a id="a-D4"></a>勉励转故。<a id="a-D5"></a>不能如实知。<a id="a-D6"></a>或时虚弃。<a id="a-D7"></a>如闇射。<a id="a-D8"></a>或中或不中。<a id="a-D9"></a>随欲成故。<a id="a-DA"></a>或于一时于大菩提。<a id="a-DB"></a>已发心而后退舍。<a id="a-DC"></a>由内意乐故欲令自乐。<a id="a-DD"></a>由思择故欲令他乐。<a id="a-DE"></a>或于一时。<a id="a-DF"></a>闻说甚深广大法教。<a id="a-DG"></a>而生惊怖犹预疑惑。<a id="a-DH"></a>如是等类名胜解行住。<a id="a-DI"></a>解云。<a id="a-DJ"></a>此是十二住中。<a id="a-DK"></a>第二住行相其第一种性住行相更劣。<a id="a-DL"></a>及地上行相皆如彼说。<a id="a-DM"></a>若依终教。<a id="a-DN"></a>亦说菩萨十地差别。<a id="a-DO"></a>亦不以见修等名说。<a id="a-DP"></a>又于地前但有三贤。<a id="a-DQ"></a>以信但是行非是位故。<a id="a-DR"></a>未得不退故。<a id="a-DS"></a>本业经云未上住前有此十心。<a id="a-DT"></a>不云位也。<a id="a-DU"></a>又云。<a id="a-DV"></a>始从凡夫地值佛菩萨。<a id="a-DW"></a>正教法中起一念信发菩提心。<a id="a-DX"></a>是人尔时名为住前信相菩萨。<a id="a-DY"></a>亦名假名菩萨名字菩萨。<a id="a-DZ"></a>其人略修行十心。<a id="a-Da"></a>谓信进等。<a id="a-Db"></a>广如彼说。<a id="a-Dc"></a>又仁王经云。<a id="a-Dd"></a>习忍已前。<a id="a-De"></a>行十善菩萨有进有退。<a id="a-Df"></a>犹如轻毛随风东西等。<a id="a-Dg"></a>在此修行经十千劫。<a id="a-Dh"></a>入十住位。<a id="a-Di"></a>方得不退故。<a id="a-Dj"></a>十住初即不退堕下二乘地。<a id="a-Dk"></a>况诸恶趣及凡地耶。<a id="a-Dl"></a>设本业经。<a id="a-Dm"></a>说十住第六心有退者。<a id="a-Dn"></a>起信论中。<a id="a-Do"></a>释彼文为示现退也。<a id="a-Dp"></a>为慢缓者策励其心故。<a id="a-Dq"></a>而实菩萨入发心住。<a id="a-Dr"></a>即得不退也。<a id="a-Ds"></a>其行相者。<a id="a-Dt"></a>起信论说。<a id="a-Du"></a>三贤初位中少分得见法身。<a id="a-Dv"></a>能于十方世界。<a id="a-Dw"></a>八相成道利益众生。<a id="a-Dx"></a>又以愿力受身自在。<a id="a-Dy"></a>亦非业系。<a id="a-Dz"></a>又依三昧亦得少分见于报身佛。<a id="a-E0"></a>其所修行皆顺真性。<a id="a-E1"></a>谓知法性体无悭贪。<a id="a-E2"></a>随顺修行檀波罗蜜等。<a id="a-E3"></a>广如彼说。<a id="a-E4"></a>又梁摄论中。<a id="a-E5"></a>十信名凡夫菩萨。<a id="a-E6"></a>十解名圣人菩萨等。<a id="a-E7"></a>其地上行位倍前准知。<a id="a-E8"></a>是故当知此中行位。<a id="a-E9"></a>与前始教浅深之相差别显矣。<a id="a-EA"></a>问此教岂不通引二乘。<a id="a-EB"></a>何故行位不似小乘说耶。<a id="a-EC"></a>答此后诸教并皆深胜。<a id="a-ED"></a>所引二乘亦是纯熟高胜机故。<a id="a-EE"></a>不假似彼也。<a id="a-EF"></a>若依顿教。<a id="a-EG"></a>一切行位皆不可说。<a id="a-EH"></a>以离相故。<a id="a-EI"></a>一念不生即是佛故。<a id="a-EJ"></a>若见行位差别等相。<a id="a-EK"></a>即是颠倒故。<a id="a-EL"></a>若寄言显者。<a id="a-EM"></a>如楞伽云。<a id="a-EN"></a>初地即八地。<a id="a-EO"></a>乃至云无所有何次等。<a id="a-EP"></a>又思益经云。<a id="a-EQ"></a>若人闻是诸法正性。<a id="a-ER"></a>勤行精进如说修行。<a id="a-ES"></a>不从一地至一地。<a id="a-ET"></a>若不从一地至一地。<a id="a-EU"></a>是人不住生死涅槃。<a id="a-EV"></a>如是等也。<a id="a-EW"></a>若依圆教者有二义。<a id="a-EX"></a>一摄前诸教所明行位。<a id="a-EY"></a>以是此方便故。<a id="a-EZ"></a>二据别教有其三义。<a id="a-Ea"></a>一约寄位显。<a id="a-Eb"></a>谓始从十信乃至佛地六位不同。<a id="a-Ec"></a>随得一位得一切位。<a id="a-Ed"></a>何以故。<a id="a-Ee"></a>由以六相收故。<a id="a-Ef"></a>主伴故。<a id="a-Eg"></a>相入故。<a id="a-Eh"></a>相即故。<a id="a-Ei"></a>圆融故。<a id="a-Ej"></a>经云。<a id="a-Ek"></a>在于一地普摄一切诸地功德。<a id="a-El"></a>是故经中十信满心胜进分上得一切位及佛地者。<a id="a-Em"></a>是其事也。<a id="a-En"></a>又以诸位及佛地等相即等故。<a id="a-Eo"></a>即因果无二始终无碍。<a id="a-Ep"></a>于一一位上即是菩萨即是佛者。<a id="a-Eq"></a>是此义也。<a id="a-Er"></a>二约报明位相者。<a id="a-Es"></a>但有三生。<a id="a-Et"></a>一成见闻位。<a id="a-Eu"></a>谓见闻此无尽法门。<a id="a-Ev"></a>成金刚种子等。<a id="a-Ew"></a>如性起品说。<a id="a-Ex"></a>二成解行位。<a id="a-Ey"></a>谓兜率天子等。<a id="a-Ez"></a>从恶道出已。<a id="a-F0"></a>一生即得离垢三昧前。<a id="a-F1"></a>得十地无生法忍及十眼十耳等境界。<a id="a-F2"></a>广如小相品说。<a id="a-F3"></a>又如善财始从十信乃至十地。<a id="a-F4"></a>于善友所一生一身上皆悉具足如是普贤诸行位者。<a id="a-F5"></a>亦是此义也。<a id="a-F6"></a>三证果海位。<a id="a-F7"></a>谓如弥勒告善财言。<a id="a-F8"></a>我当来成正觉时汝当见我。<a id="a-F9"></a>如是等。<a id="a-FA"></a>当知此约因果前后分二位故。<a id="a-FB"></a>是故前位但是因。<a id="a-FC"></a>圆果在后位故。<a id="a-FD"></a>说当见我也。<a id="a-FE"></a>三约行明位即唯有二。<a id="a-FF"></a>谓自分胜进。<a id="a-FG"></a>此门通前诸位解行及以得法分齐处说。<a id="a-FH"></a>如普庄严童子等也。<a id="a-FI"></a>其身在于世界性等上处住。<a id="a-FJ"></a>当是白净宝网转轮王位。<a id="a-FK"></a>得普见肉眼。<a id="a-FL"></a>见十佛刹微尘数世界海等。<a id="a-FM"></a>若三乘肉眼。<a id="a-FN"></a>即不如此故。<a id="a-FO"></a>智论云。<a id="a-FP"></a>肉眼唯见三千世界内事。<a id="a-FQ"></a>若见三千世界外者。<a id="a-FR"></a>何用天眼为。<a id="a-FS"></a>故知不同也。<a id="a-FT"></a>又彼能于一念中。<a id="a-FU"></a>化不可说不可说众生。<a id="a-FV"></a>一时皆至离垢三昧前。<a id="a-FW"></a>余念念中皆亦如是。<a id="a-FX"></a>其福分感一定光颇璃镜。<a id="a-FY"></a>照十佛刹微尘数世界等。<a id="a-FZ"></a>当知此是前三生中。<a id="a-Fa"></a>解行位内之行相也。<a id="a-Fb"></a>以约因门示故。<a id="a-Fc"></a>若约信满得位已去。<a id="a-Fd"></a>所起行用皆遍法界。<a id="a-Fe"></a>如经能以一手覆大千界等。<a id="a-Ff"></a>手出供具与虚空法界等。<a id="a-Fg"></a>一时供养无尽诸佛。<a id="a-Fh"></a>作大佛事饶益众生不可说也。<a id="a-Fi"></a>广如信位经文说。<a id="a-Fj"></a>又云。<a id="a-Fk"></a>不离一世界。<a id="a-Fl"></a>不起一坐处。<a id="a-Fm"></a>而能现一切无量身所行等。<a id="a-Fn"></a>又于一念中。<a id="a-Fo"></a>十方世界一时成佛转法轮等。<a id="a-Fp"></a>乃至广说。<a id="a-Fq"></a>是故当知。<a id="a-Fr"></a>与彼三乘分齐全别。<a id="a-Fs"></a>何以故。<a id="a-Ft"></a>以三乘行位是约信解阿含门中作如是说也。<a id="a-Fu"></a>问前终教中不退际上。<a id="a-Fv"></a>亦得如是八相等用。<a id="a-Fw"></a>与此何别。<a id="a-Fx"></a>答彼于此位示成佛时。<a id="a-Fy"></a>于后诸位皆不自在。<a id="a-Fz"></a>以未得故。<a id="a-G0"></a>但是当位暂起化故。<a id="a-G1"></a>此即不尔。<a id="a-G2"></a>于初位中起此用时。<a id="a-G3"></a>于后诸位并同时起。<a id="a-G4"></a>皆以得故。<a id="a-G5"></a>是实行故。<a id="a-G6"></a>该六位故。<a id="a-G7"></a>问义既不同。<a id="a-G8"></a>何故一种同是信满胜进分上起此用耶。<a id="a-G9"></a>答为欲方便显此一乘信满成佛令易信受故。<a id="a-GA"></a>于彼教先作此说。<a id="a-GB"></a>问既一位中有一切位。<a id="a-GC"></a>及信满心即得佛者。<a id="a-GD"></a>何须更说后诸位耶。<a id="a-GE"></a>答说后诸位即是初中之一切也。<a id="a-GF"></a>如初后亦尔。<a id="a-GG"></a>问若初即具后得初。<a id="a-GH"></a>即得后者亦可后亦具初。<a id="a-GI"></a>既不得后应亦不得初耶。<a id="a-GJ"></a>答实尔。<a id="a-GK"></a>但以得初无不得后故。<a id="a-GL"></a>是故无有未得后而不得初也。<a id="a-GM"></a>问若尔云何说得诸位阶降次第。<a id="a-GN"></a>答以此经中安立诸位有二善巧。<a id="a-GO"></a>一约相就门分位前后。<a id="a-GP"></a>寄同三乘引彼方便是同教也。<a id="a-GQ"></a>二约体就法前后相入。<a id="a-GR"></a>圆融自在异彼三乘。<a id="a-GS"></a>是别教也。<a id="a-GT"></a>但以不移门而恒相即不坏即而恒前后。<a id="a-GU"></a>是故二义融通不相违也。<a id="a-GV"></a>问若尔是初门即一切者。<a id="a-GW"></a>何不说信位初心即得。<a id="a-GX"></a>而说满心等耶。<a id="a-GY"></a>答若自别教。<a id="a-GZ"></a>即不依位成。<a id="a-Ga"></a>今寄三乘终教位说。<a id="a-Gb"></a>以彼教中信满不退方得入位。<a id="a-Gc"></a>今即寄彼得入位处。<a id="a-Gd"></a>一时得此一切前后诸位行相。<a id="a-Ge"></a>是故不于信初心说。<a id="a-Gf"></a>以未得不退未成位相。<a id="a-Gg"></a>但是行故。<a id="a-Gh"></a>问若尔应言住位成佛。<a id="a-Gi"></a>何名信满。<a id="a-Gj"></a>答由信成故。<a id="a-Gk"></a>是故是行佛非位佛也。<a id="a-Gl"></a>余义准之。<a id="a-Gm"></a>第四修行时分者。<a id="a-Gn"></a>若依小乘自有三人。<a id="a-Go"></a>下根者。<a id="a-Gp"></a>谓诸声闻中。<a id="a-Gq"></a>极疾三生得阿罗汉果。<a id="a-Gr"></a>谓于一生种解脱分。<a id="a-Gs"></a>第二生随顺决择分。<a id="a-Gt"></a>第三生漏尽得果。<a id="a-Gu"></a>极迟经六十劫。<a id="a-Gv"></a>中根者。<a id="a-Gw"></a>谓独觉人极疾四生得果。<a id="a-Gx"></a>极迟经百劫。<a id="a-Gy"></a>上根者。<a id="a-Gz"></a>谓佛定满三僧祇劫。<a id="a-H0"></a>此中劫数。<a id="a-H1"></a>取水火等一劫为一数。<a id="a-H2"></a>十个合一为第二数。<a id="a-H3"></a>如是展转至第六十。<a id="a-H4"></a>为一阿僧祇。<a id="a-H5"></a>依此以数三阿僧祇也。<a id="a-H6"></a>问何故下根返经时少。<a id="a-H7"></a>而上根等乃多时耶。<a id="a-H8"></a>答能于多时修炼根行等。<a id="a-H9"></a>以为难故。<a id="a-HA"></a>是故多也。<a id="a-HB"></a>又依婆沙等。<a id="a-HC"></a>菩萨成佛有二身。<a id="a-HD"></a>一法身二生身。<a id="a-HE"></a>法身者。<a id="a-HF"></a>谓戒定慧等五分。<a id="a-HG"></a>修此法身具有四时。<a id="a-HH"></a>一三阿僧祇劫。<a id="a-HI"></a>修有漏四波罗蜜时。<a id="a-HJ"></a>二于百劫修相好业时。<a id="a-HK"></a>三出家苦行修禅定时。<a id="a-HL"></a>四菩提树下成正觉时。<a id="a-HM"></a>生身者。<a id="a-HN"></a>但百劫修相好业。<a id="a-HO"></a>于最后身伽耶城净饭王家受生报身。<a id="a-HP"></a>于摩伽陀国而登觉道。<a id="a-HQ"></a>余如彼说。<a id="a-HR"></a>若依始教。<a id="a-HS"></a>修行成佛定经三僧祇。<a id="a-HT"></a>但此劫数不同小乘。<a id="a-HU"></a>何者。<a id="a-HV"></a>此取水火等大劫。<a id="a-HW"></a>数至百千。<a id="a-HX"></a>数此复至百千为一俱胝。<a id="a-HY"></a>名第一数。<a id="a-HZ"></a>数此俱胝复至俱胝为第二数。<a id="a-Ha"></a>如是次第以所数等数。<a id="a-Hb"></a>至第一百名一阿僧祇。<a id="a-Hc"></a>此即十大劫数中第一数也。<a id="a-Hd"></a>依此数满三阿僧祇。<a id="a-He"></a>仍此教中。<a id="a-Hf"></a>就释迦身以分此义。<a id="a-Hg"></a>如优婆塞戒经云。<a id="a-Hh"></a>我于往昔宝顶佛所满足第一阿僧祇劫。<a id="a-Hi"></a>燃灯佛所满足第二阿僧祇劫。<a id="a-Hj"></a>迦葉佛所满足第三阿僧祇劫。<a id="a-Hk"></a>我于往昔释迦佛所。<a id="a-Hl"></a>始发阿耨菩提心。<a id="a-Hm"></a>又依本业经。<a id="a-Hn"></a>又有百劫修相好业。<a id="a-Ho"></a>但是变化非实修也。<a id="a-Hp"></a>又以一偈叹弗沙佛已。<a id="a-Hq"></a>即迢九劫。<a id="a-Hr"></a>但九十一劫即成佛也。<a id="a-Hs"></a>问三无数劫修诸实行。<a id="a-Ht"></a>应成报身。<a id="a-Hu"></a>何故乃就化身说耶。<a id="a-Hv"></a>答由此始教就下机故。<a id="a-Hw"></a>有二乘故。<a id="a-Hx"></a>此身是彼所知见故。<a id="a-Hy"></a>是权教故。<a id="a-Hz"></a>作是说也。<a id="a-I0"></a>若依终教说有二义。<a id="a-I1"></a>一定三阿僧祇。<a id="a-I2"></a>约一方化仪故。<a id="a-I3"></a>又此教中修实行故成实报身。<a id="a-I4"></a>不约化说。<a id="a-I5"></a>故法华云。<a id="a-I6"></a>我实成佛已来。<a id="a-I7"></a>经于无量无边百千万亿阿僧祇劫。<a id="a-I8"></a>又经云。<a id="a-I9"></a>我于然灯佛所得授记等。<a id="a-IA"></a>皆以方便分别故也。<a id="a-IB"></a>又亦无百劫修相好业等。<a id="a-IC"></a>何以故。<a id="a-ID"></a>以小乘中偏修智分不修福分。<a id="a-IE"></a>是故临成佛时。<a id="a-IF"></a>更于百劫别修彼业。<a id="a-IG"></a>始教中引彼亦同彼说。<a id="a-IH"></a>仍是化也。<a id="a-II"></a>此终教中论其实行。<a id="a-IJ"></a>从初发意即福慧双修。<a id="a-IK"></a>故成佛时无别修也。<a id="a-IL"></a>二不定修三阿僧祇。<a id="a-IM"></a>此有二义。<a id="a-IN"></a>一通余杂类世界故。<a id="a-IO"></a>如胜天王经说。<a id="a-IP"></a>二据佛功德无限量故。<a id="a-IQ"></a>如宝云经云。<a id="a-IR"></a>善男子。<a id="a-IS"></a>菩萨不能思议如来境界。<a id="a-IT"></a>如来境界不可思量。<a id="a-IU"></a>但为浅近众生。<a id="a-IV"></a>说三僧祇修习所得。<a id="a-IW"></a>菩萨而实发心已来不可计数。<a id="a-IX"></a>解云。<a id="a-IY"></a>此中不可计数者。<a id="a-IZ"></a>是不可计数阿僧祇劫。<a id="a-Ia"></a>非但三也。<a id="a-Ib"></a>问何故前教定三僧祇此教有定不定耶。<a id="a-Ic"></a>答前教生故。<a id="a-Id"></a>此教熟故。<a id="a-Ie"></a>方便渐渐劝彼三乘向一乘故。<a id="a-If"></a>作此说也。<a id="a-Ig"></a>若依顿教。<a id="a-Ih"></a>一切时分皆不可说。<a id="a-Ii"></a>但一念不生即是佛故。<a id="a-Ij"></a>一念者即无念也。<a id="a-Ik"></a>时者即无时也。<a id="a-Il"></a>余可准思。<a id="a-Im"></a>若依圆教。<a id="a-In"></a>一切时分悉皆不定。<a id="a-Io"></a>何以故。<a id="a-Ip"></a>谓诸劫相入故。<a id="a-Iq"></a>相即故。<a id="a-Ir"></a>该通一切因陀罗等诸世界故仍各随处。<a id="a-Is"></a>或一念或无量劫等。<a id="a-It"></a>不违时法也。<a id="a-Iu"></a>余准而思之。<a id="a-Iv"></a>第五修行所依身者。<a id="a-Iw"></a>若依小乘。<a id="a-Ix"></a>但有分段身至究竟位佛亦同然。<a id="a-Iy"></a>是实非化。<a id="a-Iz"></a>若始教中。<a id="a-J0"></a>为回心声闻。<a id="a-J1"></a>亦说分段至究竟位。<a id="a-J2"></a>佛身亦尔。<a id="a-J3"></a>然此是化非实也。<a id="a-J4"></a>若依直进中有二说。<a id="a-J5"></a>一谓寄位。<a id="a-J6"></a>显十地之中功用无功用粗细二位差别相故。<a id="a-J7"></a>即说七地已还有分段。<a id="a-J8"></a>八地已上有变易。<a id="a-J9"></a>二就实报。<a id="a-JA"></a>即说分段至金刚已还。<a id="a-JB"></a>以十地中烦恼障种未永断。<a id="a-JC"></a>故留至金刚故。<a id="a-JD"></a>既有惑障何得不受分段之身。<a id="a-JE"></a>故十地经云。<a id="a-JF"></a>第十地已还有中阴者。<a id="a-JG"></a>是此义也。<a id="a-JH"></a>问八地已上一切菩萨。<a id="a-JI"></a>于烦恼障永伏不行。<a id="a-JJ"></a>以无漏智果恒相续故。<a id="a-JK"></a>如阿罗汉。<a id="a-JL"></a>既无现行惑。<a id="a-JM"></a>何得更受分段之身耶。<a id="a-JN"></a>答若是凡夫。<a id="a-JO"></a>即以现惑润业受生。<a id="a-JP"></a>圣人不尔。<a id="a-JQ"></a>但留惑种用以受生。<a id="a-JR"></a>故杂集论云。<a id="a-JS"></a>一切圣人皆以随眠力故结生相续。<a id="a-JT"></a>又梁摄论云。<a id="a-JU"></a>异凡夫故永伏上心。<a id="a-JV"></a>异二乘故留彼种子。<a id="a-JW"></a>解云。<a id="a-JX"></a>圣人受生非现润。<a id="a-JY"></a>彼复留种子。<a id="a-JZ"></a>如何不受分段身耶。<a id="a-Ja"></a>若言八地已上以智障为缘受变易者。<a id="a-Jb"></a>所留惑种即便无用。<a id="a-Jc"></a>何不于此第八地初永害一切烦恼种耶。<a id="a-Jd"></a>彼既不尔此云何然。<a id="a-Je"></a>若约回向菩提声闻已断烦恼者。<a id="a-Jf"></a>彼即可以所知障受变易身。<a id="a-Jg"></a>通诸位也。<a id="a-Jh"></a>问若尔何故圣教说八地已上唯有所知障为依止故受变易身。<a id="a-Ji"></a>答此等为欲寄对二乘显其优劣故。<a id="a-Jj"></a>经作此说。<a id="a-Jk"></a>然此寄对依诸圣教。<a id="a-Jl"></a>约位不同略辨十门。<a id="a-Jm"></a>一说罗汉即同于佛。<a id="a-Jn"></a>更不分位。<a id="a-Jo"></a>如律中说。<a id="a-Jp"></a>佛度五人已。<a id="a-Jq"></a>即云通佛有六然罗汉出于世间。<a id="a-Jr"></a>又同坐等。<a id="a-Js"></a>当知此约小乘教说。<a id="a-Jt"></a>二亦于佛地分出罗汉。<a id="a-Ju"></a>如对法论说。<a id="a-Jv"></a>得菩提时顿断烦恼障及所知障。<a id="a-Jw"></a>顿成罗汉及如来故。<a id="a-Jx"></a>此中虽约烦恼尽边名阿罗汉。<a id="a-Jy"></a>而亦为生诸声闻中心胜欲乐故。<a id="a-Jz"></a>寄于佛果以分大小也。<a id="a-K0"></a>三第十地名阿罗汉佛地超过故。<a id="a-K1"></a>非彼也。<a id="a-K2"></a>如涅槃经中说四依。<a id="a-K3"></a>云阿罗汉者。<a id="a-K4"></a>住第十地。<a id="a-K5"></a>此寄因异果以分大小也。<a id="a-K6"></a>此上二门。<a id="a-K7"></a>约始教中回二乘教说。<a id="a-K8"></a>四七地已还寄同罗汉。<a id="a-K9"></a>八地。<a id="a-KA"></a>已去寄菩萨位。<a id="a-KB"></a>如仁王经云。<a id="a-KC"></a>远行菩萨伏三界习因果业灭。<a id="a-KD"></a>唯后身位中。<a id="a-KE"></a>住第七地阿罗汉位。<a id="a-KF"></a>此寄因中自在未自在位。<a id="a-KG"></a>以分大小也。<a id="a-KH"></a>此约始教直进中说。<a id="a-KI"></a>此中既寄声闻至七地故。<a id="a-KJ"></a>烦恼障及分段身俱至此位。<a id="a-KK"></a>八地已去寄此菩萨。<a id="a-KL"></a>行位胜前。<a id="a-KM"></a>是故唯有彼所知障及变易身。<a id="a-KN"></a>五初二三地寄同世间。<a id="a-KO"></a>以得世间四禅等故。<a id="a-KP"></a>四地寄是须陀洹等。<a id="a-KQ"></a>以得道品故。<a id="a-KR"></a>此初出世故。<a id="a-KS"></a>五地寄此声闻罗汉。<a id="a-KT"></a>以得四谛法故。<a id="a-KU"></a>六地寄此辟支佛。<a id="a-KV"></a>以得十二缘生法故。<a id="a-KW"></a>七地已去寄此菩萨。<a id="a-KX"></a>以得无生法忍故。<a id="a-KY"></a>此如本业经说。<a id="a-KZ"></a>上来唯约三乘教说。<a id="a-Ka"></a>以未分出一乘法故。<a id="a-Kb"></a>六世间二乘同前至六地。<a id="a-Kc"></a>第七地寄三乘菩萨以未自在故。<a id="a-Kd"></a>八地已去寄一乘法。<a id="a-Ke"></a>以得自在故。<a id="a-Kf"></a>如梁摄论等说。<a id="a-Kg"></a>此约一乘三乘等分相而说。<a id="a-Kh"></a>七于初地之中。<a id="a-Ki"></a>已过世间及二乘故。<a id="a-Kj"></a>如地论等说。<a id="a-Kk"></a>此约三乘中比证分齐说。<a id="a-Kl"></a>八地前三贤位已过二乘地。<a id="a-Km"></a>如起信论说。<a id="a-Kn"></a>又仁王经说。<a id="a-Ko"></a>习种性中有十种心。<a id="a-Kp"></a>已超过二乘一切善地。<a id="a-Kq"></a>此约终教不退说。<a id="a-Kr"></a>九信满心后。<a id="a-Ks"></a>即过一切小乘三乘等。<a id="a-Kt"></a>如贤首品说。<a id="a-Ku"></a>此约一乘说。<a id="a-Kv"></a>十初在凡夫地。<a id="a-Kw"></a>创发心时即过二乘。<a id="a-Kx"></a>如智论说。<a id="a-Ky"></a>罗汉比丘知沙弥发心推在前等。<a id="a-Kz"></a>此通一乘及三乘说。<a id="a-L0"></a>由有如是寄对法门故。<a id="a-L1"></a>诸说前后准此而知。</p>
 </body>
</html>