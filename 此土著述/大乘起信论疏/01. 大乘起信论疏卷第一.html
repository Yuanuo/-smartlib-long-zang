<!doctype html>
<html id="z3IBXHU1g0" data-ver="2173">
 <head>
  <meta charset="utf-8">
  <meta author="法藏">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大乘起信论疏卷第一</h1>
  <p id="a2">夫真心寥廓。<a id="a-3"></a>绝言象于筌蹄。<a id="a-4"></a>冲漠希夷。<a id="a-5"></a>亡境智于能所。<a id="a-6"></a>非生非灭。<a id="a-7"></a>四相之所不迁。<a id="a-8"></a>无去无来。<a id="a-9"></a>三际莫之能易。<a id="a-A"></a>但以无住为性。<a id="a-B"></a>随派分岐。<a id="a-C"></a>逐迷悟而升沈。<a id="a-D"></a>任因缘而起灭。<a id="a-E"></a>虽复繁兴鼓跃。<a id="a-F"></a>未始动于心源。<a id="a-G"></a>静谧虚凝。<a id="a-H"></a>未尝乖于业果。<a id="a-I"></a>故使不变性而缘起染净恒殊。<a id="a-J"></a>不舍缘而即真凡圣致一。<a id="a-K"></a>其犹波无异水之动故。<a id="a-L"></a>即水以辨于波。<a id="a-M"></a>水无异动之津故。<a id="a-N"></a>即波以明于水。<a id="a-O"></a>是则动静交彻。<a id="a-P"></a>真俗双融。<a id="a-Q"></a>生死涅槃夷齐同贯。<a id="a-R"></a>但以如来抂世。<a id="a-S"></a>根熟易调。<a id="a-T"></a>一禀尊言无不悬契。<a id="a-U"></a>大师没后。<a id="a-V"></a>异执纷纶。<a id="a-W"></a>或趣邪途。<a id="a-X"></a>或奔小径。<a id="a-Y"></a>遂使宅中宝藏叵济乏于孤穷。<a id="a-Z"></a>衣内明珠弗解贫于佣作。<a id="a-a"></a>加以大乘深旨。<a id="a-b"></a>沈贝叶而不寻。<a id="a-c"></a>群有盲徒。<a id="a-d"></a>驰异路而莫返。<a id="a-e"></a>爰有大士。<a id="a-f"></a>厥号马鸣。<a id="a-g"></a>慨此颓纲。<a id="a-h"></a>悼斯沦溺。<a id="a-i"></a>将欲启深经之妙旨。<a id="a-j"></a>再曜昏衢斥邪见之颠眸令归正趣。<a id="a-k"></a>使还源者可即返本非遥。<a id="a-l"></a>造广论于当时。<a id="a-m"></a>遐益群品。<a id="a-n"></a>既文多义邈。<a id="a-o"></a>非浅识所窥。<a id="a-p"></a>悲末叶之迷伦。<a id="a-q"></a>又造斯论。<a id="a-r"></a>可谓义丰文约。<a id="a-s"></a>解行俱兼。<a id="a-t"></a>中下之流。<a id="a-u"></a>因兹悟入者矣。<a id="a-v"></a>然则大以包含为义。<a id="a-w"></a>乘以运载为功。<a id="a-x"></a>起乃对境兴心。<a id="a-y"></a>信则于缘决定。<a id="a-z"></a>往复折征。<a id="a-10"></a>故称为论。<a id="a-11"></a>故云大乘起信论。<a id="a-12"></a>余义下当别辨。<a id="a-13"></a>将释此论。<a id="a-14"></a>略开十门。<a id="a-15"></a>一辨教起所因。<a id="a-16"></a>二诸藏所摄。<a id="a-17"></a>三显教分齐。<a id="a-18"></a>四教所被机。<a id="a-19"></a>五能诠教体。<a id="a-1A"></a>六所诠宗趣。<a id="a-1B"></a>七释论题目。<a id="a-1C"></a>八造论时节。<a id="a-1D"></a>九翻译年代。<a id="a-1E"></a>十随文解释。</p>
  <p id="a1F">初教起因者。<a id="a-1G"></a>略有十因。<a id="a-1H"></a>一依何智。<a id="a-1I"></a>二示何法。<a id="a-1J"></a>三云何示。<a id="a-1K"></a>四以何显。<a id="a-1L"></a>五依何本。<a id="a-1M"></a>六藉何力。<a id="a-1N"></a>七为何义。<a id="a-1O"></a>八以何缘。<a id="a-1P"></a>九由何起。<a id="a-1Q"></a>十几何益。<a id="a-1R"></a>初依何智者。<a id="a-1S"></a>谓依论主洞契心源之智。<a id="a-1T"></a>随机巧妙之辩。<a id="a-1U"></a>十地论云。<a id="a-1V"></a>叹辨才有三种。<a id="a-1W"></a>一真实智。<a id="a-1X"></a>谓无漏智故。<a id="a-1Y"></a>二体性成就无量义辨才故。<a id="a-1Z"></a>三者果字义成就。<a id="a-1a"></a>复是滑利胜上字义成就故。<a id="a-1b"></a>解云。<a id="a-1c"></a>此初是根本智为依。<a id="a-1d"></a>二是后得智为因。<a id="a-1e"></a>三是言说教为果。<a id="a-1f"></a>是故教起内依智也。<a id="a-1g"></a>二示何法者。<a id="a-1h"></a>谓一心。<a id="a-1i"></a>二门。<a id="a-1j"></a>三大。<a id="a-1k"></a>四信。<a id="a-1l"></a>五行等法。<a id="a-1m"></a>此即是大乘之中起信之法。<a id="a-1n"></a>是所示也。<a id="a-1o"></a>三云何示者。<a id="a-1p"></a>谓以巧便开一味大乘。<a id="a-1q"></a>作法义二种。<a id="a-1r"></a>分一心法。<a id="a-1s"></a>复作二门。<a id="a-1t"></a>析一义理。<a id="a-1u"></a>复为三大。<a id="a-1v"></a>由此善巧而得开示。<a id="a-1w"></a>四以何显者。<a id="a-1x"></a>谓妙音善字譬喻宗因。<a id="a-1y"></a>方令义理明了显现。<a id="a-1z"></a>五依何本者。<a id="a-20"></a>谓佛圣言。<a id="a-21"></a>及正道理。<a id="a-22"></a>定量为本。<a id="a-23"></a>六藉何力者。<a id="a-24"></a>谓归命三宝。<a id="a-25"></a>承力请加。<a id="a-26"></a>赖彼胜力。<a id="a-27"></a>有所分别故。<a id="a-28"></a>能造论。<a id="a-29"></a>七为何义者。<a id="a-2A"></a>谓助佛扬化。<a id="a-2B"></a>摧邪显正。<a id="a-2C"></a>护持遗法。<a id="a-2D"></a>令久住世。<a id="a-2E"></a>报佛恩故。<a id="a-2F"></a>八以何缘者。<a id="a-2G"></a>谓缘于众生欲令离一切苦得究竟乐故。<a id="a-2H"></a>造斯论。<a id="a-2I"></a>九由何起者。<a id="a-2J"></a>谓由菩萨大悲内融愍物长迷。<a id="a-2K"></a>由此造论。<a id="a-2L"></a>法施群品。<a id="a-2M"></a>十几何益者。<a id="a-2N"></a>略有六种。<a id="a-2O"></a>一未信者。<a id="a-2P"></a>令生信故。<a id="a-2Q"></a>二已信者。<a id="a-2R"></a>令得闻慧故。<a id="a-2S"></a>三已闻者。<a id="a-2T"></a>令得思慧故。<a id="a-2U"></a>四已思解者。<a id="a-2V"></a>令得修慧故。<a id="a-2W"></a>五已修行者。<a id="a-2X"></a>令证入故。<a id="a-2Y"></a>六已证入者。<a id="a-2Z"></a>令圆满故。<a id="a-2a"></a>略有如是十因缘故。<a id="a-2b"></a>令此教兴。<a id="a-2c"></a>更有六因。<a id="a-2d"></a>如瑜伽六十四云。<a id="a-2e"></a>欲造论者。<a id="a-2f"></a>要具六因。<a id="a-2g"></a>一欲令法义当广流布故。<a id="a-2h"></a>二欲令种种信解有情。<a id="a-2i"></a>由此因缘。<a id="a-2j"></a>随一当能入正法故。<a id="a-2k"></a>三为令失没种种义门。<a id="a-2l"></a>重开显故。<a id="a-2m"></a>四为欲略摄广散义故。<a id="a-2n"></a>五为令显甚深义故。<a id="a-2o"></a>六欲以种种美妙言辞。<a id="a-2p"></a>庄严法义生净信故。<a id="a-2q"></a>此论下八因缘等。<a id="a-2r"></a>及十住毗婆沙论。<a id="a-2s"></a>并大毗婆沙等。<a id="a-2t"></a>各有因缘。<a id="a-2u"></a>可寻彼知之。</p>
  <p id="a2v">二明藏摄分齐者有二。<a id="a-2w"></a>初约所诠三故。<a id="a-2x"></a>教则为三。<a id="a-2y"></a>后约所为二故。<a id="a-2z"></a>教则为二。<a id="a-30"></a>前中为诠三学故立三藏。<a id="a-31"></a>一修多罗藏。<a id="a-32"></a>或云素怛蓝。<a id="a-33"></a>或云修妒路等。<a id="a-34"></a>并以应语梵名。<a id="a-35"></a>难得曲耳。<a id="a-36"></a>此翻名契经。<a id="a-37"></a>谓契理合机故。<a id="a-38"></a>名为契。<a id="a-39"></a>贯穿缝缀。<a id="a-3A"></a>目以为经。<a id="a-3B"></a>佛地论云。<a id="a-3C"></a>贯穿摄持所应说义及所被机故。<a id="a-3D"></a>名素怛蓝。<a id="a-3E"></a>即诠定之教。<a id="a-3F"></a>契经即藏。<a id="a-3G"></a>持业释。<a id="a-3H"></a>二名毗奈耶藏。<a id="a-3I"></a>或云毗那耶。<a id="a-3J"></a>或云毗尼。<a id="a-3K"></a>古翻名灭。<a id="a-3L"></a>谓身语意恶。<a id="a-3M"></a>焚烧行者义同火然。<a id="a-3N"></a>戒能止灭。<a id="a-3O"></a>故称为灭或。<a id="a-3P"></a>云清凉。<a id="a-3Q"></a>以能息恶炎炽相故。<a id="a-3R"></a>今翻为调伏。<a id="a-3S"></a>谓调是调和。<a id="a-3T"></a>伏是折伏。<a id="a-3U"></a>则调和控御身语意业。<a id="a-3V"></a>制伏除灭诸恶行故。<a id="a-3W"></a>调伏是行。<a id="a-3X"></a>即所诠戒行。<a id="a-3Y"></a>调伏之藏。<a id="a-3Z"></a>依主释。<a id="a-3a"></a>以从所诠为名故。<a id="a-3b"></a>三阿毗达磨藏。<a id="a-3c"></a>或云阿毗昙。<a id="a-3d"></a>古译为无比法。<a id="a-3e"></a>谓阿毗云无比。<a id="a-3f"></a>达磨云法。<a id="a-3g"></a>即无分别智分别法相。<a id="a-3h"></a>更无有法能比于此故。<a id="a-3i"></a>云无比法。<a id="a-3j"></a>今译为对法。<a id="a-3k"></a>谓阿毗是能对智。<a id="a-3l"></a>达磨是所对境法。<a id="a-3m"></a>谓以正智。<a id="a-3n"></a>妙尽法源。<a id="a-3o"></a>简择法相。<a id="a-3p"></a>分明指掌。<a id="a-3q"></a>如对面见。<a id="a-3r"></a>故云对法。<a id="a-3s"></a>对法是所诠之慧。<a id="a-3t"></a>即对法之藏。<a id="a-3u"></a>亦依主释。<a id="a-3v"></a>从所诠为目。<a id="a-3w"></a>又或名伏法择法数法通法大法等。<a id="a-3x"></a>并随义之名。<a id="a-3y"></a>如余说。<a id="a-3z"></a>问若此三藏于彼三学各诠一学。<a id="a-40"></a>何故杂集论第十一云。<a id="a-41"></a>复次开示三学立素怛蓝。<a id="a-42"></a>开示戒定名毗柰耶。<a id="a-43"></a>开示慧学名阿毗达磨。<a id="a-44"></a>答若依克性门。<a id="a-45"></a>如前各诠一。<a id="a-46"></a>若依兼正门。<a id="a-47"></a>则如集论说。<a id="a-48"></a>以经宽故具三。<a id="a-49"></a>律次具二。<a id="a-4A"></a>论狭唯一。<a id="a-4B"></a>亦是本末门。<a id="a-4C"></a>谓经是本。<a id="a-4D"></a>余二次第末也。<a id="a-4E"></a>此论于彼三藏之中。<a id="a-4F"></a>对法藏摄。<a id="a-4G"></a>问如瑜伽八十一云。<a id="a-4H"></a>谓诸经典。<a id="a-4I"></a>循环研核。<a id="a-4J"></a>摩怛理迦。<a id="a-4K"></a>且如一切了义经。<a id="a-4L"></a>皆名摩怛理迦。<a id="a-4M"></a>谓于是处世尊自广分别法相。<a id="a-4N"></a>准此文证。<a id="a-4O"></a>纵对法藏。<a id="a-4P"></a>亦是佛说。<a id="a-4Q"></a>此论既是如来灭后菩萨所作。<a id="a-4R"></a>何得亦入达摩藏收。<a id="a-4S"></a>答有二义。<a id="a-4T"></a>一准瑜伽。<a id="a-4U"></a>是彼种类故。<a id="a-4V"></a>入彼摄。<a id="a-4W"></a>二准摩诃摩耶经。<a id="a-4X"></a>佛说马鸣善说法要。<a id="a-4Y"></a>既言善说。<a id="a-4Z"></a>即是如来悬印所说。<a id="a-4a"></a>故知亦得入此藏收。<a id="a-4b"></a>因此通论。<a id="a-4c"></a>如来说法有其三种。<a id="a-4d"></a>一佛自说。<a id="a-4e"></a>二加他说。<a id="a-4f"></a>三悬许说。<a id="a-4g"></a>此论即当悬许说也。<a id="a-4h"></a>二约所为二故。<a id="a-4i"></a>教即为二者。<a id="a-4j"></a>但根有利钝。<a id="a-4k"></a>法有浅深故。<a id="a-4l"></a>合三藏分为二种。<a id="a-4m"></a>故庄严论第四云。<a id="a-4n"></a>此藏由上下乘差别故。<a id="a-4o"></a>复说为声闻藏及菩萨藏。<a id="a-4p"></a>问。<a id="a-4q"></a>彼三及二云何名藏。<a id="a-4r"></a>答由摄故。<a id="a-4s"></a>谓摄一切所应知义。<a id="a-4t"></a>解云。<a id="a-4u"></a>是故为彼声闻钝根下乘依法执分别。<a id="a-4v"></a>施设三藏。<a id="a-4w"></a>诠示声闻理行果等。<a id="a-4x"></a>名声闻藏。<a id="a-4y"></a>为诸菩萨利根上乘依三无性二无我智。<a id="a-4z"></a>施设三藏。<a id="a-50"></a>诠示菩萨理行位果。<a id="a-51"></a>名菩萨藏。<a id="a-52"></a>问经中为诸缘觉说因缘法。<a id="a-53"></a>何故独觉不立藏名。<a id="a-54"></a>答若依普超三昧经及入大乘论。<a id="a-55"></a>即约三乘而立三藏。<a id="a-56"></a>今依摄论及庄严论。<a id="a-57"></a>约上下乘分为二藏。<a id="a-58"></a>故不立也。<a id="a-59"></a>问何故二教废立不同。<a id="a-5A"></a>答但彼独觉与此声闻有同有异。<a id="a-5B"></a>谓约教行少分不同。<a id="a-5C"></a>分三乘藏。<a id="a-5D"></a>约彼理果全体不殊故。<a id="a-5E"></a>合为一藏。<a id="a-5F"></a>谓同断我执同证生空。<a id="a-5G"></a>果同罗汉。<a id="a-5H"></a>故不别立。<a id="a-5I"></a>是故经论开合不同。<a id="a-5J"></a>如是此论二藏之中菩萨藏摄。</p>
  <p id="a5K">第三显教分齐者。<a id="a-5L"></a>于中有二。<a id="a-5M"></a>先叙诸教。<a id="a-5N"></a>后随教辨宗。<a id="a-5O"></a>前中此方诸德立教开宗纷扰多端。<a id="a-5P"></a>难可具陈。<a id="a-5Q"></a>略述十家。<a id="a-5R"></a>如华严疏中。<a id="a-5S"></a>又古代译经。<a id="a-5T"></a>西来三藏。<a id="a-5U"></a>所立教相。<a id="a-5V"></a>亦有多门。<a id="a-5W"></a>略举五家。<a id="a-5X"></a>亦如彼说。<a id="a-5Y"></a>今中天竺国三藏法师地婆诃罗。<a id="a-5Z"></a>唐言日照。<a id="a-5a"></a>在寺翻译。<a id="a-5b"></a>余亲问。<a id="a-5c"></a>说云。<a id="a-5d"></a>近代天竺那烂陀寺。<a id="a-5e"></a>同时有二大德论师。<a id="a-5f"></a>一曰戒贤。<a id="a-5g"></a>一曰智光。<a id="a-5h"></a>并神解超伦。<a id="a-5i"></a>声高五印。<a id="a-5j"></a>六师稽颡。<a id="a-5k"></a>异部归诚。<a id="a-5l"></a>大乘学人仰之如日月。<a id="a-5m"></a>独步天竺。<a id="a-5n"></a>各一人而已。<a id="a-5o"></a>遂所承宗异。<a id="a-5p"></a>立教互违。<a id="a-5q"></a>谓戒贤则远承弥勒无著。<a id="a-5r"></a>近踵护法难陀。<a id="a-5s"></a>依深密等经瑜伽等论。<a id="a-5t"></a>立三种教。<a id="a-5u"></a>以法相大乘为真了义。<a id="a-5v"></a>谓佛初鹿园转于四谛小乘法轮。<a id="a-5w"></a>说诸有为法从缘生。<a id="a-5x"></a>以破外道自性因等。<a id="a-5y"></a>又由缘生无人我故。<a id="a-5z"></a>翻彼外道说有我等。<a id="a-60"></a>然犹未说法无我理。<a id="a-61"></a>即四阿含经等。<a id="a-62"></a>第二时中。<a id="a-63"></a>虽依遍计所执。<a id="a-64"></a>而说诸法自性皆空。<a id="a-65"></a>翻彼小乘。<a id="a-66"></a>然于依他圆成。<a id="a-67"></a>犹未说有。<a id="a-68"></a>即诸部般若等。<a id="a-69"></a>第三时中。<a id="a-6A"></a>就大乘正理。<a id="a-6B"></a>具说三性三无性等。<a id="a-6C"></a>方为尽理。<a id="a-6D"></a>即解深密经等。<a id="a-6E"></a>是故于彼因缘生法。<a id="a-6F"></a>初唯说有。<a id="a-6G"></a>即堕有边。<a id="a-6H"></a>次唯说空。<a id="a-6I"></a>即堕空边。<a id="a-6J"></a>既各堕边。<a id="a-6K"></a>俱非了义。<a id="a-6L"></a>后时具说所执性空。<a id="a-6M"></a>余二为有。<a id="a-6N"></a>契合中道。<a id="a-6O"></a>方为了义。<a id="a-6P"></a>此依解深密经判。<a id="a-6Q"></a>二智光论师远承文殊龙树。<a id="a-6R"></a>近禀提婆清辩。<a id="a-6S"></a>依般若等经中观等论。<a id="a-6T"></a>亦立三教。<a id="a-6U"></a>以明无相大乘为真了义。<a id="a-6V"></a>谓佛初鹿园为诸小根说于四谛。<a id="a-6W"></a>明心境俱有。<a id="a-6X"></a>次于中时。<a id="a-6Y"></a>为彼中根说法相大乘。<a id="a-6Z"></a>明境空心有唯识道理。<a id="a-6a"></a>以根犹劣未能令入平等真空故作是说。<a id="a-6b"></a>于第三时。<a id="a-6c"></a>为上根说无相大乘。<a id="a-6d"></a>辨心境俱空。<a id="a-6e"></a>平等一味为真了义。<a id="a-6f"></a>又初则渐破外道自性等。<a id="a-6g"></a>故说因缘生法决定是有。<a id="a-6h"></a>次则渐破小乘缘生实有之执。<a id="a-6i"></a>故说依他因缘假有。<a id="a-6j"></a>以彼怖畏此真空故。<a id="a-6k"></a>犹在假有而接引之。<a id="a-6l"></a>后时方就究竟大乘。<a id="a-6m"></a>说此缘生即是性空平等一相。<a id="a-6n"></a>是故即判法相大乘有所得等。<a id="a-6o"></a>为第二时非真了义也。<a id="a-6p"></a>此三教次第。<a id="a-6q"></a>如智光论师般若灯论释中。<a id="a-6r"></a>引大乘妙智经说。<a id="a-6s"></a>问此二所说。<a id="a-6t"></a>既各圣教互为矛楯。<a id="a-6u"></a>未审二说可和会以不。<a id="a-6v"></a>答此有二义。<a id="a-6w"></a>谓无会无不会。<a id="a-6x"></a>初无会者。<a id="a-6y"></a>既并圣教随缘益物。<a id="a-6z"></a>何俟须会。<a id="a-70"></a>即是智论四悉檀中。<a id="a-71"></a>各各为人悉檀。<a id="a-72"></a>是故虽有相违。<a id="a-73"></a>而不可会。<a id="a-74"></a>亦是摄论四意趣中。<a id="a-75"></a>众生乐欲意趣。<a id="a-76"></a>于一法中或赞或毁。<a id="a-77"></a>是故二说不须和会。<a id="a-78"></a>二无不会者。<a id="a-79"></a>通论此二所设教门。<a id="a-7A"></a>了与不了有其二门。<a id="a-7B"></a>一约摄生宽狭。<a id="a-7C"></a>言教具阙。<a id="a-7D"></a>以明了不了。<a id="a-7E"></a>二约益物渐次。<a id="a-7F"></a>显理增微。<a id="a-7G"></a>以明了不了。<a id="a-7H"></a>初中有二。<a id="a-7I"></a>先约摄生宽狭者。<a id="a-7J"></a>依解深密经。<a id="a-7K"></a>初时唯为发趣声闻乘说。<a id="a-7L"></a>第二时中唯为发趣大乘者说。<a id="a-7M"></a>此二各唯摄一类机。<a id="a-7N"></a>摄机不尽。<a id="a-7O"></a>故各非了。<a id="a-7P"></a>第三时中普为发趣一切乘者说。<a id="a-7Q"></a>此中摄机普该诸乘。<a id="a-7R"></a>故云普为一切乘说。<a id="a-7S"></a>摄机周尽。<a id="a-7T"></a>方为了义。<a id="a-7U"></a>二约言教具阙者。<a id="a-7V"></a>约机取教。<a id="a-7W"></a>则初时唯说小乘。<a id="a-7X"></a>第二唯说大乘。<a id="a-7Y"></a>第三具说三乘。<a id="a-7Z"></a>前二各互阙教不具。<a id="a-7a"></a>故非了义。<a id="a-7b"></a>后一具三乘。<a id="a-7c"></a>教满为了义。<a id="a-7d"></a>由此等义。<a id="a-7e"></a>是故第三方为了义。<a id="a-7f"></a>戒贤所立依此门判。<a id="a-7g"></a>第二门内亦二。<a id="a-7h"></a>初约益物渐次者。<a id="a-7i"></a>谓初时所说唯令众生得小乘益。<a id="a-7j"></a>益未究竟。<a id="a-7k"></a>故非了义。<a id="a-7l"></a>第二时中虽益通大小。<a id="a-7m"></a>然不能令趣寂二乘亦得大乘。<a id="a-7n"></a>是故此说亦非尽理。<a id="a-7o"></a>第三时中普皆令得大乘之益。<a id="a-7p"></a>纵入寂者亦令回向大菩提故。<a id="a-7q"></a>是故经云。<a id="a-7r"></a>唯此一事实。<a id="a-7s"></a>余二则非真。<a id="a-7t"></a>又云。<a id="a-7u"></a>若以小乘化。<a id="a-7v"></a>我则堕悭贪。<a id="a-7w"></a>此事为不可。<a id="a-7x"></a>是故此说方为了义。<a id="a-7y"></a>二约显理增微者。<a id="a-7z"></a>初说缘生以为实有。<a id="a-80"></a>次说缘生以为假有。<a id="a-81"></a>后说缘生方是性空。<a id="a-82"></a>前二所说显理未周。<a id="a-83"></a>会缘未尽。<a id="a-84"></a>故非了义。<a id="a-85"></a>后一显理至究。<a id="a-86"></a>会缘相尽。<a id="a-87"></a>故为了义。<a id="a-88"></a>由此等义。<a id="a-89"></a>是故第三方为究竟了义大乘。<a id="a-8A"></a>亦即初唯小乘。<a id="a-8B"></a>次具三乘。<a id="a-8C"></a>后唯一乘故也。<a id="a-8D"></a>智光所立依此门判。<a id="a-8E"></a>由有如此二种门故。<a id="a-8F"></a>是故圣教各依一势以明权实。<a id="a-8G"></a>互不相违。<a id="a-8H"></a>问若如所说。<a id="a-8I"></a>两宗各初唯说小乘。<a id="a-8J"></a>何故华严亦最初说。<a id="a-8K"></a>而非小乘。<a id="a-8L"></a>答此难诸德总有三释。<a id="a-8M"></a>一云。<a id="a-8N"></a>约渐悟机立三法轮有此渐次。<a id="a-8O"></a>若顿悟机。<a id="a-8P"></a>则最初亦说彼华严等。<a id="a-8Q"></a>若尔。<a id="a-8R"></a>密迹力士经初时具说三乘之法。<a id="a-8S"></a>此为其渐。<a id="a-8T"></a>为其顿耶。<a id="a-8U"></a>若是渐教。<a id="a-8V"></a>应唯说小。<a id="a-8W"></a>若是顿教。<a id="a-8X"></a>应唯说大。<a id="a-8Y"></a>是故难解。<a id="a-8Z"></a>一云。<a id="a-8a"></a>若依显了门。<a id="a-8b"></a>则如前有此三法次第。<a id="a-8c"></a>若约秘密门。<a id="a-8d"></a>则同时皆有。<a id="a-8e"></a>若尔。<a id="a-8f"></a>则初时小显而大密。<a id="a-8g"></a>何不以大显而小密耶。<a id="a-8h"></a>又判此显密。<a id="a-8i"></a>出何圣教。<a id="a-8j"></a>理既不齐。<a id="a-8k"></a>又无圣教。<a id="a-8l"></a>故亦难依。<a id="a-8m"></a>一云。<a id="a-8n"></a>但是如来圆音一演。<a id="a-8o"></a>异类等解。<a id="a-8p"></a>就小结集。<a id="a-8q"></a>故唯说小。<a id="a-8r"></a>就大结集故唯说大。<a id="a-8s"></a>就通结集故说三乘。<a id="a-8t"></a>若尔。<a id="a-8u"></a>说华严时。<a id="a-8v"></a>何故声闻不闻自所闻。<a id="a-8w"></a>乃如聋盲无所见闻。<a id="a-8x"></a>是亦难解。<a id="a-8y"></a>今解此难。<a id="a-8z"></a>泛论如来圆音说法。<a id="a-90"></a>大例有二。<a id="a-91"></a>一为此世根定者说。<a id="a-92"></a>二为此世根不定说。<a id="a-93"></a>初中自有三节。<a id="a-94"></a>一或有众生。<a id="a-95"></a>此世小乘限性定者。<a id="a-96"></a>唯见如来从始至终但说小乘。<a id="a-97"></a>如小乘诸部不信大乘者是。<a id="a-98"></a>二或有众生。<a id="a-99"></a>此世三乘根性熟者。<a id="a-9A"></a>则唯见如来从始至终但说三乘。<a id="a-9B"></a>如密迹力士经。<a id="a-9C"></a>说佛初鹿园说法之时。<a id="a-9D"></a>无量众生得阿罗汉果。<a id="a-9E"></a>无量众生得辟支佛道。<a id="a-9F"></a>无量众生发菩提心住初地等。<a id="a-9G"></a>广如彼说。<a id="a-9H"></a>大品经中亦同此说。<a id="a-9I"></a>是故后时所说皆通三乘。<a id="a-9J"></a>如诸大乘经中说也。<a id="a-9K"></a>三或有众生。<a id="a-9L"></a>此世一乘根性熟者。<a id="a-9M"></a>则唯见如来初树王下华藏界中。<a id="a-9N"></a>依海印三昧。<a id="a-9O"></a>说无尽圆满自在法门。<a id="a-9P"></a>唯为菩萨。<a id="a-9Q"></a>如华严经等说。<a id="a-9R"></a>是故诸说各据当根所得。<a id="a-9S"></a>互不相违也。<a id="a-9T"></a>二不定根者有二位。<a id="a-9U"></a>一此世小乘根不定故。<a id="a-9V"></a>堪可进入三乘位者。<a id="a-9W"></a>则初闻唯小为不了教。<a id="a-9X"></a>次唯说大亦非了教。<a id="a-9Y"></a>后具说三乘方为了义。<a id="a-9Z"></a>故有深密经中三时教也。<a id="a-9a"></a>二此世小乘根不定故。<a id="a-9b"></a>堪可进入一乘位者。<a id="a-9c"></a>则初闻小乘为不了教。<a id="a-9d"></a>次通三乘亦非了教。<a id="a-9e"></a>后唯说一乘方为了教。<a id="a-9f"></a>智光所立当此意也。<a id="a-9g"></a>是故由有于此世中根定不定二位别故。<a id="a-9h"></a>令此教门或有前后。<a id="a-9i"></a>或无前后也。<a id="a-9j"></a>上来总明叙会诸教竟。<a id="a-9k"></a>第二随教辨宗者。<a id="a-9l"></a>现今东流一切经论。<a id="a-9m"></a>通大小乘。<a id="a-9n"></a>宗途有四。<a id="a-9o"></a>一随相法执宗。<a id="a-9p"></a>即小乘诸部是也。<a id="a-9q"></a>二真空无相宗。<a id="a-9r"></a>即般若等经。<a id="a-9s"></a>中观等论所说是也。<a id="a-9t"></a>三唯识法相宗。<a id="a-9u"></a>即解深密等经。<a id="a-9v"></a>瑜伽等论所说是也。<a id="a-9w"></a>四如来藏缘起宗。<a id="a-9x"></a>即楞伽密严等经。<a id="a-9y"></a>起信宝性等论所说是也。<a id="a-9z"></a>此四之中。<a id="a-A0"></a>初则随事执相说。<a id="a-A1"></a>二则会事显理说。<a id="a-A2"></a>三则依理起事差别说。<a id="a-A3"></a>四则理事融通无碍说。<a id="a-A4"></a>以此宗中许如来藏随缘成阿赖耶识。<a id="a-A5"></a>此则理彻于事也。<a id="a-A6"></a>亦许依他缘起无性同如。<a id="a-A7"></a>此则事彻于理也。<a id="a-A8"></a>又此四宗。<a id="a-A9"></a>初则小乘诸师所立。<a id="a-AA"></a>二则龙树提婆所立。<a id="a-AB"></a>三是无著世亲所立。<a id="a-AC"></a>四是马鸣坚慧所立。<a id="a-AD"></a>然此四宗亦无前后时限差别。<a id="a-AE"></a>于诸经论亦有交参之处。<a id="a-AF"></a>宜可准知。<a id="a-AG"></a>今此论宗意当第四门也。</p>
  <p id="aAH">第四教所被机。<a id="a-AI"></a>说有二重。<a id="a-AJ"></a>一约权教。<a id="a-AK"></a>即五种姓中。<a id="a-AL"></a>菩萨种姓及不定性。<a id="a-AM"></a>是此所为。<a id="a-AN"></a>余三非此。<a id="a-AO"></a>以无分故。<a id="a-AP"></a>如瑜伽等说。<a id="a-AQ"></a>二约实教。<a id="a-AR"></a>一切众生皆此所为。<a id="a-AS"></a>以无不皆当得菩提故。<a id="a-AT"></a>问若诸无姓亦当成佛。<a id="a-AU"></a>何得说有无姓有情。<a id="a-AV"></a>答论有二释。<a id="a-AW"></a>故佛性论及宝性论。<a id="a-AX"></a>同为谤大乘人。<a id="a-AY"></a>依无量时故作是说。<a id="a-AZ"></a>非谓究竟无清净性。<a id="a-Aa"></a>佛性论第二卷中。<a id="a-Ab"></a>判说无佛性是不了教故也。<a id="a-Ac"></a>准此当知。<a id="a-Ad"></a>永无种姓非尽理说。<a id="a-Ae"></a>楞伽文说可知。<a id="a-Af"></a>问如有难言。<a id="a-Ag"></a>若诸众生等有佛性必当得佛。<a id="a-Ah"></a>则众生虽多。<a id="a-Ai"></a>要当有尽。<a id="a-Aj"></a>是为大过。<a id="a-Ak"></a>又若悉有性。<a id="a-Al"></a>令最后菩萨阙利他行。<a id="a-Am"></a>以无所化诸众生故。<a id="a-An"></a>阙行成佛。<a id="a-Ao"></a>不应道理。<a id="a-Ap"></a>又令诸佛利他功德亦则断绝。<a id="a-Aq"></a>以无所化机缘感故。<a id="a-Ar"></a>如是三难。<a id="a-As"></a>若为得通。<a id="a-At"></a>答此所设难。<a id="a-Au"></a>并由妄见众生界故。<a id="a-Av"></a>妄起此难。<a id="a-Aw"></a>故不增不减经云。<a id="a-Ax"></a>大邪见者见众生界增。<a id="a-Ay"></a>见众生界减。<a id="a-Az"></a>以不如实知一法界故。<a id="a-B0"></a>于众生界起增减见。<a id="a-B1"></a>问我所说义扶此经文。<a id="a-B2"></a>何者。<a id="a-B3"></a>若诸众生悉皆有性。<a id="a-B4"></a>并当解脱。<a id="a-B5"></a>则众生有减。<a id="a-B6"></a>今立有此。<a id="a-B7"></a>无性众生常在世间。<a id="a-B8"></a>故无增减。<a id="a-B9"></a>答若尔。<a id="a-BA"></a>汝于有性既起减见。<a id="a-BB"></a>即于佛界必起增见。<a id="a-BC"></a>此增减见不离汝执。<a id="a-BD"></a>当知经意明一切众生一时成佛。<a id="a-BE"></a>佛界不增众生界不减。<a id="a-BF"></a>故彼经云。<a id="a-BG"></a>众生即法身。<a id="a-BH"></a>法身即众生。<a id="a-BI"></a>众生法身义一名异。<a id="a-BJ"></a>解云。<a id="a-BK"></a>况众生界。<a id="a-BL"></a>如虚空界。<a id="a-BM"></a>设如一鸟飞于虚空。<a id="a-BN"></a>从西向东。<a id="a-BO"></a>[這-言+至]百千年。<a id="a-BP"></a>终不得说东近而西远。<a id="a-BQ"></a>何以故。<a id="a-BR"></a>以虚空无分齐故。<a id="a-BS"></a>亦不得云总不飞行。<a id="a-BT"></a>以功不虚故。<a id="a-BU"></a>当知此中道理亦尔。<a id="a-BV"></a>非有灭度令有终尽。<a id="a-BW"></a>非无终尽。<a id="a-BX"></a>有不灭度。<a id="a-BY"></a>故众生界甚深广大。<a id="a-BZ"></a>唯是如来智所知境。<a id="a-Ba"></a>不可辄以狂心限量斟酌起增减见。<a id="a-Bb"></a>既其无尽。<a id="a-Bc"></a>是故三难无不能离。<a id="a-Bd"></a>二乘回心者。<a id="a-Be"></a>若不定种姓。<a id="a-Bf"></a>未入无余前即有回心。<a id="a-Bg"></a>此不待言。<a id="a-Bh"></a>若决定种姓。<a id="a-Bi"></a>未入无余前定不回心。<a id="a-Bj"></a>要入无余。<a id="a-Bk"></a>方有回心。<a id="a-Bl"></a>以二乘人本来不得无余依涅槃界故。<a id="a-Bm"></a>佛性论第三云。<a id="a-Bn"></a>二乘人有三种余。<a id="a-Bo"></a>一烦恼余。<a id="a-Bp"></a>谓无明住地。<a id="a-Bq"></a>二业余。<a id="a-Br"></a>谓无漏业。<a id="a-Bs"></a>三果报余。<a id="a-Bt"></a>谓意生身变易身也。<a id="a-Bu"></a>又无上依经胜鬘经宝性论等。<a id="a-Bv"></a>广明无漏界中有三种不思议变易生死。<a id="a-Bw"></a>谓声闻缘觉大力菩萨。<a id="a-Bx"></a>若言此中二乘是不定种姓。<a id="a-By"></a>理必不然。<a id="a-Bz"></a>以未回心。<a id="a-C0"></a>有分段故。<a id="a-C1"></a>回心已去是渐悟菩萨。<a id="a-C2"></a>非二乘故。<a id="a-C3"></a>论说二乘有三种余。<a id="a-C4"></a>非菩萨故。<a id="a-C5"></a>当知定是二乘自位无余依中。<a id="a-C6"></a>大乘说彼有三种故。<a id="a-C7"></a>然彼二乘既不能知此三余故。<a id="a-C8"></a>是故化火烧分段身。<a id="a-C9"></a>入无余依。<a id="a-CA"></a>法尔皆有变易报残。<a id="a-CB"></a>而彼不知。<a id="a-CC"></a>谓为涅槃。<a id="a-CD"></a>而实但是未烧身前。<a id="a-CE"></a>期以灭智所得灭定。<a id="a-CF"></a>法华论云。<a id="a-CG"></a>方便入涅槃城故。<a id="a-CH"></a>涅槃城者。<a id="a-CI"></a>诸禅三昧城。<a id="a-CJ"></a>过彼城已。<a id="a-CK"></a>令入大般涅槃城故。<a id="a-CL"></a>解云。<a id="a-CM"></a>以此当知。<a id="a-CN"></a>二乘无余体虽灭定。<a id="a-CO"></a>亦通方便。<a id="a-CP"></a>故云诸禅也。<a id="a-CQ"></a>由彼二乘根有利钝。<a id="a-CR"></a>灭定防心。<a id="a-CS"></a>种有强弱。<a id="a-CT"></a>是故在定。<a id="a-CU"></a>极[這-言+至]八万乃至一念。<a id="a-CV"></a>由佛根欲性智为增上缘力。<a id="a-CW"></a>又由本有佛性之力。<a id="a-CX"></a>令心还生于净土中。<a id="a-CY"></a>逢佛菩萨善友力故。<a id="a-CZ"></a>修大乘道。<a id="a-Ca"></a>然此利钝迟疾。<a id="a-Cb"></a>诸圣教略有七位。<a id="a-Cc"></a>谓八万。<a id="a-Cd"></a>六万。<a id="a-Ce"></a>四万。<a id="a-Cf"></a>二万。<a id="a-Cg"></a>一万等劫。<a id="a-Ch"></a>如次以配四果及独觉人。<a id="a-Ci"></a>此五如彼涅槃经说。<a id="a-Cj"></a>第六位中。<a id="a-Ck"></a>如楞伽云。<a id="a-Cl"></a>三昧酒所醉。<a id="a-Cm"></a>乃至劫不觉。<a id="a-Cn"></a>酒消然后觉。<a id="a-Co"></a>得佛无上身。<a id="a-Cp"></a>此亦利于前。<a id="a-Cq"></a>不[這-言+至]万劫。<a id="a-Cr"></a>第七位如法华第三云。<a id="a-Cs"></a>我灭度后。<a id="a-Ct"></a>复有弟子。<a id="a-Cu"></a>不闻是经。<a id="a-Cv"></a>不知不觉菩萨所行。<a id="a-Cw"></a>自于所得功德。<a id="a-Cx"></a>生灭度想。<a id="a-Cy"></a>当入涅槃。<a id="a-Cz"></a>我于余国作佛。<a id="a-D0"></a>更有异名。<a id="a-D1"></a>是人虽生灭度之想。<a id="a-D2"></a>入于涅槃。<a id="a-D3"></a>而于彼土求佛智慧。<a id="a-D4"></a>得闻此经。<a id="a-D5"></a>唯以佛乘而得灭度。<a id="a-D6"></a>更无余乘。<a id="a-D7"></a>除诸如来方便说法也。<a id="a-D8"></a>解云。<a id="a-D9"></a>此最利根亦舍分段入涅槃已。<a id="a-DA"></a>即于佛土受变易身。<a id="a-DB"></a>受佛教化入于大乘。<a id="a-DC"></a>亦有人解此经文。<a id="a-DD"></a>是变化声闻。<a id="a-DE"></a>理定不然。<a id="a-DF"></a>若是化作。<a id="a-DG"></a>必为引摄实类众生。<a id="a-DH"></a>若彼众生受此引摄。<a id="a-DI"></a>亦学先入无余涅槃。<a id="a-DJ"></a>后方回心。<a id="a-DK"></a>而汝所执无余灰断。<a id="a-DL"></a>即便误彼所引众生。<a id="a-DM"></a>是则诸佛菩萨等。<a id="a-DN"></a>于彼众生使成大怨。<a id="a-DO"></a>何名大悲方便摄化。<a id="a-DP"></a>既无此理。<a id="a-DQ"></a>故知入寂回心。<a id="a-DR"></a>定非变化。<a id="a-DS"></a>此上七位并是定性二乘要入寂已方乃回心。<a id="a-DT"></a>不同不定性人未入寂前有回心故。<a id="a-DU"></a>问为一切定性二乘入寂悉皆回心。<a id="a-DV"></a>为有不回者。<a id="a-DW"></a>答一切皆回。<a id="a-DX"></a>何以得知。<a id="a-DY"></a>法华论云。<a id="a-DZ"></a>授声闻记有其二种。<a id="a-Da"></a>一者如来。<a id="a-Db"></a>二者不轻菩萨。<a id="a-Dc"></a>所授声闻有四种。<a id="a-Dd"></a>一决定声闻。<a id="a-De"></a>二增上慢声闻。<a id="a-Df"></a>三退菩提心声闻。<a id="a-Dg"></a>四应化声闻。<a id="a-Dh"></a>后二声闻以根熟故。<a id="a-Di"></a>佛为授记。<a id="a-Dj"></a>谓应化声闻退已还发菩提心也。<a id="a-Dk"></a>决定声闻增上慢人以根未熟。<a id="a-Dl"></a>菩萨与记。<a id="a-Dm"></a>方便令发菩提心也。<a id="a-Dn"></a>解云。<a id="a-Do"></a>决定声闻既在所记之中。<a id="a-Dp"></a>故知定有发菩提心。<a id="a-Dq"></a>又既但云根未熟。<a id="a-Dr"></a>不言总不熟。<a id="a-Ds"></a>故知定有性。<a id="a-Dt"></a>又彼论云。<a id="a-Du"></a>我不殊汝。<a id="a-Dv"></a>汝等皆当作佛者。<a id="a-Dw"></a>示诸众生皆有佛性也。<a id="a-Dx"></a>解云。<a id="a-Dy"></a>此是菩萨与记。<a id="a-Dz"></a>明知定性声闻有佛性也。<a id="a-E0"></a>问何故新翻经论说有入寂定性二乘不回心耶。<a id="a-E1"></a>答新经论中。<a id="a-E2"></a>据未入寂定不回心。<a id="a-E3"></a>入寂已去彼不说故。<a id="a-E4"></a>故不相违。<a id="a-E5"></a>又教有了非了。<a id="a-E6"></a>别如佛性论辨。<a id="a-E7"></a>故不可怪。<a id="a-E8"></a>又涅槃经中。<a id="a-E9"></a>言佛性有无。<a id="a-EA"></a>皆不解我意者。<a id="a-EB"></a>明佛性法离有离无。<a id="a-EC"></a>随言执取。<a id="a-ED"></a>是不解意。<a id="a-EE"></a>非谓说有一分无性。<a id="a-EF"></a>佛性论云。<a id="a-EG"></a>是故佛性决定是有。<a id="a-EH"></a>离有离无。<a id="a-EI"></a>此之谓也。<a id="a-EJ"></a>是故一切众生皆此所为。<a id="a-EK"></a>余经论皆准此释。</p>
  <p id="aEL">第五能诠教体者。<a id="a-EM"></a>略作四门。<a id="a-EN"></a>一随相门。<a id="a-EO"></a>二唯识门。<a id="a-EP"></a>三归性门。<a id="a-EQ"></a>四无碍门。<a id="a-ER"></a>初中有四句。<a id="a-ES"></a>一或唯以名句文为性。<a id="a-ET"></a>以声是依非正体故。<a id="a-EU"></a>唯识论云。<a id="a-EV"></a>若名句等不异声者。<a id="a-EW"></a>法词无碍。<a id="a-EX"></a>境应无别。<a id="a-EY"></a>二或唯以音声为性。<a id="a-EZ"></a>名句文等声上屈曲。<a id="a-Ea"></a>假立无体故。<a id="a-Eb"></a>杂集论云。<a id="a-Ec"></a>成所引声。<a id="a-Ed"></a>谓诸圣说。<a id="a-Ee"></a>三或具前二事。<a id="a-Ef"></a>方为其性。<a id="a-Eg"></a>维摩经云。<a id="a-Eh"></a>有以音声语言文字为佛事。<a id="a-Ei"></a>又十地论中说者以二事说。<a id="a-Ej"></a>听者以二事闻。<a id="a-Ek"></a>谓声名等也。<a id="a-El"></a>问大乘中声表善恶。<a id="a-Em"></a>声是无记。<a id="a-En"></a>名句文亦是无记。<a id="a-Eo"></a>云何无记为圣教体。<a id="a-Ep"></a>答诸佛菩萨后得智说故。<a id="a-Eq"></a>俱是善也。<a id="a-Er"></a>十地论名善字等是也。<a id="a-Es"></a>四或俱非二事以为其性。<a id="a-Et"></a>以说即不说故。<a id="a-Eu"></a>文字性离故。<a id="a-Ev"></a>经云。<a id="a-Ew"></a>夫说法者无说无示。<a id="a-Ex"></a>其听法者无闻无得。<a id="a-Ey"></a>此之谓也。<a id="a-Ez"></a>于此四句中。<a id="a-F0"></a>别取前三通小乘。<a id="a-F1"></a>具斯四说为大乘。<a id="a-F2"></a>又此四句合为一教。<a id="a-F3"></a>互有无碍。<a id="a-F4"></a>是大乘教也。<a id="a-F5"></a>二唯识门者。<a id="a-F6"></a>谓说者识现为增上缘。<a id="a-F7"></a>令闻者识文义相现。<a id="a-F8"></a>下论云。<a id="a-F9"></a>若离心念则无一切境界之相。<a id="a-FA"></a>又摄论名为言说识。<a id="a-FB"></a>又闻者识上聚集现等。<a id="a-FC"></a>是故一切声名句等。<a id="a-FD"></a>皆是自心之所显现。<a id="a-FE"></a>下论云。<a id="a-FF"></a>唯依心现不离真如。<a id="a-FG"></a>三归性门者。<a id="a-FH"></a>此识无体唯是真如。<a id="a-FI"></a>下论云。<a id="a-FJ"></a>是故一切法从本已来。<a id="a-FK"></a>离言说相离名字相。<a id="a-FL"></a>离心缘相。<a id="a-FM"></a>毕竟平等。<a id="a-FN"></a>无有变易。<a id="a-FO"></a>不可破坏。<a id="a-FP"></a>唯是一心。<a id="a-FQ"></a>故名真如。<a id="a-FR"></a>以一切言说假名无实。<a id="a-FS"></a>但随妄念不可得故。<a id="a-FT"></a>准此而知。<a id="a-FU"></a>四无碍门者。<a id="a-FV"></a>谓于前三门。<a id="a-FW"></a>心境理事。<a id="a-FX"></a>同一缘起。<a id="a-FY"></a>混融无碍。<a id="a-FZ"></a>交彻相摄。<a id="a-Fa"></a>圆明自在。<a id="a-Fb"></a>不相障碍。<a id="a-Fc"></a>以为教体。<a id="a-Fd"></a>以一心法有二门故。<a id="a-Fe"></a>皆各总摄一切法故。<a id="a-Ff"></a>思以准之。<a id="a-Fg"></a>五教通诸法门者。<a id="a-Fh"></a>谓遍于六尘一切所知境总为生解之义。<a id="a-Fi"></a>悉为教体。<a id="a-Fj"></a>准之。</p>
  <p id="aFk">第六所诠宗趣者。<a id="a-Fl"></a>先总后别。<a id="a-Fm"></a>总中以一心法义为宗。<a id="a-Fn"></a>信行得果为趣。<a id="a-Fo"></a>即具境行果三也。<a id="a-Fp"></a>此中境有二种。<a id="a-Fq"></a>一法二义。<a id="a-Fr"></a>如下文辨。<a id="a-Fs"></a>行亦二种。<a id="a-Ft"></a>一行体。<a id="a-Fu"></a>谓四种信心。<a id="a-Fv"></a>二行用。<a id="a-Fw"></a>谓五门修行。<a id="a-Fx"></a>亦如下显。<a id="a-Fy"></a>果亦二种。<a id="a-Fz"></a>一分果。<a id="a-G0"></a>谓令得入位。<a id="a-G1"></a>二满果。<a id="a-G2"></a>谓成如来。<a id="a-G3"></a>并如下辨。<a id="a-G4"></a>宗之与趣何别老。<a id="a-G5"></a>谓当部所崇曰宗。<a id="a-G6"></a>宗之所归曰趣。<a id="a-G7"></a>二别显宗趣。<a id="a-G8"></a>略有五重。<a id="a-G9"></a>一教义相对。<a id="a-GA"></a>以教说为宗。<a id="a-GB"></a>用义意为趣。<a id="a-GC"></a>如下文令舍言取意等。<a id="a-GD"></a>二理事相对。<a id="a-GE"></a>举事为宗。<a id="a-GF"></a>显理为趣。<a id="a-GG"></a>如下文从生灭门入真如门等。<a id="a-GH"></a>三境行相对。<a id="a-GI"></a>以真俗境为宗。<a id="a-GJ"></a>观心行为趣。<a id="a-GK"></a>四证信相对。<a id="a-GL"></a>以成信不退为宗。<a id="a-GM"></a>登地入证为趣。<a id="a-GN"></a>五因果相对。<a id="a-GO"></a>以因为宗。<a id="a-GP"></a>克果为趣。<a id="a-GQ"></a>此五亦是从前起后。<a id="a-GR"></a>渐次相由。<a id="a-GS"></a>准释可知。</p>
  <p id="aGT">大乘起信论　第七释论题目者。<a id="a-GU"></a>大者。<a id="a-GV"></a>当体为目。<a id="a-GW"></a>包含为义。<a id="a-GX"></a>乘者就喻为称。<a id="a-GY"></a>运载为功。<a id="a-GZ"></a>法喻合举。<a id="a-Ga"></a>大乘所信之境。<a id="a-Gb"></a>体能为义。<a id="a-Gc"></a>起信即能信之心。<a id="a-Gd"></a>澄净为性。<a id="a-Ge"></a>心境合目故云大乘起信。<a id="a-Gf"></a>此即大乘之起信。<a id="a-Gg"></a>是对境拣心。<a id="a-Gh"></a>非是证等也。<a id="a-Gi"></a>又亦起大乘之信。<a id="a-Gj"></a>则对宗别行行。<a id="a-Gk"></a>非小乘信也。<a id="a-Gl"></a>又大者就义。<a id="a-Gm"></a>谓体相用三大莫过。<a id="a-Gn"></a>乘者约用。<a id="a-Go"></a>谓即佛性三位成运。<a id="a-Gp"></a>自性住佛性为所乘。<a id="a-Gq"></a>引出佛性为能乘。<a id="a-Gr"></a>至得果佛性为乘所至处。<a id="a-Gs"></a>三义体用唯一心转。<a id="a-Gt"></a>是故亦乘亦大。<a id="a-Gu"></a>持业释也。<a id="a-Gv"></a>又依杂集论。<a id="a-Gw"></a>由与七种大性相应故名大乘。<a id="a-Gx"></a>一境大性。<a id="a-Gy"></a>以菩萨道缘百千等无量诸经广大教法为境界故。<a id="a-Gz"></a>二行大性。<a id="a-H0"></a>正行一切自利利他广大行故。<a id="a-H1"></a>三智大性。<a id="a-H2"></a>了知广大补特伽罗法无我故。<a id="a-H3"></a>四精进大性。<a id="a-H4"></a>于三大劫阿僧祇耶。<a id="a-H5"></a>方便勤修无量难行行故。<a id="a-H6"></a>五方便善巧大性。<a id="a-H7"></a>不住生死及涅槃故。<a id="a-H8"></a>六证得大性。<a id="a-H9"></a>得如来法身无所畏不共法等。<a id="a-HA"></a>无量无数大功德故。<a id="a-HB"></a>七果大性。<a id="a-HC"></a>穷生死际示现一切成菩提等。<a id="a-HD"></a>建立广大诸佛事故。<a id="a-HE"></a>解云。<a id="a-HF"></a>前五约因。<a id="a-HG"></a>后二就果。<a id="a-HH"></a>瑜伽显扬亦同此说。<a id="a-HI"></a>庄严论中。<a id="a-HJ"></a>六名果大。<a id="a-HK"></a>谓得法身等。<a id="a-HL"></a>七名事大。<a id="a-HM"></a>谓示成菩提等。<a id="a-HN"></a>余同此也。<a id="a-HO"></a>又有七义释大乘。<a id="a-HP"></a>如十二门论辨。<a id="a-HQ"></a>起谓发起。<a id="a-HR"></a>以有本觉内熏为因。<a id="a-HS"></a>善友闻熏用大为缘。<a id="a-HT"></a>于此胜境发希有信能令心净。<a id="a-HU"></a>如水清珠。<a id="a-HV"></a>唯识论中。<a id="a-HW"></a>信别有三。<a id="a-HX"></a>一信实有。<a id="a-HY"></a>谓于诸法实事理中深信忍故。<a id="a-HZ"></a>二信有德。<a id="a-Ha"></a>谓于三宝真净德中深信乐故。<a id="a-Hb"></a>三信有能。<a id="a-Hc"></a>谓于一切世出世善。<a id="a-Hd"></a>深信有多力能得能成。<a id="a-He"></a>起希望故。<a id="a-Hf"></a>依梁摄论亦有三种。<a id="a-Hg"></a>一信实有。<a id="a-Hh"></a>自性住佛性。<a id="a-Hi"></a>二信可得。<a id="a-Hj"></a>引出佛性故。<a id="a-Hk"></a>三信无穷功德。<a id="a-Hl"></a>至得果佛性。<a id="a-Hm"></a>又下文四种信心具寻辨之。<a id="a-Hn"></a>何故但明信而不言余行。<a id="a-Ho"></a>以是行本故。<a id="a-Hp"></a>论为初机故。<a id="a-Hq"></a>故下文云。<a id="a-Hr"></a>自信己性。<a id="a-Hs"></a>知心妄动。<a id="a-Ht"></a>修远离行等。<a id="a-Hu"></a>又华严云。<a id="a-Hv"></a>信为道源功德母等。<a id="a-Hw"></a>此中起信。<a id="a-Hx"></a>据信成就处说。<a id="a-Hy"></a>谓入住不退。<a id="a-Hz"></a>使前信心成根不失故也。<a id="a-I0"></a>论者是集议论也。<a id="a-I1"></a>谓假立宾主。<a id="a-I2"></a>往复折征。<a id="a-I3"></a>论量正理。<a id="a-I4"></a>故名为论。<a id="a-I5"></a>是故名为大乘起信论也。</p>
  <p id="aI6">马鸣菩萨造　马鸣之名。<a id="a-I7"></a>依诸传记。<a id="a-I8"></a>略有三释。<a id="a-I9"></a>一以此菩萨初生之时。<a id="a-IA"></a>感动诸马悲鸣不息故。<a id="a-IB"></a>立此名也。<a id="a-IC"></a>二此菩萨善能抚琴。<a id="a-ID"></a>以宣法音。<a id="a-IE"></a>诸马闻已咸悉悲鸣。<a id="a-IF"></a>故立此名。<a id="a-IG"></a>三此菩萨善能说法。<a id="a-IH"></a>能令诸马悲鸣垂泪不食七日。<a id="a-II"></a>因此为名也。<a id="a-IJ"></a>言菩萨者。<a id="a-IK"></a>依诸论解。<a id="a-IL"></a>亦有三释。<a id="a-IM"></a>一云。<a id="a-IN"></a>若具言之。<a id="a-IO"></a>应云菩提萨埵。<a id="a-IP"></a>菩提。<a id="a-IQ"></a>此云大觉。<a id="a-IR"></a>即所求也。<a id="a-IS"></a>萨埵。<a id="a-IT"></a>此云有情。<a id="a-IU"></a>即所度也。<a id="a-IV"></a>从境为名耳。<a id="a-IW"></a>若从心说。<a id="a-IX"></a>即唯悲与智也。<a id="a-IY"></a>二云。<a id="a-IZ"></a>菩提是所求法。<a id="a-Ia"></a>萨埵是能求人。<a id="a-Ib"></a>心境合明。<a id="a-Ic"></a>人法双称。<a id="a-Id"></a>故云菩提萨埵。<a id="a-Ie"></a>三云。<a id="a-If"></a>萨埵名勇猛。<a id="a-Ig"></a>谓有志有能。<a id="a-Ih"></a>于大菩提勇猛求故。<a id="a-Ii"></a>立此名也。<a id="a-Ij"></a>言造者制作也。</p>
  <p id="aIk">第八造论时节者。<a id="a-Il"></a>诸说不同。<a id="a-Im"></a>今依摩耶经云。<a id="a-In"></a>如来灭后六百岁已。<a id="a-Io"></a>九十六种诸外道等。<a id="a-Ip"></a>邪见竞兴。<a id="a-Iq"></a>毁灭佛法。<a id="a-Ir"></a>有一比丘。<a id="a-Is"></a>名曰马鸣。<a id="a-It"></a>善说法要降伏一切诸外道辈。<a id="a-Iu"></a>七百岁已有一比丘名曰龙树。<a id="a-Iv"></a>善说法要。<a id="a-Iw"></a>灭邪见幢。<a id="a-Ix"></a>燃正法炬。<a id="a-Iy"></a>以此经文为定说也。</p>
  <p id="aIz">真谛三藏译　第九翻译年代者。<a id="a-J0"></a>译经纪云。<a id="a-J1"></a>沙门波罗末陀。<a id="a-J2"></a>此云真谛。<a id="a-J3"></a>亦云狗那罗陀。<a id="a-J4"></a>此曰亲依西印度优禅尼国人。<a id="a-J5"></a>景行澄明。<a id="a-J6"></a>器宇清肃。<a id="a-J7"></a>风神爽拔。<a id="a-J8"></a>悠然自远。<a id="a-J9"></a>群藏广部罔不措怀艺术异解。<a id="a-JA"></a>偏素谙练。<a id="a-JB"></a>历游诸国随机利见。<a id="a-JC"></a>以梁武帝泰清二年岁次戊辰。<a id="a-JD"></a>见帝于宝云殿。<a id="a-JE"></a>帝敕译经。<a id="a-JF"></a>即以太清二年。<a id="a-JG"></a>讫承圣三年岁次甲戍。<a id="a-JH"></a>于正观寺等。<a id="a-JI"></a>译金光明经。<a id="a-JJ"></a>弥勒下生经。<a id="a-JK"></a>大乘起信论等。<a id="a-JL"></a>总一十一部合二十卷。<a id="a-JM"></a>此论乃是其年九月十日。<a id="a-JN"></a>与京邑英贤慧显智恺昙振慧旻等。<a id="a-JO"></a>并黄钺大将军大保萧公勃等。<a id="a-JP"></a>于衡州建兴寺所译。<a id="a-JQ"></a>沙门智恺笔授。<a id="a-JR"></a>月婆首那等译语。<a id="a-JS"></a>并翻论旨玄文二十卷。<a id="a-JT"></a>属侯景作乱。<a id="a-JU"></a>乃适豫章始兴南康等。<a id="a-JV"></a>虽复栖遑。<a id="a-JW"></a>译业无辍。<a id="a-JX"></a>即泛舶西归。<a id="a-JY"></a>业风赋命。<a id="a-JZ"></a>还飘广州。<a id="a-Ja"></a>属广州刺史穆国公欧阳頠延住制止寺。<a id="a-Jb"></a>请译经论。<a id="a-Jc"></a>自陈永定元年岁次丙子。<a id="a-Jd"></a>至讫泰建元年己丑岁。<a id="a-Je"></a>更译佛阿毗昙经论。<a id="a-Jf"></a>及俱舍摄论等。<a id="a-Jg"></a>总陈梁二代。<a id="a-Jh"></a>敕译经论。<a id="a-Ji"></a>四十四部一百四十一卷。<a id="a-Jj"></a>然真谛或铺坐具跏趺水上。<a id="a-Jk"></a>若乘舟而济岸。<a id="a-Jl"></a>接对吏君。<a id="a-Jm"></a>而坐具无污。<a id="a-Jn"></a>或以荷藉水。<a id="a-Jo"></a>乘而度之。<a id="a-Jp"></a>如斯神异其例甚多。</p>
  <p id="aJq">第十随文解释者。<a id="a-Jr"></a>此论三分。<a id="a-Js"></a>谓序正流通。<a id="a-Jt"></a>释有三门。<a id="a-Ju"></a>一约论主。<a id="a-Jv"></a>二约论法。<a id="a-Jw"></a>三约益生。<a id="a-Jx"></a>初中三者。<a id="a-Jy"></a>论首三颂归敬请加。<a id="a-Jz"></a>即是论主起行所依。<a id="a-K0"></a>二从论曰下。<a id="a-K1"></a>为物宣说。<a id="a-K2"></a>正成论主法施之行。<a id="a-K3"></a>三末后一颂。<a id="a-K4"></a>结说回向。<a id="a-K5"></a>即是随行所起大愿。<a id="a-K6"></a>是故三分。<a id="a-K7"></a>但成论主光显佛日法施群生之行愿也。<a id="a-K8"></a>二约法三者。<a id="a-K9"></a>初因缘分。<a id="a-KA"></a>是法起所因。<a id="a-KB"></a>为序。<a id="a-KC"></a>二立义分下。<a id="a-KD"></a>正显所说为正宗。<a id="a-KE"></a>三劝修利益分。<a id="a-KF"></a>叹法胜能。<a id="a-KG"></a>为流通。<a id="a-KH"></a>由此三分令法无失。<a id="a-KI"></a>久住不坠。<a id="a-KJ"></a>三约益生三者。<a id="a-KK"></a>一因缘分。<a id="a-KL"></a>举法为机。<a id="a-KM"></a>二立义分下正授解行。<a id="a-KN"></a>三劝修分。<a id="a-KO"></a>举益劝修。<a id="a-KP"></a>令佛种不断。<a id="a-KQ"></a>是故三分。<a id="a-KR"></a>方成众生入法之行。<a id="a-KS"></a>上三门中。<a id="a-KT"></a>前一别辨。<a id="a-KU"></a>后二合释。<a id="a-KV"></a>是故五分皆是正宗。<a id="a-KW"></a>以俱是论主正所作故。<a id="a-KX"></a>今但依初门。<a id="a-KY"></a>先解序内三颂。<a id="a-KZ"></a>为明归敬辨意分也○今释此文。<a id="a-Ka"></a>略作五明。<a id="a-Kb"></a>一明诸论有无。<a id="a-Kc"></a>二归敬之意。<a id="a-Kd"></a>三能归仪式。<a id="a-Ke"></a>四所归胜相。<a id="a-Kf"></a>五释文。<a id="a-Kg"></a>初中。<a id="a-Kh"></a>或有具敬三宝。<a id="a-Ki"></a>如智论摄论等。<a id="a-Kj"></a>或唯归佛宝。<a id="a-Kk"></a>如地持论。<a id="a-Kl"></a>或但归人法。<a id="a-Km"></a>如十地论。<a id="a-Kn"></a>或直说无归。<a id="a-Ko"></a>如十二门论。<a id="a-Kp"></a>此并作者之意。<a id="a-Kq"></a>广略无在。<a id="a-Kr"></a>如龙树广论。<a id="a-Ks"></a>已具归依。<a id="a-Kt"></a>十二门略论。<a id="a-Ku"></a>故不别辨。<a id="a-Kv"></a>二敬意者。<a id="a-Kw"></a>一为荷恩故。<a id="a-Kx"></a>谓若无佛说。<a id="a-Ky"></a>法起无由。<a id="a-Kz"></a>若无其法。<a id="a-L0"></a>无所生解。<a id="a-L1"></a>若无僧传。<a id="a-L2"></a>己则不闻。<a id="a-L3"></a>由此三恩。<a id="a-L4"></a>得成慧悟。<a id="a-L5"></a>今传此法。<a id="a-L6"></a>理须念恩致敬。<a id="a-L7"></a>二请加护故。<a id="a-L8"></a>谓末代浇时传化不易。<a id="a-L9"></a>若不仰请三宝威力。<a id="a-LA"></a>无由自通。<a id="a-LB"></a>故须致敬。<a id="a-LC"></a>三为生信故。<a id="a-LD"></a>谓论主自是不足之人。<a id="a-LE"></a>率己造论。<a id="a-LF"></a>人不信受。<a id="a-LG"></a>要归三宝。<a id="a-LH"></a>示有宗承。<a id="a-LI"></a>令物生信。<a id="a-LJ"></a>四敬仪故。<a id="a-LK"></a>谓如世间忠臣孝子。<a id="a-LL"></a>凡有所作。<a id="a-LM"></a>先启白君父。<a id="a-LN"></a>今此菩萨敬重三宝。<a id="a-LO"></a>过于君父。<a id="a-LP"></a>欲作此论。<a id="a-LQ"></a>光晖佛日。<a id="a-LR"></a>岂不敬启。<a id="a-LS"></a>五表胜故。<a id="a-LT"></a>谓如成实论说。<a id="a-LU"></a>三宝是吉祥境界。<a id="a-LV"></a>标之在首。<a id="a-LW"></a>以显胜故。<a id="a-LX"></a>六益物故。<a id="a-LY"></a>谓如杂心说。<a id="a-LZ"></a>为令众生于三宝中。<a id="a-La"></a>发心趣求。<a id="a-Lb"></a>信解观察。<a id="a-Lc"></a>供养归依。<a id="a-Ld"></a>是故顶礼。<a id="a-Le"></a>三能归异相者。<a id="a-Lf"></a>无过三业。<a id="a-Lg"></a>谓表佛天眼见其身礼。<a id="a-Lh"></a>表佛天耳闻其语赞。<a id="a-Li"></a>表佛他心知意观察。<a id="a-Lj"></a>又若在亦见亦闻处具三业礼。<a id="a-Lk"></a>若在唯见不闻处。<a id="a-Ll"></a>以身意礼。<a id="a-Lm"></a>若在唯闻不见处以语意礼。<a id="a-Ln"></a>若抂不可见闻处。<a id="a-Lo"></a>唯意业礼。<a id="a-Lp"></a>又除三业过。<a id="a-Lq"></a>成三业善。<a id="a-Lr"></a>表三轮因。<a id="a-Ls"></a>故准此也。<a id="a-Lt"></a>四显所敬胜相者。<a id="a-Lu"></a>明三宝之义。<a id="a-Lv"></a>广如别章。<a id="a-Lw"></a>五释文者。<a id="a-Lx"></a>三颂分二。<a id="a-Ly"></a>初二明归敬三宝后一申其敬意○前中亦二。<a id="a-Lz"></a>初归命者。<a id="a-M0"></a>显能归诚至。<a id="a-M1"></a>二尽十方下明所敬深广。</p>
  <p id="aM2">归命　前中归者。<a id="a-M3"></a>是趣向义。<a id="a-M4"></a>命谓己身性命。<a id="a-M5"></a>生灵所重。<a id="a-M6"></a>莫此为先。<a id="a-M7"></a>此明论主得不坏信。<a id="a-M8"></a>尽己所重之命。<a id="a-M9"></a>归向三宝。<a id="a-MA"></a>请加制述。<a id="a-MB"></a>故云归命。<a id="a-MC"></a>二归是敬顺义。<a id="a-MD"></a>命谓诸佛教命。<a id="a-ME"></a>此明论主敬奉如来教命传法利生。<a id="a-MF"></a>故云归命。<a id="a-MG"></a>问归命与稽首何别。<a id="a-MH"></a>答智论云。<a id="a-MI"></a>如小乘经中。<a id="a-MJ"></a>毗沙门王归命释迦稽首余佛。<a id="a-MK"></a>论主将非为初重后轻。<a id="a-ML"></a>以小乘人偏贺释迦之恩故有斯也。<a id="a-MM"></a>又释。<a id="a-MN"></a>通论。<a id="a-MO"></a>皆具三业。<a id="a-MP"></a>别分。<a id="a-MQ"></a>稽首属身。<a id="a-MR"></a>归命是意。<a id="a-MS"></a>三业之中。<a id="a-MT"></a>意业为重。<a id="a-MU"></a>如仙人起嗔令三国人死等。<a id="a-MV"></a>可知○二所敬中亦二。</p>
  <p id="aMW">尽十方　初尽十方者。<a id="a-MX"></a>明所敬分齐。<a id="a-MY"></a>然有二义。<a id="a-MZ"></a>一云。<a id="a-Ma"></a>非直归于一方三宝。<a id="a-Mb"></a>乃欲尽于十方齐敬。<a id="a-Mc"></a>二云。<a id="a-Md"></a>于十方内非直各归一二等刹。<a id="a-Me"></a>亦乃一一方所各尽彼方无尽世界一切三宝。<a id="a-Mf"></a>何以尔者。<a id="a-Mg"></a>显三宝普遍故。<a id="a-Mh"></a>敬心广大故。<a id="a-Mi"></a>简异小乘故。<a id="a-Mj"></a>为论幖帜故。<a id="a-Mk"></a>故尽十方也○二辨所敬三宝。<a id="a-Ml"></a>于中三。<a id="a-Mm"></a>初三句明佛宝。<a id="a-Mn"></a>次三句明法宝。<a id="a-Mo"></a>后一句明僧宝。</p>
  <p id="aMp">最胜业遍知色无碍自在救世大悲者　初佛宝中。<a id="a-Mq"></a>作四门释。<a id="a-Mr"></a>一约三业分别。<a id="a-Ms"></a>最胜者标佛位也。<a id="a-Mt"></a>谓过小曰胜。<a id="a-Mu"></a>超因曰最。<a id="a-Mv"></a>以障尽德圆果成极位故云最胜也。<a id="a-Mw"></a>业者即总举诸佛三轮业用谓最胜之业。<a id="a-Mx"></a>最胜即业。<a id="a-My"></a>二释可知谓遍知意业胜。<a id="a-Mz"></a>无碍身业胜。<a id="a-N0"></a>悲救语业胜者。<a id="a-N1"></a>谓结德属人。<a id="a-N2"></a>谓具上诸德之者。<a id="a-N3"></a>所谓佛也。<a id="a-N4"></a>二约二利分别者。<a id="a-N5"></a>最胜业总举。<a id="a-N6"></a>遍知等别显自利德。<a id="a-N7"></a>于中内有遍知之智。<a id="a-N8"></a>外有无碍之色。<a id="a-N9"></a>胜鬘经云。<a id="a-NA"></a>如来色无尽。<a id="a-NB"></a>智慧亦复然等。<a id="a-NC"></a>亦同此也。<a id="a-ND"></a>救世等别显利他德。<a id="a-NE"></a>二利圆满之者谓佛也。<a id="a-NF"></a>三约三德分别。<a id="a-NG"></a>一者最胜业是总标。<a id="a-NH"></a>遍知显佛大智功德。<a id="a-NI"></a>二色无碍明佛大定功德。<a id="a-NJ"></a>谓依定发通。<a id="a-NK"></a>现色无碍。<a id="a-NL"></a>三救世等明佛大悲功德。<a id="a-NM"></a>摄大乘论明佛受用身功德。<a id="a-NN"></a>唯说此三也。<a id="a-NO"></a>四按文解释者。<a id="a-NP"></a>此中但明报化二身。<a id="a-NQ"></a>以法身入法宝摄故。<a id="a-NR"></a>最胜如初释。<a id="a-NS"></a>业谓业用。<a id="a-NT"></a>遍知有二。<a id="a-NU"></a>谓一真智遍知心真如门恒沙功德等。<a id="a-NV"></a>二俗智遍知心生灭门缘起差别等。<a id="a-NW"></a>理量齐鉴。<a id="a-NX"></a>无倒遍知。<a id="a-NY"></a>色无碍者。<a id="a-NZ"></a>如来色身自在无碍。<a id="a-Na"></a>乃有多种。<a id="a-Nb"></a>如华严不思议法品说。<a id="a-Nc"></a>今略辨四种。<a id="a-Nd"></a>一大小无碍。<a id="a-Ne"></a>谓一一根皆遍法界。<a id="a-Nf"></a>而亦不坏诸根之性。<a id="a-Ng"></a>又亦不杂诸根之相。<a id="a-Nh"></a>二互用无碍。<a id="a-Ni"></a>谓诸根相作而不相碍。<a id="a-Nj"></a>三理事无碍。<a id="a-Nk"></a>谓现色萧然而不碍举体性空。<a id="a-Nl"></a>妙理常湛而不碍业用无方。<a id="a-Nm"></a>下文云。<a id="a-Nn"></a>色即智说名智身等。<a id="a-No"></a>四应机无碍。<a id="a-Np"></a>谓圆回之身。<a id="a-Nq"></a>十方齐应。<a id="a-Nr"></a>多机顿感。<a id="a-Ns"></a>身亦不分而普现。<a id="a-Nt"></a>在此而不碍彼。<a id="a-Nu"></a>在彼而不碍此。<a id="a-Nv"></a>坐不碍行等。<a id="a-Nw"></a>思以准之。<a id="a-Nx"></a>救世等者。<a id="a-Ny"></a>世谓世间。<a id="a-Nz"></a>有其三种。<a id="a-O0"></a>此明众生世间。<a id="a-O1"></a>是所救也。<a id="a-O2"></a>救谓能救。<a id="a-O3"></a>即如来大悲。<a id="a-O4"></a>悲亦有三种。<a id="a-O5"></a>谓缘众生法及无缘。<a id="a-O6"></a>无缘之悲。<a id="a-O7"></a>三中最胜。<a id="a-O8"></a>故云大悲。<a id="a-O9"></a>佛性论云。<a id="a-OA"></a>悲者暂救济不能真实救。<a id="a-OB"></a>大悲者能永救济。<a id="a-OC"></a>恒不舍离者。<a id="a-OD"></a>谓结德属人。<a id="a-OE"></a>可知。<a id="a-OF"></a>佛宝竟。</p>
  <p id="aOG">及彼身体相法性真如海无量功德藏　第二法宝中。<a id="a-OH"></a>泛论法宝有四种谓教理行果。<a id="a-OI"></a>于此四中。<a id="a-OJ"></a>教浅理深。<a id="a-OK"></a>行分果圆。<a id="a-OL"></a>今此所归唯取深圆但归理果。<a id="a-OM"></a>是故约彼佛身以明法宝。<a id="a-ON"></a>是果法也。<a id="a-OO"></a>显身之体相。<a id="a-OP"></a>是理法也。<a id="a-OQ"></a>文中三句分二。<a id="a-OR"></a>初一标。<a id="a-OS"></a>后二释。<a id="a-OT"></a>初中及者有二义。<a id="a-OU"></a>一是相违义。<a id="a-OV"></a>显此法宝与前佛宝是二事。<a id="a-OW"></a>故云及。<a id="a-OX"></a>二是合集义。<a id="a-OY"></a>非直敬于佛宝。<a id="a-OZ"></a>亦乃及敬法宝。<a id="a-Oa"></a>此中及言。<a id="a-Ob"></a>显佛与法是非一义。<a id="a-Oc"></a>彼身体相。<a id="a-Od"></a>显佛与法不相离。<a id="a-Oe"></a>是非异义。<a id="a-Of"></a>体谓体大。<a id="a-Og"></a>相谓相大。<a id="a-Oh"></a>以用大中辨佛受用变化二身。<a id="a-Oi"></a>是故体相二大自是法身。<a id="a-Oj"></a>属法宝摄。<a id="a-Ok"></a>以彼用大依体相起。<a id="a-Ol"></a>会用归本。<a id="a-Om"></a>故云彼身体相也。<a id="a-On"></a>下二句释中。<a id="a-Oo"></a>初法性等者。<a id="a-Op"></a>释体大也。<a id="a-Oq"></a>无量功德藏。<a id="a-Or"></a>释相大也。<a id="a-Os"></a>法性者。<a id="a-Ot"></a>明此真体普遍义。<a id="a-Ou"></a>谓非直与前佛宝为体。<a id="a-Ov"></a>亦乃通与一切法为性。<a id="a-Ow"></a>即显真如遍于染净通情非情深广之义。<a id="a-Ox"></a>论云。<a id="a-Oy"></a>抂众生数中名为佛性抂非众生数中名为法性。<a id="a-Oz"></a>言真如者。<a id="a-P0"></a>此明法性遍染净时无变异义。<a id="a-P1"></a>真者体非伪妄。<a id="a-P2"></a>如者性无改异。<a id="a-P3"></a>海者约喻释疑。<a id="a-P4"></a>疑云。<a id="a-P5"></a>真既不变。<a id="a-P6"></a>云何随于染净。<a id="a-P7"></a>既随染净。<a id="a-P8"></a>云何不变。<a id="a-P9"></a>释云。<a id="a-PA"></a>如海因风起于波浪。<a id="a-PB"></a>波虽起尽。<a id="a-PC"></a>湿性无变。<a id="a-PD"></a>无变之性不碍起浪。<a id="a-PE"></a>浪虽万动。<a id="a-PF"></a>不碍一湿。<a id="a-PG"></a>是故动静无二法准思之。<a id="a-PH"></a>又释。<a id="a-PI"></a>显此真如具德如海。<a id="a-PJ"></a>华严云。<a id="a-PK"></a>譬如深大海。<a id="a-PL"></a>珍宝不可尽。<a id="a-PM"></a>于中悉显现。<a id="a-PN"></a>众生之形类。<a id="a-PO"></a>甚深因缘海。<a id="a-PP"></a>功德宝无尽。<a id="a-PQ"></a>清净法身中。<a id="a-PR"></a>无像而不现。<a id="a-PS"></a>又有奇特十种相。<a id="a-PT"></a>并况真如。<a id="a-PU"></a>准释可知。<a id="a-PV"></a>次释相大中。<a id="a-PW"></a>谓此法身如来藏中。<a id="a-PX"></a>含摄蕴积无边恒沙性功德。<a id="a-PY"></a>故云藏。<a id="a-PZ"></a>有义。<a id="a-Pa"></a>此中亦摄教行二法。<a id="a-Pb"></a>谓教含所诠之功德。<a id="a-Pc"></a>行摄所成之功德。<a id="a-Pd"></a>是故亦云无量功德藏也。<a id="a-Pe"></a>当知此中通四法宝俱有含藏。<a id="a-Pf"></a>法宝竟。</p>
  <p id="aPg">如实修行等　第三僧宝者。<a id="a-Ph"></a>僧通凡圣。<a id="a-Pi"></a>宝唯圣位。<a id="a-Pj"></a>圣通大小。<a id="a-Pk"></a>菩萨为胜。<a id="a-Pl"></a>是故此中唯归地上大菩萨僧。<a id="a-Pm"></a>谓证理起行名如实修。<a id="a-Pn"></a>下文云。<a id="a-Po"></a>依法力熏习是地前行。<a id="a-Pp"></a>如实修行是地上行。<a id="a-Pq"></a>满足方便是地满位。<a id="a-Pr"></a>此中等者。<a id="a-Ps"></a>举中等取前后也。<a id="a-Pt"></a>又依宝性论。<a id="a-Pu"></a>就地上菩萨约正体后得说二修行。<a id="a-Pv"></a>彼论云。<a id="a-Pw"></a>一如实修行。<a id="a-Px"></a>了如理一味。<a id="a-Py"></a>二遍修行备知一心有恒沙法界。<a id="a-Pz"></a>今此文中举正体等取后得。<a id="a-Q0"></a>故云等也。<a id="a-Q1"></a>依法集经。<a id="a-Q2"></a>总括万行为二修行。<a id="a-Q3"></a>彼经云。<a id="a-Q4"></a>如实修行者。<a id="a-Q5"></a>发菩提愿。<a id="a-Q6"></a>不放逸修者。<a id="a-Q7"></a>谓满菩提愿。<a id="a-Q8"></a>复次如实修行者。<a id="a-Q9"></a>谓修行布施。<a id="a-QA"></a>不放逸修者。<a id="a-QB"></a>不求报等。<a id="a-QC"></a>此中亦举初等取后。<a id="a-QD"></a>可知。<a id="a-QE"></a>归敬三宝竟○第二申敬意中。<a id="a-QF"></a>余论之首多申二意。<a id="a-QG"></a>谓利自他法久住等。<a id="a-QH"></a>今此文中略申三意。<a id="a-QI"></a>一为益众生故。<a id="a-QJ"></a>二为佛种不断故。<a id="a-QK"></a>三为法久住故。<a id="a-QL"></a>即此教法久住。<a id="a-QM"></a>亦是佛种不断。<a id="a-QN"></a>如金刚般若无著论中。<a id="a-QO"></a>由善付属般若波罗蜜流行世间。<a id="a-QP"></a>为佛种不断。<a id="a-QQ"></a>文中四句分三。<a id="a-QR"></a>初一举所为人。<a id="a-QS"></a>二明所成益。<a id="a-QT"></a>三成益意。</p>
  <p id="aQU">为欲令众生除疑舍邪执起大乘正信佛种不断故　初中所为众生虽多三聚统收。<a id="a-QV"></a>准下文。<a id="a-QW"></a>正唯为不定聚众生故。<a id="a-QX"></a>下云。<a id="a-QY"></a>为未入正定众生修行信心等。<a id="a-QZ"></a>兼为邪定作远因缘。<a id="a-Qa"></a>兼为正定具增妙行。<a id="a-Qb"></a>别举下文因缘分中六位众生。<a id="a-Qc"></a>至彼当辨。<a id="a-Qd"></a>二所成益中有二。<a id="a-Qe"></a>先令得离过益。<a id="a-Qf"></a>后得成行益。<a id="a-Qg"></a>初中由疑故迷真失于乐也。<a id="a-Qh"></a>由执故起妄种于苦也。<a id="a-Qi"></a>十地论中。<a id="a-Qj"></a>菩萨三种观于众生起大慈悲。<a id="a-Qk"></a>一远离最上第一义乐。<a id="a-Ql"></a>二具足诸苦。<a id="a-Qm"></a>三于彼二颠倒。<a id="a-Qn"></a>解云。<a id="a-Qo"></a>真乐本有。<a id="a-Qp"></a>失而不知。<a id="a-Qq"></a>妄苦本空。<a id="a-Qr"></a>得而不觉。<a id="a-Qs"></a>于彼得失都无觉知故。<a id="a-Qt"></a>令菩萨生悲造论。<a id="a-Qu"></a>是故以下文立义分及显示正义。<a id="a-Qv"></a>解释如来根本之义。<a id="a-Qw"></a>令诸众生正解不谬。<a id="a-Qx"></a>以除疑惑令悟真乐。<a id="a-Qy"></a>以对治邪执遣其二执。<a id="a-Qz"></a>令离苦因。<a id="a-R0"></a>故下云。<a id="a-R1"></a>远离痴慢出邪网等。<a id="a-R2"></a>故云除疑舍邪执也。<a id="a-R3"></a>二成行者。<a id="a-R4"></a>既于真不疑。<a id="a-R5"></a>于邪不执。<a id="a-R6"></a>未知于何乘起行。<a id="a-R7"></a>谓于大乘。<a id="a-R8"></a>以是究竟根本法故。<a id="a-R9"></a>未知于此大乘起何等行。<a id="a-RA"></a>谓起信心行。<a id="a-RB"></a>以信是众行之本故。<a id="a-RC"></a>亦即翻前疑。<a id="a-RD"></a>故云信。<a id="a-RE"></a>翻前邪执故云正。<a id="a-RF"></a>是云起大乘正信也。<a id="a-RG"></a>则以下文分别发趣道相及修行信心分成此行也。<a id="a-RH"></a>三成益意者。<a id="a-RI"></a>谓令众生离过成行。<a id="a-RJ"></a>使信位成满。<a id="a-RK"></a>入位不退堪成当果。<a id="a-RL"></a>故云佛种不断。<a id="a-RM"></a>下文云。<a id="a-RN"></a>信成就发心者。<a id="a-RO"></a>毕竟不退。<a id="a-RP"></a>入如来种中。<a id="a-RQ"></a>正因相应等。<a id="a-RR"></a>又释。<a id="a-RS"></a>由此所说。<a id="a-RT"></a>令诸众生修行佛因常恒不绝。<a id="a-RU"></a>故云不断。<a id="a-RV"></a>华严云。<a id="a-RW"></a>下佛种子于众生田生正觉芽。<a id="a-RX"></a>是故能令佛宝不断。<a id="a-RY"></a>此之谓也。<a id="a-RZ"></a>又释。<a id="a-Ra"></a>由此教法流传。<a id="a-Rb"></a>如前所释。<a id="a-Rc"></a>亦为不断。<a id="a-Rd"></a>此当劝修利益分所作也。<a id="a-Re"></a>上来归敬辨竟分竟○第二正宗之中有二。<a id="a-Rf"></a>先标益起说。<a id="a-Rg"></a>二说有五分下正陈所说。</p>
  <p id="aRh">论曰有法能起摩诃衍信根是故应说　前中论曰者。<a id="a-Ri"></a>简论异经之辞也。<a id="a-Rj"></a>有法能起等者。<a id="a-Rk"></a>标益也。<a id="a-Rl"></a>即显所说之义有其胜用。<a id="a-Rm"></a>是故应说者。<a id="a-Rn"></a>起说也。<a id="a-Ro"></a>显能诠之教义要须起也。<a id="a-Rp"></a>有法者。<a id="a-Rq"></a>总举法义一心二门三大之法。<a id="a-Rr"></a>即所说法体也。<a id="a-Rs"></a>能起大乘信者。<a id="a-Rt"></a>辨法功能。<a id="a-Ru"></a>谓约真如门信理决定。<a id="a-Rv"></a>约生灭门信业用不亡。<a id="a-Rw"></a>约义大中信三宝不坏。<a id="a-Rx"></a>此中信根者。<a id="a-Ry"></a>谓信满入住。<a id="a-Rz"></a>成根不退。<a id="a-S0"></a>根有二义。<a id="a-S1"></a>一能持义。<a id="a-S2"></a>谓自分不失。<a id="a-S3"></a>二生后义。<a id="a-S4"></a>谓胜进上求。<a id="a-S5"></a>又根信相对。<a id="a-S6"></a>影成四句。<a id="a-S7"></a>一有信无根。<a id="a-S8"></a>谓随他言信。<a id="a-S9"></a>二是根非信。<a id="a-SA"></a>谓余慧根等。<a id="a-SB"></a>三亦信亦根。<a id="a-SC"></a>谓此中所辨见理成信等。<a id="a-SD"></a>四非信非根。<a id="a-SE"></a>谓所余法。<a id="a-SF"></a>论主因见此益。<a id="a-SG"></a>是故要须起说。<a id="a-SH"></a>此论上来大乘起信。<a id="a-SI"></a>是故应说是论也。<a id="a-SJ"></a>题目依此而立○第二正陈所说。<a id="a-SK"></a>于中有三。<a id="a-SL"></a>先标数。<a id="a-SM"></a>二列名。<a id="a-SN"></a>三辨相。</p>
  <p id="aSO">说有五分。<a id="a-SP"></a>云何为五。<a id="a-SQ"></a>一者因缘分　列名中。<a id="a-SR"></a>一言不自起制必有由。<a id="a-SS"></a>名为因缘。<a id="a-ST"></a>章别余段故称为分。</p>
  <p id="aSU">二者立义分　二由致既兴。<a id="a-SV"></a>次略标纲要。<a id="a-SW"></a>令物生信。<a id="a-SX"></a>故名立义分。</p>
  <p id="aSY">三者解释分　三宗要既略。<a id="a-SZ"></a>次宜广释令其生解。<a id="a-Sa"></a>故云解释分。</p>
  <p id="aSb">四者修行信心分　四释既生解。<a id="a-Sc"></a>次宜依解起行。<a id="a-Sd"></a>有解无行。<a id="a-Se"></a>是所不应。<a id="a-Sf"></a>故有修行信心分。</p>
  <p id="aSg">五者劝修利益分　五虽示行仪。<a id="a-Sh"></a>钝根懈慢。<a id="a-Si"></a>次宜举益劝修。<a id="a-Sj"></a>故有劝修利益分○三依章辨相中。<a id="a-Sk"></a>释五分即为五段。<a id="a-Sl"></a>初中二。<a id="a-Sm"></a>先标后释。</p>
  <p id="aSn">初说因缘分　释中有四。<a id="a-So"></a>一问。</p>
  <p id="aSp">问曰有何因缘而造此论　二答。</p>
  <p id="aSq">答曰是因缘有八种　三难。</p>
  <p id="aSr">云何为八　四通答中有三。<a id="a-Ss"></a>谓举数。<a id="a-St"></a>辨相。<a id="a-Su"></a>总结。</p>
  <p id="aSv">一者因缘总相　辨相中。<a id="a-Sw"></a>初一是总。<a id="a-Sx"></a>后七是别。<a id="a-Sy"></a>所以尔者。<a id="a-Sz"></a>总通兼正。<a id="a-T0"></a>别为当机。<a id="a-T1"></a>故须尔也。</p>
  <p id="aT2">所谓为令众生离一切苦。<a id="a-T3"></a>得究竟乐。<a id="a-T4"></a>非求世间名利恭敬故　总中离一切苦者。<a id="a-T5"></a>谓令有情离三苦二死故。<a id="a-T6"></a>得究竟乐者。<a id="a-T7"></a>令得无上菩提大涅槃乐等。<a id="a-T8"></a>非求世间名利等者。<a id="a-T9"></a>有二释。<a id="a-TA"></a>一非欲令其求于后世人天利乐等故。<a id="a-TB"></a>二论主自云。<a id="a-TC"></a>我为益生。<a id="a-TD"></a>故造斯论。<a id="a-TE"></a>非为名利等。<a id="a-TF"></a>此之一门通于一切菩萨之心。<a id="a-TG"></a>非局此论。<a id="a-TH"></a>故云总相。<a id="a-TI"></a>又通此一部论为发起之由。<a id="a-TJ"></a>故云因缘总相也。</p>
  <p id="aTK">二者为欲解释如来根本之义令诸众生正解不谬故　别中各别发起下文。<a id="a-TL"></a>别为当机故于中初者。<a id="a-TM"></a>与下立义分及解释分。<a id="a-TN"></a>显示正义对治邪执。<a id="a-TO"></a>作发起因缘。<a id="a-TP"></a>以彼文中说依一心法有二种门。<a id="a-TQ"></a>各摄一切法。<a id="a-TR"></a>即是如来所说法门之根本。<a id="a-TS"></a>又生灭门中。<a id="a-TT"></a>本觉名如。<a id="a-TU"></a>始觉名来。<a id="a-TV"></a>始本不二。<a id="a-TW"></a>名曰如来。<a id="a-TX"></a>故转法轮论云。<a id="a-TY"></a>真谛名如。<a id="a-TZ"></a>正觉名来。<a id="a-Ta"></a>正觉真谛故。<a id="a-Tb"></a>名为如来。<a id="a-Tc"></a>此即所证真理名如。<a id="a-Td"></a>能证无分别智名来。<a id="a-Te"></a>诸众生未有无分别智时。<a id="a-Tf"></a>是如无来也。<a id="a-Tg"></a>今以如来依此心成故。<a id="a-Th"></a>名此心为如来根本之义。<a id="a-Ti"></a>文中具释此义。<a id="a-Tj"></a>令彼地前三贤胜解行位诸菩萨等比观相应。<a id="a-Tk"></a>故云正解。<a id="a-Tl"></a>即显示正义文是也。<a id="a-Tm"></a>此观离倒故云不谬。<a id="a-Tn"></a>即对治邪执文是也。</p>
  <p id="aTo">三者为令善根成熟众生。<a id="a-Tp"></a>于摩诃衍法堪任不退信故　第二者。<a id="a-Tq"></a>与下分别发趣道相而作因缘。<a id="a-Tr"></a>以彼文中令利根者发决定心。<a id="a-Ts"></a>进趣大道。<a id="a-Tt"></a>堪任不退住位故。<a id="a-Tu"></a>此当十信终心。<a id="a-Tv"></a>自分满足。<a id="a-Tw"></a>故云善根成熟。<a id="a-Tx"></a>进入十住正定聚中。<a id="a-Ty"></a>使前信心堪任不退故也。</p>
  <p id="aTz">四者为令善根微少众生修习信心故　第三者。<a id="a-U0"></a>与下修行信心分中。<a id="a-U1"></a>初四种信心及四种修行文而作因缘。<a id="a-U2"></a>以彼文中令信未满者。<a id="a-U3"></a>修行信心。<a id="a-U4"></a>使满足故。<a id="a-U5"></a>此当十信住心。<a id="a-U6"></a>以信位未满故。<a id="a-U7"></a>云善根微少。<a id="a-U8"></a>令进修向满故。<a id="a-U9"></a>云修行信心也。</p>
  <p id="aUA">五者为示方便消恶业障善护其心远离痴慢出邪网故　自下四种机。<a id="a-UB"></a>当信位初心。<a id="a-UC"></a>何故前三人各以一门摄。<a id="a-UD"></a>此中偏有四者。<a id="a-UE"></a>以前三根胜进易退难。<a id="a-UF"></a>不假多方便助成道力故耳也。<a id="a-UG"></a>此中根劣。<a id="a-UH"></a>退易进难。<a id="a-UI"></a>赖多方便故有四也。<a id="a-UJ"></a>四中前三为下中上三人。<a id="a-UK"></a>后一策以勤修三中初者。<a id="a-UL"></a>与下修行信心分中。<a id="a-UM"></a>第四修行末文而作因缘。<a id="a-UN"></a>以彼文中。<a id="a-UO"></a>令业重惑多善根难发众生。<a id="a-UP"></a>以礼忏等方便消恶业障。<a id="a-UQ"></a>障轻故。<a id="a-UR"></a>内离顽嚚痴慢。<a id="a-US"></a>外出邪魔罥网故。<a id="a-UT"></a>云善护其心远离痴慢出邪网也。<a id="a-UU"></a>此当下品也。</p>
  <p id="aUV">六者为示修习止观。<a id="a-UW"></a>对治凡夫二乘心过故　二者。<a id="a-UX"></a>与下第五修行止观门为因缘。<a id="a-UY"></a>以彼文中。<a id="a-UZ"></a>双明止观遣凡小二执故。<a id="a-Ua"></a>云治心过也。<a id="a-Ub"></a>下自广说。<a id="a-Uc"></a>此当中品也。</p>
  <p id="aUd">七者为示专念方便生于佛前必定不退信心故　三者。<a id="a-Ue"></a>与下修行信心分末。<a id="a-Uf"></a>复次众生初学是法下劝生净土文而作因缘。<a id="a-Ug"></a>以彼文中。<a id="a-Uh"></a>举胜方便令彼观解。<a id="a-Ui"></a>分得相应。<a id="a-Uj"></a>众生恐后报迁遇缘成退故令往生。<a id="a-Uk"></a>使不退也。<a id="a-Ul"></a>此当上品。</p>
  <p id="aUm">八者为示利益劝修行故有如是等因缘所以造论　第八者。<a id="a-Un"></a>与下劝修利益分而作因缘。<a id="a-Uo"></a>以彼文中。<a id="a-Up"></a>举彼损益劝物修舍。<a id="a-Uq"></a>即总策成前诸行也○第三难可知。</p>
  <p id="aUr">问曰修多罗中具有此法何须重说　第四通中文有二。<a id="a-Us"></a>初与彼问辞。<a id="a-Ut"></a>二以众生根行下夺彼疑情明须作论。<a id="a-Uu"></a>于中有二。<a id="a-Uv"></a>初举根缘二相以立宗。<a id="a-Uw"></a>二如来在世下别释根缘。</p>
  <p id="aUx">答曰修多罗中虽有此法以众生根行不等受解缘别　前中。<a id="a-Uy"></a>初根有同异。<a id="a-Uz"></a>后缘有增微○别释中有二。<a id="a-V0"></a>初说听俱胜。<a id="a-V1"></a>经文尚无纸素之传。<a id="a-V2"></a>何况须论。<a id="a-V3"></a>二如来灭下明根缘微劣须经须论。</p>
  <p id="aV4">所谓如来在世众生利根能说之人色心业胜圆音一演异类等解。<a id="a-V5"></a>则不须论　前中初约胜时以明根胜。<a id="a-V6"></a>二能说人下明缘胜。<a id="a-V7"></a>于中三业可知。<a id="a-V8"></a>一音及圆音者有二。<a id="a-V9"></a>初如来一音说一切法。<a id="a-VA"></a>无不显了。<a id="a-VB"></a>故名圆音。<a id="a-VC"></a>华严云。<a id="a-VD"></a>如来于一语言中演说无边契经海。<a id="a-VE"></a>二如来同一切音。<a id="a-VF"></a>故云圆音。<a id="a-VG"></a>华严云。<a id="a-VH"></a>一切众生语言法一言演说尽无余。<a id="a-VI"></a>以一切音即一音故。<a id="a-VJ"></a>云一音。<a id="a-VK"></a>一音即一切音。<a id="a-VL"></a>故云圆音。<a id="a-VM"></a>一一语音遍穷众生界。<a id="a-VN"></a>而其音韵恒不杂乱。<a id="a-VO"></a>若音不遍。<a id="a-VP"></a>则音非圆。<a id="a-VQ"></a>若由等遍失其韵曲。<a id="a-VR"></a>则是圆非音。<a id="a-VS"></a>今不坏曲而等遍。<a id="a-VT"></a>不动遍而善韵。<a id="a-VU"></a>此是如来圆音。<a id="a-VV"></a>非是心识思量境界耳○第二劣中四种。<a id="a-VW"></a>初广略二经。<a id="a-VX"></a>后广略二论。</p>
  <p id="aVY">若如来灭后或有众生能以自力广闻而取解者　初自力广闻经得解佛意。<a id="a-VZ"></a>不须他论。<a id="a-Va"></a>故云自力。<a id="a-Vb"></a>即具文义二持。</p>
  <p id="aVc">或有众生亦以自力少闻而多解者　二亦以自力寻略经文而能解经意。<a id="a-Vd"></a>故亦不须他论。<a id="a-Ve"></a>此有义持无文持也。</p>
  <p id="aVf">或有众生无自心力因于广论而得解者　三但依经文不能解意。<a id="a-Vg"></a>因他广论得解经意。<a id="a-Vh"></a>故云无自心力也。<a id="a-Vi"></a>此有文持无义持故。</p>
  <p id="aVj">自有众生复以广论文多为烦心乐总持少文而摄多义能取解者　四此人不耐繁文。<a id="a-Vk"></a>唯依文约义丰之论。<a id="a-Vl"></a>深解佛经所说之旨。<a id="a-Vm"></a>故言心乐总持而摄多义。<a id="a-Vn"></a>此无文义二持。<a id="a-Vo"></a>此文有二。<a id="a-Vp"></a>初辨根劣。<a id="a-Vq"></a>二如是此论下对此劣根明教之兴。</p>
  <p id="aVr">如是此论为欲总摄如来广大深法无边义故。<a id="a-Vs"></a>应说此论　如是此论文句虽少。<a id="a-Vt"></a>普摄一切大乘经论旨。<a id="a-Vu"></a>故云总摄如来广大等如理智境故云深也。<a id="a-Vv"></a>如量智境故云广也。<a id="a-Vw"></a>深广无际故云无边也○立义分中文别有二。<a id="a-Vx"></a>初结前生后。<a id="a-Vy"></a>二正彰立义。<a id="a-Vz"></a>此文有三。<a id="a-W0"></a>初标总开别。<a id="a-W1"></a>二寄问列名。<a id="a-W2"></a>三依名辨相。</p>
  <p id="aW3">已说因缘分次说立义分摩诃衍者总说有二种云何为二一者法二者义　名中法者。<a id="a-W4"></a>出大乘法体。<a id="a-W5"></a>谓自体故。<a id="a-W6"></a>对智故。<a id="a-W7"></a>显义故。<a id="a-W8"></a>即宗本法也。<a id="a-W9"></a>大位在因。<a id="a-WA"></a>通于染净耳。<a id="a-WB"></a>义者。<a id="a-WC"></a>辨大乘名义。<a id="a-WD"></a>谓何故此心是大乘耶。<a id="a-WE"></a>谓此心内具三大义。<a id="a-WF"></a>故名大也。<a id="a-WG"></a>有二运转故名乘也。<a id="a-WH"></a>即依宗所显差别义理。<a id="a-WI"></a>大位在果。<a id="a-WJ"></a>唯取于净也。<a id="a-WK"></a>是故大乘总说有二。<a id="a-WL"></a>谓先显法体。<a id="a-WM"></a>后释义理。<a id="a-WN"></a>收义足也○辨相中二。<a id="a-WO"></a>先法后义。<a id="a-WP"></a>法中亦二。<a id="a-WQ"></a>初举法总立。<a id="a-WR"></a>次何以故下开门别立。</p>
  <p id="aWS">所言法者谓众生心　总中三句。<a id="a-WT"></a>初众生心者。<a id="a-WU"></a>出其法体。<a id="a-WV"></a>谓如来藏心含和合不和合二门。<a id="a-WW"></a>以其在于众生位故。<a id="a-WX"></a>若在佛地。<a id="a-WY"></a>则无和合义。<a id="a-WZ"></a>以始觉同本。<a id="a-Wa"></a>唯是真如。<a id="a-Wb"></a>即当所显义也。<a id="a-Wc"></a>今就随染众生位中故。<a id="a-Wd"></a>得具其二种门也。</p>
  <p id="aWe">是心则摄一切世间出世间法　次摄一切世出世法者。<a id="a-Wf"></a>辨法功能。<a id="a-Wg"></a>以其此心体相无碍。<a id="a-Wh"></a>染净同依。<a id="a-Wi"></a>随流返流。<a id="a-Wj"></a>唯转此心。<a id="a-Wk"></a>是故若随染成于不觉。<a id="a-Wl"></a>则摄世间法。<a id="a-Wm"></a>不变之本觉及返流之始觉。<a id="a-Wn"></a>摄出世间法。<a id="a-Wo"></a>此犹约生灭门辨。<a id="a-Wp"></a>若约真如门者。<a id="a-Wq"></a>则镕融含摄染净不殊。<a id="a-Wr"></a>故通摄也。<a id="a-Ws"></a>下文具显。</p>
  <p id="aWt">依于此心显示摩诃衍义　三依于此心显示大乘义者。<a id="a-Wu"></a>释其法名。<a id="a-Wv"></a>谓依此一心宗本法上。<a id="a-Ww"></a>显示大乘三大之义。<a id="a-Wx"></a>故名此心以为法也○别中二。<a id="a-Wy"></a>先责总立难。<a id="a-Wz"></a>后开别释成。</p>
  <p id="aX0">何以故是心真如相即示摩诃衍体故　前中责有二意。<a id="a-X1"></a>一云。<a id="a-X2"></a>心通染净。<a id="a-X3"></a>大乘唯净。<a id="a-X4"></a>如何此心能显大乘之义。<a id="a-X5"></a>又云。<a id="a-X6"></a>心法是一。<a id="a-X7"></a>大乘义广。<a id="a-X8"></a>如何此心能示于义。<a id="a-X9"></a>释意云。<a id="a-XA"></a>大乘虽净。<a id="a-XB"></a>相用必对染成故。<a id="a-XC"></a>今生灭门中。<a id="a-XD"></a>既具含染净。<a id="a-XE"></a>故能显也。<a id="a-XF"></a>以废染之时则无净用故。<a id="a-XG"></a>此释初意也又心法虽一。<a id="a-XH"></a>而有二门。<a id="a-XI"></a>真如门中示大乘体。<a id="a-XJ"></a>生灭门中具宗三大。<a id="a-XK"></a>大乘之义莫过是三。<a id="a-XL"></a>是故依此一心得显三大之义也。<a id="a-XM"></a>立别门中。<a id="a-XN"></a>言是心真如者。<a id="a-XO"></a>总举真如门。<a id="a-XP"></a>起下文中即是一法界已下文也。<a id="a-XQ"></a>言相者。<a id="a-XR"></a>即是真如相。<a id="a-XS"></a>起下复次真如者依言说分别已下文也。</p>
  <p id="aXT">是心生灭因缘相能示摩诃衍自体相用故　是心生灭者。<a id="a-XU"></a>随熏变动故。<a id="a-XV"></a>总举生灭门。<a id="a-XW"></a>起下依如来藏故有生灭心已下文也。<a id="a-XX"></a>因缘者。<a id="a-XY"></a>生灭缘由。<a id="a-XZ"></a>故起下复次生灭因缘已下文也。<a id="a-Xa"></a>言相者。<a id="a-Xb"></a>生灭之状。<a id="a-Xc"></a>故起下复次生灭相者已下文也。<a id="a-Xd"></a>何故真如门中云即示。<a id="a-Xe"></a>生灭门中云能示者。<a id="a-Xf"></a>以真如是不起门。<a id="a-Xg"></a>与彼所显体大无有异相。<a id="a-Xh"></a>诠旨不别故。<a id="a-Xi"></a>云即示也。<a id="a-Xj"></a>以是不起故。<a id="a-Xk"></a>唯示体也。<a id="a-Xl"></a>生灭是起动门。<a id="a-Xm"></a>染净既异。<a id="a-Xn"></a>诠旨又分。<a id="a-Xo"></a>能所不同故不云即也。<a id="a-Xp"></a>自体相用者。<a id="a-Xq"></a>体谓生灭门中本觉之义。<a id="a-Xr"></a>是生灭之自体生灭之因故。<a id="a-Xs"></a>在生灭门中亦辨体也。<a id="a-Xt"></a>翻染之净相及随染之业用。<a id="a-Xu"></a>并在此门中。<a id="a-Xv"></a>故具论耳。<a id="a-Xw"></a>是故下文释生灭门内。<a id="a-Xx"></a>具显所示三大之义。<a id="a-Xy"></a>意在于此。<a id="a-Xz"></a>何故真如门中直云体。<a id="a-Y0"></a>生灭门中乃云自体等者。<a id="a-Y1"></a>以所示三大义还在能示生灭门中。<a id="a-Y2"></a>显非别外。<a id="a-Y3"></a>故云自也。<a id="a-Y4"></a>问真如是不起门。<a id="a-Y5"></a>但示于体者。<a id="a-Y6"></a>生灭是起动门。<a id="a-Y7"></a>应唯示于相用。<a id="a-Y8"></a>答真如是不起门。<a id="a-Y9"></a>不起不必由起立。<a id="a-YA"></a>由无有起故。<a id="a-YB"></a>所以唯示体。<a id="a-YC"></a>生灭是起动门。<a id="a-YD"></a>起必赖不起。<a id="a-YE"></a>起含不起。<a id="a-YF"></a>故起中具三大。<a id="a-YG"></a>余如下说。<a id="a-YH"></a>释法毕竟○义大者。<a id="a-YI"></a>起下文复次真如自体相者已下文也。<a id="a-YJ"></a>此中有二。<a id="a-YK"></a>先辨大。<a id="a-YL"></a>后释乘。<a id="a-YM"></a>前中亦二。<a id="a-YN"></a>先标后释。</p>
  <p id="aYO">所言义者则有三种云何为三一者体大谓一切法真如平等不增减故　释中三。<a id="a-YP"></a>初体者。<a id="a-YQ"></a>真性深广。<a id="a-YR"></a>凡圣染净皆以为依。<a id="a-YS"></a>故受大名。<a id="a-YT"></a>随流加染而不增。<a id="a-YU"></a>返流除染而不减。<a id="a-YV"></a>又返流加净不增。<a id="a-YW"></a>随流阙净不减。<a id="a-YX"></a>良以染净之所不亏。<a id="a-YY"></a>始终之所不易故。<a id="a-YZ"></a>云平等不增减也。</p>
  <p id="aYa">二者相大谓如来藏具足无量性功德故　相大者。<a id="a-Yb"></a>二种如来藏中不空之义。<a id="a-Yc"></a>谓不异体之相。<a id="a-Yd"></a>故云性德。<a id="a-Ye"></a>如水八德不异于水。</p>
  <p id="aYf">三者用大能生一切世间出世间善因果故　用大者。<a id="a-Yg"></a>谓随染业幻自然大用。<a id="a-Yh"></a>报化二身粗细之用。<a id="a-Yi"></a>令诸众生始成世善终成出世故也。<a id="a-Yj"></a>下文显之。<a id="a-Yk"></a>何故唯言善。<a id="a-Yl"></a>不云不善者。<a id="a-Ym"></a>以不善法违真故。<a id="a-Yn"></a>是所治故。<a id="a-Yo"></a>非其用也。<a id="a-Yp"></a>若尔。<a id="a-Yq"></a>诸不善法应离于真。<a id="a-Yr"></a>释云。<a id="a-Ys"></a>以违真故。<a id="a-Yt"></a>不得离真。<a id="a-Yu"></a>以违真故。<a id="a-Yv"></a>非其用也○乘中二。</p>
  <p id="aYw">一切诸佛本所乘故　先标果望因以解乘。</p>
  <p id="aYx">一切菩萨皆乘此法到如来地故　后举因望果以成运。<a id="a-Yy"></a>即始觉之智是能乘。<a id="a-Yz"></a>本觉之理为所乘故。<a id="a-Z0"></a>摄论云。<a id="a-Z1"></a>乘大性故名为大乘。<a id="a-Z2"></a>立义分竟。</p>
 </body>
</html>