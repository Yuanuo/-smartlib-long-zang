<!doctype html>
<html id="z3IBXI81g4" data-ver="1455">
 <head>
  <meta charset="utf-8">
  <meta author="法藏">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大乘起信论疏卷第五</h1>
  <p id="a2">第二对治邪执中有二。<a id="a-3"></a>初就本总标。<a id="a-4"></a>二别明障治。</p>
  <p id="a5">对治邪执者一切邪执皆依我见若离于我则无邪执　二别中有二。<a id="a-6"></a>初对治离。<a id="a-7"></a>后究竟离。<a id="a-8"></a>前中有三。<a id="a-9"></a>先标数。<a id="a-A"></a>次列名。<a id="a-B"></a>后辨相。</p>
  <p id="aC">是我见有二种云何为二一者人我见二者法我见　列名中。<a id="a-D"></a>言人我见者。<a id="a-E"></a>计有总相主宰。<a id="a-F"></a>此是佛法内初学大乘人迷教妄起。<a id="a-G"></a>非是外道等所起也。<a id="a-H"></a>法我见者。<a id="a-I"></a>计一切法各有体性。<a id="a-J"></a>即二乘所起也○辨相中。<a id="a-K"></a>先人后法。<a id="a-L"></a>人我中亦二。<a id="a-M"></a>总标别解。</p>
  <p id="aN">人我见者依诸凡夫说有五种云何为五一者闻修多罗说如来法身毕竟寂寞犹如虚空以不知为破着故即谓虚空是如来性　别解中。<a id="a-O"></a>此五种执何别者。<a id="a-P"></a>初一约果。<a id="a-Q"></a>余四通因果。<a id="a-R"></a>又初二于空谬执。<a id="a-S"></a>后三于有倒知。<a id="a-T"></a>前二中。<a id="a-U"></a>初一妄执事空以为法体。<a id="a-V"></a>次一妄执法体唯是空无。<a id="a-W"></a>执有三中。<a id="a-X"></a>初执性德同色心。<a id="a-Y"></a>次执法性本有染。<a id="a-Z"></a>后执染净有始终。<a id="a-a"></a>问此等既并于真如法上计。<a id="a-b"></a>云何说为人我执耶。<a id="a-c"></a>答此有二释。<a id="a-d"></a>一云。<a id="a-e"></a>此是初学凡夫有人我者作此执。<a id="a-f"></a>故云人我执也。<a id="a-g"></a>二云。<a id="a-h"></a>由如来藏中有二义。<a id="a-i"></a>一是本觉义。<a id="a-j"></a>即是当人。<a id="a-k"></a>于上妄计。<a id="a-l"></a>故云人执。<a id="a-m"></a>二是理实义。<a id="a-n"></a>当所观之法。<a id="a-o"></a>今据初义故说人执。<a id="a-p"></a>于此五中各有三。<a id="a-q"></a>谓初修多罗说等为起执缘。<a id="a-r"></a>二以不知等正明执相。<a id="a-s"></a>三云何对治等。<a id="a-t"></a>辨对治相。<a id="a-u"></a>初中执相内。<a id="a-v"></a>言以不知破着等者。<a id="a-w"></a>以众生执佛色身之碍相故。<a id="a-x"></a>说法身如空迷说意故。<a id="a-y"></a>执同太虚。</p>
  <p id="az">云何对治明虚空相是其妄法体无不实　治中有二。<a id="a-10"></a>初明此虚空是妄非真。<a id="a-11"></a>后唯一真心下。<a id="a-12"></a>明彼法身是真非妄。<a id="a-13"></a>前中有三。<a id="a-14"></a>先立。<a id="a-15"></a>次释。<a id="a-16"></a>后结。<a id="a-17"></a>立中二。<a id="a-18"></a>先立情有。<a id="a-19"></a>后体无不实者。<a id="a-1A"></a>立理无。</p>
  <p id="a1B">以对色故有是可见相令心生灭　释中二。<a id="a-1C"></a>先明情有。<a id="a-1D"></a>遍计性中相待而有。<a id="a-1E"></a>妄念所缘故非法身。<a id="a-1F"></a>故云以对色故乃至心生灭也。</p>
  <p id="a1G">以一切色法本来是心实无外色若无色者则无虚空之相　次释理无。<a id="a-1H"></a>本以待色为空。<a id="a-1I"></a>今既唯心无色。<a id="a-1J"></a>何得更有于空。<a id="a-1K"></a>故云以一切色法乃至虚空之相也。</p>
  <p id="a1L">所谓一切境界唯心妄起故有若心离于妄动则一切境界灭唯一真心无所不遍此谓如来广大性智究竟之义非如虚空相故　结中二。<a id="a-1M"></a>先结情有。<a id="a-1N"></a>若心离于下。<a id="a-1O"></a>后结理无。<a id="a-1P"></a>是真非妄中。<a id="a-1Q"></a>言唯一真等者。<a id="a-1R"></a>辨法同喻。<a id="a-1S"></a>以周遍如空故。<a id="a-1T"></a>取虚空为喻。<a id="a-1U"></a>此谓如来等者。<a id="a-1V"></a>简法异喻。<a id="a-1W"></a>谓是如来本觉性智。<a id="a-1X"></a>岂同太虚虚妄法也。</p>
  <p id="a1Y">二者闻修多罗说世间诸法毕竟体空乃至涅槃真如之法亦毕竟空从本已来自空离一切相以不知为破着故即谓真如涅槃之性唯是其空　第二中言乃至涅槃真如等毕竟空离一切相者。<a id="a-1Z"></a>大品经云。<a id="a-1a"></a>乃至涅槃如幻如梦。<a id="a-1b"></a>若当有法胜涅槃者。<a id="a-1c"></a>我说亦复如幻如梦也。<a id="a-1d"></a>以不知为破情计有故。<a id="a-1e"></a>即执性德唯是其无。<a id="a-1f"></a>故云以不知等也。</p>
  <p id="a1g">云何对治明真如法身自体不空具足无量性功德故　对治可知。</p>
  <p id="a1h">三者闻修多罗说如来之藏无有增减体备一切功德之法以不解故即谓如来之藏有色心法自相差别　第三中执性德同妄法。</p>
  <p id="a1i">云何对治以唯依真如义说故因生灭染义示现说差别故　对治中言依真如义说者。<a id="a-1j"></a>二之不二也。<a id="a-1k"></a>因生灭染义示等者。<a id="a-1l"></a>不二之二也。<a id="a-1m"></a>如上文云。<a id="a-1n"></a>以依业识生灭相示等也。</p>
  <p id="a1o">四者闻修多罗说一切世间生死染法皆依如来藏而有一切诸法不离真如以不解故谓如来藏自体具有一切世间生死等法　第四中以不解随缘之义。<a id="a-1p"></a>则谓自性有染○治中先夺破后纵破。</p>
  <p id="a1q">云何对治以如来藏从本已来唯有过恒沙等诸净功德不离不断不异真如义故以过恒沙等烦恼染法唯是妄有性自本无从无始世来未曾与如来藏相应故若如来藏体有妄法而使证会永息妄者则无有是处　以如来藏等者。<a id="a-1r"></a>明净德妙有。<a id="a-1s"></a>以过恒沙等烦恼等者。<a id="a-1t"></a>明妄染理无。<a id="a-1u"></a>从无始已下。<a id="a-1v"></a>明妄不入真。<a id="a-1w"></a>若如来藏体有妄法等者。<a id="a-1x"></a>此明纵破。<a id="a-1y"></a>可知○第五内教中说二法。<a id="a-1z"></a>执中亦执二。<a id="a-20"></a>治中亦治二。<a id="a-21"></a>谓生死涅槃也。</p>
  <p id="a22">五者闻修多罗说依如来藏故有生死依如来藏故得涅槃以不解故谓众生有始以见始故复谓如来所得涅槃有其终尽还作众生　执中闻依真有妄。<a id="a-23"></a>便谓真先妄后。<a id="a-24"></a>故起有始见也。<a id="a-25"></a>如外道立从冥初生觉等。<a id="a-26"></a>既众生有始而后依真故。<a id="a-27"></a>证得涅槃者还作众生。<a id="a-28"></a>成有始之义也。<a id="a-29"></a>如外道立众生终尽还归于冥名为涅槃。<a id="a-2A"></a>从冥起觉。<a id="a-2B"></a>更作众生。<a id="a-2C"></a>此亦如是○对治中二。<a id="a-2D"></a>先明法体离始。<a id="a-2E"></a>则显生死无初。<a id="a-2F"></a>梁摄论云。<a id="a-2G"></a>生死无初也。<a id="a-2H"></a>后明法体离终涅槃无尽。</p>
  <p id="a2I">云何对治以如来藏无前际故无明之相亦无有始若说三界外更有众生始起者即是外道经说又如来藏无有后际诸佛所得涅槃与之相应则无后际故　前中言外道经说者。<a id="a-2J"></a>如仁王经云。<a id="a-2K"></a>我说三界外别有一众生界藏者。<a id="a-2L"></a>是外道大有经中说。<a id="a-2M"></a>非七佛说也○法我见中亦三。<a id="a-2N"></a>初起执之由。<a id="a-2O"></a>二以说不究竟下次显其执相。<a id="a-2P"></a>三云何下显其对治。<a id="a-2Q"></a>文相可见。</p>
  <p id="a2R">法我见者依二乘钝根故如来但为说人无我以说不究竟见有五阴生灭之法怖畏生死妄取涅槃云何对治以五阴法自性不生则无有灭本来涅槃故　第二究竟离中有二。<a id="a-2S"></a>初约法明治。<a id="a-2T"></a>二会释伏疑。<a id="a-2U"></a>前中亦二。<a id="a-2V"></a>初约法总显。<a id="a-2W"></a>二是故下举广类求。</p>
  <p id="a2X">复次究竟离妄执者当知染法净法皆悉相待无有自相可说是故一切法从本已来非色非心非智非识非有非无毕竟不可说相而有言说者当知如来善巧方便假以言说引导众生其旨趣者皆为离念归于真如以念一切法令心生灭不入实智故　前中言染净相待无自相者。<a id="a-2Y"></a>中论云。<a id="a-2Z"></a>若法因待成。<a id="a-2a"></a>缘是法还成待。<a id="a-2b"></a>今则无因待。<a id="a-2c"></a>亦无所成法等。<a id="a-2d"></a>准释可知。<a id="a-2e"></a>相待无相待法体本尔。<a id="a-2f"></a>非由悟后方使其然。<a id="a-2g"></a>故云本来等也。<a id="a-2h"></a>智及与识。<a id="a-2i"></a>显上非心。<a id="a-2j"></a>有之与无显上非色。<a id="a-2k"></a>释疑中。<a id="a-2l"></a>疑云。<a id="a-2m"></a>圣者了知诸法离性不可说相。<a id="a-2n"></a>云何乃有种种言辞。<a id="a-2o"></a>释云。<a id="a-2p"></a>假言巧引。<a id="a-2q"></a>旨不在言。<a id="a-2r"></a>于中有三。<a id="a-2s"></a>初正会伏疑。<a id="a-2t"></a>二其旨趣下。<a id="a-2u"></a>辨定圣意。<a id="a-2v"></a>三以念一切法下返以释成○第三发趣道相中有二。<a id="a-2w"></a>初总标大意以显其名。<a id="a-2x"></a>二别开分别。</p>
  <p id="a2y">分别发趣道相者谓一切诸佛所证之道一切菩萨发心修行趣向义故　前中言一切诸佛等者。<a id="a-2z"></a>举所趣之觉道。<a id="a-30"></a>一切菩萨下。<a id="a-31"></a>显能趣之因行。<a id="a-32"></a>欲明菩萨发心趣向佛所证道种类不同故。<a id="a-33"></a>云分别发趣道相也○别释中三。<a id="a-34"></a>初标数。<a id="a-35"></a>二列名。<a id="a-36"></a>三辨相。</p>
  <p id="a37">略说发心有三种云何为三一者信成就发心二者解行发心三者证发心　列名中。<a id="a-38"></a>信成就发心者。<a id="a-39"></a>位在十住。<a id="a-3A"></a>兼取十信。<a id="a-3B"></a>十信位中修习信心成就。<a id="a-3C"></a>发决定心即入十住。<a id="a-3D"></a>十住初心。<a id="a-3E"></a>名发心住。<a id="a-3F"></a>即十信行满名信成就进入十住之初。<a id="a-3G"></a>故云发心。<a id="a-3H"></a>解行发心者。<a id="a-3I"></a>位在十回向。<a id="a-3J"></a>兼取十行。<a id="a-3K"></a>十行位中。<a id="a-3L"></a>能解法空。<a id="a-3M"></a>顺行十度。<a id="a-3N"></a>行成纯熟。<a id="a-3O"></a>发回向心。<a id="a-3P"></a>入十向位。<a id="a-3Q"></a>故云解行发心也。<a id="a-3R"></a>证发心者。<a id="a-3S"></a>位在初地已上乃至十地。<a id="a-3T"></a>前二是相似发心。<a id="a-3U"></a>后一是真实发心○广辨中。<a id="a-3V"></a>辨上三名即为三段。<a id="a-3W"></a>初中亦三。<a id="a-3X"></a>一明信心成就之行。<a id="a-3Y"></a>二显发心之相。<a id="a-3Z"></a>三显发心利益。<a id="a-3a"></a>初中二。<a id="a-3b"></a>先问后答。</p>
  <p id="a3c">信成就发心者依何等人修何等行得信成就堪能发心　问中三问。<a id="a-3d"></a>一问能修行人。<a id="a-3e"></a>二问所修之行。<a id="a-3f"></a>三得信成就等者。<a id="a-3g"></a>问行成已堪能发心○答中有二。<a id="a-3h"></a>初正答前问。<a id="a-3i"></a>次举劣显胜。<a id="a-3j"></a>谓前信满故进也。<a id="a-3k"></a>后信未成故退。<a id="a-3l"></a>正答中二。<a id="a-3m"></a>先答三问。<a id="a-3n"></a>后结成位。</p>
  <p id="a3o">所谓依不定聚众生　依不定聚众生者。<a id="a-3p"></a>答初问也。<a id="a-3q"></a>分别三聚乃有多门。<a id="a-3r"></a>今此文中。<a id="a-3s"></a>直明菩萨十住已上决定不退名正定聚。<a id="a-3t"></a>未入十信不信因果名邪定聚。<a id="a-3u"></a>此二中间十信位人。<a id="a-3v"></a>欲求大果而心未决。<a id="a-3w"></a>或进或退。<a id="a-3x"></a>故本业经中。<a id="a-3y"></a>十信菩萨如空中毛名不定聚。<a id="a-3z"></a>今依此人明其修行也。</p>
  <p id="a40">有熏习善根力故信业果报能起十善厌生死苦欲求无上菩提得值诸佛亲承供养修行信心　有熏习下答第二问。<a id="a-41"></a>于中先辨行因。<a id="a-42"></a>谓有闻熏及本觉内熏之力。<a id="a-43"></a>并依前世修善根力故。<a id="a-44"></a>能信业果。<a id="a-45"></a>故舍恶从善修福德分也。<a id="a-46"></a>言厌生死苦求菩提者。<a id="a-47"></a>成菩提分及解脱分善也。<a id="a-48"></a>得值诸佛修信心者。<a id="a-49"></a>明修行缘。<a id="a-4A"></a>谓约此缘修十种信心行也。</p>
  <p id="a4B">经一万劫信心成就故诸佛菩萨教令发心或以大悲故能自发心或因正法欲灭以护法因缘故能自发心　迳一万劫下答第三问。<a id="a-4C"></a>于中二。<a id="a-4D"></a>先明时满行成。<a id="a-4E"></a>后约胜缘明其发心。<a id="a-4F"></a>前中言一万劫者。<a id="a-4G"></a>谓十千劫修信心成就也。<a id="a-4H"></a>佛菩萨教令发心等者。<a id="a-4I"></a>谓发十住初心也。<a id="a-4J"></a>如璎珞本业经云。<a id="a-4K"></a>是信想菩萨于十千劫行十戒法。<a id="a-4L"></a>当入十信心入初住位释云。<a id="a-4M"></a>此中言入初住位者。<a id="a-4N"></a>谓十住初发心住位也。<a id="a-4O"></a>以至此位方得不退信心。<a id="a-4P"></a>是故亦名入十信心。<a id="a-4Q"></a>非谓十解以前之十信也。<a id="a-4R"></a>何以知者。<a id="a-4S"></a>仁王经云。<a id="a-4T"></a>习种性有十心。<a id="a-4U"></a>已超二乘一切善地。<a id="a-4V"></a>此习忍已前行十善菩萨有退有进。<a id="a-4W"></a>犹如轻毛随风东西。<a id="a-4X"></a>虽以十千劫行正道发菩提心。<a id="a-4Y"></a>乃当习忍位。<a id="a-4Z"></a>以是文证故得知也。<a id="a-4a"></a>十种心相及诸委曲。<a id="a-4b"></a>如华严疏中说也。<a id="a-4c"></a>胜缘虽多。<a id="a-4d"></a>略举三种。<a id="a-4e"></a>于中一他力。<a id="a-4f"></a>二自力。<a id="a-4g"></a>亦可同下三心。<a id="a-4h"></a>谓教故得直心。<a id="a-4i"></a>护法故得深心。<a id="a-4j"></a>余同也。</p>
  <p id="a4k">如是信心成就得发心者入正定聚毕竟不退名住如来种中正因相应　如是信心下结位。<a id="a-4l"></a>初入正定聚不退者。<a id="a-4m"></a>显于下无失也。<a id="a-4n"></a>谓入十住初发心住位。<a id="a-4o"></a>不堕凡小之地也言名住如来种中正因相应者。<a id="a-4p"></a>明于上有得也。<a id="a-4q"></a>谓住习种性位。<a id="a-4r"></a>行顺内熏之因。<a id="a-4s"></a>故云正因。<a id="a-4t"></a>又此位已去。<a id="a-4u"></a>定当得果。<a id="a-4v"></a>故云正因。<a id="a-4w"></a>以不更退失故。</p>
  <p id="a4x">若有众生善根微少久远已来烦恼深厚虽值于佛亦得供养然起人天种子或起二乘种子设有求大乘者根则不定若进若退　言若有下第二明举劣显胜。<a id="a-4y"></a>胜者如前进。<a id="a-4z"></a>劣者如此退。<a id="a-50"></a>摄论云。<a id="a-51"></a>诸菩萨在十信位中。<a id="a-52"></a>修大乘未坚固。<a id="a-53"></a>多厌怖生死。<a id="a-54"></a>慈悲众生心犹劣薄。<a id="a-55"></a>喜欲舍大乘本愿修小乘道。<a id="a-56"></a>故言欲修行别大乘意也。<a id="a-57"></a>于中有二。<a id="a-58"></a>初明劣相。<a id="a-59"></a>后如是等下。<a id="a-5A"></a>结成退失。<a id="a-5B"></a>前中亦二。<a id="a-5C"></a>初内因力微。<a id="a-5D"></a>后或有供养下明外缘力劣。<a id="a-5E"></a>前中四句。<a id="a-5F"></a>初一惑重。<a id="a-5G"></a>后三德薄。<a id="a-5H"></a>薄中。<a id="a-5I"></a>一倒求人天。<a id="a-5J"></a>二异求小果。<a id="a-5K"></a>三犹豫大乘。</p>
  <p id="a5L">或有供养诸佛未经一万劫于中遇缘亦有发心所谓见佛色相而发其心或因供养众僧而发其心或因二乘之人教令发心或学他发心　外缘中二。<a id="a-5M"></a>先明行时未满。<a id="a-5N"></a>后遇缘不胜。<a id="a-5O"></a>此中有四句。<a id="a-5P"></a>一观佛色。<a id="a-5Q"></a>二供大众。<a id="a-5R"></a>三劣友劝。<a id="a-5S"></a>四学他教。<a id="a-5T"></a>此等并非菩萨悲智之心。<a id="a-5U"></a>故退失也。</p>
  <p id="a5V">如是等发心悉皆不定遇恶因缘或便退失堕二乘地　结文可知○下明发心相中有二。<a id="a-5W"></a>初正明三心。<a id="a-5X"></a>后问答除疑。<a id="a-5Y"></a>前中二。<a id="a-5Z"></a>先问后答。<a id="a-5a"></a>答中标数及别释。</p>
  <p id="a5b">复次信成就发心者发何等心略说有三种云何为三一者直心正念真如法故二者深心乐集一切诸善行故三者大悲心欲拔一切众生苦故　释中言直心者。<a id="a-5c"></a>谓向理之心。<a id="a-5d"></a>无别岐径故云正念真如。<a id="a-5e"></a>即二行之本也。<a id="a-5f"></a>言深心者。<a id="a-5g"></a>备具万德。<a id="a-5h"></a>归向心源。<a id="a-5i"></a>故云乐集等也。<a id="a-5j"></a>上来二种。<a id="a-5k"></a>自利行本也。<a id="a-5l"></a>言大悲心者。<a id="a-5m"></a>广拔物苦。<a id="a-5n"></a>令得菩提。<a id="a-5o"></a>故云欲拔等也。<a id="a-5p"></a>即利他行本。<a id="a-5q"></a>妙行虽广。<a id="a-5r"></a>三行统收。<a id="a-5s"></a>故上云略说三也。<a id="a-5t"></a>以此即是三聚戒故。<a id="a-5u"></a>三德三身皆由此故。<a id="a-5v"></a>亦即是彼三回向故。<a id="a-5w"></a>谓初回向实际。<a id="a-5x"></a>次向菩提。<a id="a-5y"></a>后向众生。<a id="a-5z"></a>皆应相配释之○释疑中有二。<a id="a-60"></a>先问后答。</p>
  <p id="a61">问曰上说法界一相佛体无二何故不唯念真如复假求学诸善之行　答中亦二。<a id="a-62"></a>初正答前问。<a id="a-63"></a>二重显方便。<a id="a-64"></a>前中亦二。<a id="a-65"></a>先喻后合。</p>
  <p id="a66">答曰譬如大摩尼宝体性明净而有矿秽之垢若人虽念宝性不以方便种种磨治终无得净　合中有三。</p>
  <p id="a67">如是众生真如之法体性空净而有无量烦恼染垢若人虽念真如不以方便种种熏修亦无得净　初正合前文。</p>
  <p id="a68">以垢无量无边遍一切法故　修一切善行以为对治　二以垢无量下释修众行所以。</p>
  <p id="a69">若人修行一切善法自然归顺真如法故　三若人修行下明善行顺真。<a id="a-6A"></a>以诸善行外违妄染内顺真如故○第二重显中有二。<a id="a-6B"></a>初标数。<a id="a-6C"></a>次别释。</p>
  <p id="a6D">略说方便有四种云何为四　释中四门。<a id="a-6E"></a>初一不住道。<a id="a-6F"></a>次二自利行。<a id="a-6G"></a>后一利他。<a id="a-6H"></a>自利中。<a id="a-6I"></a>初断德。<a id="a-6J"></a>次智德。<a id="a-6K"></a>此四门中。<a id="a-6L"></a>各有三义。<a id="a-6M"></a>一列名。<a id="a-6N"></a>二释相。<a id="a-6O"></a>三以随顺法性下明修意。</p>
  <p id="a6P">一者行根本方便谓观一切法自性无生离于妄见不住生死观一切法因缘和合业果不失起于大悲修诸福德摄化众生不住涅槃以随顺法性无住故　初门释相中有二。<a id="a-6Q"></a>先智后悲。<a id="a-6R"></a>无住行也。</p>
  <p id="a6S">二者能止方便谓惭愧悔过能止一切恶法不令增长以随顺法性离诸过故　第二门者。<a id="a-6T"></a>则是勤断二恶。<a id="a-6U"></a>止持门也。</p>
  <p id="a6V">三者发起善根增长方便谓勤供养礼拜三宝赞叹随喜劝请诸佛以爱敬三宝淳厚心故信得增长乃能志求无上之道又因佛法僧力所护故能消业障善根不退以随顺法性离痴障故　第三勤修二善。<a id="a-6W"></a>即作持门也。<a id="a-6X"></a>此释相中有二。<a id="a-6Y"></a>初约缘修行。<a id="a-6Z"></a>二以爱敬三宝下。<a id="a-6a"></a>辨修行成益。<a id="a-6b"></a>益中亦二。<a id="a-6c"></a>初生智益。<a id="a-6d"></a>次又因佛法僧力下。<a id="a-6e"></a>明灭障益。<a id="a-6f"></a>又敬之与爱成于四句。<a id="a-6g"></a>一爱而非敬。<a id="a-6h"></a>如母于子等。<a id="a-6i"></a>二敬而非爱。<a id="a-6j"></a>如仆于主等。<a id="a-6k"></a>三亦敬亦爱。<a id="a-6l"></a>如修行者于三宝等。<a id="a-6m"></a>四非敬非爱。<a id="a-6n"></a>如怨家等。</p>
  <p id="a6o">四者大愿平等方便所谓发愿尽于未来化度一切众生使无有余皆令究竟无余涅槃以随顺法性无断绝故法性广大遍一切众生平等无二不念彼此究竟寂灭故　第四门中释相内。<a id="a-6p"></a>尽未来等者。<a id="a-6q"></a>长时心也。<a id="a-6r"></a>度一切众生使无余者。<a id="a-6s"></a>广大心也。<a id="a-6t"></a>令得无余涅槃者。<a id="a-6u"></a>第一心也。<a id="a-6v"></a>修意中二。<a id="a-6w"></a>初显顺性。<a id="a-6x"></a>二法性广大下。<a id="a-6y"></a>明起大愿意。<a id="a-6z"></a>亦即常心也○第三明发心利益中有四。<a id="a-70"></a>初显胜德。<a id="a-71"></a>次明微过。<a id="a-72"></a>三通权教。<a id="a-73"></a>四叹实行。</p>
  <p id="a74">菩萨发是心故则得少分见于法身以见法身故随其愿力能现八种利益众生所谓从兜率天退入胎住胎出胎出家成道转法轮入于涅槃然是菩萨未名法身以其过去无量世来有漏之业未能决断随其所生与微苦相应亦非业系以有大愿自在力故　初中有二。<a id="a-75"></a>初自利功德。<a id="a-76"></a>谓十解菩萨依比观门见于法界故。<a id="a-77"></a>云少分见也。<a id="a-78"></a>亦可依人空门见法身故。<a id="a-79"></a>二以见法身下明八相益生。<a id="a-7A"></a>即利他功德。<a id="a-7B"></a>十解初发心住中能作此事然是菩萨下明其微过。<a id="a-7C"></a>于中二。<a id="a-7D"></a>先异地上。<a id="a-7E"></a>后异凡愚。<a id="a-7F"></a>前中言未名法身者。<a id="a-7G"></a>以未证真但依信力见于少分故。<a id="a-7H"></a>异于地上也。<a id="a-7I"></a>以其过去下。<a id="a-7J"></a>释异所由。<a id="a-7K"></a>于中初往业未亡。<a id="a-7L"></a>次微苦犹续。<a id="a-7M"></a>下显异凡。<a id="a-7N"></a>既闻业苦未亡。<a id="a-7O"></a>则谓与凡夫无异。<a id="a-7P"></a>今明菩萨于报修短而得自在。<a id="a-7Q"></a>不由惑业故云非业系。<a id="a-7R"></a>以留惑益生悲愿之力故。<a id="a-7S"></a>云以大愿等力也○第三通权教者。<a id="a-7T"></a>于中二。<a id="a-7U"></a>先举教。<a id="a-7V"></a>后释通。</p>
  <p id="a7W">如修多罗中或说有退堕恶趣者非其实退但为初学菩萨未入正位而懈怠者恐怖令彼勇猛故　文处可知。<a id="a-7X"></a>如缨络本业经中言。<a id="a-7Y"></a>七住已前。<a id="a-7Z"></a>名为退分。<a id="a-7a"></a>若不值善知识者。<a id="a-7b"></a>若一劫乃至十劫。<a id="a-7c"></a>退菩提心。<a id="a-7d"></a>如净目天子法才王子舍利弗等欲入第七住。<a id="a-7e"></a>其间值恶知识因缘故。<a id="a-7f"></a>退入凡夫不善趣中。<a id="a-7g"></a>乃至广说。<a id="a-7h"></a>今释此经意。<a id="a-7i"></a>是权语。<a id="a-7j"></a>非实退。<a id="a-7k"></a>但恐彼初人令不慢怠故也○第四叹实行中有二。</p>
  <p id="a7l">又是菩萨一发心后远离怯弱毕竟不畏堕二乘地若闻无量无边阿僧祇劫勤苦难行乃得涅槃亦不怯弱以信知一切法从本已来自涅槃故　初于下不恋。<a id="a-7m"></a>二若闻下。<a id="a-7n"></a>于上不怯。<a id="a-7o"></a>以信知下。<a id="a-7p"></a>释不怯所以也。<a id="a-7q"></a>以此即显彼经文是权非实故也○第二解行发心中有二。<a id="a-7r"></a>初总标叹胜。</p>
  <p id="a7s">解行发心者当知转胜　谓前位信满入解。<a id="a-7t"></a>今此行满入向。<a id="a-7u"></a>更深发心。<a id="a-7v"></a>故知转胜○二显其胜相。<a id="a-7w"></a>于中亦二。<a id="a-7x"></a>初举时显胜。</p>
  <p id="a7y">以是菩萨从初正信已来于第一阿僧祇劫将欲满故　谓在十向位中。<a id="a-7z"></a>望于初地。<a id="a-80"></a>邻而且近。<a id="a-81"></a>故云将欲满也○二明其行胜。<a id="a-82"></a>于中二。<a id="a-83"></a>先总后别。</p>
  <p id="a84">于真如法中深解现前所修离相　总中言于真如法中深解现前者。<a id="a-85"></a>明解胜。<a id="a-86"></a>异前位。<a id="a-87"></a>故云深也。<a id="a-88"></a>异后位。<a id="a-89"></a>故但云解。<a id="a-8A"></a>所修离相者。<a id="a-8B"></a>明行胜别中广约六度明此二也。</p>
  <p id="a8C">以知法性体无悭贪故随顺修行檀波罗蜜以知法性无染离五欲过故随顺修行尸罗波罗蜜以知法性无苦离嗔恼故随顺修行羼提波罗蜜以知法性无身心相离懈怠故随顺修行毗梨耶波罗蜜以知法性常定体无乱故随顺修行禅波罗蜜以知法性体明离无明故随顺修行般若波罗蜜　谓知法性无悭者。<a id="a-8D"></a>显上深解也。<a id="a-8E"></a>随顺修行等者。<a id="a-8F"></a>显上所修离相也。<a id="a-8G"></a>谓离三轮等相。<a id="a-8H"></a>以十行已去菩萨得法空故。<a id="a-8I"></a>能顺法界修六度等行。<a id="a-8J"></a>即发心所依之解行也。<a id="a-8K"></a>以垢障乖真故。<a id="a-8L"></a>修离障之行以顺如也。<a id="a-8M"></a>余文可知○第三证发心中有三。<a id="a-8N"></a>初通明发心体。<a id="a-8O"></a>次明发心相。<a id="a-8P"></a>三明成满德。<a id="a-8Q"></a>初中亦三。<a id="a-8R"></a>先标地位。<a id="a-8S"></a>二明辨行体。<a id="a-8T"></a>即根本智。<a id="a-8U"></a>三明胜用。<a id="a-8V"></a>即后得智。</p>
  <p id="a8W">证发心者从净心地乃至菩萨究竟地证何境界所谓真如以依转识说为境界而此证者无有境界唯真如智名为法身　行体中。<a id="a-8X"></a>以依转识等者。<a id="a-8Y"></a>境界即是现识。<a id="a-8Z"></a>必依转相起故也。<a id="a-8a"></a>然本智正证之时。<a id="a-8b"></a>实无能所。<a id="a-8c"></a>岂可得说以为境界。<a id="a-8d"></a>今但约后得智中业识未尽故。<a id="a-8e"></a>转现犹存。<a id="a-8f"></a>假就此识说正证中定有真如为所证境也。<a id="a-8g"></a>以后得智反缘正证。<a id="a-8h"></a>亦有现似境故。<a id="a-8i"></a>说转识现也。<a id="a-8j"></a>而实真证能所平等。<a id="a-8k"></a>故云唯真如智名法身也○后得智胜用中有四。<a id="a-8l"></a>初请法上首德。<a id="a-8m"></a>有二句。<a id="a-8n"></a>初正明请法。<a id="a-8o"></a>后唯为下。<a id="a-8p"></a>显其请意。<a id="a-8q"></a>二或示下明随根延促德。<a id="a-8r"></a>有三。<a id="a-8s"></a>先促。<a id="a-8t"></a>次延。<a id="a-8u"></a>各有二。<a id="a-8v"></a>先举用后明意。<a id="a-8w"></a>后能示如是下总结。</p>
  <p id="a8x">是菩萨于一念顷能至十方无余世界供养诸佛请转法轮唯为开导利益众生不依文字或示超地速成正觉以为怯弱众生故或说我于无量阿僧祇劫当成佛道以为懈慢众生故能示如是无数方便不可思议　三而实下明实行不殊德。</p>
  <p id="a8y">而实菩萨种性根等发心则等所证亦等无有超过之法以一切菩萨皆经三阿僧祇劫故　于中种性等　即因等也。<a id="a-8z"></a>发心等即行等也。<a id="a-90"></a>所证等即证真等也。<a id="a-91"></a>无有下明时等也○四但随下明应机殊用德。</p>
  <p id="a92">但随众生世界不同所见所闻根欲性异故示所行亦有差别　第二发心相中二。<a id="a-93"></a>先叹细标数。<a id="a-94"></a>后列名释相。</p>
  <p id="a95">又是菩萨发心相者有三种心微细之相云何为三一者真心无分别故二者方便心自然遍行利益众生故三者业识心微细起灭故　释相中。<a id="a-96"></a>真心者。<a id="a-97"></a>谓根本无分别智也。<a id="a-98"></a>方便心者。<a id="a-99"></a>谓后得智也。<a id="a-9A"></a>业识者。<a id="a-9B"></a>二智所依阿梨耶识。<a id="a-9C"></a>理实亦有转现。<a id="a-9D"></a>但今略举根本细相。<a id="a-9E"></a>此非发心之德。<a id="a-9F"></a>但显此菩萨二智起时。<a id="a-9G"></a>有微细生灭之累。<a id="a-9H"></a>不同佛地纯净之德。<a id="a-9I"></a>是故合为发心相○第三德成满中有二。<a id="a-9J"></a>初正显胜德。<a id="a-9K"></a>次问答除疑。<a id="a-9L"></a>前中初总辨德满位显。<a id="a-9M"></a>二谓以一念下。<a id="a-9N"></a>别明德满。</p>
  <p id="a9O">又是菩萨功德成满于色究竟处示一切世间最高大身　前中言又是菩萨功德成满者。<a id="a-9P"></a>因位穷也。<a id="a-9Q"></a>故地论云。<a id="a-9R"></a>一者现报利益。<a id="a-9S"></a>受佛位故。<a id="a-9T"></a>言于色究竟等者。<a id="a-9U"></a>果位彰也。<a id="a-9V"></a>故地论云。<a id="a-9W"></a>二者后报利益。<a id="a-9X"></a>摩醯首罗智处生故。<a id="a-9Y"></a>何故他受用报身在此天者。<a id="a-9Z"></a>一义云。<a id="a-9a"></a>以寄十王显别十地。<a id="a-9b"></a>然第十地菩萨寄当此天王。<a id="a-9c"></a>即于彼身示成菩提。<a id="a-9d"></a>故在彼天也。<a id="a-9e"></a>余义如别说。</p>
  <p id="a9f">谓以一念相应慧无明顿尽名一切种智自然而有不思议业能现十方利益众生　次别显中。<a id="a-9g"></a>言一念等者。<a id="a-9h"></a>明自利行满。<a id="a-9i"></a>即显上真心于此成也。<a id="a-9j"></a>谓一念始觉至心源时。<a id="a-9k"></a>契于本觉。<a id="a-9l"></a>故云相应。<a id="a-9m"></a>以无明尽故。<a id="a-9n"></a>显照诸法。<a id="a-9o"></a>名一切种智也。<a id="a-9p"></a>亦可前一念相应慧等者。<a id="a-9q"></a>是无间道也。<a id="a-9r"></a>名一切种智者。<a id="a-9s"></a>是解脱道也。<a id="a-9t"></a>自然下。<a id="a-9u"></a>解利他德。<a id="a-9v"></a>显上方便心。<a id="a-9w"></a>明不待功用也。<a id="a-9x"></a>又亦可初智净相。<a id="a-9y"></a>后不思议业相。<a id="a-9z"></a>故云本觉随染所成也○释疑中有二问答。<a id="a-A0"></a>初问上种智。<a id="a-A1"></a>后问上自然业用。<a id="a-A2"></a>初中先问后答。</p>
  <p id="aA3">问曰虚空无边故世界无边世界无边故众生无边众生无边故心行差别亦复无边如是境界不可分齐难知难解若无明断无有心想云何能了名一切种智　问中二。<a id="a-A4"></a>初陈疑。<a id="a-A5"></a>谓有虚空处皆有世界。<a id="a-A6"></a>有世界处皆有众生。<a id="a-A7"></a>有众生处皆有心行。<a id="a-A8"></a>如是境界分齐难知也。<a id="a-A9"></a>若无明下。<a id="a-AA"></a>正设难。<a id="a-AB"></a>难云。<a id="a-AC"></a>非直外境无边分齐难知。<a id="a-AD"></a>亦复内尽心想。<a id="a-AE"></a>云何得了也。</p>
  <p id="aAF">答曰一切境界本来一心离于想念　答意云。<a id="a-AG"></a>只由内尽妄想心故。<a id="a-AH"></a>能外广知也。<a id="a-AI"></a>于中有三。<a id="a-AJ"></a>初立正理。<a id="a-AK"></a>次举非显失。<a id="a-AL"></a>后举是彰得。<a id="a-AM"></a>前中境虽无边。<a id="a-AN"></a>不出一心。<a id="a-AO"></a>既证心源。<a id="a-AP"></a>何不能了。<a id="a-AQ"></a>即心之境离于妄念故。<a id="a-AR"></a>尽想念方始能知。<a id="a-AS"></a>故云一切境界等也。</p>
  <p id="aAT">以众生妄见境界故心有分齐以妄起想念不称法性故不能决了　举非中二句。<a id="a-AU"></a>初妄见有限之境。<a id="a-AV"></a>次以妄起想。<a id="a-AW"></a>释成无见所由。<a id="a-AX"></a>即明有妄见故。<a id="a-AY"></a>有所不见也。</p>
  <p id="aAZ">诸佛如来离于见相无所不遍心真实故即是诸法之性自体显照一切妄法有大智用无量方便随诸众生所应得解皆能开示种种法义是故得名一切种智　显是中。<a id="a-Aa"></a>言离于见相无所不遍者。<a id="a-Ab"></a>明无妄见故。<a id="a-Ac"></a>无所不见也。<a id="a-Ad"></a>言心真实故即是诸法之性者。<a id="a-Ae"></a>佛心离妄体一心源。<a id="a-Af"></a>无始觉之异。<a id="a-Ag"></a>故名真实。<a id="a-Ah"></a>然此本觉在生灭门中为妄法之体。<a id="a-Ai"></a>故云诸法性也。<a id="a-Aj"></a>一切妄法。<a id="a-Ak"></a>并是本觉佛心之相。<a id="a-Al"></a>相既现于自体之上。<a id="a-Am"></a>以体照其相。<a id="a-An"></a>有何难了而不了知也。<a id="a-Ao"></a>故云自体显照等也。<a id="a-Ap"></a>故上文中。<a id="a-Aq"></a>辨佛报化之用则在于众生心中。<a id="a-Ar"></a>今辨众生妄法则在于佛心之上。<a id="a-As"></a>良以心源无二故得然也。<a id="a-At"></a>华严云。<a id="a-Au"></a>如心佛亦尔。<a id="a-Av"></a>如佛众生然。<a id="a-Aw"></a>心佛及众生。<a id="a-Ax"></a>是三无差别。<a id="a-Ay"></a>此之谓也。<a id="a-Az"></a>以同体智力。<a id="a-B0"></a>起胜方便摄化有情故。<a id="a-B1"></a>云有大智用乃至名一切种智也○第二问答中。<a id="a-B2"></a>先问后答。<a id="a-B3"></a>问中。<a id="a-B4"></a>先陈疑。<a id="a-B5"></a>后云何下设难。</p>
  <p id="aB6">又问曰。<a id="a-B7"></a>若诸佛有自然业能现一切处利益众生者一切众生若见其身若睹神变若闻其说无不得利云何世间多不能见答曰诸佛如来法身平等遍一切处无有作意故而说自然但依众生心现众生心者犹如于镜镜若有垢色像不现如是众生心若有垢法身不现故　答中有法喻合。<a id="a-B8"></a>以法身普遍众生心中。<a id="a-B9"></a>但有厌求机感即显粗细之用。<a id="a-BA"></a>非由功用也。<a id="a-BB"></a>上文中已显此义也。<a id="a-BC"></a>镜有垢者。<a id="a-BD"></a>明无感佛之机。<a id="a-BE"></a>非谓烦恼现行。<a id="a-BF"></a>以善星等烦恼心中得见佛故。<a id="a-BG"></a>言法身不现者。<a id="a-BH"></a>法身能现报化之用。<a id="a-BI"></a>今据本而言。<a id="a-BJ"></a>故云法身不现。<a id="a-BK"></a>如摄论中十二甚深皆是法身之德。<a id="a-BL"></a>显现甚深。<a id="a-BM"></a>彼中言。<a id="a-BN"></a>由失尊不现。<a id="a-BO"></a>如月于破器。<a id="a-BP"></a>释曰。<a id="a-BQ"></a>诸佛于世间不显现。<a id="a-BR"></a>而世间诸佛身常住。<a id="a-BS"></a>云何不显现。<a id="a-BT"></a>譬于破器中水不得住。<a id="a-BU"></a>水不住故。<a id="a-BV"></a>于破器实有月不得显现。<a id="a-BW"></a>如是诸众生无奢摩他软滑相续。<a id="a-BX"></a>但有过失相续。<a id="a-BY"></a>于彼实有诸佛亦不显现。<a id="a-BZ"></a>水譬奢摩他软滑性故。<a id="a-Ba"></a>此中依定得见佛。<a id="a-Bb"></a>见佛者。<a id="a-Bc"></a>是过去修习念佛三昧。<a id="a-Bd"></a>乃于此世得见佛身。<a id="a-Be"></a>非谓今世要依定心方能见佛。<a id="a-Bf"></a>以散心中亦见佛故。<a id="a-Bg"></a>彼摄论中约过去定习为因。<a id="a-Bh"></a>非约现世。<a id="a-Bi"></a>此论中约根熟为因。<a id="a-Bj"></a>非约惑无。<a id="a-Bk"></a>有此左右也。<a id="a-Bl"></a>解释分竟。</p>
  <p id="aBm">○第四修行信心分何故来。<a id="a-Bn"></a>以上来明其大乘。<a id="a-Bo"></a>今为正明起信故来也。<a id="a-Bp"></a>于中有三。<a id="a-Bq"></a>初就人标意。<a id="a-Br"></a>二约法广辨。<a id="a-Bs"></a>三显防退方便。</p>
  <p id="aBt">已说解释分次说修行信心分是中依未入正定众生故说修行信心　初中言依未入正定聚人修行信心者。<a id="a-Bu"></a>不定聚人有二。<a id="a-Bv"></a>一者修信满足。<a id="a-Bw"></a>为说发趣道相令入正定。<a id="a-Bx"></a>是前胜人也。<a id="a-By"></a>二者修信未满。<a id="a-Bz"></a>是前劣人。<a id="a-C0"></a>即是此文所为。<a id="a-C1"></a>以四信五行令其修行。<a id="a-C2"></a>使信成满。<a id="a-C3"></a>信成满已还依发趣入正定也○第二广辨中有二。<a id="a-C4"></a>先兴二问。<a id="a-C5"></a>后还两答。</p>
  <p id="aC6">何等信心云何修行　答中先明信心。<a id="a-C7"></a>谓标数。<a id="a-C8"></a>列释。<a id="a-C9"></a>释中四不坏信。</p>
  <p id="aCA">略说信心有四种云何为四一者信根本所谓乐念真如法故　初言信根本者。<a id="a-CB"></a>真如之法诸佛所师。<a id="a-CC"></a>众行之源。<a id="a-CD"></a>故云根本。<a id="a-CE"></a>非直悬起信心。<a id="a-CF"></a>亦乃乐念观察。<a id="a-CG"></a>故云乐念等也○次约三宝胜境以起信心。<a id="a-CH"></a>三宝中各有二。<a id="a-CI"></a>初标所信之胜德。<a id="a-CJ"></a>次即起胜因以愿求。<a id="a-CK"></a>文处可见。</p>
  <p id="aCL">二者信佛有无量功德常念亲近供养恭敬发起善根愿求一切智故三者信法有大利益常念修行诸波罗蜜故四者信僧能正修行自利利他常乐亲近诸菩萨众求学如实行故　答修行中有三。<a id="a-CM"></a>初举数标意。<a id="a-CN"></a>次问数列名。<a id="a-CO"></a>三依问别解。</p>
  <p id="aCP">修行有五门能成此信　初中言能成此信者。<a id="a-CQ"></a>有信无行。<a id="a-CR"></a>则信不坚。<a id="a-CS"></a>不坚之信遇缘便退。<a id="a-CT"></a>故修五行。<a id="a-CU"></a>以成四信之心。<a id="a-CV"></a>令不退也。</p>
  <p id="aCW">云何为五一者施门二者戒门三者忍门四者进门五者止观门　第二列名中。<a id="a-CX"></a>以止观合修双运不二故。<a id="a-CY"></a>唯有五也○第三别解中二。<a id="a-CZ"></a>初四行略明。<a id="a-Ca"></a>后一行广说。<a id="a-Cb"></a>四中二。<a id="a-Cc"></a>初显四行相。<a id="a-Cd"></a>后别就进门明除障方便。<a id="a-Ce"></a>初中四门即四分。</p>
  <p id="aCf">云何修行施门若见一切来求索者所有财物随力施与以自舍悭贪令彼欢喜若见厄难恐怖危逼随己堪任施与无畏若有众生来求法者随己能解方便为说不应贪求名利恭敬唯念自利利他回向菩提故　施内有三施。<a id="a-Cg"></a>谓初财。<a id="a-Ch"></a>次无畏。<a id="a-Ci"></a>后法。<a id="a-Cj"></a>文处可见。</p>
  <p id="aCk">云何修行戒门所谓不杀不盗不淫不两舌不恶口不妄言不绮语远离贪嫉欺诈谄曲嗔恚邪见若出家者为折伏烦恼故亦应远离愦闹常处寂静修习少欲知足头陀等行乃至小罪心生怖畏惭愧改悔不得轻于如来所制禁戒当护讥嫌不令众生妄起过罪故　戒门中亦三。<a id="a-Cl"></a>初摄律仪戒。<a id="a-Cm"></a>次若出家者下摄善法戒。<a id="a-Cn"></a>于中乃至小罪下明护戒心。<a id="a-Co"></a>三当护讥嫌下明摄众生戒。</p>
  <p id="aCp">云何修行忍门所谓应忍他人之恼心不怀报亦当忍于利衰毁誉称讥苦乐等法故　忍中二。<a id="a-Cq"></a>初他不饶益忍。<a id="a-Cr"></a>二亦当忍于下。<a id="a-Cs"></a>明于违顺境喜怒不动其心。<a id="a-Ct"></a>安受忍也。<a id="a-Cu"></a>利谓财荣润己。<a id="a-Cv"></a>衰谓损耗侵陵。<a id="a-Cw"></a>毁谓越过凶毁。<a id="a-Cx"></a>誉谓越德而叹。<a id="a-Cy"></a>称谓依实德赞。<a id="a-Cz"></a>讥谓依实过论。<a id="a-D0"></a>苦谓逼迫侵形。<a id="a-D1"></a>乐谓心神适悦。</p>
  <p id="aD2">云何修行进门所谓于诸善事心不懈退立志坚强远离怯弱当念过去久远已来虚受一切身心大苦无有利益是故应勤修诸功德自利利他速离众苦　进中亦三。<a id="a-D3"></a>初勤勇精进。<a id="a-D4"></a>二立志下明难坏精进。<a id="a-D5"></a>三当念下明无足精进。<a id="a-D6"></a>以念己长沦虚受大苦。<a id="a-D7"></a>以自勤励修善无厌。<a id="a-D8"></a>是故下总结劝修○第二除障方便中有二。<a id="a-D9"></a>先障后治。</p>
  <p id="aDA">复次若人虽修行信心以从先世来多有重罪恶业障故为邪魔诸鬼之所恼乱或为世间事务种种牵缠或为病苦所恼有如是等众多障碍　障中二。<a id="a-DB"></a>先明内有业障为因。<a id="a-DC"></a>后明外感魔邪恼等。<a id="a-DD"></a>是报障也。</p>
  <p id="aDE">是故应当勇猛精勤昼夜六时礼拜诸佛诚心忏悔劝请随喜回向菩提当不休废得免诸障善根增长故　治中六时礼拜等。<a id="a-DF"></a>总明除障方便。<a id="a-DG"></a>如人负债。<a id="a-DH"></a>依附于王。<a id="a-DI"></a>则于债主无如之何。<a id="a-DJ"></a>如是行人礼拜诸佛。<a id="a-DK"></a>诸佛所护。<a id="a-DL"></a>能脱诸障。<a id="a-DM"></a>忏悔下别除四障。<a id="a-DN"></a>一诸恶业障。<a id="a-DO"></a>忏悔除灭。<a id="a-DP"></a>二谤正法障。<a id="a-DQ"></a>劝请除灭。<a id="a-DR"></a>三嫉妒他胜障随喜对治。<a id="a-DS"></a>四乐三有障回向对治。<a id="a-DT"></a>由此四障能令行人不废诸行。<a id="a-DU"></a>不趣菩提。<a id="a-DV"></a>故修是四行以对治之。<a id="a-DW"></a>又初一治业障。<a id="a-DX"></a>以止持故。<a id="a-DY"></a>后三长善根。<a id="a-DZ"></a>以作持故○止观中有二。<a id="a-Da"></a>先寄问。<a id="a-Db"></a>次释相。<a id="a-Dc"></a>释相中亦二初略明。<a id="a-Dd"></a>后广说。<a id="a-De"></a>略中三。<a id="a-Df"></a>先止。<a id="a-Dg"></a>次观。<a id="a-Dh"></a>后双顺。</p>
  <p id="aDi">云何修行止观门所言止者谓止一切境界相随顺奢摩他观义故　言止一切境界相者。<a id="a-Dj"></a>先由分别作诸外尘。<a id="a-Dk"></a>今以觉慧唯识道理破外尘相。<a id="a-Dl"></a>尘相既止。<a id="a-Dm"></a>无所分别。<a id="a-Dn"></a>故云止。<a id="a-Do"></a>此是方便也。<a id="a-Dp"></a>顺奢摩他等者。<a id="a-Dq"></a>正显止也。<a id="a-Dr"></a>奢摩他此翻云止。<a id="a-Ds"></a>但今就方便存此方语。<a id="a-Dt"></a>约正止。<a id="a-Du"></a>存梵言故也。<a id="a-Dv"></a>毗婆舍那亦如是也。<a id="a-Dw"></a>以双现前时方正名止观故。<a id="a-Dx"></a>今但言随顺耳。</p>
  <p id="aDy">所言观者谓分别因缘生灭相随顺毗钵舍那观义故　言分别生灭相者。<a id="a-Dz"></a>依生灭门观察法相故言分别。<a id="a-E0"></a>如瑜伽论菩萨地云。<a id="a-E1"></a>此中菩萨即于诸法无所分别。<a id="a-E2"></a>当知名止。<a id="a-E3"></a>若于诸法胜义理趣。<a id="a-E4"></a>及诸无量安立理趣。<a id="a-E5"></a>世俗妙慧当知名观。<a id="a-E6"></a>是知依真如门止诸境相无所分别。<a id="a-E7"></a>即成根本无分别智。<a id="a-E8"></a>依生灭门分别说相。<a id="a-E9"></a>观诸理趣。<a id="a-EA"></a>即成后得智。<a id="a-EB"></a>然二门唯一心故。<a id="a-EC"></a>是故双运方得名为正止观也○云何下释此双顺义。</p>
  <p id="aED">云何随顺以此二义渐渐修习不相舍离双现前故　渐渐修习等。<a id="a-EE"></a>显能随之方便。<a id="a-EF"></a>双现前者。<a id="a-EG"></a>明所随之止观。<a id="a-EH"></a>随相而论。<a id="a-EI"></a>止名定。<a id="a-EJ"></a>观名慧。<a id="a-EK"></a>就实而言。<a id="a-EL"></a>定通止观。<a id="a-EM"></a>慧亦如是。<a id="a-EN"></a>如梁摄论云。<a id="a-EO"></a>十波罗蜜通有二体。<a id="a-EP"></a>一不散乱为体。<a id="a-EQ"></a>谓止定。<a id="a-ER"></a>二不颠倒为体。<a id="a-ES"></a>谓观慧也○第二广说中有三。<a id="a-ET"></a>先止。<a id="a-EU"></a>次观。<a id="a-EV"></a>后还双运。<a id="a-EW"></a>止中有五。<a id="a-EX"></a>一修止方法。<a id="a-EY"></a>二显止胜能。<a id="a-EZ"></a>三辨其魔事。<a id="a-Ea"></a>四简伪异真。<a id="a-Eb"></a>五示益劝修。<a id="a-Ec"></a>前中有二。<a id="a-Ed"></a>初明胜人能入。<a id="a-Ee"></a>后显障者不能。<a id="a-Ef"></a>前中亦二。<a id="a-Eg"></a>初托静息心修止方便。<a id="a-Eh"></a>二久习淳熟下明止成得定除障不退。<a id="a-Ei"></a>前中二。<a id="a-Ej"></a>初约外缘。<a id="a-Ek"></a>后内安心。</p>
  <p id="aEl">若修止者住于静处端坐正意　前中言住静处者。<a id="a-Em"></a>是修止缘等也。<a id="a-En"></a>具言之有五缘。<a id="a-Eo"></a>一者闲居静处。<a id="a-Ep"></a>谓住山林及诸闲静等处。<a id="a-Eq"></a>若住聚落。<a id="a-Er"></a>必有諠动也。<a id="a-Es"></a>二者持戒清净。<a id="a-Et"></a>谓离业障。<a id="a-Eu"></a>若不净者必须忏悔。<a id="a-Ev"></a>三者衣食具足四者得善知识。<a id="a-Ew"></a>五者息诸缘务。<a id="a-Ex"></a>今略举初故云静处。<a id="a-Ey"></a>言端坐者调其身。<a id="a-Ez"></a>正意者调其心。<a id="a-F0"></a>调身者。<a id="a-F1"></a>先安坐静处。<a id="a-F2"></a>每令安稳久久无妨。<a id="a-F3"></a>次当正脚或全跏或半跏。<a id="a-F4"></a>若全跏者。<a id="a-F5"></a>先以右脚置左髀上。<a id="a-F6"></a>牵来近身。<a id="a-F7"></a>令脚指与髀齐。<a id="a-F8"></a>次解缓衣带使周正。<a id="a-F9"></a>不令坐时脱落。<a id="a-FA"></a>次以左手置右掌上。<a id="a-FB"></a>累手相对顿置脚上。<a id="a-FC"></a>牵来近身。<a id="a-FD"></a>当心而安。<a id="a-FE"></a>次当正身。<a id="a-FF"></a>先挺动其身。<a id="a-FG"></a>开诸支节作七八反。<a id="a-FH"></a>如自按摩法。<a id="a-FI"></a>亦勿令手足差异。<a id="a-FJ"></a>正身端直令脊骨相对。<a id="a-FK"></a>勿曲勿耸。<a id="a-FL"></a>次正头颈。<a id="a-FM"></a>令鼻与脐相对。<a id="a-FN"></a>不偏不斜。<a id="a-FO"></a>不低不昂。<a id="a-FP"></a>平面正住。<a id="a-FQ"></a>次以舌约上齶。<a id="a-FR"></a>次闭眼不令全合。<a id="a-FS"></a>广如天台顗禅师二卷止观中说也。<a id="a-FT"></a>今略总说故言端坐也。<a id="a-FU"></a>调心者。<a id="a-FV"></a>末世行人。<a id="a-FW"></a>正愿者少。<a id="a-FX"></a>邪求者多。<a id="a-FY"></a>谓现寂静仪。<a id="a-FZ"></a>苟求名利。<a id="a-Fa"></a>心既不正得定无由。<a id="a-Fb"></a>离此邪求故云正意。<a id="a-Fc"></a>意欲令其观心与理相应。<a id="a-Fd"></a>自度度他。<a id="a-Fe"></a>至无上道。<a id="a-Ff"></a>名正意也。<a id="a-Fg"></a>上来总显修止之仪○自下内自安心。<a id="a-Fh"></a>明修止次第。<a id="a-Fi"></a>于中有二。<a id="a-Fj"></a>初约坐修止。<a id="a-Fk"></a>后约余威仪修止。<a id="a-Fl"></a>前中二。<a id="a-Fm"></a>先离倒境。</p>
  <p id="aFn">不依气息不依形色不依于空不依地水火风乃至不依见闻觉知一切诸想随念皆除亦遣除想以一切法本来无相念念不生念念不灭　言不依气息者。<a id="a-Fo"></a>数息观境。<a id="a-Fp"></a>言形色者。<a id="a-Fq"></a>骨琐等青黄赤白四相也。<a id="a-Fr"></a>空地水等五相。<a id="a-Fs"></a>皆是事定所缘境界。<a id="a-Ft"></a>见闻觉知是识一切处。<a id="a-Fu"></a>通前为十一切处。<a id="a-Fv"></a>亦可见闻等是举散心时所取六尘。<a id="a-Fw"></a>于此等诸尘推求了达。<a id="a-Fx"></a>知唯自心。<a id="a-Fy"></a>不复缘托。<a id="a-Fz"></a>故言不依。<a id="a-G0"></a>次除依前倒境所生妄想之心亦遣也。<a id="a-G1"></a>故云一切诸想随念皆除。<a id="a-G2"></a>所遣既无。<a id="a-G3"></a>能遣不立。<a id="a-G4"></a>泯然寂静。<a id="a-G5"></a>方名止也。<a id="a-G6"></a>故云亦遣除想。<a id="a-G7"></a>何故乃令能除所除一切心想并不存者。<a id="a-G8"></a>释云。<a id="a-G9"></a>以一切法本来无想。<a id="a-GA"></a>今欲顺于法性故须尔也。<a id="a-GB"></a>念念不生灭等者。<a id="a-GC"></a>转释成法性无相所以也。<a id="a-GD"></a>良以想无自性。<a id="a-GE"></a>穷之即空。<a id="a-GF"></a>故无生灭自体可得。<a id="a-GG"></a>此乃即生无生。<a id="a-GH"></a>即灭无灭故也。<a id="a-GI"></a>如阳炎水本自干耳。</p>
  <p id="aGJ">亦常不得随心外念境界后以心除心心若驰散即当摄来住于正念是正念者当知唯心无外境界即复此心亦无自相念念不可得　言亦不得随心乃至以心除心者。<a id="a-GK"></a>若心外有实境。<a id="a-GL"></a>心缘此境时。<a id="a-GM"></a>抑令不缘不可得。<a id="a-GN"></a>故后以心除之。<a id="a-GO"></a>今既心外无尘。<a id="a-GP"></a>即所取无相。<a id="a-GQ"></a>所取无相故。<a id="a-GR"></a>能取自然不得生。<a id="a-GS"></a>何动后心方便除也。<a id="a-GT"></a>心若驰散摄住正念者。<a id="a-GU"></a>初习多驰故摄令住正。<a id="a-GV"></a>何者正念而言令住。<a id="a-GW"></a>所谓唯心无外境也。<a id="a-GX"></a>妄境既无。<a id="a-GY"></a>唯心亦寂。<a id="a-GZ"></a>故云即复此心亦无自相念念不可得也。</p>
  <p id="aGa">若从坐起去来进止有所施作于一切时常念方便随顺观察　若从坐起乃至随顺观察者。<a id="a-Gb"></a>非直坐时常修此止。<a id="a-Gc"></a>余威仪中一切时处常思方便。<a id="a-Gd"></a>顺于法性不动道理○第二止成得定相中三句。</p>
  <p id="aGe">久习淳熟其心得住以心住故渐渐猛利随顺得入真如三昧深伏烦恼信心增长速成不退　初止成。<a id="a-Gf"></a>二以心住下明止力附心猛利得定。<a id="a-Gg"></a>三深伏烦恼下明伏惑入位。<a id="a-Gh"></a>即信满入住。<a id="a-Gi"></a>略辨定益也。<a id="a-Gj"></a>上来明能入。<a id="a-Gk"></a>下显不能。</p>
  <p id="aGl">唯除疑惑不信诽谤重罪业障我慢懈怠如是等人所不能入　不能中六种障故不能也。<a id="a-Gm"></a>一疑惑者。<a id="a-Gn"></a>于理犹豫故。<a id="a-Go"></a>二不信者。<a id="a-Gp"></a>是阐提故。<a id="a-Gq"></a>三诽谤者。<a id="a-Gr"></a>是外道故。<a id="a-Gs"></a>四重罪业障者。<a id="a-Gt"></a>谓五逆四重人故。<a id="a-Gu"></a>五我慢者。<a id="a-Gv"></a>是恃我自高故。<a id="a-Gw"></a>六懈怠者。<a id="a-Gx"></a>是放逸不勤故。<a id="a-Gy"></a>是六种人随有一种即不能入也○第二明止胜能中有二。<a id="a-Gz"></a>初能生一行三昧。<a id="a-H0"></a>二当知下能生无量三昧。</p>
  <p id="aH1">复次依是三昧故则知法界一相谓一切诸佛法身与众生身平等无二即名一行三昧当知真如是三昧根本若人修行渐渐能生无量三昧　前中三。<a id="a-H2"></a>初立。<a id="a-H3"></a>次谓一切下释显其相。<a id="a-H4"></a>后即名下显其名也。<a id="a-H5"></a>一行三昧者。<a id="a-H6"></a>如文殊般若经云。<a id="a-H7"></a>何名一行三昧。<a id="a-H8"></a>佛言。<a id="a-H9"></a>法界一相系缘法界。<a id="a-HA"></a>是名一行三昧。<a id="a-HB"></a>入一行三昧者尽知恒沙诸佛法界无差别相。<a id="a-HC"></a>乃至广说。<a id="a-HD"></a>以此真如三昧能生此等无量三昧故。<a id="a-HE"></a>名三昧根本也○第三魔事中二。<a id="a-HF"></a>先略后广。<a id="a-HG"></a>略中亦二。<a id="a-HH"></a>先障后治。</p>
  <p id="aHI">或有众生无善根力则为诸魔外道鬼神之所惑乱若于坐中现形恐怖或现端正男女等相　障中魔者天魔。<a id="a-HJ"></a>此云障碍也。<a id="a-HK"></a>鬼者埠场鬼也。<a id="a-HL"></a>神者精媚神也。<a id="a-HM"></a>如是鬼神娆乱佛法令入邪道。<a id="a-HN"></a>故名外道。<a id="a-HO"></a>如是三种能变作三种五尘坏人善心。<a id="a-HP"></a>言坐中现形恐怖者。<a id="a-HQ"></a>示可畏之身。<a id="a-HR"></a>怖之以失志。<a id="a-HS"></a>或端正男女者。<a id="a-HT"></a>现可爱之形。<a id="a-HU"></a>惑之以生染。<a id="a-HV"></a>言等相者。<a id="a-HW"></a>现非违非顺平等五尘。<a id="a-HX"></a>动乱人心也○当念已下次明对治。</p>
  <p id="aHY">当念唯心境界则灭终不为恼　一切诸境尚唯自心。<a id="a-HZ"></a>何况坐中此等诸境。<a id="a-Ha"></a>是故观察唯心。<a id="a-Hb"></a>魔境随灭不能娆乱。<a id="a-Hc"></a>以此唯心非彼所知故。<a id="a-Hd"></a>此是通遣之法。<a id="a-He"></a>别门遣者。<a id="a-Hf"></a>治诸魔者。<a id="a-Hg"></a>当诵大乘般若及治魔咒默念诵之。<a id="a-Hh"></a>埠场鬼者。<a id="a-Hi"></a>或如虫蝎缘人头面钻刺[病-丙+習][病-丙+習]。<a id="a-Hj"></a>或复击擽人两腋下。<a id="a-Hk"></a>乍抱持于人。<a id="a-Hl"></a>或言说音声諠闹。<a id="a-Hm"></a>及作诸兽之形。<a id="a-Hn"></a>异相非一。<a id="a-Ho"></a>来恼行者。<a id="a-Hp"></a>则应闭目一心阴而骂之。<a id="a-Hq"></a>作如是言。<a id="a-Hr"></a>我今识汝。<a id="a-Hs"></a>汝是此阎浮提中食大火嗅香偷腊吉支。<a id="a-Ht"></a>邪见喜破戒种。<a id="a-Hu"></a>我今持戒终不畏汝。<a id="a-Hv"></a>若出家人应诵戒律。<a id="a-Hw"></a>若在家者应诵菩萨戒本。<a id="a-Hx"></a>若诵三归五戒等。<a id="a-Hy"></a>鬼便却行匍匐而出也。<a id="a-Hz"></a>精媚神者。<a id="a-I0"></a>谓十二时狩。<a id="a-I1"></a>能变作种种形色。<a id="a-I2"></a>或作少男女相。<a id="a-I3"></a>或作老宿之形及可畏身相等。<a id="a-I4"></a>非一众多恼乱行者。<a id="a-I5"></a>其欲恼人。<a id="a-I6"></a>各当本时来。<a id="a-I7"></a>若其多于寅时来者。<a id="a-I8"></a>必是虎凶等。<a id="a-I9"></a>若多于卯时来者。<a id="a-IA"></a>必是兔鹿等。<a id="a-IB"></a>乃至多于丑时来者。<a id="a-IC"></a>必是牛类等。<a id="a-ID"></a>行者恒用此时则知其狩精媚。<a id="a-IE"></a>说其名字诃责。<a id="a-IF"></a>即当除灭。<a id="a-IG"></a>此等皆如禅经中及顗禅师止观中广说。<a id="a-IH"></a>上来略明竟○广辨魔事中亦二。<a id="a-II"></a>先显魔事。<a id="a-IJ"></a>后以是义故下明其对治。<a id="a-IK"></a>前中有十事五对。<a id="a-IL"></a>一现形说法。<a id="a-IM"></a>二或令人下得通起辨。<a id="a-IN"></a>三又令使人下起惑造业。<a id="a-IO"></a>四亦能使人下授定得禅。<a id="a-IP"></a>五或亦令人食无分齐下食差颜变。</p>
  <p id="aIQ">或现天像菩萨像亦作如来像相好具足或说陀罗尼若说布施持戒忍辱精进禅定智慧或说平等空无相无愿无怨无亲无因无果毕竟空寂是真涅槃或令人知宿命过去之事亦知未来之事得他心智辩才无碍能令众生贪着世间名利之事又令使人数嗔数喜性无常准或多慈爱多睡多病其心懈怠或卒起精进后便休废生于不信多疑多虑或舍本胜行更修杂业若着世事种种牵缠亦能使人得诸三昧少分相似皆是外道所得非真三昧或复令人若一日若二日若三日乃至七日住于定中得自然香美饮食身心适悦不饥不渴使人爱着或亦令人食无分齐乍多乍少颜色变异　如文可见问如现佛菩萨像说甚深法。<a id="a-IR"></a>或是宿世善根所发。<a id="a-IS"></a>云何拣别定其邪正。<a id="a-IT"></a>答此事实难。<a id="a-IU"></a>所以然者。<a id="a-IV"></a>若是魔所作谓是善相而心取着。<a id="a-IW"></a>则堕邪网。<a id="a-IX"></a>若实是善根所发之境谓为魔事心疑舍离。<a id="a-IY"></a>则退失善根终无进趣。<a id="a-IZ"></a>是故邪正实难取别。<a id="a-Ia"></a>今且依古德相传。<a id="a-Ib"></a>略以三法验之。<a id="a-Ic"></a>一以定研磨。<a id="a-Id"></a>二依本修治。<a id="a-Ie"></a>三智慧观察。<a id="a-If"></a>如经言。<a id="a-Ig"></a>欲知真金。<a id="a-Ih"></a>三法试之。<a id="a-Ii"></a>谓烧打磨。<a id="a-Ij"></a>行人亦尔。<a id="a-Ik"></a>难可别识。<a id="a-Il"></a>若欲别之。<a id="a-Im"></a>亦须三验。<a id="a-In"></a>一则当与共事。<a id="a-Io"></a>共事不知。<a id="a-Ip"></a>当与久处。<a id="a-Iq"></a>久处不知。<a id="a-Ir"></a>智慧观察。<a id="a-Is"></a>今则借此意以验邪正。<a id="a-It"></a>谓如定中境相发时邪正难知者。<a id="a-Iu"></a>当深入定心于彼境中不取不舍。<a id="a-Iv"></a>但平等定住。<a id="a-Iw"></a>若是善根之所发者。<a id="a-Ix"></a>定力逾深善根弥发。<a id="a-Iy"></a>若是魔所为。<a id="a-Iz"></a>不久自坏。<a id="a-J0"></a>第二依本修治者。<a id="a-J1"></a>且如本修不净观禅。<a id="a-J2"></a>今则依本修不净观。<a id="a-J3"></a>若如是修。<a id="a-J4"></a>境界增明者则非伪也。<a id="a-J5"></a>若以本修治。<a id="a-J6"></a>渐渐坏灭者当知是邪也。<a id="a-J7"></a>第三智慧观察者。<a id="a-J8"></a>观所发相推验根源。<a id="a-J9"></a>不见生处。<a id="a-JA"></a>深知空寂心不住着。<a id="a-JB"></a>邪当自灭。<a id="a-JC"></a>正当自现。<a id="a-JD"></a>如烧真金益其光色。<a id="a-JE"></a>若是伪金即当焦坏。<a id="a-JF"></a>此中真伪当知亦尔。<a id="a-JG"></a>定譬于磨。<a id="a-JH"></a>本治犹打。<a id="a-JI"></a>智慧观察类之以烧。<a id="a-JJ"></a>以此三验邪正可得知也。</p>
  <p id="aJK">以是义故行者常应智慧观察勿令此心堕于邪网当勤正念不取不着则能远离是诸业障　第二对治中。<a id="a-JL"></a>言智慧观察者。<a id="a-JM"></a>依自随分所有觉慧。<a id="a-JN"></a>观诸魔事察而治之。<a id="a-JO"></a>若不观察则堕邪道。<a id="a-JP"></a>故云勿令堕于邪网。<a id="a-JQ"></a>此是三种验中第三智慧观察也。<a id="a-JR"></a>言当勤正念不取不著者。<a id="a-JS"></a>总显三中前之二法。<a id="a-JT"></a>以此大乘止门唯修理定更无别趣故。<a id="a-JU"></a>初定研。<a id="a-JV"></a>并依本修。<a id="a-JW"></a>更无别法。<a id="a-JX"></a>所以合说。<a id="a-JY"></a>但依本止门。<a id="a-JZ"></a>不取不著者。<a id="a-Ja"></a>邪不干正自然退散。<a id="a-Jb"></a>若取著者则背正入邪。<a id="a-Jc"></a>若不取着则因邪显正。<a id="a-Jd"></a>是故邪正之分要在着与不着。<a id="a-Je"></a>不著者无障不离。<a id="a-Jf"></a>故云远离是诸业障。<a id="a-Jg"></a>如智度论云。<a id="a-Jh"></a>除诸法实相其余一切皆是魔事。<a id="a-Ji"></a>偈云若分别忆想。<a id="a-Jj"></a>即是魔罗网。<a id="a-Jk"></a>不动不分别。<a id="a-Jl"></a>是即为法印。<a id="a-Jm"></a>此之谓也○第四简伪异真中有二。<a id="a-Jn"></a>初举外内二定以别邪正。<a id="a-Jo"></a>二若诸凡夫下对理事二定以明真伪。<a id="a-Jp"></a>前中先明邪定。</p>
  <p id="aJq">应知外道所有三昧皆不离见爱我慢之心贪着世间名利恭敬故　谓我见我爱我慢之使常相应也。<a id="a-Jr"></a>言贪着等者。<a id="a-Js"></a>内着邪定。<a id="a-Jt"></a>外贪名利。<a id="a-Ju"></a>又但一切禅定不能减损烦恼者皆不可据也○次明正定。</p>
  <p id="aJv">真如三昧者不住见相不住得相乃至出定亦无懈慢所有烦恼渐渐微薄　谓在定时而不味着。<a id="a-Jw"></a>以亡心故不住见。<a id="a-Jx"></a>以亡境故不住得。<a id="a-Jy"></a>出定亦无恃定之慢。<a id="a-Jz"></a>贪嗔痴渐薄。<a id="a-K0"></a>即是正定之相。<a id="a-K1"></a>故云真如乃至渐薄也○第二理事中先明理定。</p>
  <p id="aK2">若诸凡夫不习此三昧法得入如来种性无有是处　谓修大乘菩萨行者。<a id="a-K3"></a>要依此真如三昧。<a id="a-K4"></a>方入种性不退位中。<a id="a-K5"></a>除此更无能入之路。<a id="a-K6"></a>故云若诸凡夫乃至无有是处也。<a id="a-K7"></a>此中种性者。<a id="a-K8"></a>约位在十住已去不退位中辨也○次以修世间下明事定。</p>
  <p id="aK9">以修世间诸禅三昧多起味着依于我见系属二界与外道共若离善知识所护则起外道见故　谓四禅四空等世间诸定及不净安般等但取境相定。<a id="a-KA"></a>皆名世间定也。<a id="a-KB"></a>以味着定境故。<a id="a-KC"></a>不离于我故。<a id="a-KD"></a>云与外道共。<a id="a-KE"></a>共者同得此事定故。<a id="a-KF"></a>以其共故。<a id="a-KG"></a>若得善友护助之力。<a id="a-KH"></a>或可得入佛法。<a id="a-KI"></a>若离善友。<a id="a-KJ"></a>则入邪道。<a id="a-KK"></a>也○第五示利益者。<a id="a-KL"></a>后世利益无量无边。<a id="a-KM"></a>现世利益略陈十种。<a id="a-KN"></a>于中二。<a id="a-KO"></a>先总标。<a id="a-KP"></a>后别解。</p>
  <p id="aKQ">复次精勤专心修学此三昧者现世当得十种利益云何为十一者常为十方诸佛菩萨之所护念　别解中。<a id="a-KR"></a>初一善友摄护益。<a id="a-KS"></a>以修此真如三昧故。<a id="a-KT"></a>诸佛菩萨法应护念令得勇猛胜进不退也○次四离障益。<a id="a-KU"></a>于中初二离外恶缘障。</p>
  <p id="aKV">二者不为诸魔恶鬼所能恐怖三者不为九十五种外道鬼神之所惑乱　谓初离天魔现形。<a id="a-KW"></a>后离外道邪惑○次二离内惑业障。</p>
  <p id="aKX">四者远离诽谤甚深之法重罪业障渐渐微薄五者灭一切疑诸恶觉观　谓先离恶业。<a id="a-KY"></a>后灭惑障。<a id="a-KZ"></a>业中离诽谤等不起新业也。<a id="a-Ka"></a>重罪渐薄者。<a id="a-Kb"></a>重业轻也○次五行成坚固。</p>
  <p id="aKc">六者于诸如来境界信得增长七者远离忧悔于生死中勇猛不怯八者其心柔和舍于憍慢不为他人所恼九者虽未得定于一切时一切境界处则能减损烦恼不乐世间十者若得三昧不为外缘一切音声之所惊动　一于理信增。<a id="a-Kd"></a>二处染不怯。<a id="a-Ke"></a>三不为缘坏。<a id="a-Kf"></a>四无世滋味。<a id="a-Kg"></a>五得深禅定。<a id="a-Kh"></a>别修止门竟○第二修观中有三。<a id="a-Ki"></a>初明修观意。<a id="a-Kj"></a>次辨观相。<a id="a-Kk"></a>后唯除下结观分齐。</p>
  <p id="aKl">复次若人唯修于止则心沉没或起懈怠不乐众善远离大悲是故修观　前中言不乐众善。<a id="a-Km"></a>失自利也。<a id="a-Kn"></a>远离大悲。<a id="a-Ko"></a>失利他也○第二辨观相中有四。<a id="a-Kp"></a>初法相观。<a id="a-Kq"></a>即治前失自利过。<a id="a-Kr"></a>二如是当念下明大悲观。<a id="a-Ks"></a>即治前失利他过。<a id="a-Kt"></a>三作是思惟下明大愿观。<a id="a-Ku"></a>即成前大悲行。<a id="a-Kv"></a>四以起如是下明精进观。<a id="a-Kw"></a>即成前自利行。<a id="a-Kx"></a>就初中明四非常观。</p>
  <p id="aKy">修习观者当观一切世间有为之法无得久停须臾变坏一切心行念念生灭以是故苦应观过去所念诸法恍惚如梦应观现在所念诸法犹如电光应观未来所念诸法犹如于云欻尔而起　初无常观。<a id="a-Kz"></a>二一切心行下明苦观。<a id="a-L0"></a>三应观下明无我观。<a id="a-L1"></a>于中过去无体难追。<a id="a-L2"></a>现在刹那不住。<a id="a-L3"></a>当来本无积聚。<a id="a-L4"></a>但缘集欻有。<a id="a-L5"></a>不从十方来故也。</p>
  <p id="aL6">应观世间一切有身悉皆不净种种秽污无一可乐　四应观世间下明不净观。<a id="a-L7"></a>此四除于常等四倒。<a id="a-L8"></a>配释可知。</p>
  <p id="aL9">如是当念一切众生从无始时来皆因无明所熏习故令心生灭已受一切身心大苦现在即有无量逼迫未来所苦亦无分齐难舍难离而不觉知众生如是甚为可愍　悲观中。<a id="a-LA"></a>先观众生三世重苦。<a id="a-LB"></a>次难舍下无心厌背故使苦无限也。<a id="a-LC"></a>后众生如是下深发悲心也。</p>
  <p id="aLD">作是思惟即应勇猛立大誓愿愿令我心离分别故遍于十方修行一切诸善功德尽其未来以无量方便救拔一切苦恼众生令得涅槃第一义乐　大愿观中因悲立愿。<a id="a-LE"></a>初即愿体。<a id="a-LF"></a>二遍于下明长时心。<a id="a-LG"></a>三以无量下明广大心。<a id="a-LH"></a>四令得下明第一心也。</p>
  <p id="aLI">以起如是愿故于一切时一切处所有众善随已堪能不舍修学心无懈怠唯除坐时专念于止　精进可见。</p>
  <p id="aLJ">若余一切悉当观察应作不应作　上结中。<a id="a-LK"></a>顺理应作。<a id="a-LL"></a>违理不应作故也。<a id="a-LM"></a>上来别修止观竟○自下第三明双运者。<a id="a-LN"></a>上来始习未淳。<a id="a-LO"></a>故动静别修。<a id="a-LP"></a>今定慧修成。<a id="a-LQ"></a>故能双运。<a id="a-LR"></a>于中有三。<a id="a-LS"></a>初总标。<a id="a-LT"></a>次别辨。<a id="a-LU"></a>后总结。</p>
  <p id="aLV">若行若住若坐若卧若起皆应止观俱行　别中有二。<a id="a-LW"></a>初约法明俱。<a id="a-LX"></a>后对障明俱前中二。<a id="a-LY"></a>初即止之观。<a id="a-LZ"></a>后即观之止。</p>
  <p id="aLa">所谓虽念诸法自性不生而复即念因缘和合善恶之业苦乐等报不失不坏虽念因缘善恶业报而亦即念性不可得　前中言自性无生者。<a id="a-Lb"></a>约非有义以明止也。<a id="a-Lc"></a>业果不失者。<a id="a-Ld"></a>约非无义以明观也。<a id="a-Le"></a>此二不二故云即也。<a id="a-Lf"></a>此顺不动真际而建立诸法。<a id="a-Lg"></a>良以非有即是非无故。<a id="a-Lh"></a>能不舍止而修观。<a id="a-Li"></a>次言虽念因缘即性不可得者。<a id="a-Lj"></a>明即观之止。<a id="a-Lk"></a>此顺不坏假名而说诸法实相。<a id="a-Ll"></a>以非无即是非有故。<a id="a-Lm"></a>能不舍观而修止。<a id="a-Ln"></a>此说时有前后。<a id="a-Lo"></a>然在行心镕融不二。<a id="a-Lp"></a>不二之性即是实性。<a id="a-Lq"></a>理味在此。<a id="a-Lr"></a>宜可思之。</p>
  <p id="aLs">若修止者对治凡夫住着世间能舍二乘怯弱之见　第二对障中。<a id="a-Lt"></a>初修止者治于二过。<a id="a-Lu"></a>谓正治凡夫人法二执贪乐世间。<a id="a-Lv"></a>兼治二乘执五阴法见苦止怖。<a id="a-Lw"></a>以止门无生除此等执也。</p>
  <p id="aLx">若修观者对治二乘不起大悲狭劣心过远离凡夫不修善根　次修观者亦治二过。<a id="a-Ly"></a>谓正治二乘狭劣之心。<a id="a-Lz"></a>令普观众生起于大悲。<a id="a-M0"></a>兼治凡夫懈怠之心。<a id="a-M1"></a>令观无常策修善行。</p>
  <p id="aM2">以是义故是止观二门共相助成不相舍离若止观不具则无能入菩提之道　第三结中言助成等者。<a id="a-M3"></a>如凡夫人。<a id="a-M4"></a>非不乐世间。<a id="a-M5"></a>无以勤修善行。<a id="a-M6"></a>约二乘人。<a id="a-M7"></a>非不怖生死无以起于大悲。<a id="a-M8"></a>是故二行不相离也。<a id="a-M9"></a>言若止观不具不能入菩提道者。<a id="a-MA"></a>止观相须。<a id="a-MB"></a>如鸟两翼车之二轮。<a id="a-MC"></a>二轮不具则无运载之功。<a id="a-MD"></a>一翼若阙则无凌虚之势。<a id="a-ME"></a>故云不具则不能入○自下第三明防退方法。<a id="a-MF"></a>于中有二。<a id="a-MG"></a>先明可退之人。<a id="a-MH"></a>后当知如来下明防退之法前中二。<a id="a-MI"></a>初标行劣。<a id="a-MJ"></a>二以住于此下举处释成。</p>
  <p id="aMK">复次众生初学是法欲求正信其心怯弱以住于此娑婆世界自畏不能常值诸佛亲承供养惧谓信心难可成就意欲退者　以其内心既劣。<a id="a-ML"></a>外阙胜缘。<a id="a-MM"></a>信行难成故将退也○防退法中有二。<a id="a-MN"></a>初通举圣意。<a id="a-MO"></a>后别引经证。<a id="a-MP"></a>前中二。<a id="a-MQ"></a>初标圣善巧。<a id="a-MR"></a>二谓以专意下释显巧相。</p>
  <p id="aMS">当知如来有胜方便摄护信心谓以专意念佛因缘随愿得生他方佛土常见于佛永离恶道　引经证中二。<a id="a-MT"></a>先引经。<a id="a-MU"></a>后常见佛下释经文。</p>
  <p id="aMV">如修多罗说若人专念西方极乐世界阿弥陀佛所修善根回向愿求生彼世界即得往生常见佛故终无有退若观彼佛真如法身常勤修习毕竟得生住正定故　言若观法身得毕竟往生等者。<a id="a-MW"></a>但往生之人约有三位。<a id="a-MX"></a>一如莲华未开时信行未满。<a id="a-MY"></a>未各不退。<a id="a-MZ"></a>但以处无退缘故称不退。<a id="a-Ma"></a>二信位满足已去。<a id="a-Mb"></a>华开见佛。<a id="a-Mc"></a>入十住位。<a id="a-Md"></a>得少分见法身。<a id="a-Me"></a>住正定位也。<a id="a-Mf"></a>三者三贤位满。<a id="a-Mg"></a>入初地已去。<a id="a-Mh"></a>证遍满法身。<a id="a-Mi"></a>生无边佛土。<a id="a-Mj"></a>如佛记龙树菩萨等。<a id="a-Mk"></a>住初地生净土等也。<a id="a-Ml"></a>此中毕竟等。<a id="a-Mm"></a>是后二位也○第五劝修利益中有三。<a id="a-Mn"></a>初总结前说。</p>
  <p id="aMo">已说修行信心分次说劝修利益分如是摩诃衍诸佛秘藏我已总说　二若有众生下举信谤损益。<a id="a-Mp"></a>三当知过去下结劝修学。<a id="a-Mq"></a>就信谤中二。<a id="a-Mr"></a>初信受福胜。<a id="a-Ms"></a>后其有众生下明谤毁罪重。<a id="a-Mt"></a>前中先约三慧总举其益。</p>
  <p id="aMu">若有众生欲于如来甚深境界得生正信远离诽谤入大乘道当持此论思量修习究竟能至无上之道　后若人闻下。<a id="a-Mv"></a>别显三慧益相。<a id="a-Mw"></a>于中初闻时益。</p>
  <p id="aMx">若人闻是法已不生怯弱当知此人定绍佛种必为诸佛之所授记　次假使有人下明思时益。</p>
  <p id="aMy">假使有人能化三千大千世界满中众生令行十善不如有人于一食顷正思此法过前功德不可为喻　后复次若人下明修行时益。<a id="a-Mz"></a>于中三句。<a id="a-N0"></a>一时少德多。<a id="a-N1"></a>二假令下校量多相。<a id="a-N2"></a>三何以故下释多所以。</p>
  <p id="aN3">复次若人受持此论观察修行若一日一夜所有功德无量无边不可得说假令十方一切诸佛各于无量无边阿僧祇劫叹其功德亦不能尽何以故谓法性功德无有尽故此人功德亦复如是无有边际　第二谤毁罪重中四句。</p>
  <p id="aN4">其有众生于此论中毁谤不信所获罪报经无量劫受大苦恼　一谤成罪重。</p>
  <p id="aN5">是故众生但应仰信不应毁谤　二是故下诫劝止谤。</p>
  <p id="aN6">以深自害亦害他人断绝一切三宝之种　三以深自害下释罪重意。</p>
  <p id="aN7">以一切如来皆依此法得涅槃故一切菩萨因之修行入佛智故　四以一切如来下转释断三宝之义。<a id="a-N8"></a>此中二句。<a id="a-N9"></a>初约果人依之得涅槃。<a id="a-NA"></a>后约因人依之得菩提。<a id="a-NB"></a>菩提涅槃即是法宝。<a id="a-NC"></a>佛僧可知。<a id="a-ND"></a>由毁谤乖此。<a id="a-NE"></a>故断三实也。</p>
  <p id="aNF">当知过去菩萨已依此法得成净信现在菩萨今依此法得成净信未来菩萨当依此法得成净信。<a id="a-NG"></a>是故众生应勤修学　结劝中。<a id="a-NH"></a>三世菩萨同行此法。<a id="a-NI"></a>更无异路。<a id="a-NJ"></a>故应勤修学也。<a id="a-NK"></a>正宗竟。</p>
  <p id="aNL">诸佛甚深广大义我今随顺总持说回此功德如法性普利一切众生界　偈颂流通中。<a id="a-NM"></a>初二句。<a id="a-NN"></a>结上所说。<a id="a-NO"></a>于中上句结义。<a id="a-NP"></a>下句结文。<a id="a-NQ"></a>后二句回向利益。<a id="a-NR"></a>上句明德广。<a id="a-NS"></a>下辨遐沾也。</p>
 </body>
</html>