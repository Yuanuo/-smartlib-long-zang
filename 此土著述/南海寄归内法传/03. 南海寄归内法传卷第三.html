<!doctype html>
<html id="z3IBWmc1SX" data-ver="1426">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">南海寄归内法传卷第三</h1>
  <p id="a2">十九受戒轨则 二十洗浴随时 二十一坐具衬身 二十二卧息方法 二十三经行少病 二十四礼不相扶 二十五师资之道 二十六客旧相遇 二十七先体病源 二十八进药方法 二十九除其弊药 三十旋右观时</p>
  <p data-pb></p>
  <h2 id="a3">十九受戒轨则</h2>
  <p id="a4">西国出家轨仪。<a id="a-5"></a>咸悉具有圣制。<a id="a-6"></a>广如百一羯磨。<a id="a-7"></a>此但略指方隅。<a id="a-8"></a>诸有发心欲出家者。<a id="a-9"></a>随情所乐到一师边陈其本意。<a id="a-A"></a>师乃方便问其难事。<a id="a-B"></a>谓非害父母等。<a id="a-C"></a>难事既无许言摄受。<a id="a-D"></a>既摄受已或经旬月令其解息。<a id="a-E"></a>师乃为授五种学处。<a id="a-F"></a>名邬波索迦。<a id="a-G"></a>自此之前非七众数。<a id="a-H"></a>此是创入佛法之基也。<a id="a-I"></a>师次为办缦条僧脚崎及下裙等并钵滤罗。<a id="a-J"></a>方为白僧陈出家事。<a id="a-K"></a>僧众许已为请阿遮利耶。<a id="a-L"></a>可于屏处令剃头人为除须发。<a id="a-M"></a>方适寒温教其洗浴。<a id="a-N"></a>师乃为着下裙。<a id="a-O"></a>方便捡察非黄门等。<a id="a-P"></a>次与上衣令顶戴受。<a id="a-Q"></a>着法衣已授与钵器。<a id="a-R"></a>是名出家。<a id="a-S"></a>次于本师前。<a id="a-T"></a>阿遮利耶授十学处。<a id="a-U"></a>或时闇诵。<a id="a-V"></a>或可读文。<a id="a-W"></a>既受戒已。<a id="a-X"></a>名室罗末尼罗(译为求寂。<a id="a-Y"></a>言欲求趣涅槃圆寂之处。<a id="a-Z"></a>旧云沙弥者。<a id="a-a"></a>言略而音讹翻作息慈。<a id="a-b"></a>意准而无据也)威仪节度请教白事。<a id="a-c"></a>与进具者体无二准。<a id="a-d"></a>但于律藏十二无犯。<a id="a-e"></a>其正学女片有差降。<a id="a-f"></a>十二者何。<a id="a-g"></a>一不分别衣。<a id="a-h"></a>二离衣宿。<a id="a-i"></a>三触火。<a id="a-j"></a>四足食。<a id="a-k"></a>五害生种。<a id="a-l"></a>六青草上弃不净。<a id="a-m"></a>七辄上高树。<a id="a-n"></a>八触宝。<a id="a-o"></a>九食残宿食。<a id="a-p"></a>十坏地。<a id="a-q"></a>十一不受食。<a id="a-r"></a>十二损生苗。<a id="a-s"></a>斯之十二两小非过。<a id="a-t"></a>其正学女后五便犯。<a id="a-u"></a>此下三众咸制安居。<a id="a-v"></a>其六法六随法。<a id="a-w"></a>如余处说。<a id="a-x"></a>能如是者方成应法。<a id="a-y"></a>是五众收堪销物利。<a id="a-z"></a>岂有既出家后师主不授十戒。<a id="a-10"></a>恐其毁破大戒不成。<a id="a-11"></a>此则妄负求寂之名。<a id="a-12"></a>虚抱出家之称。<a id="a-13"></a>以怀片利宁知大损。<a id="a-14"></a>经云。<a id="a-15"></a>虽未受十戒。<a id="a-16"></a>堕僧数者。<a id="a-17"></a>乃是权开一席。<a id="a-18"></a>岂得执作长时。<a id="a-19"></a>又神州出家。<a id="a-1A"></a>皆由公度。<a id="a-1B"></a>既蒙落发。<a id="a-1C"></a>遂乃权依一师。<a id="a-1D"></a>师主本不问其一遮。<a id="a-1E"></a>弟子亦何曾请其十戒。<a id="a-1F"></a>未进具来恣情造罪。<a id="a-1G"></a>至受具日令入道场。<a id="a-1H"></a>律仪曾不预教。<a id="a-1I"></a>临时讵肯调顺。<a id="a-1J"></a>住持之道固不然矣。<a id="a-1K"></a>既不合销常住。<a id="a-1L"></a>受施负债何疑。<a id="a-1M"></a>理应依教而为济脱。<a id="a-1N"></a>凡蒙公度者皆须预请一师。<a id="a-1O"></a>师乃先问难事。<a id="a-1P"></a>若清净者为受五戒。<a id="a-1Q"></a>后观落发授缦条衣令受十戒。<a id="a-1R"></a>法式既闲年岁又满欲受具戒。<a id="a-1S"></a>师乃观其志意能奉持者。<a id="a-1T"></a>即可为办六物并为请余九人。<a id="a-1U"></a>或入小坛。<a id="a-1V"></a>或居大界。<a id="a-1W"></a>或自然界。<a id="a-1X"></a>俱得秉法。<a id="a-1Y"></a>然坛场之内。<a id="a-1Z"></a>或用众家褥席。<a id="a-1a"></a>或可人人自将坐物。<a id="a-1b"></a>略办香花不在营费。<a id="a-1c"></a>其受戒者。<a id="a-1d"></a>教令三遍一一礼僧。<a id="a-1e"></a>或时近前两手执足。<a id="a-1f"></a>此二皆是圣教礼敬之仪。<a id="a-1g"></a>亦既礼已教其乞戒。<a id="a-1h"></a>既三乞已本师对众为受衣钵。<a id="a-1i"></a>其钵须持以巡行普呈大众。<a id="a-1j"></a>如合样者。<a id="a-1k"></a>大众人人咸云好钵。<a id="a-1l"></a>如不言者招越法罪。<a id="a-1m"></a>然后依法为受。<a id="a-1n"></a>其羯磨师执文而读。<a id="a-1o"></a>或时暗诵。<a id="a-1p"></a>俱是圣教。<a id="a-1q"></a>既受戒已。<a id="a-1r"></a>名邬波三钵那(邬波是近。<a id="a-1s"></a>三钵那是圆。<a id="a-1t"></a>谓涅槃也。<a id="a-1u"></a>今受大戒。<a id="a-1v"></a>即是亲近涅槃。<a id="a-1w"></a>旧云具足者。<a id="a-1x"></a>言其泛意)。<a id="a-1y"></a>然羯磨亦竟。<a id="a-1z"></a>急须量影记五时之别。<a id="a-20"></a>其量影法。<a id="a-21"></a>预取一木条如细箸许可长一肘。<a id="a-22"></a>折其一头四指令竖如曲尺形。<a id="a-23"></a>勿使相离竖着日中。<a id="a-24"></a>余杖布地令其竖影与卧杖相当。<a id="a-25"></a>方以四指量其卧影。<a id="a-26"></a>满一四指名一布路沙。<a id="a-27"></a>乃至多布路沙。<a id="a-28"></a>或一布路沙余一指半指。<a id="a-29"></a>或但有一指等。<a id="a-2A"></a>如是加减可以意测(言布路沙者。<a id="a-2B"></a>译为人也。<a id="a-2C"></a>所以四指之影名一人者。<a id="a-2D"></a>即是四指。<a id="a-2E"></a>竖杖影长四指之时。<a id="a-2F"></a>此人立在中。<a id="a-2G"></a>影量与身量相似。<a id="a-2H"></a>其八指遂与身量两影相似。<a id="a-2I"></a>斯据中人。<a id="a-2J"></a>未必皆尔。<a id="a-2K"></a>自余长短义可准之)。<a id="a-2L"></a>然须道其食前食后。<a id="a-2M"></a>若天阴及夜。<a id="a-2N"></a>即须准酌而言之。<a id="a-2O"></a>若依神州法者。<a id="a-2P"></a>或可竖尺日中量影长短。<a id="a-2Q"></a>或复记其十二辰数。<a id="a-2R"></a>言五时者。<a id="a-2S"></a>既而方域异仪。<a id="a-2T"></a>月数离合。<a id="a-2U"></a>自非指事难以委知。<a id="a-2V"></a>一谓冬时有四月。<a id="a-2W"></a>从九月十六日。<a id="a-2X"></a>至正月十五日。<a id="a-2Y"></a>二谓春时亦有四月。<a id="a-2Z"></a>从正月十六日。<a id="a-2a"></a>至五月十五日。<a id="a-2b"></a>三谓雨时但有一月。<a id="a-2c"></a>从五月十六日。<a id="a-2d"></a>至六月十五日。<a id="a-2e"></a>四谓终时唯一日一夜。<a id="a-2f"></a>谓六月十六日昼夜。<a id="a-2g"></a>五是长时。<a id="a-2h"></a>从六月十七日。<a id="a-2i"></a>至九月十五日。<a id="a-2j"></a>此乃独于律教中佛制。<a id="a-2k"></a>如是次第明有密意也。<a id="a-2l"></a>若依方俗。<a id="a-2m"></a>或作三时四时六时。<a id="a-2n"></a>如余处说。<a id="a-2o"></a>凡西方南海出家之人。<a id="a-2p"></a>创相见者问云。<a id="a-2q"></a>大德几夏。<a id="a-2r"></a>答云尔许。<a id="a-2s"></a>若同夏者。<a id="a-2t"></a>问在何时。<a id="a-2u"></a>若时同者。<a id="a-2v"></a>问得几日。<a id="a-2w"></a>若日同者。<a id="a-2x"></a>问食前后。<a id="a-2y"></a>同在食前。<a id="a-2z"></a>方问其影。<a id="a-30"></a>影若有殊。<a id="a-31"></a>大小成异。<a id="a-32"></a>影若同者。<a id="a-33"></a>便无大小。<a id="a-34"></a>坐次则据其先至。<a id="a-35"></a>知事乃任彼前差。<a id="a-36"></a>向西方者必须闲此。<a id="a-37"></a>不同支那记其月日而已。<a id="a-38"></a>然那烂陀寺多是长时。<a id="a-39"></a>明相才出受其近圆。<a id="a-3A"></a>意取同夏之中。<a id="a-3B"></a>多为最大。<a id="a-3C"></a>即当神州六月十七日明相才出。<a id="a-3D"></a>由不得后夏故(此据西方坐夏之法。<a id="a-3E"></a>若如神州旧行。<a id="a-3F"></a>即当五月十七日也)。<a id="a-3G"></a>若六月十六日夜将尽而受戒者。<a id="a-3H"></a>则同夏之中最小。<a id="a-3I"></a>由其得后夏故。<a id="a-3J"></a>既受戒已不待嚫施。<a id="a-3K"></a>若其师有为办少多。<a id="a-3L"></a>或持腰绦。<a id="a-3M"></a>或滤水罗等。<a id="a-3N"></a>奉临坛者。<a id="a-3O"></a>以表不空之心。<a id="a-3P"></a>次即本师为指戒本。<a id="a-3Q"></a>令识罪相方教诵戒。<a id="a-3R"></a>既其熟已诵大律藏。<a id="a-3S"></a>日日诵过旦旦试之。<a id="a-3T"></a>不恒受持恐损心力。<a id="a-3U"></a>诵律藏了方学经论。<a id="a-3V"></a>此是西方师资途辙。<a id="a-3W"></a>虽复去圣悬远。<a id="a-3X"></a>然而此法未亏。<a id="a-3Y"></a>为此二师喻之父母。<a id="a-3Z"></a>岂有欲受之时非常劳倦。<a id="a-3a"></a>亦既得已戒不关怀。<a id="a-3b"></a>有始无终可惜之甚。<a id="a-3c"></a>自有一会求受。<a id="a-3d"></a>受已不重参师。<a id="a-3e"></a>不诵戒经不披律典。<a id="a-3f"></a>虚沾法伍自损损他。<a id="a-3g"></a>若此之流成灭法者。<a id="a-3h"></a>然西方行法。<a id="a-3i"></a>受近圆已去。<a id="a-3j"></a>名铎曷攞(译为小师)满十夏名悉他薛攞(译为住位)得离依止而住。<a id="a-3k"></a>又得为邬波驮耶。<a id="a-3l"></a>凡有书疏往还。<a id="a-3m"></a>题云求寂。<a id="a-3n"></a>某乙小苾刍某乙住位苾刍某乙。<a id="a-3o"></a>若学通内外德行高著者。<a id="a-3p"></a>便云多闻苾刍某乙。<a id="a-3q"></a>不可云僧某乙。<a id="a-3r"></a>僧是僧伽目乎大众。<a id="a-3s"></a>宁容一己辄道四人。<a id="a-3t"></a>西方无此法也。<a id="a-3u"></a>凡为亲教师者。<a id="a-3v"></a>要须住位满足十夏。<a id="a-3w"></a>秉羯磨师及屏教者。<a id="a-3x"></a>并余证人。<a id="a-3y"></a>并无定年。<a id="a-3z"></a>几事须解律清净中边数满。<a id="a-40"></a>律云。<a id="a-41"></a>非邬波驮耶。<a id="a-42"></a>而唤为邬波驮耶。<a id="a-43"></a>非阿遮利耶。<a id="a-44"></a>唤为阿遮利耶。<a id="a-45"></a>或翻此二。<a id="a-46"></a>及亲斥邬波驮耶名者。<a id="a-47"></a>皆得恶作之罪。<a id="a-48"></a>若有人问云。<a id="a-49"></a>尔亲教师其名何也。<a id="a-4A"></a>或问。<a id="a-4B"></a>汝谁弟子。<a id="a-4C"></a>或可自有事至须说师名者。<a id="a-4D"></a>皆应言我因事至说邬波驮耶名。<a id="a-4E"></a>邬波驮耶名某甲。<a id="a-4F"></a>西国南海称我不是慢词。<a id="a-4G"></a>设令道汝亦非轻称。<a id="a-4H"></a>但欲别其彼此。<a id="a-4I"></a>全无倨傲之心。<a id="a-4J"></a>不并神州将为鄙恶。<a id="a-4K"></a>若其嫌者改我为今。<a id="a-4L"></a>斯乃咸是圣教。<a id="a-4M"></a>宜可行之。<a id="a-4N"></a>不得雷同无分皂白。<a id="a-4O"></a>云尔。</p>
  <p id="a4P">凡诸白衣诣苾刍所。<a id="a-4Q"></a>若专诵佛典情希落发毕愿缁衣。<a id="a-4R"></a>号为童子。<a id="a-4S"></a>或求外典无心出离。<a id="a-4T"></a>名曰学生。<a id="a-4U"></a>斯之二流并须自食(西国僧寺。<a id="a-4V"></a>多有学生。<a id="a-4W"></a>来就苾刍。<a id="a-4X"></a>习学外典。<a id="a-4Y"></a>一得驱驰给侍。<a id="a-4Z"></a>二乃教发好心。<a id="a-4a"></a>既有自利利他。<a id="a-4b"></a>畜之非损。<a id="a-4c"></a>必是杜多一钵。<a id="a-4d"></a>理则不劳。<a id="a-4e"></a>若也片有供承。<a id="a-4f"></a>亦成是要。<a id="a-4g"></a>遣给齿木。<a id="a-4h"></a>令其授食。<a id="a-4i"></a>足应时须。<a id="a-4j"></a>不伤悲道也)若餐常住圣教全遮。<a id="a-4k"></a>必其于众有劳。<a id="a-4l"></a>准功亦合餐食。<a id="a-4m"></a>或是普通之食或可施主先心。<a id="a-4n"></a>虽复啖食故成无罪。<a id="a-4o"></a>夫龙河影没鹫岭光收。<a id="a-4p"></a>传法罗汉能余几在。<a id="a-4q"></a>故论云。<a id="a-4r"></a>大师眼闭证者随亡。<a id="a-4s"></a>烦恼增时应勤莫逸。<a id="a-4t"></a>理当诸德共作护持。<a id="a-4u"></a>若委随而纵慢心。<a id="a-4v"></a>欲遣人天何所归向。<a id="a-4w"></a>律云。<a id="a-4x"></a>有秉羯磨。<a id="a-4y"></a>我法未灭。<a id="a-4z"></a>若不秉时我法便尽。<a id="a-50"></a>又曰。<a id="a-51"></a>戒住我住。<a id="a-52"></a>理非虚说。<a id="a-53"></a>既有深旨。<a id="a-54"></a>诚可敬欤。</p>
  <p id="a55">重曰。</p>
  <p id="a56">大师影谢法将随亡。<a id="a-57"></a>邪山峻峙慧巘隤纲。<a id="a-58"></a>重明佛日寔委贤良。<a id="a-59"></a>若遵小径谁弘大方。<a id="a-5A"></a>幸惟通哲勉力宣扬。<a id="a-5B"></a>冀绍隆之无替。<a id="a-5C"></a>传永劫而弥芳。<a id="a-5D"></a>弥芳伊何。<a id="a-5E"></a>戒海扬波。<a id="a-5F"></a>此则教将灭而不灭。<a id="a-5G"></a>行欲讹而不讹。<a id="a-5H"></a>符正说于王舍。<a id="a-5I"></a>事无亏于逝多。</p>
  <p data-pb></p>
  <h2 id="a5J">二十洗浴随时</h2>
  <p id="a5K">论洗浴之法。<a id="a-5L"></a>西国乃与东夏不同。<a id="a-5M"></a>但以时节调和稍异余处。<a id="a-5N"></a>于十二月花果恒有。<a id="a-5O"></a>不识冰雪薄有微霜。<a id="a-5P"></a>虽复多暑亦非苦热。<a id="a-5Q"></a>热则身无拂子。<a id="a-5R"></a>寒乃足无皴裂。<a id="a-5S"></a>为此人多洗沐体尚清净。<a id="a-5T"></a>每于日日之中。<a id="a-5U"></a>不洗不食。<a id="a-5V"></a>又复所在之处。<a id="a-5W"></a>极饶池水。<a id="a-5X"></a>时人皆以穿池为福。<a id="a-5Y"></a>若行一驿。<a id="a-5Z"></a>则望见三二十所。<a id="a-5a"></a>或宽一亩五亩。<a id="a-5b"></a>于其四边种多罗树。<a id="a-5c"></a>高四五十尺。<a id="a-5d"></a>池乃皆承雨水湛若清江。<a id="a-5e"></a>八制底处皆有世尊洗浴之池。<a id="a-5f"></a>其水清美异于余者。<a id="a-5g"></a>那烂陀寺有十余所</p>
  <p data-pb></p>
  <h2 id="a5h">二十一坐具衬身</h2>
  <p id="a5i">礼拜敷其坐具。<a id="a-5j"></a>五天所不见行。<a id="a-5k"></a>致敬起为三礼。<a id="a-5l"></a>四部罔窥其事。<a id="a-5m"></a>凡为礼者拜数法式。<a id="a-5n"></a>如别章所陈。<a id="a-5o"></a>其坐具法。<a id="a-5p"></a>割截为之必须复作制令安叶。<a id="a-5q"></a>度量不暇详悉。<a id="a-5r"></a>其所须者。<a id="a-5s"></a>但拟眠卧之时护他毡席。<a id="a-5t"></a>若用他物。<a id="a-5u"></a>新故并须安替。<a id="a-5v"></a>如其己物。<a id="a-5w"></a>故则不须。<a id="a-5x"></a>勿令污染亏损信施。<a id="a-5y"></a>非为礼拜。<a id="a-5z"></a>南海诸僧。<a id="a-60"></a>人持一布巾长三五尺。<a id="a-61"></a>叠若食巾。<a id="a-62"></a>礼拜用替膝头。<a id="a-63"></a>行时搭在肩上。<a id="a-64"></a>西国苾刍来见。<a id="a-65"></a>咸皆莞尔而笑也。</p>
  <h2 id="a66">二十二卧息方法</h2>
  <p id="a67">西国房迮居人复多。<a id="a-68"></a>卧起之后床皆举摄。<a id="a-69"></a>或内置一边。<a id="a-6A"></a>或移安户外。<a id="a-6B"></a>床阔二肘长四肘半。<a id="a-6C"></a>褥席同然轻而不重。<a id="a-6D"></a>然后牛粪干揩其地令使清净。<a id="a-6E"></a>安置坐床及木枯小席等。<a id="a-6F"></a>随尊卑而坐。<a id="a-6G"></a>如常作业。<a id="a-6H"></a>所有资生之具。<a id="a-6I"></a>并棚上安之。<a id="a-6J"></a>其床前并无以衣遮障之法。<a id="a-6K"></a>其不合者自不合卧。<a id="a-6L"></a>如其合者何事遮身。<a id="a-6M"></a>其众僧卧具。<a id="a-6N"></a>必须安儭方合。<a id="a-6O"></a>受用坐具意在于此。<a id="a-6P"></a>如其不尔。<a id="a-6Q"></a>还招黑背之辜。<a id="a-6R"></a>圣有诚言不可不慎。<a id="a-6S"></a>又复南海十岛西国五天。<a id="a-6T"></a>并皆不用木枕支头。<a id="a-6U"></a>神州独有斯事。<a id="a-6V"></a>其西方枕囊样式其类相似。<a id="a-6W"></a>取帛或布染色随情缝为直袋。<a id="a-6X"></a>长一肘半宽半肘。<a id="a-6Y"></a>中间贮者随处所出。<a id="a-6Z"></a>或可填毛。<a id="a-6a"></a>或盛麻緼。<a id="a-6b"></a>或蒲黄柳絮。<a id="a-6c"></a>或木绵荻苕。<a id="a-6d"></a>或软叶干苔。<a id="a-6e"></a>或决明麻豆。<a id="a-6f"></a>随时冷热量意高下。<a id="a-6g"></a>斯乃取适安身。<a id="a-6h"></a>实无坚强之患。<a id="a-6i"></a>然为木枕疏鞕。<a id="a-6j"></a>项下通风。<a id="a-6k"></a>致使时人多苦头疾。<a id="a-6l"></a>然则方殊土别。<a id="a-6m"></a>所玩不同。<a id="a-6n"></a>聊述异闻行否随好。<a id="a-6o"></a>既而暖物除风。<a id="a-6p"></a>麻豆明目。<a id="a-6q"></a>且能有益用成无爽。<a id="a-6r"></a>又为寒乡冻顶。<a id="a-6s"></a>多得伤寒。<a id="a-6t"></a>冬月鼻流斯其过也。<a id="a-6u"></a>适时温顶便无此患。<a id="a-6v"></a>谚云冻顶温足。<a id="a-6w"></a>未必常可依之矣。</p>
  <p id="a6x">又复僧房之内有安尊像。<a id="a-6y"></a>或于窗上或故作龛。<a id="a-6z"></a>食坐之时。<a id="a-70"></a>像前以布幔遮障。<a id="a-71"></a>朝朝洗沐每荐香花。<a id="a-72"></a>午午虔恭随餐奉献。<a id="a-73"></a>经箱格在一边。<a id="a-74"></a>卧时方居别室。<a id="a-75"></a>南海诸洲法亦同此。<a id="a-76"></a>斯乃私房寻常礼敬之轨。<a id="a-77"></a>其寺家尊像。<a id="a-78"></a>并悉别有堂殿。<a id="a-79"></a>岂有像成已后终身更不洗拭。<a id="a-7A"></a>自非斋次。<a id="a-7B"></a>宁容辄设疏餐。<a id="a-7C"></a>由此言之。<a id="a-7D"></a>同居亦复何损。<a id="a-7E"></a>大师在日尚许同居。<a id="a-7F"></a>形像仿真理当无妨。<a id="a-7G"></a>西国相传其来久矣。</p>
  <p data-pb></p>
  <h2 id="a7H">二十三经行少病</h2>
  <p id="a7I">天之地。<a id="a-7J"></a>道俗多作经行。<a id="a-7K"></a>直去直来唯遵一路。<a id="a-7L"></a>随时适性勿居闹处。<a id="a-7M"></a>一则痊痾。<a id="a-7N"></a>二能销食。<a id="a-7O"></a>禺中日昳即行时也。<a id="a-7P"></a>或可出寺长引。<a id="a-7Q"></a>或于廊下徐行。<a id="a-7R"></a>若不为之身多病苦。<a id="a-7S"></a>遂令脚肿肚肿臂疼髆疼。<a id="a-7T"></a>但有痰癊不销。<a id="a-7U"></a>并是端居所致。<a id="a-7V"></a>必若能行此事。<a id="a-7W"></a>实可资身长道。<a id="a-7X"></a>故鹫山觉树之下。<a id="a-7Y"></a>鹿苑王城之内。<a id="a-7Z"></a>及余圣迹皆有世尊经行之基耳。<a id="a-7a"></a>阔可二肘长十四五肘高二肘余。<a id="a-7b"></a>垒甎作之。<a id="a-7c"></a>上乃石灰塑作莲花开势。<a id="a-7d"></a>高可二肘阔才一尺。<a id="a-7e"></a>有十四五表圣足迹。<a id="a-7f"></a>两头基上安小制底。<a id="a-7g"></a>量与人齐。<a id="a-7h"></a>或可内设尊容为释迦立像。<a id="a-7i"></a>若其右绕佛殿旋游制底。<a id="a-7j"></a>别为生福本欲虔恭。<a id="a-7k"></a>经行乃是销散之仪。<a id="a-7l"></a>意在养身疗病。<a id="a-7m"></a>旧云行道。<a id="a-7n"></a>或曰</p>
  <p data-pb></p>
  <h2 id="a7o">二十四礼不相扶</h2>
  <p id="a7p">礼拜之轨。<a id="a-7q"></a>须依教为进具。<a id="a-7r"></a>若分影在前。<a id="a-7s"></a>即合受小者之拜。<a id="a-7t"></a>佛言。<a id="a-7u"></a>有二种人合受礼拜。<a id="a-7v"></a>一谓如来。<a id="a-7w"></a>二大己苾刍。<a id="a-7x"></a>斯则金口诚教。<a id="a-7y"></a>何劳辄事谦下。<a id="a-7z"></a>小者见大。<a id="a-80"></a>缓须申敬唱畔睇而礼之。<a id="a-81"></a>大受小礼。<a id="a-82"></a>自可端拱而云痾[口*路]柢(近也反。<a id="a-83"></a>是咒愿彼。<a id="a-84"></a>令无病义耳)。<a id="a-85"></a>如其不道彼此招愆。<a id="a-86"></a>随立随坐不改常式。<a id="a-87"></a>既其合受无容反敬。<a id="a-88"></a>斯乃五天僧徒之则也。<a id="a-89"></a>岂有小欲礼大先望大起。<a id="a-8A"></a>大受小恭恐小嫌恨。<a id="a-8B"></a>为此则匆匆迫迫。<a id="a-8C"></a>尊执卑而不听稽首。<a id="a-8D"></a>辛苦辛苦。<a id="a-8E"></a>卑求敬而不能至地。<a id="a-8F"></a>若不如此云乖礼数。<a id="a-8G"></a>呜呼亏圣教取人情。<a id="a-8H"></a>敬受乖仪诚可深察。<a id="a-8I"></a>延波既久谁当偃诸。</p>
  <h2 id="a8J">二十五师资之道</h2>
  <p id="a8K">夫教授门徒。<a id="a-8L"></a>绍隆之要。<a id="a-8M"></a>若不存念。<a id="a-8N"></a>则法灭可期。<a id="a-8O"></a>事须殷勤无宜网漏。<a id="a-8P"></a>律云。<a id="a-8Q"></a>每于晨旦先嚼齿木。<a id="a-8R"></a>次可就师奉其齿木。<a id="a-8S"></a>澡豆水巾敷置坐处。<a id="a-8T"></a>令安稳已。<a id="a-8U"></a>然后礼敬尊仪。<a id="a-8V"></a>旋绕佛殿。<a id="a-8W"></a>却就师处摄衣一礼更不重起。<a id="a-8X"></a>合掌三叩双膝踞地。<a id="a-8Y"></a>低头合掌问云。<a id="a-8Z"></a>邬波驮耶存念([馬*犬]字音停夜反。<a id="a-8a"></a>既无正体。<a id="a-8b"></a>借音言之。<a id="a-8c"></a>邬波是其亲近。<a id="a-8d"></a>波字长唤中有阿字。<a id="a-8e"></a>阿[馬*犬]耶义当教读。<a id="a-8f"></a>言和尚者非也。<a id="a-8g"></a>西方泛唤博士皆名乌社。<a id="a-8h"></a>斯非典语。<a id="a-8i"></a>若依梵本经律之文。<a id="a-8j"></a>咸云邬波[馬*犬]耶。<a id="a-8k"></a>译为亲教师。<a id="a-8l"></a>北方诸国皆唤和社。<a id="a-8m"></a>致令传译习彼讹音)。<a id="a-8n"></a>或问云。<a id="a-8o"></a>阿遮利耶存念(译为轨范师。<a id="a-8p"></a>是能教弟子法式之义。<a id="a-8q"></a>先云阿阇梨讹也)我今请白。<a id="a-8r"></a>不审邬波驮耶。<a id="a-8s"></a>宿夜安不。<a id="a-8t"></a>四大平和不。<a id="a-8u"></a>动止轻利饮食销不。<a id="a-8v"></a>旦朝之餐可能进不。<a id="a-8w"></a>斯则广略随时也。<a id="a-8x"></a>时师乃量身安不。<a id="a-8y"></a>具答其事。<a id="a-8z"></a>次于邻近比房任。<a id="a-90"></a>能礼其大者。<a id="a-91"></a>次读少许经。<a id="a-92"></a>忆所先受。<a id="a-93"></a>日新月故无亏寸阴。<a id="a-94"></a>待至日小食时。<a id="a-95"></a>量身轻重。<a id="a-96"></a>请白方食。<a id="a-97"></a>何劳未晓。<a id="a-98"></a>觅粥匆匆。<a id="a-99"></a>不及白本师。<a id="a-9A"></a>无由嚼齿木。<a id="a-9B"></a>不暇观虫水。<a id="a-9C"></a>岂容能洗净。<a id="a-9D"></a>宁知为一盂之粥。<a id="a-9E"></a>便违四种佛教。<a id="a-9F"></a>讹替之本皆从此来。<a id="a-9G"></a>愿住持之家善应量处(前白事等。<a id="a-9H"></a>此乃是阿离耶提舍教授之仪。<a id="a-9I"></a>阿离耶译为圣。<a id="a-9J"></a>提舍译为方。<a id="a-9K"></a>即名西国为圣方矣。<a id="a-9L"></a>以其贤圣继轨人皆共称。<a id="a-9M"></a>或云未睇是中。<a id="a-9N"></a>提舍是国。<a id="a-9O"></a>百亿之中心。<a id="a-9P"></a>斯其事也。<a id="a-9Q"></a>此号人咸委之。<a id="a-9R"></a>其北方胡国。<a id="a-9S"></a>猫唤圣方以为呬。<a id="a-9T"></a>音许伊反。<a id="a-9U"></a>全非通俗之名。<a id="a-9V"></a>但是方言。<a id="a-9W"></a>固无别义。<a id="a-9X"></a>西国若闻此名。<a id="a-9Y"></a>多皆不识。<a id="a-9Z"></a>宜唤西国为圣方。<a id="a-9a"></a>斯诚允当。<a id="a-9b"></a>或有传云。<a id="a-9c"></a>印度译之为月。<a id="a-9d"></a>虽有斯理。<a id="a-9e"></a>未是通称。<a id="a-9f"></a>且如西国名大唐为支那者。<a id="a-9g"></a>直是其名。<a id="a-9h"></a>更无别义。<a id="a-9i"></a>又复须知。<a id="a-9j"></a>五天之地。<a id="a-9k"></a>皆曰婆罗门国。<a id="a-9l"></a>北方连例总号胡强。<a id="a-9m"></a>不得雷同咸为一唤耳)。<a id="a-9n"></a>凡剃发披缦条。<a id="a-9o"></a>出家近圆已。<a id="a-9p"></a>律云。<a id="a-9q"></a>唯除五事不白。<a id="a-9r"></a>自外一一皆须白师不白得罪。<a id="a-9s"></a>五事者。<a id="a-9t"></a>一嚼齿木。<a id="a-9u"></a>二饮水。<a id="a-9v"></a>三大便。<a id="a-9w"></a>四小便。<a id="a-9x"></a>五界中四十九寻内制底畔睇。<a id="a-9y"></a>且如欲食。<a id="a-9z"></a>白者。<a id="a-A0"></a>须就师边依礼拜法而白师云。<a id="a-A1"></a>邬波驮耶存念。<a id="a-A2"></a>我今请白洗手洗器欲为食事。<a id="a-A3"></a>师云谨慎。<a id="a-A4"></a>诸余白事。<a id="a-A5"></a>类此应知。<a id="a-A6"></a>师乃量事度时。<a id="a-A7"></a>与其进止。<a id="a-A8"></a>知有多事。<a id="a-A9"></a>便可一时并白。<a id="a-AA"></a>若其解律五夏。<a id="a-AB"></a>得离本师。<a id="a-AC"></a>人间游行进求余业。<a id="a-AD"></a>到处还须依止。<a id="a-AE"></a>十夏既满依止方休。<a id="a-AF"></a>大圣殷勤竟在于此。<a id="a-AG"></a>如不解律依他尽形。<a id="a-AH"></a>设无大者依小而住。<a id="a-AI"></a>唯除礼拜余并为之。<a id="a-AJ"></a>岂得晨朝问安曾不依律。<a id="a-AK"></a>随有事至宁知白言。<a id="a-AL"></a>或有旦暮两时请其教诫。<a id="a-AM"></a>虽复权申训诲。<a id="a-AN"></a>律文意不如是。<a id="a-AO"></a>何则白者不的其事。<a id="a-AP"></a>答者何所商量。<a id="a-AQ"></a>白事之言故不然也。<a id="a-AR"></a>但为因循日久。<a id="a-AS"></a>逐省谁肯劳烦。<a id="a-AT"></a>必能准教奉行。<a id="a-AU"></a>即是住持不绝。<a id="a-AV"></a>若将此以为轻者。<a id="a-AW"></a>余更何成重哉。<a id="a-AX"></a>故律文云。<a id="a-AY"></a>宁作屠儿不授他具戒。<a id="a-AZ"></a>舍而不教也。<a id="a-Aa"></a>又西国相承事师之礼。<a id="a-Ab"></a>初夜后夜到其师所。<a id="a-Ac"></a>师乃先遣弟子安坐。<a id="a-Ad"></a>三藏之中随时教授。<a id="a-Ae"></a>若事若理不令空过。<a id="a-Af"></a>察其戒行勿使亏违。<a id="a-Ag"></a>知有所犯即令治忏。<a id="a-Ah"></a>弟子方乃为师。<a id="a-Ai"></a>按摩身体。<a id="a-Aj"></a>襞叠衣裳。<a id="a-Ak"></a>或时扫拭房庭。<a id="a-Al"></a>观虫进水。<a id="a-Am"></a>片有所作咸皆代为。<a id="a-An"></a>斯则敬上之礼也。<a id="a-Ao"></a>若门徒有病。<a id="a-Ap"></a>即皆躬自抱持。<a id="a-Aq"></a>汤药所须忧同赤子。<a id="a-Ar"></a>然佛法纲纪以教诲为首。<a id="a-As"></a>如轮王长子摄养不轻。<a id="a-At"></a>律有明言。<a id="a-Au"></a>宁容致慢。<a id="a-Av"></a>上言制底畔睇者。<a id="a-Aw"></a>或云制底畔弹那。<a id="a-Ax"></a>大师世尊既涅槃后。<a id="a-Ay"></a>人天并集以火焚之。<a id="a-Az"></a>众聚香柴遂成大[卄/積]。<a id="a-B0"></a>即名此处以为质底。<a id="a-B1"></a>是积聚义。<a id="a-B2"></a>据从生理。<a id="a-B3"></a>遂有制底之名。<a id="a-B4"></a>又释。<a id="a-B5"></a>一想世尊众德俱聚于此。<a id="a-B6"></a>二乃积甎土而成之。<a id="a-B7"></a>详传字义如是。<a id="a-B8"></a>或名窣睹波。<a id="a-B9"></a>义亦同此。<a id="a-BA"></a>旧总云塔。<a id="a-BB"></a>别道支提。<a id="a-BC"></a>斯皆讹矣。<a id="a-BD"></a>或可俱是。<a id="a-BE"></a>众共了名不论其义。<a id="a-BF"></a>西方释名略有二种。<a id="a-BG"></a>一有义名。<a id="a-BH"></a>二无义名。<a id="a-BI"></a>有义名者。<a id="a-BJ"></a>立名有由。<a id="a-BK"></a>即依名义而释也。<a id="a-BL"></a>名体一向相称。<a id="a-BM"></a>如释善入之名者。<a id="a-BN"></a>初依德迹。<a id="a-BO"></a>即是依义立名。<a id="a-BP"></a>次云。<a id="a-BQ"></a>或共了知。<a id="a-BR"></a>即是不论其义。<a id="a-BS"></a>但据世人共唤为善入。<a id="a-BT"></a>即是无义之名。<a id="a-BU"></a>畔睇者。<a id="a-BV"></a>敬礼也。<a id="a-BW"></a>凡欲出外礼拜尊像。<a id="a-BX"></a>有人问云。<a id="a-BY"></a>何所之适。<a id="a-BZ"></a>答曰。<a id="a-Ba"></a>我向某处。<a id="a-Bb"></a>制底畔睇。<a id="a-Bc"></a>凡礼拜者。<a id="a-Bd"></a>意在敬上自卑之义也。<a id="a-Be"></a>欲致敬时及有请白。<a id="a-Bf"></a>先整法衣搭左肩上。<a id="a-Bg"></a>擫衣左腋令使着身。<a id="a-Bh"></a>即将左手向下。<a id="a-Bi"></a>掩摄衣之左畔。<a id="a-Bj"></a>右手随所掩之衣。<a id="a-Bk"></a>裾既至下边。<a id="a-Bl"></a>卷衣向膝。<a id="a-Bm"></a>两膝俱掩勿令身现。<a id="a-Bn"></a>背后衣缘急使近身。<a id="a-Bo"></a>掩摄衣裳莫遣垂地。<a id="a-Bp"></a>足跟双竖脊项平直。<a id="a-Bq"></a>十指布地方始叩头。<a id="a-Br"></a>然其膝下迥无衣物。<a id="a-Bs"></a>复还合掌复还叩头。<a id="a-Bt"></a>殷勤致敬如是至三。<a id="a-Bu"></a>必也寻常一礼便罢。<a id="a-Bv"></a>中间更无起义。<a id="a-Bw"></a>西国见为三拜。<a id="a-Bx"></a>人皆怪也。<a id="a-By"></a>若恐额上有尘。<a id="a-Bz"></a>先须摩手令净。<a id="a-C0"></a>然后拭之。<a id="a-C1"></a>次当拂去两膝头土整顿衣裳在一边坐。<a id="a-C2"></a>或可暂时伫立。<a id="a-C3"></a>尊者即宜赐坐。<a id="a-C4"></a>必有呵责立亦无伤。<a id="a-C5"></a>斯乃佛在世时迄乎末代。<a id="a-C6"></a>师弟相传于今不绝。<a id="a-C7"></a>如经律云。<a id="a-C8"></a>来至佛所礼佛双足在一边坐。<a id="a-C9"></a>不云敷坐具礼三拜在一边立。<a id="a-CA"></a>斯其教矣。<a id="a-CB"></a>但尊老之处多座须安。<a id="a-CC"></a>必有人来准仪而坐。<a id="a-CD"></a>凡是坐者。<a id="a-CE"></a>皆足蹋地。<a id="a-CF"></a>曾无帖膝之法也。</p>
  <p id="aCG">律云应先嗢屈竹迦。<a id="a-CH"></a>译为蹲踞。<a id="a-CI"></a>双足履地两膝皆竖。<a id="a-CJ"></a>摄敛衣服勿令垂地。<a id="a-CK"></a>即是持衣说净常途轨式。<a id="a-CL"></a>或对别人而说罪。<a id="a-CM"></a>或向大众而申敬。<a id="a-CN"></a>或被责而请忍。<a id="a-CO"></a>或受具而礼僧。<a id="a-CP"></a>皆同斯也。<a id="a-CQ"></a>或可双膝着地平身合掌。<a id="a-CR"></a>乃是香台瞻仰赞叹之容矣。<a id="a-CS"></a>然于床上礼拜。<a id="a-CT"></a>诸国所无。<a id="a-CU"></a>或敷毡席亦不见有。<a id="a-CV"></a>欲敬反慢岂成道理。<a id="a-CW"></a>至如床上席上。<a id="a-CX"></a>平怀尚不致恭。<a id="a-CY"></a>况礼尊师大师。<a id="a-CZ"></a>此事若为安可。<a id="a-Ca"></a>西国讲堂食堂之内。<a id="a-Cb"></a>元来不置大床。<a id="a-Cc"></a>多设木枯并小床子。<a id="a-Cd"></a>听讲食时用将踞坐。<a id="a-Ce"></a>斯其本法矣。<a id="a-Cf"></a>神州则大床方坐。<a id="a-Cg"></a>其事久之。<a id="a-Ch"></a>虽可随时设仪。<a id="a-Ci"></a>而本末之源须识。</p>
  <p data-pb></p>
  <h2 id="aCj">二十六客旧相遇</h2>
  <p id="aCk">昔大师在日。<a id="a-Cl"></a>亲为教主。<a id="a-Cm"></a>客苾刍至。<a id="a-Cn"></a>自唱善来。<a id="a-Co"></a>又复西方寺众。<a id="a-Cp"></a>多为制法。<a id="a-Cq"></a>凡见新来。<a id="a-Cr"></a>无论客旧及弟子门人旧人。<a id="a-Cs"></a>即须迎前唱莎揭哆。<a id="a-Ct"></a>译曰善来。<a id="a-Cu"></a>客乃寻声。<a id="a-Cv"></a>即云窣莎揭哆。<a id="a-Cw"></a>译曰极善来。<a id="a-Cx"></a>如不说者。<a id="a-Cy"></a>一违寺制。<a id="a-Cz"></a>二准律有犯。<a id="a-D0"></a>无问大小悉皆如此。<a id="a-D1"></a>即为收取瓶钵拄在壁牙。<a id="a-D2"></a>随处安坐令其憩息。<a id="a-D3"></a>幼向屏处尊乃房前。<a id="a-D4"></a>卑则敬上而熟搦其腨后及遍身。<a id="a-D5"></a>尊乃抚下而频按其背不至腰足。<a id="a-D6"></a>齐年之类事无间然。<a id="a-D7"></a>既解疲劳方澡手濯足。<a id="a-D8"></a>次就尊所申其礼敬。<a id="a-D9"></a>但为一礼跪而按足。<a id="a-DA"></a>尊乃展其右手抚彼肩背。<a id="a-DB"></a>若别非经久。<a id="a-DC"></a>手抚不为。<a id="a-DD"></a>师乃问其安不。<a id="a-DE"></a>弟子随事见答。<a id="a-DF"></a>然后退在一边恭敬而坐。<a id="a-DG"></a>实无立法。</p>
  <p id="aDH">然西方轨则。<a id="a-DI"></a>多坐小枯。<a id="a-DJ"></a>复皆露足。<a id="a-DK"></a>东夏既无斯事。<a id="a-DL"></a>执足之礼不行。<a id="a-DM"></a>经说。<a id="a-DN"></a>人天来至佛所顶礼双足退坐一面。<a id="a-DO"></a>即其仪矣。<a id="a-DP"></a>然后释其时候供给汤饮。<a id="a-DQ"></a>酥蜜沙糖饮啖随意。<a id="a-DR"></a>或余八浆。<a id="a-DS"></a>并须罗滤澄清方饮。<a id="a-DT"></a>如兼浊滓此定不开。<a id="a-DU"></a>杏汤之流体是稠浊。<a id="a-DV"></a>准依道理全非饮限。<a id="a-DW"></a>律云。<a id="a-DX"></a>凡浆净滤色如黄荻。<a id="a-DY"></a>此谓西国师弟门徒客旧相遇逢迎之礼。<a id="a-DZ"></a>岂有冒寒创至触热新来。<a id="a-Da"></a>或遍体汗流或手足皆冻。<a id="a-Db"></a>放却衣襆急事和南。<a id="a-Dc"></a>情状匆忙深乖轨式。<a id="a-Dd"></a>师乃立之闲问余事。<a id="a-De"></a>诚哉大急将为绍隆。<a id="a-Df"></a>言和南者。<a id="a-Dg"></a>梵云畔睇。<a id="a-Dh"></a>或云畔惮南。<a id="a-Di"></a>译为敬礼。<a id="a-Dj"></a>但为采语不真。<a id="a-Dk"></a>唤和南矣。<a id="a-Dl"></a>不能移旧且道和南。<a id="a-Dm"></a>的取正音应云畔睇。<a id="a-Dn"></a>又道行众集。<a id="a-Do"></a>礼拜非仪。<a id="a-Dp"></a>合掌低头口云畔睇。<a id="a-Dq"></a>故经云。<a id="a-Dr"></a>或复但合掌。<a id="a-Ds"></a>乃至小低头。<a id="a-Dt"></a>即是致敬也。<a id="a-Du"></a>南人不审依希合度。<a id="a-Dv"></a>向使改不审为畔睇。<a id="a-Dw"></a>斯乃全同律教矣。</p>
  <p data-pb></p>
  <h2 id="aDx">二十七先体病源</h2>
  <p id="aDy">云。<a id="a-Dz"></a>量身轻重方餐小食者。<a id="a-E0"></a>即是观四大之强弱也。<a id="a-E1"></a>若其轻利。<a id="a-E2"></a>便可如常所食。<a id="a-E3"></a>必有异处则须视其起由。<a id="a-E4"></a>既得病源然后将息。<a id="a-E5"></a>若觉轻健饥火内然。<a id="a-E6"></a>至小食时方始餐啖。<a id="a-E7"></a>凡是平旦名痰癊时。<a id="a-E8"></a>宿食余津积在胸膈。<a id="a-E9"></a>尚未疏散食便成咎。<a id="a-EA"></a>譬乎火焰起而投薪。<a id="a-EB"></a>薪乃寻从火化。<a id="a-EC"></a>若也火未着而安草。<a id="a-ED"></a>草遂存而不然。<a id="a-EE"></a>夫小食者是圣别开。<a id="a-EF"></a>若粥若饭量身乃食。<a id="a-EG"></a>必也因粥能资道。<a id="a-EH"></a>即唯此而非余。<a id="a-EI"></a>若其要饭方长身。<a id="a-EJ"></a>旦食饭而无损。<a id="a-EK"></a>凡有食啖令身不安者。<a id="a-EL"></a>是与身为病缘也。<a id="a-EM"></a>不要头痛卧床方云是疾。<a id="a-EN"></a>若余药不疗。<a id="a-EO"></a>医人为处。<a id="a-EP"></a>须非时食。<a id="a-EQ"></a>佛言。<a id="a-ER"></a>密处与之。<a id="a-ES"></a>如异此流固非开限。<a id="a-ET"></a>然西方五明论中。<a id="a-EU"></a>其医明曰。<a id="a-EV"></a>先当察声色。<a id="a-EW"></a>然后行八医。<a id="a-EX"></a>如不解斯妙。<a id="a-EY"></a>求顺反成违。<a id="a-EZ"></a>言八医者。<a id="a-Ea"></a>一论所有诸疮。<a id="a-Eb"></a>二论针刺首疾。<a id="a-Ec"></a>三论身患。<a id="a-Ed"></a>四论鬼瘴。<a id="a-Ee"></a>五论恶揭陀药。<a id="a-Ef"></a>六论童子病。<a id="a-Eg"></a>七论长年方。<a id="a-Eh"></a>八论足身力。<a id="a-Ei"></a>言疮事兼内外。<a id="a-Ej"></a>首疾但目在头。<a id="a-Ek"></a>齐咽已下名为身患。<a id="a-El"></a>鬼瘴谓是邪魅。<a id="a-Em"></a>恶揭陀遍治诸毒。<a id="a-En"></a>童子始从胎内至年十六。<a id="a-Eo"></a>长年则延身久存。<a id="a-Ep"></a>足力乃身体强健。<a id="a-Eq"></a>斯之八术先为八部。<a id="a-Er"></a>近日有人略为一夹。<a id="a-Es"></a>五天之地咸悉遵修。<a id="a-Et"></a>但令解者无不食禄。<a id="a-Eu"></a>由是西国大贵医人。<a id="a-Ev"></a>兼重商客为无杀害。<a id="a-Ew"></a>自益济他。<a id="a-Ex"></a>于此医明已用功学。<a id="a-Ey"></a>由非正业遂乃弃之。<a id="a-Ez"></a>又复须知。<a id="a-F0"></a>西方药味与东夏不同。<a id="a-F1"></a>互有互无事非一概。<a id="a-F2"></a>且如人参茯苓当归远志乌头附子麻黄细辛。<a id="a-F3"></a>若斯之流神州上药。<a id="a-F4"></a>察问西国咸不见有。<a id="a-F5"></a>西方则多足诃黎勒。<a id="a-F6"></a>北道则时有郁金香。<a id="a-F7"></a>西边乃阿魏丰饶。<a id="a-F8"></a>南海则少出龙脑。<a id="a-F9"></a>三种豆蔻皆在杜和罗。<a id="a-FA"></a>两色丁香咸生堀伦国。<a id="a-FB"></a>唯斯色类是唐所须。<a id="a-FC"></a>自余药物不足收采。<a id="a-FD"></a>凡四大之身有病生者。<a id="a-FE"></a>咸从多食而起。<a id="a-FF"></a>或由劳力而发。<a id="a-FG"></a>或夜食未泄平旦便餐。<a id="a-FH"></a>或旦食不消午时还食。<a id="a-FI"></a>因兹发动遂成霍乱。<a id="a-FJ"></a>呃气则连宵不息。<a id="a-FK"></a>鼓胀即终旬莫止。<a id="a-FL"></a>然后乃求多钱之肾气。<a id="a-FM"></a>觅贵价之秦胶。<a id="a-FN"></a>富者此事可为贫人命随朝露。<a id="a-FO"></a>病既成矣。<a id="a-FP"></a>斯何救焉。<a id="a-FQ"></a>纵使卢威旦至进丸散而无因。<a id="a-FR"></a>鶣鹊昏来遗汤膏而宁济。<a id="a-FS"></a>火烧针刺与木石而不殊。<a id="a-FT"></a>振足摇头混僵仆而何别。<a id="a-FU"></a>斯乃良由不体病本不解调将。<a id="a-FV"></a>可谓止流不塞其源。<a id="a-FW"></a>伐树不除其本。<a id="a-FX"></a>波条弥蔓求绝无因。<a id="a-FY"></a>致使学经论者仰三藏而永叹。<a id="a-FZ"></a>习静虑者想八定而长嗟。<a id="a-Fa"></a>俗士乃务明经之辈。<a id="a-Fb"></a>则绝辔于金马之门。<a id="a-Fc"></a>求进士之流。<a id="a-Fd"></a>遂息步于石渠之署。<a id="a-Fe"></a>妨修道业可不大欤。<a id="a-Ff"></a>废失荣宠诚非小事。<a id="a-Fg"></a>聊为叙之勿嫌繁重。<a id="a-Fh"></a>冀令未损多药宿痼可除。<a id="a-Fi"></a>不造医门而新痾遂殄。<a id="a-Fj"></a>四大调畅百病不生。<a id="a-Fk"></a>自利利人岂非益也。<a id="a-Fl"></a>然而食毒死生。<a id="a-Fm"></a>盖是由其往业。<a id="a-Fn"></a>现缘避就非不须为者哉。</p>
  <p data-pb></p>
  <h2 id="aFo">二十八进药方法</h2>
  <p id="aFp">四大违和。<a id="a-Fq"></a>生灵共有。<a id="a-Fr"></a>八节交竞。<a id="a-Fs"></a>发动无恒。<a id="a-Ft"></a>凡是痾生。<a id="a-Fu"></a>即须将息。<a id="a-Fv"></a>故世尊亲说医方经曰。<a id="a-Fw"></a>四大不调者。<a id="a-Fx"></a>一窭噜二燮跛。<a id="a-Fy"></a>三毕哆。<a id="a-Fz"></a>四婆哆。<a id="a-G0"></a>初则地大增令身沉重。<a id="a-G1"></a>二则水大积涕唾乖常。<a id="a-G2"></a>三则火大盛头胸壮热。<a id="a-G3"></a>四则风大动气息击冲。<a id="a-G4"></a>即当神州沉重痰癊热黄气发之异名也。<a id="a-G5"></a>若依俗论病。<a id="a-G6"></a>乃有其三种。<a id="a-G7"></a>谓风热癊。<a id="a-G8"></a>重则与癊体同。<a id="a-G9"></a>不别彰其地大。<a id="a-GA"></a>凡候病源旦朝自察。<a id="a-GB"></a>若觉四候乖舛。<a id="a-GC"></a>即以绝粒为先。<a id="a-GD"></a>纵令大渴。<a id="a-GE"></a>勿进浆水。<a id="a-GF"></a>斯其极禁。<a id="a-GG"></a>或一日二日。<a id="a-GH"></a>或四朝五朝。<a id="a-GI"></a>以差为期。<a id="a-GJ"></a>义无胶柱。<a id="a-GK"></a>若疑腹有宿食。<a id="a-GL"></a>叉刺齐胸。<a id="a-GM"></a>宜须恣饮熟汤指剔喉中变吐令尽。<a id="a-GN"></a>更饮更决以尽为度。<a id="a-GO"></a>或饮冷水理亦无伤。<a id="a-GP"></a>或干姜汤斯其妙也。<a id="a-GQ"></a>其日必须断食。<a id="a-GR"></a>明朝方始进餐。<a id="a-GS"></a>如若不能。<a id="a-GT"></a>临时斟酌。<a id="a-GU"></a>必其壮热特讳水浇。<a id="a-GV"></a>若沉重战冷。<a id="a-GW"></a>近火为妙。<a id="a-GX"></a>其江岭已南热瘴之地。<a id="a-GY"></a>不可依斯。<a id="a-GZ"></a>热发水淋是土宜也。<a id="a-Ga"></a>如其风急涂以膏油。<a id="a-Gb"></a>可用布团火炙而熨折伤之处。<a id="a-Gc"></a>斯亦为善。<a id="a-Gd"></a>熟油涂之目验交益。<a id="a-Ge"></a>若觉痰癊填胸口中唾数。<a id="a-Gf"></a>鼻流清水气积咽关户满枪喉。<a id="a-Gg"></a>语声不转饮食亡味动历一旬。<a id="a-Gh"></a>如此之流绝食便差。<a id="a-Gi"></a>不劳炙顶无假捩咽。<a id="a-Gj"></a>斯乃不御汤药。<a id="a-Gk"></a>而能蠲疾即医明之大规矣。<a id="a-Gl"></a>意者以其宿食若除壮热便息。<a id="a-Gm"></a>流津既竭痰癊便瘳。<a id="a-Gn"></a>内静气消即狂风自殄。<a id="a-Go"></a>将此调停万无一失。<a id="a-Gp"></a>既不劳其诊脉。<a id="a-Gq"></a>讵假问乎阴阳。<a id="a-Gr"></a>各各自是医王。<a id="a-Gs"></a>人人悉成只域。<a id="a-Gt"></a>至如鸾法师调气蠲疾。<a id="a-Gu"></a>隐默者乃行。<a id="a-Gv"></a>思禅师坐内抽邪。<a id="a-Gw"></a>非流俗所识。<a id="a-Gx"></a>访名医于东洛。<a id="a-Gy"></a>则贫匮绝其津。<a id="a-Gz"></a>求上药于西郊。<a id="a-H0"></a>则茕独亡其路。<a id="a-H1"></a>所论绝食省而且妙。<a id="a-H2"></a>备通穷富岂非要乎。<a id="a-H3"></a>又如痈痤暴起热血忽冲。<a id="a-H4"></a>手足烦疼天行时气。<a id="a-H5"></a>或刀箭伤体。<a id="a-H6"></a>或坠堕损躬。<a id="a-H7"></a>伤寒霍乱之徒。<a id="a-H8"></a>半日暴泻之类。<a id="a-H9"></a>头痛心痛眼疼齿疼。<a id="a-HA"></a>片有病起咸须断食。<a id="a-HB"></a>又三等丸能疗众病。<a id="a-HC"></a>复非难得。<a id="a-HD"></a>取诃黎勒皮。<a id="a-HE"></a>干姜沙糖。<a id="a-HF"></a>三事等分。<a id="a-HG"></a>捣前二令碎。<a id="a-HH"></a>以水片许和沙糖融之并捣为丸。<a id="a-HI"></a>旦服十丸许以为度。<a id="a-HJ"></a>诸无所忌。<a id="a-HK"></a>若患痢者。<a id="a-HL"></a>不过三两服即差。<a id="a-HM"></a>能破胘气除风消食。<a id="a-HN"></a>为益处广故此言之。<a id="a-HO"></a>若无沙糖者。<a id="a-HP"></a>饴蜜亦得。<a id="a-HQ"></a>又诃黎勒若能每日嚼一颗咽汁。<a id="a-HR"></a>亦终身无病。<a id="a-HS"></a>此等医明传乎帝释。<a id="a-HT"></a>五明一数五天共遵。<a id="a-HU"></a>其中要者绝食为最。<a id="a-HV"></a>旧人传云。<a id="a-HW"></a>若其七日断食不差。<a id="a-HX"></a>后乃方可求观世音。<a id="a-HY"></a>神州多并不闲。<a id="a-HZ"></a>将为别是斋戒。<a id="a-Ha"></a>遂不肯行学。<a id="a-Hb"></a>良由传者不悟医道也。<a id="a-Hc"></a>其有服丹石及长病并腹块之类。<a id="a-Hd"></a>或又依斯(恐有丹石之人。<a id="a-He"></a>忍饥非所宜也。<a id="a-Hf"></a>又飞丹则诸国皆无。<a id="a-Hg"></a>服石则神州独有。<a id="a-Hh"></a>然而水精白石有出火者。<a id="a-Hi"></a>若服之则身体爆裂。<a id="a-Hj"></a>时人不别。<a id="a-Hk"></a>抂死者无穷。<a id="a-Hl"></a>由此言之。<a id="a-Hm"></a>深须体识)蛇蝎等毒全非此疗。<a id="a-Hn"></a>而绝食之时。<a id="a-Ho"></a>大忌游行及以作务。<a id="a-Hp"></a>其长行之人。<a id="a-Hq"></a>纵令断食随路无损。<a id="a-Hr"></a>如其差已后须将息。<a id="a-Hs"></a>宜可食新煮饭饮熟菉豆汤。<a id="a-Ht"></a>投以香和任饮多少。<a id="a-Hu"></a>若觉有冷投椒姜荜[卄/(乏-之+友)]。<a id="a-Hv"></a>若知是风。<a id="a-Hw"></a>着胡葱荆芥。<a id="a-Hx"></a>医方论曰。<a id="a-Hy"></a>诸辛悉皆动风。<a id="a-Hz"></a>唯干姜非也。<a id="a-I0"></a>加之亦佳。<a id="a-I1"></a>准绝食日而作调息讳饮冷水。<a id="a-I2"></a>余如药禁。<a id="a-I3"></a>如其啖粥。<a id="a-I4"></a>恐痰癊还增。<a id="a-I5"></a>必是风劳。<a id="a-I6"></a>食亦无损。<a id="a-I7"></a>若患热者。<a id="a-I8"></a>即熟煎苦蔘汤。<a id="a-I9"></a>饮之为善。<a id="a-IA"></a>茗亦佳也。<a id="a-IB"></a>自离故国向二十余年。<a id="a-IC"></a>但以此疗身颇无他疾。<a id="a-ID"></a>且如神州药。<a id="a-IE"></a>石根茎之类。<a id="a-IF"></a>数乃四百有余。<a id="a-IG"></a>多并色味精奇香气芬郁。<a id="a-IH"></a>可以蠲疾可以王神。<a id="a-II"></a>针灸之医诊脉之术。<a id="a-IJ"></a>赡部洲中无以加也。<a id="a-IK"></a>长年之药唯东夏焉。<a id="a-IL"></a>良以连冈雪巘接岭香山。<a id="a-IM"></a>异物奇珍咸萃于此。<a id="a-IN"></a>故体人像物号曰神州。<a id="a-IO"></a>五天之内谁不加尚。<a id="a-IP"></a>四海之中孰不钦奉。<a id="a-IQ"></a>云文殊师利现居其国。<a id="a-IR"></a>所到之处若闻是提婆弗呾攞僧。<a id="a-IS"></a>莫不大生礼敬。<a id="a-IT"></a>提婆是天。<a id="a-IU"></a>弗呾攞是子。<a id="a-IV"></a>云是支那天子所居处来也。<a id="a-IW"></a>考其药石实为奇妙。<a id="a-IX"></a>将息病由颇有疏阙。<a id="a-IY"></a>故粗陈大况以备时须。<a id="a-IZ"></a>若绝食不损者。<a id="a-Ia"></a>后乃随方处疗。<a id="a-Ib"></a>苦蔘汤偏除热病。<a id="a-Ic"></a>酥油蜜浆特遣风痾。<a id="a-Id"></a>其西天罗荼国。<a id="a-Ie"></a>凡有病者绝食。<a id="a-If"></a>或经半月。<a id="a-Ig"></a>或经一月。<a id="a-Ih"></a>要待病可然后方食。<a id="a-Ii"></a>中天极多七日。<a id="a-Ij"></a>南海二三日矣。<a id="a-Ik"></a>斯由风土差互四大不同。<a id="a-Il"></a>致令多少。<a id="a-Im"></a>不为一概。<a id="a-In"></a>未委神州宜断食不。<a id="a-Io"></a>然而七日不食。<a id="a-Ip"></a>人命多殒者。<a id="a-Iq"></a>由其无病持故。<a id="a-Ir"></a>若病在身。<a id="a-Is"></a>多日亦不死矣。<a id="a-It"></a>曾见有病绝粒三旬后时还差。<a id="a-Iu"></a>则何须见怪绝食日多。<a id="a-Iv"></a>岂容但见病发不察病起所由。<a id="a-Iw"></a>壮热火燃还将热粥。<a id="a-Ix"></a>令饮带病强食。<a id="a-Iy"></a>深是可畏。<a id="a-Iz"></a>万有一差。<a id="a-J0"></a>终亦不堪教俗。<a id="a-J1"></a>医方明内极是讳焉。<a id="a-J2"></a>又由东夏。<a id="a-J3"></a>时人鱼菜多并生食。<a id="a-J4"></a>此乃西国咸悉不餐。<a id="a-J5"></a>凡是菜茹皆须烂煮。<a id="a-J6"></a>加阿魏苏油及诸香和。<a id="a-J7"></a>然后方啖。<a id="a-J8"></a>葅虀之类人皆不食。<a id="a-J9"></a>时复忆故啖之。<a id="a-JA"></a>遂使齐中结痛损腹肠闇眼目长疾病益虚疏。<a id="a-JB"></a>其斯之谓。<a id="a-JC"></a>智者思察用行舍藏。<a id="a-JD"></a>闻而不行岂医咎也。<a id="a-JE"></a>行则身安道备。<a id="a-JF"></a>自他之益俱成。<a id="a-JG"></a>舍则体损智微。<a id="a-JH"></a>彼我之功皆失也。</p>
  <h2 id="aJI">二十九除其弊药</h2>
  <p id="aJJ">自有方处鄙俗久行。<a id="a-JK"></a>病发即服大便小便。<a id="a-JL"></a>疾起便用猪粪猫粪。<a id="a-JM"></a>或堈盛瓮贮号曰龙汤。<a id="a-JN"></a>虽加美名秽恶斯极。<a id="a-JO"></a>且如葱蒜许服尚自遣在边房。<a id="a-JP"></a>七日净身洗浴而进。<a id="a-JQ"></a>身若未净不入众中。<a id="a-JR"></a>不合绕塔不应礼拜。<a id="a-JS"></a>以其臭秽非病不听。<a id="a-JT"></a>四依陈弃之言。<a id="a-JU"></a>即是陈故所弃之药。<a id="a-JV"></a>意在省事仅可资身。<a id="a-JW"></a>上价自在开中。<a id="a-JX"></a>啖服实成非损。<a id="a-JY"></a>梵云晡堤木底鞞杀杜。<a id="a-JZ"></a>晡堤是陈。<a id="a-Ja"></a>木底是弃。<a id="a-Jb"></a>鞞杀社译之为药(即是陈弃药也)律开大便小便。<a id="a-Jc"></a>乃是犊粪牛尿。<a id="a-Jd"></a>西国极刑之俦。<a id="a-Je"></a>粪涂其体驱摈野外不处人流。<a id="a-Jf"></a>除粪去秽之徒。<a id="a-Jg"></a>行便击杖自异。<a id="a-Jh"></a>若误冲着。<a id="a-Ji"></a>即连衣遍洗。<a id="a-Jj"></a>大师既缘时御物。<a id="a-Jk"></a>讥丑先防。<a id="a-Jl"></a>岂遣服斯而独乖时望。<a id="a-Jm"></a>不然之由具如律内。<a id="a-Jn"></a>用此惠人诚为可鄙。<a id="a-Jo"></a>勿令流俗习以为常。<a id="a-Jp"></a>外国若闻诚损风化。<a id="a-Jq"></a>又复大有香药何不服之。<a id="a-Jr"></a>己所不爱宁堪施物。<a id="a-Js"></a>然而除蛇蝎毒。<a id="a-Jt"></a>自有硫黄雄黄雌黄之石。<a id="a-Ju"></a>片子随身诚非难得。<a id="a-Jv"></a>若遭热瘴。<a id="a-Jw"></a>即有甘草恒山苦蔘之汤。<a id="a-Jx"></a>贮畜少多理便易获。<a id="a-Jy"></a>姜椒荜茇。<a id="a-Jz"></a>旦咽而风冷全祛。<a id="a-K0"></a>石蜜沙糖。<a id="a-K1"></a>夜餐而饥渴俱息。<a id="a-K2"></a>不畜汤药之直。<a id="a-K3"></a>临事定有阙如。<a id="a-K4"></a>违教不行罪愆宁免。<a id="a-K5"></a>钱财漫用急处便闲。<a id="a-K6"></a>若不曲题谁能直悟。<a id="a-K7"></a>呜呼不肯施佳药。<a id="a-K8"></a>遂省用龙汤。<a id="a-K9"></a>虽复小利在心。<a id="a-KA"></a>宁知大亏圣教。<a id="a-KB"></a>正量部中说其陈弃。<a id="a-KC"></a>既是部别。<a id="a-KD"></a>不可同斯。<a id="a-KE"></a>了论虽复见文。<a id="a-KF"></a>元非有部所学。</p>
  <h2 id="aKG">三十旋右观时</h2>
  <p id="aKH">言旋右者。<a id="a-KI"></a>梵云钵喇特崎拏。<a id="a-KJ"></a>钵喇字缘乃有多义。<a id="a-KK"></a>此中意趣事表旋行。<a id="a-KL"></a>特崎拏即是其右。<a id="a-KM"></a>总明尊便之目。<a id="a-KN"></a>故时人名右手为特崎拏手。<a id="a-KO"></a>意是从其右边为尊为便。<a id="a-KP"></a>方合旋绕之仪矣。<a id="a-KQ"></a>或特欹拏目其施义。<a id="a-KR"></a>与此不同。<a id="a-KS"></a>如前已述。<a id="a-KT"></a>西国五天。<a id="a-KU"></a>皆名东方为前方。<a id="a-KV"></a>南为右方。<a id="a-KW"></a>亦不可依斯以论左右。<a id="a-KX"></a>诸经应云旋右三匝。<a id="a-KY"></a>若云佛边行道者非也。<a id="a-KZ"></a>经云右绕三匝者。<a id="a-Ka"></a>正顺其仪。<a id="a-Kb"></a>或云绕百千匝不云右者略也。<a id="a-Kc"></a>然右绕左绕稍难详定。<a id="a-Kd"></a>为向右手边为右绕。<a id="a-Ke"></a>为向左手边为左绕耶。<a id="a-Kf"></a>曾见东夏有学士云。<a id="a-Kg"></a>右手向内圆之名为右绕。<a id="a-Kh"></a>左手向内圆之名为左绕。<a id="a-Ki"></a>理可向其左边而转。<a id="a-Kj"></a>右绕之事方成。<a id="a-Kk"></a>斯乃出自胸臆。<a id="a-Kl"></a>非关正理。<a id="a-Km"></a>遂令迷俗莫辩司方。<a id="a-Kn"></a>大德鸿英亦雷同取惑。<a id="a-Ko"></a>以理商度如何折中。<a id="a-Kp"></a>但可依其梵本并须杜塞人情。<a id="a-Kq"></a>向右边为右绕。<a id="a-Kr"></a>向左边为左绕斯为圣制勿致疑惑。<a id="a-Ks"></a>又复时非时者。<a id="a-Kt"></a>且如时经所说。<a id="a-Ku"></a>自应别是会机。<a id="a-Kv"></a>然四部律文。<a id="a-Kw"></a>皆以午时为正。<a id="a-Kx"></a>若影过线许。<a id="a-Ky"></a>即曰非时。<a id="a-Kz"></a>若欲护罪取正方者。<a id="a-L0"></a>宜须夜揆北辰直望南极。<a id="a-L1"></a>定其邪正的辩禺中。<a id="a-L2"></a>又宜于要处安小土台。<a id="a-L3"></a>圆阔一尺高五寸中插细杖。<a id="a-L4"></a>或时石上竖丁。<a id="a-L5"></a>如竹箸许可高四指。<a id="a-L6"></a>取其正午之影。<a id="a-L7"></a>画以为记。<a id="a-L8"></a>影过画处便不合食。<a id="a-L9"></a>西方在处多悉有之。<a id="a-LA"></a>名为薛攞斫羯攞(弹舌道之)译为时轮矣。<a id="a-LB"></a>揆影之法看其杖影。<a id="a-LC"></a>极短之时即正中也。</p>
  <p id="aLD">然赡部洲中影多不定。<a id="a-LE"></a>随其方处量有参差。<a id="a-LF"></a>即如洛州无影。<a id="a-LG"></a>与余不同。<a id="a-LH"></a>又如室利佛逝国。<a id="a-LI"></a>至八月中以圭测影不缩不盈。<a id="a-LJ"></a>日中人立并皆无影。<a id="a-LK"></a>春中亦尔。<a id="a-LL"></a>一年再度日过头上。<a id="a-LM"></a>若日南行。<a id="a-LN"></a>则北畔影长二尺三尺。<a id="a-LO"></a>日向北边南影同尔。<a id="a-LP"></a>神州则南溟北朔更复不同。<a id="a-LQ"></a>北户向日是其恒矣。<a id="a-LR"></a>又海东日午关西未中。<a id="a-LS"></a>准理既然事难执一是故律云。<a id="a-LT"></a>遣取当处日中以为定矣。</p>
  <p id="aLU">夫出家之人要依圣教。<a id="a-LV"></a>口腹之事无日不须。<a id="a-LW"></a>揆影而餐理应存念。<a id="a-LX"></a>此其落漠余何护焉。<a id="a-LY"></a>是以弘绍之英无怪繁重。<a id="a-LZ"></a>行海尚持圭去。<a id="a-La"></a>在地宁得逶随。<a id="a-Lb"></a>故西国相传云。<a id="a-Lc"></a>观水观时是曰律师矣。<a id="a-Ld"></a>又复西国大寺皆有漏水。<a id="a-Le"></a>并是积代君王之所奉施。<a id="a-Lf"></a>并给漏子为众警时。<a id="a-Lg"></a>下以铜盆盛水。<a id="a-Lh"></a>上乃铜碗浮内。<a id="a-Li"></a>其碗薄妙可受二升。<a id="a-Lj"></a>孔在下穿水便上涌。<a id="a-Lk"></a>细若针许量时准宜。<a id="a-Ll"></a>碗水既尽沈。<a id="a-Lm"></a>即打鼓。<a id="a-Ln"></a>始从平旦。<a id="a-Lo"></a>一碗沈打鼓一下。<a id="a-Lp"></a>两碗两下。<a id="a-Lq"></a>三碗三下。<a id="a-Lr"></a>四碗四下。<a id="a-Ls"></a>然后吹螺两声。<a id="a-Lt"></a>更别打一下。<a id="a-Lu"></a>名为一时也。<a id="a-Lv"></a>即日东隅矣。<a id="a-Lw"></a>更过四碗同前打四。<a id="a-Lx"></a>更复鸣螺。<a id="a-Ly"></a>别打两下名两时。<a id="a-Lz"></a>即正午矣。<a id="a-M0"></a>若闻两打则僧徒不食。<a id="a-M1"></a>若见食者。<a id="a-M2"></a>寺法即便驱摈。<a id="a-M3"></a>过午后两时。<a id="a-M4"></a>法亦同尔。<a id="a-M5"></a>夜有四时与昼相似。<a id="a-M6"></a>总论一日一夜。<a id="a-M7"></a>成八时也。<a id="a-M8"></a>若初夜尽时。<a id="a-M9"></a>其知事人则于寺上阁。<a id="a-MA"></a>鸣鼓以警众。<a id="a-MB"></a>此是那烂陀寺漏法。<a id="a-MC"></a>又日将没时。<a id="a-MD"></a>及天晓时。<a id="a-ME"></a>皆于门前打鼓一通。<a id="a-MF"></a>斯等杂任皆是净人及户人所作。<a id="a-MG"></a>日没之后乃至天光。<a id="a-MH"></a>大众全无鸣健稚法。<a id="a-MI"></a>凡打健稚不使净人。<a id="a-MJ"></a>皆维那自打健稚。<a id="a-MK"></a>有四五之别。<a id="a-ML"></a>广如余处。<a id="a-MM"></a>其莫诃菩提。<a id="a-MN"></a>及俱尸那寺。<a id="a-MO"></a>漏乃稍别。<a id="a-MP"></a>从旦至中碗沈十六。<a id="a-MQ"></a>若南海骨仑国。<a id="a-MR"></a>则铜釜盛水。<a id="a-MS"></a>穿孔下流。<a id="a-MT"></a>水尽之时即便打鼓。<a id="a-MU"></a>一尽一打四椎至中。<a id="a-MV"></a>齐暮还然。<a id="a-MW"></a>夜同斯八。<a id="a-MX"></a>总成十六。<a id="a-MY"></a>亦是国王所施。<a id="a-MZ"></a>由斯漏故。<a id="a-Ma"></a>纵使重云暗昼。<a id="a-Mb"></a>长无惑午之辰。<a id="a-Mc"></a>密雨连宵。<a id="a-Md"></a>终罕疑更之夜。<a id="a-Me"></a>若能奏请置之。<a id="a-Mf"></a>深是僧家要事。<a id="a-Mg"></a>其漏器法。<a id="a-Mh"></a>然须先取昼夜停时。<a id="a-Mi"></a>旦至午时八碗沉没。<a id="a-Mj"></a>如其减八钻孔令大。<a id="a-Mk"></a>调停节数还须巧匠。<a id="a-Ml"></a>若日夜渐短。<a id="a-Mm"></a>即可增其半抄。<a id="a-Mn"></a>若日夜渐长。<a id="a-Mo"></a>复减其半酌。<a id="a-Mp"></a>然以消息为度。<a id="a-Mq"></a>维那若房设小杯。<a id="a-Mr"></a>准理亦应无过。<a id="a-Ms"></a>然而东夏五更西方四节调御之教但列三时。<a id="a-Mt"></a>谓分一夜为三分也。<a id="a-Mu"></a>初分后分念诵思惟。<a id="a-Mv"></a>处中一时系心而睡。<a id="a-Mw"></a>无病乖此。<a id="a-Mx"></a>便招违教之愆。<a id="a-My"></a>敬而奉行。<a id="a-Mz"></a>卒有自他之利矣。</p>
 </body>
</html>