<!doctype html>
<html id="z3IBWma1SW" data-ver="1381">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">南海寄归内法传卷第二</h1>
  <p id="a2">十衣食所须 十一着衣法式 十二尼衣丧制 十三结净地法 十四五众安居 十五随意成规 十六匙筋合否 十七知时而礼 十八便利之事</p>
  <p data-pb></p>
  <h2 id="a3">十衣食所须</h2>
  <p id="a4">原夫。<a id="a-5"></a>有待累形。<a id="a-6"></a>假衣食而始济。<a id="a-7"></a>无生妙智。<a id="a-8"></a>托灭理而方兴。<a id="a-9"></a>若其受用乖仪。<a id="a-A"></a>便招步步之罪。<a id="a-B"></a>澄心失轨。<a id="a-C"></a>遂致念念之迷。<a id="a-D"></a>为此于受用中求脱者。<a id="a-E"></a>顺圣言而受用。<a id="a-F"></a>在澄心处习理者符先教以澄心。<a id="a-G"></a>即须俯视生涯。<a id="a-H"></a>是迷生之牢狱。<a id="a-I"></a>仰晞寂岸。<a id="a-J"></a>为悟寂之虚关。<a id="a-K"></a>方可舣法舟于苦津。<a id="a-L"></a>秉慧炬于长夜矣。<a id="a-M"></a>然于所著衣服之制。<a id="a-N"></a>饮食之仪。<a id="a-O"></a>若持犯昉然律有成则。<a id="a-P"></a>初学之辈。<a id="a-Q"></a>亦识重轻。<a id="a-R"></a>此则得失局在别人。<a id="a-S"></a>固乃无烦商搉。<a id="a-T"></a>自有现违律检而将为指南。<a id="a-U"></a>或可习俗生常。<a id="a-V"></a>谓其无过。<a id="a-W"></a>或道。<a id="a-X"></a>佛生西国。<a id="a-Y"></a>彼出家者。<a id="a-Z"></a>依西国之形仪。<a id="a-a"></a>我住东川离俗者。<a id="a-b"></a>习东川之轨则。<a id="a-c"></a>讵能移神州之雅服。<a id="a-d"></a>受印度之殊风者。<a id="a-e"></a>聊为此徒。<a id="a-f"></a>粗铨衡也。<a id="a-g"></a>凡是衣服之仪。<a id="a-h"></a>斯乃出家纲要。<a id="a-i"></a>理须具题其制。<a id="a-j"></a>岂得轻而略诸。<a id="a-k"></a>且如法众三衣。<a id="a-l"></a>五天并皆刺叶。<a id="a-m"></a>独唯东夏开而不缝。<a id="a-n"></a>亲问北方诸国。<a id="a-o"></a>行四分律处。<a id="a-p"></a>俱同刺叶。<a id="a-q"></a>全无开者。<a id="a-r"></a>西方若得神州法服。<a id="a-s"></a>缝合乃披。<a id="a-t"></a>诸部律文。<a id="a-u"></a>皆云刺合。<a id="a-v"></a>然而充身六物。<a id="a-w"></a>自有严条。<a id="a-x"></a>十三资具。<a id="a-y"></a>广如律说。</p>
  <p id="az">言六物者。</p>
  <p id="a10">一僧伽胝(译为复衣也)二嗢呾啰僧伽(译为上衣也)三安呾婆娑(译为内衣也。<a id="a-11"></a>此之三衣。<a id="a-12"></a>皆名支伐罗。<a id="a-13"></a>北方诸国。<a id="a-14"></a>多名法衣为袈裟。<a id="a-15"></a>乃是赤色之义。<a id="a-16"></a>非律文典语)四波呾啰(钵也)五尼师但那(坐卧具也)六钵里萨啰伐拏(滤水罗也。<a id="a-17"></a>受戒之时。<a id="a-18"></a>要须具斯六物也)</p>
  <p id="a19">十三资具者。</p>
  <p id="a1A">一僧伽胝　二嗢呾啰僧伽　三安呾婆娑　四尼师但那　五裙　六副裙　七僧脚崎(掩腋衣也)　八副僧脚崎　九拭身巾　十拭面巾　十一剃发衣　十二覆疮疥衣　十三药资具衣。</p>
  <p id="a1B">颂曰。</p>
  <p id="a1C">三衣并坐具　　裙二帔有两</p>
  <p id="a1D">身面巾剃发　　遮疮药直衣</p>
  <p id="a1E">十三种衣。<a id="a-1F"></a>出家开畜。<a id="a-1G"></a>既有定格。<a id="a-1H"></a>即须顺教用之。<a id="a-1I"></a>不比自余所有长物。<a id="a-1J"></a>此之十三。<a id="a-1K"></a>咸须别牒其事点净守持。<a id="a-1L"></a>随得随持。<a id="a-1M"></a>无劳总足。<a id="a-1N"></a>余外长衣。<a id="a-1O"></a>量事分别。<a id="a-1P"></a>若毡褥毯席之流。<a id="a-1Q"></a>但须作其委付他心而受用也。<a id="a-1R"></a>有云。<a id="a-1S"></a>三衣十物者。<a id="a-1T"></a>盖是译者之意。<a id="a-1U"></a>离为二处。<a id="a-1V"></a>不依梵本。<a id="a-1W"></a>别道三衣。<a id="a-1X"></a>析开十物。<a id="a-1Y"></a>然其十数。<a id="a-1Z"></a>不能的委。<a id="a-1a"></a>致使猜卜。<a id="a-1b"></a>皆悉凭虚训什为杂。<a id="a-1c"></a>未符先旨。<a id="a-1d"></a>其药直衣。<a id="a-1e"></a>佛制畜者。<a id="a-1f"></a>计当用绢。<a id="a-1g"></a>可二丈许。<a id="a-1h"></a>或可一疋既而病起无恒。<a id="a-1i"></a>卒求难济。<a id="a-1j"></a>为此制畜。<a id="a-1k"></a>可豫备之。<a id="a-1l"></a>病时所须。<a id="a-1m"></a>无宜辄用。<a id="a-1n"></a>然修行利生之门。<a id="a-1o"></a>义在存乎通济。<a id="a-1p"></a>既而根有三等。<a id="a-1q"></a>不可局为一途。<a id="a-1r"></a>四依四作十二杜多。<a id="a-1s"></a>制唯上行。<a id="a-1t"></a>畜房受施十三资具。<a id="a-1u"></a>益兼中下。<a id="a-1v"></a>遂使少欲者无盈长之过。<a id="a-1w"></a>多求者亡阙事之咎。<a id="a-1x"></a>大哉慈父。<a id="a-1y"></a>巧应根机。<a id="a-1z"></a>善诱人天。<a id="a-20"></a>称调御者。<a id="a-21"></a>而云供身百一。<a id="a-22"></a>四部未见律文。<a id="a-23"></a>虽复经有其言。<a id="a-24"></a>故是别时之意。<a id="a-25"></a>且如多事俗徒家具尚不盈五十。<a id="a-26"></a>岂容省缘释子翻乃过其百数。<a id="a-27"></a>准验道理。<a id="a-28"></a>通塞可知。</p>
  <p id="a29">凡论絁绢。<a id="a-2A"></a>乃是圣开。<a id="a-2B"></a>何事强遮。<a id="a-2C"></a>徒为节目。<a id="a-2D"></a>断之以意。<a id="a-2E"></a>欲省招繁。<a id="a-2F"></a>五天四部并皆着用。<a id="a-2G"></a>讵可弃易求之绢絁。<a id="a-2H"></a>觅难得之细布。<a id="a-2I"></a>妨道之极。<a id="a-2J"></a>其在斯乎。<a id="a-2K"></a>非制强制。<a id="a-2L"></a>即其类也。<a id="a-2M"></a>遂使好事持律之者。<a id="a-2N"></a>增己慢而轻余。<a id="a-2O"></a>无求省欲之宾。<a id="a-2P"></a>内起惭而外恧。<a id="a-2Q"></a>斯乃遮身长道。<a id="a-2R"></a>亦复何事云云。<a id="a-2S"></a>而彼意者。<a id="a-2T"></a>将为害命处来伤慈之极。<a id="a-2U"></a>悲愍含识理可绝之。<a id="a-2V"></a>若尔者。<a id="a-2W"></a>着衣啖食。<a id="a-2X"></a>缘多损生。<a id="a-2Y"></a>蝼蚓曾不寄心。<a id="a-2Z"></a>蛹蚕一何见念。<a id="a-2a"></a>若其总护者。<a id="a-2b"></a>遂使存身靡托投命何因。<a id="a-2c"></a>以理推征此不然也。<a id="a-2d"></a>而有不啖酥酪不履皮鞋不着丝绵。<a id="a-2e"></a>同斯类矣。</p>
  <p id="a2f">凡论杀者。<a id="a-2g"></a>先以故意断彼命根。<a id="a-2h"></a>方成业道。<a id="a-2i"></a>必匪故思。<a id="a-2j"></a>佛言无犯。<a id="a-2k"></a>三处清净。<a id="a-2l"></a>制在亡愆。<a id="a-2m"></a>设乖斯旨但招轻过。<a id="a-2n"></a>无杀心故因乃极成。<a id="a-2o"></a>犹若受余喻便彰着。<a id="a-2p"></a>因喻既其明白无过。<a id="a-2q"></a>依宗自显。<a id="a-2r"></a>三支道理且已皎然。<a id="a-2s"></a>况复金口自言。<a id="a-2t"></a>何劳更为穿凿。<a id="a-2u"></a>遂使五日之疑。<a id="a-2v"></a>出于作者之笔三豕之谬。<a id="a-2w"></a>传乎信受之言。<a id="a-2x"></a>若其自乞生茧。<a id="a-2y"></a>目验损虫。<a id="a-2z"></a>斯则俗士尚不应行。<a id="a-30"></a>何况情希出离。<a id="a-31"></a>引斯为证深成未可。<a id="a-32"></a>若有施主净意持来。<a id="a-33"></a>即须唱导随喜。<a id="a-34"></a>以受之用资身而育德。<a id="a-35"></a>实无过也。<a id="a-36"></a>五天法服。<a id="a-37"></a>任刺任缝。<a id="a-38"></a>衣缕不问纵横。<a id="a-39"></a>为日无过三五。<a id="a-3A"></a>计绢一疋作得七条五条。<a id="a-3B"></a>内叶三指外缘一寸。<a id="a-3C"></a>外缘有刺三道。<a id="a-3D"></a>内叶悉皆缝合。<a id="a-3E"></a>充事表仪亦何假精妙。<a id="a-3F"></a>若着纳衣者。<a id="a-3G"></a>意存省事。<a id="a-3H"></a>或拾遗于粪聚。<a id="a-3I"></a>或取弃于尸林。<a id="a-3J"></a>随得随缝。<a id="a-3K"></a>用祛寒暑耳。<a id="a-3L"></a>而有说云。<a id="a-3M"></a>律中卧具。<a id="a-3N"></a>即是三衣。<a id="a-3O"></a>见制野蚕便生异意。<a id="a-3P"></a>剩谓法衣非绢。<a id="a-3Q"></a>遂即觅布殷勤。<a id="a-3R"></a>宁委本文元来是褥。<a id="a-3S"></a>高世耶乃是蚕名。<a id="a-3T"></a>作绢还受斯号。<a id="a-3U"></a>体是贵物。<a id="a-3V"></a>制不听用。<a id="a-3W"></a>作褥之法有其两种。<a id="a-3X"></a>或缝之作袋贮毛在中。<a id="a-3Y"></a>或可用丝织成。<a id="a-3Z"></a>即是氍毹之类。<a id="a-3a"></a>其褥样阔二肘长四肘。<a id="a-3b"></a>厚薄随时。<a id="a-3c"></a>自乞乃遮。<a id="a-3d"></a>他施无罪。<a id="a-3e"></a>全不许用者。<a id="a-3f"></a>大事严科。<a id="a-3g"></a>此诸敷具。<a id="a-3h"></a>非三衣也。<a id="a-3i"></a>又复律云正命。<a id="a-3j"></a>谓是口腹为先。<a id="a-3k"></a>耕垦须得其宜。<a id="a-3l"></a>种植无违教网。<a id="a-3m"></a>应法食用不生其罪。<a id="a-3n"></a>始曰。<a id="a-3o"></a>立身能长其福。<a id="a-3p"></a>依如律教。<a id="a-3q"></a>僧家作田。<a id="a-3r"></a>须共净人为其分数。<a id="a-3s"></a>或可共余人户。<a id="a-3t"></a>咸并六分抽一。<a id="a-3u"></a>僧但给牛与地。<a id="a-3v"></a>诸事皆悉不知。<a id="a-3w"></a>或可分数量时斟酌。<a id="a-3x"></a>西方诸寺多并如是。<a id="a-3y"></a>或有贪婪不为分数。<a id="a-3z"></a>自使奴婢躬捡营农。<a id="a-40"></a>护戒苾刍不啖其食。<a id="a-41"></a>意者以其僧自经理。<a id="a-42"></a>邪命养身驱使佣人。<a id="a-43"></a>非嗔不可坏种垦地。<a id="a-44"></a>虫蚁多伤。<a id="a-45"></a>日食不过一升。<a id="a-46"></a>谁复能当百罪。<a id="a-47"></a>是以耿介之士。<a id="a-48"></a>疾其事繁。<a id="a-49"></a>携瓶挟钵。<a id="a-4A"></a>弃之长鹜。<a id="a-4B"></a>独坐静林之野。<a id="a-4C"></a>欢与鸟鹿为俦。<a id="a-4D"></a>绝名利之諠嚣。<a id="a-4E"></a>修涅槃之寂灭。<a id="a-4F"></a>若为众家经求取利。<a id="a-4G"></a>是律所听。<a id="a-4H"></a>垦土害命教门不许。<a id="a-4I"></a>损虫妨业宁复过此。<a id="a-4J"></a>有罪邪生之十顷。<a id="a-4K"></a>著作则不见为疏条。<a id="a-4L"></a>无过正行之三衣。<a id="a-4M"></a>还复几劳于文墨。<a id="a-4N"></a>呜呼可为信者说。<a id="a-4O"></a>难与疑者言。<a id="a-4P"></a>由恐传法之家。<a id="a-4Q"></a>尚怀固执耳。<a id="a-4R"></a>初至耽摩立底国。<a id="a-4S"></a>寺院之外有一方地。<a id="a-4T"></a>忽见家人取菜。<a id="a-4U"></a>分为三分。<a id="a-4V"></a>与僧一分。<a id="a-4W"></a>自取两归。<a id="a-4X"></a>未解其故。<a id="a-4Y"></a>问大乘灯法师曰。<a id="a-4Z"></a>斯何意焉。<a id="a-4a"></a>答曰。<a id="a-4b"></a>此寺僧徒并多戒行。<a id="a-4c"></a>自为种植大圣所遮。<a id="a-4d"></a>是以租地与他。<a id="a-4e"></a>分苗而食。<a id="a-4f"></a>方为正命省缘自活。<a id="a-4g"></a>无其耕垦溉灌杀生之罪矣。<a id="a-4h"></a>又见知事苾刍。<a id="a-4i"></a>晨旦井边观水。<a id="a-4j"></a>无虫得用。<a id="a-4k"></a>一日有命即须罗滤。<a id="a-4l"></a>又见但是外人取与。<a id="a-4m"></a>下至一茎之菜。<a id="a-4n"></a>并须问众方用。<a id="a-4o"></a>又见寺内不立纲维。<a id="a-4p"></a>但有事来合众量许。<a id="a-4q"></a>若缘独意处断随情损益僧徒不遵众望者。<a id="a-4r"></a>此名俱罗钵底。<a id="a-4s"></a>众共驱之。<a id="a-4t"></a>又见尼入僧寺。<a id="a-4u"></a>白乃方前。<a id="a-4v"></a>僧向尼坊。<a id="a-4w"></a>问而后进。<a id="a-4x"></a>若出寺外。<a id="a-4y"></a>两人方去。<a id="a-4z"></a>必有缘事须至俗舍者。<a id="a-50"></a>白众许已四人共去。<a id="a-51"></a>又见每月四斋之日。<a id="a-52"></a>合寺大众晡后咸集俱听寺制。<a id="a-53"></a>遵而奉行深生敬仰又见有一小师。<a id="a-54"></a>遣其童子将米二升。<a id="a-55"></a>送与家人妇女。<a id="a-56"></a>情涉曲私。<a id="a-57"></a>有人告众。<a id="a-58"></a>唤来对勘。<a id="a-59"></a>三皆承引。<a id="a-5A"></a>虽无恶事。<a id="a-5B"></a>而自负惭心。<a id="a-5C"></a>即出寺门弃名长去。<a id="a-5D"></a>师遣余人送彼衣物。<a id="a-5E"></a>但是众法共遵。<a id="a-5F"></a>未劳官制。<a id="a-5G"></a>又见妇人入寺。<a id="a-5H"></a>不进房中。<a id="a-5I"></a>廊下共语。<a id="a-5J"></a>暂时便去。<a id="a-5K"></a>又见寺内。<a id="a-5L"></a>有一苾刍。<a id="a-5M"></a>名曷罗户罗蜜呾罗。<a id="a-5N"></a>于时年可三十。<a id="a-5O"></a>操行不群。<a id="a-5P"></a>名称高远。<a id="a-5Q"></a>一日诵宝积经。<a id="a-5R"></a>有七百颂。<a id="a-5S"></a>闲内典之三藏。<a id="a-5T"></a>洞俗言之四明。<a id="a-5U"></a>东圣方处推为上首。<a id="a-5V"></a>自从受具。<a id="a-5W"></a>女人曾不面言。<a id="a-5X"></a>母姊设来出观而已。<a id="a-5Y"></a>当时问曰。<a id="a-5Z"></a>斯非圣教。<a id="a-5a"></a>何为然乎。<a id="a-5b"></a>答曰。<a id="a-5c"></a>我性多染。<a id="a-5d"></a>非此不杜其源。<a id="a-5e"></a>虽复不是圣遮。<a id="a-5f"></a>防邪亦复何爽。<a id="a-5g"></a>又见多闻大德。<a id="a-5h"></a>或可一藏精研。<a id="a-5i"></a>众给上房。<a id="a-5j"></a>亦与净人供使讲说。<a id="a-5k"></a>寻常放免僧事。<a id="a-5l"></a>出多乘舆。<a id="a-5m"></a>鞍畜不骑。<a id="a-5n"></a>又见客僧创来入寺。<a id="a-5o"></a>于五日内。<a id="a-5p"></a>和众与其好食。<a id="a-5q"></a>冀令解息。<a id="a-5r"></a>后乃僧常。<a id="a-5s"></a>若是好人。<a id="a-5t"></a>和僧请住。<a id="a-5u"></a>准其夏岁。<a id="a-5v"></a>卧具是资。<a id="a-5w"></a>如无学识。<a id="a-5x"></a>则一体常僧。<a id="a-5y"></a>具多闻乃准前。<a id="a-5z"></a>安置名挂僧籍同旧住人矣。<a id="a-60"></a>又见好心来至具问因由。<a id="a-61"></a>如求出家。<a id="a-62"></a>和僧剃发。<a id="a-63"></a>名字不干王籍众僧自有部书。<a id="a-64"></a>后若破戒行。<a id="a-65"></a>非鸣揵稚而驱遣。<a id="a-66"></a>为此众僧自相捡察起。<a id="a-67"></a>过难为萌渐于时叹曰。<a id="a-68"></a>昔在神州自言明律。<a id="a-69"></a>宁知到此反作迷人。<a id="a-6A"></a>向若不移步西方。<a id="a-6B"></a>何能鉴斯正则。<a id="a-6C"></a>此乃或是寺家众制。<a id="a-6D"></a>或是别行要心。<a id="a-6E"></a>余并着在律文。<a id="a-6F"></a>末代住持极要。<a id="a-6G"></a>此皆是耽摩立底跋罗诃寺之法式也。<a id="a-6H"></a>其那烂陀寺。<a id="a-6I"></a>法乃更严。<a id="a-6J"></a>遂使僧徒数出三千。<a id="a-6K"></a>封邑则村余二百。<a id="a-6L"></a>并是积代君王之所奉施。<a id="a-6M"></a>绍隆不绝。<a id="a-6N"></a>非律而论者哉。<a id="a-6O"></a>亦未见有俗官乃当衙正坐。<a id="a-6P"></a>僧徒则为行侧立。<a id="a-6Q"></a>欺轻呼唤不异凡流。<a id="a-6R"></a>送故迎新几倦途路。<a id="a-6S"></a>若点捡不到。<a id="a-6T"></a>则走赴公门。<a id="a-6U"></a>求命曹司。<a id="a-6V"></a>无问寒暑。<a id="a-6W"></a>夫出家之人。<a id="a-6X"></a>本为情希离俗。<a id="a-6Y"></a>舍五畏之危道。<a id="a-6Z"></a>遵八正之平衢。<a id="a-6a"></a>岂有反更驱驰重婴罗网。<a id="a-6b"></a>欲求简寂宁能遂意。<a id="a-6c"></a>可谓全乖解脱不顺萧然者乎。<a id="a-6d"></a>理须二六杜多十三资具。<a id="a-6e"></a>随缘济命荡除旧习。<a id="a-6f"></a>报师僧父母之鸿泽。<a id="a-6g"></a>酬天龙。</p>
  <p id="a6h">帝主之深慈。<a id="a-6i"></a>斯则雅顺调御之仪。<a id="a-6j"></a>善惬策修之路。<a id="a-6k"></a>因论护命之事。<a id="a-6l"></a>且复言。<a id="a-6m"></a>其现行。<a id="a-6n"></a>愿诸大德。<a id="a-6o"></a>勿嫌烦重耳。</p>
  <p id="a6p">然四部之殊。<a id="a-6q"></a>以着裙表异。<a id="a-6r"></a>一切有部则两边向外双襵。<a id="a-6s"></a>大众部则右裾蹙在左边。<a id="a-6t"></a>向内插之不令其堕西方妇女着裙。<a id="a-6u"></a>与大众部无别。<a id="a-6v"></a>上座正量制亦同斯。<a id="a-6w"></a>但以向外直翻傍插为异。<a id="a-6x"></a>腰绦之制亦复不同。<a id="a-6y"></a>尼则准部如僧。<a id="a-6z"></a>全无别体。<a id="a-70"></a>且如神州只支偏袒覆膊方裙禅裤袍襦。<a id="a-71"></a>咸乖本制。<a id="a-72"></a>何但同袖及以连脊。<a id="a-73"></a>至于披着不称律仪。<a id="a-74"></a>服用并皆得罪。<a id="a-75"></a>颇有着至西方。<a id="a-76"></a>人皆共笑。<a id="a-77"></a>怀惭内耻。<a id="a-78"></a>裂充杂用。<a id="a-79"></a>此即皆是非法衣服也。<a id="a-7A"></a>若默而不说。<a id="a-7B"></a>知者无由。<a id="a-7C"></a>如欲直言。<a id="a-7D"></a>复恐闻者见怨。<a id="a-7E"></a>是以杼轴于短怀。<a id="a-7F"></a>沉吟于进退。<a id="a-7G"></a>愿智者详察识衣服之本仪也。<a id="a-7H"></a>又西方俗侣官人贵胜所著衣服。<a id="a-7I"></a>唯有白氎一双。<a id="a-7J"></a>贫贱之流只有一布。<a id="a-7K"></a>出家法众。<a id="a-7L"></a>但畜三衣六物。<a id="a-7M"></a>乐盈长者。<a id="a-7N"></a>方用十三资具。<a id="a-7O"></a>东夏不许同袖及连脊衣者。<a id="a-7P"></a>盖是自习东川。<a id="a-7Q"></a>妄谈西国耳。<a id="a-7R"></a>即如赡部洲中及诸边海人物衣服。<a id="a-7S"></a>可略言之。<a id="a-7T"></a>且从莫诃菩提。<a id="a-7U"></a>东至临邑。<a id="a-7V"></a>有二十余国。<a id="a-7W"></a>正当欢州南界也。<a id="a-7X"></a>西南至海北。<a id="a-7Y"></a>齐羯湿弥罗。<a id="a-7Z"></a>并南海中有十余国。<a id="a-7a"></a>及师子洲。<a id="a-7b"></a>并着二敢曼矣。<a id="a-7c"></a>既无腰带亦不裁缝。<a id="a-7d"></a>直是阔布两寻。<a id="a-7e"></a>绕腰下抹。<a id="a-7f"></a>西天之外大海边隅。<a id="a-7g"></a>有波刺斯及多底国。<a id="a-7h"></a>并着衫裤。<a id="a-7i"></a>裸国则迥无衣服。<a id="a-7j"></a>男女咸皆赤体。<a id="a-7k"></a>从羯湿弥罗已去。<a id="a-7l"></a>及速利诸胡吐蕃突厥。<a id="a-7m"></a>大途相似。<a id="a-7n"></a>不着敢曼。<a id="a-7o"></a>毡裘是务。<a id="a-7p"></a>少有劫贝。<a id="a-7q"></a>时存著者。<a id="a-7r"></a>以其寒地。<a id="a-7s"></a>衫裤是常。<a id="a-7t"></a>即此诸国之中。<a id="a-7u"></a>唯波刺斯及裸国吐蕃突厥。<a id="a-7v"></a>元无佛法。<a id="a-7w"></a>余皆遵奉。<a id="a-7x"></a>而于衫裤之乡。<a id="a-7y"></a>咸不洗净。<a id="a-7z"></a>由是五天之地自恃清高也。<a id="a-80"></a>然其风流儒雅。<a id="a-81"></a>礼节逢迎。<a id="a-82"></a>食啖淳浓。<a id="a-83"></a>仁义丰赡。<a id="a-84"></a>其唯东夏。<a id="a-85"></a>余莫能加。<a id="a-86"></a>但以食不护净便利不洗不嚼杨枝。<a id="a-87"></a>事殊西域。<a id="a-88"></a>而有现着非法衣服。<a id="a-89"></a>将为无过。<a id="a-8A"></a>引彼略教文云。<a id="a-8B"></a>此方不净余方清净。<a id="a-8C"></a>得行无罪者。<a id="a-8D"></a>斯乃译者之谬。<a id="a-8E"></a>意不然矣具如别处。<a id="a-8F"></a>若尔神州苾刍除三衣外。<a id="a-8G"></a>并非圣仪。<a id="a-8H"></a>既其有犯。<a id="a-8I"></a>理难服用者。<a id="a-8J"></a>且如西方暖地。<a id="a-8K"></a>单布自可终年。<a id="a-8L"></a>雪岭寒乡。<a id="a-8M"></a>欲遣若为存济。<a id="a-8N"></a>身安业进。<a id="a-8O"></a>圣有诚言。<a id="a-8P"></a>苦体劳勤乃外道教。<a id="a-8Q"></a>去取之理其欲如何。<a id="a-8R"></a>然圣开立播之服。<a id="a-8S"></a>通被寒乡。<a id="a-8T"></a>斯乃足得养身。<a id="a-8U"></a>亦复何成妨道。<a id="a-8V"></a>梵云立播者。<a id="a-8W"></a>译为裹腹衣。<a id="a-8X"></a>其所制仪。<a id="a-8Y"></a>略陈形样即是去其正背。<a id="a-8Z"></a>直取偏袒。<a id="a-8a"></a>一边不应着袖。<a id="a-8b"></a>唯须一幅才穿得手。<a id="a-8c"></a>肩袖不宽。<a id="a-8d"></a>着在左边。<a id="a-8e"></a>无宜阔大。<a id="a-8f"></a>右边交带勿使风侵。<a id="a-8g"></a>多贮绵絮事须厚暖。<a id="a-8h"></a>亦有右边刺合贯头纽腋。<a id="a-8i"></a>斯其本制。<a id="a-8j"></a>目验西方。<a id="a-8k"></a>有胡地僧来。<a id="a-8l"></a>多见携着。<a id="a-8m"></a>那烂陀处不睹斯衣。<a id="a-8n"></a>良由国热。<a id="a-8o"></a>人咸不用。<a id="a-8p"></a>准斯开意。<a id="a-8q"></a>直为寒乡。<a id="a-8r"></a>老者其偏袒正背。<a id="a-8s"></a>无是踵斯。<a id="a-8t"></a>而作剩加右畔失本威仪。<a id="a-8u"></a>非制自为。<a id="a-8v"></a>定招越法。<a id="a-8w"></a>至如立播抱腹。<a id="a-8x"></a>自免严寒。<a id="a-8y"></a>厚帔通披。<a id="a-8z"></a>足遮隆冻。<a id="a-90"></a>形像之处礼佛对尊。<a id="a-91"></a>露髆是恒。<a id="a-92"></a>掩便获罪。<a id="a-93"></a>然则出家省事。<a id="a-94"></a>冬月居房炭火随。<a id="a-95"></a>时讵劳多服。<a id="a-96"></a>必有病缘要须著者。<a id="a-97"></a>临时处断勿使乖仪。<a id="a-98"></a>然而东夏寒严劈裂身体。<a id="a-99"></a>若不暖服交见羸亡。<a id="a-9A"></a>既为难缘理须弘济。<a id="a-9B"></a>方裙偏袒形简俗流。<a id="a-9C"></a>唯立播衣寒冬暂着。<a id="a-9D"></a>知非本制为命权开。<a id="a-9E"></a>如车置油。<a id="a-9F"></a>内生惭厚。<a id="a-9G"></a>必其不着。<a id="a-9H"></a>极是佳事。<a id="a-9I"></a>自余袍裤裈衫之类。<a id="a-9J"></a>咸悉决须遮断。<a id="a-9K"></a>严寒既谢。<a id="a-9L"></a>即是不合擐身。<a id="a-9M"></a>而复更着偏衫。<a id="a-9N"></a>实非开限。<a id="a-9O"></a>斯则去繁得要。<a id="a-9P"></a>仰顺圣情。<a id="a-9Q"></a>自堕乍可。<a id="a-9R"></a>一身传授恐为误众。<a id="a-9S"></a>如能改斯故辙。<a id="a-9T"></a>务轨新踪者。<a id="a-9U"></a>即可谓蝉联少室。<a id="a-9V"></a>架鹫峰而并峻。<a id="a-9W"></a>栉批王舍。<a id="a-9X"></a>通帝乡而共围。<a id="a-9Y"></a>鸿河则合泚于文池。<a id="a-9Z"></a>细柳乃同晖于觉树。<a id="a-9a"></a>变桑田而腾茂。<a id="a-9b"></a>尽劫石而扬辉。<a id="a-9c"></a>诚可嗟矣。<a id="a-9d"></a>诚可务哉。<a id="a-9e"></a>但佛日既沈教留后季。<a id="a-9f"></a>行之则大师对面。<a id="a-9g"></a>背教则众过现前。<a id="a-9h"></a>故经云。<a id="a-9i"></a>若能奉戒。<a id="a-9j"></a>则我存无异。<a id="a-9k"></a>或云。<a id="a-9l"></a>旧来上德并悉不言。<a id="a-9m"></a>今日后人何事移则。<a id="a-9n"></a>固不然矣。<a id="a-9o"></a>依法匪人教有弘说。<a id="a-9p"></a>考之律藏衣食无罪者方可取也。<a id="a-9q"></a>非知之艰。<a id="a-9r"></a>行之为难。<a id="a-9s"></a>闻若不行。<a id="a-9t"></a>导者宁过。<a id="a-9u"></a>重曰。</p>
  <p id="a9v">含生之类。<a id="a-9w"></a>衣食是先。<a id="a-9x"></a>斯为枷锁。<a id="a-9y"></a>控制生田。<a id="a-9z"></a>奉圣言则。<a id="a-A0"></a>萧然出离任自意。<a id="a-A1"></a>乃罪累相牵。<a id="a-A2"></a>智者须鉴。<a id="a-A3"></a>事在目前。<a id="a-A4"></a>如玉处泥。<a id="a-A5"></a>若水居莲。<a id="a-A6"></a>八风既离。<a id="a-A7"></a>五怖宁缠。<a id="a-A8"></a>衣才蔽体。<a id="a-A9"></a>食但支悬。<a id="a-AA"></a>专求解脱。<a id="a-AB"></a>不愿人天。<a id="a-AC"></a>杜多毕命。<a id="a-AD"></a>拯物穷年弃九门之虚伪。<a id="a-AE"></a>希十地之圆坚。<a id="a-AF"></a>合受施于五百。<a id="a-AG"></a>为福利于三千。</p>
  <p data-pb></p>
  <h2 id="aAH">十一着衣法式</h2>
  <p id="aAI">着三衣。<a id="a-AJ"></a>及施[巾*句]纽。<a id="a-AK"></a>法式依律陈之。<a id="a-AL"></a>可取五肘之衣叠作三襵。<a id="a-AM"></a>其肩头叠处去缘。<a id="a-AN"></a>四五指许。<a id="a-AO"></a>安其方帖。<a id="a-AP"></a>可方五指。<a id="a-AQ"></a>周刺四边。<a id="a-AR"></a>当中以锥穿为小孔。<a id="a-AS"></a>用安衣[巾*句]。<a id="a-AT"></a>其[巾*句]或绦或帛。<a id="a-AU"></a>粗细如衫[巾*句]相似。<a id="a-AV"></a>长可两指。<a id="a-AW"></a>结作同心。<a id="a-AX"></a>余者截却。<a id="a-AY"></a>将[巾*句]穿孔。<a id="a-AZ"></a>向外牵出。<a id="a-Aa"></a>十字反系便成两[巾*句]。<a id="a-Ab"></a>内纽此中其胸前叠处。<a id="a-Ac"></a>缘边安纽亦如衫纽。<a id="a-Ad"></a>即其法也。<a id="a-Ae"></a>先呈本制略准大纲。<a id="a-Af"></a>若欲妙体其法。<a id="a-Ag"></a>终须对面而授。<a id="a-Ah"></a>衣之下畔[巾*句]纽亦施。<a id="a-Ai"></a>随意到披是圣开许。<a id="a-Aj"></a>两头去角可八指许。<a id="a-Ak"></a>各施一[巾*句]一纽。<a id="a-Al"></a>此为食时所须。<a id="a-Am"></a>反襵胸前纽使相合。<a id="a-An"></a>此成要也。<a id="a-Ao"></a>凡在寺内。<a id="a-Ap"></a>或时对众。<a id="a-Aq"></a>必无带纽及笼肩披法。<a id="a-Ar"></a>若向外游行。<a id="a-As"></a>并入俗舍。<a id="a-At"></a>方须带纽。<a id="a-Au"></a>余时但可搭肩而已。<a id="a-Av"></a>屏私执务随意反抄。<a id="a-Aw"></a>若对尊容事须齐整。<a id="a-Ax"></a>以衣右角宽搭左肩。<a id="a-Ay"></a>垂之背后勿安肘上。<a id="a-Az"></a>若欲带纽。<a id="a-B0"></a>即须通肩披已将纽内[巾*句]。<a id="a-B1"></a>回向肩后勿令其脱。<a id="a-B2"></a>以角搭肩衣便绕颈。<a id="a-B3"></a>双手下出一角向前。<a id="a-B4"></a>阿育王像正当其式。<a id="a-B5"></a>出行执伞形仪可爱。<a id="a-B6"></a>即是依教齐整着上衣也。<a id="a-B7"></a>其伞可用竹织之。<a id="a-B8"></a>薄如竹簟一重便得。<a id="a-B9"></a>大小随情宽二三尺。<a id="a-BA"></a>顶中复作拟施其柄。<a id="a-BB"></a>其柄长短量如盖阔。<a id="a-BC"></a>或可薄拂以漆。<a id="a-BD"></a>或可织[竺-二+韋]为之。<a id="a-BE"></a>或如藤帽之流。<a id="a-BF"></a>夹纸亦成牢矣。<a id="a-BG"></a>神州虽不先行。<a id="a-BH"></a>为之亦是其要。<a id="a-BI"></a>骤雨则不沾衣服。<a id="a-BJ"></a>赫热则实可招凉。<a id="a-BK"></a>既依律而益身。<a id="a-BL"></a>擎之固亦无损。<a id="a-BM"></a>斯等所论要事多。<a id="a-BN"></a>并神州不行。<a id="a-BO"></a>袈裟角垂正当象鼻。<a id="a-BP"></a>梵僧纵至皆亦雷同。<a id="a-BQ"></a>良为绢滑堕肩。<a id="a-BR"></a>遂令正则讹替。<a id="a-BS"></a>后唐三藏来传搭肩法。<a id="a-BT"></a>然而古德嫌者尚多。<a id="a-BU"></a>党旧之迷在处皆有。<a id="a-BV"></a>其三衣。<a id="a-BW"></a>若安短纽而截长绦。<a id="a-BX"></a>则违教之愆现免。<a id="a-BY"></a>着横裙而去腰缘。<a id="a-BZ"></a>乃针线之劳交息。<a id="a-Ba"></a>所有瓶钵各挂两肩。<a id="a-Bb"></a>才至腋下不合交络。<a id="a-Bc"></a>其襻不长但容穿髆而已。<a id="a-Bd"></a>若交络胸前令人气急。<a id="a-Be"></a>元非本制即不可行。<a id="a-Bf"></a>钵袋之仪如下当辩。<a id="a-Bg"></a>北方速利诸人。<a id="a-Bh"></a>多行交络。<a id="a-Bi"></a>随方变改实非佛制。<a id="a-Bj"></a>设有余衣长搭肩上。<a id="a-Bk"></a>然后通披覆其衣钵。<a id="a-Bl"></a>若其向寺及诣俗家。<a id="a-Bm"></a>要至房舍安置伞盖。<a id="a-Bn"></a>方始解纽挂其衣钵。<a id="a-Bo"></a>房前壁上多置象牙。<a id="a-Bp"></a>勿使临时安物无处。<a id="a-Bq"></a>余同第二十六客旧相遇章说也。<a id="a-Br"></a>然其薄绢为袈裟者。<a id="a-Bs"></a>多滑不肯着肩。<a id="a-Bt"></a>礼拜之时遂便落地。<a id="a-Bu"></a>任取不堕物为之。<a id="a-Bv"></a>絁紬白氎即其要也。<a id="a-Bw"></a>其僧脚崎衣。<a id="a-Bx"></a>即是覆膊。<a id="a-By"></a>更加一肘始合本仪。<a id="a-Bz"></a>其披着法。<a id="a-C0"></a>应出右肩交搭左膊。<a id="a-C1"></a>房中恒着。<a id="a-C2"></a>唯此与裙。<a id="a-C3"></a>出外礼尊任加余服。<a id="a-C4"></a>其着裙法式聊陈大况。<a id="a-C5"></a>即如有部裙制。<a id="a-C6"></a>横五肘竖两肘。<a id="a-C7"></a>絁绢及布。<a id="a-C8"></a>随有作之。<a id="a-C9"></a>西国并悉单为。<a id="a-CA"></a>神州任情复作。<a id="a-CB"></a>横竖随意。<a id="a-CC"></a>绕身既讫抬使过脐。<a id="a-CD"></a>右手牵其左边上角。<a id="a-CE"></a>在内牵向腰之右边。<a id="a-CF"></a>左边上裙。<a id="a-CG"></a>取外边而掩左畔(近右手边为右裾。<a id="a-CH"></a>近左手边为左裾)。<a id="a-CI"></a>两手二畔举使正平。<a id="a-CJ"></a>中间矗(敕六反)直即成三襵。<a id="a-CK"></a>后以两手各蹙至腰。<a id="a-CL"></a>俱将三叠向后掩之。<a id="a-CM"></a>两角各抬三指。<a id="a-CN"></a>俱插向脊使下。<a id="a-CO"></a>入腰间可三指许。<a id="a-CP"></a>斯则纵未系绦。<a id="a-CQ"></a>亦乃着身不落。<a id="a-CR"></a>后以腰绦长五肘许。<a id="a-CS"></a>钩取正中举向脐下。<a id="a-CT"></a>抹裙上缘向后双排。<a id="a-CU"></a>交度前抽傍牵左右。<a id="a-CV"></a>各以一手牢擫两边。<a id="a-CW"></a>缠彼两绦可令三度。<a id="a-CX"></a>有长割却少则更添。<a id="a-CY"></a>绦带之头不合缉彩。<a id="a-CZ"></a>斯为圆整着裙。<a id="a-Ca"></a>成萨婆多之部别。<a id="a-Cb"></a>钵履曼荼罗着泥婆娑。<a id="a-Cc"></a>即其真也。<a id="a-Cd"></a>译为圆整着裙矣。<a id="a-Ce"></a>其绦阔如指面。<a id="a-Cf"></a>则靴绦[革*(卄/(ㄇ@人)/戊)]带之流。<a id="a-Cg"></a>或方或圆。<a id="a-Ch"></a>双亦无损。<a id="a-Ci"></a>麻绳之流律文不许。<a id="a-Cj"></a>凡踞坐小床及拈之时。<a id="a-Ck"></a>牵裙上裾下角。<a id="a-Cl"></a>急抹裙缘擫于[膫-(日/小)+(夸-大)]下。<a id="a-Cm"></a>但掩双膝露胫无伤。<a id="a-Cn"></a>高须上盖脐轮。<a id="a-Co"></a>下至踝上四指。<a id="a-Cp"></a>斯乃俗舍之仪。<a id="a-Cq"></a>若在寺中半踹亦得。<a id="a-Cr"></a>此之齐限佛自亲制。<a id="a-Cs"></a>非是人意辄为高下。<a id="a-Ct"></a>宁合故违教旨自顺凡情。<a id="a-Cu"></a>所著裙衣长申拂地。<a id="a-Cv"></a>一则损信心之净施。<a id="a-Cw"></a>二乃慢大师之格言。<a id="a-Cx"></a>设告殷勤。<a id="a-Cy"></a>谁能见用。<a id="a-Cz"></a>万人之内颇有一二存心。<a id="a-D0"></a>西国裙衣并皆横着。<a id="a-D1"></a>彼方白[疊*毛]幅宽二肘。<a id="a-D2"></a>若其半故贫者难求。<a id="a-D3"></a>即须缝两头令相合。<a id="a-D4"></a>割内开以充事。<a id="a-D5"></a>此着衣仪。<a id="a-D6"></a>律文具有其制。<a id="a-D7"></a>但且略陈大纲要。<a id="a-D8"></a>细论非面不可又凡是出家衣服。<a id="a-D9"></a>皆可染作乾陀。<a id="a-DA"></a>或为地黄黄屑。<a id="a-DB"></a>或复荆蘖黄等。<a id="a-DC"></a>此皆宜以赤土赤石研汁和之。<a id="a-DD"></a>量色浅深要而省事。<a id="a-DE"></a>或复单用棘心。<a id="a-DF"></a>或赤土赤石。<a id="a-DG"></a>或棠梨土紫。<a id="a-DH"></a>一染至破。<a id="a-DI"></a>亦何事求余。<a id="a-DJ"></a>而桑皴青绿。<a id="a-DK"></a>正是遮条。<a id="a-DL"></a>真紫褐色西方不着。<a id="a-DM"></a>鞋履之属自有成教长。<a id="a-DN"></a>靴线鞋全为非法彩。<a id="a-DO"></a>绣文章之物佛。<a id="a-DP"></a>皆制断如皮革事中具说。</p>
  <h2 id="aDQ">十二尼衣丧制</h2>
  <p id="aDR">东夏诸尼。<a id="a-DS"></a>衣皆涉俗。<a id="a-DT"></a>所有着用。<a id="a-DU"></a>多并乖仪。<a id="a-DV"></a>准如律说。<a id="a-DW"></a>尼有五衣。<a id="a-DX"></a>一僧伽知。<a id="a-DY"></a>二嗢呾罗僧伽。<a id="a-DZ"></a>三安呾婆娑。<a id="a-Da"></a>四僧脚崎。<a id="a-Db"></a>五裙。<a id="a-Dc"></a>四衣仪轨。<a id="a-Dd"></a>与大僧不殊。<a id="a-De"></a>唯裙片有别处。<a id="a-Df"></a>梵云俱苏洛迦。<a id="a-Dg"></a>译为篅衣。<a id="a-Dh"></a>以其两头缝合形如小篅也。<a id="a-Di"></a>长四肘宽二肘。<a id="a-Dj"></a>上可盖脐下至踝上四指。<a id="a-Dk"></a>着时入内抬使过脐。<a id="a-Dl"></a>各蹙两边双排擫(于协反)脊。<a id="a-Dm"></a>系绦之法。<a id="a-Dn"></a>量与僧同。<a id="a-Do"></a>胸腋之间迥无系抹。<a id="a-Dp"></a>假令少壮或复衰年。<a id="a-Dq"></a>乳高肉起诚在无过。<a id="a-Dr"></a>岂得羞人不窥教检。<a id="a-Ds"></a>漫为仪饰着脱招愆。<a id="a-Dt"></a>临终之时罪如蒙雨。<a id="a-Du"></a>万中有一时复能改。<a id="a-Dv"></a>然其出外及在僧前。<a id="a-Dw"></a>并向俗家受他请食。<a id="a-Dx"></a>袈裟绕颈覆身不合。<a id="a-Dy"></a>解其肩纽。<a id="a-Dz"></a>不露胸臆下出手餐。<a id="a-E0"></a>只支偏袒衫裤之流。<a id="a-E1"></a>大圣亲遮。<a id="a-E2"></a>无宜服用。<a id="a-E3"></a>南海诸国。<a id="a-E4"></a>尼众别着一衣。<a id="a-E5"></a>虽复制匪西方。<a id="a-E6"></a>共名僧脚崎服。<a id="a-E7"></a>长二肘宽二肘。<a id="a-E8"></a>两头缝合留一尺许。<a id="a-E9"></a>角头刺着一寸。<a id="a-EA"></a>举上穿膊贯头。<a id="a-EB"></a>拔出右肩更无腰带掩腋盖乳下齐过膝。<a id="a-EC"></a>若欲此服着亦无伤。<a id="a-ED"></a>线则唯费两条。<a id="a-EE"></a>弥堪掩障形丑。<a id="a-EF"></a>若不乐者。<a id="a-EG"></a>即可。<a id="a-EH"></a>还须同大苾刍着僧脚崎服。<a id="a-EI"></a>其寺内房中俱苏洛迦及僧脚崎。<a id="a-EJ"></a>两事便足(准捡梵本。<a id="a-EK"></a>无覆肩衣名。<a id="a-EL"></a>即是僧脚崎衣。<a id="a-EM"></a>此乃只支之本号既不道裙。<a id="a-EN"></a>多是传译参差)应舍违法之服。<a id="a-EO"></a>着顺教之衣。<a id="a-EP"></a>僧脚崎取一幅半。<a id="a-EQ"></a>或绢或布。<a id="a-ER"></a>可长四肘五肘。<a id="a-ES"></a>如披五条反搭肩上。<a id="a-ET"></a>即其仪也。<a id="a-EU"></a>若向余处须好覆形。<a id="a-EV"></a>如在屏房袒膊非事。<a id="a-EW"></a>春夏之节此可充躯。<a id="a-EX"></a>秋冬之时任情暖着。<a id="a-EY"></a>擎钵乞食足得养身。<a id="a-EZ"></a>虽曰女人有丈夫志。<a id="a-Ea"></a>岂容恒营机杼作诸杂业。<a id="a-Eb"></a>广为衣服十重五重。<a id="a-Ec"></a>禅诵曾不致心。<a id="a-Ed"></a>驱驱镇恼情志。<a id="a-Ee"></a>同俗妆饰不顾戒经。<a id="a-Ef"></a>宜可门徒共相捡察西国尼众斯事全无。<a id="a-Eg"></a>并皆乞食资身居贫守素而已。<a id="a-Eh"></a>若尔出家尼众。<a id="a-Ei"></a>利养全稀。<a id="a-Ej"></a>所在居寺多无众食。<a id="a-Ek"></a>若不随分经求。<a id="a-El"></a>活命无路。<a id="a-Em"></a>辄违律教便爽圣心。<a id="a-En"></a>进退两途如何折中。<a id="a-Eo"></a>身安道盛可不详闻。<a id="a-Ep"></a>答本契出家情希解脱。<a id="a-Eq"></a>绝三株之害种。<a id="a-Er"></a>偃四瀑之洪流。<a id="a-Es"></a>宜应毕志杜多。<a id="a-Et"></a>除苦乐之邪径。<a id="a-Eu"></a>敦心少欲。<a id="a-Ev"></a>务闲寂之真途。<a id="a-Ew"></a>奉戒昏旦斯即道隆。<a id="a-Ex"></a>岂念身安将为称理。<a id="a-Ey"></a>若能守律决炼真疏。<a id="a-Ez"></a>则龙鬼天人自然遵敬。<a id="a-F0"></a>何忧不活徒事辛苦。<a id="a-F1"></a>至如五衣瓶钵足得全躯。<a id="a-F2"></a>一口小房弥堪养命。<a id="a-F3"></a>简人事省门徒。<a id="a-F4"></a>若玉处泥如莲在水。<a id="a-F5"></a>虽云下众。<a id="a-F6"></a>实智等上人矣。</p>
  <p id="aF7">又复死丧之际。<a id="a-F8"></a>僧尼漫设礼仪。<a id="a-F9"></a>或复与俗同哀将为孝子。<a id="a-FA"></a>或房设灵机用作供养。<a id="a-FB"></a>或披黪布而乖恒式。<a id="a-FC"></a>或留长发而异则。<a id="a-FD"></a>或拄哭杖。<a id="a-FE"></a>或寝苦庐。<a id="a-FF"></a>斯等咸非教仪。<a id="a-FG"></a>不行无过。<a id="a-FH"></a>理应为其亡者净饰一房。<a id="a-FI"></a>或可随时权施盖幔。<a id="a-FJ"></a>读经念佛具设香花。<a id="a-FK"></a>冀使亡魂托生善处。<a id="a-FL"></a>方成孝子始是报恩。<a id="a-FM"></a>岂可泣血三年将为赛德。<a id="a-FN"></a>不餐七日始符酬恩者乎。<a id="a-FO"></a>斯乃重结尘劳。<a id="a-FP"></a>更婴枷锁。<a id="a-FQ"></a>从闇入闇。<a id="a-FR"></a>不悟缘起之三节。<a id="a-FS"></a>欲死趣死。<a id="a-FT"></a>讵证圆成之十地欤。</p>
  <p id="aFU">然依佛教。<a id="a-FV"></a>苾刍亡者。<a id="a-FW"></a>观知决死。<a id="a-FX"></a>当日舁向烧处。<a id="a-FY"></a>寻即以火焚之。<a id="a-FZ"></a>当烧之时亲友咸萃。<a id="a-Fa"></a>在一边坐。<a id="a-Fb"></a>或结草为座。<a id="a-Fc"></a>或聚土作台。<a id="a-Fd"></a>或置甎石以充坐物。<a id="a-Fe"></a>令一能者诵无常经。<a id="a-Ff"></a>半纸一纸勿令疲久(其经别录附上)然后各念无常。<a id="a-Fg"></a>还归住处。<a id="a-Fh"></a>寺外池内连衣并浴。<a id="a-Fi"></a>其无池处就井洗身。<a id="a-Fj"></a>皆用故衣不损新服别着乾者然后归房。<a id="a-Fk"></a>地以牛粪净涂。<a id="a-Fl"></a>余事并皆如故。<a id="a-Fm"></a>衣服之仪曾无片别。<a id="a-Fn"></a>或有收其设利罗为亡人作塔。<a id="a-Fo"></a>名为俱攞。<a id="a-Fp"></a>形如小塔上无轮盖。<a id="a-Fq"></a>然塔有凡圣之别。<a id="a-Fr"></a>如律中广论。<a id="a-Fs"></a>岂容弃释父之圣教。<a id="a-Ft"></a>逐周公之俗礼。<a id="a-Fu"></a>号啕数月布服三年者哉。<a id="a-Fv"></a>曾闻有灵裕法师不为举发不着孝衣。<a id="a-Fw"></a>追念先亡为修福业。<a id="a-Fx"></a>京洛诸师亦有遵斯辙者。<a id="a-Fy"></a>或人以为非孝。<a id="a-Fz"></a>宁知更符律旨。</p>
  <p data-pb></p>
  <h2 id="aG0">十三结净地法</h2>
  <p id="aG1">有五种净地。<a id="a-G2"></a>一起心作。<a id="a-G3"></a>二共印持。<a id="a-G4"></a>三如牛卧。<a id="a-G5"></a>四故废处。<a id="a-G6"></a>五秉法作。<a id="a-G7"></a>起心作者。<a id="a-G8"></a>初造寺时定基石已。<a id="a-G9"></a>若一苾刍为捡校人者。<a id="a-GA"></a>应起如是心。<a id="a-GB"></a>于此一寺或可一房。<a id="a-GC"></a>为僧当作净厨也。<a id="a-GD"></a>共印持者。<a id="a-GE"></a>定寺基时。<a id="a-GF"></a>若但三人者。<a id="a-GG"></a>应一苾刍告余苾刍言。<a id="a-GH"></a>诸具寿。<a id="a-GI"></a>皆可用心印定此处。<a id="a-GJ"></a>于此一寺或可一房。<a id="a-GK"></a>为僧作净厨。<a id="a-GL"></a>第二第三应如是说。<a id="a-GM"></a>言如牛卧者。<a id="a-GN"></a>其寺屋舍犹如牛卧。<a id="a-GO"></a>房门无有定所。<a id="a-GP"></a>纵使无不作法。<a id="a-GQ"></a>此处即成其净。<a id="a-GR"></a>言故废处者。<a id="a-GS"></a>谓是经久僧舍废处。<a id="a-GT"></a>如重来者。<a id="a-GU"></a>至旧触处便为净也。<a id="a-GV"></a>然此不得经宿即须作法也。</p>
  <p id="aGW">言秉法作者。<a id="a-GX"></a>谓秉白二羯磨结界也。<a id="a-GY"></a>文如百一羯磨中说。<a id="a-GZ"></a>如前五种作净法已。<a id="a-Ga"></a>佛言。<a id="a-Gb"></a>令诸苾刍得二种安乐。<a id="a-Gc"></a>一在内煮在外贮。<a id="a-Gd"></a>二在外煮在内贮。<a id="a-Ge"></a>并无过也。<a id="a-Gf"></a>捡验四部众僧。<a id="a-Gg"></a>目见当今行事。<a id="a-Gh"></a>并复详观律旨大同如此立净。<a id="a-Gi"></a>但未作净之前。<a id="a-Gj"></a>若共饮食同界宿者。<a id="a-Gk"></a>咸有煮宿之过。<a id="a-Gl"></a>既其加法。<a id="a-Gm"></a>虽共界宿。<a id="a-Gn"></a>无煮宿之罪。<a id="a-Go"></a>斯其教也。<a id="a-Gp"></a>言一寺者。<a id="a-Gq"></a>总唱住处以为净厨。<a id="a-Gr"></a>房房之内生熟皆贮。<a id="a-Gs"></a>如其不听内宿。<a id="a-Gt"></a>岂可遣僧出外而住。<a id="a-Gu"></a>一则僧不护宿。<a id="a-Gv"></a>二乃贮畜无愆。<a id="a-Gw"></a>西国相承。<a id="a-Gx"></a>皆总结一寺为净厨也。<a id="a-Gy"></a>若欲局取一边。<a id="a-Gz"></a>并在开限。<a id="a-H0"></a>不同神州律师见矣。<a id="a-H1"></a>且如未结衣界。<a id="a-H2"></a>离宿招愆。<a id="a-H3"></a>僧若结已。<a id="a-H4"></a>离便无失。<a id="a-H5"></a>净厨亦尔。<a id="a-H6"></a>既其圣许勿滞凡情。<a id="a-H7"></a>又复护衣之法界。<a id="a-H8"></a>有树等不同。<a id="a-H9"></a>但护界分。<a id="a-HA"></a>意非防女。<a id="a-HB"></a>净人来入厨内。<a id="a-HC"></a>岂得即是村收。<a id="a-HD"></a>假令身入村坊。<a id="a-HE"></a>持衣无不护女。<a id="a-HF"></a>维那持衣。<a id="a-HG"></a>捡校斯亦漫为伤急矣。</p>
  <p data-pb></p>
  <h2 id="aHH">十四五众安居</h2>
  <p id="aHI">前安居。<a id="a-HJ"></a>谓五月黑月一日。<a id="a-HK"></a>后安居则六月黑月一日。<a id="a-HL"></a>唯斯两日合作安居。<a id="a-HM"></a>于此中间文无许处。<a id="a-HN"></a>至八月半是前夏了。<a id="a-HO"></a>至九月半是后夏了。<a id="a-HP"></a>此时法俗盛兴供养。<a id="a-HQ"></a>从八月半已后。<a id="a-HR"></a>名歌栗底迦月。<a id="a-HS"></a>江南迦提设会。<a id="a-HT"></a>正是前夏了时。<a id="a-HU"></a>八月十六日即是张羯絺那衣日。<a id="a-HV"></a>斯其古法。<a id="a-HW"></a>又律文云。<a id="a-HX"></a>凡在夏内有如法缘须受日者。<a id="a-HY"></a>随有多少缘来。<a id="a-HZ"></a>即须准日而受。<a id="a-Ha"></a>一宿事至受其一日。<a id="a-Hb"></a>如是至七皆对别人。<a id="a-Hc"></a>更有缘来。<a id="a-Hd"></a>律遣重请而去。<a id="a-He"></a>如过七日齐八日已去。<a id="a-Hf"></a>乃至四十夜中间羯磨。<a id="a-Hg"></a>受八日等去。<a id="a-Hh"></a>然不得过。<a id="a-Hi"></a>半夏在外而宿。<a id="a-Hj"></a>为此但听四十夜矣。<a id="a-Hk"></a>必有病缘及诸难事。<a id="a-Hl"></a>须向余处。<a id="a-Hm"></a>虽不受日不破安居。<a id="a-Hn"></a>出家五众既作安居。<a id="a-Ho"></a>下众有缘嘱授而去。<a id="a-Hp"></a>未至夏前豫分房舍。<a id="a-Hq"></a>上坐取其好者。<a id="a-Hr"></a>以次分使至终。<a id="a-Hs"></a>那烂陀寺现行斯法。<a id="a-Ht"></a>大众年年每分房舍。<a id="a-Hu"></a>世尊亲教深为利益。<a id="a-Hv"></a>一则除其我执。<a id="a-Hw"></a>二乃普护僧房。<a id="a-Hx"></a>出家之众理宜须作。<a id="a-Hy"></a>然江左诸寺。<a id="a-Hz"></a>时有分者。<a id="a-I0"></a>斯乃古德相传。<a id="a-I1"></a>尚行其法。<a id="a-I2"></a>岂容住得一院将为己有。<a id="a-I3"></a>不观合不遂至尽形。<a id="a-I4"></a>良由上代不行。<a id="a-I5"></a>致使后人失法。<a id="a-I6"></a>若能准教分者。<a id="a-I7"></a>诚有深益矣。</p>
  <p data-pb></p>
  <h2 id="aI8">十五随意成规</h2>
  <p id="aI9">夏罢岁终之时。<a id="a-IA"></a>此日应名随意。<a id="a-IB"></a>即是随他于三事之中。<a id="a-IC"></a>任意举发说罪除愆之义。<a id="a-ID"></a>旧云自恣者。<a id="a-IE"></a>是义翻也。<a id="a-IF"></a>必须于十四日夜。<a id="a-IG"></a>请一经师升高座诵佛经。<a id="a-IH"></a>于时俗士云奔法徒雾集。<a id="a-II"></a>燃灯续明。<a id="a-IJ"></a>香花供养。<a id="a-IK"></a>明朝总出旋绕村城。<a id="a-IL"></a>各并虔心礼诸制底。<a id="a-IM"></a>棚车舆像鼓乐张天。<a id="a-IN"></a>幡盖萦罗飘扬蔽日。<a id="a-IO"></a>名为三摩近离。<a id="a-IP"></a>译为和集。<a id="a-IQ"></a>凡大斋日悉皆如是。<a id="a-IR"></a>即是神州行城法也。<a id="a-IS"></a>禺中始还入寺。<a id="a-IT"></a>日午方为大斋。<a id="a-IU"></a>过午咸集。<a id="a-IV"></a>各取鲜茅可一把许。<a id="a-IW"></a>手执足蹈作随意事。<a id="a-IX"></a>先乃苾刍。<a id="a-IY"></a>后方尼众。<a id="a-IZ"></a>次下三众。<a id="a-Ia"></a>若其众大恐延时者。<a id="a-Ib"></a>应差多人分受随意。<a id="a-Ic"></a>被他举罪则准法说除。<a id="a-Id"></a>当此时也。<a id="a-Ie"></a>或俗人行施。<a id="a-If"></a>或众僧自为。<a id="a-Ig"></a>所有施物将至众前。<a id="a-Ih"></a>其五德应问上坐云。<a id="a-Ii"></a>此物得与众僧为随意物不。<a id="a-Ij"></a>上坐答云。<a id="a-Ik"></a>得所有衣服。<a id="a-Il"></a>刀子针锥之流。<a id="a-Im"></a>受已均分</p>
  <p data-pb></p>
  <h2 id="aIn">十六匙筯合否</h2>
  <p id="aIo">西方食法唯用右手。<a id="a-Ip"></a>必有病故开听畜匙。<a id="a-Iq"></a>其筯则五天所不闻。<a id="a-Ir"></a>四部亦未见。<a id="a-Is"></a>而独东夏共有斯事。<a id="a-It"></a>俗徒自是旧法。<a id="a-Iu"></a>僧侣随情用否。<a id="a-Iv"></a>筯既不听不遮。<a id="a-Iw"></a>即是当乎略教。<a id="a-Ix"></a>用时众无讥议。<a id="a-Iy"></a>东夏即可行焉。<a id="a-Iz"></a>若执俗有嗤嫌。<a id="a-J0"></a>西土元不合捉。<a id="a-J1"></a>略教之旨。<a id="a-J2"></a>斯其事焉。</p>
  <h2 id="aJ3">十七知时而礼</h2>
  <p id="aJ4">夫礼敬之法。<a id="a-J5"></a>须合其仪。<a id="a-J6"></a>若不顺教。<a id="a-J7"></a>则平地颠蹶。<a id="a-J8"></a>故佛言。<a id="a-J9"></a>有二种污触。<a id="a-JA"></a>不应受礼。<a id="a-JB"></a>亦不礼他。<a id="a-JC"></a>若违教者。<a id="a-JD"></a>拜拜皆招恶作之罪。<a id="a-JE"></a>何谓二污。<a id="a-JF"></a>一是饮食污。<a id="a-JG"></a>谓若食啖一切诸物。<a id="a-JH"></a>下至吞嚼一片之药。<a id="a-JI"></a>若不漱口洗手已来。<a id="a-JJ"></a>并不合受礼礼他若饮浆或水。<a id="a-JK"></a>乃至茶蜜等汤。<a id="a-JL"></a>及酥糖之类。<a id="a-JM"></a>若未漱口洗手。<a id="a-JN"></a>礼同前犯。<a id="a-JO"></a>二是不净污。<a id="a-JP"></a>谓大小行来身未洗净。<a id="a-JQ"></a>及未洗手漱口。<a id="a-JR"></a>或身或衣被。<a id="a-JS"></a>便利不净洟唾等污。<a id="a-JT"></a>未净已来。<a id="a-JU"></a>若旦起未嚼齿木。<a id="a-JV"></a>礼同前犯。<a id="a-JW"></a>又于大众聚集斋会之次合掌。<a id="a-JX"></a>即是致敬故。<a id="a-JY"></a>亦不劳全礼。<a id="a-JZ"></a>礼便违教。<a id="a-Ja"></a>或迮闹处。<a id="a-Jb"></a>或不净地。<a id="a-Jc"></a>或途路中礼亦同犯。<a id="a-Jd"></a>斯等诸事并有律文。<a id="a-Je"></a>但为日久相承地居寒国。<a id="a-Jf"></a>欲求顺教事亦难为。<a id="a-Jg"></a>莫不引同多以自慰。<a id="a-Jh"></a>讵肯留心于小罪耳。</p>
  <h2 id="aJi">十八便利之事</h2>
  <p id="aJj">便利之事。<a id="a-Jk"></a>略出其仪。<a id="a-Jl"></a>下着洗浴之裙。<a id="a-Jm"></a>上披僧脚崎服。<a id="a-Jn"></a>次取触瓶添水令满。<a id="a-Jo"></a>持将上厕闭户遮身。<a id="a-Jp"></a>土须二七块在其厕外。<a id="a-Jq"></a>于甎石上。<a id="a-Jr"></a>或小版上。<a id="a-Js"></a>而安置之。<a id="a-Jt"></a>其甎版量。<a id="a-Ju"></a>长一肘阔半肘。<a id="a-Jv"></a>其土碎之为末。<a id="a-Jw"></a>列作两行。<a id="a-Jx"></a>一一别聚。<a id="a-Jy"></a>更安一块。<a id="a-Jz"></a>复将三丸。<a id="a-K0"></a>入于厕内。<a id="a-K1"></a>安在一边。<a id="a-K2"></a>一将拭体。<a id="a-K3"></a>一用洗身。<a id="a-K4"></a>洗身之法。<a id="a-K5"></a>须将左手。<a id="a-K6"></a>先以水洗。<a id="a-K7"></a>后兼土净。<a id="a-K8"></a>余有一丸。<a id="a-K9"></a>粗且一遍。<a id="a-KA"></a>洗其左手。<a id="a-KB"></a>若有筹片。<a id="a-KC"></a>持入亦佳。<a id="a-KD"></a>如其用罢须掷厕外。<a id="a-KE"></a>必用故纸可弃厕中。<a id="a-KF"></a>既洗净了。<a id="a-KG"></a>方以右手牵下其衣。<a id="a-KH"></a>瓶安一边。<a id="a-KI"></a>右手拨开傍户。<a id="a-KJ"></a>还将右手提瓶而出。<a id="a-KK"></a>或以左臂抱瓶。<a id="a-KL"></a>拳其左手。<a id="a-KM"></a>可用右手闭户而去。<a id="a-KN"></a>就彼土处蹲坐一边。<a id="a-KO"></a>若须坐物随时量处。<a id="a-KP"></a>置瓶左髀之上。<a id="a-KQ"></a>可以左臂向下压之。<a id="a-KR"></a>先取近身一七块土。<a id="a-KS"></a>别别洗其左手。<a id="a-KT"></a>后用余七。<a id="a-KU"></a>一一两手俱洗。<a id="a-KV"></a>其塼木上必须净洗。<a id="a-KW"></a>余有一丸。<a id="a-KX"></a>将洗瓶器。<a id="a-KY"></a>次洗臂踹及足。<a id="a-KZ"></a>并令清洁。<a id="a-Ka"></a>然后随情而去。<a id="a-Kb"></a>此瓶之水不合入口唇。<a id="a-Kc"></a>重至房中。<a id="a-Kd"></a>以净瓶水漱口。<a id="a-Ke"></a>若其事至触此瓶者。<a id="a-Kf"></a>还须洗手漱口。<a id="a-Kg"></a>方可执余器具。<a id="a-Kh"></a>斯乃大便之仪。<a id="a-Ki"></a>粗说如此。<a id="a-Kj"></a>必其省事。<a id="a-Kk"></a>咸任自为。<a id="a-Kl"></a>幸有供人。<a id="a-Km"></a>使浇非过。<a id="a-Kn"></a>小便则一二之土可用洗手洗身。<a id="a-Ko"></a>此即清净之先。<a id="a-Kp"></a>为敬基本。<a id="a-Kq"></a>或人将为小事。<a id="a-Kr"></a>律教乃有大呵。<a id="a-Ks"></a>若不洗净。<a id="a-Kt"></a>不合坐僧床。<a id="a-Ku"></a>亦不应礼三宝。<a id="a-Kv"></a>此是身子伏外道法。<a id="a-Kw"></a>佛因总制苾刍。<a id="a-Kx"></a>修之则奉律福生。<a id="a-Ky"></a>不作乃违教招罪。<a id="a-Kz"></a>斯则东夏不传。<a id="a-L0"></a>其来尚矣。<a id="a-L1"></a>设令启示遂起嫌心。<a id="a-L2"></a>即道。<a id="a-L3"></a>大乘虚通何净何秽。<a id="a-L4"></a>腹中恒满外洗宁益。<a id="a-L5"></a>讵知轻欺教捡诬罔圣心。<a id="a-L6"></a>受礼礼他俱招罪过。<a id="a-L7"></a>着衣啖食天神共嫌。<a id="a-L8"></a>若不洗净五天同笑。<a id="a-L9"></a>所至之处人皆见讥。<a id="a-LA"></a>弘绍之宾特宜传教。<a id="a-LB"></a>既而厌离尘俗。<a id="a-LC"></a>舍家趣非家。<a id="a-LD"></a>即须殷勤用释父之言。<a id="a-LE"></a>何得睚[目*柴]于毗尼之说。<a id="a-LF"></a>如其不信幸可依此。<a id="a-LG"></a>洗之五六日间。<a id="a-LH"></a>便知不洗之过。<a id="a-LI"></a>然而寒冬之月须作暖汤。<a id="a-LJ"></a>自外三时事便随意。<a id="a-LK"></a>然有筒槽帛拂。<a id="a-LL"></a>非本律文。<a id="a-LM"></a>或有含水将去。<a id="a-LN"></a>亦乖净法。<a id="a-LO"></a>凡是僧坊。<a id="a-LP"></a>先须净治厕处。<a id="a-LQ"></a>若自无力。<a id="a-LR"></a>教化为之。<a id="a-LS"></a>供十方僧。<a id="a-LT"></a>理通凡圣。<a id="a-LU"></a>无多所费。<a id="a-LV"></a>斯其要焉。<a id="a-LW"></a>是净方业固非虚矣。<a id="a-LX"></a>理须大槽可受一两石贮土令满置在圊边。<a id="a-LY"></a>大众必无私房可畜。<a id="a-LZ"></a>若卒无水瓶。<a id="a-La"></a>许用瓷瓦等钵。<a id="a-Lb"></a>盛水将入安在一边。<a id="a-Lc"></a>右手浇洗亦无伤也。<a id="a-Ld"></a>江淮地下盆厕者多。<a id="a-Le"></a>不可于斯即为洗净。<a id="a-Lf"></a>宜应别作洗处。<a id="a-Lg"></a>水流通出为善。<a id="a-Lh"></a>且如汾州抱腹岱岳灵岩荆府玉泉杨州白塔。<a id="a-Li"></a>圊厕之所颇传其法。<a id="a-Lj"></a>然而安置水土。<a id="a-Lk"></a>片有阙如。<a id="a-Ll"></a>向使早有人教行。<a id="a-Lm"></a>法亦不殊王舍。<a id="a-Ln"></a>斯乃先贤之落漠。<a id="a-Lo"></a>岂是后进之蒙笼者哉。<a id="a-Lp"></a>然其厕内贮土置瓶。<a id="a-Lq"></a>并须安稳勿令阙事。<a id="a-Lr"></a>添瓶之罐着[此/朿]为佳。<a id="a-Ls"></a>如畜君持准前为矣。<a id="a-Lt"></a>铜瓶插盖而口宽元来不中洗净。<a id="a-Lu"></a>若其腹边斲为一孔。<a id="a-Lv"></a>顶上以锡固之。<a id="a-Lw"></a>高出尖台中安小孔。<a id="a-Lx"></a>此亦权用当时须也。</p>
  <p id="aLy">重曰。</p>
  <p id="aLz">载劳纸笔几致殷勤。<a id="a-M0"></a>顺流从谏冀有其人。<a id="a-M1"></a>大圣既双林而寂体。<a id="a-M2"></a>罗汉亦五印而灰身。<a id="a-M3"></a>遗余法教影响斯晨行寄捐生之侣。<a id="a-M4"></a>兴由弃俗之宾。<a id="a-M5"></a>舍浑浑之烦浊。<a id="a-M6"></a>慕皎皎之清尘。<a id="a-M7"></a>外垢与内惑而俱丧。<a id="a-M8"></a>上结共下缚而同湮。<a id="a-M9"></a>萧条其迹爽亮其神。<a id="a-MA"></a>四仪无累三尊是亲。<a id="a-MB"></a>既不被生人之所笑。<a id="a-MC"></a>岂复怖死王之见嗔。<a id="a-MD"></a>利九居而轸念。<a id="a-ME"></a>成三代之芳因。<a id="a-MF"></a>幸希万一而能改。<a id="a-MG"></a>亦宁辞二纪之艰辛。</p>
 </body>
</html>