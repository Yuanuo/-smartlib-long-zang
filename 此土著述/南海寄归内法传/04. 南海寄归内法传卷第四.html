<!doctype html>
<html id="z3IBWmd1SY" data-ver="1551">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">南海寄归内法传卷第四</h1>
  <p id="a2">三十一灌沐尊仪 三十二赞咏之礼 三十三尊敬乖式 三十四西方学仪 三十五长发有无 三十六亡财僧现 三十七受用僧衣 三十八佛遮烧己 三十九傍人获罪 四十古德不为</p>
  <p data-pb></p>
  <h2 id="a3">三十一灌沐尊仪</h2>
  <p id="a4">详夫。<a id="a-5"></a>修敬之本无越三尊。<a id="a-6"></a>契想之因宁过四谛。<a id="a-7"></a>然而谛理幽邃事隔粗心。<a id="a-8"></a>灌洗圣仪实为通济。<a id="a-9"></a>大师虽灭形像尚存。<a id="a-A"></a>翘心如在理应遵敬。<a id="a-B"></a>或可香花每设能生清净之心。<a id="a-C"></a>或可灌沐恒为足荡昏沉之业。<a id="a-D"></a>以斯摽念。<a id="a-E"></a>无表之益自收。<a id="a-F"></a>劝奖余人。<a id="a-G"></a>有作之功兼利。<a id="a-H"></a>冀希福者宜存意焉。</p>
  <p id="aI">但西国诸寺。<a id="a-J"></a>灌沐尊仪。<a id="a-K"></a>每于禺中之时。<a id="a-L"></a>授事便鸣健稚(授事者。<a id="a-M"></a>梵云羯磨陀那。<a id="a-N"></a>陀那是授。<a id="a-O"></a>羯磨是事。<a id="a-P"></a>意道。<a id="a-Q"></a>以众杂事指授于人。<a id="a-R"></a>旧云维那者非也。<a id="a-S"></a>维是唐语。<a id="a-T"></a>意道纲维。<a id="a-U"></a>那是梵音。<a id="a-V"></a>略去羯磨陀字)寺庭张施宝盖。<a id="a-W"></a>殿侧罗列香瓶。<a id="a-X"></a>取金银铜石之像。<a id="a-Y"></a>置以铜金木石槃。<a id="a-Z"></a>内令诸妓女奏其音乐。<a id="a-a"></a>涂以磨香灌以香水(取栴檀沉水香木之辈。<a id="a-b"></a>于础石上。<a id="a-c"></a>以水磨使成泥。<a id="a-d"></a>用涂像身。<a id="a-e"></a>方持水灌)。<a id="a-f"></a>以净白叠而揩拭之。<a id="a-g"></a>然后安置殿中布诸花彩。<a id="a-h"></a>此乃寺众之仪。<a id="a-i"></a>令羯磨陀那作矣。<a id="a-j"></a>然于房房之内自浴尊仪。<a id="a-k"></a>日日皆为要心无阙。<a id="a-l"></a>但是草木之花咸将奉献。<a id="a-m"></a>无论冬夏芬馥恒然。<a id="a-n"></a>市肆之间卖者亦众。<a id="a-o"></a>且如东夏。<a id="a-p"></a>莲华石竹则夏秋散彩。<a id="a-q"></a>金荆桃杏乃春日敷荣。<a id="a-r"></a>木槿石榴随时代发。<a id="a-s"></a>朱樱素柰逐节扬葩。<a id="a-t"></a>园观蜀葵之流。<a id="a-u"></a>山庄香草之类。<a id="a-v"></a>必须持来布列。<a id="a-w"></a>无宜遥指树园。<a id="a-x"></a>冬景片时或容阙乏。<a id="a-y"></a>剪诸缯彩坌以名香。<a id="a-z"></a>设在尊前斯实佳也。<a id="a-10"></a>至于铜像无问小大。<a id="a-11"></a>须细灰甎末揩拭光明。<a id="a-12"></a>清水灌之澄华若镜。<a id="a-13"></a>大者月半月尽合众共为。<a id="a-14"></a>小者随己所能每须洗沐。<a id="a-15"></a>斯则所费虽少。<a id="a-16"></a>而福利尤多。<a id="a-17"></a>其浴像之水。<a id="a-18"></a>即举以两指。<a id="a-19"></a>沥自顶上。<a id="a-1A"></a>斯谓吉祥之水。<a id="a-1B"></a>冀求胜利。<a id="a-1C"></a>奉献残花不合持嗅。<a id="a-1D"></a>弃水弃花不应履践。<a id="a-1E"></a>可于净处而倾置之。<a id="a-1F"></a>岂容白首终年尊像曾不揩沐。<a id="a-1G"></a>红花遍野本自无心奉荐。<a id="a-1H"></a>而遂省懒作。<a id="a-1I"></a>遥指池园即休畏苦惰为。<a id="a-1J"></a>开堂普敬便罢。<a id="a-1K"></a>此则师资绝绪。<a id="a-1L"></a>遂使致敬无由。<a id="a-1M"></a>造泥制底及拓摸泥像。<a id="a-1N"></a>或印绢纸随处供养。<a id="a-1O"></a>或积为聚以塼裹之即成佛塔。<a id="a-1P"></a>或置空野任其销散西方法俗莫不以此为业。<a id="a-1Q"></a>又复凡造形像及以制底。<a id="a-1R"></a>金银铜铁泥漆甎石。<a id="a-1S"></a>或聚沙雪。<a id="a-1T"></a>当作之时中安二种舍利。<a id="a-1U"></a>一谓大师身骨。<a id="a-1V"></a>二谓缘起法颂。<a id="a-1W"></a>其颂曰。</p>
  <p id="a1X">诸法从缘起　　如来说是因</p>
  <p id="a1Y">彼法因缘尽　　是大沙门说</p>
  <p id="a1Z">要安此二。<a id="a-1a"></a>福乃弘多。<a id="a-1b"></a>由是经中广为譬喻。<a id="a-1c"></a>叹其利益不可思议。<a id="a-1d"></a>若人造像如穬麦。<a id="a-1e"></a>制底如小枣。<a id="a-1f"></a>上置轮相竿若细针。<a id="a-1g"></a>殊因类七海而无穷。<a id="a-1h"></a>胜报遍四生而莫尽。<a id="a-1i"></a>其间委细具在别经。<a id="a-1j"></a>幸诸法师等时可务哉。<a id="a-1k"></a>洗敬尊容。<a id="a-1l"></a>生生值佛之业。<a id="a-1m"></a>花香致设。<a id="a-1n"></a>代代富乐之因。<a id="a-1o"></a>自作教人得福无量。<a id="a-1p"></a>曾见有处。<a id="a-1q"></a>四月八日。<a id="a-1r"></a>或道或俗持像路边。<a id="a-1s"></a>灌濯随宜不知揩拭。<a id="a-1t"></a>风飘日暴未称其仪矣。</p>
  <p data-pb></p>
  <h2 id="a1u">三十二赞咏之礼</h2>
  <p id="a1v">神州之地。<a id="a-1w"></a>自古相传。<a id="a-1x"></a>但知礼佛题名。<a id="a-1y"></a>多不称扬赞德。<a id="a-1z"></a>何者闻名但听其名。<a id="a-20"></a>罔识智之高下。<a id="a-21"></a>赞叹具陈其德。<a id="a-22"></a>故乃体德之弘深。<a id="a-23"></a>即如西方。<a id="a-24"></a>制底畔睇及常途礼敬。<a id="a-25"></a>每于晡后或曛黄时。<a id="a-26"></a>大众出门绕塔三匝。<a id="a-27"></a>香花具设并悉蹲踞。<a id="a-28"></a>令其能者作哀雅声。<a id="a-29"></a>明彻雄朗赞大师德。<a id="a-2A"></a>或十颂或二十颂。<a id="a-2B"></a>次第还入寺中至常集处。<a id="a-2C"></a>既其坐定。<a id="a-2D"></a>令一经师升师子座读诵少经。<a id="a-2E"></a>其师子座在上座头。<a id="a-2F"></a>量处度宜亦不高大。<a id="a-2G"></a>所诵之经多诵三启。<a id="a-2H"></a>乃是尊者马鸣之所集置。<a id="a-2I"></a>初可十颂许。<a id="a-2J"></a>取经意而赞叹三尊。<a id="a-2K"></a>次述正经。<a id="a-2L"></a>是佛亲说。<a id="a-2M"></a>读诵既了。<a id="a-2N"></a>更陈十余颂。<a id="a-2O"></a>论回向发愿。<a id="a-2P"></a>节段三开。<a id="a-2Q"></a>故云三启。<a id="a-2R"></a>经了之时。<a id="a-2S"></a>大众皆云苏婆师多。<a id="a-2T"></a>苏即是妙。<a id="a-2U"></a>婆师多是语。<a id="a-2V"></a>意欲赞经是微妙语。<a id="a-2W"></a>或云娑婆度。<a id="a-2X"></a>义目善哉。<a id="a-2Y"></a>经师方下上座先起礼师子座。<a id="a-2Z"></a>修敬既讫。<a id="a-2a"></a>次礼圣僧座还居本处。<a id="a-2b"></a>第二上座准前礼二处已。<a id="a-2c"></a>次礼上座。<a id="a-2d"></a>方居自位而坐。<a id="a-2e"></a>第三上座准次同然。<a id="a-2f"></a>迄乎众末。<a id="a-2g"></a>若其众大。<a id="a-2h"></a>过三五人。<a id="a-2i"></a>余皆一时望众起礼。<a id="a-2j"></a>随情而去。<a id="a-2k"></a>斯法乃是东圣方耽摩立底国僧徒轨式。<a id="a-2l"></a>至如那烂陀寺。<a id="a-2m"></a>人众殷繁。<a id="a-2n"></a>僧徒数出三千。<a id="a-2o"></a>造次难为详集。<a id="a-2p"></a>寺有八院房有三百。<a id="a-2q"></a>但可随时当处自为礼诵。<a id="a-2r"></a>然此寺法。<a id="a-2s"></a>差一能唱导师。<a id="a-2t"></a>每至晡西巡行礼赞。<a id="a-2u"></a>净人童子持杂香花引前而去。<a id="a-2v"></a>院院悉过殿殿皆礼。<a id="a-2w"></a>每礼拜时高声赞叹。<a id="a-2x"></a>三颂五颂响皆遍彻。<a id="a-2y"></a>迄乎日暮方始言周。<a id="a-2z"></a>此唱导师恒受寺家别料供养。<a id="a-30"></a>或复独对香台。<a id="a-31"></a>则只坐而心赞。<a id="a-32"></a>或详临梵宇。<a id="a-33"></a>则众跪而高阐。<a id="a-34"></a>然后十指布地叩头三礼。<a id="a-35"></a>斯乃西方承籍礼敬之仪。<a id="a-36"></a>而老病之流任居小座。<a id="a-37"></a>其赞佛者而旧已有。<a id="a-38"></a>但为行之稍别。<a id="a-39"></a>不与梵同。<a id="a-3A"></a>且如礼佛之时云。<a id="a-3B"></a>叹佛相好者。<a id="a-3C"></a>即合直声长赞。<a id="a-3D"></a>或十颂二十颂。<a id="a-3E"></a>斯其法也。<a id="a-3F"></a>又如来等呗。<a id="a-3G"></a>元是赞佛。<a id="a-3H"></a>良以音韵稍长。<a id="a-3I"></a>意义难显。<a id="a-3J"></a>或可因斋静夜大众凄然。<a id="a-3K"></a>令一能者诵一百五十赞及四百赞并余别赞。<a id="a-3L"></a>斯成佳也。<a id="a-3M"></a>然而西国礼敬。<a id="a-3N"></a>盛传赞叹。<a id="a-3O"></a>但有才人。<a id="a-3P"></a>莫不于所敬之尊而为称说。<a id="a-3Q"></a>且如尊者摩咥(丁结反)里制吒者。<a id="a-3R"></a>乃西方宏才硕德。<a id="a-3S"></a>秀冠群英之人也。<a id="a-3T"></a>传云。<a id="a-3U"></a>昔佛在时。<a id="a-3V"></a>佛因亲领徒众人间游行。<a id="a-3W"></a>时有莺鸟。<a id="a-3X"></a>见佛相好俨若金山。<a id="a-3Y"></a>乃于林内发和雅音如似赞咏。<a id="a-3Z"></a>佛乃顾诸弟子曰。<a id="a-3a"></a>此鸟见我欢喜。<a id="a-3b"></a>不觉哀鸣。<a id="a-3c"></a>缘斯福故。<a id="a-3d"></a>我没代后。<a id="a-3e"></a>获得人身。<a id="a-3f"></a>名摩咥里制吒。<a id="a-3g"></a>广为称叹赞我实德也(摩咥里是母制吒是儿也)其人初依外道出家。<a id="a-3h"></a>事大自在天。<a id="a-3i"></a>既是所尊。<a id="a-3j"></a>具申赞咏。<a id="a-3k"></a>后乃见所记名。<a id="a-3l"></a>翻心奉佛染衣出俗。<a id="a-3m"></a>广兴赞叹。<a id="a-3n"></a>悔前非之已往。<a id="a-3o"></a>遵胜辙于将来。<a id="a-3p"></a>自悲不遇大师。<a id="a-3q"></a>但逢遗像遂抽盛藻。<a id="a-3r"></a>仰符授记赞佛功德。<a id="a-3s"></a>初造四百赞。<a id="a-3t"></a>次造一百五十赞。<a id="a-3u"></a>总陈六度明佛世尊所有胜德。<a id="a-3v"></a>斯可谓文情婉丽。<a id="a-3w"></a>共天蘤而齐芳。<a id="a-3x"></a>理致清高。<a id="a-3y"></a>与地岳而争峻。<a id="a-3z"></a>西方造赞颂者。<a id="a-40"></a>莫不咸同祖习。<a id="a-41"></a>无著世亲菩萨。<a id="a-42"></a>悉皆仰趾。<a id="a-43"></a>故五天之地初出家者。<a id="a-44"></a>亦既诵得五戒十戒。<a id="a-45"></a>即须先教诵斯二赞。<a id="a-46"></a>无问大乘小乘。<a id="a-47"></a>咸同遵此。<a id="a-48"></a>有六意焉。<a id="a-49"></a>一能知佛德之深远。<a id="a-4A"></a>二体制文之次第。<a id="a-4B"></a>三令舌根清净。<a id="a-4C"></a>四得胸藏开通。<a id="a-4D"></a>五则处众不惶。<a id="a-4E"></a>六乃长命无病。<a id="a-4F"></a>诵得此已方学余经。<a id="a-4G"></a>然而斯美未传东夏。<a id="a-4H"></a>造释之家故亦多矣。<a id="a-4I"></a>为和之者诚非一算。<a id="a-4J"></a>陈那菩萨亲自为和。<a id="a-4K"></a>每于颂初各加其一。<a id="a-4L"></a>名为杂赞。<a id="a-4M"></a>颂有三百。<a id="a-4N"></a>又鹿苑名僧号释迦提婆。<a id="a-4O"></a>复于陈那颂前。<a id="a-4P"></a>各加一颂。<a id="a-4Q"></a>名糅杂赞。<a id="a-4R"></a>总有四百五十颂。<a id="a-4S"></a>但有制作之流。<a id="a-4T"></a>皆以为龟镜矣。</p>
  <p id="a4U">又龙树菩萨以诗代书。<a id="a-4V"></a>名为苏颉里离佉。<a id="a-4W"></a>译为密友书。<a id="a-4X"></a>寄与旧檀越南方大国王。<a id="a-4Y"></a>号娑多婆汉那。<a id="a-4Z"></a>名市寅得迦。<a id="a-4a"></a>可谓文藻秀发慰诲勤勤。<a id="a-4b"></a>的指中途亲逾骨肉。<a id="a-4c"></a>就中旨趣寔有多意。<a id="a-4d"></a>先令敬信三尊孝养父母。<a id="a-4e"></a>持戒舍恶择人乃交。<a id="a-4f"></a>于诸财色修不净观。<a id="a-4g"></a>捡挍家室正念无常。<a id="a-4h"></a>广述饿鬼傍生。<a id="a-4i"></a>盛道人天地狱。<a id="a-4j"></a>火燃头上无暇拂除。<a id="a-4k"></a>缘起运心专求解脱。<a id="a-4l"></a>劝行三慧。<a id="a-4m"></a>明圣道之八支。<a id="a-4n"></a>令学四真。<a id="a-4o"></a>证圆凝之两得。<a id="a-4p"></a>如观自在不简怨亲。<a id="a-4q"></a>同阿弥陀恒居净土。<a id="a-4r"></a>斯即化生之术。<a id="a-4s"></a>要无以加。<a id="a-4t"></a>五天创学之流。<a id="a-4u"></a>皆先诵此书赞。<a id="a-4v"></a>归心系仰之类。<a id="a-4w"></a>靡不研味终身。<a id="a-4x"></a>若神州法侣诵观音遗教。<a id="a-4y"></a>俗徒读千文孝经矣。<a id="a-4z"></a>莫不钦玩用为师范。<a id="a-50"></a>其社得迦摩罗。<a id="a-51"></a>亦同此类(社得迦者。<a id="a-52"></a>本生也。<a id="a-53"></a>摩罗者。<a id="a-54"></a>即贯焉。<a id="a-55"></a>集取菩萨昔生难行之事。<a id="a-56"></a>贯之一处也)。<a id="a-57"></a>若译可成十余轴。<a id="a-58"></a>取本生事而为诗赞。<a id="a-59"></a>欲令顺俗妍美读者欢爱教摄群生耳。<a id="a-5A"></a>时戒日王极好文笔。<a id="a-5B"></a>乃下令曰。<a id="a-5C"></a>诸君但有好诗赞者。<a id="a-5D"></a>明日旦朝咸将示朕。<a id="a-5E"></a>及其总集得五百夹。<a id="a-5F"></a>展而阅之。<a id="a-5G"></a>多是社得迦摩罗矣。<a id="a-5H"></a>方知赞咏之中。<a id="a-5I"></a>斯为美极。<a id="a-5J"></a>南海诸岛有十余国。<a id="a-5K"></a>无问法俗咸皆讽诵。<a id="a-5L"></a>如前诗赞。<a id="a-5M"></a>而东夏未曾译出。<a id="a-5N"></a>又戒日王取乘云菩萨以身代龙之事。<a id="a-5O"></a>缉为歌咏。<a id="a-5P"></a>奏谐弦管令人作乐。<a id="a-5Q"></a>舞之蹈之流布于代。<a id="a-5R"></a>又东印度月官大士。<a id="a-5S"></a>作毗输安呾啰太子歌。<a id="a-5T"></a>词人皆舞咏遍五天矣。</p>
  <p id="a5U">旧云苏达拏太子者是也。<a id="a-5V"></a>又尊者马鸣。<a id="a-5W"></a>亦造歌词及庄严论。<a id="a-5X"></a>并作佛本行诗。<a id="a-5Y"></a>大本若译有十余卷。<a id="a-5Z"></a>意述如来始自王宫终乎双树一代佛法。<a id="a-5a"></a>并缉为诗。<a id="a-5b"></a>五天南海无不讽诵。<a id="a-5c"></a>意明字少而摄义能多。<a id="a-5d"></a>复令读者心悦忘倦。<a id="a-5e"></a>又复纂持圣教能生福利。<a id="a-5f"></a>其一百五十赞。<a id="a-5g"></a>及龙树菩萨书。<a id="a-5h"></a>并别录寄归。<a id="a-5i"></a>乐赞咏者时当诵习。</p>
  <p data-pb></p>
  <h2 id="a5j">三十三尊敬乖式</h2>
  <p id="a5k">礼敬之仪。<a id="a-5l"></a>教有明则。<a id="a-5m"></a>自可六时策念四体翘勤。<a id="a-5n"></a>端居一房乞食为业。<a id="a-5o"></a>顺头陀之行。<a id="a-5p"></a>修知足之道。<a id="a-5q"></a>但着三衣不畜盈长。<a id="a-5r"></a>无生致想有累全祛。<a id="a-5s"></a>岂得辄异僧仪别行轨式。<a id="a-5t"></a>披出家服不同常类。<a id="a-5u"></a>而在廛肆之中礼诸俗流。<a id="a-5v"></a>捡寻律教全遮此事。<a id="a-5w"></a>佛言。<a id="a-5x"></a>有二种应礼。<a id="a-5y"></a>所谓三宝及大己苾刍。<a id="a-5z"></a>又有赍持尊像在大道中。<a id="a-60"></a>尘坌圣容以求财利。<a id="a-61"></a>或有钩身刺脸断节穿肌。<a id="a-62"></a>诈托好心本希活命。<a id="a-63"></a>如斯之色西国全无。<a id="a-64"></a>劝导诸人勿复行此。</p>
  <h2 id="a65">三十四西方学法</h2>
  <p id="a66">夫大圣一音。<a id="a-67"></a>则贯三千而总摄。<a id="a-68"></a>或随机五道。<a id="a-69"></a>乃彰七九而弘济(七九者。<a id="a-6A"></a>即是声明中七转九例也。<a id="a-6B"></a>如下略明耳)时有意言法藏。<a id="a-6C"></a>天帝领无说之经。<a id="a-6D"></a>或复顺语谈诠。<a id="a-6E"></a>支那悟本声之字。<a id="a-6F"></a>致使投缘发慧各称虚心。<a id="a-6G"></a>准义除烦并凝圆寂。<a id="a-6H"></a>至于胜义谛理。<a id="a-6I"></a>迥绝名言。<a id="a-6J"></a>覆俗道中非无文句(覆俗谛者。<a id="a-6K"></a>旧云世俗谛。<a id="a-6L"></a>义不尽也。<a id="a-6M"></a>意道。<a id="a-6N"></a>俗事覆他真理。<a id="a-6O"></a>色本非瓶。<a id="a-6P"></a>妄为瓶解。<a id="a-6Q"></a>声无歌曲。<a id="a-6R"></a>漫作歌心。<a id="a-6S"></a>又复识相生时。<a id="a-6T"></a>体无分别。<a id="a-6U"></a>无明所蔽。<a id="a-6V"></a>妄起众形。<a id="a-6W"></a>不了自心。<a id="a-6X"></a>谓境居外。<a id="a-6Y"></a>蛇绳并谬。<a id="a-6Z"></a>正智斯。<a id="a-6a"></a>沦由此盖真。<a id="a-6b"></a>名为覆俗矣。<a id="a-6c"></a>此据覆即是俗。<a id="a-6d"></a>名为覆俗。<a id="a-6e"></a>或可但云真谛覆谛)。<a id="a-6f"></a>然则古来译者。<a id="a-6g"></a>梵轨罕谈。<a id="a-6h"></a>近日传经但云初七。<a id="a-6i"></a>非不知也。<a id="a-6j"></a>无益不论。<a id="a-6k"></a>今望总习梵文。<a id="a-6l"></a>无劳翻译之重。<a id="a-6m"></a>为此聊题节段。<a id="a-6n"></a>粗述初基者欤(然而骨仑速利。<a id="a-6o"></a>尚能总读梵经。<a id="a-6p"></a>岂况天府神州。<a id="a-6q"></a>而不谈其本说。<a id="a-6r"></a>故西方赞云曼殊室利现在并州。<a id="a-6s"></a>人皆有福。<a id="a-6t"></a>理应钦赞。<a id="a-6u"></a>其文既广。<a id="a-6v"></a>此不繁录)。<a id="a-6w"></a>夫声明者。<a id="a-6x"></a>梵云摄拖苾驮(停夜反)摄拖是声。<a id="a-6y"></a>苾驮是明。<a id="a-6z"></a>即五明论之一明也。<a id="a-70"></a>五天俗书。<a id="a-71"></a>总名毗何羯喇拏。<a id="a-72"></a>大数有五。<a id="a-73"></a>同神州之五经也(旧云毗伽罗论音讹也)一则创学悉谈章。<a id="a-74"></a>亦名悉地罗窣睹。<a id="a-75"></a>斯乃小学标章之称。<a id="a-76"></a>俱以成就吉祥为目。<a id="a-77"></a>本有四十九字。<a id="a-78"></a>共相乘转。<a id="a-79"></a>成一十八章。<a id="a-7A"></a>总有一万余字。<a id="a-7B"></a>合三百余颂。<a id="a-7C"></a>凡言一颂。<a id="a-7D"></a>乃有四句。<a id="a-7E"></a>一句八字。<a id="a-7F"></a>总成三十二言。<a id="a-7G"></a>更有小颂大颂。<a id="a-7H"></a>不可具述。<a id="a-7I"></a>六岁童子学之。<a id="a-7J"></a>六月方了。<a id="a-7K"></a>斯乃相传。<a id="a-7L"></a>是大自在天之所说也。</p>
  <p id="a7M">二谓苏呾啰。<a id="a-7N"></a>即是一切声明之根本经也。<a id="a-7O"></a>译为略诠意明。<a id="a-7P"></a>略诠要义。<a id="a-7Q"></a>有一千颂。<a id="a-7R"></a>是古博学鸿儒波尼儞所造也。<a id="a-7S"></a>为大自在天之所加被。<a id="a-7T"></a>面现三目。<a id="a-7U"></a>时人方信。<a id="a-7V"></a>八岁童子八月诵了。<a id="a-7W"></a>三谓驮睹章。<a id="a-7X"></a>有一千颂。<a id="a-7Y"></a>专明字元。<a id="a-7Z"></a>功如上经矣。<a id="a-7a"></a>四谓三弃攞章。<a id="a-7b"></a>是荒梗之义。<a id="a-7c"></a>意比田夫创开畴畎。<a id="a-7d"></a>应云三荒章。<a id="a-7e"></a>一名頞瑟吒驮睹(一千颂)二名文荼(一千颂)三名邬拏地(一千颂)驮睹者。<a id="a-7f"></a>则意明七例。<a id="a-7g"></a>晓十罗声。<a id="a-7h"></a>述二九之韵。<a id="a-7i"></a>言七例者。<a id="a-7j"></a>一切声上皆悉有之。<a id="a-7k"></a>一一声中各分三蕱。<a id="a-7l"></a>谓一言二。<a id="a-7m"></a>言多言。<a id="a-7n"></a>总成二十一言也。<a id="a-7o"></a>如唤男子。<a id="a-7p"></a>一人名补噜洒。<a id="a-7q"></a>两人名补噜[竺-二+稍]。<a id="a-7r"></a>三人名补噜沙。<a id="a-7s"></a>此中声有呼噏重轻之别。<a id="a-7t"></a>于七例外更有呼召声。<a id="a-7u"></a>便成八例。<a id="a-7v"></a>初句既三。<a id="a-7w"></a>余皆准此。<a id="a-7x"></a>恐繁不录。<a id="a-7y"></a>名苏盘多声(总有三八二十四声)十罗声者。<a id="a-7z"></a>有十种罗字。<a id="a-80"></a>显一声时。<a id="a-81"></a>便明三世之异。<a id="a-82"></a>二九韵者。<a id="a-83"></a>明上中下尊卑彼此之别。<a id="a-84"></a>言有十八不同。<a id="a-85"></a>名丁岸哆声也文荼则合成字体。<a id="a-86"></a>且如树之一目。<a id="a-87"></a>梵云苾力叉。<a id="a-88"></a>便引二十余句经文。<a id="a-89"></a>共相杂糅。<a id="a-8A"></a>方成一事之号也。<a id="a-8B"></a>邬拏地则大同斯例。<a id="a-8C"></a>而以广略不等为异。<a id="a-8D"></a>此三荒章。<a id="a-8E"></a>十岁童子三年勤学方解其义。<a id="a-8F"></a>五谓苾栗底苏呾罗。<a id="a-8G"></a>即是前苏呾啰释也。<a id="a-8H"></a>上古作释。<a id="a-8I"></a>其类寔多。<a id="a-8J"></a>于中妙者有十八千颂。<a id="a-8K"></a>演其经本详谈众义。<a id="a-8L"></a>尽寰中之规矩。<a id="a-8M"></a>极天人之轨则。<a id="a-8N"></a>十五童子五岁方解。<a id="a-8O"></a>神州之人若向西方求学问者。<a id="a-8P"></a>要须知此方可习余。<a id="a-8Q"></a>如其不然空自劳矣。<a id="a-8R"></a>斯等诸书并须暗诵。<a id="a-8S"></a>此据上人为准。<a id="a-8T"></a>中下之流以意可测。<a id="a-8U"></a>翘勤昼夜不遑宁寝。<a id="a-8V"></a>同孔父之三绝。<a id="a-8W"></a>等岁精之百遍。<a id="a-8X"></a>牛毛千数麟角唯一。<a id="a-8Y"></a>比功与神州上明经相似。<a id="a-8Z"></a>此是学士阇耶昳底所造。<a id="a-8a"></a>其人乃器量弘深文彩秀发。<a id="a-8b"></a>一闻便领讵假再谈。<a id="a-8c"></a>敬重三尊多营福业。<a id="a-8d"></a>没代于今向三十载矣。<a id="a-8e"></a>闲斯释已。<a id="a-8f"></a>方学缉缀书表制造诗篇。<a id="a-8g"></a>致想因明虔诚俱舍。<a id="a-8h"></a>寻理门论比量善成。<a id="a-8i"></a>习本生贯清才秀发。<a id="a-8j"></a>然后函丈传授经三二年。<a id="a-8k"></a>多在那烂陀寺(中天也)或居跋腊毗国(西天也)斯两处者。<a id="a-8l"></a>事等金马石渠龙门阙里。<a id="a-8m"></a>英彦云聚商搉是非。<a id="a-8n"></a>若贤明叹善遐迩称俊。<a id="a-8o"></a>方始自忖锋锷投刃王庭。<a id="a-8p"></a>献策呈才希望利用。<a id="a-8q"></a>坐谈论之处。<a id="a-8r"></a>己则重席表奇。<a id="a-8s"></a>登破斥之场。<a id="a-8t"></a>他乃结舌称愧。<a id="a-8u"></a>响震五山声流四域。<a id="a-8v"></a>然后受封邑策荣班。<a id="a-8w"></a>赏素高门更修余业矣。</p>
  <p id="a8x">复有苾栗底苏呾罗议释。<a id="a-8y"></a>名朱儞。<a id="a-8z"></a>有二十四千颂。<a id="a-90"></a>是学士钵颠社攞所造。<a id="a-91"></a>斯乃重显前经。<a id="a-92"></a>擘肌分理。<a id="a-93"></a>详明后释剖折毫芒。<a id="a-94"></a>明经学此。<a id="a-95"></a>三岁方了。<a id="a-96"></a>功与春秋周易相似。</p>
  <p id="a97">次有伐致呵利论。<a id="a-98"></a>是前朱儞议释。<a id="a-99"></a>即大学士伐[打-丁+致]呵利所造。<a id="a-9A"></a>有二十五千颂。<a id="a-9B"></a>斯则盛谈人事声明之要。<a id="a-9C"></a>广叙诸家兴废之由。<a id="a-9D"></a>深明唯识善论因喻。<a id="a-9E"></a>此学士乃响振五天德流八极。<a id="a-9F"></a>彻信三宝谛想二空。<a id="a-9G"></a>希胜法而出家。<a id="a-9H"></a>恋缠染而便俗。<a id="a-9I"></a>斯之往复数有七焉。<a id="a-9J"></a>自非深信因果。<a id="a-9K"></a>谁能若此勤着。<a id="a-9L"></a>自嗟诗曰。<a id="a-9M"></a>由染便归俗。<a id="a-9N"></a>离贪还服缁。<a id="a-9O"></a>如何两种事。<a id="a-9P"></a>弄我若婴儿。<a id="a-9Q"></a>即是护法师之同时人也。<a id="a-9R"></a>每于寺内有心归俗。<a id="a-9S"></a>被烦恼逼确尔不移。<a id="a-9T"></a>即令学生舆向寺外。<a id="a-9U"></a>时人问其故。<a id="a-9V"></a>答曰。<a id="a-9W"></a>凡是福地。<a id="a-9X"></a>本拟戒行所居。<a id="a-9Y"></a>我既内有邪心。<a id="a-9Z"></a>即是亏乎正教。<a id="a-9a"></a>十方僧地无处投足。<a id="a-9b"></a>为清信士身着白衣。<a id="a-9c"></a>方入寺中宣扬正法。<a id="a-9d"></a>舍化已来经四十年矣。</p>
  <p id="a9e">次有薄迦(抧也反)论。<a id="a-9f"></a>颂有七百。<a id="a-9g"></a>释有七千。<a id="a-9h"></a>亦是伐[打-丁+致]呵利所造。<a id="a-9i"></a>叙圣教量及比量义。</p>
  <p id="a9j">次有荜拏。<a id="a-9k"></a>颂有三千。<a id="a-9l"></a>释有十四千。<a id="a-9m"></a>颂乃伐[打-丁+致]呵利所造。<a id="a-9n"></a>释则护法论师所制。<a id="a-9o"></a>可谓穷天地之奥秘。<a id="a-9p"></a>极人理之精华矣若人学至于此。<a id="a-9q"></a>方曰善解声明。<a id="a-9r"></a>与九经百家相似。<a id="a-9s"></a>斯等诸书。<a id="a-9t"></a>法俗悉皆通学。<a id="a-9u"></a>如其不学。<a id="a-9v"></a>不得多闻之称。<a id="a-9w"></a>若出家人。<a id="a-9x"></a>则遍学毗奈耶。<a id="a-9y"></a>具讨经及论。<a id="a-9z"></a>挫外道若中原之逐鹿。<a id="a-A0"></a>解傍诘同沸鼎之销凌。<a id="a-A1"></a>遂使响流赡部之中。<a id="a-A2"></a>受敬人天之上。<a id="a-A3"></a>助佛扬化广导群有。<a id="a-A4"></a>此则奕代挺生。<a id="a-A5"></a>若一若二。<a id="a-A6"></a>取喻同乎日月。<a id="a-A7"></a>表况譬之龙象。<a id="a-A8"></a>斯乃远则龙猛提婆马鸣之类。<a id="a-A9"></a>中则世亲无著僧贤清哲之徒。<a id="a-AA"></a>近则陈那护法法称戒贤及师子月安慧德慧慧护德光胜光之辈。<a id="a-AB"></a>斯等大师。<a id="a-AC"></a>无不具前内外众德。<a id="a-AD"></a>各并少欲知足。<a id="a-AE"></a>诚无与比。<a id="a-AF"></a>俗流外道之内。<a id="a-AG"></a>实此类而难得(广如西方十德传中具述)法称则重显因明德光乃再弘律藏。<a id="a-AH"></a>德慧乃定门澄想。<a id="a-AI"></a>慧护则广辩正邪。<a id="a-AJ"></a>方验鲸海巨深名珍现彩。<a id="a-AK"></a>香峰高峻上药呈奇。<a id="a-AL"></a>是知佛法含弘何所不纳。<a id="a-AM"></a>莫不应响成篇。<a id="a-AN"></a>宁烦十四之足。<a id="a-AO"></a>无劳百遍。<a id="a-AP"></a>两卷一闻便领(有外道造六百颂。<a id="a-AQ"></a>来难护法师。<a id="a-AR"></a>法师对众一闻。<a id="a-AS"></a>文义俱领)。<a id="a-AT"></a>又五天之地。<a id="a-AU"></a>皆以婆罗门为贵胜。<a id="a-AV"></a>凡有座席。<a id="a-AW"></a>并不与余三姓同行。<a id="a-AX"></a>自外杂类故宜远矣。<a id="a-AY"></a>所尊典诰有四薜陀书。<a id="a-AZ"></a>可十万颂。<a id="a-Aa"></a>薜陀是明解义。<a id="a-Ab"></a>先云围陀者讹也。<a id="a-Ac"></a>咸悉口相传授。<a id="a-Ad"></a>而不书之于纸叶。<a id="a-Ae"></a>每有聪明婆罗门。<a id="a-Af"></a>诵斯十万。<a id="a-Ag"></a>即如西方相承有学聪明法。<a id="a-Ah"></a>一谓覆审生智。<a id="a-Ai"></a>二则字母安神。<a id="a-Aj"></a>旬月之间思若泉涌。<a id="a-Ak"></a>一闻便领无假再谈。<a id="a-Al"></a>亲睹其人固非虚耳。<a id="a-Am"></a>于东印度有一大士名日月官。<a id="a-An"></a>是大才雄菩萨人也。<a id="a-Ao"></a>净到之日其人尚存。<a id="a-Ap"></a>或问之曰。<a id="a-Aq"></a>毒境与毒药。<a id="a-Ar"></a>为害谁重。<a id="a-As"></a>应声答曰。<a id="a-At"></a>毒药与毒境。<a id="a-Au"></a>相去实成遥。<a id="a-Av"></a>毒药餐方害。<a id="a-Aw"></a>毒境念便烧。<a id="a-Ax"></a>又复腾兰乃振芳声于东洛。<a id="a-Ay"></a>真谛则驾逸响于南溟。<a id="a-Az"></a>大德罗什致德匠于他土。<a id="a-B0"></a>法师玄奘[泳-永+(虍-七+(一/八/八/目))]师功于自邦。<a id="a-B1"></a>然今古诸师。<a id="a-B2"></a>并光传佛日。<a id="a-B3"></a>有空齐致。<a id="a-B4"></a>习三藏以为师定慧双修。<a id="a-B5"></a>指七觉而为匠。<a id="a-B6"></a>其西方现在。<a id="a-B7"></a>则羝罗荼寺有智月法师。<a id="a-B8"></a>那烂陀中则宝师子大德。<a id="a-B9"></a>东方即有地婆羯罗蜜呾啰。<a id="a-BA"></a>南[(嫡-女)/衣]有呾他揭多揭娑。<a id="a-BB"></a>南海佛逝国。<a id="a-BC"></a>则有释迦鸡栗底(今现在佛誓国。<a id="a-BD"></a>历五天而广学矣)斯并比秀前贤。<a id="a-BE"></a>追踪往哲。<a id="a-BF"></a>晓因明论。<a id="a-BG"></a>则思拟陈那。<a id="a-BH"></a>味瑜伽宗。<a id="a-BI"></a>实罄怀无著。<a id="a-BJ"></a>谈空则巧符龙猛。<a id="a-BK"></a>论有则妙体僧贤。<a id="a-BL"></a>此诸法师。<a id="a-BM"></a>净并亲狎筵机餐受微言。<a id="a-BN"></a>庆新知于未闻。<a id="a-BO"></a>温旧解于曾得。<a id="a-BP"></a>想传灯之一望。<a id="a-BQ"></a>实喜朝闻。<a id="a-BR"></a>冀荡尘于百疑。<a id="a-BS"></a>分随昏灭。<a id="a-BT"></a>尚乃拾遗珠于鹫岭。<a id="a-BU"></a>时得其真。<a id="a-BV"></a>择散宝于龙河。<a id="a-BW"></a>颇逢其妙。<a id="a-BX"></a>仰蒙三宝之远被。<a id="a-BY"></a>赖皇泽之遐沾。<a id="a-BZ"></a>遂得旋踵东归鼓帆南海。<a id="a-Ba"></a>从耽摩立底国。<a id="a-Bb"></a>已达室利佛誓。<a id="a-Bc"></a>停住已经四年。<a id="a-Bd"></a>留连未及归国矣。</p>
  <p data-pb></p>
  <h2 id="aBe">三十五长发有无</h2>
  <p id="aBf">发受具五天所无。<a id="a-Bg"></a>律藏不见有文。<a id="a-Bh"></a>徇古元无此事。<a id="a-Bi"></a>但形同俗相。<a id="a-Bj"></a>难为护罪。<a id="a-Bk"></a>既不能持。<a id="a-Bl"></a>受亦何益。<a id="a-Bm"></a>必有净心。<a id="a-Bn"></a>须求剃发染衣洁念解脱为怀。<a id="a-Bo"></a>五戒十戒奉而不亏。<a id="a-Bp"></a>圆具圆心遵修律藏。<a id="a-Bq"></a>瑜伽毕学。<a id="a-Br"></a>体穷无著之八支。<a id="a-Bs"></a>(一二十唯识论。<a id="a-Bt"></a>二三十唯识论。<a id="a-Bu"></a>三摄大乘论。<a id="a-Bv"></a>四对法论。<a id="a-Bw"></a>五辩中边论。<a id="a-Bx"></a>六缘起论。<a id="a-By"></a>七大庄严论。<a id="a-Bz"></a>八成业论。<a id="a-C0"></a>此中虽有世亲所造。<a id="a-C1"></a>然而功归无著也)因明着功。<a id="a-C2"></a>镜彻陈那之八论(一观三世论。<a id="a-C3"></a>二观总相论。<a id="a-C4"></a>三观境论。<a id="a-C5"></a>四因门论。<a id="a-C6"></a>五似因门论。<a id="a-C7"></a>六理门论。<a id="a-C8"></a>七取事施设论。<a id="a-C9"></a>八集量论也)。<a id="a-CA"></a>习阿毗达磨。<a id="a-CB"></a>则遍窥六足。<a id="a-CC"></a>学阿笈摩经。<a id="a-CD"></a>乃全探四部。<a id="a-CE"></a>然后降邪伏外搉扬正理。<a id="a-CF"></a>广化群物弘诱忘疲。<a id="a-CG"></a>运想二空澄怀八道敬修四定善护七篇。<a id="a-CH"></a>以此送终斯为上也。<a id="a-CI"></a>如其不尔。<a id="a-CJ"></a>虽处居家不染私室。<a id="a-CK"></a>端然一体以希出离。<a id="a-CL"></a>随乞丐以供公上。<a id="a-CM"></a>着粗服而遮羞耻。<a id="a-CN"></a>守持八戒(一不杀生。<a id="a-CO"></a>二不偷盗。<a id="a-CP"></a>三不淫佚。<a id="a-CQ"></a>四不妄语。<a id="a-CR"></a>五不饮酒。<a id="a-CS"></a>六不作乐冠花涂香七不坐高广大床。<a id="a-CT"></a>八不非时食)尽形寿以要心。<a id="a-CU"></a>归敬三尊。<a id="a-CV"></a>契涅槃而延想。<a id="a-CW"></a>斯其次也。<a id="a-CX"></a>必其现处樊笼养育妻息。<a id="a-CY"></a>恭心敬上慈怀念下。<a id="a-CZ"></a>受持五戒恒作四斋(黑月八日。<a id="a-Ca"></a>或十四日。<a id="a-Cb"></a>或十五日。<a id="a-Cc"></a>白月八日十五日。<a id="a-Cd"></a>要须受其八戒。<a id="a-Ce"></a>方称圣修。<a id="a-Cf"></a>若无前七。<a id="a-Cg"></a>而唯第八。<a id="a-Ch"></a>获福固其少焉。<a id="a-Ci"></a>意在防余七过。<a id="a-Cj"></a>不但饿腹而已)。<a id="a-Ck"></a>忠恕在人克勤于己。<a id="a-Cl"></a>作无罪事以奉官输。<a id="a-Cm"></a>斯亦佳也(无罪。<a id="a-Cn"></a>谓是兴易。<a id="a-Co"></a>由其不损众生。<a id="a-Cp"></a>西国时俗。<a id="a-Cq"></a>皆以商人为贵。<a id="a-Cr"></a>不重农夫。<a id="a-Cs"></a>由其耕垦多伤物命。<a id="a-Ct"></a>又养蚕屠杀深是苦因。<a id="a-Cu"></a>每一年中损害巨亿。<a id="a-Cv"></a>行之自久。<a id="a-Cw"></a>不以为非。<a id="a-Cx"></a>未来生中。<a id="a-Cy"></a>受苦无极。<a id="a-Cz"></a>不为此业名为无罪也)至如俗徒蠢蠢不识三归。<a id="a-D0"></a>尽寿遑遑宁持一戒。<a id="a-D1"></a>不解涅槃是寂灭。<a id="a-D2"></a>岂悟生死是轮回。<a id="a-D3"></a>镇为罪业斯其下也。</p>
  <h2 id="aD4">三十六亡财僧现</h2>
  <p id="aD5">凡有欲分亡苾刍物。<a id="a-D6"></a>律具广文。<a id="a-D7"></a>此备时须但略疏出。<a id="a-D8"></a>先问负债嘱授及看病人。<a id="a-D9"></a>依法商量勿令乖理。<a id="a-DA"></a>余残之物准事应知。</p>
  <p id="aDB">嗢拖南曰。</p>
  <p id="aDC">田宅店卧具　　铜铁及诸皮</p>
  <p id="aDD">剃刀等瓶衣　　诸竿并杂畜</p>
  <p id="aDE">饮食及诸药　　床座并券契</p>
  <p id="aDF">三宝金银等　　成未成不同</p>
  <p id="aDG">如是等诸物　　可分不可分</p>
  <p id="aDH">随应简别知　　是世尊所说</p>
  <p id="aDI">言随应者。<a id="a-DJ"></a>所谓田宅邸店卧具毡褥诸铜铁器。<a id="a-DK"></a>并不应分。<a id="a-DL"></a>于中铁钵小钵及小铜碗户钥针锥剃刀刀子铁杓火炉。<a id="a-DM"></a>及斧凿等。<a id="a-DN"></a>并盛此诸袋。<a id="a-DO"></a>若瓦器。<a id="a-DP"></a>谓钵小钵净触君持。<a id="a-DQ"></a>及贮油物。<a id="a-DR"></a>并盛水器。<a id="a-DS"></a>此并应分。<a id="a-DT"></a>余不合分。<a id="a-DU"></a>其木器竹器。<a id="a-DV"></a>及皮卧物剪发之具。<a id="a-DW"></a>奴婢饮食谷豆。<a id="a-DX"></a>及田宅等。<a id="a-DY"></a>皆入四方僧。<a id="a-DZ"></a>若可移转物。<a id="a-Da"></a>应贮众库令四方僧共用。<a id="a-Db"></a>若田宅村园屋宇不可移者。<a id="a-Dc"></a>应入四方僧。<a id="a-Dd"></a>若有所余一切衣被。<a id="a-De"></a>无问法衣俗衣若染不染及皮油瓶鞋屦之属。<a id="a-Df"></a>并现前应分。<a id="a-Dg"></a>先云同袖不分。<a id="a-Dh"></a>白衣入重者。<a id="a-Di"></a>盖是以意斟酌也。<a id="a-Dj"></a>大竿可为赡部光像处悬幡之竿(言赡部光像者。<a id="a-Dk"></a>即如律中所出。<a id="a-Dl"></a>缘起元为。<a id="a-Dm"></a>世尊不处众时。<a id="a-Dn"></a>众无威肃。<a id="a-Do"></a>致使给园长者请世尊曰。<a id="a-Dp"></a>愿作瞻部光像。<a id="a-Dq"></a>众首置之。<a id="a-Dr"></a>大师。<a id="a-Ds"></a>许作)。<a id="a-Dt"></a>细者可作锡杖行与苾刍(言锡杖者。<a id="a-Du"></a>梵云吃弃罗。<a id="a-Dv"></a>即是鸣声之义。<a id="a-Dw"></a>古人译为锡者。<a id="a-Dx"></a>意取锡锡作声鸣。<a id="a-Dy"></a>杖锡杖任情称。<a id="a-Dz"></a>说目验。<a id="a-E0"></a>西方所持锡杖。<a id="a-E1"></a>头上唯有一股铁卷。<a id="a-E2"></a>可容三二寸安其[金*字]管。<a id="a-E3"></a>长四五指。<a id="a-E4"></a>其竿用木。<a id="a-E5"></a>粗细随时。<a id="a-E6"></a>高与肩齐。<a id="a-E7"></a>下安铁纂。<a id="a-E8"></a>可二寸许。<a id="a-E9"></a>其镮或圆或偏。<a id="a-EA"></a>屈各合中间可容大指。<a id="a-EB"></a>或六或八。<a id="a-EC"></a>穿安股上。<a id="a-ED"></a>铜铁任情。<a id="a-EE"></a>原斯制意。<a id="a-EF"></a>为乞食时。<a id="a-EG"></a>防其牛犬。<a id="a-EH"></a>何用辛苦擎奉劳心。<a id="a-EI"></a>而复通身总铁。<a id="a-EJ"></a>头安四股。<a id="a-EK"></a>重滞将持。<a id="a-EL"></a>非常冷涩。<a id="a-EM"></a>非本制也)。<a id="a-EN"></a>四足之内。<a id="a-EO"></a>若是象马驼骡驴乘。<a id="a-EP"></a>当与国王家。<a id="a-EQ"></a>牛羊入四方僧。<a id="a-ER"></a>不应分也。<a id="a-ES"></a>若甲铠之类。<a id="a-ET"></a>亦入国王家。<a id="a-EU"></a>杂兵刃等。<a id="a-EV"></a>可打作针锥刀子及锡杖头行与现前僧伽(纵不普遍从大者行)罟网之属。<a id="a-EW"></a>应用罗窗。<a id="a-EX"></a>若上彩色又黄朱碧青绿等物。<a id="a-EY"></a>应入佛堂拟供像用。<a id="a-EZ"></a>白土赤土及下青色。<a id="a-Ea"></a>现前应分。<a id="a-Eb"></a>若酒欲酸。<a id="a-Ec"></a>可埋于地。<a id="a-Ed"></a>待成醋已。<a id="a-Ee"></a>僧应食之。<a id="a-Ef"></a>若现是酒。<a id="a-Eg"></a>应可倾弃。<a id="a-Eh"></a>不合酤卖。<a id="a-Ei"></a>佛言。<a id="a-Ej"></a>汝诸苾刍。<a id="a-Ek"></a>若有依我出家。<a id="a-El"></a>不得将酒与他及以自饮。<a id="a-Em"></a>乃至不合茅尖渧酒沥置口中。<a id="a-En"></a>若将酒及糟。<a id="a-Eo"></a>起面并糟羹之类食者。<a id="a-Ep"></a>咸招越法之罪。<a id="a-Eq"></a>律有成制。<a id="a-Er"></a>不须致疑(灵岩道场常以麮浆起面。<a id="a-Es"></a>避其酒过。<a id="a-Et"></a>先人诚有意焉)。<a id="a-Eu"></a>诸有杂药之属。<a id="a-Ev"></a>应安净库以供病者随意通用。<a id="a-Ew"></a>诸有珍宝珠玉分为二分。<a id="a-Ex"></a>一分入法。<a id="a-Ey"></a>一分入僧。<a id="a-Ez"></a>法物可书佛经并料理师子座。<a id="a-F0"></a>入僧者现前应分。<a id="a-F1"></a>若宝等所成床榻之属。<a id="a-F2"></a>应须出卖现前应分。<a id="a-F3"></a>木所成者入四方僧伽。</p>
  <p id="aF4">所有经典章疏皆不应分。<a id="a-F5"></a>当纳经藏四方僧共读。<a id="a-F6"></a>其外书卖之现前应分。<a id="a-F7"></a>所有倦契之物。<a id="a-F8"></a>若能早索得者。<a id="a-F9"></a>即可分之。<a id="a-FA"></a>如不能者。<a id="a-FB"></a>券当贮库。<a id="a-FC"></a>后时索得充四方僧用。<a id="a-FD"></a>若诸金银及成未成器贝齿诸钱。<a id="a-FE"></a>并分为三分。<a id="a-FF"></a>一佛陀。<a id="a-FG"></a>二达摩。<a id="a-FH"></a>三僧伽。<a id="a-FI"></a>佛物应修理佛堂及发爪窣睹波所有破坏。<a id="a-FJ"></a>法物写佛经料理师子座。<a id="a-FK"></a>众物现前应分。<a id="a-FL"></a>六物当与看病人。<a id="a-FM"></a>自余杂碎之物。<a id="a-FN"></a>准此应知。<a id="a-FO"></a>具如大律。</p>
  <p data-pb></p>
  <h2 id="aFP">三十七受用僧物</h2>
  <p id="aFQ">今西方所有诸寺苾刍衣服。<a id="a-FR"></a>多出常住僧。<a id="a-FS"></a>或是田园之余。<a id="a-FT"></a>或是树果之利。<a id="a-FU"></a>年年分与以充衣直。<a id="a-FV"></a>问曰。<a id="a-FW"></a>亡人所有谷食。<a id="a-FX"></a>尚遣入僧。<a id="a-FY"></a>况复众家豆粟。<a id="a-FZ"></a>别人何合分用。<a id="a-Fa"></a>答施主本舍村庄。<a id="a-Fb"></a>元为济给僧众。<a id="a-Fc"></a>岂容但与其食而令露体住乎。<a id="a-Fd"></a>又复详审当事。<a id="a-Fe"></a>并有功劳家人。<a id="a-Ff"></a>尚自与衣。<a id="a-Fg"></a>曹主何宜不合。<a id="a-Fh"></a>以其道理。<a id="a-Fi"></a>供食之余充衣非损。<a id="a-Fj"></a>斯乃西国众僧。<a id="a-Fk"></a>大途议论。<a id="a-Fl"></a>然其律典时含出没耳。<a id="a-Fm"></a>又西国诸寺。<a id="a-Fn"></a>别置供服之庄。<a id="a-Fo"></a>神州道场自有给衣之所。<a id="a-Fp"></a>亦得食通道俗。<a id="a-Fq"></a>此据施主无心。<a id="a-Fr"></a>设令餐啖。<a id="a-Fs"></a>理亦非过。<a id="a-Ft"></a>凡是布施僧家田宅乃至杂物。<a id="a-Fu"></a>并通众僧衣食者。<a id="a-Fv"></a>此则诚无疑虑之患。<a id="a-Fw"></a>若无心作无尽无障之意者。<a id="a-Fx"></a>虽施僧家。<a id="a-Fy"></a>情乃普通一切。<a id="a-Fz"></a>但食用者咸无过也。<a id="a-G0"></a>并由施主先心所期耳。<a id="a-G1"></a>但神州之地。<a id="a-G2"></a>别人不得僧衣。<a id="a-G3"></a>为此孜孜实成妨业。<a id="a-G4"></a>设使应供存命。<a id="a-G5"></a>非是不劳心力。<a id="a-G6"></a>若其常住有食兼着僧衣。<a id="a-G7"></a>即可端拱不出寺门。<a id="a-G8"></a>亦是深成省事。<a id="a-G9"></a>况乎粪扫三衣巡家乞食。<a id="a-GA"></a>兰若依树正命自居。<a id="a-GB"></a>定慧内融极想木叉之路。<a id="a-GC"></a>慈悲外发。<a id="a-GD"></a>摽心普济之津。<a id="a-GE"></a>以此送终斯为上矣。<a id="a-GF"></a>然则常住之物。<a id="a-GG"></a>用作衣被床褥之流。<a id="a-GH"></a>并杂资具平分受用不属别人。<a id="a-GI"></a>掌爱护持事过己物。<a id="a-GJ"></a>有大者至。<a id="a-GK"></a>辍小而与。<a id="a-GL"></a>斯乃圣教佛自明言。<a id="a-GM"></a>如法用之诚无罪咎。<a id="a-GN"></a>足得资躯。<a id="a-GO"></a>免追求之费。<a id="a-GP"></a>宁容寺家巨富谷麦烂仓。<a id="a-GQ"></a>奴婢满坊钱财委库。<a id="a-GR"></a>不知受用相共抱贫。<a id="a-GS"></a>可否之宜智者时镜。<a id="a-GT"></a>或有寺家不立众食。<a id="a-GU"></a>僧物分以私餐遮他常住。<a id="a-GV"></a>十方邪命但存一已。<a id="a-GW"></a>斯乃自行</p>
  <p data-pb></p>
  <h2 id="aGX">三十八烧身不合</h2>
  <p id="aGY">出家众内颇有一途。<a id="a-GZ"></a>初学之流情存猛利。<a id="a-Ga"></a>未闲圣典取信先人。<a id="a-Gb"></a>将烧指作精勤。<a id="a-Gc"></a>用然肌为大福。<a id="a-Gd"></a>随情即作断在自心。<a id="a-Ge"></a>然经中所明。<a id="a-Gf"></a>事存通俗。<a id="a-Gg"></a>己身尚劝供养。<a id="a-Gh"></a>何况诸余外财。<a id="a-Gi"></a>是故经中但言若人发心。<a id="a-Gj"></a>不道出家之众。<a id="a-Gk"></a>意者出家之人局乎律藏。<a id="a-Gl"></a>戒中无犯方得通经。<a id="a-Gm"></a>于戒有违未见其可。<a id="a-Gn"></a>纵使香台草茂。<a id="a-Go"></a>岂损一茎。<a id="a-Gp"></a>旷野独饥。<a id="a-Gq"></a>宁餐半粒。<a id="a-Gr"></a>然众生喜见。<a id="a-Gs"></a>斯乃俗流。<a id="a-Gt"></a>烧臂供养。<a id="a-Gu"></a>诚其宜矣。<a id="a-Gv"></a>可以菩萨舍男舍女。<a id="a-Gw"></a>遂遣苾刍求男女以舍之。<a id="a-Gx"></a>大士捐目捐身。<a id="a-Gy"></a>即令乞士将身目而行施。<a id="a-Gz"></a>仙预断命。<a id="a-H0"></a>岂律者所为。<a id="a-H1"></a>慈力舍身。<a id="a-H2"></a>非僧徒应作。<a id="a-H3"></a>比闻少年之辈勇猛发心。<a id="a-H4"></a>意谓。<a id="a-H5"></a>烧身便登正觉。<a id="a-H6"></a>遂相踵习轻弃其躯。<a id="a-H7"></a>何则十劫百劫难得人身。<a id="a-H8"></a>千生万生虽人罕智。<a id="a-H9"></a>稀闻七觉不遇三尊。<a id="a-HA"></a>今既托体胜场。<a id="a-HB"></a>投心妙法。<a id="a-HC"></a>才持一颂。<a id="a-HD"></a>弃沙肌而尚轻。<a id="a-HE"></a>暂想无常。<a id="a-HF"></a>舍尘供而宁重。<a id="a-HG"></a>理应坚修戒品酬惠四恩。<a id="a-HH"></a>固想定门冀拔三有。<a id="a-HI"></a>小愆大惧。<a id="a-HJ"></a>若越深海之护浮囊。<a id="a-HK"></a>行惠坚防。<a id="a-HL"></a>等履薄冰而策奔骏。<a id="a-HM"></a>然后凭善友力。<a id="a-HN"></a>临终助不心惊正念翘怀。<a id="a-HO"></a>当来愿见慈氏。<a id="a-HP"></a>若希小果。<a id="a-HQ"></a>即八圣可求。<a id="a-HR"></a>如学大因。<a id="a-HS"></a>则三祇斯始。<a id="a-HT"></a>匆匆自断躯命。<a id="a-HU"></a>实亦未闻其理。<a id="a-HV"></a>自杀之罪事亚初篇矣。<a id="a-HW"></a>捡寻律藏不见遣为。<a id="a-HX"></a>灭爱亲说要方。<a id="a-HY"></a>断惑岂由烧已。<a id="a-HZ"></a>房中打势佛障不听。<a id="a-Ha"></a>池内存生尊自称善。<a id="a-Hb"></a>破重戒而随自意。<a id="a-Hc"></a>金口遮而不从。<a id="a-Hd"></a>以此归心诚非圣教。<a id="a-He"></a>必有行菩萨行不受律仪。<a id="a-Hf"></a>亡己济生固在言外耳。</p>
  <h2 id="aHg">三十九傍人获罪</h2>
  <p id="aHh">凡烧身之类各表中诚。<a id="a-Hi"></a>或三人两人。<a id="a-Hj"></a>同心结契。<a id="a-Hk"></a>诱诸初学详为劝死。<a id="a-Hl"></a>在前亡者自获偷兰。<a id="a-Hm"></a>末后命终定招夷罪。<a id="a-Hn"></a>不肯持禁而存欲得。<a id="a-Ho"></a>破戒求死固守专心曾不窥教。<a id="a-Hp"></a>傥有傍人劝作。<a id="a-Hq"></a>即犯针穴之言。<a id="a-Hr"></a>若道何不授火。<a id="a-Hs"></a>便招折石之过。<a id="a-Ht"></a>呜呼此事诚可慎哉。<a id="a-Hu"></a>俗云。<a id="a-Hv"></a>杀身不如报德。<a id="a-Hw"></a>灭名不如立节。<a id="a-Hx"></a>然而投体饿虎。<a id="a-Hy"></a>是菩萨之济苦。<a id="a-Hz"></a>割身代鸽。<a id="a-I0"></a>非沙门之所为。<a id="a-I1"></a>以此同科实非其况。<a id="a-I2"></a>聊准三藏略陈可不。<a id="a-I3"></a>进退之宜智者详察。<a id="a-I4"></a>然恒河之内日杀几人。<a id="a-I5"></a>伽耶山边自殒非一。<a id="a-I6"></a>或饿而不食。<a id="a-I7"></a>或上树投身。<a id="a-I8"></a>斯等迷途。<a id="a-I9"></a>世尊判为外道。<a id="a-IA"></a>复有自刑断势。<a id="a-IB"></a>深乖律典。<a id="a-IC"></a>设有将为非者。<a id="a-ID"></a>恐罪不敢相谏。<a id="a-IE"></a>若其缘斯致命。<a id="a-IF"></a>便误一生大事。<a id="a-IG"></a>佛因斯理制而不许。<a id="a-IH"></a>上人通识自不肯为。<a id="a-II"></a>古德相传述之如后。</p>
  <h2 id="aIJ">四十古德不为</h2>
  <p id="aIK">且如净亲教师。<a id="a-IL"></a>则善遇法师也。</p>
  <p id="aIM">轨范师则慧智禅师也。<a id="a-IN"></a>年过七岁幸得亲侍。<a id="a-IO"></a>斯二师者。<a id="a-IP"></a>并太山金舆谷圣人朗禅师所造神通寺之大德也。<a id="a-IQ"></a>俗缘在乎德贝二州矣。<a id="a-IR"></a>二德以为。<a id="a-IS"></a>山居独善寡利生之路。<a id="a-IT"></a>乃共诣平林俯枕清涧。<a id="a-IU"></a>于土窟寺式修净居。<a id="a-IV"></a>即齐州城西四十里许。<a id="a-IW"></a>营无尽藏食。<a id="a-IX"></a>供养无碍。<a id="a-IY"></a>所受檀施咸随喜舍。<a id="a-IZ"></a>可谓四弘誓愿。<a id="a-Ia"></a>共乾坤而罔极。<a id="a-Ib"></a>四摄广济。<a id="a-Ic"></a>等尘沙而不穷。<a id="a-Id"></a>敬修寺宇盛兴福业。<a id="a-Ie"></a>略叙法师之七德焉。</p>
  <p id="aIf">一法师之博闻也。<a id="a-Ig"></a>乃正窥三藏傍睇百家。<a id="a-Ih"></a>两学俱兼六艺通备。<a id="a-Ii"></a>天文地理之术。<a id="a-Ij"></a>阴阳历算之奇。<a id="a-Ik"></a>但有经心则妙贯神府。<a id="a-Il"></a>洋洋慧海。<a id="a-Im"></a>竟泻流而罔竭。<a id="a-In"></a>粲粲文囿。<a id="a-Io"></a>镇敷荣而弗萎。<a id="a-Ip"></a>所制文藻及一切经音。<a id="a-Iq"></a>并诸字书。<a id="a-Ir"></a>颇传于世。<a id="a-Is"></a>每自言曰。<a id="a-It"></a>我若不识则非是字。<a id="a-Iu"></a>二法师之多能也。<a id="a-Iv"></a>巧篆籀善钟张。<a id="a-Iw"></a>听丝桐若子期之验山水。<a id="a-Ix"></a>运斤斧等匠石之去飞泥。<a id="a-Iy"></a>哲人不器斯之谓也。</p>
  <p id="aIz">三法师之聪慧也。<a id="a-J0"></a>读涅槃经一日便遍。<a id="a-J1"></a>初诵斯典四月部终。<a id="a-J2"></a>研味幽宗妙探玄旨。<a id="a-J3"></a>教小童则诱之以半字。<a id="a-J4"></a>诚无按剑之疑。<a id="a-J5"></a>授大机则泻之于完器。<a id="a-J6"></a>实有捧珍之益。<a id="a-J7"></a>昔因随季道销。<a id="a-J8"></a>法师乃梗迁杨府。<a id="a-J9"></a>诸僧见说咸云鲁汉。<a id="a-JA"></a>体多贡卦。<a id="a-JB"></a>遂令法师读涅槃经。<a id="a-JC"></a>遣二小师将箸随句。<a id="a-JD"></a>法师于时慷慨喉吻激扬音旨。<a id="a-JE"></a>旦至日角三帙已终。<a id="a-JF"></a>时人莫不庆赞请休嗟叹希有。<a id="a-JG"></a>此乃众所共知非私赞也。<a id="a-JH"></a>四法师之度量也。<a id="a-JI"></a>但有市易随索随酬。<a id="a-JJ"></a>无论高下曾不减价。<a id="a-JK"></a>设有计直到还。<a id="a-JL"></a>亦不更受。<a id="a-JM"></a>时人以为雅量超群也。<a id="a-JN"></a>五法师之仁爱也。<a id="a-JO"></a>重义轻财遵菩萨行。<a id="a-JP"></a>有人从乞咸不逆言。<a id="a-JQ"></a>日施三文是所常愿。<a id="a-JR"></a>又曾于隆冬之月。<a id="a-JS"></a>客僧道安冒雪远行腨足皆破。<a id="a-JT"></a>停村数日溃烂脓流。<a id="a-JU"></a>村人车载送至寺所。<a id="a-JV"></a>法师新造一帔。<a id="a-JW"></a>才始擐体。<a id="a-JX"></a>出门忽见。<a id="a-JY"></a>不觉以帔掩其脓血。<a id="a-JZ"></a>傍人止之曰。<a id="a-Ja"></a>宜觅故物莫污新者。<a id="a-Jb"></a>法师曰。<a id="a-Jc"></a>交济严苦何暇求余。<a id="a-Jd"></a>时人见闻莫不深赞。<a id="a-Je"></a>虽复事非过大。<a id="a-Jf"></a>而能者固亦鲜矣。<a id="a-Jg"></a>六法师之策励也。<a id="a-Jh"></a>读八部般若。<a id="a-Ji"></a>各并百遍。<a id="a-Jj"></a>并转一切经。<a id="a-Jk"></a>屡讫终始。<a id="a-Jl"></a>修净方业日夜翘勤。<a id="a-Jm"></a>莹佛僧地希生不动。<a id="a-Jn"></a>大分涂跣恐损众生。<a id="a-Jo"></a>运想标心曾无懈替。<a id="a-Jp"></a>扫洒香台。<a id="a-Jq"></a>类安养之莲开九品。<a id="a-Jr"></a>庄严经室。<a id="a-Js"></a>若鹫岭之天雨四华。<a id="a-Jt"></a>其有见者。<a id="a-Ju"></a>无不赞叹功德。<a id="a-Jv"></a>躬自忘倦毕命为期。<a id="a-Jw"></a>又转读之余。<a id="a-Jx"></a>念阿弥陀佛。<a id="a-Jy"></a>四仪无阙寸影非空。<a id="a-Jz"></a>计小豆粒可盈两载。<a id="a-K0"></a>弘济之端固非一品。<a id="a-K1"></a>七法师之知命也。<a id="a-K2"></a>法师将终。<a id="a-K3"></a>先一年内所有文章杂书史等。<a id="a-K4"></a>积为大聚裂作纸泥。<a id="a-K5"></a>寺造金刚两躯以充其用。<a id="a-K6"></a>门人进而谏曰。<a id="a-K7"></a>尊必须纸。<a id="a-K8"></a>敢以空纸换之。<a id="a-K9"></a>师曰。<a id="a-KA"></a>耽着斯文久来误我。<a id="a-KB"></a>岂于今日而误他哉。<a id="a-KC"></a>譬乎令餐鸩毒指径崄途。<a id="a-KD"></a>其未可也。<a id="a-KE"></a>废正业习傍功。<a id="a-KF"></a>圣开上品耽成大过。<a id="a-KG"></a>己所不欲勿施他矣。<a id="a-KH"></a>门徒称善而退。<a id="a-KI"></a>其说文及字书之流。<a id="a-KJ"></a>幸蒙曲赐。<a id="a-KK"></a>乃垂诲曰。<a id="a-KL"></a>汝略披经史。<a id="a-KM"></a>文字薄识。<a id="a-KN"></a>宜可钦情胜典勿着斯累。<a id="a-KO"></a>将欲终时先告门人曰。<a id="a-KP"></a>吾三数日定当去矣。<a id="a-KQ"></a>然于终际必抱扫帚而亡。<a id="a-KR"></a>我之余骸当遗广泽。<a id="a-KS"></a>后于晨朝俯临清涧。<a id="a-KT"></a>萧条白杨之下。<a id="a-KU"></a>彷徨绿篠之侧。<a id="a-KV"></a>孑然独坐执彗而终。<a id="a-KW"></a>门人慧力禅师。<a id="a-KX"></a>侵明就谒。<a id="a-KY"></a>怪声寂尔。<a id="a-KZ"></a>乃将手亲附。<a id="a-Ka"></a>但见热气冲头足手俱冷。<a id="a-Kb"></a>遂便大哭四远咸集。<a id="a-Kc"></a>于时法侣悲啼。<a id="a-Kd"></a>若金河之流血洒地。<a id="a-Ke"></a>俗徒号恸。<a id="a-Kf"></a>等玉岭之摧碎明珠。<a id="a-Kg"></a>伤道树之早凋。<a id="a-Kh"></a>叹法舟之遽没。<a id="a-Ki"></a>窆于寺之西园。<a id="a-Kj"></a>春秋六十三矣。<a id="a-Kk"></a>身亡之后。<a id="a-Kl"></a>缘身资。<a id="a-Km"></a>具但有三衣及故鞋履二两并随宜卧具而已。<a id="a-Kn"></a>法师亡日。<a id="a-Ko"></a>净年十二矣。<a id="a-Kp"></a>大象既去无所依投。<a id="a-Kq"></a>遂弃外书钦情内典。<a id="a-Kr"></a>十四得沾缁侣。<a id="a-Ks"></a>十八拟向西天。<a id="a-Kt"></a>至三十七方遂所愿。<a id="a-Ku"></a>净来日就墓辞礼。<a id="a-Kv"></a>于时已霜林半拱宿草填茔。<a id="a-Kw"></a>神道虽疏。<a id="a-Kx"></a>展如在之敬。<a id="a-Ky"></a>周环企望。<a id="a-Kz"></a>述远涉之心。<a id="a-L0"></a>冀福利于幽灵。<a id="a-L1"></a>报慈颜之厚德矣。<a id="a-L2"></a>禅师则专意律仪澄心定潋。<a id="a-L3"></a>昼夜勤六时而不倦。<a id="a-L4"></a>旦夕引四辈而忘疲。<a id="a-L5"></a>可谓处乱非諠闹而逾静。<a id="a-L6"></a>道俗咸委非曲亲也。<a id="a-L7"></a>诵法华经六十余载每日一周。<a id="a-L8"></a>计二万余遍。<a id="a-L9"></a>纵经隋季版荡逐命波迁。<a id="a-LA"></a>然此契心曾无有废。<a id="a-LB"></a>现得六根清善四大平和。<a id="a-LC"></a>六十年中了无他疾。<a id="a-LD"></a>每俯涧诵经。<a id="a-LE"></a>便有灵禽萃止。<a id="a-LF"></a>堂隅转读。<a id="a-LG"></a>则感鸣鸡就听。<a id="a-LH"></a>善缘情体音律。<a id="a-LI"></a>尤精草隶唱导无尽。<a id="a-LJ"></a>虽不存心外典。<a id="a-LK"></a>而天纵其然。<a id="a-LL"></a>所造六度颂。<a id="a-LM"></a>及发愿文。<a id="a-LN"></a>并书于土窟寺灯台矣。<a id="a-LO"></a>乃虔心洁净写法华经。<a id="a-LP"></a>极铨名手尽其上施。<a id="a-LQ"></a>含香吐气清净洗浴。<a id="a-LR"></a>忽于经上爰感舍利。<a id="a-LS"></a>经成乃帖以金字。<a id="a-LT"></a>共银钩而合彩。<a id="a-LU"></a>盛之宝函。<a id="a-LV"></a>与玉轴。<a id="a-LW"></a>而交映。</p>
  <p id="aLX">驾幸太山。<a id="a-LY"></a>天皇知委请。<a id="a-LZ"></a>将入内供养。<a id="a-La"></a>斯二师者。<a id="a-Lb"></a>即是继踵先圣朗禅师之后也。<a id="a-Lc"></a>朗禅师乃现生二秦之时。<a id="a-Ld"></a>扬声五众之表。<a id="a-Le"></a>分身受供。<a id="a-Lf"></a>身流供者之门。<a id="a-Lg"></a>随事导机。<a id="a-Lh"></a>事惬机情之愿。<a id="a-Li"></a>但为化超物外。<a id="a-Lj"></a>故以神通而命寺焉。<a id="a-Lk"></a>神德难思。<a id="a-Ll"></a>广如别传所载。<a id="a-Lm"></a>当是时也君王稽首僚庶虔心。<a id="a-Ln"></a>初欲造寺。<a id="a-Lo"></a>创入则见虎叫北川。<a id="a-Lp"></a>将出复闻马鸣南谷。<a id="a-Lq"></a>天井汲水而不减天仓去米而随平。<a id="a-Lr"></a>虽神迹久湮。<a id="a-Ls"></a>而余风未殄。<a id="a-Lt"></a>及亲教二师。<a id="a-Lu"></a>并余住持大德明德禅师等。<a id="a-Lv"></a>并可谓善闲律意妙体经心。<a id="a-Lw"></a>烧指焚肌曾无此教。<a id="a-Lx"></a>门徒训匠制不许为。<a id="a-Ly"></a>并是亲承固非传说。</p>
  <p id="aLz">又复详观往哲侧听前规。<a id="a-M0"></a>自白马停辔之初。<a id="a-M1"></a>青象挂鞍之后。<a id="a-M2"></a>腾兰启曜。<a id="a-M3"></a>作神州之日月。<a id="a-M4"></a>会显垂则。<a id="a-M5"></a>为天府之津梁。<a id="a-M6"></a>安远则虎踞于江汉之南。<a id="a-M7"></a>休励乃鹰扬于河济之北。<a id="a-M8"></a>法徒绍继慧潋犹清。<a id="a-M9"></a>俗士赞称芳尘靡歇。<a id="a-MA"></a>曾未闻遣行烧指。<a id="a-MB"></a>亦不见令使焚身。<a id="a-MC"></a>规镜目前智者详悉。</p>
  <p id="aMD">又禅师每于闲夜见悲龆丱曲申进诱。<a id="a-ME"></a>或调言于黄叶。<a id="a-MF"></a>令蠲忆母之忧。<a id="a-MG"></a>或喻说于乌禽。<a id="a-MH"></a>希怀报养之德。<a id="a-MI"></a>汝可务绍隆三宝令使不绝莫纵心于百氏而虚弃一生。<a id="a-MJ"></a>既而童年十岁。<a id="a-MK"></a>但领其言而未闲深旨。<a id="a-ML"></a>每至五更就室参请。<a id="a-MM"></a>禅师必将慈手赐抚弱肩。<a id="a-MN"></a>实如慈母之育赤子。<a id="a-MO"></a>或餐甘膳多辍味见贻。<a id="a-MP"></a>但有取求无违所请。<a id="a-MQ"></a>法师乃恩励父严。<a id="a-MR"></a>禅师则慈申母爱。<a id="a-MS"></a>天性之重诚无以加。<a id="a-MT"></a>及至年满进具。<a id="a-MU"></a>还以禅师为和上。<a id="a-MV"></a>既受戒已。<a id="a-MW"></a>忽于清夜行道之际。<a id="a-MX"></a>烧香垂涕而申诲曰。<a id="a-MY"></a>大圣久已涅槃。<a id="a-MZ"></a>法教讹替。<a id="a-Ma"></a>人多乐受少有持者。<a id="a-Mb"></a>汝但坚心重禁。<a id="a-Mc"></a>莫犯初篇。<a id="a-Md"></a>余有罪愆设令犯者。<a id="a-Me"></a>吾当代汝入地狱受之。<a id="a-Mf"></a>烧指烧身不应为也。<a id="a-Mg"></a>进奉旨日幸蒙慈悲。<a id="a-Mh"></a>赐以圣戒随力竭志。<a id="a-Mi"></a>敢有亏违虽于小罪有怀大惧。<a id="a-Mj"></a>于是五稔之间精求律典。<a id="a-Mk"></a>砺律师之文疏。<a id="a-Ml"></a>颇议幽深。<a id="a-Mm"></a>宣律师之钞述。<a id="a-Mn"></a>窃谈中旨。<a id="a-Mo"></a>既识持犯。<a id="a-Mp"></a>师乃令讲一遍。<a id="a-Mq"></a>方听大经。<a id="a-Mr"></a>乞食一餐长坐不卧。<a id="a-Ms"></a>虽山寺村遥。<a id="a-Mt"></a>亦未曾有废。<a id="a-Mu"></a>每想大师慈训。<a id="a-Mv"></a>不觉流泪何从。<a id="a-Mw"></a>方验菩萨之恩济苦类。<a id="a-Mx"></a>投炎炽之大火。<a id="a-My"></a>长者之悲念穷子。<a id="a-Mz"></a>窥迮隘之小门。<a id="a-N0"></a>固非是谬。<a id="a-N1"></a>每亲承足下不行远听。<a id="a-N2"></a>便赐告曰。<a id="a-N3"></a>我目下且有余人给侍。<a id="a-N4"></a>勿废听读而空住于此。<a id="a-N5"></a>乃杖锡东魏。<a id="a-N6"></a>颇沉心于对法。<a id="a-N7"></a>摄论。<a id="a-N8"></a>负笈西京。<a id="a-N9"></a>方阅想于俱舍唯识。<a id="a-NA"></a>来日从京重归故里。<a id="a-NB"></a>亲请大师曰。<a id="a-NC"></a>尊既年老情希远游。<a id="a-ND"></a>追览未闻冀有弘益。<a id="a-NE"></a>未敢自决。<a id="a-NF"></a>师乃流诲曰。<a id="a-NG"></a>尔为大缘时不可再。<a id="a-NH"></a>激于义理岂怀私恋。<a id="a-NI"></a>吾脱存也见尔传灯。<a id="a-NJ"></a>宜即可行勿事留顾。<a id="a-NK"></a>观礼圣踪我实随喜。<a id="a-NL"></a>绍隆事重尔无间然。<a id="a-NM"></a>既奉慈听难违上命。<a id="a-NN"></a>遂以咸亨二年十一月。<a id="a-NO"></a>附舶广州举帆南海。<a id="a-NP"></a>缘历诸国振锡西天。<a id="a-NQ"></a>至咸亨四年二月八日。<a id="a-NR"></a>方达耽摩立底国。<a id="a-NS"></a>即东印度之海口也。<a id="a-NT"></a>停至五月。<a id="a-NU"></a>逐伴西征。<a id="a-NV"></a>至那烂陀及金刚座。<a id="a-NW"></a>遂乃周礼圣踪旋之佛誓耳。<a id="a-NX"></a>可谓大善知识能全梵行。<a id="a-NY"></a>调御诚教斯岂爽欤。<a id="a-NZ"></a>大师乃应物挺生。<a id="a-Na"></a>为代模范亲自提奖以至成人。<a id="a-Nb"></a>若海[木/且]之遇将一目。<a id="a-Nc"></a>即生津之幸会二师也。<a id="a-Nd"></a>夫以小善小惠。<a id="a-Ne"></a>尚播美于弦歌。<a id="a-Nf"></a>况大智大恩。<a id="a-Ng"></a>而不传于文赞。<a id="a-Nh"></a>云尔。</p>
  <p id="aNi">令哉父母　　旷劫相持　　粤我龆龀</p>
  <p id="aNj">携就明师　　童年尚小　　辍爱抽悲</p>
  <p id="aNk">学而时习　　杖德箴规　　俦命两曜</p>
  <p id="aNl">比德双仪　　砺我慧锷　　长我法肌</p>
  <p id="aNm">提携鞠育　　亲诲忘疲　　中宵废寝</p>
  <p id="aNn">日旰停饥　　上德不德　　远而莫知</p>
  <p id="aNo">埋光岱岭　　蕴德齐涯　　洋洋慧海</p>
  <p id="aNp">郁郁禅枝　　文藻粲粲　　定彩曦曦</p>
  <p id="aNq">磨而不磷　　涅而不缁　　坐迁表异</p>
  <p id="aNr">鸡听彰奇　　年在弱岁　　一留一遗</p>
  <p id="aNs">所有福业　　并用熏资　　酬恩死别</p>
  <p id="aNt">报德生离</p>
  <p id="aNu">愿在在遭会而延庆　　代代奉训以成褫</p>
  <p id="aNv">积义利乎同岳　　委净定也如池</p>
  <p id="aNw">冀龙花之初会　听慈氏之玄漪　遍四生而运想　满三大之长只。</p>
  <p id="aNx">恐闻者以为凭虚。<a id="a-Ny"></a>聊疏法师之所制。<a id="a-Nz"></a>大师曾因二月十五日。<a id="a-O0"></a>法俗咸诣南山朗公圣迹之所。<a id="a-O1"></a>观天仓天井之异。<a id="a-O2"></a>礼灵龛灵庙之奇。<a id="a-O3"></a>不远千里盛兴供养。<a id="a-O4"></a>于时齐王下文学。<a id="a-O5"></a>悉萃于此。<a id="a-O6"></a>俱怀笔海并擅文峰。<a id="a-O7"></a>各竞囊锥咸矜匮玉。<a id="a-O8"></a>欲咏朗公之庙像共。<a id="a-O9"></a>推法师以为先作。<a id="a-OA"></a>师乃不让当仁。<a id="a-OB"></a>江池先溢援翰写壁。<a id="a-OC"></a>曾不停毫。<a id="a-OD"></a>走笔成篇了无加点诗曰。</p>
  <p id="aOE">上圣光茂烈。<a id="a-OF"></a>英猷畅溟海。<a id="a-OG"></a>空谷自栖迟。<a id="a-OH"></a>荣命虚相待。<a id="a-OI"></a>万古山川旷。<a id="a-OJ"></a>千年人代改。<a id="a-OK"></a>真识了无生。<a id="a-OL"></a>徒见丹青在。<a id="a-OM"></a>诸文士既睹法师之制。<a id="a-ON"></a>俱怀内恧之心。<a id="a-OO"></a>或阁笔于松枝。<a id="a-OP"></a>或投砚于岩曲。<a id="a-OQ"></a>佥曰。<a id="a-OR"></a>西施显貌。<a id="a-OS"></a>嫫母何颜。<a id="a-OT"></a>才子如林。<a id="a-OU"></a>竟无一和耳。<a id="a-OV"></a>所余文章具如别集。</p>
  <p id="aOW">义净敬白大周诸大德。<a id="a-OX"></a>或曾听受虚筵。<a id="a-OY"></a>或咨论法义。<a id="a-OZ"></a>或相知弱冠。<a id="a-Oa"></a>或通怀中年。<a id="a-Ob"></a>咸悉大者和南。<a id="a-Oc"></a>小者千万。<a id="a-Od"></a>所列四十条。<a id="a-Oe"></a>论要略事。<a id="a-Of"></a>凡此所录。<a id="a-Og"></a>并是西方师资现行。<a id="a-Oh"></a>着在圣言。<a id="a-Oi"></a>非是私意。<a id="a-Oj"></a>夫命等逝川朝不谋夕。<a id="a-Ok"></a>恐难面叙致此先陈。<a id="a-Ol"></a>有暇时寻幸昭远意。<a id="a-Om"></a>斯依萨婆多。<a id="a-On"></a>非余部矣。</p>
  <p id="aOo">重曰。</p>
  <p id="aOp">敬陈令则。<a id="a-Oq"></a>恢乎大猷。<a id="a-Or"></a>咸依圣教。<a id="a-Os"></a>岂曰情求。<a id="a-Ot"></a>恐难面谒。<a id="a-Ou"></a>寄此先酬。<a id="a-Ov"></a>幸愿击辕不弃。<a id="a-Ow"></a>刍荛见收。<a id="a-Ox"></a>追踪百代。<a id="a-Oy"></a>播美千秋。<a id="a-Oz"></a>实望齐鹫峰于少室。<a id="a-P0"></a>并王舍于神州。</p>
 </body>
</html>