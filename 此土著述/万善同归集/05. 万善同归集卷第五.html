<!doctype html>
<html id="z3IBX7t1dd" data-ver="939">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">万善同归集卷第五</h1>
  <p id="a2">夫一念顿圆三德悉备。<a id="a-3"></a>未有一法能越心源。<a id="a-4"></a>设修万行。<a id="a-5"></a>皆从真法界之所成。<a id="a-6"></a>或治习气。<a id="a-7"></a>而用佛知见之所。<a id="a-8"></a>断所谓无成之成。<a id="a-9"></a>何妨妙行。<a id="a-A"></a>不断之断。<a id="a-B"></a>岂阂圆修。<a id="a-C"></a>极恶违境。<a id="a-D"></a>尚为助发知识。<a id="a-E"></a>美德嘉善。<a id="a-F"></a>宁非进趣道乎。</p>
  <p id="aG">问何不直明本际。<a id="a-H"></a>则本立而道生。<a id="a-I"></a>若广述行门。<a id="a-J"></a>恐生迂滞。<a id="a-K"></a>答理为道本。<a id="a-L"></a>行为道迹。<a id="a-M"></a>因本垂迹。<a id="a-N"></a>无本迹何所施。<a id="a-O"></a>因迹显本。<a id="a-P"></a>无迹本奚独立。<a id="a-Q"></a>故云。<a id="a-R"></a>本迹虽殊不思议一也。<a id="a-S"></a>是知先明其宗。<a id="a-T"></a>方能进道。<a id="a-U"></a>若一向逐末。<a id="a-V"></a>实有所妨。<a id="a-W"></a>经云。<a id="a-X"></a>非不了真如而能成其行。<a id="a-Y"></a>犹如幻事等。<a id="a-Z"></a>似有而非真。<a id="a-a"></a>且圆根顿受之人。<a id="a-b"></a>则遮照而无滞。<a id="a-c"></a>即遮而照。<a id="a-d"></a>故双非即是双行。<a id="a-e"></a>即照而遮。<a id="a-f"></a>故双行即是双遣。<a id="a-g"></a>不坏本而常末。<a id="a-h"></a>万行纷然。<a id="a-i"></a>不坏末而常本。<a id="a-j"></a>一心恒寂。</p>
  <p id="ak">问法句经云。<a id="a-l"></a>若能心不起。<a id="a-m"></a>精进无有涯。<a id="a-n"></a>何故立事兴心。<a id="a-o"></a>而乖无作道乎。<a id="a-p"></a>答即心无心。<a id="a-q"></a>事不妨理。<a id="a-r"></a>作而无作。<a id="a-s"></a>性不阂缘。<a id="a-t"></a>故贤首国师云。<a id="a-u"></a>缘起体寂。<a id="a-v"></a>起恒不起。<a id="a-w"></a>达体随缘。<a id="a-x"></a>不起恒起。<a id="a-y"></a>大集经云。<a id="a-z"></a>佛言。<a id="a-10"></a>精进有二种。<a id="a-11"></a>一始发精进。<a id="a-12"></a>二终成精进。<a id="a-13"></a>菩萨以始发精进。<a id="a-14"></a>习成一切善法。<a id="a-15"></a>以终成精进。<a id="a-16"></a>分别一切法不得自性。<a id="a-17"></a>金光明经中。<a id="a-18"></a>虽得佛果精进不休。<a id="a-19"></a>故于众中起礼身骨。<a id="a-1A"></a>况余凡下端拱成耶。<a id="a-1B"></a>故十八不共法中。<a id="a-1C"></a>精进无减。<a id="a-1D"></a>大论云。<a id="a-1E"></a>菩萨知一切精进皆是虚妄而常成就不退。<a id="a-1F"></a>是名真实精进。</p>
  <p id="a1G">问一切法空。<a id="a-1H"></a>悉宗无相。<a id="a-1I"></a>何陈众善。<a id="a-1J"></a>起有相之心耶。<a id="a-1K"></a>答以诸法毕竟无所有故。<a id="a-1L"></a>则有万善施为。<a id="a-1M"></a>若诸法有决定性者。<a id="a-1N"></a>则一切不立。<a id="a-1O"></a>故般若经云。<a id="a-1P"></a>若诸法不空。<a id="a-1Q"></a>即无道无果。<a id="a-1R"></a>法句经云。<a id="a-1S"></a>菩萨于毕竟空中。<a id="a-1T"></a>炽然建立。<a id="a-1U"></a>金刚三昧经云。<a id="a-1V"></a>若说法有一。<a id="a-1W"></a>是相如毛轮如焰水。<a id="a-1X"></a>迷倒为诸虚妄故。<a id="a-1Y"></a>若见于法无。<a id="a-1Z"></a>是法同虚空。<a id="a-1a"></a>如盲无目倒。<a id="a-1b"></a>说法如龟毛。<a id="a-1c"></a>又经云。<a id="a-1d"></a>宁可谤有如须弥不可谤无如芥子。<a id="a-1e"></a>论云。<a id="a-1f"></a>诸法实相中。<a id="a-1g"></a>决定相不可得。<a id="a-1h"></a>故名无所得。<a id="a-1i"></a>非无有福德智慧增益善根。<a id="a-1j"></a>又云。<a id="a-1k"></a>邪见人破诸法令空。<a id="a-1l"></a>观空人知诸法真空不破不坏。<a id="a-1m"></a>譬如田舍人初不识盐。<a id="a-1n"></a>见贵人盐着种种肉菜中而食。<a id="a-1o"></a>问言。<a id="a-1p"></a>何以故尔。<a id="a-1q"></a>语言。<a id="a-1r"></a>此盐能令诸物味美故。<a id="a-1s"></a>此人便念。<a id="a-1t"></a>此盐能令诸物美。<a id="a-1u"></a>自味必多便空抄盐。<a id="a-1v"></a>满口食之。<a id="a-1w"></a>碱苦伤口。<a id="a-1x"></a>而问言。<a id="a-1y"></a>汝何以言盐能作美。<a id="a-1z"></a>贵人语言痴人。<a id="a-20"></a>比当筹量多少和之令美。<a id="a-21"></a>云何纯食盐。<a id="a-22"></a>无智人闻空解脱门。<a id="a-23"></a>不行诸功德但欲得空。<a id="a-24"></a>是为邪见断诸善根。<a id="a-25"></a>庐山远夫师释涅槃经。<a id="a-26"></a>问云。<a id="a-27"></a>若无所得云何作善。<a id="a-28"></a>佛答明诸众生现有佛性当必。<a id="a-29"></a>因果。<a id="a-2A"></a>如子在胎定生不久。<a id="a-2B"></a>理须修善。<a id="a-2C"></a>又问。<a id="a-2D"></a>我今不知所趣入处。<a id="a-2E"></a>云何作善。<a id="a-2F"></a>佛答。<a id="a-2G"></a>有如来藏可以趣入。<a id="a-2H"></a>宜修善业。<a id="a-2I"></a>弘明集云。<a id="a-2J"></a>或有恶取于空。<a id="a-2K"></a>以生断见。<a id="a-2L"></a>说之于口若同。<a id="a-2M"></a>用之于心则异。<a id="a-2N"></a>正法以空去其贪。<a id="a-2O"></a>邪说以空资其爱。<a id="a-2P"></a>大士体空而进德。<a id="a-2Q"></a>小人说空而退善。<a id="a-2R"></a>良由反用正言。<a id="a-2S"></a>以生邪执矣。<a id="a-2T"></a>不观空以遣累。<a id="a-2U"></a>但取空而废善。<a id="a-2V"></a>又善恶诸法。<a id="a-2W"></a>等空无相。<a id="a-2X"></a>而善法助道。<a id="a-2Y"></a>恶法生障。<a id="a-2Z"></a>故知万法真性。<a id="a-2a"></a>同一如矣。<a id="a-2b"></a>无妨因缘法中有万殊矣。<a id="a-2c"></a>故经云。<a id="a-2d"></a>深信因果不谤大乘。<a id="a-2e"></a>三世因果。<a id="a-2f"></a>佛不诳欺。<a id="a-2g"></a>十力劝诫。<a id="a-2h"></a>闻当不疑。<a id="a-2i"></a>而谓善恶都空无损益乎。<a id="a-2j"></a>夫法眼明了无法不悉。<a id="a-2k"></a>舌相广长言无不实。<a id="a-2l"></a>其析有也则一毫为万。<a id="a-2m"></a>其等空也则万像皆一。<a id="a-2n"></a>防断常之生尤。<a id="a-2o"></a>兼空有而除疾。<a id="a-2p"></a>非圣者必凶。<a id="a-2q"></a>顺道者终吉。<a id="a-2r"></a>勿谓不信。<a id="a-2s"></a>有如皎日。<a id="a-2t"></a>故中论云。<a id="a-2u"></a>诸佛说空法。<a id="a-2v"></a>为治于有故。<a id="a-2w"></a>若复着于空。<a id="a-2x"></a>诸佛所不化。<a id="a-2y"></a>金刚三昧经云。<a id="a-2z"></a>若离无取有。<a id="a-30"></a>破有取空。<a id="a-31"></a>此伪妄空。<a id="a-32"></a>而非真无令虽离有而不存空。<a id="a-33"></a>如是乃得诸法真无。<a id="a-34"></a>故肇论云。<a id="a-35"></a>若以有为有。<a id="a-36"></a>则以无为无。<a id="a-37"></a>有既不有。<a id="a-38"></a>则无无也。<a id="a-39"></a>夫不存无以观法者。<a id="a-3A"></a>可谓见法实性矣。<a id="a-3B"></a>何得以空害有以有害空。<a id="a-3C"></a>乖一味之源成二见之垢乎。<a id="a-3D"></a>并是依语失义。<a id="a-3E"></a>遗智存情。<a id="a-3F"></a>虽言破有未达有源。<a id="a-3G"></a>强复执空罔穷空旨。<a id="a-3H"></a>今略辨之以消邪滞。<a id="a-3I"></a>夫有是不有之有非实有。<a id="a-3J"></a>空是不空之空非断空。<a id="a-3K"></a>若决定为有。<a id="a-3L"></a>非是幻有。<a id="a-3M"></a>而生隔阂。<a id="a-3N"></a>若虚豁为空。<a id="a-3O"></a>即同太虚。<a id="a-3P"></a>而无妙用。<a id="a-3Q"></a>所以从缘而有。<a id="a-3R"></a>无性之空。<a id="a-3S"></a>无性之空。<a id="a-3T"></a>空不阂有。<a id="a-3U"></a>从缘之有。<a id="a-3V"></a>有不妨空。<a id="a-3W"></a>有因空立。<a id="a-3X"></a>成圆智而万行沸腾。<a id="a-3Y"></a>空从有生。<a id="a-3Z"></a>起妙慧而一真虚寂。<a id="a-3a"></a>岂同执但空而生断见。<a id="a-3b"></a>福海倾消。<a id="a-3c"></a>据实有而起常心。<a id="a-3d"></a>慢山高峙。<a id="a-3e"></a>是以诸佛说空。<a id="a-3f"></a>为空无明而成福业。<a id="a-3g"></a>破遍计而了圆成。<a id="a-3h"></a>愚人说空即生妄解。<a id="a-3i"></a>而谤佛意。<a id="a-3j"></a>增空见而灭善因。<a id="a-3k"></a>又断灭空。<a id="a-3l"></a>则无善无恶。<a id="a-3m"></a>无因无果。<a id="a-3n"></a>第一义空。<a id="a-3o"></a>有业有报不见作者。</p>
  <p id="a3p">问何不深入无生自然合道。<a id="a-3q"></a>有为多过岂益初心。<a id="a-3r"></a>答因世慈而入真慈。<a id="a-3s"></a>从生忍而具法忍。<a id="a-3t"></a>学分初后位岂滥陈。<a id="a-3u"></a>又生即无生。<a id="a-3v"></a>岂越性空之地。<a id="a-3w"></a>无为即为。<a id="a-3x"></a>宁逃实相之源。<a id="a-3y"></a>但取舍情亡。<a id="a-3z"></a>即真俗理见。<a id="a-40"></a>故经云。<a id="a-41"></a>菩萨不尽有为。<a id="a-42"></a>不住无为。<a id="a-43"></a>肇法师云。<a id="a-44"></a>有为虽伪。<a id="a-45"></a>舍之则大业不成。<a id="a-46"></a>无为虽实。<a id="a-47"></a>住之则慧心不朗。<a id="a-48"></a>华严经云。<a id="a-49"></a>解如来身非如虚空。<a id="a-4A"></a>一切功德无量妙法所圆满故。<a id="a-4B"></a>大集经云。<a id="a-4C"></a>舍离大慈而观无生。<a id="a-4D"></a>是为魔业。<a id="a-4E"></a>厌离有为功德。<a id="a-4F"></a>是为魔业。</p>
  <p id="a4G">问无漏性德本自具足。<a id="a-4H"></a>何假外修而亏内善。<a id="a-4I"></a>答自有修性二德内外二缘。<a id="a-4J"></a>若性德本具。<a id="a-4K"></a>如水中火。<a id="a-4L"></a>不成事用。<a id="a-4M"></a>须假修德。<a id="a-4N"></a>如遇因缘方能显现。<a id="a-4O"></a>是以因修显性以性成修。<a id="a-4P"></a>若本无性。<a id="a-4Q"></a>修亦不成。<a id="a-4R"></a>修性无二和合方备。<a id="a-4S"></a>又内有本觉。<a id="a-4T"></a>常熏圣种。<a id="a-4U"></a>外仗善缘。<a id="a-4V"></a>助开觉智。<a id="a-4W"></a>有内阙外。<a id="a-4X"></a>菩提不圆。<a id="a-4Y"></a>华严经云。<a id="a-4Z"></a>法如是故内因本有。<a id="a-4a"></a>佛神力故外缘所加。<a id="a-4b"></a>是以若修万善则顺法性。<a id="a-4c"></a>以净夺染。<a id="a-4d"></a>性德方起。<a id="a-4e"></a>凡夫虽具。<a id="a-4f"></a>以造恶违性。<a id="a-4g"></a>本性不显。<a id="a-4h"></a>不成妙用。</p>
  <p id="a4i">问忘缘顿入。<a id="a-4j"></a>教有明文。<a id="a-4k"></a>今何所非。<a id="a-4l"></a>而逐因缘法乎。<a id="a-4m"></a>答顿教一门。<a id="a-4n"></a>亦是上根所受。<a id="a-4o"></a>忘缘净意。<a id="a-4p"></a>真为如实修行。<a id="a-4q"></a>今所该者。<a id="a-4r"></a>为着法之人而生偏见。<a id="a-4s"></a>一向毁事不了圆宗。<a id="a-4t"></a>但析妄情。<a id="a-4u"></a>岂除教道。<a id="a-4v"></a>秖如见佛一法自有五等教人。<a id="a-4w"></a>一小乘人。<a id="a-4x"></a>见佛身即是父母生身。<a id="a-4y"></a>从心外来有相好分剂意识所熏有所分别。<a id="a-4z"></a>不知唯识义故见从外来。<a id="a-50"></a>二大乘初教。<a id="a-51"></a>见佛但是现化非有相好。<a id="a-52"></a>然其实体空无所有。<a id="a-53"></a>故云。<a id="a-54"></a>若以三十二相观如来者。<a id="a-55"></a>转轮圣王即是如来。<a id="a-56"></a>三大乘终教。<a id="a-57"></a>见佛相好光明一一悉同真性。<a id="a-58"></a>身即非身非身即身。<a id="a-59"></a>理事无阂。<a id="a-5A"></a>四顿教。<a id="a-5B"></a>见佛无有始末之异。<a id="a-5C"></a>何有现应之差。<a id="a-5D"></a>亦无相好可立。<a id="a-5E"></a>一切分别非真理故。<a id="a-5F"></a>此离念之真名为见佛。<a id="a-5G"></a>五一乘圆教。<a id="a-5H"></a>见佛即此离念之真。<a id="a-5I"></a>非但不生彼相之理。<a id="a-5J"></a>而乃不阂万像繁兴。<a id="a-5K"></a>具足依正该摄理事。<a id="a-5L"></a>人法等圆明。<a id="a-5M"></a>一事遍于十方。<a id="a-5N"></a>一切世界。<a id="a-5O"></a>无不同时影现。<a id="a-5P"></a>犹如帝网。<a id="a-5Q"></a>又缘起一门。<a id="a-5R"></a>若是顿教不说缘起。<a id="a-5S"></a>即是事相令真理不现。<a id="a-5T"></a>要由相尽乃是实性。<a id="a-5U"></a>若说缘起。<a id="a-5V"></a>如以翳眼而见空华。<a id="a-5W"></a>若是圆教法界。<a id="a-5X"></a>起必一多互摄。<a id="a-5Y"></a>有力无力方得成立。<a id="a-5Z"></a>一多无阂。<a id="a-5a"></a>摄入同时。<a id="a-5b"></a>名入大缘起。<a id="a-5c"></a>如上五门。<a id="a-5d"></a>皆是入路。<a id="a-5e"></a>尚不诃小恐废权门。<a id="a-5f"></a>何乃斥圆而妨实德。<a id="a-5g"></a>台教云。<a id="a-5h"></a>如大乘师不弘小教。<a id="a-5i"></a>则失佛方便。<a id="a-5j"></a>秖如古德。<a id="a-5k"></a>设有边辟之言。<a id="a-5l"></a>皆是为物遣执。<a id="a-5m"></a>今时但效其言罔知其旨。<a id="a-5n"></a>又全未入于顿门。<a id="a-5o"></a>但妄生讥谤。<a id="a-5p"></a>所失太过。<a id="a-5q"></a>故今愍之。<a id="a-5r"></a>故圆教华严经离世间品云。<a id="a-5s"></a>佛子。<a id="a-5t"></a>菩萨摩诃萨又作是念。<a id="a-5u"></a>阿耨多罗三藐三菩提。<a id="a-5v"></a>以心为本。<a id="a-5w"></a>心若清净。<a id="a-5x"></a>则能圆满一切善根。<a id="a-5y"></a>于佛菩提必得自在。<a id="a-5z"></a>欲成阿耨多罗三藐三菩提。<a id="a-60"></a>随意即成。<a id="a-61"></a>若欲除断一切取缘。<a id="a-62"></a>住一向道。<a id="a-63"></a>我亦能得而我不断。<a id="a-64"></a>为欲究竟佛菩提故。<a id="a-65"></a>亦不即证无上菩提。<a id="a-66"></a>何以故。<a id="a-67"></a>为满本愿尽一切世界行菩萨行化众生故。<a id="a-68"></a>是为如金刚大乘誓愿心。<a id="a-69"></a>是以骤缘违性。<a id="a-6A"></a>积杂染而为凡。<a id="a-6B"></a>离缘求证。<a id="a-6C"></a>沈偏空而成小。<a id="a-6D"></a>缘性无阂即大菩提。<a id="a-6E"></a>不断尘劳门。<a id="a-6F"></a>能成无为种。<a id="a-6G"></a>不溺实际海。<a id="a-6H"></a>能随有作波。<a id="a-6I"></a>真俗镕融有无不滞。<a id="a-6J"></a>可谓履非道而达正道。<a id="a-6K"></a>即世法而具佛法矣。</p>
  <p id="a6L">问万善威仪。<a id="a-6M"></a>声闻劣行。<a id="a-6N"></a>迂滞化垒。<a id="a-6O"></a>跧伏草庵。<a id="a-6P"></a>岂称大心。<a id="a-6Q"></a>何成圆顿。<a id="a-6R"></a>答三乘初学不愚于法。<a id="a-6S"></a>所以法华经云。<a id="a-6T"></a>若有比丘。<a id="a-6U"></a>实得阿罗汉。<a id="a-6V"></a>若不信此法。<a id="a-6W"></a>无有是处。<a id="a-6X"></a>又云。<a id="a-6Y"></a>汝等所行是菩萨道。<a id="a-6Z"></a>渐渐修学悉当成佛。<a id="a-6a"></a>皆是中途取证起住着心。<a id="a-6b"></a>是以诸佛所诃。<a id="a-6c"></a>劝令起行。<a id="a-6d"></a>且二乘之人皆登圣位。<a id="a-6e"></a>超九地之烦恼。<a id="a-6f"></a>断三界之业身。<a id="a-6g"></a>同坐解脱之床。<a id="a-6h"></a>已具神通之慧。<a id="a-6i"></a>岂比博地具缚凡夫惟向依通全无修证。<a id="a-6j"></a>故真觉大师云。<a id="a-6k"></a>二乘何咎而欲不修。<a id="a-6l"></a>教中或毁或赞。<a id="a-6m"></a>抑扬当时耳。<a id="a-6n"></a>凡夫不了预畏被诃。<a id="a-6o"></a>宁知见爱尚存。<a id="a-6p"></a>去小乘而甚远。<a id="a-6q"></a>虽复言其修道。<a id="a-6r"></a>惑使之所不除。<a id="a-6s"></a>非惟身口未端。<a id="a-6t"></a>亦乃心由邪曲。<a id="a-6u"></a>见生自意解背真诠。<a id="a-6v"></a>圣教之所不依。<a id="a-6w"></a>明师未曾承受。<a id="a-6x"></a>根缘非为宿习。<a id="a-6y"></a>见解未预生知。<a id="a-6z"></a>而能世智辩聪谈论。<a id="a-70"></a>以之终日。<a id="a-71"></a>时复牵于经语。<a id="a-72"></a>曲会私心。<a id="a-73"></a>纵邪说以诳愚人。<a id="a-74"></a>拨因果而排罪福。<a id="a-75"></a>顺情则熙怡生喜。<a id="a-76"></a>逆意则[怡-台+於][怡-台+諸]怀嗔。<a id="a-77"></a>三受之状固。<a id="a-78"></a>然称位乃俦菩萨。<a id="a-79"></a>初篇之非未免过人之衅又萦。<a id="a-7A"></a>大乘之所不修。<a id="a-7B"></a>而复讥于小学。<a id="a-7C"></a>恣一时之强口。<a id="a-7D"></a>谤说之患铿然。<a id="a-7E"></a>三途苦轮报之长劫。<a id="a-7F"></a>书云。<a id="a-7G"></a>古人当言而惧。<a id="a-7H"></a>发言而忧。<a id="a-7I"></a>又云。<a id="a-7J"></a>止沸莫若去薪。<a id="a-7K"></a>息过莫若无语。<a id="a-7L"></a>又如经说。<a id="a-7M"></a>凡夫有漏散心一称南无佛。<a id="a-7N"></a>乃至小低头。<a id="a-7O"></a>以此因缘尚成佛道。<a id="a-7P"></a>何况二乘无漏圣心。<a id="a-7Q"></a>永断后有身。<a id="a-7R"></a>亲证人空慧。<a id="a-7S"></a>所习诸行而不登正位乎。</p>
  <p id="a7T">问有功之功。<a id="a-7U"></a>皆归败坏。<a id="a-7V"></a>无功之功。<a id="a-7W"></a>至功常存。<a id="a-7X"></a>何乃弃不迁之旨。<a id="a-7Y"></a>而述有作之行乎。<a id="a-7Z"></a>答肇论云。<a id="a-7a"></a>如来功流万世而常存。<a id="a-7b"></a>道通百劫而弥固。<a id="a-7c"></a>经云。<a id="a-7d"></a>三灾弥纶而行业湛然。<a id="a-7e"></a>今信之矣。<a id="a-7f"></a>故知一毫之善虽是有为。<a id="a-7g"></a>若助菩提。<a id="a-7h"></a>直至成佛而不堕坏。<a id="a-7i"></a>任大劫火竞起。<a id="a-7j"></a>终不烧虚空。<a id="a-7k"></a>纵生死浪无边。<a id="a-7l"></a>实不沈真善。</p>
  <p id="a7m">问诸法无体。<a id="a-7n"></a>从缘幻生。<a id="a-7o"></a>众缘无依。<a id="a-7p"></a>还从法起。<a id="a-7q"></a>缘法无性。<a id="a-7r"></a>必竟俱虚。<a id="a-7s"></a>无主无人。<a id="a-7t"></a>无生无灭。<a id="a-7u"></a>如何广论无常之事相。<a id="a-7v"></a>复说虚妄之果报乎。<a id="a-7w"></a>答以真心不守自性。<a id="a-7x"></a>随缘成诸有。<a id="a-7y"></a>虽似有即空。<a id="a-7z"></a>乃体虚成事。<a id="a-80"></a>犹如树影虽虚而有阴覆之义。<a id="a-81"></a>还同昏梦不实。<a id="a-82"></a>亦生忧喜之情。<a id="a-83"></a>虽无作者之能为。<a id="a-84"></a>不失因缘之果报。<a id="a-85"></a>故净名经云。<a id="a-86"></a>无我无造无受者。<a id="a-87"></a>善恶之业亦不亡。<a id="a-88"></a>又教所明空。<a id="a-89"></a>以不可得故。<a id="a-8A"></a>无实性故。<a id="a-8B"></a>不是断灭之无。<a id="a-8C"></a>何起龟毛兔角之心。<a id="a-8D"></a>作蛇足盐香之见。</p>
  <p id="a8E">问初心入道。<a id="a-8F"></a>言行相扶。<a id="a-8G"></a>万善资熏。<a id="a-8H"></a>不无其理。<a id="a-8I"></a>果地究竟。<a id="a-8J"></a>大事已终。<a id="a-8K"></a>境智虚闲。<a id="a-8L"></a>何须众行乎。<a id="a-8M"></a>答果德佛位毕竟无为。<a id="a-8N"></a>若无边行门八相成道。<a id="a-8O"></a>皆是佛后普贤行收。<a id="a-8P"></a>任运常然尽未来际。<a id="a-8Q"></a>维摩经云。<a id="a-8R"></a>虽得佛道转于法轮入于涅槃。<a id="a-8S"></a>而不舍于菩萨之道。<a id="a-8T"></a>是菩萨行。<a id="a-8U"></a>华严经云。<a id="a-8V"></a>了知法界无有边际。<a id="a-8W"></a>一切诸法一相无相。<a id="a-8X"></a>是则说名究竟法界。<a id="a-8Y"></a>不舍菩萨道。<a id="a-8Z"></a>虽知法界无有边际。<a id="a-8a"></a>而知一切种种异相。<a id="a-8b"></a>起大悲心度诸众生。<a id="a-8c"></a>尽未来际无有疲厌。<a id="a-8d"></a>是则说名普贤菩萨。</p>
  <p id="a8e">问五度如盲。<a id="a-8f"></a>般若如导。<a id="a-8g"></a>今何偏赞众行。<a id="a-8h"></a>广明散善乎。<a id="a-8i"></a>答今所论众善者。<a id="a-8j"></a>秖为成就般若故。<a id="a-8k"></a>教中或诃有为。<a id="a-8l"></a>但是破其贪执。<a id="a-8m"></a>如若取舍不生一切无阂。<a id="a-8n"></a>若未明般若。<a id="a-8o"></a>以万行为助缘。<a id="a-8p"></a>法华经云。<a id="a-8q"></a>佛名闻十方。<a id="a-8r"></a>广饶益众生。<a id="a-8s"></a>一切具善根。<a id="a-8t"></a>以助无上心。<a id="a-8u"></a>华严经云。<a id="a-8v"></a>譬如一切法。<a id="a-8w"></a>众缘故生起。<a id="a-8x"></a>见佛亦复然。<a id="a-8y"></a>必假众善业。<a id="a-8z"></a>若已明般若用众行为严饰。<a id="a-90"></a>法华经云。<a id="a-91"></a>其车高广众宝装校。<a id="a-92"></a>乃至又多仆从。<a id="a-93"></a>而侍卫之。<a id="a-94"></a>故云。<a id="a-95"></a>万善同归集。<a id="a-96"></a>离般若外更无一法。<a id="a-97"></a>如众川投沧海皆同一味。<a id="a-98"></a>杂鸟近妙高。<a id="a-99"></a>更无异色。<a id="a-9A"></a>或不谓般若但习有为。<a id="a-9B"></a>秖成生死之因。<a id="a-9C"></a>岂得涅槃之果。<a id="a-9D"></a>若布施无般若。<a id="a-9E"></a>惟得一世荣。<a id="a-9F"></a>后受余殃债。<a id="a-9G"></a>若持戒无般若。<a id="a-9H"></a>暂生上欲界。<a id="a-9I"></a>还堕泥犁中。<a id="a-9J"></a>若忍辱无般若。<a id="a-9K"></a>报得端正形。<a id="a-9L"></a>不证寂灭忍。<a id="a-9M"></a>若精进无般若。<a id="a-9N"></a>徒兴生灭功。<a id="a-9O"></a>不趣真常海。<a id="a-9P"></a>若禅定无般若。<a id="a-9Q"></a>但行色界禅。<a id="a-9R"></a>不入金刚定。<a id="a-9S"></a>若万善无般若。<a id="a-9T"></a>空成有漏因。<a id="a-9U"></a>不契无为果。<a id="a-9V"></a>故知般若是险恶径中之导师。<a id="a-9W"></a>迷闇室中之明炬。<a id="a-9X"></a>生死海中之智楫。<a id="a-9Y"></a>烦恼病中之良医。<a id="a-9Z"></a>碎邪山之大风。<a id="a-9a"></a>破魔军之猛将。<a id="a-9b"></a>照幽途之赫日。<a id="a-9c"></a>惊昏识之迅雷。<a id="a-9d"></a>抉愚盲之金鎞沃渴爱之甘露。<a id="a-9e"></a>截痴网之慧刃。<a id="a-9f"></a>给贫乏之宝珠。<a id="a-9g"></a>若般若不明。<a id="a-9h"></a>万行虚设。<a id="a-9i"></a>祖师云。<a id="a-9j"></a>不识玄旨徒劳念静。<a id="a-9k"></a>不可刹那忘照率尔相违。<a id="a-9l"></a>乃至成佛究竟位中定慧力庄严。<a id="a-9m"></a>以此度含识。<a id="a-9n"></a>故佛云。<a id="a-9o"></a>我于二夜中间。<a id="a-9p"></a>常说般若。</p>
  <p id="a9q">问诸法寂灭相。<a id="a-9r"></a>不可以言宣。<a id="a-9s"></a>何不直指其事。<a id="a-9t"></a>而广涉因缘。<a id="a-9u"></a>兴诸问答乎。<a id="a-9v"></a>答楞伽经云。<a id="a-9w"></a>佛告大慧。<a id="a-9x"></a>若不说一切法者。<a id="a-9y"></a>教法则坏。<a id="a-9z"></a>教法坏者。<a id="a-A0"></a>则无诸佛菩萨缘觉声闻。<a id="a-A1"></a>若无者谁说为谁。<a id="a-A2"></a>是故大慧。<a id="a-A3"></a>菩萨摩诃萨莫着言说。<a id="a-A4"></a>随宜方便广演诸法。<a id="a-A5"></a>故知总持无文字。<a id="a-A6"></a>文字显总持。<a id="a-A7"></a>离理无说。<a id="a-A8"></a>离说无理。<a id="a-A9"></a>以真性普遍故。<a id="a-AA"></a>不可说不异可说。<a id="a-AB"></a>以缘修无性故。<a id="a-AC"></a>可说不异不可说。<a id="a-AD"></a>若说四实性及诸法自相。<a id="a-AE"></a>皆不可说。<a id="a-AF"></a>若依四悉檀及诸法共相。<a id="a-AG"></a>皆是可说。<a id="a-AH"></a>是以诸佛常依二谛说法。<a id="a-AI"></a>但得圆旨说即无过。<a id="a-AJ"></a>若一向无言。<a id="a-AK"></a>何由悟解。<a id="a-AL"></a>令寻言求理而知理圆。<a id="a-AM"></a>但为言偏故云言说不及不说无言。<a id="a-AN"></a>又性虽离言不可说。<a id="a-AO"></a>要以言说方会不可说也。<a id="a-AP"></a>若夫履践道源。<a id="a-AQ"></a>绍隆佛种。<a id="a-AR"></a>先明般若以辨真心。<a id="a-AS"></a>般若乃万行之师。<a id="a-AT"></a>千圣之母。<a id="a-AU"></a>真心是群生之本。<a id="a-AV"></a>众法之源。<a id="a-AW"></a>若般若未通。<a id="a-AX"></a>真心由昧。<a id="a-AY"></a>应须归命一体三宝忏悔三世愆瑕。<a id="a-AZ"></a>以尸罗而检过防渄。<a id="a-Aa"></a>用禅定而除昏摄乱。<a id="a-Ab"></a>亲近善友赞诵大乘。<a id="a-Ac"></a>万善熏治多闻修习。<a id="a-Ad"></a>助显真性直至菩提。<a id="a-Ae"></a>障尽而妙定自明。<a id="a-Af"></a>慧发而真心豁净。<a id="a-Ag"></a>既能自利复愍未闻。<a id="a-Ah"></a>广作福因具行诸度。<a id="a-Ai"></a>绍佛家业建大法幢。<a id="a-Aj"></a>注一味之法雨。<a id="a-Ak"></a>荡诸惑尘。<a id="a-Al"></a>然无作之智灯。<a id="a-Am"></a>照开迷暗。<a id="a-An"></a>是以功德万行初后并兴。<a id="a-Ao"></a>于佛教中法尔如是。<a id="a-Ap"></a>故华严经云。<a id="a-Aq"></a>菩萨摩诃萨不作逼恼众生物。<a id="a-Ar"></a>但说利益世间事。<a id="a-As"></a>法华经云。<a id="a-At"></a>若人受持读诵是经。<a id="a-Au"></a>为他人说。<a id="a-Av"></a>若自书若教人书。<a id="a-Aw"></a>复能起塔及造僧坊。<a id="a-Ax"></a>供养赞叹声闻众僧。<a id="a-Ay"></a>亦以百千万亿赞叹之法。<a id="a-Az"></a>赞叹菩萨功德。<a id="a-B0"></a>又为他人种种因缘。<a id="a-B1"></a>随义解说此法华经。<a id="a-B2"></a>复能清净持戒与柔和者。<a id="a-B3"></a>而共同止。<a id="a-B4"></a>忍辱无嗔志念坚固。<a id="a-B5"></a>常贵坐禅得诸深定。<a id="a-B6"></a>精进勇猛摄诸善法。<a id="a-B7"></a>利根智慧善答问难。<a id="a-B8"></a>乃至是人若坐若立若行处。<a id="a-B9"></a>此中便应起塔。<a id="a-BA"></a>一切天人皆应供养如佛之塔。<a id="a-BB"></a>大凡善法略有四种。<a id="a-BC"></a>一自性善。<a id="a-BD"></a>无贪嗔痴等三善根。<a id="a-BE"></a>二相应善。<a id="a-BF"></a>善心起时心王心所一时俱起。<a id="a-BG"></a>三发起善。<a id="a-BH"></a>发身语业。<a id="a-BI"></a>表内心所思。<a id="a-BJ"></a>四第一义善。<a id="a-BK"></a>体性清净。<a id="a-BL"></a>又略有二种。<a id="a-BM"></a>一理善。<a id="a-BN"></a>即第一义。<a id="a-BO"></a>二事善。<a id="a-BP"></a>即六度万行今时多据理善。<a id="a-BQ"></a>若是理善。<a id="a-BR"></a>阐提亦具。<a id="a-BS"></a>何不成佛。<a id="a-BT"></a>是以须行事善庄严显理。<a id="a-BU"></a>积大福德方成妙身。<a id="a-BV"></a>如矿含金似山藏玉。<a id="a-BW"></a>若石蕴火犹地生泉。<a id="a-BX"></a>未遇因缘不成济用。<a id="a-BY"></a>虽然本具有亦同无。<a id="a-BZ"></a>众生三因亦复如是。<a id="a-Ba"></a>凡曰有心正因悉具。<a id="a-Bb"></a>未得缘了法身不成。<a id="a-Bc"></a>了因智慧庄严。<a id="a-Bd"></a>正解观察。<a id="a-Be"></a>缘因福德庄严妙行资发。<a id="a-Bf"></a>三因具足十号昭然。<a id="a-Bg"></a>自利利他理穷于此。<a id="a-Bh"></a>故法华经云。<a id="a-Bi"></a>我以相严身。<a id="a-Bj"></a>光明照世间。<a id="a-Bk"></a>一切众所尊。<a id="a-Bl"></a>为说实相印。<a id="a-Bm"></a>又薄德少福人。<a id="a-Bn"></a>不堪受此法。<a id="a-Bo"></a>夫善根易失恶业难除。<a id="a-Bp"></a>涅槃经明。<a id="a-Bq"></a>譬如画石其文常在。<a id="a-Br"></a>画水速灭势不久住。<a id="a-Bs"></a>嗔如画石。<a id="a-Bt"></a>诸善根本如彼画水。<a id="a-Bu"></a>是故此心难得调伏。<a id="a-Bv"></a>故知善事易忘人身难得。<a id="a-Bw"></a>不可因循刹那异世。<a id="a-Bx"></a>提谓经云。<a id="a-By"></a>如有一人在须弥山上以纤缕下之。<a id="a-Bz"></a>一人在下持针迎之。<a id="a-C0"></a>中有旋岚猛风。<a id="a-C1"></a>吹缕难入针孔。<a id="a-C2"></a>人身难得甚过于是。<a id="a-C3"></a>又菩萨处胎经云。<a id="a-C4"></a>盲龟浮木孔。<a id="a-C5"></a>时时犹可值。<a id="a-C6"></a>人一失命根。<a id="a-C7"></a>亿劫复难是。<a id="a-C8"></a>海水深广大。<a id="a-C9"></a>三百三十六。<a id="a-CA"></a>一针没海底。<a id="a-CB"></a>求之尚可得。<a id="a-CC"></a>又云。<a id="a-CD"></a>吾从无数劫。<a id="a-CE"></a>往来生死道。<a id="a-CF"></a>舍身复受身。<a id="a-CG"></a>不离胞胎法。<a id="a-CH"></a>计我所经历。<a id="a-CI"></a>记一不记余。<a id="a-CJ"></a>纯作白狗身。<a id="a-CK"></a>积骨亿须弥。<a id="a-CL"></a>以利针地种。<a id="a-CM"></a>无不值我体。<a id="a-CN"></a>何况杂色狗。<a id="a-CO"></a>其数不可量。<a id="a-CP"></a>吾故摄其心。<a id="a-CQ"></a>不贪着放逸。<a id="a-CR"></a>是以暂得人身。<a id="a-CS"></a>于十二时中不可顷克忘善刹那长恶。<a id="a-CT"></a>此便难逢。<a id="a-CU"></a>岂容空过。<a id="a-CV"></a>又无常迅速念念迁移。<a id="a-CW"></a>石火风灯逝波残照。<a id="a-CX"></a>露华电影不足为喻。<a id="a-CY"></a>法句经云。<a id="a-CZ"></a>佛告梵志。<a id="a-Ca"></a>世有四事。<a id="a-Cb"></a>不可得久。<a id="a-Cc"></a>一者有常必无常。<a id="a-Cd"></a>二者富贵必贫贱。<a id="a-Ce"></a>三者合会必别离。<a id="a-Cf"></a>四者强健必当死。<a id="a-Cg"></a>又经云。<a id="a-Ch"></a>非空非海中。<a id="a-Ci"></a>非入山石间。<a id="a-Cj"></a>无有地方所。<a id="a-Ck"></a>脱之不受死。<a id="a-Cl"></a>如上所明。<a id="a-Cm"></a>万德众善菩提资粮。<a id="a-Cn"></a>惟除二法能成障阂。<a id="a-Co"></a>一者不信。<a id="a-Cp"></a>二者嗔恚。<a id="a-Cq"></a>不信障未行善欲行善。<a id="a-Cr"></a>嗔恚灭已行善现行善。<a id="a-Cs"></a>以不信故如同败种永断善根。<a id="a-Ct"></a>堕坏正宗增长邪见。<a id="a-Cu"></a>以嗔恚故焚烧功德遮障菩提。<a id="a-Cv"></a>开恶趣门闭人天路。<a id="a-Cw"></a>又不嗔从慈而起。<a id="a-Cx"></a>大信因智而成。<a id="a-Cy"></a>智刃才挥疑根顿断。<a id="a-Cz"></a>慈云既润嗔火潜消。<a id="a-D0"></a>是以因智度苦海之津。<a id="a-D1"></a>因信入菩提之户。<a id="a-D2"></a>因慈住大觉之室。<a id="a-D3"></a>因忍披如来之衣。<a id="a-D4"></a>华严经云。<a id="a-D5"></a>信为道元功德母。<a id="a-D6"></a>长养一切诸善法。<a id="a-D7"></a>信能增长智功德。<a id="a-D8"></a>信能必到如来地。<a id="a-D9"></a>信令诸根净明利。<a id="a-DA"></a>信力坚固无能坏。<a id="a-DB"></a>信能永灭烦恼本。<a id="a-DC"></a>信能专向佛功德。<a id="a-DD"></a>信为功德不坏种。<a id="a-DE"></a>信能生长菩提树。<a id="a-DF"></a>信能增益最胜智。<a id="a-DG"></a>信能示现一切佛。<a id="a-DH"></a>大庄严法门经云。<a id="a-DI"></a>嗔恨者能灭百劫所作善业。<a id="a-DJ"></a>华严经云。<a id="a-DK"></a>菩萨起一嗔心。<a id="a-DL"></a>能生百万障门。<a id="a-DM"></a>又经云。<a id="a-DN"></a>劫功德贼无过嗔恚。<a id="a-DO"></a>又意地起嗔。<a id="a-DP"></a>大道冤贼。</p>
  <p id="aDQ">问凡修万善。<a id="a-DR"></a>皆助菩提。<a id="a-DS"></a>云何有稽滞不成。<a id="a-DT"></a>复云何速得圆满。<a id="a-DU"></a>答因放逸懈怠故无成。<a id="a-DV"></a>因勇猛精进故速办。<a id="a-DW"></a>譬喻经云。<a id="a-DX"></a>有一比丘饱食入室。<a id="a-DY"></a>闭房静眠爱身快乐。<a id="a-DZ"></a>却后七日其命将终。<a id="a-Da"></a>佛愍伤之告比丘言。<a id="a-Db"></a>汝维卫佛时。<a id="a-Dc"></a>曾得出家。<a id="a-Dd"></a>不念经戒饱食却眠。<a id="a-De"></a>命终魂神生蜈蚣虫中。<a id="a-Df"></a>积五万岁寿尽。<a id="a-Dg"></a>复为螺蚌之虫树中蠹虫。<a id="a-Dh"></a>各五万岁。<a id="a-Di"></a>此四品虫。<a id="a-Dj"></a>生在冥中贪身爱命。<a id="a-Dk"></a>乐处幽隐为家。<a id="a-Dl"></a>不喜光明。<a id="a-Dm"></a>一眠之时百岁乃觉。<a id="a-Dn"></a>缠绵罪网不求出要。<a id="a-Do"></a>今世罪毕得为沙门。<a id="a-Dp"></a>如何睡眠不知厌足。<a id="a-Dq"></a>比丘闻已惭怖自责。<a id="a-Dr"></a>五盖即除成阿罗汉。<a id="a-Ds"></a>大宝积经云。<a id="a-Dt"></a>佛言。<a id="a-Du"></a>譬如彩帛系在头上。<a id="a-Dv"></a>火来烧彩帛。<a id="a-Dw"></a>无暇救火。<a id="a-Dx"></a>何以故。<a id="a-Dy"></a>究实理急。<a id="a-Dz"></a>此上一一亲明教行。<a id="a-E0"></a>岂敢造次辄有浪陈。<a id="a-E1"></a>愿遵恳苦之言。<a id="a-E2"></a>不违究竟之说。</p>
  <p id="aE3">问慈悲万善深如佛业。<a id="a-E4"></a>祖教或毁或赞。<a id="a-E5"></a>所以生疑。<a id="a-E6"></a>上虽广明。<a id="a-E7"></a>犹怀余惑。<a id="a-E8"></a>未审佛旨究竟所归。<a id="a-E9"></a>更希指南永祛积滞。<a id="a-EA"></a>答祖立言诠。<a id="a-EB"></a>佛垂教迹。<a id="a-EC"></a>但破遍计所执。<a id="a-ED"></a>不坏缘起法门。<a id="a-EE"></a>遍计性者。<a id="a-EF"></a>情有理无。<a id="a-EG"></a>如绳上生蛇杌中见鬼。<a id="a-EH"></a>无而横计。<a id="a-EI"></a>脱体全空。<a id="a-EJ"></a>依他性者。<a id="a-EK"></a>即是因缘。<a id="a-EL"></a>若随净缘。<a id="a-EM"></a>即得成圣。<a id="a-EN"></a>若随染缘。<a id="a-EO"></a>即乃为凡。<a id="a-EP"></a>是以从缘无性故号圆成。<a id="a-EQ"></a>法华经云。<a id="a-ER"></a>诸佛两足尊。<a id="a-ES"></a>知法常无性。<a id="a-ET"></a>佛种从缘起。<a id="a-EU"></a>是故说一乘论云。<a id="a-EV"></a>若见因缘法。<a id="a-EW"></a>则名为见佛。<a id="a-EX"></a>故知无有一尘不合理事。<a id="a-EY"></a>未有一法非是佛乘。<a id="a-EZ"></a>皆是不了万法之初源。<a id="a-Ea"></a>一尘之自性。<a id="a-Eb"></a>遂生情执。<a id="a-Ec"></a>滞相迷名妄分自他。<a id="a-Ed"></a>强生离合。<a id="a-Ee"></a>致令理事水火竞生。<a id="a-Ef"></a>各据二边不成一味。<a id="a-Eg"></a>自翳眼见明珠有类。<a id="a-Eh"></a>以执心观万善生瑕。<a id="a-Ei"></a>淫怒痴性邪见非道。<a id="a-Ej"></a>尚为解脱之门。<a id="a-Ek"></a>尊崇三宝利他众善。<a id="a-El"></a>岂成障阂之事。<a id="a-Em"></a>是以达之则瓦砾为金。<a id="a-En"></a>取之则妙药成毒。<a id="a-Eo"></a>故经云。<a id="a-Ep"></a>虚妄是实语。<a id="a-Eq"></a>除邪执故。<a id="a-Er"></a>实语成虚妄。<a id="a-Es"></a>生语见故。<a id="a-Et"></a>但除去取之情。<a id="a-Eu"></a>尽履玄通之道。<a id="a-Ev"></a>见网既裂。<a id="a-Ew"></a>惟一真心。<a id="a-Ex"></a>尘翳若消。<a id="a-Ey"></a>无非佛国。<a id="a-Ez"></a>故大般若经云。<a id="a-F0"></a>佛言。<a id="a-F1"></a>我以诸法无所执故。<a id="a-F2"></a>即名般若波罗蜜多。<a id="a-F3"></a>我等住此无所执故。<a id="a-F4"></a>便能获得真金色身常光一寻。<a id="a-F5"></a>若欲无过。<a id="a-F6"></a>但理事融通。<a id="a-F7"></a>行愿相从。<a id="a-F8"></a>悲智兼济。</p>
 </body>
</html>