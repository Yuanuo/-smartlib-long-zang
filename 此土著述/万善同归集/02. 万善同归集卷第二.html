<!doctype html>
<html id="z3IBX7k1da" data-ver="1499">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">万善同归集卷第二</h1>
  <p id="a2">台教云。<a id="a-3"></a>疑者言。<a id="a-4"></a>大乘平等。<a id="a-5"></a>何相可论。<a id="a-6"></a>今言不尔。<a id="a-7"></a>秖由平等。<a id="a-8"></a>镜净故诸业像现。<a id="a-9"></a>令止观研心。<a id="a-A"></a>心渐明净。<a id="a-B"></a>照诸善恶。<a id="a-C"></a>如镜被磨万像自现。<a id="a-D"></a>是知不有而有。<a id="a-E"></a>无性缘生。<a id="a-F"></a>有而不有。<a id="a-G"></a>缘生无性。<a id="a-H"></a>常冥实际。<a id="a-I"></a>中道泠然。<a id="a-J"></a>欣戚不生。<a id="a-K"></a>分别情断。<a id="a-L"></a>虚怀寂虑。<a id="a-M"></a>何得失之所惑乎。<a id="a-N"></a>又若讽诵遗典。<a id="a-O"></a>受持大乘。<a id="a-P"></a>功德幽深。<a id="a-Q"></a>果报玄邈。<a id="a-R"></a>如经佛亲比校。<a id="a-S"></a>譬如一人辨若文殊。<a id="a-T"></a>教化四天下人。<a id="a-U"></a>皆至一生补处。<a id="a-V"></a>格量功德。<a id="a-W"></a>不如香华供养方等经典。<a id="a-X"></a>得下等宝。<a id="a-Y"></a>又阿难疑审七佛现身证明。<a id="a-Z"></a>实有此事。<a id="a-a"></a>又如说修行。<a id="a-b"></a>得上等宝。<a id="a-c"></a>受持读诵。<a id="a-d"></a>得中等宝。<a id="a-e"></a>香花供养。<a id="a-f"></a>得下等宝。<a id="a-g"></a>法华经云。<a id="a-h"></a>供养四百万亿阿僧祇世界众生。<a id="a-i"></a>乃至皆得阿罗汉道。<a id="a-j"></a>尽诸有漏。<a id="a-k"></a>于深禅定。<a id="a-l"></a>皆得自在。<a id="a-m"></a>具八解脱。<a id="a-n"></a>不如第五十人闻法华经一偈随喜功德。<a id="a-o"></a>百千万亿分。<a id="a-p"></a>不及其一。<a id="a-q"></a>又经云。<a id="a-r"></a>若人读诵经处。<a id="a-s"></a>其地皆为金刚。<a id="a-t"></a>但肉眼众生不能见耳。<a id="a-u"></a>南山感通传云。<a id="a-v"></a>七佛金塔中有银印。<a id="a-w"></a>若诵大乘者。<a id="a-x"></a>以银印印其口令无遗忘。<a id="a-y"></a>普贤观经云。<a id="a-z"></a>若七众犯戒。<a id="a-10"></a>欲一弹指顷除灭百千万亿阿僧祇劫生死之罪者。<a id="a-11"></a>乃至欲得文殊药王诸大菩萨持香花住立空中侍奉者。<a id="a-12"></a>应当修习此法华经。<a id="a-13"></a>读诵大乘念大乘事。<a id="a-14"></a>令此空慧与心相应。<a id="a-15"></a>大般若经云。<a id="a-16"></a>无诸恶兽。<a id="a-17"></a>岩穴寂静。<a id="a-18"></a>而为居止。<a id="a-19"></a>所谓闻法。<a id="a-1A"></a>昼夜六时。<a id="a-1B"></a>勤加赞讽。<a id="a-1C"></a>声离高下。<a id="a-1D"></a>心不缘外。<a id="a-1E"></a>专心忆持。<a id="a-1F"></a>贤愚经云。<a id="a-1G"></a>行者欲成佛道。<a id="a-1H"></a>当乐经法。<a id="a-1I"></a>读诵演说。<a id="a-1J"></a>正使白衣说法。<a id="a-1K"></a>诸天鬼神悉来听受。<a id="a-1L"></a>况出家人。<a id="a-1M"></a>出家之人乃至行路诵经说偈。<a id="a-1N"></a>常有诸天随而听之。<a id="a-1O"></a>是故应勤诵经说法。<a id="a-1P"></a>已上皆是金口诚谛之言。<a id="a-1Q"></a>非是妄心孟浪之说。<a id="a-1R"></a>是以志心诵者。<a id="a-1S"></a>证验非虚。<a id="a-1T"></a>常为十方如来释迦文佛密垂护念。<a id="a-1U"></a>赞言善哉。<a id="a-1V"></a>授手摩头。<a id="a-1W"></a>共宿衣覆。<a id="a-1X"></a>摄受付嘱。<a id="a-1Y"></a>随喜威加。<a id="a-1Z"></a>乃至神王护持。<a id="a-1a"></a>天仙给侍。<a id="a-1b"></a>金刚拥从。<a id="a-1c"></a>释梵散华。<a id="a-1d"></a>成就福因。<a id="a-1e"></a>等法界虚空之际。<a id="a-1f"></a>量校量功德。<a id="a-1g"></a>胜恒沙七宝之施缘。<a id="a-1h"></a>乃至凡质通灵。<a id="a-1i"></a>肉身不坏。<a id="a-1j"></a>舌变红莲之色。<a id="a-1k"></a>口腾紫檀之香。<a id="a-1l"></a>闻一句而毕趣菩提。<a id="a-1m"></a>诵半偈而功齐大觉。<a id="a-1n"></a>书写经卷。<a id="a-1o"></a>报受欲天。<a id="a-1p"></a>供养持人。<a id="a-1q"></a>福过诸佛。<a id="a-1r"></a>可谓法威德力不思议门。<a id="a-1s"></a>万瑞千灵因兹而感。<a id="a-1t"></a>三贤十圣从此而生。<a id="a-1u"></a>亘古该今从凡至圣。<a id="a-1v"></a>三业供养十种受持。<a id="a-1w"></a>尽禀真诠传持不绝。<a id="a-1x"></a>今何起谤。<a id="a-1y"></a>而断转法轮乎。</p>
  <p id="a1z">问经中秖赞如说修行。<a id="a-20"></a>深解义趣。<a id="a-21"></a>勤求无念。<a id="a-22"></a>默契玄根。<a id="a-23"></a>云何劝修广兴唱诵。<a id="a-24"></a>答若约上上圆根。<a id="a-25"></a>大机淳熟无诸遮障。<a id="a-26"></a>顿了顿修。<a id="a-27"></a>若妄念不生。<a id="a-28"></a>何须助道。<a id="a-29"></a>大凡微细想念。<a id="a-2A"></a>佛地方无。<a id="a-2B"></a>故安般守意经序云。<a id="a-2C"></a>弹指之间。<a id="a-2D"></a>心九百六十转。<a id="a-2E"></a>一日一夕十三亿意。<a id="a-2F"></a>意有一身。<a id="a-2G"></a>心不自知。<a id="a-2H"></a>犹彼种夫也。<a id="a-2I"></a>是知情尘障厚。<a id="a-2J"></a>卒净良难。<a id="a-2K"></a>若非万善助开。<a id="a-2L"></a>自力恐成稽滞。<a id="a-2M"></a>又若论福业。<a id="a-2N"></a>遍行门中。<a id="a-2O"></a>万行庄严。<a id="a-2P"></a>不舍一法。<a id="a-2Q"></a>皆能助道。<a id="a-2R"></a>显大菩提。<a id="a-2S"></a>具足十种受持。<a id="a-2T"></a>亦无所阂。<a id="a-2U"></a>故法华经云。<a id="a-2V"></a>尔时千世界微尘数菩萨摩诃萨。<a id="a-2W"></a>从地涌出者。<a id="a-2X"></a>皆于佛前一心合掌。<a id="a-2Y"></a>瞻仰尊颜。<a id="a-2Z"></a>而白佛言。<a id="a-2a"></a>世尊。<a id="a-2b"></a>我等于佛灭度后世尊分身所在国土灭度之处。<a id="a-2c"></a>当广说此经。<a id="a-2d"></a>所以者何。<a id="a-2e"></a>我等亦自欲得是真净大法。<a id="a-2f"></a>受持读诵解说书写。<a id="a-2g"></a>而供养之。<a id="a-2h"></a>以知登地菩萨非独为他解说。<a id="a-2i"></a>尚自发愿诵持。<a id="a-2j"></a>何况初心。<a id="a-2k"></a>而不禀受。<a id="a-2l"></a>但先求信解悟入。<a id="a-2m"></a>后即如说而行。<a id="a-2n"></a>口演心思。<a id="a-2o"></a>助开正慧。<a id="a-2p"></a>若未穷宗旨。<a id="a-2q"></a>且徇文言。<a id="a-2r"></a>虽不亲明。<a id="a-2s"></a>亦熏善本。<a id="a-2t"></a>般若威力。<a id="a-2u"></a>初后冥资。<a id="a-2v"></a>于正法中。<a id="a-2w"></a>发一微心。<a id="a-2x"></a>皆是初因。<a id="a-2y"></a>终不孤弃。</p>
  <p id="a2z">问欲真持经。<a id="a-30"></a>应念实相。<a id="a-31"></a>既忘能所。<a id="a-32"></a>诵者何人。<a id="a-33"></a>若云心口所为。<a id="a-34"></a>求之了不可得。<a id="a-35"></a>究竟推检。<a id="a-36"></a>理出何门。<a id="a-37"></a>答虽观能念所诵皆空。<a id="a-38"></a>空非断空。<a id="a-39"></a>不阂能诵所持为有。<a id="a-3A"></a>有非实有。<a id="a-3B"></a>不空不有。<a id="a-3C"></a>中理皎然。<a id="a-3D"></a>执无则堕其邪空。<a id="a-3E"></a>没有则成其偏假。<a id="a-3F"></a>是以一心三观。<a id="a-3G"></a>三观一心。<a id="a-3H"></a>即一而三相不同。<a id="a-3I"></a>即三而一体无异。<a id="a-3J"></a>非合非散。<a id="a-3K"></a>不纵不横。<a id="a-3L"></a>存泯莫羁是非焉局。<a id="a-3M"></a>常冥三谛。<a id="a-3N"></a>总合一乘。<a id="a-3O"></a>万行度门。<a id="a-3P"></a>咸归实相。<a id="a-3Q"></a>又所难念诵有妨禅定者。<a id="a-3R"></a>且禅定一法。<a id="a-3S"></a>乃四辨六通之本。<a id="a-3T"></a>是革凡蹈圣之因。<a id="a-3U"></a>摄念少时故称上善。<a id="a-3V"></a>然须明沉掉消息知时。<a id="a-3W"></a>经云。<a id="a-3X"></a>如坐禅昏昧。<a id="a-3Y"></a>须起行道念佛。<a id="a-3Z"></a>或志诚洗忏。<a id="a-3a"></a>以除重障。<a id="a-3b"></a>策发身心。<a id="a-3c"></a>不可确执一门以为究竟。<a id="a-3d"></a>故慈愍三藏云。<a id="a-3e"></a>圣教所说正禅定者。<a id="a-3f"></a>制心一处。<a id="a-3g"></a>念念相续。<a id="a-3h"></a>离于昏掉。<a id="a-3i"></a>平等持心。<a id="a-3j"></a>若睡眠覆障。<a id="a-3k"></a>即须策动念佛诵经。<a id="a-3l"></a>礼拜行道讲经说法。<a id="a-3m"></a>教化众生万行无废。<a id="a-3n"></a>所修行业回向往生西方净土。<a id="a-3o"></a>若能如是修习禅定者。<a id="a-3p"></a>是佛禅定与圣教合。<a id="a-3q"></a>是众生眼目。<a id="a-3r"></a>诸佛印可。<a id="a-3s"></a>一切佛法等无差别。<a id="a-3t"></a>皆乘一如成最正觉。<a id="a-3u"></a>皆云。<a id="a-3v"></a>念佛是菩提因。<a id="a-3w"></a>何得妄生邪见。<a id="a-3x"></a>故台教行四种三昧。<a id="a-3y"></a>小乘具五观对治。<a id="a-3z"></a>亦有常行半行种种三昧。<a id="a-40"></a>终不一向而局坐禅。<a id="a-41"></a>金刚三昧经云。<a id="a-42"></a>不动不禅。<a id="a-43"></a>离生禅想。<a id="a-44"></a>法句经云。<a id="a-45"></a>若学诸三昧。<a id="a-46"></a>是动非是禅。<a id="a-47"></a>心随境界生。<a id="a-48"></a>云何名为定。<a id="a-49"></a>起信论云。<a id="a-4A"></a>若人唯修于止。<a id="a-4B"></a>则心沉没。<a id="a-4C"></a>或起懈怠。<a id="a-4D"></a>不乐众善。<a id="a-4E"></a>远离大悲。<a id="a-4F"></a>乃至于一切时一切处。<a id="a-4G"></a>所有众善随己堪能。<a id="a-4H"></a>不舍修学心无懈怠。<a id="a-4I"></a>惟除坐时专念于止。<a id="a-4J"></a>若余一切悉当观察应作不应作。<a id="a-4K"></a>若行若住若卧若起。<a id="a-4L"></a>皆应止观俱行。<a id="a-4M"></a>是以若能通达。<a id="a-4N"></a>定散俱得入道。<a id="a-4O"></a>若生滞阂。<a id="a-4P"></a>行坐皆即成非。<a id="a-4Q"></a>南岳法华忏云。<a id="a-4R"></a>修习诸禅定。<a id="a-4S"></a>得诸佛三昧。<a id="a-4T"></a>六根性清净菩萨。<a id="a-4U"></a>学法华具足二种行。<a id="a-4V"></a>一者有相行。<a id="a-4W"></a>二者无相行。<a id="a-4X"></a>无相安乐行。<a id="a-4Y"></a>甚深妙禅定。<a id="a-4Z"></a>观察六情根。<a id="a-4a"></a>有相安乐行。<a id="a-4b"></a>此依劝发品。<a id="a-4c"></a>散心诵法华。<a id="a-4d"></a>不入禅三昧。<a id="a-4e"></a>坐立行一心。<a id="a-4f"></a>念法华文字。<a id="a-4g"></a>行若成就者。<a id="a-4h"></a>即见普贤身。<a id="a-4i"></a>是以智者修法华忏。<a id="a-4j"></a>诵至药王焚身品云。<a id="a-4k"></a>是真精进是名真法供养如来。<a id="a-4l"></a>顿悟灵山如同即席。<a id="a-4m"></a>乃至密持神咒。<a id="a-4n"></a>灵贶照然。<a id="a-4o"></a>护正防邪。<a id="a-4p"></a>降魔去外。<a id="a-4q"></a>制重昏之巨障。<a id="a-4r"></a>灭积劫之深痾。<a id="a-4s"></a>现不测之神通。<a id="a-4t"></a>示难思之感应。<a id="a-4u"></a>扶其广业殄彼余殃。<a id="a-4v"></a>仰凭法力难思。<a id="a-4w"></a>遂致安然入道。<a id="a-4x"></a>是以或因念佛而证三昧。<a id="a-4y"></a>或从坐禅而发慧门。<a id="a-4z"></a>或专诵经而见法身。<a id="a-50"></a>或但行道而入圣境。<a id="a-51"></a>但以得道为意。<a id="a-52"></a>终不取定一门。<a id="a-53"></a>惟凭专志之诚。<a id="a-54"></a>非信虚诞之说。</p>
  <p id="a55">问行道礼拜。<a id="a-56"></a>未具真修。<a id="a-57"></a>祖立客舂之愆。<a id="a-58"></a>佛有磨牛之诮。<a id="a-59"></a>故智论云。<a id="a-5A"></a>须菩提于石室悟了法空得先礼佛。<a id="a-5B"></a>四十二章经云。<a id="a-5C"></a>心道若行。<a id="a-5D"></a>何用行道。<a id="a-5E"></a>豁然诠旨。<a id="a-5F"></a>何故非违。<a id="a-5G"></a>答若行道礼拜时不生殷重。<a id="a-5H"></a>既无观慧又不专精。<a id="a-5I"></a>虽身在道场。<a id="a-5J"></a>而心缘异境。<a id="a-5K"></a>著有为之相。<a id="a-5L"></a>迷其性空。<a id="a-5M"></a>起能作之心。<a id="a-5N"></a>生诸我慢。<a id="a-5O"></a>不了自他平等能所虚玄。<a id="a-5P"></a>傥涉兹伦深当前责。<a id="a-5Q"></a>南泉大师云。<a id="a-5R"></a>微妙净法身。<a id="a-5S"></a>具相三十二。<a id="a-5T"></a>秖是不许分剂心量。<a id="a-5U"></a>若无如是心。<a id="a-5V"></a>一切行处。<a id="a-5W"></a>乃至弹指合掌。<a id="a-5X"></a>皆是正因。<a id="a-5Y"></a>万善皆同无漏。<a id="a-5Z"></a>始得自在。<a id="a-5a"></a>百丈和尚云。<a id="a-5b"></a>行道礼拜慈悲喜舍。<a id="a-5c"></a>是沙门本事。<a id="a-5d"></a>宛然依佛敕。<a id="a-5e"></a>秖是不许执着。<a id="a-5f"></a>法华忏云。<a id="a-5g"></a>有二种修。<a id="a-5h"></a>一事中修。<a id="a-5i"></a>若礼念行道。<a id="a-5j"></a>悉皆一心。<a id="a-5k"></a>无分散意。<a id="a-5l"></a>二理中修。<a id="a-5m"></a>所作之心。<a id="a-5n"></a>心性不二。<a id="a-5o"></a>观见一切悉皆是心。<a id="a-5p"></a>不得心相。<a id="a-5q"></a>普贤观经云。<a id="a-5r"></a>若有昼夜六时礼十方佛。<a id="a-5s"></a>诵大乘经。<a id="a-5t"></a>思第一义甚深空法。<a id="a-5u"></a>于一弹指顷。<a id="a-5v"></a>除百万亿那由他恒河沙劫生死之罪。<a id="a-5w"></a>行此法者。<a id="a-5x"></a>真是佛子。<a id="a-5y"></a>从诸佛生。<a id="a-5z"></a>十方诸佛及诸菩萨为其和尚。<a id="a-60"></a>是名具足菩萨戒者。<a id="a-61"></a>不须羯磨。<a id="a-62"></a>自然成就。<a id="a-63"></a>应受一切人天供养。<a id="a-64"></a>且行道一法。<a id="a-65"></a>西天偏重。<a id="a-66"></a>绕百千匝。<a id="a-67"></a>方施一拜。<a id="a-68"></a>经云。<a id="a-69"></a>一日一夜行道志心报四恩。<a id="a-6A"></a>如是等人得入道疾。<a id="a-6B"></a>绕塔功德经云。<a id="a-6C"></a>勇猛勤精进坚固不可坏。<a id="a-6D"></a>所作速成就。<a id="a-6E"></a>斯由右绕塔得妙紫金色相好庄严身。<a id="a-6F"></a>现作天人师。<a id="a-6G"></a>斯由右绕塔。<a id="a-6H"></a>华严忏云。<a id="a-6I"></a>行道步步过于无边世界。<a id="a-6J"></a>一一道场皆见我身。<a id="a-6K"></a>南山行道仪云。<a id="a-6L"></a>夫行道障尽为期。<a id="a-6M"></a>无定日限。<a id="a-6N"></a>若论障尽。<a id="a-6O"></a>佛地乃亡。<a id="a-6P"></a>心灼灼如火然。<a id="a-6Q"></a>形翘翘如履刃。<a id="a-6R"></a>仪云。<a id="a-6S"></a>若从来不行道业。<a id="a-6T"></a>相无因而现。<a id="a-6U"></a>经云。<a id="a-6V"></a>众生如大富盲儿。<a id="a-6W"></a>虽有种种宝物。<a id="a-6X"></a>而不得见。<a id="a-6Y"></a>今行道用功。<a id="a-6Z"></a>垢除心净。<a id="a-6a"></a>如翳眼开明。<a id="a-6b"></a>如水澄镜净众像皆现。<a id="a-6c"></a>亦如日照火珠于火便出。</p>
  <p id="a6d">问诸法实相。<a id="a-6e"></a>无善恶相。<a id="a-6f"></a>云何有现耶。<a id="a-6g"></a>答虽无我无造无受者。<a id="a-6h"></a>善恶之业亦不亡。<a id="a-6i"></a>诸法无相能示有相。<a id="a-6j"></a>行者行道不念有相。<a id="a-6k"></a>不念无相。<a id="a-6l"></a>但念念功成。<a id="a-6m"></a>其相自现。<a id="a-6n"></a>犹如盆水处于密室。<a id="a-6o"></a>虽无心分别众像自现。</p>
  <p id="a6p">问相现之时。<a id="a-6q"></a>真伪何辨。<a id="a-6r"></a>云何分别而取舍耶。<a id="a-6s"></a>答若取如取虚空。<a id="a-6t"></a>若舍如舍虚空。</p>
  <p id="a6u">问有人久修不证者何耶。<a id="a-6v"></a>答经云。<a id="a-6w"></a>众生心如镜。<a id="a-6x"></a>镜垢像不现。</p>
  <p id="a6y">问论云。<a id="a-6z"></a>行道念佛与坐念。<a id="a-70"></a>功德如何。<a id="a-71"></a>答譬如逆水张帆。<a id="a-72"></a>犹云得往。<a id="a-73"></a>更若张帆顺水。<a id="a-74"></a>速疾可知。<a id="a-75"></a>坐念一口。<a id="a-76"></a>尚乃八十亿劫罪消。<a id="a-77"></a>行念功德。<a id="a-78"></a>岂知其量。<a id="a-79"></a>故偈云。<a id="a-7A"></a>行道五百遍。<a id="a-7B"></a>念佛一千声。<a id="a-7C"></a>事业常如此。<a id="a-7D"></a>西方佛自成。<a id="a-7E"></a>若礼拜则屈伏无明。<a id="a-7F"></a>深投觉地。<a id="a-7G"></a>致敬之极。<a id="a-7H"></a>如树倒山崩。<a id="a-7I"></a>业报差别经云。<a id="a-7J"></a>礼佛一拜。<a id="a-7K"></a>从其膝下至金刚际。<a id="a-7L"></a>一尘一转轮王位。<a id="a-7M"></a>获十种功德。<a id="a-7N"></a>一者得妙色身。<a id="a-7O"></a>二出言人信。<a id="a-7P"></a>三处众无畏。<a id="a-7Q"></a>四诸佛护念。<a id="a-7R"></a>五具大威仪。<a id="a-7S"></a>六众人亲附。<a id="a-7T"></a>七诸天爱敬。<a id="a-7U"></a>八具大福报。<a id="a-7V"></a>九命终往生。<a id="a-7W"></a>十速证涅槃。<a id="a-7X"></a>三藏勒那云。<a id="a-7Y"></a>发智清净礼者良由达佛境界。<a id="a-7Z"></a>慧心明利。<a id="a-7a"></a>了知法界本无有阂。<a id="a-7b"></a>由我无始顺于凡俗。<a id="a-7c"></a>非有有想。<a id="a-7d"></a>非阂阂想。<a id="a-7e"></a>今达自心虚通无阂。<a id="a-7f"></a>故行礼佛随心现量。<a id="a-7g"></a>礼于一佛即礼一切佛。<a id="a-7h"></a>礼一切佛即是礼一佛。<a id="a-7i"></a>以佛法身体用融通故。<a id="a-7j"></a>礼一拜遍通法界。<a id="a-7k"></a>如是香华。<a id="a-7l"></a>种种供养例同于此。<a id="a-7m"></a>六道四生同作佛想。<a id="a-7n"></a>文殊云。<a id="a-7o"></a>心不生灭故。<a id="a-7p"></a>敬礼无所观。<a id="a-7q"></a>内行平等。<a id="a-7r"></a>外顺修敬。<a id="a-7s"></a>内外冥合。<a id="a-7t"></a>名平等礼。<a id="a-7u"></a>法华忏云。<a id="a-7v"></a>当礼拜时。<a id="a-7w"></a>虽不得能礼所礼。<a id="a-7x"></a>然影现法界。<a id="a-7y"></a>一一佛前皆见自身礼拜。<a id="a-7z"></a>略引祖教。<a id="a-80"></a>理事分明。<a id="a-81"></a>不可灭佛意而毁金文。<a id="a-82"></a>据偏见而伤圆旨。</p>
  <p id="a83">问文殊云。<a id="a-84"></a>心同虚空故敬礼无所观。<a id="a-85"></a>甚深修多罗。<a id="a-86"></a>不闻不受持。<a id="a-87"></a>如何执相称礼佛。<a id="a-88"></a>徇文云诵经。<a id="a-89"></a>违大士之诚言。<a id="a-8A"></a>失诸佛之深旨。<a id="a-8B"></a>答此虽约理而述。<a id="a-8C"></a>且无事而不显。<a id="a-8D"></a>从事而施。<a id="a-8E"></a>又无理而不圆。<a id="a-8F"></a>理事相成。<a id="a-8G"></a>方显斯旨。<a id="a-8H"></a>夫言心同虚空故敬礼无所观者。<a id="a-8I"></a>此是破其能所之见。<a id="a-8J"></a>何者心同虚空。<a id="a-8K"></a>不见能礼。<a id="a-8L"></a>无有所观。<a id="a-8M"></a>则无所礼。<a id="a-8N"></a>如是礼时。<a id="a-8O"></a>非对一佛二佛。<a id="a-8P"></a>心等太虚身遍法界。<a id="a-8Q"></a>不闻不受持者。<a id="a-8R"></a>不闻则无法义可观。<a id="a-8S"></a>不受持则非文字可记。<a id="a-8T"></a>如是持经。<a id="a-8U"></a>有何间断。<a id="a-8V"></a>亦是说者无示。<a id="a-8W"></a>听者无得。<a id="a-8X"></a>然虽约理。<a id="a-8Y"></a>非为事外之理。<a id="a-8Z"></a>既不离事。<a id="a-8a"></a>即是理中之事。<a id="a-8b"></a>此乃正礼时无礼。<a id="a-8c"></a>当持时不持。<a id="a-8d"></a>不可依语而不依义。<a id="a-8e"></a>而兴断灭偏枯之见乎。</p>
  <p id="a8f">问六念法门。<a id="a-8g"></a>十种观相。<a id="a-8h"></a>虽称助道。<a id="a-8i"></a>徇想缘尘。<a id="a-8j"></a>瞥起乖真。<a id="a-8k"></a>何如净念。<a id="a-8l"></a>答无念一法。<a id="a-8m"></a>众行之宗。<a id="a-8n"></a>微细俱亡。<a id="a-8o"></a>唯佛能净。<a id="a-8p"></a>故经云。<a id="a-8q"></a>三贤十圣住果报。<a id="a-8r"></a>唯佛一人居净土。<a id="a-8s"></a>况居凡地又在初心。<a id="a-8t"></a>若无助道之门。<a id="a-8u"></a>正道无由独显。<a id="a-8v"></a>且六念之法。<a id="a-8w"></a>能消魔幻。<a id="a-8x"></a>增进功德。<a id="a-8y"></a>扶策善根十观之门。<a id="a-8z"></a>善离贪着。<a id="a-90"></a>潜清浊念。<a id="a-91"></a>密契真源。<a id="a-92"></a>皆入道之要津。<a id="a-93"></a>尽修禅之妙轨。<a id="a-94"></a>似杖有扶危之力。<a id="a-95"></a>如船获到岸之功。<a id="a-96"></a>力备功终。<a id="a-97"></a>船杖俱舍。</p>
  <p id="a98">问首楞严经云。<a id="a-99"></a>持犯但束身。<a id="a-9A"></a>非身无所束。<a id="a-9B"></a>法句经云。<a id="a-9C"></a>戒性如虚空。<a id="a-9D"></a>持者为迷倒。<a id="a-9E"></a>何苦坚执事相。<a id="a-9F"></a>局念拘身。<a id="a-9G"></a>奚不放旷纵横。<a id="a-9H"></a>虚坏履道。<a id="a-9I"></a>答此破执情。<a id="a-9J"></a>非祛戒德。<a id="a-9K"></a>若见自持他犯。<a id="a-9L"></a>起讥毁心。<a id="a-9M"></a>戒为防非。<a id="a-9N"></a>因防增过。<a id="a-9O"></a>如斯之类实为迷倒。<a id="a-9P"></a>净名经云。<a id="a-9Q"></a>非净行非垢行。<a id="a-9R"></a>是菩萨行。<a id="a-9S"></a>故不着持犯二边。<a id="a-9T"></a>是真持戒。<a id="a-9U"></a>大般若经云。<a id="a-9V"></a>持戒比丘不升天堂。<a id="a-9W"></a>破戒比丘不堕地狱。<a id="a-9X"></a>何以故。<a id="a-9Y"></a>法界中无持犯故。<a id="a-9Z"></a>此亦破着了诸法空。<a id="a-9a"></a>事理双持身心俱净。<a id="a-9b"></a>又若论纵横自在。<a id="a-9c"></a>唯佛一人持净戒。<a id="a-9d"></a>其余皆名破戒者。<a id="a-9e"></a>带习尚被境牵。<a id="a-9f"></a>现行岂逃缘缚。<a id="a-9g"></a>三业难护放逸根深。<a id="a-9h"></a>犹醉象无钩痴猿得树。<a id="a-9i"></a>奔波乍拥生鸟被笼。<a id="a-9j"></a>若无定水戒香慧炬。<a id="a-9k"></a>无由照寂。<a id="a-9l"></a>是以菩萨禀戒为师。<a id="a-9m"></a>明遵佛敕。<a id="a-9n"></a>虽行小罪由坏大惧。<a id="a-9o"></a>谨洁无犯轻重等持。<a id="a-9p"></a>息世讥嫌恐生疑谤。<a id="a-9q"></a>夫戒为万善之基。<a id="a-9r"></a>出必由户。<a id="a-9s"></a>若无此戒。<a id="a-9t"></a>诸善功德皆不得生。<a id="a-9u"></a>华严经云。<a id="a-9v"></a>戒能开发菩提心。<a id="a-9w"></a>学是勤修功德地。<a id="a-9x"></a>于戒及学常顺行。<a id="a-9y"></a>一切如来所称美。<a id="a-9z"></a>萨遮尼干子经云。<a id="a-A0"></a>若不持戒。<a id="a-A1"></a>乃至不得疥癞野干身。<a id="a-A2"></a>何况当得功德法身。<a id="a-A3"></a>月灯三昧经云。<a id="a-A4"></a>虽有色族及多闻。<a id="a-A5"></a>若无戒智犹禽兽。<a id="a-A6"></a>虽处卑下少闻见。<a id="a-A7"></a>能持净戒名胜士。<a id="a-A8"></a>智论云。<a id="a-A9"></a>若人弃舍此戒。<a id="a-AA"></a>虽山居苦行食果服药。<a id="a-AB"></a>与禽兽无异。<a id="a-AC"></a>若有虽处高堂大殿好衣美食。<a id="a-AD"></a>而能行此戒者得生好处。<a id="a-AE"></a>及得道果。<a id="a-AF"></a>又大恶病中。<a id="a-AG"></a>戒为良药。<a id="a-AH"></a>大怖畏中。<a id="a-AI"></a>戒为守护。<a id="a-AJ"></a>死闇冥中。<a id="a-AK"></a>戒为明灯。<a id="a-AL"></a>于恶道中。<a id="a-AM"></a>戒为桥梁。<a id="a-AN"></a>死海水中。<a id="a-AO"></a>戒为大舡。<a id="a-AP"></a>又如今末代宗门中。<a id="a-AQ"></a>学大乘人多轻戒律。<a id="a-AR"></a>称是执持小行。<a id="a-AS"></a>失于戒急。<a id="a-AT"></a>所以大涅槃经佛临涅槃时。<a id="a-AU"></a>扶律谈常。<a id="a-AV"></a>则乘戒俱急。<a id="a-AW"></a>故号此经。<a id="a-AX"></a>为赎常住命之重宝。<a id="a-AY"></a>何以故。<a id="a-AZ"></a>若无此教。<a id="a-Aa"></a>但取口解脱全不修行。<a id="a-Ab"></a>则乘戒俱失。<a id="a-Ac"></a>故经云。<a id="a-Ad"></a>尸罗不清净。<a id="a-Ae"></a>三昧不现前。<a id="a-Af"></a>从定发慧。<a id="a-Ag"></a>因事显理。<a id="a-Ah"></a>若阙三昧。<a id="a-Ai"></a>慧何由成。<a id="a-Aj"></a>是知因戒得定。<a id="a-Ak"></a>因定得慧。<a id="a-Al"></a>故云。<a id="a-Am"></a>赎常住命之重宝。<a id="a-An"></a>何得灭佛寿命坏正律仪。<a id="a-Ao"></a>为和合海内之死尸。<a id="a-Ap"></a>作长者园中之毒树。<a id="a-Aq"></a>众圣所责诸天所诃。<a id="a-Ar"></a>善神不亲恶鬼削迹。<a id="a-As"></a>居国王之地生作贼身。<a id="a-At"></a>处阎罗之乡死为狱卒。<a id="a-Au"></a>诸有智者宜暂思焉。</p>
  <p id="aAv">问空即罪性。<a id="a-Aw"></a>业本真如。<a id="a-Ax"></a>取相增瑕。<a id="a-Ay"></a>如何忏悔。<a id="a-Az"></a>答若烦恼道理遣合宜。<a id="a-B0"></a>苦业二道。<a id="a-B1"></a>须行事忏。<a id="a-B2"></a>投身归命雨泪翘诚。<a id="a-B3"></a>感佛威加。<a id="a-B4"></a>善根顿发。<a id="a-B5"></a>似池华得日敷荣。<a id="a-B6"></a>若尘镜遇磨光耀。<a id="a-B7"></a>三障除而十二缘灭。<a id="a-B8"></a>众罪消而五阴舍空。<a id="a-B9"></a>最胜王经云。<a id="a-BA"></a>求一切智净智不思议智不动智三藐三菩提正遍知者。<a id="a-BB"></a>亦应忏悔灭除业障。<a id="a-BC"></a>何以故。<a id="a-BD"></a>一切诸法从因缘生故。<a id="a-BE"></a>又经云。<a id="a-BF"></a>前心起罪如云覆空。<a id="a-BG"></a>后心灭罪如炬破暗。<a id="a-BH"></a>须知炬灭暗生。<a id="a-BI"></a>要须常然忏炬。<a id="a-BJ"></a>弥勒所问本愿经云。<a id="a-BK"></a>弥勒大士善权方便安乐之行。<a id="a-BL"></a>得致无上正真之道。<a id="a-BM"></a>昼夜六时正衣束体。<a id="a-BN"></a>下膝着地向于十方。<a id="a-BO"></a>说此偈言。<a id="a-BP"></a>我悔一切过。<a id="a-BQ"></a>劝助众道德。<a id="a-BR"></a>归命礼诸佛。<a id="a-BS"></a>令得无上慧。<a id="a-BT"></a>大集经云。<a id="a-BU"></a>百年垢衣可于一日浣令鲜净。<a id="a-BV"></a>如是百劫中所集诸不善业。<a id="a-BW"></a>以佛法力故善顺思惟。<a id="a-BX"></a>可于一日一时尽能消灭。<a id="a-BY"></a>又经云。<a id="a-BZ"></a>然诸福中。<a id="a-Ba"></a>忏悔为最。<a id="a-Bb"></a>除大障故。<a id="a-Bc"></a>获大善故。<a id="a-Bd"></a>论云。<a id="a-Be"></a>菩萨忏悔衔悲满目。<a id="a-Bf"></a>况不蒙大圣立斯赦法。<a id="a-Bg"></a>抱罪守死长劫受殃。<a id="a-Bh"></a>婆沙论云。<a id="a-Bi"></a>若人于一时对十方佛前。<a id="a-Bj"></a>代为一切众生修行五悔。<a id="a-Bk"></a>其功德若有形量者。<a id="a-Bl"></a>三千大千世界着不尽。<a id="a-Bm"></a>高僧传。<a id="a-Bn"></a>昙策于道场中行忏。<a id="a-Bo"></a>见七佛告曰。<a id="a-Bp"></a>汝罪已灭。<a id="a-Bq"></a>于贤劫中号普明佛。<a id="a-Br"></a>思大禅师行方等忏。<a id="a-Bs"></a>梦梵僧四十九人。<a id="a-Bt"></a>命重受戒。<a id="a-Bu"></a>倍加精苦。<a id="a-Bv"></a>了见三生。<a id="a-Bw"></a>智者大师。<a id="a-Bx"></a>于大苏山修法华忏证旋陀罗尼辨。<a id="a-By"></a>沙门道超于道场中修忏。<a id="a-Bz"></a>独言笑曰。<a id="a-C0"></a>无价宝珠我今得矣。<a id="a-C1"></a>东都英法师讲华严经。<a id="a-C2"></a>入善导道场。<a id="a-C3"></a>便游三昧。<a id="a-C4"></a>悲泣叹曰。<a id="a-C5"></a>自恨多年虚费光阴劳身心耳。<a id="a-C6"></a>高僧慧成学穷三藏。<a id="a-C7"></a>被思大禅师诃曰。<a id="a-C8"></a>君一生学问。<a id="a-C9"></a>与吾炙手。<a id="a-CA"></a>犹未得暖。<a id="a-CB"></a>虚丧工夫。<a id="a-CC"></a>示入观音道场证解众生语言三昧。<a id="a-CD"></a>经云。<a id="a-CE"></a>昼夜六时行上法者。<a id="a-CF"></a>如持七宝满阎浮提供养于佛。<a id="a-CG"></a>比前功德出过其上。<a id="a-CH"></a>经云。<a id="a-CI"></a>不能生难遭之想。<a id="a-CJ"></a>今生末世但见遗形。<a id="a-CK"></a>理宜端肃。<a id="a-CL"></a>涕零写泪欷歔咎躬。<a id="a-CM"></a>如入庙堂不见严父。<a id="a-CN"></a>故思大禅师行方等。<a id="a-CO"></a>而了见三生。<a id="a-CP"></a>高僧昙策入道场。<a id="a-CQ"></a>而亲蒙十号。<a id="a-CR"></a>智者证旋陀罗尼辨。<a id="a-CS"></a>道超获无价宝珠。<a id="a-CT"></a>此皆投身忏门。<a id="a-CU"></a>归命佛语。<a id="a-CV"></a>致兹玄感。<a id="a-CW"></a>顿蹑圣阶。<a id="a-CX"></a>是以忏悔。<a id="a-CY"></a>剂至等觉。<a id="a-CZ"></a>谓有一分无明。<a id="a-Ca"></a>犹如微烟。<a id="a-Cb"></a>故须洗涤。<a id="a-Cc"></a>又法身菩萨尚勤忏悔。<a id="a-Cd"></a>岂况业系之身。<a id="a-Ce"></a>而无重垢。<a id="a-Cf"></a>所以十八不共法中。<a id="a-Cg"></a>三业清净。<a id="a-Ch"></a>唯佛一人。<a id="a-Ci"></a>南岳大师云。<a id="a-Cj"></a>修六根忏。<a id="a-Ck"></a>名有相安乐行。<a id="a-Cl"></a>直观法空。<a id="a-Cm"></a>名无相安乐行。<a id="a-Cn"></a>妙证之时。<a id="a-Co"></a>二行俱舍。</p>
  <p id="aCp">问结业即解脱真源。<a id="a-Cq"></a>罪垢不住三际。<a id="a-Cr"></a>何不了无生而直灭。<a id="a-Cs"></a>随有作而劳功乎。<a id="a-Ct"></a>答夫罪性无体。<a id="a-Cu"></a>业道从缘。<a id="a-Cv"></a>不染而染。<a id="a-Cw"></a>习垢非无。<a id="a-Cx"></a>染而不染。<a id="a-Cy"></a>本来常净。<a id="a-Cz"></a>业性如是。<a id="a-D0"></a>去取尤难。<a id="a-D1"></a>一切众生业通三世。<a id="a-D2"></a>真慧不发。<a id="a-D3"></a>被二障之所缠。<a id="a-D4"></a>妙定不成。<a id="a-D5"></a>为五盖之所覆。<a id="a-D6"></a>唯圆乘佛旨。<a id="a-D7"></a>须于净处严建道场。<a id="a-D8"></a>苦到恳诚。<a id="a-D9"></a>普代有情勤行忏法。<a id="a-DA"></a>内则唯凭自力。<a id="a-DB"></a>外则全仰佛加。<a id="a-DC"></a>遂得障尽智明。<a id="a-DD"></a>云开月朗。<a id="a-DE"></a>是以非内非外。<a id="a-DF"></a>能悔所忏俱空。<a id="a-DG"></a>而内而外。<a id="a-DH"></a>性罪遮愆宛尔。<a id="a-DI"></a>故菩萨皆遵至教。<a id="a-DJ"></a>说悔先罪。<a id="a-DK"></a>而不说入过去。<a id="a-DL"></a>且登地入位。<a id="a-DM"></a>尚洗垢以除瑕。<a id="a-DN"></a>毛道散心。<a id="a-DO"></a>却谈虚而拱手。</p>
  <p id="aDP">问净名经云。<a id="a-DQ"></a>罪性不在内外中间。<a id="a-DR"></a>岂是虚诳。<a id="a-DS"></a>何坚不信。<a id="a-DT"></a>谤正法轮。<a id="a-DU"></a>执有所作罪根。<a id="a-DV"></a>实乃重增其病。<a id="a-DW"></a>答佛语诚谛。<a id="a-DX"></a>理事分明。<a id="a-DY"></a>能拔深疑。<a id="a-DZ"></a>善开重惑。<a id="a-Da"></a>若深信者。<a id="a-Db"></a>一闻千悟。<a id="a-Dc"></a>称说而行。<a id="a-Dd"></a>既荡前非。<a id="a-De"></a>不形后过。<a id="a-Df"></a>步步观照。<a id="a-Dg"></a>念念无差。<a id="a-Dh"></a>此乃宿习轻微。<a id="a-Di"></a>善根深厚。<a id="a-Dj"></a>乘戒俱急。<a id="a-Dk"></a>理行相从。<a id="a-Dl"></a>斯即深达教门。<a id="a-Dm"></a>坚持佛语。<a id="a-Dn"></a>何须事忏。<a id="a-Do"></a>过自不生。<a id="a-Dp"></a>如若垢重障深智荒德薄。<a id="a-Dq"></a>但空念一切罪性不在内外中间。<a id="a-Dr"></a>观其三业现行。<a id="a-Ds"></a>全没根尘法内。<a id="a-Dt"></a>如说美食终不充饥。<a id="a-Du"></a>似念药方焉能治病。<a id="a-Dv"></a>若令但求其语。<a id="a-Dw"></a>而得罪消。<a id="a-Dx"></a>则一切业系之人。<a id="a-Dy"></a>故应易脱。<a id="a-Dz"></a>何乃积劫生死。<a id="a-E0"></a>如旋火轮。<a id="a-E1"></a>以知业海渺茫。<a id="a-E2"></a>非般若之舟罕渡。<a id="a-E3"></a>障山孤峻。<a id="a-E4"></a>匪金刚之慧难倾。<a id="a-E5"></a>然后身心一如。<a id="a-E6"></a>理事双运。<a id="a-E7"></a>方萎苦种永断业绳。<a id="a-E8"></a>所以祖师云。<a id="a-E9"></a>将虚空之心。<a id="a-EA"></a>合虚空之理。<a id="a-EB"></a>亦无虚空之量。<a id="a-EC"></a>始得报不相酬。<a id="a-ED"></a>又教云。<a id="a-EE"></a>净意如空此有二义。<a id="a-EF"></a>一者离虚妄取。<a id="a-EG"></a>如彼净空无有云翳。<a id="a-EH"></a>二者触境无滞。<a id="a-EI"></a>如彼净空不生障阂。<a id="a-EJ"></a>既廓心境。<a id="a-EK"></a>罪垢何生。<a id="a-EL"></a>若能如是。<a id="a-EM"></a>名为依教。<a id="a-EN"></a>尚不见无罪。<a id="a-EO"></a>岂况有愆耶。<a id="a-EP"></a>又罪性本净是体性净。<a id="a-EQ"></a>契理无缘是方便净。<a id="a-ER"></a>因方便净显体性净。<a id="a-ES"></a>因体性净成方便净。<a id="a-ET"></a>方便净者。<a id="a-EU"></a>力行熏治。<a id="a-EV"></a>体性净者。<a id="a-EW"></a>一念圆照。<a id="a-EX"></a>本末相应内外更资。<a id="a-EY"></a>故须理事相扶成其二净。<a id="a-EZ"></a>正助兼忏证此一心。<a id="a-Ea"></a>设但念空言实难违教。<a id="a-Eb"></a>不信之谤非此谁耶。<a id="a-Ec"></a>南山四分钞。<a id="a-Ed"></a>问有人言。<a id="a-Ee"></a>罪不罪不可得名戒者何耶。<a id="a-Ef"></a>钞答。<a id="a-Eg"></a>非谓邪见粗心言无罪也。<a id="a-Eh"></a>若深入诸法相行空三昧。<a id="a-Ei"></a>慧眼观故言罪不可得。<a id="a-Ej"></a>若肉眼所见。<a id="a-Ek"></a>与牛羊无异。<a id="a-El"></a>诵大乘语者。<a id="a-Em"></a>何足据焉。<a id="a-En"></a>是以理观苦谛。<a id="a-Eo"></a>事行须扶。<a id="a-Ep"></a>如风送船疾有所至。<a id="a-Eq"></a>犹膏助火转益光明。<a id="a-Er"></a>岂同但保空言全无克证。<a id="a-Es"></a>诳他陷己果没阿鼻。<a id="a-Et"></a>舍生受身神投业网。</p>
  <p id="aEu">问唯心净土。<a id="a-Ev"></a>周遍十方。<a id="a-Ew"></a>何得托质莲台寄形安养。<a id="a-Ex"></a>而兴取舍之念。<a id="a-Ey"></a>岂达无生之门。<a id="a-Ez"></a>欣厌情生。<a id="a-F0"></a>何成平等。<a id="a-F1"></a>答唯心佛土者。<a id="a-F2"></a>了心方生。<a id="a-F3"></a>如来不思议境界经云。<a id="a-F4"></a>三世一切诸佛。<a id="a-F5"></a>皆无所有。<a id="a-F6"></a>唯依自心。<a id="a-F7"></a>菩萨若能了知诸佛及一切法皆唯心量。<a id="a-F8"></a>得随顺忍。<a id="a-F9"></a>或入初地。<a id="a-FA"></a>舍身速生妙喜世界。<a id="a-FB"></a>或生极乐净佛土中。<a id="a-FC"></a>故知识心方生唯心净土。<a id="a-FD"></a>着境秖堕所缘境中。<a id="a-FE"></a>既明因果无差。<a id="a-FF"></a>乃知心外无法。<a id="a-FG"></a>又平等之门。<a id="a-FH"></a>无生之旨。<a id="a-FI"></a>虽即仰教生信。<a id="a-FJ"></a>其乃力量未充。<a id="a-FK"></a>观浅心浮。<a id="a-FL"></a>境强习重。<a id="a-FM"></a>须生佛国以仗胜缘。<a id="a-FN"></a>忍力易成速行菩萨道。<a id="a-FO"></a>起信论云。<a id="a-FP"></a>众生初学是法。<a id="a-FQ"></a>欲求正信其心怯弱。<a id="a-FR"></a>以住于此娑婆世界。<a id="a-FS"></a>自畏不能常值诸佛亲承供养。<a id="a-FT"></a>惧谓信心难可成就。<a id="a-FU"></a>意欲退者。<a id="a-FV"></a>当知如来有胜方便。<a id="a-FW"></a>摄护信心。<a id="a-FX"></a>谓以专意念佛因缘。<a id="a-FY"></a>随愿得生他方佛土。<a id="a-FZ"></a>常见于佛永离恶道。<a id="a-Fa"></a>如修多罗说。<a id="a-Fb"></a>若人专念西方极乐世界阿弥陀佛。<a id="a-Fc"></a>所修善根回向愿求生彼世界。<a id="a-Fd"></a>即得往生。<a id="a-Fe"></a>常见佛故终无有退。<a id="a-Ff"></a>若观彼佛真如法身。<a id="a-Fg"></a>常勤修习毕竟得生住正定故。<a id="a-Fh"></a>往生论云。<a id="a-Fi"></a>游戏地狱门者。<a id="a-Fj"></a>生彼国土得无生忍已。<a id="a-Fk"></a>还入生死国。<a id="a-Fl"></a>教化地狱。<a id="a-Fm"></a>救苦众生。<a id="a-Fn"></a>以此因缘求生净土。<a id="a-Fo"></a>十疑论云。<a id="a-Fp"></a>智者炽然求生净土。<a id="a-Fq"></a>达生体不可得。<a id="a-Fr"></a>即真无生。<a id="a-Fs"></a>此谓心净故即佛土净。<a id="a-Ft"></a>愚者为生所缚。<a id="a-Fu"></a>闻生即作生解。<a id="a-Fv"></a>闻无生即作无生解。<a id="a-Fw"></a>不知生即无生无生即生。<a id="a-Fx"></a>不达此理。<a id="a-Fy"></a>横相是非。<a id="a-Fz"></a>此是谤法邪见人也。<a id="a-G0"></a>群疑论问云。<a id="a-G1"></a>诸佛国土亦复皆空。<a id="a-G2"></a>观众生如第五大。<a id="a-G3"></a>何得取著有相舍此生彼。<a id="a-G4"></a>答诸佛说法不离二谛。<a id="a-G5"></a>以真统俗。<a id="a-G6"></a>无俗不真。<a id="a-G7"></a>以俗会真。<a id="a-G8"></a>万法宛尔。<a id="a-G9"></a>经云。<a id="a-GA"></a>成就一切法。<a id="a-GB"></a>而离诸法相。<a id="a-GC"></a>成就一切法者。<a id="a-GD"></a>世谛诸法也。<a id="a-GE"></a>而离诸法者。<a id="a-GF"></a>第一义谛无相也。<a id="a-GG"></a>又经云。<a id="a-GH"></a>虽知诸佛国及与众生空。<a id="a-GI"></a>常修净土行。<a id="a-GJ"></a>教化诸群生。<a id="a-GK"></a>汝但见说圆成实性无相之教。<a id="a-GL"></a>破遍计所执毕竟空无之文。<a id="a-GM"></a>不信说依他起性因缘之教。<a id="a-GN"></a>即是不信因果之人。<a id="a-GO"></a>说于诸法断灭相者。<a id="a-GP"></a>摩诃衍云。<a id="a-GQ"></a>菩萨不离诸佛者。<a id="a-GR"></a>而作是言。<a id="a-GS"></a>我于因地遇恶知识。<a id="a-GT"></a>诽谤般若堕于恶道。<a id="a-GU"></a>经无量劫虽未得出。<a id="a-GV"></a>复于一时依善知识。<a id="a-GW"></a>教行念佛三昧。<a id="a-GX"></a>其时即能并遣诸障。<a id="a-GY"></a>方得解脱。<a id="a-GZ"></a>有斯大益故。<a id="a-Ga"></a>不愿离佛。<a id="a-Gb"></a>故华严偈云。<a id="a-Gc"></a>宁于无量劫。<a id="a-Gd"></a>具受一切苦。<a id="a-Ge"></a>终不远如来。<a id="a-Gf"></a>不睹自在力。</p>
  <p id="aGg">问一生习恶积累因深。<a id="a-Gh"></a>如何临终十念顿遣。<a id="a-Gi"></a>答那先经云。<a id="a-Gj"></a>国王问那先沙门言。<a id="a-Gk"></a>人在世间作恶至百岁。<a id="a-Gl"></a>临终时念佛。<a id="a-Gm"></a>死后得生佛国。<a id="a-Gn"></a>我不信是语。<a id="a-Go"></a>那先言。<a id="a-Gp"></a>如持百枚大石置船上。<a id="a-Gq"></a>因船故不没。<a id="a-Gr"></a>人虽有本恶。<a id="a-Gs"></a>一时念佛不入泥犁中。<a id="a-Gt"></a>其小石没者。<a id="a-Gu"></a>如人作恶不知念佛。<a id="a-Gv"></a>便入泥犁中。<a id="a-Gw"></a>又智论问云。<a id="a-Gx"></a>临死时少许时心。<a id="a-Gy"></a>云何能胜终身行力。<a id="a-Gz"></a>答是心虽时顷少。<a id="a-H0"></a>而心力猛利如火如毒虽少能作大事。<a id="a-H1"></a>是垂死时心。<a id="a-H2"></a>决定勇健故。<a id="a-H3"></a>胜百岁行力。<a id="a-H4"></a>是后心名为大心。<a id="a-H5"></a>及诸根事急故。<a id="a-H6"></a>如人入阵不惜身命名为健。<a id="a-H7"></a>故知善恶无定。<a id="a-H8"></a>因缘体空。<a id="a-H9"></a>迹有升沉。<a id="a-HA"></a>事分优劣。<a id="a-HB"></a>真金一两。<a id="a-HC"></a>胜百两之叠华。<a id="a-HD"></a>爝火微光。<a id="a-HE"></a>热万仞之[卄/積]草。</p>
  <p id="aHF">问心外无法。<a id="a-HG"></a>佛不去来。<a id="a-HH"></a>何有见佛及来迎之事。<a id="a-HI"></a>答唯心念佛。<a id="a-HJ"></a>以唯心观。<a id="a-HK"></a>遍该万法。<a id="a-HL"></a>既了境唯心。<a id="a-HM"></a>了心即佛。<a id="a-HN"></a>故随所念无非佛矣。<a id="a-HO"></a>般舟三昧经云。<a id="a-HP"></a>如人梦见七宝亲属欢喜。<a id="a-HQ"></a>觉已追念不知在何处。<a id="a-HR"></a>如是念佛。<a id="a-HS"></a>此喻唯心所作。<a id="a-HT"></a>即有而空。<a id="a-HU"></a>故无来去。<a id="a-HV"></a>又如幻非实。<a id="a-HW"></a>则心佛两亡。<a id="a-HX"></a>而不无幻相。<a id="a-HY"></a>则不坏心佛。<a id="a-HZ"></a>空有无阂。<a id="a-Ha"></a>即无去来。<a id="a-Hb"></a>不妨普见。<a id="a-Hc"></a>见即无见。<a id="a-Hd"></a>常契中道。<a id="a-He"></a>是以佛实不来。<a id="a-Hf"></a>心亦不去。<a id="a-Hg"></a>感应道交。<a id="a-Hh"></a>唯心自见。<a id="a-Hi"></a>如造罪众生感地狱相。<a id="a-Hj"></a>唯识论云。<a id="a-Hk"></a>一切如地狱同见狱卒等。<a id="a-Hl"></a>能为逼害事故。<a id="a-Hm"></a>四义皆成。<a id="a-Hn"></a>四义者如地狱中亦有。<a id="a-Ho"></a>时定处定身不定作用不定。<a id="a-Hp"></a>皆是唯识。<a id="a-Hq"></a>罪人恶业心现。<a id="a-Hr"></a>并无心外。<a id="a-Hs"></a>实铜狗铁蛇等事。<a id="a-Ht"></a>世间一切事法。<a id="a-Hu"></a>亦复如是。<a id="a-Hv"></a>然遮那佛土。<a id="a-Hw"></a>匪局东西。<a id="a-Hx"></a>若正解了然。<a id="a-Hy"></a>习累俱殄。<a id="a-Hz"></a>理量双备。<a id="a-I0"></a>亲证无生。<a id="a-I1"></a>既历圣阶。<a id="a-I2"></a>位居不退。<a id="a-I3"></a>即不厌生死苦。<a id="a-I4"></a>六道化群生。<a id="a-I5"></a>如信心初具忍力未圆。<a id="a-I6"></a>欲拯沉沦实难俱济。<a id="a-I7"></a>无船救溺。<a id="a-I8"></a>翅弱高飞。<a id="a-I9"></a>卧沉痾而欲离良医。<a id="a-IA"></a>处襁褓而拟抛慈母。<a id="a-IB"></a>久遭沉坠必死无疑。<a id="a-IC"></a>但得陷己之虞。<a id="a-ID"></a>未有利他之分。<a id="a-IE"></a>故智论云。<a id="a-IF"></a>譬如婴儿。<a id="a-IG"></a>若不近父母。<a id="a-IH"></a>或堕坑落井。<a id="a-II"></a>水火等难。<a id="a-IJ"></a>乏乳而死。<a id="a-IK"></a>须常近父母养育长大方能绍继家业。<a id="a-IL"></a>初心菩萨多愿生净土。<a id="a-IM"></a>亲近诸佛。<a id="a-IN"></a>增长法身。<a id="a-IO"></a>方能继佛家业十方济运。<a id="a-IP"></a>有斯益故多愿往生。<a id="a-IQ"></a>又按诸经云。<a id="a-IR"></a>生安养者。<a id="a-IS"></a>缘强地胜。<a id="a-IT"></a>福备寿长。<a id="a-IU"></a>莲华化生。<a id="a-IV"></a>佛亲迎接。<a id="a-IW"></a>便登菩萨之位。<a id="a-IX"></a>顿生如来之家。<a id="a-IY"></a>永处跋致之门。<a id="a-IZ"></a>尽受菩提之记。<a id="a-Ia"></a>身具光明妙相。<a id="a-Ib"></a>迹践宝树香台。<a id="a-Ic"></a>献供十方。<a id="a-Id"></a>宁神三昧。<a id="a-Ie"></a>触耳常闻大乘之法。<a id="a-If"></a>差肩皆邻补处之人。<a id="a-Ig"></a>念念虚玄心心静虑。<a id="a-Ih"></a>烦恼焰灭爱欲泉枯。<a id="a-Ii"></a>尚无恶趣之名。<a id="a-Ij"></a>岂有轮回之事。<a id="a-Ik"></a>安国钞云。<a id="a-Il"></a>所言极乐者。<a id="a-Im"></a>有二十四种乐。<a id="a-In"></a>一栏楯遮防乐。<a id="a-Io"></a>二宝网罗空乐。<a id="a-Ip"></a>三树阴通衢乐。<a id="a-Iq"></a>四七宝浴池乐。<a id="a-Ir"></a>五八水澄漪乐。<a id="a-Is"></a>六下见金沙乐。<a id="a-It"></a>七阶际光明乐。<a id="a-Iu"></a>八楼台陵空乐。<a id="a-Iv"></a>九四莲华香乐。<a id="a-Iw"></a>十黄金为地乐。<a id="a-Ix"></a>十一八音常奏乐。<a id="a-Iy"></a>十二昼夜雨华乐。<a id="a-Iz"></a>十三清晨策励乐。<a id="a-J0"></a>十四严持妙华乐。<a id="a-J1"></a>十五供养他方乐。<a id="a-J2"></a>十六经行本国乐。<a id="a-J3"></a>十七众鸟和鸣乐。<a id="a-J4"></a>十八六时闻法乐。<a id="a-J5"></a>十九存念三宝乐。<a id="a-J6"></a>二十无三恶道乐。<a id="a-J7"></a>二十一有佛变化乐。<a id="a-J8"></a>二十二树摇罗网乐。<a id="a-J9"></a>二十三千国同声乐。<a id="a-JA"></a>二十四声闻发心乐。<a id="a-JB"></a>群疑论云。<a id="a-JC"></a>西方净土。<a id="a-JD"></a>有三十种益。<a id="a-JE"></a>一受用清净佛土益。<a id="a-JF"></a>二得大法乐益。<a id="a-JG"></a>三亲近佛寿益。<a id="a-JH"></a>四游历十方供佛益。<a id="a-JI"></a>五于诸佛所闻授记益。<a id="a-JJ"></a>六福慧资粮疾得圆满益。<a id="a-JK"></a>七速证无上正等菩提益。<a id="a-JL"></a>八诸大人等同集一会益。<a id="a-JM"></a>九常无退转益。<a id="a-JN"></a>十无量行愿念念增进益。<a id="a-JO"></a>十一鹦鹉舍利宣扬法音益。<a id="a-JP"></a>十二清风动树如众乐益。<a id="a-JQ"></a>十三摩尼水漩宣说苦空益。<a id="a-JR"></a>十四诸乐音声奏众妙音益。<a id="a-JS"></a>十五四十八愿永绝三涂益。<a id="a-JT"></a>十六真金身色益。<a id="a-JU"></a>十七形无丑陋益。<a id="a-JV"></a>十八具足五通益。<a id="a-JW"></a>十九常住定聚益。<a id="a-JX"></a>二十无诸不善益。<a id="a-JY"></a>二十一寿命长远益。<a id="a-JZ"></a>二十二衣食自然益。<a id="a-Ja"></a>二十三唯受众乐益。<a id="a-Jb"></a>二十四三十二相益。<a id="a-Jc"></a>二十五无实女人益。<a id="a-Jd"></a>二十六无有小乘益。<a id="a-Je"></a>二十七离于八难益。<a id="a-Jf"></a>二十八得三法忍益。<a id="a-Jg"></a>二十九身有常光益。<a id="a-Jh"></a>三十得那罗延身益。<a id="a-Ji"></a>如上略述法利无边。<a id="a-Jj"></a>圣境非虚真谈匪谬。<a id="a-Jk"></a>何乃爱河浪底沉溺无忧。<a id="a-Jl"></a>火宅焰中焚烧不惧。<a id="a-Jm"></a>密织痴网。<a id="a-Jn"></a>浅智之刃莫能挥。<a id="a-Jo"></a>深种疑根。<a id="a-Jp"></a>泛信之力焉能拔。<a id="a-Jq"></a>遂即甘心伏意。<a id="a-Jr"></a>幸祸乐灾。<a id="a-Js"></a>却非清净之邦。<a id="a-Jt"></a>顾恋恐畏之世。<a id="a-Ju"></a>燋蛾烂茧自处余殃。<a id="a-Jv"></a>笼鸟鼎鱼翻称快乐。<a id="a-Jw"></a>故知佛力不如业力。<a id="a-Jx"></a>邪因难趣正因。<a id="a-Jy"></a>且未脱业身。<a id="a-Jz"></a>终萦三障。<a id="a-K0"></a>既不爱莲台化质。<a id="a-K1"></a>应须胎藏禀形。<a id="a-K2"></a>若受肉身。<a id="a-K3"></a>全身是苦。<a id="a-K4"></a>既沈三界。<a id="a-K5"></a>宁免轮回。<a id="a-K6"></a>今于八苦之中。<a id="a-K7"></a>略标生死二苦。<a id="a-K8"></a>一生苦者。<a id="a-K9"></a>揽精血为体。<a id="a-KA"></a>处生熟藏中。<a id="a-KB"></a>四十二变而成幻质。<a id="a-KC"></a>上压秽食下薰臭坑。<a id="a-KD"></a>饮冷若冰河。<a id="a-KE"></a>吞热如炉炭。<a id="a-KF"></a>宛转迷闷不可具言。<a id="a-KG"></a>及至生时众苦无量。<a id="a-KH"></a>触手堕地。<a id="a-KI"></a>如活剥牛皮。<a id="a-KJ"></a>逼窄艰难。<a id="a-KK"></a>似生脱龟壳。<a id="a-KL"></a>衔冤抱恨拟害母身。<a id="a-KM"></a>才触热风苦缘顿忘。<a id="a-KN"></a>婴孩痴骇水火横亡。<a id="a-KO"></a>脱得成人有营身种。<a id="a-KP"></a>业田既熟爱水频滋。<a id="a-KQ"></a>无明发生苦芽增长。<a id="a-KR"></a>胶粘七识笼罩九居。<a id="a-KS"></a>如旋火轮循环莫已。<a id="a-KT"></a>二死苦者。<a id="a-KU"></a>风刀解身火大烧体。<a id="a-KV"></a>声虚内颤魄悸魂惊。<a id="a-KW"></a>极苦并生恶业顿现。<a id="a-KX"></a>千愁郁悒万怖慞惶。<a id="a-KY"></a>乃至命谢气终寂然孤逝。<a id="a-KZ"></a>幽途黯黯冥路茫茫。<a id="a-Ka"></a>与昔冤酬皎然相对。<a id="a-Kb"></a>号天扣地求脱无门。<a id="a-Kc"></a>随业浅深而历诸趣。<a id="a-Kd"></a>或倒生地狱或阴受鬼形。<a id="a-Ke"></a>忍饥渴而长劫号啕。<a id="a-Kf"></a>受罪苦而遍身燋烂。<a id="a-Kg"></a>未脱二十五有。<a id="a-Kh"></a>善恶之业靡亡。<a id="a-Ki"></a>追身受报未曾遗失。<a id="a-Kj"></a>生死海阔业道难穷。<a id="a-Kk"></a>声闻尚昧出胎。<a id="a-Kl"></a>菩萨犹昏隔阴。<a id="a-Km"></a>况具缚生死底下凡夫。<a id="a-Kn"></a>宁不被生苦所羁死魔所系。<a id="a-Ko"></a>故目连所问经云。<a id="a-Kp"></a>佛告目连。<a id="a-Kq"></a>譬如万川长注有浮草木。<a id="a-Kr"></a>前不顾后后不顾前。<a id="a-Ks"></a>都会大海。<a id="a-Kt"></a>世间亦尔。<a id="a-Ku"></a>虽有豪贵富乐自在。<a id="a-Kv"></a>悉不得免生老病死。<a id="a-Kw"></a>秖由不信佛经。<a id="a-Kx"></a>后世为人。<a id="a-Ky"></a>更深困剧。<a id="a-Kz"></a>不能得生千佛国土。<a id="a-L0"></a>是故我说无量寿佛国土易往易取。<a id="a-L1"></a>而人不能修行往生。<a id="a-L2"></a>反事九十六种邪道。<a id="a-L3"></a>我说是人名无眼人。<a id="a-L4"></a>名无耳人。<a id="a-L5"></a>大集月藏经云。<a id="a-L6"></a>我末法时中。<a id="a-L7"></a>亿亿众生。<a id="a-L8"></a>起行修道。<a id="a-L9"></a>未有一得者。<a id="a-LA"></a>当今末法。<a id="a-LB"></a>现是五浊恶世。<a id="a-LC"></a>唯有净土一门。<a id="a-LD"></a>可通入路。<a id="a-LE"></a>当知自行难圆。<a id="a-LF"></a>他力易就。<a id="a-LG"></a>如劣士附轮王之势。<a id="a-LH"></a>飞游四天。<a id="a-LI"></a>凡质假仙药之功。<a id="a-LJ"></a>升腾三岛。<a id="a-LK"></a>实为易行之道。<a id="a-LL"></a>疾得相应。<a id="a-LM"></a>慈旨叮咛。<a id="a-LN"></a>须铭肌骨。</p>
  <p id="aLO">问庞居士云。<a id="a-LP"></a>事上说佛国。<a id="a-LQ"></a>此去十万里。<a id="a-LR"></a>大海渺无边。<a id="a-LS"></a>动即黑风起。<a id="a-LT"></a>往者虽千万。<a id="a-LU"></a>达者无一二。<a id="a-LV"></a>忽遇本来人。<a id="a-LW"></a>不在因缘里。<a id="a-LX"></a>如何通会而证往生。<a id="a-LY"></a>答若提宗考本。<a id="a-LZ"></a>尚不说有佛有土。<a id="a-La"></a>岂言达之不达乎。<a id="a-Lb"></a>所以天真自具。<a id="a-Lc"></a>不涉因缘。<a id="a-Ld"></a>匪动丝毫。<a id="a-Le"></a>常冥真体。<a id="a-Lf"></a>若约事论故非一等。<a id="a-Lg"></a>九品往生上下俱达。<a id="a-Lh"></a>或游化国见佛应身。<a id="a-Li"></a>或生报土睹佛真体。<a id="a-Lj"></a>或一夕而便登上地。<a id="a-Lk"></a>或经劫而方证小乘。<a id="a-Ll"></a>或利根钝根。<a id="a-Lm"></a>或定意散意。<a id="a-Ln"></a>或悟迟速根机不同。<a id="a-Lo"></a>或华开早晚时限有异。<a id="a-Lp"></a>今古具载凡圣俱生。<a id="a-Lq"></a>行相昭然明证目验。<a id="a-Lr"></a>故释迦世尊亲记文殊。<a id="a-Ls"></a>当生阿弥陀佛土位登初地。<a id="a-Lt"></a>大经云。<a id="a-Lu"></a>弥勒菩萨问佛。<a id="a-Lv"></a>未知此界有几许不退菩萨。<a id="a-Lw"></a>得生彼国。<a id="a-Lx"></a>佛言。<a id="a-Ly"></a>此娑婆世界有六十七亿不退菩萨。<a id="a-Lz"></a>皆得往生。<a id="a-M0"></a>智者大师一生修西方业。<a id="a-M1"></a>所行福智二严。<a id="a-M2"></a>悉皆回向。<a id="a-M3"></a>临终令门人唱起十六观名。<a id="a-M4"></a>乃合掌赞云。<a id="a-M5"></a>四十八愿庄严净土。<a id="a-M6"></a>香台宝树易到无人。<a id="a-M7"></a>火车相现。<a id="a-M8"></a>一念改悔者。<a id="a-M9"></a>尚乃往生。<a id="a-MA"></a>况戒定慧薰修行道力。<a id="a-MB"></a>终不唐捐。<a id="a-MC"></a>佛梵音声终不诳人。<a id="a-MD"></a>称赞净土经云。<a id="a-ME"></a>十方恒河沙诸佛。<a id="a-MF"></a>出广长舌相。<a id="a-MG"></a>遍覆大千。<a id="a-MH"></a>证得往生。<a id="a-MI"></a>岂虚构哉。</p>
  <p id="aMJ">问维摩经云。<a id="a-MK"></a>成就八法于此世界。<a id="a-ML"></a>行无疮疣生于净土。<a id="a-MM"></a>何等为八。<a id="a-MN"></a>饶益众生而不望报。<a id="a-MO"></a>代一切众生受诸苦恼。<a id="a-MP"></a>所作功德尽以施之。<a id="a-MQ"></a>等心众生谦下无阂。<a id="a-MR"></a>于诸菩萨视之如佛。<a id="a-MS"></a>所未闻经闻之不疑。<a id="a-MT"></a>不与声闻而相违背。<a id="a-MU"></a>不嫉彼共不高己利。<a id="a-MV"></a>而于其中调伏其心。<a id="a-MW"></a>常省己过不讼彼短。<a id="a-MX"></a>恒以一心求诸功德。<a id="a-MY"></a>如何劣行微善而得往生。<a id="a-MZ"></a>答理须具足。<a id="a-Ma"></a>此属大根。<a id="a-Mb"></a>八法无瑕成就上品。<a id="a-Mc"></a>如其中下。<a id="a-Md"></a>但具一法。<a id="a-Me"></a>决志无移。<a id="a-Mf"></a>亦得下品。</p>
  <p id="aMg">问观经明十六观门。<a id="a-Mh"></a>皆是摄心修定。<a id="a-Mi"></a>观佛相好。<a id="a-Mj"></a>谛了圆明方阶净域。<a id="a-Mk"></a>如何散心而能化往。<a id="a-Ml"></a>答九品经文自有升降。<a id="a-Mm"></a>上下该摄不出二心。<a id="a-Mn"></a>一定心如修定习观上品往生。<a id="a-Mo"></a>二专心但念名号。<a id="a-Mp"></a>众善资熏回向发愿。<a id="a-Mq"></a>得成末品。<a id="a-Mr"></a>仍须一生归命尽报精修。<a id="a-Ms"></a>坐卧之间常面西向。<a id="a-Mt"></a>当行道礼敬之际。<a id="a-Mu"></a>念佛发愿之时。<a id="a-Mv"></a>恳苦翘诚无诸异念。<a id="a-Mw"></a>如就刑戮若在狴牢。<a id="a-Mx"></a>怨贼所追水火所逼。<a id="a-My"></a>一心求救愿脱苦轮。<a id="a-Mz"></a>速证无生广度含识。<a id="a-N0"></a>绍隆三宝誓报四恩。<a id="a-N1"></a>如斯志诚必不虚弃。<a id="a-N2"></a>如或言行不称。<a id="a-N3"></a>信力轻微。<a id="a-N4"></a>无念念相续之心。<a id="a-N5"></a>有数数间断之意。<a id="a-N6"></a>恃此懈怠。<a id="a-N7"></a>临终望生。<a id="a-N8"></a>但为业障所遮。<a id="a-N9"></a>恐难值其善友。<a id="a-NA"></a>风火逼迫正念不成。<a id="a-NB"></a>何以故。<a id="a-NC"></a>如今是因。<a id="a-ND"></a>临终是果。<a id="a-NE"></a>应预因实果则不虚。<a id="a-NF"></a>声和则响顺。<a id="a-NG"></a>形直则影端故也。<a id="a-NH"></a>如要临终十念成就。<a id="a-NI"></a>但预办津梁。<a id="a-NJ"></a>合集功德。<a id="a-NK"></a>回向此时。<a id="a-NL"></a>念念不亏。<a id="a-NM"></a>即无虑矣。<a id="a-NN"></a>夫善恶二轮。<a id="a-NO"></a>苦乐二报。<a id="a-NP"></a>皆三业所造。<a id="a-NQ"></a>四缘所生。<a id="a-NR"></a>六因所成。<a id="a-NS"></a>五果所摄。<a id="a-NT"></a>若一念心嗔恚邪淫。<a id="a-NU"></a>即地狱业。<a id="a-NV"></a>悭贪不施。<a id="a-NW"></a>即饿鬼业。<a id="a-NX"></a>愚痴闇蔽。<a id="a-NY"></a>即畜生业。<a id="a-NZ"></a>我慢贡高。<a id="a-Na"></a>即修罗业。<a id="a-Nb"></a>坚持五戒。<a id="a-Nc"></a>即人业。<a id="a-Nd"></a>精修十善。<a id="a-Ne"></a>即天业。<a id="a-Nf"></a>证悟人空。<a id="a-Ng"></a>即声闻业。<a id="a-Nh"></a>知缘性离。<a id="a-Ni"></a>即缘觉业。<a id="a-Nj"></a>六度齐修。<a id="a-Nk"></a>即菩萨业。<a id="a-Nl"></a>真慈平等。<a id="a-Nm"></a>即佛业。<a id="a-Nn"></a>若心净。<a id="a-No"></a>即香台宝树净刹化生。<a id="a-Np"></a>心垢则丘陵坑坎秽土禀质。<a id="a-Nq"></a>皆是等伦之果。<a id="a-Nr"></a>能感增上之缘。<a id="a-Ns"></a>是以离自心源。<a id="a-Nt"></a>更无别体。<a id="a-Nu"></a>维摩经云。<a id="a-Nv"></a>欲得净土但净其心。<a id="a-Nw"></a>随其心净即佛土净。<a id="a-Nx"></a>又经云。<a id="a-Ny"></a>心垢故众生垢。<a id="a-Nz"></a>心净故众生净。<a id="a-O0"></a>华严经云。<a id="a-O1"></a>譬如心王宝。<a id="a-O2"></a>随心见众色。<a id="a-O3"></a>众生心净故得见清净刹。<a id="a-O4"></a>大集经云。<a id="a-O5"></a>欲净汝界但净汝心。<a id="a-O6"></a>故知一切归心万法由我。<a id="a-O7"></a>欲得净果但行净因。<a id="a-O8"></a>如水性趣下火性腾上。<a id="a-O9"></a>势数如是。<a id="a-OA"></a>何足疑焉。</p>
 </body>
</html>