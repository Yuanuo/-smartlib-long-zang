<!doctype html>
<html id="z3IBX7p1dc" data-ver="1651">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">万善同归集卷第四</h1>
  <p id="a2">又云。<a id="a-3"></a>万善理同无漏者。<a id="a-4"></a>夫万善本有。<a id="a-5"></a>皆资理发。<a id="a-6"></a>理既无异。<a id="a-7"></a>善岂容二。<a id="a-8"></a>本如来藏性。<a id="a-9"></a>为万善之因。<a id="a-A"></a>亦名正因。<a id="a-B"></a>亲生万善。<a id="a-C"></a>台教云。<a id="a-D"></a>如轻小善不成佛。<a id="a-E"></a>是灭世间佛种。<a id="a-F"></a>又云。<a id="a-G"></a>善机有二。<a id="a-H"></a>一感人天华报。<a id="a-I"></a>二感佛道果报。<a id="a-J"></a>若以佛眼圆照众生万善。<a id="a-K"></a>究竟得佛。<a id="a-L"></a>一大事出世之正意。<a id="a-M"></a>荆溪尊者云。<a id="a-N"></a>一毫之善。<a id="a-O"></a>本趣菩提。<a id="a-P"></a>如操刀执炬得其要柄。<a id="a-Q"></a>若以相心。<a id="a-R"></a>如把刃抱火。<a id="a-S"></a>法华经中。<a id="a-T"></a>明散心念佛。<a id="a-U"></a>小音赞叹。<a id="a-V"></a>指甲画像。<a id="a-W"></a>聚沙成塔。<a id="a-X"></a>渐积功德。<a id="a-Y"></a>皆成佛道。<a id="a-Z"></a>大悲经云。<a id="a-a"></a>佛告阿难。<a id="a-b"></a>若有众生。<a id="a-c"></a>于诸佛所一发信心。<a id="a-d"></a>种少善根终不败亡。<a id="a-e"></a>假使久远百千万亿那由他劫。<a id="a-f"></a>彼一善根必得涅槃。<a id="a-g"></a>如一滴水投大海中。<a id="a-h"></a>虽经久远终不亏损。<a id="a-i"></a>是以大圣顺机曲应。<a id="a-j"></a>大小不忘。<a id="a-k"></a>接后逗前。<a id="a-l"></a>半满岂废。<a id="a-m"></a>或赞小而引归深极。<a id="a-n"></a>或诃半而恐滞初门。<a id="a-o"></a>黄叶宁金。<a id="a-p"></a>空拳岂实。<a id="a-q"></a>皆是抑扬之意。<a id="a-r"></a>权施诱度之恩。<a id="a-s"></a>而不得教旨者。<a id="a-t"></a>但执方便之言。<a id="a-u"></a>互相是非确定取舍。<a id="a-v"></a>或执小滞大。<a id="a-w"></a>违失本宗。<a id="a-x"></a>或据大妨小。<a id="a-y"></a>而亏权慧。<a id="a-z"></a>又虽然宗大。<a id="a-10"></a>大旨焉明。<a id="a-11"></a>徒云斥小小行空失。<a id="a-12"></a>运意则承虚托假。<a id="a-13"></a>出语则越分过头。<a id="a-14"></a>断正法轮谤大般若。<a id="a-15"></a>深愆极过莫越于斯。<a id="a-16"></a>历劫何穷长沦无间。<a id="a-17"></a>净名经云。<a id="a-18"></a>无方便慧缚。<a id="a-19"></a>有方便慧解。<a id="a-1A"></a>无慧方便缚。<a id="a-1B"></a>有慧方便解。<a id="a-1C"></a>岂可执权谤实害有宾无。<a id="a-1D"></a>但大小双弘。<a id="a-1E"></a>空有俱运。<a id="a-1F"></a>一心三观即无过矣。<a id="a-1G"></a>是以顺法体。<a id="a-1H"></a>则纤毫不立。<a id="a-1I"></a>随智用则大业恒兴。<a id="a-1J"></a>体不离用。<a id="a-1K"></a>故寂而常照。<a id="a-1L"></a>用不离体。<a id="a-1M"></a>故照而常寂。<a id="a-1N"></a>是以常体常用。<a id="a-1O"></a>恒照恒寂。<a id="a-1P"></a>若会旨归宗。<a id="a-1Q"></a>则体用俱离。<a id="a-1R"></a>何照何寂。<a id="a-1S"></a>曷乃据体而碍用。<a id="a-1T"></a>执性而坏缘。<a id="a-1U"></a>理事不融真俗成隔。<a id="a-1V"></a>则同体之悲绝运。<a id="a-1W"></a>无缘之慈靡成。<a id="a-1X"></a>善恶既不同观。<a id="a-1Y"></a>冤亲何能普救。<a id="a-1Z"></a>过之甚矣。<a id="a-1a"></a>失莫大焉。<a id="a-1b"></a>又先德云。<a id="a-1c"></a>夫善知识者。<a id="a-1d"></a>虽明见佛性与佛同等。<a id="a-1e"></a>若论其功未齐诸圣。<a id="a-1f"></a>须从今日步步资熏。<a id="a-1g"></a>又古德云。<a id="a-1h"></a>蕈子比丘还债。<a id="a-1i"></a>虽不得理。<a id="a-1j"></a>犹有行门。<a id="a-1k"></a>今时多有学人。<a id="a-1l"></a>二事俱失。<a id="a-1m"></a>故知见性未谛。<a id="a-1n"></a>但是随语依通。<a id="a-1o"></a>及检时中正助皆丧。<a id="a-1p"></a>是以先圣终不浪阶。<a id="a-1q"></a>抚臆扪心岂可容易。<a id="a-1r"></a>是以六即拣滥。<a id="a-1s"></a>十地辨功。<a id="a-1t"></a>若以即故。<a id="a-1u"></a>何凡何圣。<a id="a-1v"></a>若论六故。<a id="a-1w"></a>凡圣天隔。<a id="a-1x"></a>又若论其理。<a id="a-1y"></a>初地即具足一切地。<a id="a-1z"></a>若言其行。<a id="a-20"></a>后地则倍倍超前秖如才登八地。<a id="a-21"></a>一念利生。<a id="a-22"></a>下地多劫不及。</p>
  <p id="a23">问善恶同源。<a id="a-24"></a>是非一旨。<a id="a-25"></a>云何弃恶崇善。<a id="a-26"></a>而违法性乎。<a id="a-27"></a>答若以性善性恶。<a id="a-28"></a>凡圣不移。<a id="a-29"></a>诸佛不断性恶。<a id="a-2A"></a>能现地狱之身。<a id="a-2B"></a>阐提不断性善。<a id="a-2C"></a>常具佛果之体。<a id="a-2D"></a>若以修善修恶。<a id="a-2E"></a>就事即殊。<a id="a-2F"></a>因果不同。<a id="a-2G"></a>愚智有别。<a id="a-2H"></a>修一念善远阶觉地。<a id="a-2I"></a>起一念恶长没苦轮。<a id="a-2J"></a>若以性从缘。<a id="a-2K"></a>虽同而异。<a id="a-2L"></a>若泯缘从性。<a id="a-2M"></a>虽异而同。<a id="a-2N"></a>故禅门秘要经云。<a id="a-2O"></a>佛言。<a id="a-2P"></a>善恶业缘。<a id="a-2Q"></a>本无有异。<a id="a-2R"></a>虽复不异。<a id="a-2S"></a>不共俱止。<a id="a-2T"></a>华严经云。<a id="a-2U"></a>如相与无相。<a id="a-2V"></a>生死及涅槃。<a id="a-2W"></a>分别各不同。<a id="a-2X"></a>智无智如是。<a id="a-2Y"></a>故知教旨如镜。<a id="a-2Z"></a>何所疑焉。</p>
  <p id="a2a">问若分修性。<a id="a-2b"></a>则善恶二途。<a id="a-2c"></a>乖平等之慈。<a id="a-2d"></a>失遍行之德。<a id="a-2e"></a>答自行须离。<a id="a-2f"></a>约法即空。<a id="a-2g"></a>化他等观。<a id="a-2h"></a>在人何别。<a id="a-2i"></a>是以初心自利。<a id="a-2j"></a>则损益两陈。<a id="a-2k"></a>究竟利他。<a id="a-2l"></a>则善恶同化。<a id="a-2m"></a>如夜行险道。<a id="a-2n"></a>以恶人执烛。<a id="a-2o"></a>岂可以人恶故而不随其照。<a id="a-2p"></a>菩萨得般若之光。<a id="a-2q"></a>终不舍恶。<a id="a-2r"></a>华严经云。<a id="a-2s"></a>舍恶性人。<a id="a-2t"></a>远懈怠者。<a id="a-2u"></a>轻慢乱意讥嫌恶慧。<a id="a-2v"></a>是为魔业。<a id="a-2w"></a>台教云。<a id="a-2x"></a>恶是善资。<a id="a-2y"></a>无恶亦无善。<a id="a-2z"></a>法华经云。<a id="a-30"></a>恶鬼入其身。<a id="a-31"></a>骂詈毁辱我。<a id="a-32"></a>我等念佛故。<a id="a-33"></a>皆当忍是事。<a id="a-34"></a>恶不来加不得用念。<a id="a-35"></a>用念由于恶加。<a id="a-36"></a>又威音王佛所。<a id="a-37"></a>着法之众。<a id="a-38"></a>闻不轻言。<a id="a-39"></a>骂詈捶打。<a id="a-3A"></a>由恶业故还值不轻。<a id="a-3B"></a>不轻教化皆得不退。<a id="a-3C"></a>又提婆达多是善知识。<a id="a-3D"></a>书云。<a id="a-3E"></a>善者是恶人之师。<a id="a-3F"></a>恶者是善人之资。<a id="a-3G"></a>故知恶能资善。<a id="a-3H"></a>非能通正。<a id="a-3I"></a>岂有一法而可舍乎。</p>
  <p id="a3J">问无缘不强化。<a id="a-3K"></a>机熟自相应。<a id="a-3L"></a>若愚恶不信之人。<a id="a-3M"></a>如何诱度。<a id="a-3N"></a>答舍愚从智。<a id="a-3O"></a>平等理乖。<a id="a-3P"></a>弃恶归善。<a id="a-3Q"></a>同体悲废。<a id="a-3R"></a>众生本妙不可度量。<a id="a-3S"></a>忽遇因缘机发不定。<a id="a-3T"></a>设未得度亦作度缘。<a id="a-3U"></a>以此而推。<a id="a-3V"></a>应须等化。</p>
  <p id="a3W">问若修众善之门。<a id="a-3X"></a>须兴乐欲之念。<a id="a-3Y"></a>憎爱二苦。<a id="a-3Z"></a>能障寂灭菩提。<a id="a-3a"></a>取舍两情。<a id="a-3b"></a>岂成无阂解脱。<a id="a-3c"></a>答涅槃经云。<a id="a-3d"></a>一切众生有二种爱。<a id="a-3e"></a>一者善爱。<a id="a-3f"></a>二者不善爱。<a id="a-3g"></a>不善爱者。<a id="a-3h"></a>惟愚求之。<a id="a-3i"></a>善法爱者。<a id="a-3j"></a>诸菩萨求。<a id="a-3k"></a>华严经云。<a id="a-3l"></a>广大智所说。<a id="a-3m"></a>欲为诸法本。<a id="a-3n"></a>应起胜希望。<a id="a-3o"></a>志求无上觉。<a id="a-3p"></a>又云。<a id="a-3q"></a>断善法欲。<a id="a-3r"></a>是菩萨魔事。<a id="a-3s"></a>是以入道之初。<a id="a-3t"></a>欲为道本。<a id="a-3u"></a>至其极位。<a id="a-3v"></a>法爱须忘。<a id="a-3w"></a>阶降宛然。<a id="a-3x"></a>初后不滥。</p>
  <p id="a3y">问人法本空。<a id="a-3z"></a>身心自离。<a id="a-40"></a>既无能作。<a id="a-41"></a>谁行众善乎。<a id="a-42"></a>答涅槃经云。<a id="a-43"></a>虽本自空。<a id="a-44"></a>亦由菩萨修空见空。<a id="a-45"></a>又师子吼菩萨言。<a id="a-46"></a>世尊。<a id="a-47"></a>众生五阴空无所有。<a id="a-48"></a>谁有受教修习道者。<a id="a-49"></a>佛言。<a id="a-4A"></a>善男子。<a id="a-4B"></a>一切众生皆有念心慧心发心勤精进心信心定心。<a id="a-4C"></a>如是等法虽念念灭。<a id="a-4D"></a>犹故相似相续不断。<a id="a-4E"></a>故名修道。<a id="a-4F"></a>乃至如灯虽念念灭。<a id="a-4G"></a>而有光明除破暗冥。<a id="a-4H"></a>念等诸法亦复如是。<a id="a-4I"></a>如众生食虽念念灭。<a id="a-4J"></a>亦能令饥者而得饱满。<a id="a-4K"></a>譬如上药虽念念灭。<a id="a-4L"></a>亦能愈病。<a id="a-4M"></a>日月光明虽念念灭。<a id="a-4N"></a>亦能增长草木树林。<a id="a-4O"></a>善男子。<a id="a-4P"></a>汝言念念灭云何增长者。<a id="a-4Q"></a>心不断故名为增长。</p>
  <p id="a4R">问所行众善。<a id="a-4S"></a>福德竟何所归。<a id="a-4T"></a>若云自度还同二乘之心。<a id="a-4U"></a>若云度他即立众生之相。<a id="a-4V"></a>答菩萨所作福德。<a id="a-4W"></a>皆为成熟众生。<a id="a-4X"></a>空有圆融自他无滞。<a id="a-4Y"></a>观世若幻。<a id="a-4Z"></a>岂违实相之门。<a id="a-4a"></a>度生同空。<a id="a-4b"></a>宁亏方便之道。<a id="a-4c"></a>般若经云。<a id="a-4d"></a>菩萨成就二法。<a id="a-4e"></a>魔不能坏。<a id="a-4f"></a>一者观诸法空。<a id="a-4g"></a>二者不舍一切众生。<a id="a-4h"></a>论释云。<a id="a-4i"></a>以日月因缘故万法润生。<a id="a-4j"></a>但有月而无日。<a id="a-4k"></a>则万物湿坏。<a id="a-4l"></a>但有日而无月。<a id="a-4m"></a>则万物燋烂。<a id="a-4n"></a>日月和合故万物成就。<a id="a-4o"></a>菩萨亦如是。<a id="a-4p"></a>有二道。<a id="a-4q"></a>一者悲。<a id="a-4r"></a>二者空。<a id="a-4s"></a>佛说二事兼用。<a id="a-4t"></a>虽观一切空。<a id="a-4u"></a>而不舍众生。<a id="a-4v"></a>虽怜愍众生。<a id="a-4w"></a>不舍一切空。<a id="a-4x"></a>观一切法空。<a id="a-4y"></a>空亦空故不着空。<a id="a-4z"></a>是故不妨怜愍众生。<a id="a-50"></a>虽怜悯众生。<a id="a-51"></a>亦不着众生。<a id="a-52"></a>亦不取众生相。<a id="a-53"></a>但怜悯众生引导入空故。</p>
  <p id="a54">问经云。<a id="a-55"></a>佛不得佛道。<a id="a-56"></a>亦不度众生。<a id="a-57"></a>若见众生苦即是受苦者。<a id="a-58"></a>云何修习福德。<a id="a-59"></a>而度众生乎。<a id="a-5A"></a>答约真即无。<a id="a-5B"></a>随俗即有。<a id="a-5C"></a>论云。<a id="a-5D"></a>佛答须菩提若一切众生。<a id="a-5E"></a>自知诸法自性空者。<a id="a-5F"></a>菩萨不发阿耨多罗三藐三菩提意。<a id="a-5G"></a>亦不于六道中拔出众生。<a id="a-5H"></a>何以故。<a id="a-5I"></a>众生自知诸法性空。<a id="a-5J"></a>则无所度。<a id="a-5K"></a>譬如无病则不须药。<a id="a-5L"></a>无暗则不须灯。<a id="a-5M"></a>今众生实不知自相空法。<a id="a-5N"></a>故随心取相生着。<a id="a-5O"></a>以着故染。<a id="a-5P"></a>染故随于五欲。<a id="a-5Q"></a>随五欲故为贪所覆。<a id="a-5R"></a>贪因缘故乃至作生死业。<a id="a-5S"></a>无复穷已。<a id="a-5T"></a>是知因凡立圣。<a id="a-5U"></a>凡圣皆空。<a id="a-5V"></a>从恶得善。<a id="a-5W"></a>善恶无性。<a id="a-5X"></a>以无性故万善常兴。<a id="a-5Y"></a>以皆空故一真恒寂。</p>
  <p id="a5Z">问众生之界。<a id="a-5a"></a>如二头三手。<a id="a-5b"></a>若实见度者。<a id="a-5c"></a>何异捞水月而捉镜像。<a id="a-5d"></a>削鸟迹而植焦芽。<a id="a-5e"></a>未审究竟以何为众生而兴济度。<a id="a-5f"></a>答夫众生者。<a id="a-5g"></a>即是自身日夜所起无量妄念之心。<a id="a-5h"></a>大集经云。<a id="a-5i"></a>汝日夜念念常起无量百千众生。<a id="a-5j"></a>净度三昧经云。<a id="a-5k"></a>一念受一身。<a id="a-5l"></a>善念生天上人中身。<a id="a-5m"></a>恶念受三恶道身百念受百身。<a id="a-5n"></a>千念受千身。<a id="a-5o"></a>一日一夜种生死根。<a id="a-5p"></a>后当受八亿五千万杂类之身。<a id="a-5q"></a>乃至百年之中。<a id="a-5r"></a>种后世身体骨皮毛。<a id="a-5s"></a>遍大千刹土。<a id="a-5t"></a>地间无空处。<a id="a-5u"></a>若一念不生。<a id="a-5v"></a>恬然反本。<a id="a-5w"></a>故云度妄众生。<a id="a-5x"></a>了念即空无有起处。<a id="a-5y"></a>复云。<a id="a-5z"></a>不见众生可度。<a id="a-60"></a>亦云。<a id="a-61"></a>度尽一切众生。<a id="a-62"></a>方成正觉。<a id="a-63"></a>即斯旨也。<a id="a-64"></a>华严经云。<a id="a-65"></a>身为正法藏。<a id="a-66"></a>心为无阂灯。<a id="a-67"></a>照了诸法空。<a id="a-68"></a>名曰度众生。<a id="a-69"></a>既自行已立。<a id="a-6A"></a>还说示人。<a id="a-6B"></a>普令观心还依是学。<a id="a-6C"></a>是为真实之慈究竟之度矣。<a id="a-6D"></a>夫从凡入圣。<a id="a-6E"></a>万善之门。<a id="a-6F"></a>先发菩提心最为第一。<a id="a-6G"></a>乃众行之首。<a id="a-6H"></a>履道之初。<a id="a-6I"></a>终始该罗不可暂废。<a id="a-6J"></a>梵网经云。<a id="a-6K"></a>若佛子。<a id="a-6L"></a>常起大悲心。<a id="a-6M"></a>乃至若见牛马猪羊一切畜生。<a id="a-6N"></a>应心念口言。<a id="a-6O"></a>汝是畜生发菩提心。<a id="a-6P"></a>而菩萨入一切处山林川野。<a id="a-6Q"></a>皆使一切众生发菩提心。<a id="a-6R"></a>若菩萨不发教化众生心者。<a id="a-6S"></a>犯轻垢罪。<a id="a-6T"></a>华严经云。<a id="a-6U"></a>欲见十方一切佛。<a id="a-6V"></a>欲施无尽功德藏。<a id="a-6W"></a>欲灭众生诸苦恼。<a id="a-6X"></a>宜应速发菩提心。<a id="a-6Y"></a>又云。<a id="a-6Z"></a>菩提心者犹如种子。<a id="a-6a"></a>能生一切诸佛法故。<a id="a-6b"></a>菩提心者犹如良田。<a id="a-6c"></a>能长众生白净法故。<a id="a-6d"></a>菩提心者犹如大地。<a id="a-6e"></a>能持一切诸世间故。<a id="a-6f"></a>菩提心者犹如净水。<a id="a-6g"></a>能洗一切烦恼垢故。<a id="a-6h"></a>菩提心者犹如大风。<a id="a-6i"></a>普于世间无所阂故菩提心者犹如盛火。<a id="a-6j"></a>能烧一切诸见薪故。</p>
  <p id="a6k">问菩提理。<a id="a-6l"></a>本性自周圆。<a id="a-6m"></a>何假发心故兴妄念。<a id="a-6n"></a>答般若经云。<a id="a-6o"></a>若菩萨知心性即是菩提。<a id="a-6p"></a>而能发起大菩提心。<a id="a-6q"></a>是名菩萨。<a id="a-6r"></a>又上首菩萨云。<a id="a-6s"></a>吾于无所求中。<a id="a-6t"></a>而故求之。<a id="a-6u"></a>又无所发。<a id="a-6v"></a>菩萨云。<a id="a-6w"></a>知一切法皆无所发。<a id="a-6x"></a>而发菩提心。<a id="a-6y"></a>然于所证真如。<a id="a-6z"></a>如外无智。<a id="a-70"></a>能发妙智。<a id="a-71"></a>智外无如。<a id="a-72"></a>双照双遮。<a id="a-73"></a>不存不泯。<a id="a-74"></a>不二而二。<a id="a-75"></a>理智自分。<a id="a-76"></a>二而不二。<a id="a-77"></a>能所俱寂。<a id="a-78"></a>次即归命三宝无上福田。<a id="a-79"></a>起坚固心。<a id="a-7A"></a>具不坏信。<a id="a-7B"></a>离五怖畏。<a id="a-7C"></a>成三菩提。<a id="a-7D"></a>最初之因缘。<a id="a-7E"></a>摄一切善法。<a id="a-7F"></a>大报恩经云。<a id="a-7G"></a>如阿阇世王。<a id="a-7H"></a>虽有逆罪应入阿鼻狱。<a id="a-7I"></a>以诚心向佛故。<a id="a-7J"></a>灭阿鼻罪。<a id="a-7K"></a>是谓三宝救护力也。<a id="a-7L"></a>又如在山林旷野恐怖之处。<a id="a-7M"></a>若念佛功德。<a id="a-7N"></a>恐怖即灭。<a id="a-7O"></a>是故归凭三宝。<a id="a-7P"></a>救护不虚。<a id="a-7Q"></a>古德云。<a id="a-7R"></a>山有玉则草木润。<a id="a-7S"></a>泉有龙则水不竭。<a id="a-7T"></a>住处有三宝则善根增长。<a id="a-7U"></a>谓三宝救护力也。<a id="a-7V"></a>法句经云。<a id="a-7W"></a>帝释命终入驴母腹中。<a id="a-7X"></a>因归命三宝。<a id="a-7Y"></a>驴缰解走。<a id="a-7Z"></a>破坏坏器。<a id="a-7a"></a>其主打之。<a id="a-7b"></a>寻时伤胎。<a id="a-7c"></a>其神却复天身。<a id="a-7d"></a>佛为说偈。<a id="a-7e"></a>帝释闻之。<a id="a-7f"></a>达罪福之变。<a id="a-7g"></a>解兴衰之本。<a id="a-7h"></a>遵寂灭之行。<a id="a-7i"></a>得须陀洹道。<a id="a-7j"></a>木患子经云。<a id="a-7k"></a>时有难国王名波金璃。<a id="a-7l"></a>白佛言。<a id="a-7m"></a>我国边小。<a id="a-7n"></a>频岁贼寇。<a id="a-7o"></a>五谷勇贵。<a id="a-7p"></a>疾病灾行。<a id="a-7q"></a>人民困苦。<a id="a-7r"></a>我恒不安。<a id="a-7s"></a>法藏深广。<a id="a-7t"></a>不得修行。<a id="a-7u"></a>惟愿垂矜。<a id="a-7v"></a>赐我法要。<a id="a-7w"></a>佛告王言。<a id="a-7x"></a>若欲灭烦恼障者。<a id="a-7y"></a>当穿木患子一百八个。<a id="a-7z"></a>常以自随志心无散。<a id="a-80"></a>称南无佛陀南无达摩南无僧伽。<a id="a-81"></a>乃至能满百万遍者。<a id="a-82"></a>当断百八结业获无上果。<a id="a-83"></a>王闻欢喜。<a id="a-84"></a>我当奉行。<a id="a-85"></a>佛告王言。<a id="a-86"></a>有莎斗比丘。<a id="a-87"></a>诵三宝名。<a id="a-88"></a>经历十岁。<a id="a-89"></a>得成斯陀含果。<a id="a-8A"></a>渐次修行。<a id="a-8B"></a>今在普香世界。<a id="a-8C"></a>作辟支佛。<a id="a-8D"></a>王闻是已。<a id="a-8E"></a>倍复修行。</p>
  <p id="a8F">问志公云。<a id="a-8G"></a>苦哉哀哉。<a id="a-8H"></a>怨枉弃却真佛。<a id="a-8I"></a>造像香华供养求福。<a id="a-8J"></a>不免六贼枷杖。<a id="a-8K"></a>此意如何以契今说。<a id="a-8L"></a>答此是古人破凡夫不识自佛一向外求。<a id="a-8M"></a>住相迷真分别他境。<a id="a-8N"></a>不为助道但求福门。<a id="a-8O"></a>似箭射空如人入暗。<a id="a-8P"></a>果招生灭宁越心尘。<a id="a-8Q"></a>若达惟心所见一切皆是心之相分。<a id="a-8R"></a>终不执为外来。<a id="a-8S"></a>然不坏因缘。<a id="a-8T"></a>理事无阂。<a id="a-8U"></a>故神锴和尚云。<a id="a-8V"></a>缘众生空不舍于大慈。<a id="a-8W"></a>观如来寂不失于敬养。<a id="a-8X"></a>谈实相不坏于假名。<a id="a-8Y"></a>论差别不破于平等。<a id="a-8Z"></a>又华严经八地菩萨。<a id="a-8a"></a>亲证无生法忍入无功用道。<a id="a-8b"></a>了一切法如虚空性。<a id="a-8c"></a>乃至涅槃心犹不现前。<a id="a-8d"></a>方始见无量佛炽然供养。<a id="a-8e"></a>又云。<a id="a-8f"></a>若彼常于三宝中。<a id="a-8g"></a>恭敬供养无疲厌。<a id="a-8h"></a>则能超出四魔境。<a id="a-8i"></a>速成无上佛菩提。<a id="a-8j"></a>贤愚经云。<a id="a-8k"></a>舍卫国有长者。<a id="a-8l"></a>生一男儿。<a id="a-8m"></a>当尔之时。<a id="a-8n"></a>天雨七宝。<a id="a-8o"></a>因字宝天。<a id="a-8p"></a>后值佛出家得道。<a id="a-8q"></a>佛言。<a id="a-8r"></a>毗婆尸佛出现于世。<a id="a-8s"></a>有一贫人。<a id="a-8t"></a>虽怀喜心无供养具。<a id="a-8u"></a>以一把白石拟珠用散众僧。<a id="a-8v"></a>今此宝天比丘是。<a id="a-8w"></a>乃至受无量福。<a id="a-8x"></a>衣食自然。<a id="a-8y"></a>今遭我世得道果证。<a id="a-8z"></a>又真觉大师云。<a id="a-90"></a>深信正法勤行六度。<a id="a-91"></a>读诵大乘行道礼拜。<a id="a-92"></a>妙味香华音声赞呗灯烛台观。<a id="a-93"></a>山海泉林空中平地。<a id="a-94"></a>世间所有微尘已上悉持供养。<a id="a-95"></a>合集功德回助菩提。<a id="a-96"></a>以知秖破凡夫心外所执。<a id="a-97"></a>或是贪利供养。<a id="a-98"></a>嗔心持戒。<a id="a-99"></a>憍慢作福。<a id="a-9A"></a>胜他布施。<a id="a-9B"></a>无殷重心。<a id="a-9C"></a>非广大意。<a id="a-9D"></a>若如是行。<a id="a-9E"></a>难招净业。<a id="a-9F"></a>不可错会圣意。<a id="a-9G"></a>断自凡情。<a id="a-9H"></a>起断灭心。<a id="a-9I"></a>灭菩提种。<a id="a-9J"></a>首楞严经云。<a id="a-9K"></a>若彼定中。<a id="a-9L"></a>诸善男子。<a id="a-9M"></a>见色阴消。<a id="a-9N"></a>受阴明白。<a id="a-9O"></a>自谓已足。<a id="a-9P"></a>忽有无端。<a id="a-9Q"></a>大我慢起。<a id="a-9R"></a>如是乃至。<a id="a-9S"></a>慢与过慢。<a id="a-9T"></a>及慢过慢。<a id="a-9U"></a>或增上慢。<a id="a-9V"></a>或卑劣慢。<a id="a-9W"></a>一时俱发。<a id="a-9X"></a>心中尚轻。<a id="a-9Y"></a>十方如来。<a id="a-9Z"></a>何况下位。<a id="a-9a"></a>声闻缘觉。<a id="a-9b"></a>此名见胜。<a id="a-9c"></a>无慧自救。<a id="a-9d"></a>悟则无咎。<a id="a-9e"></a>非为圣证。<a id="a-9f"></a>若作圣解。<a id="a-9g"></a>则有一分。<a id="a-9h"></a>大我慢魔。<a id="a-9i"></a>入其心腑。<a id="a-9j"></a>不礼塔庙。<a id="a-9k"></a>摧毁经像。<a id="a-9l"></a>谓檀越言。<a id="a-9m"></a>此是金铜。<a id="a-9n"></a>或是土木。<a id="a-9o"></a>经是树叶。<a id="a-9p"></a>或是叠华。<a id="a-9q"></a>肉身真常。<a id="a-9r"></a>不自恭敬。<a id="a-9s"></a>却崇土木。<a id="a-9t"></a>实为颠倒。<a id="a-9u"></a>其深信者。<a id="a-9v"></a>从其毁碎。<a id="a-9w"></a>埋弃地中。<a id="a-9x"></a>疑误众生。<a id="a-9y"></a>入无间狱。<a id="a-9z"></a>失于正受。<a id="a-A0"></a>当从沦坠。<a id="a-A1"></a>但所作之时一切无著。<a id="a-A2"></a>欢喜庆幸竭力尽诚。<a id="a-A3"></a>回向无上菩提。<a id="a-A4"></a>普施法界含识。<a id="a-A5"></a>则一毫之善。<a id="a-A6"></a>皆是圆因。<a id="a-A7"></a>终不堕落人天因果。<a id="a-A8"></a>又福业弘深凡圣俱济。<a id="a-A9"></a>福是安乐之本。<a id="a-AA"></a>智为解脱之门。<a id="a-AB"></a>以此二轮不可暂失。<a id="a-AC"></a>乃成佛之正辙。<a id="a-AD"></a>实拔苦之深因。<a id="a-AE"></a>恭惟无上宝王十方慈父。<a id="a-AF"></a>作大福聚具功德身。<a id="a-AG"></a>尚乃亲对大众起礼骨塔。<a id="a-AH"></a>躬为弟子不弃穿针。<a id="a-AI"></a>岂况下劣凡形。<a id="a-AJ"></a>薄福鲜德。<a id="a-AK"></a>阐提不信。<a id="a-AL"></a>我慢贡高。<a id="a-AM"></a>耻作低心顿遗小善。<a id="a-AN"></a>像法决疑经云。<a id="a-AO"></a>佛言。<a id="a-AP"></a>若复有人见他修福及施贫穷。<a id="a-AQ"></a>讥毁之言。<a id="a-AR"></a>此邪命人求觅名利。<a id="a-AS"></a>出家之人何用布施。<a id="a-AT"></a>但修禅定智慧之业。<a id="a-AU"></a>何用纷动无益之事。<a id="a-AV"></a>作是念者是魔眷属。<a id="a-AW"></a>其人命终堕大地狱。<a id="a-AX"></a>经历受苦。<a id="a-AY"></a>从地狱出堕饿鬼中。<a id="a-AZ"></a>于五百身堕在狗中。<a id="a-Aa"></a>从狗出已。<a id="a-Ab"></a>五百世中常生贫贱受种种苦。<a id="a-Ac"></a>何以故。<a id="a-Ad"></a>由于前世见他施时不随喜故。<a id="a-Ae"></a>论云。<a id="a-Af"></a>福德是菩萨摩诃萨根本能满愿。<a id="a-Ag"></a>一切圣入所共赞叹。<a id="a-Ah"></a>无智人所毁呰。<a id="a-Ai"></a>智人所行处。<a id="a-Aj"></a>无智人所远离。<a id="a-Ak"></a>是福德因缘故。<a id="a-Al"></a>作人王转轮圣王天王阿罗汉辟支佛诸佛世尊。<a id="a-Am"></a>大慈大悲十力四无所畏一切种智自在无阂。<a id="a-An"></a>皆从福德中生。<a id="a-Ao"></a>又云。<a id="a-Ap"></a>须菩提问。<a id="a-Aq"></a>以毕竟空中无有福与非福。<a id="a-Ar"></a>何故但以福德而得佛。<a id="a-As"></a>答以世谛中有福故得。<a id="a-At"></a>须菩提为众生着无所有故问。<a id="a-Au"></a>佛以不著有故答。<a id="a-Av"></a>所谓精进修福。<a id="a-Aw"></a>尚不可得。<a id="a-Ax"></a>何况不修福德。<a id="a-Ay"></a>如受乞食道人。<a id="a-Az"></a>至一聚落从一家至一家。<a id="a-B0"></a>乞食不得。<a id="a-B1"></a>见一饿狗饥卧。<a id="a-B2"></a>以杖打之言。<a id="a-B3"></a>汝畜生无智。<a id="a-B4"></a>我种种因缘家家求食。<a id="a-B5"></a>尚不得。<a id="a-B6"></a>何况汝卧而望得耶。<a id="a-B7"></a>至于宝炬苏灯续命供佛。<a id="a-B8"></a>遂乃恒增智焰常曜身光。<a id="a-B9"></a>因正果圆行成业就。<a id="a-BA"></a>故贼人偶挑残焰。<a id="a-BB"></a>天眼长明。<a id="a-BC"></a>贫女因献微灯。<a id="a-BD"></a>佛阶遥记。<a id="a-BE"></a>华严经云。<a id="a-BF"></a>又放光明名照曜。<a id="a-BG"></a>映蔽一切诸天光。<a id="a-BH"></a>所有暗障靡不除。<a id="a-BI"></a>普为众生作饶益。<a id="a-BJ"></a>此光觉悟一切众。<a id="a-BK"></a>令执灯明供养佛。<a id="a-BL"></a>以灯供养诸佛故。<a id="a-BM"></a>得成世中无上灯。<a id="a-BN"></a>然诸油灯及苏灯。<a id="a-BO"></a>亦然种种诸明炬。<a id="a-BP"></a>众香妙药上宝烛。<a id="a-BQ"></a>以是供养获此光。<a id="a-BR"></a>普广经云。<a id="a-BS"></a>然灯供养照诸幽冥。<a id="a-BT"></a>苦痛众生蒙此光明。<a id="a-BU"></a>得互相见。<a id="a-BV"></a>缘此福德拔彼众生悉得休息。<a id="a-BW"></a>施灯功德经云。<a id="a-BX"></a>佛告舍利弗。<a id="a-BY"></a>若人于塔庙施灯明已。<a id="a-BZ"></a>临命终时得见四种光明。<a id="a-Ba"></a>一者临终见于日轮圆满涌出。<a id="a-Bb"></a>二者见净月轮圆满涌出。<a id="a-Bc"></a>三者见诸天众一处而坐。<a id="a-Bd"></a>四者见于如来正遍知。<a id="a-Be"></a>坐菩提树垂得菩提。<a id="a-Bf"></a>自见己身尊重如来。<a id="a-Bg"></a>合十指掌恭敬而住。<a id="a-Bh"></a>或散华供养严饰道场。<a id="a-Bi"></a>尽作菩提之缘因。<a id="a-Bj"></a>成佛之正行。<a id="a-Bk"></a>法华经云。<a id="a-Bl"></a>若人散乱心。<a id="a-Bm"></a>乃至以一华供养于画像。<a id="a-Bn"></a>渐见无数佛。<a id="a-Bo"></a>大思惟经云。<a id="a-Bp"></a>若不散华献佛。<a id="a-Bq"></a>虽得往生。<a id="a-Br"></a>而依报不具。<a id="a-Bs"></a>贤愚经云。<a id="a-Bt"></a>舍卫国内。<a id="a-Bu"></a>有豪富长者。<a id="a-Bv"></a>生一男儿面首端正。<a id="a-Bw"></a>天雨众华积满舍内。<a id="a-Bx"></a>即字华天。<a id="a-By"></a>乃至出家得阿罗汉。<a id="a-Bz"></a>阿难白佛。<a id="a-C0"></a>华天何福而得如是。<a id="a-C1"></a>佛言。<a id="a-C2"></a>过去有佛。<a id="a-C3"></a>名毗婆尸。<a id="a-C4"></a>有一贫人见僧欢喜。<a id="a-C5"></a>即于野泽采众草华用散大众。<a id="a-C6"></a>尔时贫人。<a id="a-C7"></a>今华天比丘是。<a id="a-C8"></a>散华之德。<a id="a-C9"></a>九十一劫身体端正。<a id="a-CA"></a>意有所须如念而至。<a id="a-CB"></a>经云。<a id="a-CC"></a>若以一华散虚空中。<a id="a-CD"></a>供养十方佛。<a id="a-CE"></a>乃至毕苦其福无尽。<a id="a-CF"></a>论云。<a id="a-CG"></a>亿耳阿罗汉。<a id="a-CH"></a>昔以一华施于佛塔。<a id="a-CI"></a>九十一劫人天中受乐。<a id="a-CJ"></a>余福力得阿罗汉。<a id="a-CK"></a>或烧香涂香庄严佛事焚一捻而位期妙果。<a id="a-CL"></a>涂故塔而身出栴檀。<a id="a-CM"></a>昔佛在世时。<a id="a-CN"></a>有长者名栴檀香。<a id="a-CO"></a>昔曾以香泥涂故塔。<a id="a-CP"></a>从是已来九十一劫。<a id="a-CQ"></a>身诸毛孔出栴檀香。<a id="a-CR"></a>从其口出优钵华香。<a id="a-CS"></a>或悬幡塔庙。<a id="a-CT"></a>宝盖圣仪标心。<a id="a-CU"></a>而虽为他缘获福。<a id="a-CV"></a>而惟成自果。<a id="a-CW"></a>故佛在世时。<a id="a-CX"></a>有婆多迦。<a id="a-CY"></a>过去曾作一长幡。<a id="a-CZ"></a>悬毗婆尸佛塔上。<a id="a-Ca"></a>从是已来九十一劫。<a id="a-Cb"></a>天上人中常有大幡覆荫其上。<a id="a-Cc"></a>受福快乐。<a id="a-Cd"></a>后出家得道。<a id="a-Ce"></a>又经云。<a id="a-Cf"></a>若人悬幡风吹一转。<a id="a-Cg"></a>受一轮王位。<a id="a-Ch"></a>乃至烂坏为尘。<a id="a-Ci"></a>一尘一小王位。<a id="a-Cj"></a>百缘经云。<a id="a-Ck"></a>有一宝盖长者。<a id="a-Cl"></a>过去曾持一摩尼宝珠。<a id="a-Cm"></a>盖毗婆尸佛舍利塔头。<a id="a-Cn"></a>从是已来九十一劫。<a id="a-Co"></a>天上人中常有自然宝盖覆其顶上。<a id="a-Cp"></a>乃至遇佛出家。<a id="a-Cq"></a>皆成佛果。<a id="a-Cr"></a>或称扬佛德。<a id="a-Cs"></a>赞叹大乘。<a id="a-Ct"></a>胜报无边。<a id="a-Cu"></a>殊因最大。<a id="a-Cv"></a>赞一偈有超劫成佛之功。<a id="a-Cw"></a>颂一言获舌相妙音之报。<a id="a-Cx"></a>观佛三昧经云。<a id="a-Cy"></a>昔过去久远无量世时。<a id="a-Cz"></a>有佛出世。<a id="a-D0"></a>号宝威德上王。<a id="a-D1"></a>时有比丘与九弟子。<a id="a-D2"></a>往诣佛塔礼拜佛像。<a id="a-D3"></a>见一宝像严显可观。<a id="a-D4"></a>礼已谛观说偈赞叹。<a id="a-D5"></a>后时命终。<a id="a-D6"></a>悉生东方宝威德上王佛国。<a id="a-D7"></a>大莲华中忽然化生。<a id="a-D8"></a>从此已来恒得值佛。<a id="a-D9"></a>得念佛三昧。<a id="a-DA"></a>佛为授记。<a id="a-DB"></a>于十方面各得成佛。<a id="a-DC"></a>法华经云。<a id="a-DD"></a>譬如优昙华。<a id="a-DE"></a>一切皆爱乐。<a id="a-DF"></a>天人所希有。<a id="a-DG"></a>时时乃一出。<a id="a-DH"></a>闻法欢喜赞。<a id="a-DI"></a>乃至发一言。<a id="a-DJ"></a>则为已供养。<a id="a-DK"></a>十方三世佛。<a id="a-DL"></a>是人甚希有。<a id="a-DM"></a>过于优昙华。<a id="a-DN"></a>华严经云。<a id="a-DO"></a>又放光明名妙音。<a id="a-DP"></a>此光开悟诸菩萨。<a id="a-DQ"></a>能令三界所有声。<a id="a-DR"></a>闻者皆是如来音。<a id="a-DS"></a>以大音声称赞佛。<a id="a-DT"></a>及施铃铎诸音乐。<a id="a-DU"></a>普使世间闻佛音。<a id="a-DV"></a>是故得成此光明。<a id="a-DW"></a>至于讽咏唱呗妙梵歌扬。<a id="a-DX"></a>昔婆提扬呗。<a id="a-DY"></a>清响彻于净居。<a id="a-DZ"></a>释尊入定。<a id="a-Da"></a>琴歌震于石室。<a id="a-Db"></a>园林楼观。<a id="a-Dc"></a>入法界之法门音声语言。<a id="a-Dd"></a>成佛宗之佛事。<a id="a-De"></a>毗尼母经云。<a id="a-Df"></a>佛告诸比丘。<a id="a-Dg"></a>听汝等呗。<a id="a-Dh"></a>呗者即言说之辞。<a id="a-Di"></a>十诵律云。<a id="a-Dj"></a>为诸天闻呗心喜。<a id="a-Dk"></a>或音乐舞妓螺钹箫韶。<a id="a-Dl"></a>发欢喜心种种供养。<a id="a-Dm"></a>法华经云。<a id="a-Dn"></a>若使人作乐。<a id="a-Do"></a>系鼓吹角呗。<a id="a-Dp"></a>箫笛琴箜篌。<a id="a-Dq"></a>琵琶铙铜钹。<a id="a-Dr"></a>如是众妙音。<a id="a-Ds"></a>尽持以供养。<a id="a-Dt"></a>或以欢喜心。<a id="a-Du"></a>歌呗颂佛德。<a id="a-Dv"></a>乃至一小音。<a id="a-Dw"></a>皆已成佛道。<a id="a-Dx"></a>或劝请诸佛。<a id="a-Dy"></a>初转法轮。<a id="a-Dz"></a>不般涅槃。<a id="a-E0"></a>悲济含识。<a id="a-E1"></a>智论问云。<a id="a-E2"></a>菩萨法尔六时劝请十方佛者。<a id="a-E3"></a>若于目前面请诸佛则可。<a id="a-E4"></a>今十方无量佛亦不目见。<a id="a-E5"></a>云何可请。<a id="a-E6"></a>答如慈心念众生令得快乐。<a id="a-E7"></a>众生虽无所得。<a id="a-E8"></a>念者大得其福。<a id="a-E9"></a>请佛说法亦复如是。<a id="a-EA"></a>又虽众生不面请佛。<a id="a-EB"></a>佛常见其心。<a id="a-EC"></a>亦闻彼请。<a id="a-ED"></a>或随喜赞善。<a id="a-EE"></a>助他胜缘。<a id="a-EF"></a>如观买香傍染香气。<a id="a-EG"></a>虽不亲作。<a id="a-EH"></a>得同善根。<a id="a-EI"></a>论云。<a id="a-EJ"></a>有人作功德。<a id="a-EK"></a>见者心随喜。<a id="a-EL"></a>赞言善哉。<a id="a-EM"></a>在无常世界中。<a id="a-EN"></a>为痴冥所蔽。<a id="a-EO"></a>能弘大心建此福德。<a id="a-EP"></a>菩萨但以随喜心。<a id="a-EQ"></a>过于二乘人上。<a id="a-ER"></a>何况自行。<a id="a-ES"></a>又菩萨昼夜六时常行三事。<a id="a-ET"></a>一礼十方佛。<a id="a-EU"></a>忏三世罪。<a id="a-EV"></a>二随喜十方三世诸佛所行功德。<a id="a-EW"></a>三劝请诸佛初转法轮。<a id="a-EX"></a>及久住世间。<a id="a-EY"></a>行此三事。<a id="a-EZ"></a>功德无量。<a id="a-Ea"></a>转近得佛。<a id="a-Eb"></a>若作诸善。<a id="a-Ec"></a>悉皆回向。<a id="a-Ed"></a>成就菩提免坠生灭。<a id="a-Ee"></a>如微声入角遂致远闻。<a id="a-Ef"></a>似滴水投河即同广润。<a id="a-Eg"></a>以少善而至极果。<a id="a-Eh"></a>运微意而成大心。<a id="a-Ei"></a>或发大愿者。<a id="a-Ej"></a>万行之因。<a id="a-Ek"></a>能长慈悲不断佛种。<a id="a-El"></a>大事成办所作克终。<a id="a-Em"></a>成道利生皆因弘誓。<a id="a-En"></a>是以有行无愿。<a id="a-Eo"></a>其行必孤。<a id="a-Ep"></a>有愿无行。<a id="a-Eq"></a>其愿必虚。<a id="a-Er"></a>行愿相从。<a id="a-Es"></a>自他兼利。<a id="a-Et"></a>华严经云。<a id="a-Eu"></a>不发大愿魔所摄持。<a id="a-Ev"></a>乐处寂灭断除烦恼。<a id="a-Ew"></a>魔所摄持。<a id="a-Ex"></a>永断生死魔所摄持。<a id="a-Ey"></a>舍菩萨行魔所摄持。<a id="a-Ez"></a>不化众生魔所摄持。<a id="a-F0"></a>智论云。<a id="a-F1"></a>作福无愿。<a id="a-F2"></a>无所树立。<a id="a-F3"></a>愿为导师。<a id="a-F4"></a>能有所成。<a id="a-F5"></a>譬如销金。<a id="a-F6"></a>随师所作。<a id="a-F7"></a>金无定也。<a id="a-F8"></a>菩萨亦尔。<a id="a-F9"></a>修净土愿。<a id="a-FA"></a>然后得之。<a id="a-FB"></a>以是故知。<a id="a-FC"></a>因愿获果。<a id="a-FD"></a>又云。<a id="a-FE"></a>若能一发心言。<a id="a-FF"></a>愿我当作佛灭一切众生苦。<a id="a-FG"></a>虽未断烦恼未行难事。<a id="a-FH"></a>以心口重故。<a id="a-FI"></a>胜一切众生。<a id="a-FJ"></a>大庄严论云。<a id="a-FK"></a>佛国事大。<a id="a-FL"></a>独行功德不能成就。<a id="a-FM"></a>要须愿力。<a id="a-FN"></a>如牛虽力挽车要须御者能有所至。<a id="a-FO"></a>净佛国土由愿引成。<a id="a-FP"></a>以愿力故福德增长。<a id="a-FQ"></a>不失不坏常见佛故。<a id="a-FR"></a>或造新修故立像图真。<a id="a-FS"></a>兴建伽蓝庄严福地。<a id="a-FT"></a>法华经云。<a id="a-FU"></a>若人为佛故。<a id="a-FV"></a>建立诸形像。<a id="a-FW"></a>刻雕成众相。<a id="a-FX"></a>皆已成佛道。<a id="a-FY"></a>或以七宝成。<a id="a-FZ"></a>鋀鉐赤白铜。<a id="a-Fa"></a>白镴及铅锡。<a id="a-Fb"></a>铁木及与泥。<a id="a-Fc"></a>或以胶漆布。<a id="a-Fd"></a>严饰作佛像。<a id="a-Fe"></a>如是诸人等。<a id="a-Ff"></a>皆已成佛道。<a id="a-Fg"></a>彩画作佛像。<a id="a-Fh"></a>百福庄严相。<a id="a-Fi"></a>自作若使人。<a id="a-Fj"></a>皆已成佛道。<a id="a-Fk"></a>作佛形像经云。<a id="a-Fl"></a>优填王来至佛所。<a id="a-Fm"></a>白佛言。<a id="a-Fn"></a>世尊。<a id="a-Fo"></a>若佛灭后。<a id="a-Fp"></a>其有众生作佛形像。<a id="a-Fq"></a>当得何福。<a id="a-Fr"></a>佛告王言。<a id="a-Fs"></a>若当有人作佛形像。<a id="a-Ft"></a>功德无量不可称计。<a id="a-Fu"></a>天上人中受诸快乐。<a id="a-Fv"></a>身体常作紫磨金色。<a id="a-Fw"></a>若生人中。<a id="a-Fx"></a>常生帝王大臣长者贤善家子。<a id="a-Fy"></a>乃至若作帝王。<a id="a-Fz"></a>王中特尊。<a id="a-G0"></a>或作转轮圣王。<a id="a-G1"></a>王四天下。<a id="a-G2"></a>七宝自然千子具足。<a id="a-G3"></a>乃至若生天上。<a id="a-G4"></a>作六欲天主。<a id="a-G5"></a>若生梵天作天梵王。<a id="a-G6"></a>后皆得生无量寿国。<a id="a-G7"></a>作大菩萨。<a id="a-G8"></a>毕当成佛入泥洹道。<a id="a-G9"></a>若当有人作佛形像。<a id="a-GA"></a>获福如是。<a id="a-GB"></a>华首经云。<a id="a-GC"></a>佛告舍利弗。<a id="a-GD"></a>菩萨有四法。<a id="a-GE"></a>终不退转无上菩提。<a id="a-GF"></a>何等为四。<a id="a-GG"></a>一者若见塔庙毁坏。<a id="a-GH"></a>当加修治。<a id="a-GI"></a>若泥乃至一塼。<a id="a-GJ"></a>二者若于四衢道中多人观处。<a id="a-GK"></a>起塔造像。<a id="a-GL"></a>为作念佛善福之缘。<a id="a-GM"></a>三者若见比丘僧二部诤讼。<a id="a-GN"></a>勤求方便令其和合。<a id="a-GO"></a>四者若见佛法欲坏。<a id="a-GP"></a>能读诵说乃至一偈令使不绝。<a id="a-GQ"></a>为护法故敬养法师。<a id="a-GR"></a>专心护法不惜身命。<a id="a-GS"></a>菩萨若成就是四法者。<a id="a-GT"></a>世世当作转轮圣王。<a id="a-GU"></a>得大力身如那罗延。<a id="a-GV"></a>舍四天下而行出家。<a id="a-GW"></a>能得随意修四梵行。<a id="a-GX"></a>命终生天作大梵王。<a id="a-GY"></a>乃至究竟成无上道。<a id="a-GZ"></a>是故猕猴戏造石塔。<a id="a-Ga"></a>尚乃生天。<a id="a-Gb"></a>樵人误唱佛声。<a id="a-Gc"></a>犹云得度。<a id="a-Gd"></a>何况志诚宁无胜报。<a id="a-Ge"></a>或兴崇宝塔。<a id="a-Gf"></a>铸泻洪钟。<a id="a-Gg"></a>乃至大如拇指。<a id="a-Gh"></a>天界福生。<a id="a-Gi"></a>或复暂击一声。<a id="a-Gj"></a>幽途苦息。<a id="a-Gk"></a>无上依经云。<a id="a-Gl"></a>佛告阿难。<a id="a-Gm"></a>如帝释天宫住处。<a id="a-Gn"></a>有大飞阁名常胜殿。<a id="a-Go"></a>种种宝庄各八万四千。<a id="a-Gp"></a>若有清信男子女人。<a id="a-Gq"></a>造作如是常胜宝殿。<a id="a-Gr"></a>百千拘胝施与四方众僧。<a id="a-Gs"></a>若复有人如来般涅槃后。<a id="a-Gt"></a>取舍利如芥子大。<a id="a-Gu"></a>造塔如阿摩罗子大。<a id="a-Gv"></a>戴刹如针大。<a id="a-Gw"></a>露盘如枣叶大。<a id="a-Gx"></a>造佛形像如麦子大。<a id="a-Gy"></a>此功德胜前所说。<a id="a-Gz"></a>百分不及一千万亿分乃至阿僧祇数分所不及一。<a id="a-H0"></a>何以故。<a id="a-H1"></a>如来无量功德故。<a id="a-H2"></a>涅槃经云。<a id="a-H3"></a>善守佛僧物涂扫佛僧地。<a id="a-H4"></a>造塔如拇指。<a id="a-H5"></a>常生欢喜心。<a id="a-H6"></a>亦生不动国。<a id="a-H7"></a>此即净土常严。<a id="a-H8"></a>不为三灾所动也。<a id="a-H9"></a>或书写大藏启发真诠。<a id="a-HA"></a>或刻石销金剥皮刺血。<a id="a-HB"></a>令见闻随喜。<a id="a-HC"></a>十种传通。<a id="a-HD"></a>誓报四恩。<a id="a-HE"></a>明遵慈敕。<a id="a-HF"></a>是以佛智赞而不及。<a id="a-HG"></a>天福报而无穷。<a id="a-HH"></a>齐善逝之功。<a id="a-HI"></a>作如来之使。<a id="a-HJ"></a>法华经云。<a id="a-HK"></a>若人得闻此法华经。<a id="a-HL"></a>若自书若使人书。<a id="a-HM"></a>所得功德。<a id="a-HN"></a>以佛智慧筹量多少。<a id="a-HO"></a>不得其边。<a id="a-HP"></a>或兴崇三宝广扇慈风。<a id="a-HQ"></a>或墙堑释门。<a id="a-HR"></a>威力外护遂令正法久住。<a id="a-HS"></a>佛道长隆。<a id="a-HT"></a>外感则雨顺风调家宁国泰。<a id="a-HU"></a>内报则道生垢灭果满因圆。<a id="a-HV"></a>能遵付嘱之恩。<a id="a-HW"></a>不失菩提之记。<a id="a-HX"></a>或释其拘系。<a id="a-HY"></a>放人出家。<a id="a-HZ"></a>或广度僧尼。<a id="a-Ha"></a>绍隆佛种。<a id="a-Hb"></a>开出离之道。<a id="a-Hc"></a>施引接之门。<a id="a-Hd"></a>格量胜因。<a id="a-He"></a>群经具赞。<a id="a-Hf"></a>出家功德经云。<a id="a-Hg"></a>若放男女奴婢人民出家。<a id="a-Hh"></a>功德无量。<a id="a-Hi"></a>本缘经云。<a id="a-Hj"></a>以一日一夜出家故。<a id="a-Hk"></a>二十劫不堕三恶道。<a id="a-Hl"></a>僧祇律云。<a id="a-Hm"></a>以一日一夜出家修梵行者。<a id="a-Hn"></a>离六百六千六十岁三涂苦。<a id="a-Ho"></a>乃至醉中剃发。<a id="a-Hp"></a>戏里披衣。<a id="a-Hq"></a>一曏时间。<a id="a-Hr"></a>当期道果。<a id="a-Hs"></a>何况割慈舍爱。<a id="a-Ht"></a>具足正因。<a id="a-Hu"></a>成菩萨僧。<a id="a-Hv"></a>福何边际。<a id="a-Hw"></a>或忘身为法禁绝邪师。<a id="a-Hx"></a>建正法幢断魔罥索。<a id="a-Hy"></a>朗慧日于无明暗室。<a id="a-Hz"></a>荫慈云于烦恼稠林。<a id="a-I0"></a>使信邪者趣三脱之门。<a id="a-I1"></a>俾执见者裂八倒之网。<a id="a-I2"></a>或成他大业。<a id="a-I3"></a>助发菩提。<a id="a-I4"></a>作增上之缘。<a id="a-I5"></a>为不请之友。<a id="a-I6"></a>涅槃经云。<a id="a-I7"></a>助人发菩提心者。<a id="a-I8"></a>许破五戒。<a id="a-I9"></a>故知损己为他。<a id="a-IA"></a>是大士之行。<a id="a-IB"></a>或饭僧设供。<a id="a-IC"></a>资备修行。<a id="a-ID"></a>开大施之门。<a id="a-IE"></a>建无遮之会。<a id="a-IF"></a>是以减一匙之饭。<a id="a-IG"></a>七返生天。<a id="a-IH"></a>施一团之麨。<a id="a-II"></a>现登王位。<a id="a-IJ"></a>或造经房禅室。<a id="a-IK"></a>或施华果园林。<a id="a-IL"></a>供给所须。<a id="a-IM"></a>助成道业。<a id="a-IN"></a>昔支辨安禅道侣。<a id="a-IO"></a>致天乐自然。<a id="a-IP"></a>日给诵经沙弥。<a id="a-IQ"></a>获总持第一。<a id="a-IR"></a>大报恩经云。<a id="a-IS"></a>若以饭食璎珞施人。<a id="a-IT"></a>除去嗔心。<a id="a-IU"></a>以是因缘获得二相。<a id="a-IV"></a>一者金色。<a id="a-IW"></a>二者常光。<a id="a-IX"></a>乃至扫塔涂地。<a id="a-IY"></a>给侍众僧。<a id="a-IZ"></a>起恭敬心。<a id="a-Ia"></a>成殷重业。<a id="a-Ib"></a>发一念之微善。<a id="a-Ic"></a>成无边之净缘。<a id="a-Id"></a>菩萨本行经云。<a id="a-Ie"></a>昔佛在世时。<a id="a-If"></a>有阿罗汉婆多竭梨。<a id="a-Ig"></a>观因地。<a id="a-Ih"></a>曾扫洒定光佛古塔。<a id="a-Ii"></a>诛伐草木。<a id="a-Ij"></a>严净已讫。<a id="a-Ik"></a>踊跃欢喜。<a id="a-Il"></a>绕之八匝作礼而去。<a id="a-Im"></a>命终之后生光音天。<a id="a-In"></a>尽其天寿乃至百返作转轮圣王。<a id="a-Io"></a>颜容端正见者欢喜。<a id="a-Ip"></a>欲行之时道路自净。<a id="a-Iq"></a>九十劫中天上人间。<a id="a-Ir"></a>富贵尊荣快乐无极。<a id="a-Is"></a>今最后身值释迦佛。<a id="a-It"></a>舍豪出家得阿罗汉。<a id="a-Iu"></a>若有人能于佛法僧。<a id="a-Iv"></a>少作微善如毫发许。<a id="a-Iw"></a>所生之处受报弘大无有穷尽。<a id="a-Ix"></a>正法念经云。<a id="a-Iy"></a>若有众生净心供养众僧。<a id="a-Iz"></a>扫如来塔。<a id="a-J0"></a>命终生意乐天。<a id="a-J1"></a>身无骨肉亦无污垢。<a id="a-J2"></a>香气能熏一百由旬。<a id="a-J3"></a>其身净洁犹如明镜。<a id="a-J4"></a>付法传云。<a id="a-J5"></a>有一比丘毬多。<a id="a-J6"></a>观其无福不能得道。<a id="a-J7"></a>令教化供僧。<a id="a-J8"></a>便证罗汉果。<a id="a-J9"></a>又有罗汉名祇夜多。<a id="a-JA"></a>具三明六通。<a id="a-JB"></a>观见前生曾作狗身。<a id="a-JC"></a>未曾暂得一饱。<a id="a-JD"></a>常忍饥渴。<a id="a-JE"></a>遂每躬自执爨。<a id="a-JF"></a>供给众僧。<a id="a-JG"></a>大报恩经云。<a id="a-JH"></a>思惟诸法甚深之义。<a id="a-JI"></a>乐修善法。<a id="a-JJ"></a>供养父母和尚师长有德之人。<a id="a-JK"></a>若行道路佛塔僧房。<a id="a-JL"></a>除去砖石荆棘不净。<a id="a-JM"></a>以是因缘得三十二相中一一毛右旋相。<a id="a-JN"></a>乃至看病浴僧义井圊厕。<a id="a-JO"></a>扶危拯急济用备时。<a id="a-JP"></a>皆大菩萨之心。<a id="a-JQ"></a>成不思议之行。<a id="a-JR"></a>利他既重得果偏深。<a id="a-JS"></a>或永受坚固不坏之形。<a id="a-JT"></a>或常得清净相好之体。<a id="a-JU"></a>或往生佛国甘露之界。<a id="a-JV"></a>或顿获轻安自在之身。<a id="a-JW"></a>皆三十二相之殊因。<a id="a-JX"></a>八十种好之妙果。<a id="a-JY"></a>大方便佛报恩经云。<a id="a-JZ"></a>三业清净。<a id="a-Ja"></a>瞻病施药。<a id="a-Jb"></a>破除憍慢。<a id="a-Jc"></a>饮食知足。<a id="a-Jd"></a>以是因缘。<a id="a-Je"></a>得三十二相中平立相。<a id="a-Jf"></a>福田经云。<a id="a-Jg"></a>佛告天帝。<a id="a-Jh"></a>我昔于波罗柰国。<a id="a-Ji"></a>安设圊厕。<a id="a-Jj"></a>缘此功德。<a id="a-Jk"></a>世世清净。<a id="a-Jl"></a>累劫行道。<a id="a-Jm"></a>秽染不污。<a id="a-Jn"></a>金色晃昱。<a id="a-Jo"></a>尘垢不着。<a id="a-Jp"></a>食自消化。<a id="a-Jq"></a>无便利之患。<a id="a-Jr"></a>百缘经云。<a id="a-Js"></a>孙陀利比丘。<a id="a-Jt"></a>过去作长者。<a id="a-Ju"></a>因备办香水。<a id="a-Jv"></a>澡浴众僧。<a id="a-Jw"></a>复以珍宝投之水中。<a id="a-Jx"></a>今所生之时。<a id="a-Jy"></a>舍内自然有一涌泉。<a id="a-Jz"></a>香水冷美。<a id="a-K0"></a>有诸珍宝充满其中。<a id="a-K1"></a>端正殊妙。<a id="a-K2"></a>后出家得道。<a id="a-K3"></a>贤愚经云。<a id="a-K4"></a>昔有五百贾客。<a id="a-K5"></a>入海采宝。<a id="a-K6"></a>请一五戒优婆塞用作导师。<a id="a-K7"></a>海神取水一掬而问之曰。<a id="a-K8"></a>掬中水多。<a id="a-K9"></a>海水多耶。<a id="a-KA"></a>贤者答曰。<a id="a-KB"></a>掬中水多。<a id="a-KC"></a>海水虽多。<a id="a-KD"></a>劫欲尽时必有枯竭。<a id="a-KE"></a>若复有人。<a id="a-KF"></a>能以一掬水。<a id="a-KG"></a>供养三宝。<a id="a-KH"></a>或奉父母。<a id="a-KI"></a>或丐贫穷给与禽兽。<a id="a-KJ"></a>此之功德。<a id="a-KK"></a>历劫不尽。<a id="a-KL"></a>以此言之。<a id="a-KM"></a>知海水少掬水多。<a id="a-KN"></a>海神欢喜。<a id="a-KO"></a>即以珍宝用赠贤者。<a id="a-KP"></a>以知一切万物惟应济急利时。<a id="a-KQ"></a>如若不用。<a id="a-KR"></a>虽多无益。<a id="a-KS"></a>经云。<a id="a-KT"></a>若种树园林。<a id="a-KU"></a>造井厕桥梁。<a id="a-KV"></a>是人所为福。<a id="a-KW"></a>昼夜常增长。<a id="a-KX"></a>高僧传云。<a id="a-KY"></a>道安法师感圣僧语曰。<a id="a-KZ"></a>汝行解过人。<a id="a-Ka"></a>秖缘少福。<a id="a-Kb"></a>能浴众僧。<a id="a-Kc"></a>所愿必果。<a id="a-Kd"></a>或平治坑堑开通道路。<a id="a-Ke"></a>或造立船筏兴置桥梁。<a id="a-Kf"></a>或于要道建造亭台。<a id="a-Kg"></a>或在路傍栽植华果。<a id="a-Kh"></a>济往来之疲乏。<a id="a-Ki"></a>备人畜之所行。<a id="a-Kj"></a>六度门中。<a id="a-Kk"></a>深发弘扬之志。<a id="a-Kl"></a>八福田内。<a id="a-Km"></a>普运慈济之心。<a id="a-Kn"></a>一念善因能招二报。<a id="a-Ko"></a>一者华报。<a id="a-Kp"></a>受人天之快乐。<a id="a-Kq"></a>二者果报。<a id="a-Kr"></a>证祖佛之真源。<a id="a-Ks"></a>或施食给浆病缘汤药。<a id="a-Kt"></a>住处衣服一切所须。<a id="a-Ku"></a>安乐有情。<a id="a-Kv"></a>是诸佛之家业。<a id="a-Kw"></a>抚绥沉溺。<a id="a-Kx"></a>乃大士之常仪。<a id="a-Ky"></a>遂使施一诃梨受九十劫之福乐。<a id="a-Kz"></a>分一口食。<a id="a-L0"></a>得千倍之资持。<a id="a-L1"></a>经云。<a id="a-L2"></a>施食得五种利益。<a id="a-L3"></a>一者施命。<a id="a-L4"></a>二者施色。<a id="a-L5"></a>三者施力。<a id="a-L6"></a>四者施安。<a id="a-L7"></a>五者施辩。<a id="a-L8"></a>智度论云。<a id="a-L9"></a>鬼神得人一口之食。<a id="a-LA"></a>而千万倍出。<a id="a-LB"></a>华严经云。<a id="a-LC"></a>又放光明名安隐。<a id="a-LD"></a>此光能照疾病者。<a id="a-LE"></a>令除一切诸苦痛。<a id="a-LF"></a>悉得正定三昧乐。<a id="a-LG"></a>施以良药救众患。<a id="a-LH"></a>妙宝延命香涂体。<a id="a-LI"></a>苏油乳蜜充饮食。<a id="a-LJ"></a>以是得成此光明。<a id="a-LK"></a>或施无畏善和诤讼。<a id="a-LL"></a>哀愍孤露救拔艰危。<a id="a-LM"></a>福受梵天行齐大觉。<a id="a-LN"></a>因强果胜德厚报深。<a id="a-LO"></a>华严经云。<a id="a-LP"></a>又放光明名无畏。<a id="a-LQ"></a>此光照触恐怖者。<a id="a-LR"></a>非人所持诸毒害。<a id="a-LS"></a>一切皆令疾除灭。<a id="a-LT"></a>能于众生施无畏。<a id="a-LU"></a>遇有恼害皆劝止。<a id="a-LV"></a>拯济危难孤穷者。<a id="a-LW"></a>以是得成此光明。<a id="a-LX"></a>又慈悲喜舍种种利益。<a id="a-LY"></a>度贫代苦轸念垂哀。<a id="a-LZ"></a>及施畜生一抟之食。<a id="a-La"></a>皆是佛业无缘慈因。<a id="a-Lb"></a>法句经云。<a id="a-Lc"></a>行慈有十一种利。<a id="a-Ld"></a>佛说偈言履行仁慈。<a id="a-Le"></a>博爱济众。<a id="a-Lf"></a>有十一誉。<a id="a-Lg"></a>福常随身。<a id="a-Lh"></a>卧安觉安。<a id="a-Li"></a>不见恶梦。<a id="a-Lj"></a>天护人爱。<a id="a-Lk"></a>不毒不兵。<a id="a-Ll"></a>水火不丧。<a id="a-Lm"></a>在所得利。<a id="a-Ln"></a>死升梵天。<a id="a-Lo"></a>是为十一。<a id="a-Lp"></a>故经云。<a id="a-Lq"></a>一切声闻缘觉菩萨诸佛。<a id="a-Lr"></a>所有善根。<a id="a-Ls"></a>慈为根本。<a id="a-Lt"></a>毗沙论云。<a id="a-Lu"></a>若修慈者。<a id="a-Lv"></a>火不能烧刀不能伤。<a id="a-Lw"></a>毒不能害水不能漂。<a id="a-Lx"></a>他不能杀。<a id="a-Ly"></a>所以然者。<a id="a-Lz"></a>慈心定是不害法故。<a id="a-M0"></a>有大威势诸天拥护。<a id="a-M1"></a>害不能害。<a id="a-M2"></a>像法决疑经云。<a id="a-M3"></a>佛言。<a id="a-M4"></a>若人于阿僧祇劫。<a id="a-M5"></a>以身供养十方诸佛并诸菩萨及声闻众。<a id="a-M6"></a>不如有人施与畜生一口之食。<a id="a-M7"></a>其福胜彼。<a id="a-M8"></a>百千万倍无量无边。<a id="a-M9"></a>丈夫论云。<a id="a-MA"></a>悲心施一人。<a id="a-MB"></a>功德如大地。<a id="a-MC"></a>为己施一切。<a id="a-MD"></a>得报如芥子。<a id="a-ME"></a>救一厄难人。<a id="a-MF"></a>胜余一切施。<a id="a-MG"></a>众星虽有光。<a id="a-MH"></a>不如一月明。<a id="a-MI"></a>华严经云。<a id="a-MJ"></a>菩萨乃至施与畜生之食一抟一粒。<a id="a-MK"></a>咸作是愿。<a id="a-ML"></a>当令此等舍畜生道。<a id="a-MM"></a>利益安乐究竟解脱。<a id="a-MN"></a>永度苦海永灭苦受。<a id="a-MO"></a>永除苦蕴。<a id="a-MP"></a>永断苦觉苦聚苦行苦因苦本。<a id="a-MQ"></a>及诸苦处愿彼众生皆得舍离。<a id="a-MR"></a>菩萨如是专心系念一切众生。<a id="a-MS"></a>以彼善根而为上首。<a id="a-MT"></a>为其回向一切种智。<a id="a-MU"></a>大涅槃经云。<a id="a-MV"></a>佛过去惟修一慈。<a id="a-MW"></a>经此劫世七反成坏。<a id="a-MX"></a>不来生此世界坏时。<a id="a-MY"></a>生光音天。<a id="a-MZ"></a>世界成时生梵天中作大梵王。<a id="a-Ma"></a>三十六反为大帝释。<a id="a-Mb"></a>无量百千世作转轮圣王。<a id="a-Mc"></a>乃至成佛。<a id="a-Md"></a>又师子现指。<a id="a-Me"></a>醉象礼足。<a id="a-Mf"></a>慈母遇子。<a id="a-Mg"></a>盲则得明。<a id="a-Mh"></a>城变金璃。<a id="a-Mi"></a>石举空界。<a id="a-Mj"></a>释女疮合。<a id="a-Mk"></a>调达病痊。<a id="a-Ml"></a>皆是本师积劫熏修慈善根力。<a id="a-Mm"></a>能令苦者见如是事。<a id="a-Mn"></a>今既承绍合履玄踪。<a id="a-Mo"></a>乃至放生赎命。<a id="a-Mp"></a>止杀兴哀。<a id="a-Mq"></a>断烧煮之殃。<a id="a-Mr"></a>释笼罩之絷。<a id="a-Ms"></a>续寿量之海。<a id="a-Mt"></a>成慧命之因。<a id="a-Mu"></a>遂得水陆全形。<a id="a-Mv"></a>息陷网吞钩之苦。<a id="a-Mw"></a>飞沈任性。<a id="a-Mx"></a>脱焚林竭泽之忧。<a id="a-My"></a>免使穴罢新胎。<a id="a-Mz"></a>巢无旧卵。<a id="a-N0"></a>脂消鼎镬。<a id="a-N1"></a>肉碎刀砧。<a id="a-N2"></a>梵网经云。<a id="a-N3"></a>若佛子。<a id="a-N4"></a>以慈心故行放生业。<a id="a-N5"></a>一切男子是我父。<a id="a-N6"></a>一切女子是我母。<a id="a-N7"></a>我生生无不从之受生。<a id="a-N8"></a>故六道众生皆是我父母。<a id="a-N9"></a>而杀食者即杀我父母。<a id="a-NA"></a>亦杀我故身。<a id="a-NB"></a>一切地水是我先身。<a id="a-NC"></a>一切火风是我本体。<a id="a-ND"></a>故常行放生。<a id="a-NE"></a>乃至若不尔者。<a id="a-NF"></a>犯轻垢罪。<a id="a-NG"></a>故知有情无情不可伤害。<a id="a-NH"></a>华严经云。<a id="a-NI"></a>佛子。<a id="a-NJ"></a>菩萨摩诃萨。<a id="a-NK"></a>作大国王于法自在。<a id="a-NL"></a>普行教命令除杀业。<a id="a-NM"></a>阎浮提内城邑聚落。<a id="a-NN"></a>一切屠杀皆令禁断。<a id="a-NO"></a>无足二足多足种种生类。<a id="a-NP"></a>普施无畏无欺夺心。<a id="a-NQ"></a>广修一切诸行。<a id="a-NR"></a>仁慈莅物不行侵恼。<a id="a-NS"></a>发妙宝心安隐众生。<a id="a-NT"></a>于诸佛所立深志乐。<a id="a-NU"></a>常自安住三种净戒。<a id="a-NV"></a>亦令众生皆如是住。<a id="a-NW"></a>菩萨摩诃萨令诸众生住于五戒永断杀业。<a id="a-NX"></a>以此善根如是回向。<a id="a-NY"></a>所谓愿一切众生发菩萨心。<a id="a-NZ"></a>具足智慧永保寿命无有终尽。<a id="a-Na"></a>乃至见众生心怀残忍损诸人畜所有男形令身缺减受诸楚毒。<a id="a-Nb"></a>见是事已起大慈悲。<a id="a-Nc"></a>而哀救之。<a id="a-Nd"></a>令阎浮提一切人民皆舍此业。<a id="a-Ne"></a>涅槃经云。<a id="a-Nf"></a>一切惜身命。<a id="a-Ng"></a>无不畏刀杖。<a id="a-Nh"></a>恕己以为喻。<a id="a-Ni"></a>勿杀勿行杖。<a id="a-Nj"></a>昔有禅僧邓隐峰。<a id="a-Nk"></a>未出家时。<a id="a-Nl"></a>曾射一猿子。<a id="a-Nm"></a>堕地而终。<a id="a-Nn"></a>须臾猿母亦堕而死。<a id="a-No"></a>因剖腹开。<a id="a-Np"></a>见肝肠寸寸而断遂舍其射业。<a id="a-Nq"></a>因此出家。<a id="a-Nr"></a>是知人形兽质受报千差。<a id="a-Ns"></a>爱结情根其类一等。<a id="a-Nt"></a>所以失林穷虎。<a id="a-Nu"></a>乃委命于庐中。<a id="a-Nv"></a>铩翮惊禽。<a id="a-Nw"></a>遂投身于案侧。<a id="a-Nx"></a>至如杨生养雀。<a id="a-Ny"></a>宁有意于玉环。<a id="a-Nz"></a>孔氏放龟。<a id="a-O0"></a>本无情于金印。<a id="a-O1"></a>命既无于大小。<a id="a-O2"></a>罪岂隔于贤愚。<a id="a-O3"></a>三业施为切宜竞慎。<a id="a-O4"></a>误伤误杀尚答余殃。<a id="a-O5"></a>故作故为宁逃业迹。<a id="a-O6"></a>或受一日戒。<a id="a-O7"></a>或持八关斋。<a id="a-O8"></a>或不啖有情。<a id="a-O9"></a>或永断荤血。<a id="a-OA"></a>不值三灾之地。<a id="a-OB"></a>能升六欲之天。<a id="a-OC"></a>既为长寿之缘。<a id="a-OD"></a>又积大慈之种。<a id="a-OE"></a>经云。<a id="a-OF"></a>昔有迦罗越。<a id="a-OG"></a>兴设大檀请佛及僧。<a id="a-OH"></a>时有一人卖酪。<a id="a-OI"></a>主人驻食。<a id="a-OJ"></a>劝令持斋听经。<a id="a-OK"></a>至冥乃归。<a id="a-OL"></a>妇语之言。<a id="a-OM"></a>我朝来不食。<a id="a-ON"></a>相待至今。<a id="a-OO"></a>遂破夫斋。<a id="a-OP"></a>半斋之福犹生天上。<a id="a-OQ"></a>七世人间常得自然衣食。<a id="a-OR"></a>一日持斋得六十万岁自然之粮。<a id="a-OS"></a>又有五福。<a id="a-OT"></a>一者少病。<a id="a-OU"></a>二者身意安隐。<a id="a-OV"></a>三者少淫。<a id="a-OW"></a>四者少睡卧。<a id="a-OX"></a>五者命终之后。<a id="a-OY"></a>神得生天。<a id="a-OZ"></a>常识宿命。<a id="a-Oa"></a>或怀惭抱愧。<a id="a-Ob"></a>常生庆幸之心。<a id="a-Oc"></a>识分知恩。<a id="a-Od"></a>恒起报酬之想。<a id="a-Oe"></a>杂阿含经云。<a id="a-Of"></a>尔时世尊告诸比丘。<a id="a-Og"></a>有二净法能护世间。<a id="a-Oh"></a>何等为二。<a id="a-Oi"></a>所谓惭愧。<a id="a-Oj"></a>假使世间无此二净法者。<a id="a-Ok"></a>世间亦不知有父母兄弟姊妹妻子宗亲师长尊卑之绪。<a id="a-Ol"></a>颠倒混乱如畜生趣。<a id="a-Om"></a>即说偈言。<a id="a-On"></a>世间若无有惭愧二法者。<a id="a-Oo"></a>违越清净道。<a id="a-Op"></a>向生老病死。<a id="a-Oq"></a>世间若成就惭愧二法者。<a id="a-Or"></a>增长清净道。<a id="a-Os"></a>永关生死门。<a id="a-Ot"></a>或代诛赎罪没命救人。<a id="a-Ou"></a>或释放狴牢赦宥刑罚。<a id="a-Ov"></a>或归复迁客招召逋民。<a id="a-Ow"></a>或停置关防放诸商税。<a id="a-Ox"></a>或给济贫病抚恤孤茕。<a id="a-Oy"></a>常以仁恕居怀。<a id="a-Oz"></a>恒将惠爱为念。<a id="a-P0"></a>若觉若梦不忘慈心。<a id="a-P1"></a>乃至蠕动蜎飞。<a id="a-P2"></a>普皆覆护。<a id="a-P3"></a>华严经云。<a id="a-P4"></a>佛子。<a id="a-P5"></a>菩萨摩诃萨见有狱囚五处被缚受诸苦毒。<a id="a-P6"></a>防卫驱逼将之死地欲断其命。<a id="a-P7"></a>乃至自舍身命受诸苦毒。<a id="a-P8"></a>菩萨尔时语主者言。<a id="a-P9"></a>我愿舍身以代彼命。<a id="a-PA"></a>如此等苦可以与我。<a id="a-PB"></a>如彼人随意皆作。<a id="a-PC"></a>设过彼苦阿僧祇倍。<a id="a-PD"></a>我亦当受令其解脱。<a id="a-PE"></a>我若见彼将被杀害。<a id="a-PF"></a>不舍身命救赎其苦。<a id="a-PG"></a>则不名为住菩萨心。<a id="a-PH"></a>何以故。<a id="a-PI"></a>我为救护一切众生。<a id="a-PJ"></a>发一切智菩提心故。<a id="a-PK"></a>正法念经云。<a id="a-PL"></a>造一所寺。<a id="a-PM"></a>不如救一人命。<a id="a-PN"></a>堕蓝本经校量众福。<a id="a-PO"></a>总不如慈心。<a id="a-PP"></a>愍伤一切蠢动含识之类。<a id="a-PQ"></a>其福最胜。<a id="a-PR"></a>或尽忠立孝。<a id="a-PS"></a>济国治家。<a id="a-PT"></a>行谦让之风。<a id="a-PU"></a>履温恭之道。<a id="a-PV"></a>敬养父母。<a id="a-PW"></a>成第一之福田。<a id="a-PX"></a>承事尊贤。<a id="a-PY"></a>开生天之净路。<a id="a-PZ"></a>贤愚经云。<a id="a-Pa"></a>佛语阿难。<a id="a-Pb"></a>出家在家慈心孝顺供养父母。<a id="a-Pc"></a>计其功德殊胜难量。<a id="a-Pd"></a>所以者何。<a id="a-Pe"></a>我自忆念过去世时。<a id="a-Pf"></a>慈心孝顺供养父母。<a id="a-Pg"></a>乃至身肉济活父母危急之厄。<a id="a-Ph"></a>以是功德。<a id="a-Pi"></a>上为天帝下为圣王。<a id="a-Pj"></a>乃至成佛三界特尊。<a id="a-Pk"></a>皆由斯福。<a id="a-Pl"></a>或称扬彼德。<a id="a-Pm"></a>开举善之门。<a id="a-Pn"></a>或赞叹其名。<a id="a-Po"></a>发荐贤之路。<a id="a-Pp"></a>成人之美。<a id="a-Pq"></a>助发勇心。<a id="a-Pr"></a>喜他之荣。<a id="a-Ps"></a>同兴好事。<a id="a-Pt"></a>削嫉妒之虿刺。<a id="a-Pu"></a>息忿恨之毒风。<a id="a-Pv"></a>起四无量之心。<a id="a-Pw"></a>摄物同己。<a id="a-Px"></a>成四安乐之行。<a id="a-Py"></a>利益有情。<a id="a-Pz"></a>是以诸大菩萨皆思往世。<a id="a-Q0"></a>波腾苦海。<a id="a-Q1"></a>作诸不利益事捐功丧力。<a id="a-Q2"></a>惟长业芽。<a id="a-Q3"></a>今省前非顿行佛道。<a id="a-Q4"></a>擐精进甲发金刚心。<a id="a-Q5"></a>众善普行广兴法利。<a id="a-Q6"></a>入世间三昧。<a id="a-Q7"></a>现功巧神通。<a id="a-Q8"></a>和光同尘潜行密用。<a id="a-Q9"></a>灭无明火摧憍慢幢。<a id="a-QA"></a>曲顺机宜和颜诱诲。<a id="a-QB"></a>爱语摄受慈眼顾瞻。<a id="a-QC"></a>开谕愚盲安慰惊恐。<a id="a-QD"></a>悬照世之日。<a id="a-QE"></a>耀破暗之灯。<a id="a-QF"></a>揭有狱之重关。<a id="a-QG"></a>沃火宅之炽焰。<a id="a-QH"></a>满求者之愿。<a id="a-QI"></a>若如意之珠。<a id="a-QJ"></a>拔病者之根。<a id="a-QK"></a>犹善见之药。<a id="a-QL"></a>干欲海而成悲海。<a id="a-QM"></a>碎苦轮而成智轮。<a id="a-QN"></a>变贫穷济作福德之津。<a id="a-QO"></a>转生死野合菩提之道。<a id="a-QP"></a>诸佛法内靡所不为。<a id="a-QQ"></a>众生界中无所不济。<a id="a-QR"></a>如地所载如桥所升。<a id="a-QS"></a>如风所持如水所润。<a id="a-QT"></a>如火所熟如春所生。<a id="a-QU"></a>如空所容如云所覆。<a id="a-QV"></a>遂令闻名脱苦蹈影获安。<a id="a-QW"></a>触光而身垢轻清。<a id="a-QX"></a>忆念而心猿调伏。<a id="a-QY"></a>皆是从微至着。<a id="a-QZ"></a>渐积善根。<a id="a-Qa"></a>行满功圆成其大事。<a id="a-Qb"></a>何乃毁善业道开恶趣门。<a id="a-Qc"></a>成就魔缘断灭佛种。</p>
 </body>
</html>