<!doctype html>
<html id="z3IBWeq1Pb" data-ver="1266">
 <head>
  <meta charset="utf-8">
  <meta author="法琳">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">破邪论卷上</h1>
  <p id="a2">大史令朝散大夫臣傅奕上减省寺塔废僧尼事十有一条。</p>
  <p id="a3">臣奕言。<a id="a-4"></a>臣闻羲农轩顼。<a id="a-5"></a>治合李老之风(弹曰。<a id="a-6"></a>诗云上以风化下下以风刺上老子周为守书藏吏如今秘书官也本非天子有何风化令羲农上帝与之合治)虞夏汤姬。<a id="a-7"></a>政符周孔之教(弹曰周公孔子并是国臣上述虞夏之教下化浇薄之民亦非人王不得自为教主岂令虞夏四君却符周孔之教耶)虽可圣有先后道德不别。<a id="a-8"></a>君有沿革治术尚同。<a id="a-9"></a>窃闻八十老父击壤而歌。<a id="a-A"></a>十五少童鼓腹为乐。<a id="a-B"></a>耕能让畔路不拾遗。<a id="a-C"></a>孝子承家忠臣满国。<a id="a-D"></a>然国君有难则殉命以报仇(弹曰既国并忠臣何得有难曰常六卿之徒不应起逆)父母有痾则终身以侧侍。<a id="a-E"></a>岂非曾参闵子之友。<a id="a-F"></a>庠序成林。<a id="a-G"></a>墨翟耿恭之俦。<a id="a-H"></a>相来羽翊(弹曰三十九代止一曾参汉高已前独推闵子成林之言无实羽翊之奏本虚事太过也)乃有守道含德无欲无求(弹曰州吁叔段不能守道夏桀殷纣唯事贪求也)宠辱若惊职参朝位(弹曰潘崇羿没未肯若惊季氏阳货亦居朝列也)荆山鼎上攀附升龙。<a id="a-I"></a>缑氏坛边相从驾鹤。<a id="a-J"></a>瑶池王母之使具礼来朝。<a id="a-K"></a>碧海无夷之神。<a id="a-L"></a>周行谒帝。<a id="a-M"></a>所以然者。<a id="a-N"></a>当此之时共尊李孔之教(弹曰黄帝升龙盖是三皇之世瑶池王母复是周穆之时计此李老未出之前孔丘无有之日不应反遵老教却习孔书)而无胡佛故也(弹曰汝既称无佛不得有道也)自汉明夜寝金人入梦。<a id="a-O"></a>傅毅对诏。<a id="a-P"></a>辩曰。<a id="a-Q"></a>胡神(弹曰若周世不来傅毅岂知有佛量已先来早有傅氏得知先祖言佛汝反称无五逆重殃自胎永劫)后汉中原未之有信(弹曰虚词太过)魏晋夷虏信者一分(弹曰礼乐衣冠晋朝始备汝既谤云虏夷中夏是谁)笮融托佛斋而起逆。<a id="a-R"></a>逃窜江东。<a id="a-S"></a>吕光假征胡而叛君。<a id="a-T"></a>峙立西土(弹曰时人嫉融谤云结聚吕光征还符主国破遂居河右[栗-木+(革*月)]在凉州亦不由僧叛居西土)降斯已后。<a id="a-U"></a>妖胡滋盛太半杂华(箴曰慈悲所熏出于末劫恶世有缘得度正在于斯)搢绅门里翻受秃丁邪戒。<a id="a-V"></a>儒士学中倒说妖胡浪语(箴曰搢绅遵忍辱之服儒士贵金口之谈)曲类哇歌听之丧本。<a id="a-W"></a>臭同鲍肆过者失香(弹曰发汝哇声扬汝鲍臭听之必知丧本过者宁不失香仰面唾天自受其辱斯言信矣)兼复广置伽蓝壮丽非一(箴曰造生天之业种脱苦之因)劳役工匠独坐泥胡(箴曰争运身手仪像圣尊)撞华夏之鸿钟。<a id="a-X"></a>集蕃僧之伪众(箴曰鸣百练之神钟召三千之圣众)动淳民之耳目。<a id="a-Y"></a>索营私之货贿(箴曰感信心之耳目发贪痴　之货贿)女工罗绮。<a id="a-Z"></a>剪作淫祀之幡。<a id="a-a"></a>巧匠金银。<a id="a-b"></a>散雕舍利之冢(箴曰女工罗绮造续命之旛巧匠金银起碎身之培)粳梁面米。<a id="a-c"></a>横设僧尼之会。<a id="a-d"></a>香油蜡烛。<a id="a-e"></a>抂照胡神之堂(箴曰粳梁面米争陈福田之会香油蜡烛求照慈悲之堂)剥削民财割截国贮。<a id="a-f"></a>朝廷贵臣曾不一悟。<a id="a-g"></a>良可痛哉(弹曰朝廷稽古舍俗归真崇敬释门不同邪见)伏惟陛下。<a id="a-h"></a>定天门之开阖。<a id="a-i"></a>更新宝位。<a id="a-j"></a>通万物之屯否。<a id="a-k"></a>再育黔黎。<a id="a-l"></a>布李老无为之风而人民自化。<a id="a-m"></a>执孔丘爱敬之礼而天下孝慈。<a id="a-n"></a>且佛之经教妄说罪福(箴曰原教所由示人断恶之门开人行善之路也)军民逃役剃发隐中。<a id="a-o"></a>不事二亲专行十恶(箴曰舍二亲之恩爱修十善之仁风忍其小违以成大顺)岁月不除奸伪踰甚。<a id="a-p"></a>臣阅览书契。<a id="a-q"></a>爰自庖牺至于汉高。<a id="a-r"></a>二十九代四百余君。<a id="a-s"></a>但闻郊祀上帝(弹曰员丘南郊不免杀牲之咎岂如佛戒不杀为先校量是非见可知矣)官治民察未见寺堂铜像建社宁邦。<a id="a-t"></a>请胡佛邪教退还天竺(箴曰缘感则兴事济便息来往应物隐显随时)凡是沙门放归桑梓。<a id="a-u"></a>令逃课之党。<a id="a-v"></a>普乐输租。<a id="a-w"></a>避役之曹。<a id="a-x"></a>恒忻效力。<a id="a-y"></a>勿度秃小长揖国家(弹曰昔严子陵不拜天子赵元叔长揖司空典籍称其美也况沙门是出世福田释氏为物外高士欲令拜谒违损处深理不可也)自足忠臣宿卫宗庙则大唐廓定作造化之主。<a id="a-z"></a>百姓无事为牺皇之民(弹曰造化之世人不输租牺皇之民鼓腹而卧圣明在上岂信崔皓姜斌之词者乎)臣奕诚惶诚恐(弹曰事君尽忠言而有信闻奏不实罪有所归诬誷国家终须伏剑岂惶恐能了)谨上。<a id="a-10"></a>益国利民事十有一条如左。<a id="a-11"></a>谨言(弹曰如汝所奏损国害民事不可也)</p>
  <p id="a12">武德四年六月二十日朝散大夫行太史令臣傅奕上奏。</p>
  <p id="a13">上秦王启。</p>
  <p id="a14">沙门法琳等启。<a id="a-15"></a>琳闻情切者其声必哀。<a id="a-16"></a>理正者其言必直。<a id="a-17"></a>是以穷子念达其言。<a id="a-18"></a>劳人愿歌其事。<a id="a-19"></a>何者窃见大业末年天下丧乱。<a id="a-1A"></a>二仪[石*喿]黩四海沸腾。<a id="a-1B"></a>波振尘飞丘焚原燎。<a id="a-1C"></a>五马绝浮江之路。<a id="a-1D"></a>七童有平垒之歌。<a id="a-1E"></a>烽燧时警羽檄竞驰。<a id="a-1F"></a>关塞多虞刁斗不息。<a id="a-1G"></a>道消德乱运尽数穷。<a id="a-1H"></a>转输寔繁头会箕敛。<a id="a-1I"></a>积尸如莽流血为川。<a id="a-1J"></a>人不聊生物亦劳止。<a id="a-1K"></a>控告无所投骸莫从。<a id="a-1L"></a>百姓苦其倒悬。<a id="a-1M"></a>万国困其无主。<a id="a-1N"></a>岂图法轮绝响正教凌夷。<a id="a-1O"></a>圣上兴吊俗之心。<a id="a-1P"></a>顺昊天之命。<a id="a-1Q"></a>爰举义旗平一区宇。<a id="a-1R"></a>当时道俗蒙赖华戎胥悦。<a id="a-1S"></a>于是协天地而通八风。<a id="a-1T"></a>测阴阳而调四序。<a id="a-1U"></a>和邦国叙人伦。<a id="a-1V"></a>功盖补天神侔立极。<a id="a-1W"></a>降云雨而生育。<a id="a-1X"></a>开日月而照临。<a id="a-1Y"></a>发之以声明。<a id="a-1Z"></a>纪之以文物。<a id="a-1a"></a>恩沾行苇施洽虫鱼。<a id="a-1b"></a>方欲重述九畴再敷五教。<a id="a-1c"></a>兴石渠之学。<a id="a-1d"></a>布庠序之风。<a id="a-1e"></a>远绍轩羲近同文景。<a id="a-1f"></a>功业永隆。<a id="a-1g"></a>不知手之舞之足之蹈之者矣。<a id="a-1h"></a>窃见傅奕所上之事。<a id="a-1i"></a>披览未遍五内分崩。<a id="a-1j"></a>寻读始周六情破裂。<a id="a-1k"></a>呜呼邪言惑正魔辩逼真。<a id="a-1l"></a>犹不足闻诸下愚。<a id="a-1m"></a>况欲上干天听。<a id="a-1n"></a>但奕职居时要物望所知。<a id="a-1o"></a>何容不近人情无辜起恶。<a id="a-1p"></a>然其文言浅陋事理不祥。<a id="a-1q"></a>辱先王之典谟。<a id="a-1r"></a>伤人伦之风轨何者夫人不言。<a id="a-1s"></a>言必有中。<a id="a-1t"></a>夫子曰。<a id="a-1u"></a>一言合理则天下归之。<a id="a-1v"></a>一事乖常则妻子背叛。<a id="a-1w"></a>观奕所上之事。<a id="a-1x"></a>括其大都穷其始末。<a id="a-1y"></a>乃罔冒阙廷处多毁辱圣人甚切。<a id="a-1z"></a>如奕此意。<a id="a-20"></a>本欲因兹自媒苟求进达。<a id="a-21"></a>实未能益国利人。<a id="a-22"></a>意是惑弄朝野。<a id="a-23"></a>然陛下应天顺时握图授箓。<a id="a-24"></a>赴万国之心。<a id="a-25"></a>当一人之庆。<a id="a-26"></a>扶危救世之力。<a id="a-27"></a>夷凶静乱之功。<a id="a-28"></a>固以威盖前王声高往帝。<a id="a-29"></a>爰复存心三宝留意福田。<a id="a-2A"></a>预是出家之人。<a id="a-2B"></a>莫不感戴天泽。<a id="a-2C"></a>但由僧等不能遵奉戒行酬报国恩。<a id="a-2D"></a>无识之徒非违造罪。<a id="a-2E"></a>致令傅奕陈此恶言。<a id="a-2F"></a>躄踊痛心投骸无地。<a id="a-2G"></a>然僧尼有罪甘受极刑。<a id="a-2H"></a>恨奕轻辱圣人言词切害。<a id="a-2I"></a>深恐邪见之者因此行非。<a id="a-2J"></a>案春秋云。<a id="a-2K"></a>鲁庄公七年夏四月。<a id="a-2L"></a>恒星不现夜明如日。<a id="a-2M"></a>即佛生时之瑞应也。<a id="a-2N"></a>然佛有真应二身权实两智三明八解五眼六通。<a id="a-2O"></a>神日不可思议法号心行处灭。<a id="a-2P"></a>其道也。<a id="a-2Q"></a>运众圣于泥洹。<a id="a-2R"></a>其力也。<a id="a-2S"></a>接下凡于苦海。<a id="a-2T"></a>自后汉明帝永平三年梦见金人已来。<a id="a-2U"></a>像教东流灵瑞非一。<a id="a-2V"></a>具在汉魏诸史姚石等书。<a id="a-2W"></a>至如道安道立之辈。<a id="a-2X"></a>图澄罗什之流。<a id="a-2Y"></a>并有高行深解。<a id="a-2Z"></a>当世名僧。<a id="a-2a"></a>尽被君王识知贵胜崇重。<a id="a-2b"></a>自五百余年已来。<a id="a-2c"></a>寺塔遍于九州。<a id="a-2d"></a>僧尼溢于三辅。<a id="a-2e"></a>并由时君敬信朝野归心。<a id="a-2f"></a>像教兴行于今不绝者。<a id="a-2g"></a>寔荷人王之力也。<a id="a-2h"></a>世间君臣父子。<a id="a-2i"></a>犹谓恩泽难酬昊天不报。<a id="a-2j"></a>况佛是众生出世慈父。<a id="a-2k"></a>又为凡圣良医。<a id="a-2l"></a>欲抑而挫之罪而辱之。<a id="a-2m"></a>理不可也。<a id="a-2n"></a>寻如来智出有无。<a id="a-2o"></a>岂三皇能测。<a id="a-2p"></a>力苞造化非二仪可方。<a id="a-2q"></a>列子云昔商太宰嚭问孔丘曰。<a id="a-2r"></a>夫子圣人欤。<a id="a-2s"></a>孔子对曰。<a id="a-2t"></a>丘博识强记。<a id="a-2u"></a>非圣人也。<a id="a-2v"></a>又问。<a id="a-2w"></a>三王圣人欤。<a id="a-2x"></a>对曰。<a id="a-2y"></a>三王善用智勇。<a id="a-2z"></a>圣非丘所知。<a id="a-30"></a>又问。<a id="a-31"></a>五帝圣人欤。<a id="a-32"></a>对曰。<a id="a-33"></a>五帝善用仁信。<a id="a-34"></a>圣亦非丘所知。<a id="a-35"></a>又问。<a id="a-36"></a>三皇圣人欤。<a id="a-37"></a>对曰。<a id="a-38"></a>三皇善用时正。<a id="a-39"></a>圣亦非丘所知。<a id="a-3A"></a>太宰大骇曰。<a id="a-3B"></a>然则孰为圣人乎。<a id="a-3C"></a>夫子动容有间曰。<a id="a-3D"></a>西方之人有圣者焉。<a id="a-3E"></a>不治而不乱。<a id="a-3F"></a>不言而自信。<a id="a-3G"></a>不化而自行。<a id="a-3H"></a>荡荡乎民无能名焉。<a id="a-3I"></a>若三皇五帝必是大圣。<a id="a-3J"></a>孔丘岂容隐而不说。<a id="a-3K"></a>便有匿圣之愆。<a id="a-3L"></a>以此校量。<a id="a-3M"></a>推佛为大圣也。<a id="a-3N"></a>老子西升经云。<a id="a-3O"></a>吾师化游天竺善入泥洹。<a id="a-3P"></a>符子云。<a id="a-3Q"></a>老氏之师名释迦文。<a id="a-3R"></a>直就孔老经书师敬佛处文证不少。<a id="a-3S"></a>岂奕一人所能谤讟。<a id="a-3T"></a>昔公孙龙着坚白论。<a id="a-3U"></a>罪三皇非五帝。<a id="a-3V"></a>至今读之人犹切齿。<a id="a-3W"></a>已为前监。<a id="a-3X"></a>良可悲夫。<a id="a-3Y"></a>主上至圣钦明。<a id="a-3Z"></a>方欲放马休牛轼闾封墓。<a id="a-3a"></a>兴皇王之风。<a id="a-3b"></a>开释老之化。<a id="a-3c"></a>狂简之说尤可焚之。<a id="a-3d"></a>若言帝王无佛则大治年长。<a id="a-3e"></a>有佛则虐政祚短者。<a id="a-3f"></a>案尧舜独治不及子孙。<a id="a-3g"></a>夏殷周秦王政数改。<a id="a-3h"></a>萧墙内起逆乱相寻。<a id="a-3i"></a>尔时无佛。<a id="a-3j"></a>何因运短。<a id="a-3k"></a>但琳预居尧世日用莫知。<a id="a-3l"></a>在外见不稳便事。<a id="a-3m"></a>恐蕃国远闻谓华夏无识。<a id="a-3n"></a>夫子曰。<a id="a-3o"></a>言满天下无口过。<a id="a-3p"></a>行满天下无怨恶。<a id="a-3q"></a>言之者欲使无罪。<a id="a-3r"></a>闻之者足以自诫。<a id="a-3s"></a>傅奕出言不逊。<a id="a-3t"></a>闻者悉惊。<a id="a-3u"></a>有秽国风特损华俗。<a id="a-3v"></a>谨录丹款冒以启闻。<a id="a-3w"></a>伏惟大王殿下。<a id="a-3x"></a>天挺英灵自然岐嶷。<a id="a-3y"></a>风神颖越器局含弘。<a id="a-3z"></a>好善为乐迈彼东平。<a id="a-40"></a>温易是欢更方西楚。<a id="a-41"></a>加以阿衡百揆式序六条。<a id="a-42"></a>德既褰罗仁兼裂网。<a id="a-43"></a>开康庄之第。<a id="a-44"></a>坐荀卿之宾。<a id="a-45"></a>起修竹之园。<a id="a-46"></a>宴文雅之客。<a id="a-47"></a>莫不诗极缘情而赋。<a id="a-48"></a>穷体物信可誉形。<a id="a-49"></a>朝野美贯前英者焉。<a id="a-4A"></a>但琳等内顾阙如。<a id="a-4B"></a>方圆寡用。<a id="a-4C"></a>念傅奕下愚之甚。<a id="a-4D"></a>愧凡僧秃丁之呵。<a id="a-4E"></a>恶之极也。<a id="a-4F"></a>罪莫大焉。<a id="a-4G"></a>自尊卢赫胥已来。<a id="a-4H"></a>天地开辟之后。<a id="a-4I"></a>未有如奕之狂悖也。<a id="a-4J"></a>不任断骨痛心之至。<a id="a-4K"></a>谨录奕害事辄述鄙词。<a id="a-4L"></a>件答如左。<a id="a-4M"></a>尘黩威严。<a id="a-4N"></a>伏增殒绝。<a id="a-4O"></a>谨启</p>
  <p id="a4P">武德五年正月十二日济法寺沙门释法琳启。</p>
  <p id="a4Q">奕云。<a id="a-4R"></a>海内勤王者少乐弘者多。<a id="a-4S"></a>乃外事胡佛内生邪见。<a id="a-4T"></a>剪剃发肤回换衣服。<a id="a-4U"></a>出臣子之门。<a id="a-4V"></a>入僧尼之户。<a id="a-4W"></a>立谒王庭坐看膝下。<a id="a-4X"></a>不忠不孝聚结连房。<a id="a-4Y"></a>且佛在西域言妖路远。<a id="a-4Z"></a>舍亲逐财畏壮慢老。<a id="a-4a"></a>重富强而轻贫弱。<a id="a-4b"></a>爱少美而贱耆年。<a id="a-4c"></a>以幻惑而作艺能。<a id="a-4d"></a>以矫诳而为宗旨。<a id="a-4e"></a>然佛为一姓之家鬼也。<a id="a-4f"></a>作鬼不兼他族。<a id="a-4g"></a>岂可催驱生汉供给死胡。<a id="a-4h"></a>何期大甚可谓贱此明珠贵彼鱼目。<a id="a-4i"></a>违离严父而敬他人。<a id="a-4j"></a>何有跪十个泥胡而为卿相。<a id="a-4k"></a>置一盆残饭得作帝王。<a id="a-4l"></a>据佛邪说不近人情。<a id="a-4m"></a>且佛猾稽大言不及旃孟。<a id="a-4n"></a>奢侈造作罪深桀纣。<a id="a-4o"></a>入家破家入国破国者。<a id="a-4p"></a>对曰。<a id="a-4q"></a>夫出家者。<a id="a-4r"></a>内辞亲爱外舍官荣。<a id="a-4s"></a>志求无上菩提。<a id="a-4t"></a>愿出生死苦海。<a id="a-4u"></a>所以弃朝宗之服披福田之衣。<a id="a-4v"></a>行道以报四恩。<a id="a-4w"></a>立德以资三有。<a id="a-4x"></a>此其大意也。<a id="a-4y"></a>若言佛为胡鬼僧是秃丁者。<a id="a-4z"></a>案孔老经书。<a id="a-50"></a>汉魏已来内外史籍。<a id="a-51"></a>略引孔老师敬佛处文证如左。<a id="a-52"></a>以答邪人。<a id="a-53"></a>冀其伏罪。<a id="a-54"></a>道士法轮经言。<a id="a-55"></a>若见沙门思念无量。<a id="a-56"></a>愿早出身以习佛真。<a id="a-57"></a>又云。<a id="a-58"></a>若见佛图。<a id="a-59"></a>思念无量。<a id="a-5A"></a>当愿一切普入法门。</p>
  <p id="a5B">太上清净消魔宝真安志。<a id="a-5C"></a>智慧本愿大戒上品经四十九愿云。<a id="a-5D"></a>若见沙门尼。<a id="a-5E"></a>当愿一切明解法度得道如佛。</p>
  <p id="a5F">老子升玄经云。<a id="a-5G"></a>天尊告道陵。<a id="a-5H"></a>使往东方诣佛受法　道士张陵别传云。<a id="a-5I"></a>陵在鹄鸣山中。<a id="a-5J"></a>供养金像转读佛经。<a id="a-5K"></a>升玄经又云。<a id="a-5L"></a>东方如来遣善胜大士诣太上曰。<a id="a-5M"></a>如来闻子为张陵说法。<a id="a-5N"></a>故遣我来看子语张陵曰。<a id="a-5O"></a>卿随我往诣佛所。<a id="a-5P"></a>当令子得见所未见。<a id="a-5Q"></a>闻所未闻。<a id="a-5R"></a>陵即礼大士随往佛所　老子西升经云。<a id="a-5S"></a>吾师化游天竺善入泥洹　智慧观身大戒经云。<a id="a-5T"></a>道学当念游大梵流影宫礼佛　升玄经云。<a id="a-5U"></a>若有沙门欲来听经观斋。<a id="a-5V"></a>供主不得计饮食费遏截不听。<a id="a-5W"></a>当推置上座道士经师自在其下。<a id="a-5X"></a>升玄经又云。<a id="a-5Y"></a>道士设斋供若比丘来者。<a id="a-5Z"></a>可推为上座。<a id="a-5a"></a>好设供养。<a id="a-5b"></a>道士经师自在其下。<a id="a-5c"></a>若沙门尼来听法者。<a id="a-5d"></a>当隐处安置推为上座。<a id="a-5e"></a>供主如法供养。<a id="a-5f"></a>不得遮止。<a id="a-5g"></a>化胡经云。<a id="a-5h"></a>愿采优昙花。<a id="a-5i"></a>愿烧栴檀香。<a id="a-5j"></a>供养千佛身。<a id="a-5k"></a>稽首礼定光。<a id="a-5l"></a>又云。<a id="a-5m"></a>佛生何以晚。<a id="a-5n"></a>泥洹一何早。<a id="a-5o"></a>不见释迦文。<a id="a-5p"></a>心中常懊恼(旧本皆言我生何以晚佛灭一何早)灵宝消魔安志经云。<a id="a-5q"></a>道以斋为先。<a id="a-5r"></a>勤行当作佛(新本并改云勤行登金阙)故设大法桥。<a id="a-5s"></a>普度诸人物。<a id="a-5t"></a>老子大权菩萨经云。<a id="a-5u"></a>老子是迦葉菩萨化游震旦　灵宝法轮经云。<a id="a-5v"></a>葛仙公生始数日。<a id="a-5w"></a>有外国沙门。<a id="a-5x"></a>见仙公两手抱持。<a id="a-5y"></a>而语仙公父母曰。<a id="a-5z"></a>此儿是西方善思菩萨。<a id="a-60"></a>今来汉地教化众生。<a id="a-61"></a>当游仙道白日升天。<a id="a-62"></a>仙公自语子弟云。<a id="a-63"></a>吾师姓波阅。<a id="a-64"></a>宗字维那诃。<a id="a-65"></a>西域人也。<a id="a-66"></a>仙人请问众圣难经云。<a id="a-67"></a>葛仙公告弟子曰。<a id="a-68"></a>吾昔与释道微竺法开张太郑思远等四人同时发愿。<a id="a-69"></a>道微法开等二人愿为沙门。<a id="a-6A"></a>张太郑思远愿为道士。<a id="a-6B"></a>仙公起居注云。<a id="a-6C"></a>于时生在葛尚书家。<a id="a-6D"></a>尚书年逾八十。<a id="a-6E"></a>始有此一子。<a id="a-6F"></a>时有沙门自称天竺僧。<a id="a-6G"></a>于市大买香。<a id="a-6H"></a>市人怪问。<a id="a-6I"></a>僧曰。<a id="a-6J"></a>我昨夜梦见善思菩萨下生葛尚书家。<a id="a-6K"></a>吾将此香浴之。<a id="a-6L"></a>到生时僧至烧香。<a id="a-6M"></a>右绕七匝沐浴而止。</p>
  <p id="a6N">仙公请问上品经云。<a id="a-6O"></a>与沙门道士言则志于道。<a id="a-6P"></a>上品大戒经校量功德品云。<a id="a-6Q"></a>施佛塔庙得千倍报。<a id="a-6R"></a>布施沙门得百倍报　升玄内教经云。<a id="a-6S"></a>或复有人。<a id="a-6T"></a>平常之时不肯作福。<a id="a-6U"></a>见沙门道士说法劝善。<a id="a-6V"></a>了无从意　智慧本愿大戒上品经曰。<a id="a-6W"></a>施散佛僧中食塔寺一钱已上。<a id="a-6X"></a>皆二万四千倍报功多报多。<a id="a-6Y"></a>世世贤明玩好不绝。<a id="a-6Z"></a>七祖皆得入无量佛国。<a id="a-6a"></a>仙公请问经下云。<a id="a-6b"></a>复有凡人行是功德。<a id="a-6c"></a>愿为沙门道士。<a id="a-6d"></a>大博至后生便为沙门。<a id="a-6e"></a>大学佛经为众法师。<a id="a-6f"></a>复有一人。<a id="a-6g"></a>见沙门道士斋静读经乃笑之曰。<a id="a-6h"></a>彼向空吟经欲何希耶。<a id="a-6i"></a>虚腹日中一食。<a id="a-6j"></a>此罪人耳。<a id="a-6k"></a>道士乃慈心喻之。<a id="a-6l"></a>故执意不释。<a id="a-6m"></a>死入地狱考毒五苦　仙公请问经云。<a id="a-6n"></a>高上老子曰。<a id="a-6o"></a>上古之时。<a id="a-6p"></a>人民纯朴各怀道德。<a id="a-6q"></a>虚心玄寂无为为事。<a id="a-6r"></a>此风既散。<a id="a-6s"></a>百竞烟起万流分析。<a id="a-6t"></a>奸巧互改愚智相陵。<a id="a-6u"></a>鬼神执威。<a id="a-6v"></a>众圣并出制作教化。<a id="a-6w"></a>唯令民修善自守。<a id="a-6x"></a>是以有五经儒俗之业道佛各叹其教大归善也　太上灵宝洞玄真一劝诫法轮妙经云。<a id="a-6y"></a>吾历观诸大。<a id="a-6z"></a>从无数劫来。<a id="a-70"></a>见诸道士百姓子男女人已得无上正真之道。<a id="a-71"></a>高仙真人自然十方佛。<a id="a-72"></a>皆受前世勤苦。<a id="a-73"></a>求道不可称计　法轮妙经云。<a id="a-74"></a>道言夫轮转不灭得还生人中大智慧明达者。<a id="a-75"></a>从无数劫学已成真人。<a id="a-76"></a>高仙自然十方佛者。<a id="a-77"></a>莫不从行业所致制身定志坐禅思微。</p>
  <p id="a78">右录道经师敬佛文如前。</p>
  <p id="a79">周书异记云。<a id="a-7A"></a>周昭王即位二十四年甲寅岁四月八日。<a id="a-7B"></a>江河泉池忽然泛涨。<a id="a-7C"></a>井水并皆溢出。<a id="a-7D"></a>宫殿入舍山川大地咸悉震动。<a id="a-7E"></a>其夜五色光气入贯太微。<a id="a-7F"></a>遍于西方尽作青红色。<a id="a-7G"></a>周昭王问太史苏由曰。<a id="a-7H"></a>是何祥也。<a id="a-7I"></a>苏由对曰。<a id="a-7J"></a>有大圣人生在西方。<a id="a-7K"></a>故现此瑞。<a id="a-7L"></a>昭王曰。<a id="a-7M"></a>于天下何如。<a id="a-7N"></a>苏由曰。<a id="a-7O"></a>即时无他。<a id="a-7P"></a>一千年外声教被及此土。<a id="a-7Q"></a>昭王即遣。<a id="a-7R"></a>人镌石记之。<a id="a-7S"></a>埋在南郊天祠前。<a id="a-7T"></a>当此之时。<a id="a-7U"></a>佛初生王宫也。<a id="a-7V"></a>穆王即位三十二年。<a id="a-7W"></a>见西方数有光气。<a id="a-7X"></a>先闻苏由所记。<a id="a-7Y"></a>知西方有圣人处世。<a id="a-7Z"></a>穆王不达其理。<a id="a-7a"></a>恐非周道所宜。<a id="a-7b"></a>即与相国吕侯西入。<a id="a-7c"></a>会诸侯于涂山。<a id="a-7d"></a>以攘光变。<a id="a-7e"></a>当此之时。<a id="a-7f"></a>佛久已处世。<a id="a-7g"></a>穆王五十二年壬申岁二月十五日平旦。<a id="a-7h"></a>暴风忽起发损人舍伤折树木。<a id="a-7i"></a>山川大地皆悉震动。<a id="a-7j"></a>午后天阴云黑。<a id="a-7k"></a>西方有白虹十二道。<a id="a-7l"></a>南北通过连夜不灭。<a id="a-7m"></a>穆王问太史扈多曰。<a id="a-7n"></a>是何征也。<a id="a-7o"></a>扈多对曰。<a id="a-7p"></a>西方有圣人灭度。<a id="a-7q"></a>衰相现耳。<a id="a-7r"></a>穆王大悦曰。<a id="a-7s"></a>朕常惧于彼。<a id="a-7t"></a>今将灭度。<a id="a-7u"></a>朕何忧也。<a id="a-7v"></a>当此之时。<a id="a-7w"></a>佛入涅槃也。<a id="a-7x"></a>史录曰商太宰嚭问于孔子曰。<a id="a-7y"></a>孰为圣人乎。<a id="a-7z"></a>孔子对曰。<a id="a-80"></a>西方之人有圣者焉。<a id="a-81"></a>不治而不乱。<a id="a-82"></a>不言而自信。<a id="a-83"></a>不化而自行。<a id="a-84"></a>荡荡乎民无能名焉。</p>
  <p id="a85">右录孔书称叹佛文如前。</p>
  <p id="a86">正信对曰。<a id="a-87"></a>书云。<a id="a-88"></a>见善如不及。<a id="a-89"></a>见恶如探汤。<a id="a-8A"></a>然太上贵德。<a id="a-8B"></a>其次立言。<a id="a-8C"></a>德欲使人归。<a id="a-8D"></a>言欲使人信。<a id="a-8E"></a>汝无德庇身。<a id="a-8F"></a>出言损化轻侮大圣。<a id="a-8G"></a>岂为人乎。<a id="a-8H"></a>但孔老圣人。<a id="a-8I"></a>尚自称扬三宝。<a id="a-8J"></a>令道士等敬让僧尼。<a id="a-8K"></a>汝既禀承孔老为师。<a id="a-8L"></a>何以违背师教诽毁圣尊　符子曰。<a id="a-8M"></a>老氏之师名释迦文。<a id="a-8N"></a>子书牟子二卷盛论佛法。</p>
  <p id="a8O">内典天地经曰。<a id="a-8P"></a>佛遣三圣化彼东土。<a id="a-8Q"></a>迦葉菩萨彼称老子　清净法行经云。<a id="a-8R"></a>佛遣三弟子震旦教化。<a id="a-8S"></a>儒童菩萨彼称孔丘。<a id="a-8T"></a>光净菩萨彼云颜回。<a id="a-8U"></a>摩诃迦葉彼称老子　案前汉孝武帝元狩中。<a id="a-8V"></a>霍去病讨凶奴。<a id="a-8W"></a>至[自/本]兰过居延山。<a id="a-8X"></a>获昆耶休屠王等将其众五万来降。<a id="a-8Y"></a>获其金人率长丈余。<a id="a-8Z"></a>列之于甘泉宫。<a id="a-8a"></a>武帝以为。<a id="a-8b"></a>大神烧香礼拜。<a id="a-8c"></a>及开西域遣张骞使大夏。<a id="a-8d"></a>还云。<a id="a-8e"></a>有身毒国。<a id="a-8f"></a>身毒国一名天竺。<a id="a-8g"></a>始闻浮图之教。<a id="a-8h"></a>魏书云。<a id="a-8i"></a>汉武得金人不祭祀但烧香礼拜而已。<a id="a-8j"></a>此则佛教流通之渐也　汉哀帝元寿元年。<a id="a-8k"></a>使景宪往大月氏国。<a id="a-8l"></a>因诵浮图经还汉。<a id="a-8m"></a>当时稍行浮图斋戒。</p>
  <p id="a8n">至章帝时。<a id="a-8o"></a>楚王英好为浮图斋戒。<a id="a-8p"></a>奉黄缣白纨三十疋以赎愆。<a id="a-8q"></a>诏报楚王。<a id="a-8r"></a>尚浮图之仁祀洁斋三月。<a id="a-8s"></a>与神为誓信也。</p>
  <p id="a8t">桓帝。<a id="a-8u"></a>时襄楷言。<a id="a-8v"></a>佛陀黄老以谏主上。<a id="a-8w"></a>欲令好生恶杀。<a id="a-8x"></a>少嗜欲尚无为。</p>
  <p id="a8y">后汉书。<a id="a-8z"></a>孝明帝永平三年。<a id="a-90"></a>上梦金人项佩日月光飞行殿前。<a id="a-91"></a>顾问群臣。<a id="a-92"></a>通人傅毅对曰。<a id="a-93"></a>臣闻西域有神。<a id="a-94"></a>其名曰佛。<a id="a-95"></a>陛下所见得无是乎。<a id="a-96"></a>帝遣郎中蔡愔中郎将秦景博士王遵等。<a id="a-97"></a>使于天竺而图其形像。<a id="a-98"></a>愔仍与沙门摄摩腾竺法兰东还洛阳。<a id="a-99"></a>中国有沙门自此始也　后汉郊祀志曰。<a id="a-9A"></a>佛者汉言觉。<a id="a-9B"></a>将以觉悟群生也。<a id="a-9C"></a>统其教以修善慈心为主。<a id="a-9D"></a>不杀生类专务清净。<a id="a-9E"></a>其精者为沙门。<a id="a-9F"></a>汉言息心。<a id="a-9G"></a>剃发去家绝情洗欲。<a id="a-9H"></a>而归于无为也。<a id="a-9I"></a>又以人死精神不灭随后受形。<a id="a-9J"></a>所行善恶后生皆有报应。<a id="a-9K"></a>所贵行善修道。<a id="a-9L"></a>以练其精神。<a id="a-9M"></a>练而不已以至无生而得为佛也。<a id="a-9N"></a>身长丈六黄金色。<a id="a-9O"></a>项中佩日月光。<a id="a-9P"></a>变化无常。<a id="a-9Q"></a>无所不入。<a id="a-9R"></a>故能化通万物而大济群生也。<a id="a-9S"></a>有经书数千卷。<a id="a-9T"></a>以虚无为宗。<a id="a-9U"></a>苞罗精粗无所不统。<a id="a-9V"></a>善为宏阔胜大之言。<a id="a-9W"></a>所求在一体之内。<a id="a-9X"></a>所明在视听之外。<a id="a-9Y"></a>归于玄微深远难得而测。<a id="a-9Z"></a>故王公大人观生死报应之际。<a id="a-9a"></a>莫不懅然自失也魏书云。<a id="a-9b"></a>蔡愔得佛经四十二章及释迦立像。<a id="a-9c"></a>明帝令画工图写像形。<a id="a-9d"></a>置于清凉台及显节陵上。<a id="a-9e"></a>经文缄于兰台石室。<a id="a-9f"></a>愔之还也。<a id="a-9g"></a>以白马负经而来汉。<a id="a-9h"></a>因立白马寺于洛阳雍门西。<a id="a-9i"></a>其经旨不抵言生生之类皆因行业而起有过去当今未来三世也。<a id="a-9j"></a>其修道阶次心行等级非一。<a id="a-9k"></a>皆缘浅以至深。<a id="a-9l"></a>藉微以为着。<a id="a-9m"></a>率在于积仁顺蠲嗜欲。<a id="a-9n"></a>习虚静而成通照也。<a id="a-9o"></a>其始修心则依佛法僧受三归也。<a id="a-9p"></a>三归如君子之三畏。<a id="a-9q"></a>又有五戒。<a id="a-9r"></a>断杀盗淫妄语饮酒。<a id="a-9s"></a>大意与仁义礼智信同。<a id="a-9t"></a>云奉持之则生人天胜处。<a id="a-9u"></a>离鬼畜诸苦。<a id="a-9v"></a>言善恶之处凡有六道。<a id="a-9w"></a>在其防心正身口断妄语。<a id="a-9x"></a>总谓之十善道也。<a id="a-9y"></a>能具此者。<a id="a-9z"></a>近获天报远得菩提四月八日夜从母右胁而生。<a id="a-A0"></a>当周昭鲁庄之世。<a id="a-A1"></a>姿相超异者三十二种。<a id="a-A2"></a>天降嘉瑞以应之。<a id="a-A3"></a>亦三十二。<a id="a-A4"></a>佛既去世。<a id="a-A5"></a>弟子等以香木焚身。<a id="a-A6"></a>灵骨分碎大小如粒。<a id="a-A7"></a>其色红白。<a id="a-A8"></a>击之不坏焚之不燋。<a id="a-A9"></a>每有光明神验。<a id="a-AA"></a>灭后百一十六年。<a id="a-AB"></a>有阿育王。<a id="a-AC"></a>以神力分佛舍利使于诸鬼神造八万四千宝塔。<a id="a-AD"></a>今洛阳彭城扶风蜀郡姑臧临淄等。<a id="a-AE"></a>皆有塔焉。<a id="a-AF"></a>并有神异也　汉法本内传云。<a id="a-AG"></a>明帝遣郎中蔡愔中郎将秦景博士王遵等一十八人。<a id="a-AH"></a>至天竺国与摄摩腾等将释迦立像。<a id="a-AI"></a>是优填王第四师所作。<a id="a-AJ"></a>还明帝问摩腾曰。<a id="a-AK"></a>法王出世。<a id="a-AL"></a>何以化不及此。<a id="a-AM"></a>摩腾对曰。<a id="a-AN"></a>迦毗罗卫国者。<a id="a-AO"></a>是三千大千世界百亿日月之中心。<a id="a-AP"></a>三世诸佛皆从彼生。<a id="a-AQ"></a>不问天龙鬼神有愿行力者。<a id="a-AR"></a>皆生于彼。<a id="a-AS"></a>受佛正化。<a id="a-AT"></a>咸得悟道。<a id="a-AU"></a>余处众生无缘感佛。<a id="a-AV"></a>佛不往也。<a id="a-AW"></a>佛虽不往。<a id="a-AX"></a>光明及处。<a id="a-AY"></a>或五百年。<a id="a-AZ"></a>或一千年。<a id="a-Aa"></a>一千年外。<a id="a-Ab"></a>皆有圣人。<a id="a-Ac"></a>传佛声教而教化之。<a id="a-Ad"></a>永平十四年正月一日。<a id="a-Ae"></a>五岳诸山道士朝正之次。<a id="a-Af"></a>互相命云。<a id="a-Ag"></a>至尊弃我道法远求胡教。<a id="a-Ah"></a>我等今因朝次。<a id="a-Ai"></a>各将太上天尊所制经书。<a id="a-Aj"></a>尽己之所能。<a id="a-Ak"></a>共上一表曰。<a id="a-Al"></a>五岳十八山观太上三洞弟子道士褚善信等六百九十人。<a id="a-Am"></a>死罪上言。<a id="a-An"></a>臣闻太上无形无名无极无上。<a id="a-Ao"></a>虚无自然大道元首。<a id="a-Ap"></a>自从造化道德从生无上。<a id="a-Aq"></a>无为之尊。<a id="a-Ar"></a>自然之父。<a id="a-As"></a>上古同遵。<a id="a-At"></a>百王不易。<a id="a-Au"></a>今陛下道迈羲皇德过尧舜。<a id="a-Av"></a>光泽四海。<a id="a-Aw"></a>八表归仁。<a id="a-Ax"></a>臣等窃承。<a id="a-Ay"></a>陛下弃本逐末。<a id="a-Az"></a>求教西域。<a id="a-B0"></a>臣观西域所事者既是胡神。<a id="a-B1"></a>所说者不参华夏。<a id="a-B2"></a>复请胡人令翻其语托同似汉。<a id="a-B3"></a>臣等思忖。<a id="a-B4"></a>陛下虽翻得此语。<a id="a-B5"></a>恐非大道。<a id="a-B6"></a>如不依信。<a id="a-B7"></a>愿陛下恕臣等罪。<a id="a-B8"></a>听与验试。<a id="a-B9"></a>臣等五岳诸山道士多有聪明智慧。<a id="a-BA"></a>博通经典。<a id="a-BB"></a>从元皇已来。<a id="a-BC"></a>太上经行悉能晓了。<a id="a-BD"></a>太虚符咒并皆明达。<a id="a-BE"></a>或有吞符饵气。<a id="a-BF"></a>或有策使鬼神。<a id="a-BG"></a>或有入火不烧。<a id="a-BH"></a>或有履水不溺。<a id="a-BI"></a>或有白日升天。<a id="a-BJ"></a>或有隐形于地。<a id="a-BK"></a>至于方药法术。<a id="a-BL"></a>无有不能者。<a id="a-BM"></a>愿陛下许臣等得与比校。<a id="a-BN"></a>一则圣上意安。<a id="a-BO"></a>二则得辩真伪。<a id="a-BP"></a>三则大道有归。<a id="a-BQ"></a>四则不乱华俗。<a id="a-BR"></a>臣等若比对不如。<a id="a-BS"></a>任上重决。<a id="a-BT"></a>若臣等比对有胜。<a id="a-BU"></a>乞除虚伪。<a id="a-BV"></a>敕遣尚书令宋庠引入长乐宫诏。<a id="a-BW"></a>此月十五日大集白马寺南门外。<a id="a-BX"></a>道士等共置三坛。<a id="a-BY"></a>坛别开二十四门南岳道士褚善信等七十人。<a id="a-BZ"></a>将灵宝真文太上玉决。<a id="a-Ba"></a>崆峒灵章升玄步虚太上左仙人请问自然五称诸天内音等经合一百三卷。<a id="a-Bb"></a>华岳道士刘正念等七十人。<a id="a-Bc"></a>将智慧定志智慧上品戒仙人请问本行因缘明真科等六十二卷。<a id="a-Bd"></a>恒岳道士桓文度等七十人。<a id="a-Be"></a>将本业上品法科罪福明真科斋仪太上洞玄真文合八十卷。<a id="a-Bf"></a>岱岳道士焦得心等七十人。<a id="a-Bg"></a>将诸天灵书度命九天生神章太上说极太虚自然灭度五练生尸度自然倦仪合八十五卷。<a id="a-Bh"></a>嵩岳道士吕慧通等一百四十人。<a id="a-Bi"></a>将太上安志上品三元品诫太极左仙公神仙本起内传服御五牙立成朝夕朝礼仪九十五卷。<a id="a-Bj"></a>霍山天目山五台山白鹿山合十八山诸山观道士祁文信等二百七十人。<a id="a-Bk"></a>将太极真人敷灵宝文太上洞玄灵宝天文及五符经步虚文神仙药法尸解品上天符录敕禁合八十四卷。<a id="a-Bl"></a>都合五百六十九卷。<a id="a-Bm"></a>置之西坛。<a id="a-Bn"></a>茅成子许成子列子黄子老子庄子惠子合二十七家诸子经书。<a id="a-Bo"></a>总有二百三十五卷。<a id="a-Bp"></a>置之中坛。<a id="a-Bq"></a>馔食奠祀百神置之东坛。<a id="a-Br"></a>明帝设七宝行殿。<a id="a-Bs"></a>在白马寺南门外道西。<a id="a-Bt"></a>置佛舍利及经像。<a id="a-Bu"></a>十五日斋讫。<a id="a-Bv"></a>道士等即以紫荻和栴檀沉水香。<a id="a-Bw"></a>积绕西坛经教上啼泣启告曰。<a id="a-Bx"></a>臣等上启。<a id="a-By"></a>太上无极大道元始天尊众仙百灵。<a id="a-Bz"></a>今胡神乱夏人主信邪正教失踪玄风坠绪。<a id="a-C0"></a>臣等谨依三五步刚之法敢以置经坛上。<a id="a-C1"></a>以火取验。<a id="a-C2"></a>欲开晓未闻以辩真伪。<a id="a-C3"></a>便放火烧经。<a id="a-C4"></a>经从火化悉成灰烬。<a id="a-C5"></a>道士等见火焚经心大惊怖。<a id="a-C6"></a>先时升天者不复能升。<a id="a-C7"></a>先时隐形者不复能隐。<a id="a-C8"></a>先时入火者不复能入。<a id="a-C9"></a>先善禁咒者呼策不应。<a id="a-CA"></a>先有种种功能者无一可验。<a id="a-CB"></a>诸道士等大生惭愧。<a id="a-CC"></a>尔时太傅张衍语褚信曰。<a id="a-CD"></a>卿今所试无验。<a id="a-CE"></a>即是虚妄宜就西域真法。<a id="a-CF"></a>褚信不答。<a id="a-CG"></a>南岳道士费叔才在众自憾而死。<a id="a-CH"></a>时佛舍利光明五色。<a id="a-CI"></a>直上空中旋环如盖。<a id="a-CJ"></a>遍覆大众映蔽日轮。<a id="a-CK"></a>摩腾法师先得阿罗汉果。<a id="a-CL"></a>以慈善力涌身高飞。<a id="a-CM"></a>行卧空中神化自在。<a id="a-CN"></a>还坐本处。<a id="a-CO"></a>怡然而住。<a id="a-CP"></a>于时天雨宝花。<a id="a-CQ"></a>在于佛殿及众僧上。<a id="a-CR"></a>又闻天中诸乐之音。<a id="a-CS"></a>感动人情。<a id="a-CT"></a>大众观悦。<a id="a-CU"></a>叹未曾有。<a id="a-CV"></a>法兰法师于大众中即说偈言。</p>
  <p id="aCW">狐非师子类　灯非日月光　池无巨海纳　丘非嵩岳嵘　法云垂世界　善种得开萌　显通希有法　处处化群生。</p>
  <p id="aCX">于时大众围绕兰法师数百余重。<a id="a-CY"></a>法师复出梵音叹佛功德。<a id="a-CZ"></a>亦令大众。<a id="a-Ca"></a>称扬三宝赞述法僧。<a id="a-Cb"></a>或说人天地狱因缘。<a id="a-Cc"></a>或说小乘阿毗昙。<a id="a-Cd"></a>或说大乘摩诃衍。<a id="a-Ce"></a>或说忏悔灭罪。<a id="a-Cf"></a>或说出家功德。<a id="a-Cg"></a>时司空阳城侯刘善峻官人民庶及妇女等发心出家。<a id="a-Ch"></a>四岳诸山道士吕惠通等。<a id="a-Ci"></a>六百二十人出家。<a id="a-Cj"></a>五品已上九十三人出家。<a id="a-Ck"></a>九品已上镇远将军姜苟儿等一百七十五人出家。<a id="a-Cl"></a>京都治下民张子尚等二百七十人出家。<a id="a-Cm"></a>明帝后宫阴夫人王婕妤等一百九十人出家。<a id="a-Cn"></a>京都妇女阿潘等一百二十一人出家。<a id="a-Co"></a>十六日帝共大臣文武数百人与出家者剃发。<a id="a-Cp"></a>日日设供夜夜燃灯。<a id="a-Cq"></a>作种种伎乐比至三十日。<a id="a-Cr"></a>法衣瓶钵悉皆施讫。<a id="a-Cs"></a>即立十寺。<a id="a-Ct"></a>城外七寺。<a id="a-Cu"></a>城内三寺。<a id="a-Cv"></a>七寺安僧。<a id="a-Cw"></a>三寺安尼。<a id="a-Cx"></a>汉之佛法。<a id="a-Cy"></a>从此兴焉。</p>
  <p id="aCz">汉法本内传凡有五卷　第一卷(明帝得梦求法品)第二卷(请法师立寺功德品)第三卷(与诸道士比校度脱品)第四卷(明帝大臣称扬品)第五卷(广通流布品)</p>
  <p id="aD0">案玄通记云。<a id="a-D1"></a>后汉桓帝建和三年己丑之岁。<a id="a-D2"></a>有沙门安清。<a id="a-D3"></a>是安息国王太子。<a id="a-D4"></a>舍国出家意存游化。<a id="a-D5"></a>至洛阳译出众经。<a id="a-D6"></a>魏书云。<a id="a-D7"></a>文帝黄初三年壬寅之岁。<a id="a-D8"></a>有沙门昙摩迦罗。<a id="a-D9"></a>至许都译出戒律。</p>
  <p id="aDA">侍中傅毅汉法王异记云。</p>
  <p id="aDB">周昭王二十七年丁巳岁。<a id="a-DC"></a>佛生。</p>
  <p id="aDD">吴书曰。<a id="a-DE"></a>吴主孙权赤乌四年辛酉之岁。<a id="a-DF"></a>有沙门康僧会。<a id="a-DG"></a>是康居国大丞相之长子初达吴地营立茅茨设像行道。<a id="a-DH"></a>吴人初见谓之妖异。<a id="a-DI"></a>有司奏闻。<a id="a-DJ"></a>吴主问曰。<a id="a-DK"></a>佛有何神验也。<a id="a-DL"></a>僧会答曰。<a id="a-DM"></a>佛晦灵迹出余千载。<a id="a-DN"></a>遗有舍利应现无方。<a id="a-DO"></a>吴主曰。<a id="a-DP"></a>若得舍利当为起塔。<a id="a-DQ"></a>经三七日遂获舍利五色曜天。<a id="a-DR"></a>剖之逾坚烧之不然。<a id="a-DS"></a>光明出火作大莲华照曜宫殿。<a id="a-DT"></a>吴主叹异信心乃发。<a id="a-DU"></a>因造建初寺度人出家。<a id="a-DV"></a>吴主问尚书令都卿侯阚泽曰。<a id="a-DW"></a>汉明帝已来凡有几年。<a id="a-DX"></a>阚泽对曰。<a id="a-DY"></a>从永平十年至今赤乌四年。<a id="a-DZ"></a>合一百七十五年。<a id="a-Da"></a>吴主曰。<a id="a-Db"></a>佛教入汉既久。<a id="a-Dc"></a>何缘始至江东。<a id="a-Dd"></a>阚泽对曰。<a id="a-De"></a>永平十四年。<a id="a-Df"></a>五岳道士与摩腾捔力之时。<a id="a-Dg"></a>道士不如。<a id="a-Dh"></a>南岳道士褚善信费叔才等。<a id="a-Di"></a>在会自憾而死。<a id="a-Dj"></a>门徒子弟归葬南岳。<a id="a-Dk"></a>不预出家无人流布。<a id="a-Dl"></a>后遭汉政陵迟兵戎不息。<a id="a-Dm"></a>经今多载始得兴行。<a id="a-Dn"></a>吴主又曰。<a id="a-Do"></a>孔丘老子得与佛比对以不。<a id="a-Dp"></a>阚泽对曰。<a id="a-Dq"></a>臣寻鲁孔丘者。<a id="a-Dr"></a>英才诞秀圣德不群。<a id="a-Ds"></a>世号素王。<a id="a-Dt"></a>制作经典。<a id="a-Du"></a>训奖周道教化来叶。<a id="a-Dv"></a>师儒之风泽润今古。<a id="a-Dw"></a>亦有逸民如许成子吕成子原阳子庄子老子等百家子书。<a id="a-Dx"></a>皆修身自玩。<a id="a-Dy"></a>放畅山谷纵大其志。<a id="a-Dz"></a>学归淡泊事乖人伦长幼之节。<a id="a-E0"></a>亦非安世治民之风。<a id="a-E1"></a>至汉景帝。<a id="a-E2"></a>以黄子老子义体尤深。<a id="a-E3"></a>改子为经。<a id="a-E4"></a>始立道学。<a id="a-E5"></a>敕令朝野悉讽诵焉。<a id="a-E6"></a>若将孔老二家远方佛法。<a id="a-E7"></a>远则远矣。<a id="a-E8"></a>所以然者。<a id="a-E9"></a>孔老设教。<a id="a-EA"></a>法天制用不敢违天。<a id="a-EB"></a>诸佛设教。<a id="a-EC"></a>天法奉行不敢违佛。<a id="a-ED"></a>以此言之。<a id="a-EE"></a>实非比对明矣。<a id="a-EF"></a>吴主大喜。<a id="a-EG"></a>用泽为太子太傅。</p>
  <p id="aEH">魏明帝曾欲坏宫西浮图。<a id="a-EI"></a>外国沙门乃金盘盛水置于殿前。<a id="a-EJ"></a>以舍利投水。<a id="a-EK"></a>乃有五色光起。<a id="a-EL"></a>帝加叹异。<a id="a-EM"></a>乃于道东作周闾百间以为精舍。<a id="a-EN"></a>元魏太祖天兴元年。<a id="a-EO"></a>下诏曰。<a id="a-EP"></a>夫佛法之兴。<a id="a-EQ"></a>其来远矣。<a id="a-ER"></a>济益之功冥及存没。<a id="a-ES"></a>神踪遗轨信可依凭。<a id="a-ET"></a>有敕于京邑建饰容范修整宫舍。<a id="a-EU"></a>令信向之徒有所居止。<a id="a-EV"></a>是岁始作五级佛图[山*耆]阇崛山及须弥山殿。<a id="a-EW"></a>加以饰缋。<a id="a-EX"></a>别构讲堂禅室及沙门坐处。<a id="a-EY"></a>莫不具焉。<a id="a-EZ"></a>捡史籍通儒并称佛法。<a id="a-Ea"></a>尽善也。<a id="a-Eb"></a>尽美也。<a id="a-Ec"></a>邪见何缘自招逆罪。<a id="a-Ed"></a>魏世祖即位。<a id="a-Ee"></a>亦遵太祖太宗之业。<a id="a-Ef"></a>每引高德沙门。<a id="a-Eg"></a>与共谈论。<a id="a-Eh"></a>于四月八日。<a id="a-Ei"></a>举诸佛像行于广衢。<a id="a-Ej"></a>帝亲御门楼散花礼敬。<a id="a-Ek"></a>沙门慧始甚有神异。<a id="a-El"></a>赫连昌破长安曰。<a id="a-Em"></a>慧始身被白刃而体不伤。<a id="a-En"></a>五十余年未尝寝卧。<a id="a-Eo"></a>跣行泥涂初不污足。<a id="a-Ep"></a>色逾鲜白。<a id="a-Eq"></a>世号之白脚阿练若。<a id="a-Er"></a>时主敬重大兴佛法。<a id="a-Es"></a>死十余年俨然不变。</p>
  <p id="aEt">魏太武时。<a id="a-Eu"></a>崔皓为司徒尤不信佛。<a id="a-Ev"></a>每与帝言恒加诽毁。<a id="a-Ew"></a>因盖吴作乱关中。<a id="a-Ex"></a>浩便进说。<a id="a-Ey"></a>因废佛法。<a id="a-Ez"></a>道士天师寇谦之。<a id="a-F0"></a>苦与皓诤。<a id="a-F1"></a>皓不肯从。<a id="a-F2"></a>谦之谓曰。<a id="a-F3"></a>卿从今年受戮灭门矣。<a id="a-F4"></a>于后太武通身发疮痛苦难忍。<a id="a-F5"></a>群臣议云。<a id="a-F6"></a>崔皓邪佞毁除佛像。<a id="a-F7"></a>陛下所患必由此来。<a id="a-F8"></a>皓后果伏诛。<a id="a-F9"></a>备加五刑。<a id="a-FA"></a>岂非积恶受殃可愍之甚。<a id="a-FB"></a>然元魏君临凡一十七帝一百七十九年。<a id="a-FC"></a>唯七八年中佛法沦废。<a id="a-FD"></a>自余光显不可具陈。<a id="a-FE"></a>兴光元年。<a id="a-FF"></a>于五级大寺。<a id="a-FG"></a>及大祖已下五帝铸像五躯。<a id="a-FH"></a>各长一丈六尺。<a id="a-FI"></a>用金二十五万斤。<a id="a-FJ"></a>太和元年于方山太祖营垒之处建思远寺。<a id="a-FK"></a>正光元年岁次庚子七月。<a id="a-FL"></a>明帝加朝服。<a id="a-FM"></a>大赦天下。<a id="a-FN"></a>二十三日请僧尼道士女官。<a id="a-FO"></a>在前殿设斋。<a id="a-FP"></a>斋讫。<a id="a-FQ"></a>帝遣侍中刘腾宣敕。<a id="a-FR"></a>请法师等与道士论议。<a id="a-FS"></a>以释弟子疑网。<a id="a-FT"></a>尔时清通观道士姜斌与融觉寺法师昙谟最对论。<a id="a-FU"></a>帝问曰。<a id="a-FV"></a>佛与老子同时以不。<a id="a-FW"></a>姜斌对曰。<a id="a-FX"></a>老子西入化胡。<a id="a-FY"></a>佛时以充侍者。<a id="a-FZ"></a>明是同时法师问曰。<a id="a-Fa"></a>何以得知。<a id="a-Fb"></a>姜斌曰。<a id="a-Fc"></a>案老子开天经。<a id="a-Fd"></a>是以得知。<a id="a-Fe"></a>法师问曰。<a id="a-Ff"></a>老子当周何王几年而生当周何王几年西入。<a id="a-Fg"></a>姜斌曰。<a id="a-Fh"></a>当周定王即位三年乙卯之岁。<a id="a-Fi"></a>于楚国陈郡苦县厉乡曲仁里。<a id="a-Fj"></a>九月十四日夜子时生。<a id="a-Fk"></a>当周简王即位四年丁丑之岁。<a id="a-Fl"></a>事周为守藏史当周简王即位十三年景戌之岁。<a id="a-Fm"></a>迁为太史。<a id="a-Fn"></a>当周敬王即位元年庚辰之岁。<a id="a-Fo"></a>年八十五。<a id="a-Fp"></a>见周德陵迟。<a id="a-Fq"></a>遂与散关令尹喜西入化胡。<a id="a-Fr"></a>此足明矣。<a id="a-Fs"></a>法师报云。<a id="a-Ft"></a>佛当周昭王二十四年四月八日生。<a id="a-Fu"></a>穆王五十二年二月十五日灭度。<a id="a-Fv"></a>计入涅槃经三百四十五年。<a id="a-Fw"></a>始到定王三年老子方生。<a id="a-Fx"></a>生已年八十五。<a id="a-Fy"></a>至敬王元年。<a id="a-Fz"></a>凡经四百二十五年。<a id="a-G0"></a>始与尹喜西遁。<a id="a-G1"></a>此则年月悬殊所说不同。<a id="a-G2"></a>无乃谬乎。<a id="a-G3"></a>姜斌曰。<a id="a-G4"></a>若佛生当周昭王之时。<a id="a-G5"></a>出何文记。<a id="a-G6"></a>法师对曰。<a id="a-G7"></a>出周书异记并汉法本内传。<a id="a-G8"></a>并有明文。<a id="a-G9"></a>斌曰。<a id="a-GA"></a>孔子既是制法圣人。<a id="a-GB"></a>当时于佛迥无文记。<a id="a-GC"></a>法师对曰。<a id="a-GD"></a>仁者识同管见。<a id="a-GE"></a>窥览不弘远。<a id="a-GF"></a>案孔子有三备十经。<a id="a-GG"></a>谓天地人。<a id="a-GH"></a>佛之文言出在中备。<a id="a-GI"></a>仁者善自披究。<a id="a-GJ"></a>足得开晓。<a id="a-GK"></a>姜斌曰。<a id="a-GL"></a>孔子圣人不言而知。<a id="a-GM"></a>何假卜乎。<a id="a-GN"></a>法师对曰。<a id="a-GO"></a>唯佛是众圣之王。<a id="a-GP"></a>四生上首。<a id="a-GQ"></a>达一切众生前后二际。<a id="a-GR"></a>吉凶终始不假卜观。<a id="a-GS"></a>自余圣人虽晓未然之理。<a id="a-GT"></a>必藉蓍龟以通灵卦也。<a id="a-GU"></a>明帝即遣侍中尚书令元又宣敕。<a id="a-GV"></a>语道士云。<a id="a-GW"></a>姜斌论无宗旨。<a id="a-GX"></a>问斌。<a id="a-GY"></a>开天经何处得来。<a id="a-GZ"></a>是谁所说即遣中书侍郎魏收尚书郎祖莹等。<a id="a-Ga"></a>就观取经。<a id="a-Gb"></a>帝令官人议之。<a id="a-Gc"></a>太尉丹阳王萧综太傅李寔卫尉卿许伯桃吏部尚书刑峦散骑常侍温子升等一百七十人。<a id="a-Gd"></a>读讫奏云。<a id="a-Ge"></a>老子止着五千文。<a id="a-Gf"></a>更无余说。<a id="a-Gg"></a>臣等所议。<a id="a-Gh"></a>姜斌罪当惑众。<a id="a-Gi"></a>帝时加斌极刑。<a id="a-Gj"></a>三藏法师菩提流支苦谏。<a id="a-Gk"></a>乃止。<a id="a-Gl"></a>配徒马邑自兴光之后。<a id="a-Gm"></a>京内及四方诸寺。<a id="a-Gn"></a>新旧有六千四百七十八所。<a id="a-Go"></a>僧尼七万七千二百五十八人以鹰师曹为报德寺。<a id="a-Gp"></a>考魏有天下至于禅让。<a id="a-Gq"></a>佛经通流大集中国。<a id="a-Gr"></a>凡四百一十五部。<a id="a-Gs"></a>合一千九百一十九卷。<a id="a-Gt"></a>略计僧尼二百万人。<a id="a-Gu"></a>寺有三万余所。<a id="a-Gv"></a>时世隆平人民丰乐。<a id="a-Gw"></a>僧尼甚众曾无逆人。<a id="a-Gx"></a>洎永嘉南迁迄于陈世。<a id="a-Gy"></a>三百许年。<a id="a-Gz"></a>像教东兴未之盛也。<a id="a-H0"></a>出好名德利益倍多。<a id="a-H1"></a>光赞时君网有凶党。</p>
  <p id="aH2">。</p>
  <p id="aH3">奕云。<a id="a-H4"></a>僧尼六十已下简使作民。<a id="a-H5"></a>则兵强人众。</p>
  <p id="aH6">奕云。<a id="a-H7"></a>寺多僧众损费为甚。<a id="a-H8"></a>但是寺舍请给孤老贫民无宅。<a id="a-H9"></a>义士三万户。<a id="a-HA"></a>州唯置一寺。<a id="a-HB"></a>草堂土塔以安经像。<a id="a-HC"></a>遣胡僧二人传示胡法。</p>
  <p id="aHD">奕云。<a id="a-HE"></a>西域胡者。<a id="a-HF"></a>恶泥而生便事泥瓦。<a id="a-HG"></a>今犹毛臊人面而兽心。<a id="a-HH"></a>土枭道人驴骡四色。<a id="a-HI"></a>贪逆之恶种。<a id="a-HJ"></a>佛生西方。<a id="a-HK"></a>非中国之正俗盖妖魅之邪气也。</p>
  <p id="aHL">奕云庖牺已下二十九代。<a id="a-HM"></a>父子君臣。<a id="a-HN"></a>立忠立孝。<a id="a-HO"></a>守道履德。<a id="a-HP"></a>生长神州。<a id="a-HQ"></a>得华夏正气。<a id="a-HR"></a>人皆淳朴。<a id="a-HS"></a>以世无佛故也。<a id="a-HT"></a>奕云。<a id="a-HU"></a>秦起秦仲三十五世。<a id="a-HV"></a>六百三十八年　奕云。<a id="a-HW"></a>帝王无佛则大治年长。<a id="a-HX"></a>有佛则虐政祚短。<a id="a-HY"></a>自庖牺已下二十九代。<a id="a-HZ"></a>而无佛法。<a id="a-Ha"></a>君明臣忠。<a id="a-Hb"></a>国祚长久。</p>
  <p id="aHc">奕云。<a id="a-Hd"></a>未有佛法已前。<a id="a-He"></a>人民淳和。<a id="a-Hf"></a>世无纂逆。</p>
  <p id="aHg">奕云。<a id="a-Hh"></a>佛来汉地。<a id="a-Hi"></a>有损无益　奕云。<a id="a-Hj"></a>赵建武时。<a id="a-Hk"></a>有道人张光反。<a id="a-Hl"></a>梁武时僧光反。<a id="a-Hm"></a>况今僧尼二十万众。<a id="a-Hn"></a>早须废省　一答废省僧尼事者　对曰。<a id="a-Ho"></a>夫形迹易察而真伪难明。<a id="a-Hp"></a>自非久处未可知矣。<a id="a-Hq"></a>昔远法师答桓玄书云。<a id="a-Hr"></a>经教所述凡有三科。<a id="a-Hs"></a>一者禅思入微。<a id="a-Ht"></a>二者讽味遗典。<a id="a-Hu"></a>三者兴建福业。<a id="a-Hv"></a>然有兴福之人。<a id="a-Hw"></a>不存禁戒。<a id="a-Hx"></a>而迹非阿练者。<a id="a-Hy"></a>或有多诵经文讽咏不绝。<a id="a-Hz"></a>而不能畅说义理者。<a id="a-I0"></a>或有年已宿长。<a id="a-I1"></a>虽无三科可纪。<a id="a-I2"></a>而体性贞正不犯大非者。<a id="a-I3"></a>以此较量取舍难辩。<a id="a-I4"></a>案出家功德经云。<a id="a-I5"></a>度一人出家胜起宝塔至于梵天。<a id="a-I6"></a>何者。<a id="a-I7"></a>人能弘道自利利他。<a id="a-I8"></a>洁己立身住持三宝。<a id="a-I9"></a>津梁七世资益国家。<a id="a-IA"></a>诸有罪者依法绳治。<a id="a-IB"></a>无过者为国行道　一答毁寺给民草堂安像。</p>
  <p id="aIC">对曰。<a id="a-ID"></a>法流汉地五百余年。<a id="a-IE"></a>寺舍僧尼积世来有。<a id="a-IF"></a>龛塔堂殿皆是先代兴营。<a id="a-IG"></a>房宇门廊都由信心起造。<a id="a-IH"></a>或为存没二亲及往生七世求将来胜报种现在福田。<a id="a-II"></a>咸出彼好心非佛僧课造。<a id="a-IJ"></a>书云。<a id="a-IK"></a>成功不毁。<a id="a-IL"></a>故郑子产不毁伯予之庙。<a id="a-IM"></a>夫子谓之仁人。<a id="a-IN"></a>况佛为三世良田四生父母。<a id="a-IO"></a>唯可供养。<a id="a-IP"></a>不可毁除。<a id="a-IQ"></a>佛虽去世法付人王。<a id="a-IR"></a>伏惟　陛下再造生民重兴佛道。<a id="a-IS"></a>即是如来大檀越主。<a id="a-IT"></a>请遵汉明永平之化。<a id="a-IU"></a>近同文帝开皇之时　一答西域胡者人面兽心贪逆恶种佛生西方妖魅邪气者　对曰。<a id="a-IV"></a>案史记历帝王俭目录及陶隐居年纪等云。<a id="a-IW"></a>庖牺氏蛇身人首。<a id="a-IX"></a>大庭氏人身牛头。<a id="a-IY"></a>女娲氏亦蛇身人头。<a id="a-IZ"></a>秦仲衍鸟身人面。<a id="a-Ia"></a>夏禹出于东夷。<a id="a-Ib"></a>文王生于西羌。<a id="a-Ic"></a>简狄吞燕卵而生。<a id="a-Id"></a>契伯禹剖母胸背而生。<a id="a-Ie"></a>伊尹托自空桑。<a id="a-If"></a>元氏魏主亦生夷狄。<a id="a-Ig"></a>然并应天明命出震乘时或南面称孤。<a id="a-Ih"></a>或君临万国。<a id="a-Ii"></a>虽可生处僻陋形貌鄙粗。<a id="a-Ij"></a>而各御天威俱怀圣德。<a id="a-Ik"></a>老子亦托牧母生。<a id="a-Il"></a>自下凡何得以所出庸贱而无圣者乎。<a id="a-Im"></a>子曰。<a id="a-In"></a>君子居之。<a id="a-Io"></a>何陋之有。<a id="a-Ip"></a>信哉斯言也。<a id="a-Iq"></a>佥曰有道则尊。<a id="a-Ir"></a>岂简高下。<a id="a-Is"></a>故知圣应无方随机而见。<a id="a-It"></a>寻释迦祖祢。<a id="a-Iu"></a>盖千代轮王之孙。<a id="a-Iv"></a>刹利王之太子。<a id="a-Iw"></a>期兆斯赴物感则形。<a id="a-Ix"></a>出三千世界之中央。<a id="a-Iy"></a>南阎浮提之大国垂教设方。<a id="a-Iz"></a>但以利益众生为本。<a id="a-J0"></a>若言生在羌胡出自戎虏便为恶者。<a id="a-J1"></a>太昊文命皆非圣人。<a id="a-J2"></a>老子文王不足师敬。<a id="a-J3"></a>案地理志西域传言。<a id="a-J4"></a>西胡者但是葱岭已东三十六国。<a id="a-J5"></a>不关天竺佛生之地。<a id="a-J6"></a>若知而妄说。<a id="a-J7"></a>何罪之深。<a id="a-J8"></a>若不知浪言。<a id="a-J9"></a>死有余责　一答庖牺已下二十九代父子君臣立忠立孝守道履德禀华夏正气者。<a id="a-JA"></a>对曰。<a id="a-JB"></a>史记淮南众书等云。<a id="a-JC"></a>黄帝时。<a id="a-JD"></a>蚩尤铜头铁额。<a id="a-JE"></a>作乱天下。<a id="a-JF"></a>与黄帝战于阪泉。<a id="a-JG"></a>以登帝位。<a id="a-JH"></a>蚩尤逆命。<a id="a-JI"></a>复战涿鹿之野。<a id="a-JJ"></a>凡经五十二载。<a id="a-JK"></a>颛顼时。<a id="a-JL"></a>又诛三苗于左洞庭。<a id="a-JM"></a>又彭蠡汲冢竹书云。<a id="a-JN"></a>舜囚尧于平阳。<a id="a-JO"></a>取之帝位。<a id="a-JP"></a>今见有囚尧城。<a id="a-JQ"></a>尧又与有苗战于丹水之浦。<a id="a-JR"></a>尧上射九日落其乌羽。<a id="a-JS"></a>楚词云十日代出流金砾石缴大风于青丘。<a id="a-JT"></a>斯修蛇于洞庭。<a id="a-JU"></a>戮封豕于大泽。<a id="a-JV"></a>杀九瘿于汹水。<a id="a-JW"></a>尚书云。<a id="a-JX"></a>洪水滔天。<a id="a-JY"></a>怀山襄陵。<a id="a-JZ"></a>黎民阻饥。<a id="a-Ja"></a>百姓昏垫。<a id="a-Jb"></a>禹时百姓各以其心。<a id="a-Jc"></a>而柏谷子退耕于野。<a id="a-Jd"></a>三苗不修德政。<a id="a-Je"></a>禹亲灭之。<a id="a-Jf"></a>夏桀之君。<a id="a-Jg"></a>左河济右太华。<a id="a-Jh"></a>伊阙在其南。<a id="a-Ji"></a>羊肠背其北。<a id="a-Jj"></a>焚皇图杀龙逢。<a id="a-Jk"></a>囚成汤纵末嬉。<a id="a-Jl"></a>修政不仁。<a id="a-Jm"></a>汤放灭之。<a id="a-Jn"></a>汤凡九征二十七战。<a id="a-Jo"></a>大旱七年河洛竭流销金烂石。<a id="a-Jp"></a>高宗伐鬼方三年。<a id="a-Jq"></a>殷纣辛迷惑姐已。<a id="a-Jr"></a>恣十恶之害。<a id="a-Js"></a>流五虐之刑。<a id="a-Jt"></a>剖贤人之心。<a id="a-Ju"></a>刳孕妇之腹。<a id="a-Jv"></a>囚文王禁箕子。<a id="a-Jw"></a>周武王伐纣于牧野。<a id="a-Jx"></a>血流漂杵。<a id="a-Jy"></a>诛之鹿台。<a id="a-Jz"></a>王亲射纣。<a id="a-K0"></a>躬悬头太白之旗。<a id="a-K1"></a>而夷齐非之。<a id="a-K2"></a>不食其粟。<a id="a-K3"></a>孔子曰。<a id="a-K4"></a>武尽美矣。<a id="a-K5"></a>未尽善也。<a id="a-K6"></a>武王之世三监作乱。<a id="a-K7"></a>成王之日三叔流言。<a id="a-K8"></a>宣王六月出征诗云。<a id="a-K9"></a>薄伐猃狁至于太原。<a id="a-KA"></a>采薇遣戍役云。<a id="a-KB"></a>北有猃狁之难。<a id="a-KC"></a>西有昆夷之患。<a id="a-KD"></a>采芭又云。<a id="a-KE"></a>宣王南征。<a id="a-KF"></a>信士曰。<a id="a-KG"></a>上来所道。<a id="a-KH"></a>并是三皇已下三王之时。<a id="a-KI"></a>必能守道履德怀忠奉孝。<a id="a-KJ"></a>尔时无佛。<a id="a-KK"></a>足可清平。<a id="a-KL"></a>何为世世兴师兵戈不息。<a id="a-KM"></a>至于毒流百姓殃及无辜。<a id="a-KN"></a>乃为姚石慕容永嘉之世。<a id="a-KO"></a>岂名荡荡无为之时邪。<a id="a-KP"></a>见失言一何谬矣。</p>
 </body>
</html>