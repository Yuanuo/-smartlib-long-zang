<!doctype html>
<html id="z3IBWeo1Pa" data-ver="163">
 <head>
  <meta charset="utf-8">
  <meta author="法琳">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">破邪论集序</h1>
  <h2 id="a2">唐虞秘书制</h2>
  <p id="a3">若夫神妙无方。<a id="a-4"></a>非筹算能测。<a id="a-5"></a>至理凝邈。<a id="a-6"></a>岂绳准所知寔乃常道无言有崖斯绝。<a id="a-7"></a>安可凭诸天纵窥其窅冥者乎。<a id="a-8"></a>至于五门六度之源。<a id="a-9"></a>半字一乘之教。<a id="a-A"></a>九流百氏之目。<a id="a-B"></a>三洞四检之文。<a id="a-C"></a>苟可以经纬阐其图。<a id="a-D"></a>可以心力到其境者。<a id="a-E"></a>英猷茂实代有人焉。<a id="a-F"></a>法琳法师者。<a id="a-G"></a>俗姓陈。<a id="a-H"></a>颖川人。<a id="a-I"></a>晋司空群之后也。<a id="a-J"></a>自梁及陈。<a id="a-K"></a>世传缨冕。<a id="a-L"></a>爰祖及伯累叶儒宗。<a id="a-M"></a>法师少学三论。<a id="a-N"></a>名闻朝野。<a id="a-O"></a>长该众典。<a id="a-P"></a>声振殊俗。<a id="a-Q"></a>威仪肃穆介节淹通。<a id="a-R"></a>留连清翰发擿微隐。<a id="a-S"></a>比地方春。<a id="a-T"></a>藏用显仁之量。<a id="a-U"></a>如愚若讷。<a id="a-V"></a>外闇内明之功。<a id="a-W"></a>固能智周测海道亚弥天。<a id="a-X"></a>岂止操类山涛神侔庾亮而已。<a id="a-Y"></a>尔其文情乃典而不野丽而有则。<a id="a-Z"></a>犹八音之并奏。<a id="a-a"></a>等五色以相宣。<a id="a-b"></a>道行则纳正见于三空。<a id="a-c"></a>拯群迷于八苦。<a id="a-d"></a>既学博而心下。<a id="a-e"></a>亦守卑而调高。<a id="a-f"></a>实释种之梁栋。<a id="a-g"></a>盖人伦之羽仪者矣。<a id="a-h"></a>加以账乏扶危先人后已。<a id="a-i"></a>重风光之拂照林牖。<a id="a-j"></a>爱山水之负带烟霞。<a id="a-k"></a>愿力是融晦迹肥遁。<a id="a-l"></a>以隋开皇之末。<a id="a-m"></a>隐于青溪山之鬼谷洞焉。<a id="a-n"></a>迥构岩崖则蔽亏日月。<a id="a-o"></a>空飞户牖则吐纳风云。<a id="a-p"></a>其间采五芝而偃仰。<a id="a-q"></a>游八禅而寝息。<a id="a-r"></a>饵松术于溪涧。<a id="a-s"></a>披薜荔于山阿。<a id="a-t"></a>皆合掌归依摩顶问道。<a id="a-u"></a>经行恬静十有余年。<a id="a-v"></a>然其叠嶂危岑长松巨壑。<a id="a-w"></a>野老之所栖盘。<a id="a-x"></a>古贤之所游践。<a id="a-y"></a>莫不身至目睹攀穴指归。<a id="a-z"></a>仍撰青溪山记一卷。<a id="a-10"></a>见行于世。<a id="a-11"></a>太史令傅奕。<a id="a-12"></a>学业庸浅识虑非长。<a id="a-13"></a>乃穿凿短篇凭陵正觉。<a id="a-14"></a>将恐震兹布鼓窃比雷门。<a id="a-15"></a>中庸之人颇成阻惑。<a id="a-16"></a>法师愍彼昆虫。<a id="a-17"></a>又撰破邪论一卷。<a id="a-18"></a>虽知虞卫同奏表异者九成。<a id="a-19"></a>蝇骥并驰见奇者千里。<a id="a-1A"></a>终须朱紫各色清浊分流。<a id="a-1B"></a>诃以凡测圣之衅。<a id="a-1C"></a>责以俗校真之咎。<a id="a-1D"></a>引文证理非道则儒。<a id="a-1E"></a>曲致深情指的周密。<a id="a-1F"></a>莫不辙乱旗靡瓦解冰销。<a id="a-1G"></a>入室有操矛之图。<a id="a-1H"></a>厥角无容头之地。<a id="a-1I"></a>于是传写不穷流布长世。<a id="a-1J"></a>若披云而见日。<a id="a-1K"></a>同迷纵而得道。<a id="a-1L"></a>法师著述之性。<a id="a-1M"></a>速而且理。<a id="a-1N"></a>凡厥勒成多所遗逸。<a id="a-1O"></a>今散采所得诗赋碑志赞颂箴诫记传启论。<a id="a-1P"></a>及三教系谱释老宗源等。<a id="a-1Q"></a>合成三十卷。<a id="a-1R"></a>法师与余情敦淡水义等金兰。<a id="a-1S"></a>虽服制异宜风期是笃。<a id="a-1T"></a>辄以藤绠联彼圭璋。<a id="a-1U"></a>编为次第其词云尔。</p>
  <p data-pb></p>
  <h2 id="a1V">上殿下破邪论启</h2>
  <p id="a1W">法琳启。<a id="a-1X"></a>缅寻三元五运之肇。<a id="a-1Y"></a>天皇人帝之兴。<a id="a-1Z"></a>龟图鸟篆之文。<a id="a-1a"></a>金版丹笥之典。<a id="a-1b"></a>六衡九光之度。<a id="a-1c"></a>百家万卷之书。<a id="a-1d"></a>莫不导人伦信义之风。<a id="a-1e"></a>述勋华周孔之教。<a id="a-1f"></a>统其要也。<a id="a-1g"></a>未达生死之源。<a id="a-1h"></a>陈其理也。<a id="a-1i"></a>不出有无之域。<a id="a-1j"></a>岂若五分法身三明种智。<a id="a-1k"></a>湛然常乐何变何迁。<a id="a-1l"></a>邈矣真如非生非灭。<a id="a-1m"></a>而能道资万有慈被百灵。<a id="a-1n"></a>启解脱彼岸之津。<a id="a-1o"></a>开究竟无为之府。<a id="a-1p"></a>拔群生于见海之外。<a id="a-1q"></a>救诸子于火宅之中。<a id="a-1r"></a>但化隔葱河千有余载。<a id="a-1s"></a>教流汉土六百许年。<a id="a-1t"></a>龛塔相望神人接踵。<a id="a-1u"></a>所以道安登秦帝之辇。<a id="a-1v"></a>僧会上吴主之车。<a id="a-1w"></a>高座法师能陈八正。<a id="a-1x"></a>浮图和上巧说五乘。<a id="a-1y"></a>化洽九州福沾三世。<a id="a-1z"></a>其为利物此之谓欤。<a id="a-20"></a>有隋褫运戎马生郊。<a id="a-21"></a>灾起四凶毒流百姓。<a id="a-22"></a>慧灯既隐法雨将收。<a id="a-23"></a>赖我大唐。<a id="a-24"></a>上应乾心下协黎愿。<a id="a-25"></a>补天以丽三象。<a id="a-26"></a>纽地以安五岳。<a id="a-27"></a>生民蒙再造之恩。<a id="a-28"></a>释门荷中兴之赐。<a id="a-29"></a>方欣六兹五常四彼三皇。<a id="a-2A"></a>反淳朴之风。<a id="a-2B"></a>行无为之化。<a id="a-2C"></a>窃见傅奕所上诽毁之事。<a id="a-2D"></a>在司既不施行。<a id="a-2E"></a>奕乃公然远近流布。<a id="a-2F"></a>人间酒席竞为戏谈。<a id="a-2G"></a>有累清风寔秽华俗。<a id="a-2H"></a>长物邪见损国福田。<a id="a-2I"></a>理不可也。<a id="a-2J"></a>伏惟殿下。<a id="a-2K"></a>往藉三归久资十善。<a id="a-2L"></a>赴苍生之望。<a id="a-2M"></a>膺大宝之期。<a id="a-2N"></a>道协隆平德光副后。<a id="a-2O"></a>发洊雷之响则蛰户俱开。<a id="a-2P"></a>启明离之晖则幽衢并镜。<a id="a-2Q"></a>赫矣允矣。<a id="a-2R"></a>难得名矣。<a id="a-2S"></a>固以汉光重世周卜永年。<a id="a-2T"></a>复能降意福门回情胜境。<a id="a-2U"></a>津梁在念墙堑为心。<a id="a-2V"></a>伏愿折邪见幢然正法炬。<a id="a-2W"></a>像化攸寄深幸兹乎。<a id="a-2X"></a>不住愤懑惄焉之志。<a id="a-2Y"></a>谨上破邪论二卷。<a id="a-2Z"></a>尘黩威严。<a id="a-2a"></a>伏增悚息。<a id="a-2b"></a>谨启。</p>
  <p id="a2c">武德五年正月二十七日济法寺沙门释法琳启。</p>
 </body>
</html>