<!doctype html>
<html id="z3IBXA81eB" data-ver="1375">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第二十二</h1>
  <p id="a2">夫真心无形。<a id="a-3"></a>妙体绝相。<a id="a-4"></a>云何有报化庄严等事。</p>
  <p id="a5">答诸佛法身如真金。<a id="a-6"></a>相好似金庄严具。<a id="a-7"></a>以金作具。<a id="a-8"></a>体用全同。<a id="a-9"></a>从心现色。<a id="a-A"></a>性相无二。</p>
  <p id="aB">如起信论问云。<a id="a-C"></a>若佛法身。<a id="a-D"></a>无有种种差别色相。<a id="a-E"></a>云何能现种种诸色。</p>
  <p id="aF">答。<a id="a-G"></a>以法身是色实体故。<a id="a-H"></a>能现种种色。<a id="a-I"></a>谓从本已来。<a id="a-J"></a>色心无二。<a id="a-K"></a>以色本性。<a id="a-L"></a>即心自性。<a id="a-M"></a>说名智身。<a id="a-N"></a>以心本性。<a id="a-O"></a>即色自性。<a id="a-P"></a>说名法身。<a id="a-Q"></a>依于法身。<a id="a-R"></a>一切如来所现色身。<a id="a-S"></a>遍一切处。<a id="a-T"></a>无有间断。<a id="a-U"></a>十方菩萨。<a id="a-V"></a>随所堪任。<a id="a-W"></a>随所愿乐。<a id="a-X"></a>见无量受用身。<a id="a-Y"></a>无量庄严土。<a id="a-Z"></a>各各差别。<a id="a-a"></a>不相障碍。<a id="a-b"></a>无有断绝。<a id="a-c"></a>此所现色身。<a id="a-d"></a>一切众生心意识。<a id="a-e"></a>不能思量。<a id="a-f"></a>以是真如自在甚深用故。<a id="a-g"></a>故知所现一切依正二报。<a id="a-h"></a>供具庄严等无边佛事。<a id="a-i"></a>皆从一心而起。<a id="a-j"></a>如华严经云。<a id="a-k"></a>以从波罗蜜所生一切宝盖。<a id="a-l"></a>于一切佛境界清净解所生一切华帐。<a id="a-m"></a>无生法忍所生一切衣。<a id="a-n"></a>入金刚法无碍心所生一切铃网。<a id="a-o"></a>解一切法如幻心所生一切坚固香。<a id="a-p"></a>周遍一切佛境界如来座。<a id="a-q"></a>心所生一切佛众宝妙座。<a id="a-r"></a>供养佛不懈心所生一切宝幢。<a id="a-s"></a>解诸法如梦欢喜心所生佛所住一切宝宫殿。<a id="a-t"></a>无著善根无生善根所生一切宝莲华云。<a id="a-u"></a>一切坚固香云。<a id="a-v"></a>一切无边色华云。<a id="a-w"></a>一切种种色妙衣云。<a id="a-x"></a>一切无边清净栴檀香云。<a id="a-y"></a>一切妙庄严宝盖云。<a id="a-z"></a>一切烧香云。<a id="a-10"></a>一切妙鬘云。<a id="a-11"></a>一切清净庄严具云。<a id="a-12"></a>皆遍法界。<a id="a-13"></a>出过诸天。<a id="a-14"></a>供养之具。<a id="a-15"></a>供养于佛。<a id="a-16"></a>其诸菩萨一一身。<a id="a-17"></a>各出不可说百千亿那由他菩萨。<a id="a-18"></a>皆充满法界虚空界。<a id="a-19"></a>其心等于三世诸佛。<a id="a-1A"></a>以从无颠倒法所起。<a id="a-1B"></a>解深密经云。<a id="a-1C"></a>尔时曼殊室利白佛言。<a id="a-1D"></a>世尊。<a id="a-1E"></a>如来成等正觉。<a id="a-1F"></a>转正法轮。<a id="a-1G"></a>入大涅槃。<a id="a-1H"></a>如是三种。<a id="a-1I"></a>当知何相。<a id="a-1J"></a>佛告曼殊室利。<a id="a-1K"></a>善男子。<a id="a-1L"></a>当知此三皆无二相。<a id="a-1M"></a>谓非成等正觉。<a id="a-1N"></a>非不成等正觉。<a id="a-1O"></a>非转正法轮。<a id="a-1P"></a>非不转正法轮。<a id="a-1Q"></a>非入大涅槃。<a id="a-1R"></a>非不入大涅槃。<a id="a-1S"></a>何以故。<a id="a-1T"></a>如来法身究竟净故。<a id="a-1U"></a>如来化身常示现故。<a id="a-1V"></a>释曰。<a id="a-1W"></a>非成等正觉者。<a id="a-1X"></a>以法身究竟净故。<a id="a-1Y"></a>离常见故。<a id="a-1Z"></a>入第一义谛故。<a id="a-1a"></a>非众生见闻故。<a id="a-1b"></a>非不成等正觉者。<a id="a-1c"></a>以化身常示现故。<a id="a-1d"></a>离断见故。<a id="a-1e"></a>约世俗谛故。<a id="a-1f"></a>随机熟有情心现故。<a id="a-1g"></a>然法报虽分。<a id="a-1h"></a>真化一际。<a id="a-1i"></a>又法身普遍有二。<a id="a-1j"></a>一随相各别遍。<a id="a-1k"></a>以法身遍在一切大小相中不坏相故。<a id="a-1l"></a>二圆融总摄遍。<a id="a-1m"></a>以法身无相。<a id="a-1n"></a>能融一切有相总摄归一体故。<a id="a-1o"></a>色身即体之用遍。<a id="a-1p"></a>智身修成。<a id="a-1q"></a>如体之遍。<a id="a-1r"></a>遂则十身布影。<a id="a-1s"></a>散分十刹之中。<a id="a-1t"></a>一体分光。<a id="a-1u"></a>不动一尘之内。<a id="a-1v"></a>色身如日之影。<a id="a-1w"></a>随现世间。<a id="a-1x"></a>智身似日之光。<a id="a-1y"></a>照临法界。<a id="a-1z"></a>又佛身诸根。<a id="a-20"></a>一一相好。<a id="a-21"></a>皆遍法界。<a id="a-22"></a>以诸根体同故。<a id="a-23"></a>若眼为门。<a id="a-24"></a>诸根相好。<a id="a-25"></a>及佛刹土。<a id="a-26"></a>莫不皆是一眼中现。<a id="a-27"></a>如经云。<a id="a-28"></a>众生身中有如来眼。<a id="a-29"></a>如来耳等。<a id="a-2A"></a>以佛法身共众生性。<a id="a-2B"></a>无别体故。<a id="a-2C"></a>皆从无性而起。<a id="a-2D"></a>起不违真。<a id="a-2E"></a>因法界而生。<a id="a-2F"></a>生不碍事。<a id="a-2G"></a>所以一切诸佛。<a id="a-2H"></a>于一切世界。<a id="a-2I"></a>皆是得菩提处。<a id="a-2J"></a>若以真身。<a id="a-2K"></a>则称性遍周。<a id="a-2L"></a>若以应身。<a id="a-2M"></a>则随机普现。<a id="a-2N"></a>所以天亲云。<a id="a-2O"></a>广略相入者。<a id="a-2P"></a>诸佛有二种身。<a id="a-2Q"></a>一法性法身。<a id="a-2R"></a>二方便法身。<a id="a-2S"></a>由法性法身故。<a id="a-2T"></a>生方便法身。<a id="a-2U"></a>由方便法身故。<a id="a-2V"></a>显出法性法身。<a id="a-2W"></a>此二种身。<a id="a-2X"></a>异而不可分。<a id="a-2Y"></a>一而不可同。<a id="a-2Z"></a>是故广略相入。<a id="a-2a"></a>法身无相故。<a id="a-2b"></a>则能无不相。<a id="a-2c"></a>是故相好庄严。<a id="a-2d"></a>即是法身也。<a id="a-2e"></a>法身无知故。<a id="a-2f"></a>则能无不知。<a id="a-2g"></a>是故一切种智。<a id="a-2h"></a>即是真实智慧。<a id="a-2i"></a>故华严论云。<a id="a-2j"></a>法身相好。<a id="a-2k"></a>一际无差。<a id="a-2l"></a>晓公起信论疏序云。<a id="a-2m"></a>原夫大乘之为本也。<a id="a-2n"></a>萧焉寂灭。<a id="a-2o"></a>湛尔冲玄。<a id="a-2p"></a>玄之又玄。<a id="a-2q"></a>岂出万像之表。<a id="a-2r"></a>寂之又寂。<a id="a-2s"></a>犹在百家之谈。<a id="a-2t"></a>非象表也。<a id="a-2u"></a>五目不能睹其容。<a id="a-2v"></a>在言里也。<a id="a-2w"></a>四辩莫能谈其状。<a id="a-2x"></a>此明真体。<a id="a-2y"></a>与一切法非一非异。<a id="a-2z"></a>华严经疏序云。<a id="a-30"></a>冥真体于万化之域。<a id="a-31"></a>显德相于重玄之门。<a id="a-32"></a>记释云。<a id="a-33"></a>此明无碍。<a id="a-34"></a>则与诸法非一异矣。<a id="a-35"></a>如肇公云。<a id="a-36"></a>道远乎哉。<a id="a-37"></a>触事而真。<a id="a-38"></a>亦体即万化矣。<a id="a-39"></a>故云冥真体于万化之域。<a id="a-3A"></a>显德相于重玄之门者。<a id="a-3B"></a>明相不碍体也。<a id="a-3C"></a>重玄即是理体。<a id="a-3D"></a>明德相只在体上。<a id="a-3E"></a>若离体有相。<a id="a-3F"></a>相非玄妙。<a id="a-3G"></a>胜德之相。<a id="a-3H"></a>名为德相。<a id="a-3I"></a>言重玄者。<a id="a-3J"></a>借老子之言。<a id="a-3K"></a>老子云。<a id="a-3L"></a>玄之又玄。<a id="a-3M"></a>众妙之门。<a id="a-3N"></a>彼以有名无名。<a id="a-3O"></a>同谓之玄。<a id="a-3P"></a>河上公云。<a id="a-3Q"></a>玄者。<a id="a-3R"></a>天也。<a id="a-3S"></a>天中复有天。<a id="a-3T"></a>庄子云。<a id="a-3U"></a>天即自然。<a id="a-3V"></a>则自然亦自然也。<a id="a-3W"></a>依此而生万物。<a id="a-3X"></a>故云众妙之门。<a id="a-3Y"></a>今宗镜中。<a id="a-3Z"></a>亦复如是。<a id="a-3a"></a>无法不收。<a id="a-3b"></a>无德不备。<a id="a-3c"></a>可谓心之至妙幽玄矣。<a id="a-3d"></a>清凉记引华严经颂云。<a id="a-3e"></a>佛以法为身。<a id="a-3f"></a>清净如虚空。</p>
  <p id="a3g">问云。<a id="a-3h"></a>佛身既知虚空。<a id="a-3i"></a>何缘现于金色等。<a id="a-3j"></a>云何令人悟于虚空。</p>
  <p id="a3k">答。<a id="a-3l"></a>有三意。<a id="a-3m"></a>一体虽无相。<a id="a-3n"></a>为物现相。<a id="a-3o"></a>物宜见故。<a id="a-3p"></a>随他意耳。<a id="a-3q"></a>二若不现相。<a id="a-3r"></a>云何令人悟于无相。<a id="a-3s"></a>如不因言。<a id="a-3t"></a>岂显无言之理。<a id="a-3u"></a>三如虚空。<a id="a-3v"></a>言。<a id="a-3w"></a>取其清净无相。<a id="a-3x"></a>非离相求。<a id="a-3y"></a>相即无相。<a id="a-3z"></a>不乖空故。<a id="a-40"></a>经颂云。<a id="a-41"></a>佛住甚深真法性。<a id="a-42"></a>寂灭无相同虚空。<a id="a-43"></a>而于第一实义中。<a id="a-44"></a>示现种种所行事。<a id="a-45"></a>此一偈。<a id="a-46"></a>总收前三意。<a id="a-47"></a>肇论云。<a id="a-48"></a>用即寂。<a id="a-49"></a>寂即用。<a id="a-4A"></a>用寂体一同出而异名。<a id="a-4B"></a>更无无用之寂主于用也。<a id="a-4C"></a>寂用元是一体。<a id="a-4D"></a>同从理出而有异名也。<a id="a-4E"></a>非谓离用之外。<a id="a-4F"></a>别有一寂。<a id="a-4G"></a>为用之主也。<a id="a-4H"></a>故云。<a id="a-4I"></a>般若之体。<a id="a-4J"></a>非有非无。<a id="a-4K"></a>虚不失照。<a id="a-4L"></a>照不失虚。<a id="a-4M"></a>故曰不动等觉而建立诸法。<a id="a-4N"></a>如镜鉴像。<a id="a-4O"></a>虚不失照。<a id="a-4P"></a>似日游空。<a id="a-4Q"></a>照不失虚。<a id="a-4R"></a>又不动等觉建立诸法。<a id="a-4S"></a>则寂而常用。<a id="a-4T"></a>不坏缘生而观实相。<a id="a-4U"></a>则用而常寂。<a id="a-4V"></a>斯乃千差万用。<a id="a-4W"></a>别相异名。<a id="a-4X"></a>俱同出一真心体矣。<a id="a-4Y"></a>所以又云。<a id="a-4Z"></a>经称圣人。<a id="a-4a"></a>无为而无所不为。<a id="a-4b"></a>无为故。<a id="a-4c"></a>虽动而寂。<a id="a-4d"></a>无所不为故。<a id="a-4e"></a>虽寂而动。<a id="a-4f"></a>虽寂而动故。<a id="a-4g"></a>物莫能一。<a id="a-4h"></a>虽动而寂。<a id="a-4i"></a>故物莫能二。<a id="a-4j"></a>物莫能二故。<a id="a-4k"></a>逾动逾寂。<a id="a-4l"></a>物莫能一故。<a id="a-4m"></a>逾寂逾动。<a id="a-4n"></a>法性如是。<a id="a-4o"></a>动寂难量。<a id="a-4p"></a>焉能一其寂而二其动哉。<a id="a-4q"></a>故名不能名。<a id="a-4r"></a>相不能相矣。<a id="a-4s"></a>又云。<a id="a-4t"></a>所以圣人。<a id="a-4u"></a>戢玄机于未兆。<a id="a-4v"></a>藏冥运于既化。<a id="a-4w"></a>总六合以镜心。<a id="a-4x"></a>一去来以成体。<a id="a-4y"></a>古今通。<a id="a-4z"></a>始终。<a id="a-50"></a>同穷本极末。<a id="a-51"></a>莫之与二。<a id="a-52"></a>浩然大均。<a id="a-53"></a>乃曰涅槃。<a id="a-54"></a>所以圣人玄机。<a id="a-55"></a>预察于未来锋芒。<a id="a-56"></a>未兆之事。<a id="a-57"></a>冥运过去已。<a id="a-58"></a>变化之缘。<a id="a-59"></a>则心镜能照万事。<a id="a-5A"></a>十方三世。<a id="a-5B"></a>无有遗余。<a id="a-5C"></a>今古去来。<a id="a-5D"></a>始终本末。<a id="a-5E"></a>莫不同一心无二之体。<a id="a-5F"></a>是以入佛境界经云。<a id="a-5G"></a>如来如实知本际中际后际。<a id="a-5H"></a>如彼法本际不生。<a id="a-5I"></a>未来际不去。<a id="a-5J"></a>现在际不住。<a id="a-5K"></a>如实知彼法足迹。<a id="a-5L"></a>如一法。<a id="a-5M"></a>一切法亦如是。<a id="a-5N"></a>如一切法。<a id="a-5O"></a>一法亦如是。<a id="a-5P"></a>文殊师利。<a id="a-5Q"></a>而一多不可得。<a id="a-5R"></a>故知生佛同一庄严。<a id="a-5S"></a>同一慈心。<a id="a-5T"></a>同一悲体。<a id="a-5U"></a>如诸法无行经云。<a id="a-5V"></a>文殊师利言。<a id="a-5W"></a>一切众生。<a id="a-5X"></a>皆成就大悲。<a id="a-5Y"></a>名不动相。<a id="a-5Z"></a>文殊师利。<a id="a-5a"></a>云何是事名不动相。<a id="a-5b"></a>世尊。<a id="a-5c"></a>一切众生。<a id="a-5d"></a>无起无作相。<a id="a-5e"></a>皆入如来平等法中。<a id="a-5f"></a>不出大悲之性。<a id="a-5g"></a>以恼悲无分别故。<a id="a-5h"></a>是故一切众生。<a id="a-5i"></a>皆成就大悲。<a id="a-5j"></a>名不动相。<a id="a-5k"></a>故知万法不动。<a id="a-5l"></a>悲恼何分。<a id="a-5m"></a>一真匪移。<a id="a-5n"></a>垢净谁别。<a id="a-5o"></a>然虽现庄严。<a id="a-5p"></a>皆如海印。<a id="a-5q"></a>如古德云。<a id="a-5r"></a>谓香海澄停。<a id="a-5s"></a>湛然不动。<a id="a-5t"></a>四天下中色身形像。<a id="a-5u"></a>皆于其中而有印文。<a id="a-5v"></a>如印印物。<a id="a-5w"></a>亦犹澄波万顷。<a id="a-5x"></a>晴天无云。<a id="a-5y"></a>列宿星月炳然齐现。<a id="a-5z"></a>无来无去。<a id="a-60"></a>非有非无。<a id="a-61"></a>不一不异。<a id="a-62"></a>如来智海。<a id="a-63"></a>识浪不生。<a id="a-64"></a>澄停清净。<a id="a-65"></a>至明至静。<a id="a-66"></a>无心顿现一切众生心念根欲。<a id="a-67"></a>心念根欲。<a id="a-68"></a>并在智中。<a id="a-69"></a>如海含像。<a id="a-6A"></a>故经颂云。<a id="a-6B"></a>如海普现众生身。<a id="a-6C"></a>以此说名为大海。<a id="a-6D"></a>菩提普印诸心行。<a id="a-6E"></a>是故正觉名无量。<a id="a-6F"></a>非唯智现物。<a id="a-6G"></a>心。<a id="a-6H"></a>亦依此智。<a id="a-6I"></a>顿现万形。<a id="a-6J"></a>普应诸类。<a id="a-6K"></a>贤首品颂云。<a id="a-6L"></a>或现童男童女形。<a id="a-6M"></a>天龙及与阿修罗。<a id="a-6N"></a>乃至摩睺罗伽等。<a id="a-6O"></a>随其所乐悉令见。<a id="a-6P"></a>众生形相各不同。<a id="a-6Q"></a>行业音声亦无量。<a id="a-6R"></a>如是一切皆能现。<a id="a-6S"></a>海印三昧威神力。<a id="a-6T"></a>以此海印三昧之力。<a id="a-6U"></a>顿现一切。<a id="a-6V"></a>为众生不知故。<a id="a-6W"></a>佛方便力。<a id="a-6X"></a>垂诸教迹。<a id="a-6Y"></a>是以昔人云。<a id="a-6Z"></a>佛兴由生迷实。<a id="a-6a"></a>说法示于真实。<a id="a-6b"></a>不动真际。<a id="a-6c"></a>建立诸法。<a id="a-6d"></a>则性不可坏。<a id="a-6e"></a>不坏假名。<a id="a-6f"></a>而说实相。<a id="a-6g"></a>则相不可坏。<a id="a-6h"></a>斯则天魔外道等。<a id="a-6i"></a>皆法印。<a id="a-6j"></a>故无能坏。<a id="a-6k"></a>且五逆四魔尚法界印。<a id="a-6l"></a>况无漏净智一真相好。<a id="a-6m"></a>而能障实相之妙旨耶。<a id="a-6n"></a>故华严经颂云。<a id="a-6o"></a>清净慈门刹尘数。<a id="a-6p"></a>共生如来一妙相。<a id="a-6q"></a>一一诸相莫不然。<a id="a-6r"></a>是故见者无厌足。<a id="a-6s"></a>法华经偈云。<a id="a-6t"></a>深达罪福相。<a id="a-6u"></a>遍照于十方。<a id="a-6v"></a>微妙净法身。<a id="a-6w"></a>具相三十二。<a id="a-6x"></a>则法身为一切法之印。<a id="a-6y"></a>无有一法出此印文。<a id="a-6z"></a>台教云。<a id="a-70"></a>如无行经云。<a id="a-71"></a>五逆即菩提。<a id="a-72"></a>菩提即五逆。<a id="a-73"></a>逆与菩提。<a id="a-74"></a>不出心性。<a id="a-75"></a>故无二相体。<a id="a-76"></a>既不二故不可坏。<a id="a-77"></a>以逆本来无自性故。<a id="a-78"></a>苦即实相。<a id="a-79"></a>阴死二魔即法界印。<a id="a-7A"></a>烦恼即实相。<a id="a-7B"></a>烦恼魔即法界印。<a id="a-7C"></a>业即实相。<a id="a-7D"></a>天魔即法界印。<a id="a-7E"></a>魔既即印。<a id="a-7F"></a>印岂坏印。<a id="a-7G"></a>大论云。<a id="a-7H"></a>有菩萨教人修空。<a id="a-7I"></a>断一切念。<a id="a-7J"></a>后时才起一念有心。<a id="a-7K"></a>便为魔动。<a id="a-7L"></a>即便忆念本所修空。<a id="a-7M"></a>魔为之灭。<a id="a-7N"></a>修空尚尔。<a id="a-7O"></a>况复观之即法界印。<a id="a-7P"></a>是知心有即缚。<a id="a-7Q"></a>心无即解。<a id="a-7R"></a>若了于心。<a id="a-7S"></a>何缚何解。</p>
  <p id="a7T">问。<a id="a-7U"></a>心无自性。<a id="a-7V"></a>生灭无恒。<a id="a-7W"></a>体用俱空。<a id="a-7X"></a>如何起行。</p>
  <p id="a7Y">答。<a id="a-7Z"></a>虽自体常空。<a id="a-7a"></a>不坏缘生之因果。<a id="a-7b"></a>而无有作者。<a id="a-7c"></a>宁亡善恶之业门。<a id="a-7d"></a>故心王论云。<a id="a-7e"></a>观心空王。<a id="a-7f"></a>玄妙难测。<a id="a-7g"></a>无形无相。<a id="a-7h"></a>有大神力。<a id="a-7i"></a>能灭千灾。<a id="a-7j"></a>成就万德。<a id="a-7k"></a>本性虽空。<a id="a-7l"></a>能施法则。<a id="a-7m"></a>观之无形。<a id="a-7n"></a>呼之有声。<a id="a-7o"></a>为大法将。<a id="a-7p"></a>持戒传经。<a id="a-7q"></a>水中碱味。<a id="a-7r"></a>色里胶青。<a id="a-7s"></a>决定是有。<a id="a-7t"></a>不见其形。<a id="a-7u"></a>心王亦尔。<a id="a-7v"></a>身内居停。<a id="a-7w"></a>面门出入。<a id="a-7x"></a>应物随情。<a id="a-7y"></a>自在无碍。<a id="a-7z"></a>所作皆成。<a id="a-80"></a>清凉疏释经云。<a id="a-81"></a>法界如幻者。<a id="a-82"></a>即体从缘。<a id="a-83"></a>一切法如实际。<a id="a-84"></a>即事而寂。<a id="a-85"></a>世人皆谓实际不变。<a id="a-86"></a>而谓诸法无常。<a id="a-87"></a>理实圆融。<a id="a-88"></a>世间之相。<a id="a-89"></a>即是常住。<a id="a-8A"></a>然古德以七喻展转释疑。<a id="a-8B"></a>一疑云。<a id="a-8C"></a>世间幻火。<a id="a-8D"></a>不成烧用。<a id="a-8E"></a>佛现益物。<a id="a-8F"></a>岂同幻耶。<a id="a-8G"></a>释云。<a id="a-8H"></a>如影。<a id="a-8I"></a>亦有应质阴覆等义。<a id="a-8J"></a>岂是实耶。<a id="a-8K"></a>然诸法喻。<a id="a-8L"></a>各有三义。<a id="a-8M"></a>一缘成义。<a id="a-8N"></a>二无实义。<a id="a-8O"></a>三有用义。<a id="a-8P"></a>意取无实。<a id="a-8Q"></a>故不着也。<a id="a-8R"></a>二疑云。<a id="a-8S"></a>若佛如影。<a id="a-8T"></a>菩萨何以起行往求。<a id="a-8U"></a>因既不虚。<a id="a-8V"></a>果宁非实。<a id="a-8W"></a>释云如梦。<a id="a-8X"></a>梦亦三义。<a id="a-8Y"></a>无体现实。<a id="a-8Z"></a>与觉为缘。<a id="a-8a"></a>谓有梦走而惊觉故。<a id="a-8b"></a>菩萨行亦尔。<a id="a-8c"></a>证理故空。<a id="a-8d"></a>无明未尽故似实。<a id="a-8e"></a>能与佛果为缘。<a id="a-8f"></a>勤勇不已豁然觉悟。<a id="a-8g"></a>如梦渡河。<a id="a-8h"></a>三疑云。<a id="a-8i"></a>若菩萨行如梦。<a id="a-8j"></a>何以经说此是菩萨行。<a id="a-8k"></a>此是二乘行。<a id="a-8l"></a>释云如响。<a id="a-8m"></a>缘成无本。<a id="a-8n"></a>称声大小。<a id="a-8o"></a>圣教亦尔。<a id="a-8p"></a>机感无本。<a id="a-8q"></a>随机异闻。<a id="a-8r"></a>四疑云。<a id="a-8s"></a>果行可然。<a id="a-8t"></a>世间未悟。<a id="a-8u"></a>此应是实。<a id="a-8v"></a>释云。<a id="a-8w"></a>如化。<a id="a-8x"></a>心业神力所持。<a id="a-8y"></a>无实有用。<a id="a-8z"></a>五疑云。<a id="a-90"></a>若皆如化。<a id="a-91"></a>何有差别之身。<a id="a-92"></a>释云。<a id="a-93"></a>如幻。<a id="a-94"></a>六疑云。<a id="a-95"></a>身若如幻。<a id="a-96"></a>何有报类不同。<a id="a-97"></a>释云。<a id="a-98"></a>如心。<a id="a-99"></a>以心无形如幻故。<a id="a-9A"></a>虽如幻不定。<a id="a-9B"></a>无有自性。<a id="a-9C"></a>然随缘现。<a id="a-9D"></a>能成众善。<a id="a-9E"></a>如大宝积经云。<a id="a-9F"></a>菩萨摩诃萨。<a id="a-9G"></a>复作是念。<a id="a-9H"></a>此缘起法。<a id="a-9I"></a>因果不坏。<a id="a-9J"></a>虽复是心法性。<a id="a-9K"></a>无有自性。<a id="a-9L"></a>无有作用。<a id="a-9M"></a>无有主宰。<a id="a-9N"></a>然此诸法。<a id="a-9O"></a>依止因缘而得生起。<a id="a-9P"></a>我当随其所欲积集善根。<a id="a-9Q"></a>既积集已修相应行。<a id="a-9R"></a>终不舍离是心法性。<a id="a-9S"></a>复次舍利子。<a id="a-9T"></a>菩萨摩诃萨。<a id="a-9U"></a>云何此中积集之相。<a id="a-9V"></a>舍利子。<a id="a-9W"></a>是诸苦萨摩诃萨。<a id="a-9X"></a>作如是观。<a id="a-9Y"></a>积集之相。<a id="a-9Z"></a>是心本性。<a id="a-9a"></a>犹如幻化。<a id="a-9b"></a>无有一法而可施者。<a id="a-9c"></a>是心法性。<a id="a-9d"></a>而能布施一切众生。<a id="a-9e"></a>回向积集。<a id="a-9f"></a>庄严佛土。<a id="a-9g"></a>是则名为善根积集。<a id="a-9h"></a>又舍利子。<a id="a-9i"></a>是心本性。<a id="a-9j"></a>如梦所见。<a id="a-9k"></a>其相寂静。<a id="a-9l"></a>是心法性。<a id="a-9m"></a>而能积集守护尸罗。<a id="a-9n"></a>皆为回向神通作用。<a id="a-9o"></a>是则名为善根积集。<a id="a-9p"></a>又舍利子。<a id="a-9q"></a>是心本性。<a id="a-9r"></a>犹如阳焰。<a id="a-9s"></a>究竟灭尽。<a id="a-9t"></a>是心法性。<a id="a-9u"></a>而能修习一切可乐忍辱之力。<a id="a-9v"></a>回向积习庄严菩提。<a id="a-9w"></a>是则名为善根积习。<a id="a-9x"></a>又舍利子。<a id="a-9y"></a>心本性者。<a id="a-9z"></a>如水中月。<a id="a-A0"></a>究竟远离积习之相。<a id="a-A1"></a>是心法性。<a id="a-A2"></a>而能发起一切正勤。<a id="a-A3"></a>回向成熟无量佛法。<a id="a-A4"></a>是则名为善根积习。<a id="a-A5"></a>又舍利子。<a id="a-A6"></a>心本性者。<a id="a-A7"></a>不可取得。<a id="a-A8"></a>不可睹见。<a id="a-A9"></a>是心法性。<a id="a-AA"></a>而能修习一切静虑解脱三摩地三摩钵底。<a id="a-AB"></a>回向诸佛胜三摩地。<a id="a-AC"></a>是则名为善根积习。<a id="a-AD"></a>又舍利子。<a id="a-AE"></a>观此心性。<a id="a-AF"></a>本非色相。<a id="a-AG"></a>无见无对。<a id="a-AH"></a>不可了知。<a id="a-AI"></a>是心法性。<a id="a-AJ"></a>而能修习一切慧句差别说智。<a id="a-AK"></a>回向圆满诸佛智慧。<a id="a-AL"></a>是则名为善根积习。<a id="a-AM"></a>又舍利子。<a id="a-AN"></a>心无所缘。<a id="a-AO"></a>无生无起。<a id="a-AP"></a>是心法性。<a id="a-AQ"></a>而能建立无量善法。<a id="a-AR"></a>摄受色相。<a id="a-AS"></a>如是名为善根积习。<a id="a-AT"></a>又舍利子。<a id="a-AU"></a>心无所因。<a id="a-AV"></a>亦无所生。<a id="a-AW"></a>是心法性。<a id="a-AX"></a>而能摄受觉分法因。<a id="a-AY"></a>是则名为善根积习。<a id="a-AZ"></a>又舍利子。<a id="a-Aa"></a>心性远离。<a id="a-Ab"></a>六种境界。<a id="a-Ac"></a>亦不生起。<a id="a-Ad"></a>是心法性。<a id="a-Ae"></a>而能引发菩提境界。<a id="a-Af"></a>因所生心。<a id="a-Ag"></a>是则名为善根积习。<a id="a-Ah"></a>舍利子。<a id="a-Ai"></a>如是名为菩萨摩诃萨。<a id="a-Aj"></a>依般若波罗蜜多。<a id="a-Ak"></a>故于一切心。<a id="a-Al"></a>随心观察。<a id="a-Am"></a>修习念住。<a id="a-An"></a>复次舍利子。<a id="a-Ao"></a>是菩萨摩诃萨。<a id="a-Ap"></a>又依般若波罗蜜多故。<a id="a-Aq"></a>于一切住随心观。<a id="a-Ar"></a>为求证得胜神通故。<a id="a-As"></a>系缚其心。<a id="a-At"></a>修学通智。<a id="a-Au"></a>得神通已但以一心。<a id="a-Av"></a>而能善知一切心相。<a id="a-Aw"></a>既了知已依心自体。<a id="a-Ax"></a>宣说诸法。<a id="a-Ay"></a>又云。<a id="a-Az"></a>化乐天王白佛言。<a id="a-B0"></a>世尊。<a id="a-B1"></a>彼实际者。<a id="a-B2"></a>遍一切处。<a id="a-B3"></a>无有一法而非实际。<a id="a-B4"></a>世尊。<a id="a-B5"></a>谓菩提者。<a id="a-B6"></a>亦是实际。<a id="a-B7"></a>世尊。<a id="a-B8"></a>何者是菩提。<a id="a-B9"></a>一切法是菩提。<a id="a-BA"></a>离自性故。<a id="a-BB"></a>乃至五无间业亦是菩提。<a id="a-BC"></a>何以故。<a id="a-BD"></a>菩提无自性。<a id="a-BE"></a>五无间业亦无自性。<a id="a-BF"></a>是故无间业亦是菩提。<a id="a-BG"></a>是以了心本性。<a id="a-BH"></a>自体无生。<a id="a-BI"></a>从无生中建立诸法。<a id="a-BJ"></a>观无性之心。<a id="a-BK"></a>说无性之教。<a id="a-BL"></a>随净缘而无性成佛。<a id="a-BM"></a>随染缘而无性为凡。<a id="a-BN"></a>不见纤尘。<a id="a-BO"></a>暂出性空之理。<a id="a-BP"></a>未有一念。<a id="a-BQ"></a>能违平等之门。<a id="a-BR"></a>所以大般若经偈云。<a id="a-BS"></a>有法不成有法。<a id="a-BT"></a>无法不成无法。<a id="a-BU"></a>有法不成无法。<a id="a-BV"></a>无法不成有法。<a id="a-BW"></a>释曰。<a id="a-BX"></a>有不成有无不成无者。<a id="a-BY"></a>以一体故。<a id="a-BZ"></a>无能成所成。<a id="a-Ba"></a>有不成无无不成有者。<a id="a-Bb"></a>自既不成。<a id="a-Bc"></a>焉能成他。<a id="a-Bd"></a>故知各无自体。<a id="a-Be"></a>互不成就。<a id="a-Bf"></a>大集经云。<a id="a-Bg"></a>一切诸法。<a id="a-Bh"></a>究竟无生。<a id="a-Bi"></a>一切诸法。<a id="a-Bj"></a>无性无生。<a id="a-Bk"></a>无起无出。<a id="a-Bl"></a>是以缘不生因。<a id="a-Bm"></a>因不生缘。<a id="a-Bn"></a>自性不生自性。<a id="a-Bo"></a>他性不生他性。<a id="a-Bp"></a>自性不生他性。<a id="a-Bq"></a>他性不生自性。<a id="a-Br"></a>是故说一切诸法。<a id="a-Bs"></a>自性无生。<a id="a-Bt"></a>胜思惟梵天所问经云。<a id="a-Bu"></a>尔时普华菩萨语舍利弗。<a id="a-Bv"></a>汝入灭尽定能听法耶。<a id="a-Bw"></a>答言。<a id="a-Bx"></a>善男子。<a id="a-By"></a>入灭尽定。<a id="a-Bz"></a>无有二行而能听法也。<a id="a-C0"></a>大德舍利弗。<a id="a-C1"></a>汝信诸法。<a id="a-C2"></a>皆是自性灭尽不。<a id="a-C3"></a>答言。<a id="a-C4"></a>如是。<a id="a-C5"></a>诸法皆是自性灭尽之相。<a id="a-C6"></a>我信是说。<a id="a-C7"></a>普华曰。<a id="a-C8"></a>若如是者。<a id="a-C9"></a>则舍利弗。<a id="a-CA"></a>常一切时不能听法。<a id="a-CB"></a>何以故。<a id="a-CC"></a>以一切诸法。<a id="a-CD"></a>常是自性灭尽相。<a id="a-CE"></a>是以诸法本空。<a id="a-CF"></a>但是缘起。<a id="a-CG"></a>缘会则似有。<a id="a-CH"></a>缘散则似无。<a id="a-CI"></a>有无唯是因缘。<a id="a-CJ"></a>万法本无生灭。<a id="a-CK"></a>如真金随工匠而器成。<a id="a-CL"></a>即金体不变。<a id="a-CM"></a>似虚谷任因缘而响发。<a id="a-CN"></a>与法性无违。<a id="a-CO"></a>如有颂云。<a id="a-CP"></a>如人掘路土。<a id="a-CQ"></a>私人造为像。<a id="a-CR"></a>愚人谓像生。<a id="a-CS"></a>智者言路土。<a id="a-CT"></a>后时官欲行。<a id="a-CU"></a>还将像填路。<a id="a-CV"></a>像本无生灭。<a id="a-CW"></a>路亦非新故。<a id="a-CX"></a>是知但是一土。<a id="a-CY"></a>生灭唯是因缘。<a id="a-CZ"></a>例如一心万法。<a id="a-Ca"></a>更无前后。<a id="a-Cb"></a>何者。<a id="a-Cc"></a>掘路成像时。<a id="a-Cd"></a>土亦不减。<a id="a-Ce"></a>坏像填路时。<a id="a-Cf"></a>土亦不增。<a id="a-Cg"></a>以不失本土故。<a id="a-Ch"></a>如成佛时心亦不增。<a id="a-Ci"></a>为凡时心亦不减。<a id="a-Cj"></a>以心随缘时。<a id="a-Ck"></a>不失自性故。<a id="a-Cl"></a>又像生但是缘生。<a id="a-Cm"></a>像灭唯从缘灭。<a id="a-Cn"></a>像无自体故。<a id="a-Co"></a>如成佛但是净缘生。<a id="a-Cp"></a>为凡亦是染缘起。<a id="a-Cq"></a>凡圣本无生故。<a id="a-Cr"></a>是知万法从缘。<a id="a-Cs"></a>皆无自性。<a id="a-Ct"></a>本未曾生。<a id="a-Cu"></a>今亦无灭。<a id="a-Cv"></a>如文殊师利观幻颂云。<a id="a-Cw"></a>此会众善事。<a id="a-Cx"></a>从本未曾为。<a id="a-Cy"></a>一切法亦然。<a id="a-Cz"></a>悉等于前际。<a id="a-D0"></a>所以正作时。<a id="a-D1"></a>无作。<a id="a-D2"></a>以无作者故。<a id="a-D3"></a>当为时不为。<a id="a-D4"></a>以无自性故。<a id="a-D5"></a>任从万法纵横。<a id="a-D6"></a>常等未生之际。<a id="a-D7"></a>假使群生出没。<a id="a-D8"></a>不离无性之宗。<a id="a-D9"></a>又昔有庞居士。<a id="a-DA"></a>命女灵照曰。<a id="a-DB"></a>吾当先逝。<a id="a-DC"></a>汝可后来。<a id="a-DD"></a>专候日中。<a id="a-DE"></a>可蜕斯[穀-禾+卵]。<a id="a-DF"></a>灵照曰。<a id="a-DG"></a>午即午矣。<a id="a-DH"></a>有蚀阳精。<a id="a-DI"></a>居士怪之。<a id="a-DJ"></a>自临窗下。<a id="a-DK"></a>其灵照。<a id="a-DL"></a>忽尔回登父座。<a id="a-DM"></a>俄尔坐亡。<a id="a-DN"></a>居士笑云。<a id="a-DO"></a>甚为锋捷。<a id="a-DP"></a>空华落影。<a id="a-DQ"></a>阳焰翻波。<a id="a-DR"></a>吾道于先。<a id="a-DS"></a>吾行于后。<a id="a-DT"></a>遂往于相公为丧主。<a id="a-DU"></a>告于公曰。<a id="a-DV"></a>但愿空诸所有。<a id="a-DW"></a>慎勿实诸所无。<a id="a-DX"></a>言讫而逝。<a id="a-DY"></a>斯亦不堕有无之见。<a id="a-DZ"></a>妙得无生之旨矣。</p>
  <p id="aDa">问。<a id="a-Db"></a>菩提即自身心者。<a id="a-Dc"></a>云何教中说。<a id="a-Dd"></a>菩提者不可以身心得。</p>
  <p id="aDe">答。<a id="a-Df"></a>夫言菩提之道即心者。<a id="a-Dg"></a>乃是自性清净心。<a id="a-Dh"></a>湛然不动。<a id="a-Di"></a>盖是正觉无相之真智。<a id="a-Dj"></a>其道虚玄。<a id="a-Dk"></a>妙绝常境。<a id="a-Dl"></a>聪者无以容其听。<a id="a-Dm"></a>智者无以运其知。<a id="a-Dn"></a>辩者无以措其言。<a id="a-Do"></a>像者无以状其仪。<a id="a-Dp"></a>以迷人不了。<a id="a-Dq"></a>执色阴为自身。<a id="a-Dr"></a>认能知为自心。<a id="a-Ds"></a>故经云。<a id="a-Dt"></a>身如草木。<a id="a-Du"></a>无所觉知。<a id="a-Dv"></a>心如幻化。<a id="a-Dw"></a>虚妄不实。<a id="a-Dx"></a>所以除其执取之心。<a id="a-Dy"></a>故云菩提者不可身心得也。<a id="a-Dz"></a>菩提非是触尘。<a id="a-E0"></a>不可以身得。<a id="a-E1"></a>菩提非是法尘。<a id="a-E2"></a>不可以心得。<a id="a-E3"></a>若就了人。<a id="a-E4"></a>即达阴身本空。<a id="a-E5"></a>妄心无相。<a id="a-E6"></a>以本空故。<a id="a-E7"></a>法身常现。<a id="a-E8"></a>以无相故。<a id="a-E9"></a>真心不亏。<a id="a-EA"></a>如此发明。<a id="a-EB"></a>五阴即菩提。<a id="a-EC"></a>离是无菩提。<a id="a-ED"></a>不可以菩提而求菩提。<a id="a-EE"></a>不可以菩提而得菩提。<a id="a-EF"></a>文殊云。<a id="a-EG"></a>我不求菩提。<a id="a-EH"></a>何以故。<a id="a-EI"></a>菩提即我。<a id="a-EJ"></a>我即菩提故。<a id="a-EK"></a>维摩经云。<a id="a-EL"></a>不观是菩提。<a id="a-EM"></a>离诸缘故。<a id="a-EN"></a>菩提非所观之境。<a id="a-EO"></a>则无能缘之心。<a id="a-EP"></a>所观境空。<a id="a-EQ"></a>即实相菩提。<a id="a-ER"></a>能缘心寂。<a id="a-ES"></a>即自性菩提。<a id="a-ET"></a>大般若经云。<a id="a-EU"></a>龙吉祥言。<a id="a-EV"></a>颇有能证菩提者不。<a id="a-EW"></a>妙吉祥曰。<a id="a-EX"></a>亦有能证。<a id="a-EY"></a>龙吉祥言。<a id="a-EZ"></a>谁为证者。<a id="a-Ea"></a>妙吉祥曰。<a id="a-Eb"></a>若无名姓施设语言。<a id="a-Ec"></a>彼为能证。<a id="a-Ed"></a>龙吉祥言。<a id="a-Ee"></a>彼既如是。<a id="a-Ef"></a>云何能证。<a id="a-Eg"></a>妙吉祥曰。<a id="a-Eh"></a>彼心无生。<a id="a-Ei"></a>不念菩提及菩提座。<a id="a-Ej"></a>亦不愍念一切有情。<a id="a-Ek"></a>以无表心无见心等。<a id="a-El"></a>能证无上正等菩提。<a id="a-Em"></a>龙吉祥言。<a id="a-En"></a>若尔。<a id="a-Eo"></a>尊者。<a id="a-Ep"></a>以何心等当得菩提。<a id="a-Eq"></a>妙吉祥曰。<a id="a-Er"></a>我无所趣。<a id="a-Es"></a>亦非能趣。<a id="a-Et"></a>都无所学。<a id="a-Eu"></a>非我当来诣菩提树。<a id="a-Ev"></a>坐金刚座。<a id="a-Ew"></a>证大菩提。<a id="a-Ex"></a>转妙法轮。<a id="a-Ey"></a>拔济生死。<a id="a-Ez"></a>所以者何。<a id="a-F0"></a>诸法无动。<a id="a-F1"></a>不可破坏。<a id="a-F2"></a>不可摄受。<a id="a-F3"></a>毕竟空寂。<a id="a-F4"></a>我以如是非趣心等。<a id="a-F5"></a>当得菩提。<a id="a-F6"></a>龙吉祥言。<a id="a-F7"></a>尊者所说。<a id="a-F8"></a>皆依胜义。<a id="a-F9"></a>令诸有情。<a id="a-FA"></a>信解是法。<a id="a-FB"></a>解脱烦恼。<a id="a-FC"></a>若诸有情烦恼解脱。<a id="a-FD"></a>便能毕竟破魔罥网。<a id="a-FE"></a>妙吉祥曰。<a id="a-FF"></a>魔之罥网。<a id="a-FG"></a>不可破坏。<a id="a-FH"></a>所以者何。<a id="a-FI"></a>魔者不异菩提增语。<a id="a-FJ"></a>何以故。<a id="a-FK"></a>魔及魔军。<a id="a-FL"></a>性俱非有。<a id="a-FM"></a>都不可得。<a id="a-FN"></a>是故我说魔者不异菩提增语。<a id="a-FO"></a>龙吉祥言。<a id="a-FP"></a>菩提何谓。<a id="a-FQ"></a>妙吉祥曰。<a id="a-FR"></a>言菩提者。<a id="a-FS"></a>遍诸时处一切法中。<a id="a-FT"></a>譬如虚空。<a id="a-FU"></a>都无障碍。<a id="a-FV"></a>于时处法。<a id="a-FW"></a>无所不在。<a id="a-FX"></a>菩提亦尔。<a id="a-FY"></a>无障碍故。<a id="a-FZ"></a>遍在一切时处法中。<a id="a-Fa"></a>如是菩提。<a id="a-Fb"></a>最为无上。<a id="a-Fc"></a>仁今欲证何等菩提。<a id="a-Fd"></a>龙吉祥言。<a id="a-Fe"></a>欲证无上。<a id="a-Ff"></a>妙吉祥曰。<a id="a-Fg"></a>汝今应正无上菩提。<a id="a-Fh"></a>非可证法。<a id="a-Fi"></a>汝欲证者。<a id="a-Fj"></a>便行戏论。<a id="a-Fk"></a>何以故。<a id="a-Fl"></a>无上菩提。<a id="a-Fm"></a>离相寂灭。<a id="a-Fn"></a>仁今欲取。<a id="a-Fo"></a>成戏论故。<a id="a-Fp"></a>譬如有人。<a id="a-Fq"></a>作如是说。<a id="a-Fr"></a>我令幻士。<a id="a-Fs"></a>坐菩提座。<a id="a-Ft"></a>证幻无上正等菩提。<a id="a-Fu"></a>如是所言。<a id="a-Fv"></a>极成戏论。<a id="a-Fw"></a>以诸幻士尚不可得。<a id="a-Fx"></a>岂令能证幻大菩提。<a id="a-Fy"></a>幻于幻法。<a id="a-Fz"></a>非合非散。<a id="a-G0"></a>无取无舍。<a id="a-G1"></a>自性俱空。<a id="a-G2"></a>诸佛世尊。<a id="a-G3"></a>说一切法。<a id="a-G4"></a>不可分别。<a id="a-G5"></a>皆如幻事。<a id="a-G6"></a>汝今欲证无上菩提。<a id="a-G7"></a>岂不便成分别幻法。<a id="a-G8"></a>然一切法。<a id="a-G9"></a>皆不可取。<a id="a-GA"></a>亦不可舍。<a id="a-GB"></a>无成无坏。<a id="a-GC"></a>非法于法。<a id="a-GD"></a>能有造作。<a id="a-GE"></a>及有灭坏。<a id="a-GF"></a>无法于法。<a id="a-GG"></a>能有和合。<a id="a-GH"></a>及有别离。<a id="a-GI"></a>所以者何。<a id="a-GJ"></a>以一切法。<a id="a-GK"></a>非合非散。<a id="a-GL"></a>自性皆空。<a id="a-GM"></a>离我我所。<a id="a-GN"></a>等虚空界。<a id="a-GO"></a>无说无示。<a id="a-GP"></a>无赞无毁。<a id="a-GQ"></a>无高无下。<a id="a-GR"></a>无损无益。<a id="a-GS"></a>不可想像。<a id="a-GT"></a>不可戏论。<a id="a-GU"></a>本性虚寂。<a id="a-GV"></a>皆毕竟空。<a id="a-GW"></a>如幻如梦。<a id="a-GX"></a>无对无比。<a id="a-GY"></a>宁可于彼起分别心。<a id="a-GZ"></a>龙吉祥言。<a id="a-Ga"></a>善哉尊者。<a id="a-Gb"></a>我今由此。<a id="a-Gc"></a>定得菩提。<a id="a-Gd"></a>何以故。<a id="a-Ge"></a>由尊者为我说深法故。<a id="a-Gf"></a>妙吉祥曰。<a id="a-Gg"></a>吾于今者。<a id="a-Gh"></a>未曾为汝有所宣说。<a id="a-Gi"></a>若显若密。<a id="a-Gj"></a>若深若浅。<a id="a-Gk"></a>云何令汝能得菩提。<a id="a-Gl"></a>所以者何。<a id="a-Gm"></a>诸法自性。<a id="a-Gn"></a>皆不可说。<a id="a-Go"></a>汝谓我说甚深法者。<a id="a-Gp"></a>为行戏论。<a id="a-Gq"></a>然我实非能说者。<a id="a-Gr"></a>诸法自性。<a id="a-Gs"></a>亦不可说。<a id="a-Gt"></a>如有人言。<a id="a-Gu"></a>我能辩说幻士识相。<a id="a-Gv"></a>谓诸幻士。<a id="a-Gw"></a>识有如是如是差别。<a id="a-Gx"></a>彼由此说。<a id="a-Gy"></a>害自实言。<a id="a-Gz"></a>所以者何。<a id="a-H0"></a>夫幻士者。<a id="a-H1"></a>尚非所识。<a id="a-H2"></a>况有识相。<a id="a-H3"></a>汝今谓我说甚深法。<a id="a-H4"></a>令汝证得无上菩提。<a id="a-H5"></a>亦复如是。<a id="a-H6"></a>以一切法。<a id="a-H7"></a>皆如幻事。<a id="a-H8"></a>毕竟性空。<a id="a-H9"></a>尚不可知。<a id="a-HA"></a>况有宣说。<a id="a-HB"></a>是以一切众生之性。<a id="a-HC"></a>即是无相平等菩提。<a id="a-HD"></a>于自性中。<a id="a-HE"></a>云何有能证所证之差别乎。<a id="a-HF"></a>如般若经云。<a id="a-HG"></a>觉法自性。<a id="a-HH"></a>离诸分别。<a id="a-HI"></a>为菩提故。<a id="a-HJ"></a>又经云。<a id="a-HK"></a>诸所有行。<a id="a-HL"></a>皆有所是。<a id="a-HM"></a>无所是。<a id="a-HN"></a>是菩提。<a id="a-HO"></a>何者。<a id="a-HP"></a>若有所是。<a id="a-HQ"></a>即立所证之境。<a id="a-HR"></a>便有能证之心。<a id="a-HS"></a>能所尽处。<a id="a-HT"></a>名为大觉。<a id="a-HU"></a>大觉之义。<a id="a-HV"></a>唯悟自心。<a id="a-HW"></a>如大毗卢遮那成佛经云。<a id="a-HX"></a>尔时金刚手菩萨复白佛言。<a id="a-HY"></a>世尊。<a id="a-HZ"></a>谁寻求一切智。<a id="a-Ha"></a>谁为菩提成正觉者。<a id="a-Hb"></a>谁发起一切智智。<a id="a-Hc"></a>佛言。<a id="a-Hd"></a>秘密主。<a id="a-He"></a>自心寻求菩提及一切智。<a id="a-Hf"></a>何以故。<a id="a-Hg"></a>本性清净故。<a id="a-Hh"></a>心不在内。<a id="a-Hi"></a>不在外。<a id="a-Hj"></a>及两中间。<a id="a-Hk"></a>心不可得故。<a id="a-Hl"></a>乃至欲识知菩提。<a id="a-Hm"></a>当如是识知自心。<a id="a-Hn"></a>庄严菩提心经云。<a id="a-Ho"></a>佛言。<a id="a-Hp"></a>菩提心者。<a id="a-Hq"></a>非有非造。<a id="a-Hr"></a>离于文字。<a id="a-Hs"></a>菩提即是心。<a id="a-Ht"></a>心即是众生。<a id="a-Hu"></a>若能如是解。<a id="a-Hv"></a>是名菩萨修菩提心。<a id="a-Hw"></a>是则心外无菩提。<a id="a-Hx"></a>何所求耶。<a id="a-Hy"></a>菩提外无心。<a id="a-Hz"></a>何所得耶。<a id="a-I0"></a>如华严经云。<a id="a-I1"></a>知一切法。<a id="a-I2"></a>无相是相。<a id="a-I3"></a>相是无相。<a id="a-I4"></a>无分别是分别。<a id="a-I5"></a>分别是无分别。<a id="a-I6"></a>非有是有。<a id="a-I7"></a>有是非有。<a id="a-I8"></a>无作是作。<a id="a-I9"></a>作是无作。<a id="a-IA"></a>非说是说。<a id="a-IB"></a>说是非说。<a id="a-IC"></a>不可思议。<a id="a-ID"></a>知心与菩提等。<a id="a-IE"></a>知菩提与心等。<a id="a-IF"></a>心及菩提与众生等。<a id="a-IG"></a>又颂云。<a id="a-IH"></a>虽尽未来际。<a id="a-II"></a>遍游诸佛刹。<a id="a-IJ"></a>不求此妙法。<a id="a-IK"></a>终不成菩提。<a id="a-IL"></a>故知心法妙故。<a id="a-IM"></a>当体即是。<a id="a-IN"></a>若向外远求则失真道。<a id="a-IO"></a>故云善财遍巡诸友。<a id="a-IP"></a>不出娑罗之林。<a id="a-IQ"></a>慈氏受一生成佛之功。<a id="a-IR"></a>不离一念无生性海。<a id="a-IS"></a>所以净名经云。<a id="a-IT"></a>若弥勒得阿耨多罗三藐三菩提者。<a id="a-IU"></a>一切众生皆亦应得。<a id="a-IV"></a>所以者何。<a id="a-IW"></a>一切众生即菩提相。<a id="a-IX"></a>若弥勒灭度者。<a id="a-IY"></a>一切众生亦当灭度。<a id="a-IZ"></a>所以者何。<a id="a-Ia"></a>诸佛知一切众生。<a id="a-Ib"></a>毕竟寂灭。<a id="a-Ic"></a>即涅槃相。<a id="a-Id"></a>不复更灭。<a id="a-Ie"></a>故知已成不更成。<a id="a-If"></a>已灭不更灭。<a id="a-Ig"></a>为未知者。<a id="a-Ih"></a>方便说成。<a id="a-Ii"></a>方便说灭。<a id="a-Ij"></a>若执方便。<a id="a-Ik"></a>则失本宗。<a id="a-Il"></a>如大庄严法门经云。<a id="a-Im"></a>尔时文殊师利。<a id="a-In"></a>语金色女言。<a id="a-Io"></a>如是五阴体性。<a id="a-Ip"></a>即是菩提体性。<a id="a-Iq"></a>菩提体性。<a id="a-Ir"></a>即是一切诸佛体性。<a id="a-Is"></a>如汝身中五阴体性。<a id="a-It"></a>即是一切诸佛体性。<a id="a-Iu"></a>诸佛体性。<a id="a-Iv"></a>即是一切众生五阴体性。<a id="a-Iw"></a>是故我说。<a id="a-Ix"></a>汝身即是菩提。<a id="a-Iy"></a>复次觉五阴者。<a id="a-Iz"></a>名觉菩提。<a id="a-J0"></a>何以故。<a id="a-J1"></a>非离五阴佛得菩提。<a id="a-J2"></a>非离菩提佛觉五阴。<a id="a-J3"></a>此方便知一切众生悉同菩提。<a id="a-J4"></a>菩提亦同一切众生。<a id="a-J5"></a>是故我说。<a id="a-J6"></a>汝身即是菩提。<a id="a-J7"></a>大宝积经云。<a id="a-J8"></a>菩提者。<a id="a-J9"></a>名心平等。<a id="a-JA"></a>无所起故。<a id="a-JB"></a>菩提者。<a id="a-JC"></a>名众生平等。<a id="a-JD"></a>本无生故。<a id="a-JE"></a>乃至菩提者。<a id="a-JF"></a>性相如是。<a id="a-JG"></a>若于此法。<a id="a-JH"></a>有所愿求。<a id="a-JI"></a>徒自疲劳。<a id="a-JJ"></a>何以故。<a id="a-JK"></a>如菩提性。<a id="a-JL"></a>菩萨应行。<a id="a-JM"></a>能如是行。<a id="a-JN"></a>名为正行。<a id="a-JO"></a>思益经偈云。<a id="a-JP"></a>菩萨不坏色。<a id="a-JQ"></a>发行菩提心。<a id="a-JR"></a>知色即菩提。<a id="a-JS"></a>是名行菩提。<a id="a-JT"></a>如色菩提然。<a id="a-JU"></a>等入于如相。<a id="a-JV"></a>不坏诸法性。<a id="a-JW"></a>是名行菩提。<a id="a-JX"></a>不坏诸法性。<a id="a-JY"></a>则为菩提义。<a id="a-JZ"></a>是菩提义中。<a id="a-Ja"></a>亦无有菩提。<a id="a-Jb"></a>正行第一义。<a id="a-Jc"></a>是名行菩提。<a id="a-Jd"></a>璎珞经云。<a id="a-Je"></a>发心住者。<a id="a-Jf"></a>是人始从具缚。<a id="a-Jg"></a>未识三宝。<a id="a-Jh"></a>乃至值佛菩萨教法中起一念。<a id="a-Ji"></a>便信发菩提心。<a id="a-Jj"></a>既云始从凡夫最初发心。<a id="a-Jk"></a>明知此中发心。<a id="a-Jl"></a>该于初后。</p>
  <p id="aJm">问。<a id="a-Jn"></a>此既是初。<a id="a-Jo"></a>何得乃具后诸行位。<a id="a-Jp"></a>及普贤德耶。</p>
  <p id="aJq">古德释此。<a id="a-Jr"></a>略有二门。<a id="a-Js"></a>一行布次第门。<a id="a-Jt"></a>谓从微至着。<a id="a-Ju"></a>从浅至深。<a id="a-Jv"></a>次第相承。<a id="a-Jw"></a>以阶彼岸。<a id="a-Jx"></a>二圆融通摄门。<a id="a-Jy"></a>谓一位即具一切位等。<a id="a-Jz"></a>如华严经所说。<a id="a-K0"></a>亦如大品等中。<a id="a-K1"></a>一行具一切行。<a id="a-K2"></a>此中有二门。<a id="a-K3"></a>一缘起相由门。<a id="a-K4"></a>二法界融摄门。<a id="a-K5"></a>前中普揽一切始终诸位。<a id="a-K6"></a>无边行海。<a id="a-K7"></a>同一缘起。<a id="a-K8"></a>为普贤行德。<a id="a-K9"></a>良以诸缘相望。<a id="a-KA"></a>略有二义。<a id="a-KB"></a>一约用。<a id="a-KC"></a>由相待故。<a id="a-KD"></a>有有力无力义。<a id="a-KE"></a>是故得相收及相入也。<a id="a-KF"></a>二约体。<a id="a-KG"></a>由相作故。<a id="a-KH"></a>有有体无体义。<a id="a-KI"></a>是故得相即及相是也。<a id="a-KJ"></a>又有二菩提。<a id="a-KK"></a>一性净。<a id="a-KL"></a>二圆净。<a id="a-KM"></a>从缘起者。<a id="a-KN"></a>即是圆净。<a id="a-KO"></a>圆净复二。<a id="a-KP"></a>一明缘起。<a id="a-KQ"></a>万行为缘故。<a id="a-KR"></a>二明性起。<a id="a-KS"></a>全是真如性净功德之所显。<a id="a-KT"></a>又缘起无性。<a id="a-KU"></a>即性净故。<a id="a-KV"></a>如法华经偈云。<a id="a-KW"></a>诸佛两足尊。<a id="a-KX"></a>知法常无性。<a id="a-KY"></a>佛种从缘起。<a id="a-KZ"></a>是故说一乘义耳。<a id="a-Ka"></a>又有二义。<a id="a-Kb"></a>一约行布展转义。<a id="a-Kc"></a>二约圆融展促无碍义。<a id="a-Kd"></a>如善财见仙人执手。<a id="a-Ke"></a>一一佛所经无量劫。<a id="a-Kf"></a>故知修短难思。<a id="a-Kg"></a>特由于此。<a id="a-Kh"></a>如贤首菩萨云。<a id="a-Ki"></a>信大乘者犹为易。<a id="a-Kj"></a>能信此法倍更难。<a id="a-Kk"></a>以初心即具一切德。<a id="a-Kl"></a>故难信也。<a id="a-Km"></a>又设于梦中。<a id="a-Kn"></a>惊惧。<a id="a-Ko"></a>怖令发菩提心。<a id="a-Kp"></a>尚得称为大菩萨摩诃萨。<a id="a-Kq"></a>何况正信之发。<a id="a-Kr"></a>开发之发。<a id="a-Ks"></a>如大涅槃经。<a id="a-Kt"></a>如来性品云。<a id="a-Ku"></a>迦葉菩萨白佛言。<a id="a-Kv"></a>世尊。<a id="a-Kw"></a>云何未发菩提心者。<a id="a-Kx"></a>得菩提因。<a id="a-Ky"></a>佛告迦葉。<a id="a-Kz"></a>若有闻是大涅槃经。<a id="a-L0"></a>言我不用发菩提心。<a id="a-L1"></a>诽谤正法。<a id="a-L2"></a>是人即于梦中见罗刹像。<a id="a-L3"></a>心中怖惧。<a id="a-L4"></a>罗刹语言。<a id="a-L5"></a>咄。<a id="a-L6"></a>善男子。<a id="a-L7"></a>汝今若不发菩提心。<a id="a-L8"></a>当断汝命。<a id="a-L9"></a>是人惶怖。<a id="a-LA"></a>寤已即发菩提之心。<a id="a-LB"></a>是人命终。<a id="a-LC"></a>若在三恶趣。<a id="a-LD"></a>及在人天。<a id="a-LE"></a>续复忆念菩提之心。<a id="a-LF"></a>当知是人。<a id="a-LG"></a>是大菩萨摩诃萨也。</p>
  <p id="aLH">问。<a id="a-LI"></a>经云。<a id="a-LJ"></a>佛言学我法者。<a id="a-LK"></a>唯证乃知。<a id="a-LL"></a>今言菩提者。<a id="a-LM"></a>不可以身心得。<a id="a-LN"></a>无修无证。<a id="a-LO"></a>则初发菩提心人。<a id="a-LP"></a>如何趣向。</p>
  <p id="aLQ">答。<a id="a-LR"></a>若能信悟菩提。<a id="a-LS"></a>无相不可取。<a id="a-LT"></a>无性不可修。<a id="a-LU"></a>如是明达。<a id="a-LV"></a>即是真证。<a id="a-LW"></a>如大树紧那罗王所问经云。<a id="a-LX"></a>菩萨已复应更作如是思惟。<a id="a-LY"></a>是中何者是我。<a id="a-LZ"></a>谁为我所法。<a id="a-La"></a>谁能得成诸佛菩提。<a id="a-Lb"></a>为身得耶。<a id="a-Lc"></a>为心得耶。<a id="a-Ld"></a>乃至如是观时。<a id="a-Le"></a>分明了了见是身相。<a id="a-Lf"></a>不得菩提。<a id="a-Lg"></a>亦知是心。<a id="a-Lh"></a>不得菩提。<a id="a-Li"></a>何以故。<a id="a-Lj"></a>诸法无有以色证色。<a id="a-Lk"></a>以心证心故。<a id="a-Ll"></a>然彼于言说中。<a id="a-Lm"></a>知一切法。<a id="a-Ln"></a>虽无色无形。<a id="a-Lo"></a>无相无漏。<a id="a-Lp"></a>无可睹见。<a id="a-Lq"></a>无有证知。<a id="a-Lr"></a>亦非无证。<a id="a-Ls"></a>何以故。<a id="a-Lt"></a>以一切诸如来身无有漏故。<a id="a-Lu"></a>又诸如来身无漏故。<a id="a-Lv"></a>心亦无漏。<a id="a-Lw"></a>又诸如来心无漏故。<a id="a-Lx"></a>色亦无漏。<a id="a-Ly"></a>若能如是知无所发。<a id="a-Lz"></a>能发此心。<a id="a-M0"></a>若入宗镜中。<a id="a-M1"></a>是名真发。<a id="a-M2"></a>既能发心。<a id="a-M3"></a>便又为他开示。<a id="a-M4"></a>则诸圣同赞。<a id="a-M5"></a>功德无涯。<a id="a-M6"></a>如经偈云。<a id="a-M7"></a>发心毕竟二不别。<a id="a-M8"></a>如是二心先心难。<a id="a-M9"></a>虽自未度先度他。<a id="a-MA"></a>是故我礼初发心。</p>
 </body>
</html>