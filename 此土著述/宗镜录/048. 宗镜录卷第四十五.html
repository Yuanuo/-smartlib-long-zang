<!doctype html>
<html id="z3IBXCH1eY" data-ver="1520">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第四十五</h1>
  <p id="a2">夫已上是引台教明定慧二法安心。<a id="a-3"></a>次依华严宗释。<a id="a-4"></a>华严经云。<a id="a-5"></a>于眼根中入正定。<a id="a-6"></a>于色尘中从定出。<a id="a-7"></a>示现色性不思议。<a id="a-8"></a>一切天人莫能知。<a id="a-9"></a>于色尘中入正定。<a id="a-A"></a>于眼起定心不乱。<a id="a-B"></a>说眼无生无有起。<a id="a-C"></a>性空寂灭无所作。<a id="a-D"></a>疏释云。<a id="a-E"></a>定慧虽多。<a id="a-F"></a>不出二种。<a id="a-G"></a>一事。<a id="a-H"></a>二理。<a id="a-I"></a>制之一处。<a id="a-J"></a>无事不办。<a id="a-K"></a>事定门也。<a id="a-L"></a>能观心性。<a id="a-M"></a>契理不动。<a id="a-N"></a>理定门也。<a id="a-O"></a>明达法相。<a id="a-P"></a>事观也。<a id="a-Q"></a>善了无生。<a id="a-R"></a>理观也。<a id="a-S"></a>诸经论中。<a id="a-T"></a>或单说事定。<a id="a-U"></a>或但明理定。<a id="a-V"></a>二观亦然。<a id="a-W"></a>或敌体事理。<a id="a-X"></a>止观相对。<a id="a-Y"></a>或以事观。<a id="a-Z"></a>对于理定。<a id="a-a"></a>如起信论云。<a id="a-b"></a>止一切相。<a id="a-c"></a>乃至心不可得为止。<a id="a-d"></a>而观因缘生灭为观。<a id="a-e"></a>或以理观。<a id="a-f"></a>对于事定。<a id="a-g"></a>此经云。<a id="a-h"></a>一心不动入诸禅。<a id="a-i"></a>了境无生名般若是也。<a id="a-j"></a>或俱通二。<a id="a-k"></a>此经云。<a id="a-l"></a>禅定持心常一缘。<a id="a-m"></a>智慧了境同三昧是也。<a id="a-n"></a>或二俱泯。<a id="a-o"></a>非定非散。<a id="a-p"></a>或即观之定。<a id="a-q"></a>但名为定。<a id="a-r"></a>如观心性名上定是也。<a id="a-s"></a>或即定之观。<a id="a-t"></a>但名为观。<a id="a-u"></a>如以无分别智观名般若是也。<a id="a-v"></a>或说双运。<a id="a-w"></a>谓即寂之照是也。<a id="a-x"></a>所以局见之者。<a id="a-y"></a>随瞩一文。<a id="a-z"></a>互相非拨。<a id="a-10"></a>偏修之者。<a id="a-11"></a>随入一门。<a id="a-12"></a>皆有克证。<a id="a-13"></a>然非圆畅。<a id="a-14"></a>今此经文。<a id="a-15"></a>巧显无碍。<a id="a-16"></a>略分五对。<a id="a-17"></a>第一对。<a id="a-18"></a>根境无碍。<a id="a-19"></a>谓观根入定。<a id="a-1A"></a>应从根出。<a id="a-1B"></a>而从境出者。<a id="a-1C"></a>为显根境。<a id="a-1D"></a>唯是一心。<a id="a-1E"></a>缘起无二理性融通。<a id="a-1F"></a>是故根入境出耳。<a id="a-1G"></a>境入根出亦然。<a id="a-1H"></a>第二对。<a id="a-1I"></a>理事二定无碍。<a id="a-1J"></a>谓分别事相。<a id="a-1K"></a>应入事定。<a id="a-1L"></a>而入理定。<a id="a-1M"></a>欲观性空。<a id="a-1N"></a>应入理定。<a id="a-1O"></a>而入事定。<a id="a-1P"></a>以契即事之理而不动故。<a id="a-1Q"></a>入理即是入事。<a id="a-1R"></a>制心即理之事。<a id="a-1S"></a>而一缘故。<a id="a-1T"></a>入事即是入理。<a id="a-1U"></a>而经文但云。<a id="a-1V"></a>入正定。<a id="a-1W"></a>不言事理。<a id="a-1X"></a>及乎出观。<a id="a-1Y"></a>境中即云分别色相。<a id="a-1Z"></a>斯事观也。<a id="a-1a"></a>根中即云性空寂者。<a id="a-1b"></a>理观也。<a id="a-1c"></a>亦合将根事对于境理。<a id="a-1d"></a>以辩无碍。<a id="a-1e"></a>第三对。<a id="a-1f"></a>事理二观无碍。<a id="a-1g"></a>谓欲分别事相。<a id="a-1h"></a>应从事观起。<a id="a-1i"></a>而反从理观起。<a id="a-1j"></a>以所观之境。<a id="a-1k"></a>既真俗双融。<a id="a-1l"></a>法界不二故。<a id="a-1m"></a>分别事智。<a id="a-1n"></a>即是无生之智。<a id="a-1o"></a>二观唯是一心故。<a id="a-1p"></a>亦应将境事理。<a id="a-1q"></a>对根事理以辩无碍。<a id="a-1r"></a>第四出入无碍。<a id="a-1s"></a>以起定即是入定故。<a id="a-1t"></a>起定而心不乱。<a id="a-1u"></a>若以事理相望。<a id="a-1v"></a>应成四句。<a id="a-1w"></a>谓事入事起。<a id="a-1x"></a>事入理起。<a id="a-1y"></a>理入理起。<a id="a-1z"></a>理入事起。<a id="a-20"></a>若以根境相望。<a id="a-21"></a>又成四句。<a id="a-22"></a>谓根事入。<a id="a-23"></a>境事起等。<a id="a-24"></a>一一思之。<a id="a-25"></a>皆有所由。<a id="a-26"></a>又或以理观对于事止。<a id="a-27"></a>谓契理妄息也。<a id="a-28"></a>或事观对于理寂。<a id="a-29"></a>谓无念知境也。<a id="a-2A"></a>或事观对于事寂。<a id="a-2B"></a>谓观于一境。<a id="a-2C"></a>心不动摇也。<a id="a-2D"></a>或理观对于理寂。<a id="a-2E"></a>亡心照极也。<a id="a-2F"></a>如百门义海云。<a id="a-2G"></a>明出入定者。<a id="a-2H"></a>谓见尘性空。<a id="a-2I"></a>十方一切真实之理。<a id="a-2J"></a>名为入定也。<a id="a-2K"></a>然此见尘无性空理空时。<a id="a-2L"></a>乃是十方之空也。<a id="a-2M"></a>何以故。<a id="a-2N"></a>由十方之心。<a id="a-2O"></a>见于一尘。<a id="a-2P"></a>是故全以十方为尘。<a id="a-2Q"></a>定亦不碍事相宛然。<a id="a-2R"></a>是故起与定俱。<a id="a-2S"></a>等虚空界。<a id="a-2T"></a>但以一多融通。<a id="a-2U"></a>同异无碍。<a id="a-2V"></a>是故一入多起。<a id="a-2W"></a>多入一起。<a id="a-2X"></a>差别入一际起。<a id="a-2Y"></a>一际入差别起。<a id="a-2Z"></a>皆悉同时一际成立。<a id="a-2a"></a>无有别异。<a id="a-2b"></a>当知定即起。<a id="a-2c"></a>起即定。<a id="a-2d"></a>一与一切。<a id="a-2e"></a>同时成立。<a id="a-2f"></a>出入无碍也。<a id="a-2g"></a>第五对。<a id="a-2h"></a>二利体用无碍。<a id="a-2i"></a>谓于深根起。<a id="a-2j"></a>定心不乱。<a id="a-2k"></a>是体也。<a id="a-2l"></a>自利也。<a id="a-2m"></a>而不碍理。<a id="a-2n"></a>舒于广境。<a id="a-2o"></a>是用也。<a id="a-2p"></a>人天不能知。<a id="a-2q"></a>利他也。<a id="a-2r"></a>良以。<a id="a-2s"></a>体用无二故。<a id="a-2t"></a>自利即是利他。<a id="a-2u"></a>此上十义。<a id="a-2v"></a>同为一聚法界缘起。<a id="a-2w"></a>相即自在。<a id="a-2x"></a>菩萨善达。<a id="a-2y"></a>作用无碍。<a id="a-2z"></a>又经且约根境相对。<a id="a-30"></a>亦应境境相对。<a id="a-31"></a>谓色尘入正受。<a id="a-32"></a>声香三昧起。<a id="a-33"></a>复应根根相对。<a id="a-34"></a>谓眼根入正受。<a id="a-35"></a>耳根三昧起等。<a id="a-36"></a>云色性难思等者。<a id="a-37"></a>即色等总持。<a id="a-38"></a>是色。<a id="a-39"></a>陀罗尼自在佛等。<a id="a-3A"></a>亦应云。<a id="a-3B"></a>分别眼性难思。<a id="a-3C"></a>有眼陀罗尼自在佛等。<a id="a-3D"></a>又眼中云。<a id="a-3E"></a>性空寂灭。<a id="a-3F"></a>即眼之度门。<a id="a-3G"></a>眼等本净。<a id="a-3H"></a>亦应云。<a id="a-3I"></a>色等度门。<a id="a-3J"></a>色等本净。<a id="a-3K"></a>不唯取相为染。<a id="a-3L"></a>无心为净而已也。<a id="a-3M"></a>又以智论三观束之。<a id="a-3N"></a>分别色相等。<a id="a-3O"></a>是假名观也。<a id="a-3P"></a>性空寂灭。<a id="a-3Q"></a>是空观也。<a id="a-3R"></a>此二不二色性难思。<a id="a-3S"></a>中道观也。<a id="a-3T"></a>三无前后。<a id="a-3U"></a>皆是一心。<a id="a-3V"></a>上来无碍。<a id="a-3W"></a>深妙难思。<a id="a-3X"></a>始学之流。<a id="a-3Y"></a>如何趣入。<a id="a-3Z"></a>今当总结。<a id="a-3a"></a>但能知事理无碍。<a id="a-3b"></a>根境。<a id="a-3c"></a>一如。<a id="a-3d"></a>念虑不生。<a id="a-3e"></a>自当趣入。<a id="a-3f"></a>是以事中即理。<a id="a-3g"></a>何曾有碍。<a id="a-3h"></a>心外无境。<a id="a-3i"></a>念自不生。<a id="a-3j"></a>如是则入宗镜之一心。<a id="a-3k"></a>成止观之双运。<a id="a-3l"></a>方能究竟定慧庄严。<a id="a-3m"></a>自利利他。<a id="a-3n"></a>圆无尽行。<a id="a-3o"></a>又若心不安人。<a id="a-3p"></a>在三界内。<a id="a-3q"></a>未入止观门。<a id="a-3r"></a>非习学之者。<a id="a-3s"></a>情牵万境。<a id="a-3t"></a>意起百思。<a id="a-3u"></a>投五欲旋火之轮。<a id="a-3v"></a>未曾略暇。<a id="a-3w"></a>陷五浊狴牢之处。<a id="a-3x"></a>何省暂离。<a id="a-3y"></a>尘网千重。<a id="a-3z"></a>密密而常笼意地。<a id="a-40"></a>爱绳万结。<a id="a-41"></a>条条而尽系情田。<a id="a-42"></a>耸高阜于慢山。<a id="a-43"></a>横遮法界。<a id="a-44"></a>汹长波于贪海。<a id="a-45"></a>吞尽欲流。<a id="a-46"></a>若蚁聚蜂攒。<a id="a-47"></a>攀缘役役。<a id="a-48"></a>如鼠偷狗窃。<a id="a-49"></a>结构营营。<a id="a-4A"></a>八苦之焰长烧。<a id="a-4B"></a>二死之河恒没。<a id="a-4C"></a>轮回生灭。<a id="a-4D"></a>苦恼萦缠。<a id="a-4E"></a>皆是不能自安心耳。<a id="a-4F"></a>今为于生死长夜。<a id="a-4G"></a>无明尘劳。<a id="a-4H"></a>三界大梦之中。<a id="a-4I"></a>独觉悟人。<a id="a-4J"></a>割开爱网。<a id="a-4K"></a>欲透苦原。<a id="a-4L"></a>将求如来大寂灭乐者。<a id="a-4M"></a>如前所述安心之门。<a id="a-4N"></a>直下相应。<a id="a-4O"></a>无先定慧。<a id="a-4P"></a>定是自心之体。<a id="a-4Q"></a>慧是自心之用。<a id="a-4R"></a>定即慧故。<a id="a-4S"></a>体不离用。<a id="a-4T"></a>慧即定故。<a id="a-4U"></a>用不离体。<a id="a-4V"></a>双遮则俱泯。<a id="a-4W"></a>双照则俱存。<a id="a-4X"></a>体用相成。<a id="a-4Y"></a>遮照无碍。<a id="a-4Z"></a>此定慧二法。<a id="a-4a"></a>修行之要。<a id="a-4b"></a>祖佛大旨。<a id="a-4c"></a>经论同诠。<a id="a-4d"></a>所以法华经云。<a id="a-4e"></a>以禅定智慧力。<a id="a-4f"></a>得法国土。<a id="a-4g"></a>又云。<a id="a-4h"></a>定慧力庄严。<a id="a-4i"></a>以此度众生。<a id="a-4j"></a>华严经颂云。<a id="a-4k"></a>众生惑见恒随缚。<a id="a-4l"></a>无始稠林未除翦。<a id="a-4m"></a>与志共俱心并生。<a id="a-4n"></a>常相羁系不断绝。<a id="a-4o"></a>但唯妄想非实物。<a id="a-4p"></a>不离于心无处所。<a id="a-4q"></a>禅定境排仍退转。<a id="a-4r"></a>金刚道灭方毕竟。<a id="a-4s"></a>大涅槃经云。<a id="a-4t"></a>定慧等学。<a id="a-4u"></a>明见佛性。<a id="a-4v"></a>又云。<a id="a-4w"></a>先以定动。<a id="a-4x"></a>后以智拔。<a id="a-4y"></a>大智度论云。<a id="a-4z"></a>禅定为父。<a id="a-50"></a>智慧为母。<a id="a-51"></a>能生一切导师。<a id="a-52"></a>又云。<a id="a-53"></a>以业力故入生死。<a id="a-54"></a>以定力故出生死。<a id="a-55"></a>故云禅非智无以穷其寂。<a id="a-56"></a>智非禅无以发其照。<a id="a-57"></a>何者。<a id="a-58"></a>谓禅无智。<a id="a-59"></a>但是事定。<a id="a-5A"></a>若得智慧。<a id="a-5B"></a>观于心性。<a id="a-5C"></a>即为上定。<a id="a-5D"></a>若智不得禅。<a id="a-5E"></a>乃为散善分别。<a id="a-5F"></a>慧若有定。<a id="a-5G"></a>如密室灯。<a id="a-5H"></a>寂而能照。<a id="a-5I"></a>离动分别。<a id="a-5J"></a>成实慧故。<a id="a-5K"></a>若定慧双运。<a id="a-5L"></a>动寂融通。<a id="a-5M"></a>则念念入三昧之门。<a id="a-5N"></a>寂寂运无涯之照。<a id="a-5O"></a>如上种种开示。<a id="a-5P"></a>种种证明。<a id="a-5Q"></a>如是调停。<a id="a-5R"></a>如是剖析。<a id="a-5S"></a>削繁简要。<a id="a-5T"></a>去伪存真。<a id="a-5U"></a>以无数万亿诸方便门。<a id="a-5V"></a>皆令一切含生。<a id="a-5W"></a>尽入此宗镜。<a id="a-5X"></a>如囊中有宝。<a id="a-5Y"></a>不探示之。<a id="a-5Z"></a>谁有知者。<a id="a-5a"></a>犹室中金藏。<a id="a-5b"></a>未遇智人。<a id="a-5c"></a>何由发掘。<a id="a-5d"></a>若珠蔽内衣里。<a id="a-5e"></a>弗因亲友所示。<a id="a-5f"></a>争致富饶。<a id="a-5g"></a>似穷子之家珍。<a id="a-5h"></a>非长者之诱引。<a id="a-5i"></a>曷能承绍。<a id="a-5j"></a>设或明了信入无疑。<a id="a-5k"></a>更在当人。<a id="a-5l"></a>克己成办。<a id="a-5m"></a>炼磨余习。<a id="a-5n"></a>直取相应。<a id="a-5o"></a>一切时中。<a id="a-5p"></a>不得忘照。<a id="a-5q"></a>自量生熟。<a id="a-5r"></a>各逐便宜。<a id="a-5s"></a>此是修定时。<a id="a-5t"></a>此是修慧时。<a id="a-5u"></a>若掉散心。<a id="a-5v"></a>须行三昧。<a id="a-5w"></a>若惛沈意。<a id="a-5x"></a>宜启慧门。<a id="a-5y"></a>若处见修位中。<a id="a-5z"></a>此是行时。<a id="a-60"></a>非是证时。<a id="a-61"></a>若居究竟即内。<a id="a-62"></a>此是证时。<a id="a-63"></a>非是行时。<a id="a-64"></a>不可如二乘匆匆取证。<a id="a-65"></a>沉实际之海。<a id="a-66"></a>溺解脱之坑。<a id="a-67"></a>又不可效无闻比丘。<a id="a-68"></a>妄指无生求升反坠。<a id="a-69"></a>似苦行外道。<a id="a-6A"></a>唯投见网。<a id="a-6B"></a>期悟遭迷。<a id="a-6C"></a>斯定慧门。<a id="a-6D"></a>是真修路。<a id="a-6E"></a>照宗门之皎日。<a id="a-6F"></a>泛觉海之迅航。<a id="a-6G"></a>驾大白牛车之二轮。<a id="a-6H"></a>升第一义天之两翼。<a id="a-6I"></a>等学而明见佛性。<a id="a-6J"></a>庄严而可度众生。<a id="a-6K"></a>为法国土之王。<a id="a-6L"></a>因兹二力。<a id="a-6M"></a>出生死海之底。<a id="a-6N"></a>全假双修。<a id="a-6O"></a>散妄乱而似风吹云。<a id="a-6P"></a>破愚闇而如日照世。<a id="a-6Q"></a>动邪见之深刺。<a id="a-6R"></a>拔无明之厚根。<a id="a-6S"></a>为大觉海之阴阳。<a id="a-6T"></a>作宝华王之父母。<a id="a-6U"></a>备一乘之基地。<a id="a-6V"></a>坚万行之垣墙。<a id="a-6W"></a>以此相应。<a id="a-6X"></a>能入宗镜。<a id="a-6Y"></a>前据台教。<a id="a-6Z"></a>明五百番安心法门。<a id="a-6a"></a>皆为逗机。<a id="a-6b"></a>对病施药。<a id="a-6c"></a>今依祖教。<a id="a-6d"></a>更有一门。<a id="a-6e"></a>最为省要。<a id="a-6f"></a>所为无心。<a id="a-6g"></a>何者。<a id="a-6h"></a>若有心则不安。<a id="a-6i"></a>无心则自乐。<a id="a-6j"></a>故先德偈云。<a id="a-6k"></a>莫与心为伴。<a id="a-6l"></a>无心心自安。<a id="a-6m"></a>若将心作伴。<a id="a-6n"></a>动即被心谩。<a id="a-6o"></a>法华经云。<a id="a-6p"></a>破有法王。<a id="a-6q"></a>出现世间。<a id="a-6r"></a>净名经云。<a id="a-6s"></a>除去所有。<a id="a-6t"></a>唯置一床。<a id="a-6u"></a>即是除妄心之有。<a id="a-6v"></a>外境本空。<a id="a-6w"></a>以心有法有。<a id="a-6x"></a>心空境空。<a id="a-6y"></a>故起信论云。<a id="a-6z"></a>是故当知。<a id="a-70"></a>一切世间境界之相。<a id="a-71"></a>皆依众生无明妄念而得建立。<a id="a-72"></a>如镜中像。<a id="a-73"></a>无体可得。<a id="a-74"></a>唯从虚妄分别心转。<a id="a-75"></a>心生则种种法生。<a id="a-76"></a>心灭则种种法灭故。<a id="a-77"></a>是以但得无心。<a id="a-78"></a>境自不现。<a id="a-79"></a>既无对待。<a id="a-7A"></a>逆顺何生。<a id="a-7B"></a>以逆境故。<a id="a-7C"></a>生嗔恼强贼干怀。<a id="a-7D"></a>以顺境故。<a id="a-7E"></a>牵爱情华箭入体。<a id="a-7F"></a>能令心动。<a id="a-7G"></a>故称不安。<a id="a-7H"></a>今若无心。<a id="a-7I"></a>坦然无事。<a id="a-7J"></a>则万机顿赴而不挠其神。<a id="a-7K"></a>千难殊对而不干其虑。<a id="a-7L"></a>所以阿难执有。<a id="a-7M"></a>而无据。<a id="a-7N"></a>七处茫然。<a id="a-7O"></a>二祖体无。<a id="a-7P"></a>而自安。<a id="a-7Q"></a>言下成道。<a id="a-7R"></a>若不直了无心之旨。<a id="a-7S"></a>虽。<a id="a-7T"></a>然对治折伏。<a id="a-7U"></a>其不安之相。<a id="a-7V"></a>常现在前。<a id="a-7W"></a>若了无心。<a id="a-7X"></a>触途无滞。<a id="a-7Y"></a>绝一尘而作对。<a id="a-7Z"></a>何劳遣荡之功。<a id="a-7a"></a>无一念而生情。<a id="a-7b"></a>不假忘缘之力。<a id="a-7c"></a>又无心约教有二。<a id="a-7d"></a>一者澄湛令无。<a id="a-7e"></a>二者当体是无。<a id="a-7f"></a>澄湛令无者。<a id="a-7g"></a>则是摄念安禅。<a id="a-7h"></a>蠲消觉观。<a id="a-7i"></a>虚襟静虑。<a id="a-7j"></a>渐至微细。<a id="a-7k"></a>当体是无者。<a id="a-7l"></a>则直了无生。<a id="a-7m"></a>以一念起处不可得故。<a id="a-7n"></a>经云。<a id="a-7o"></a>一念初起。<a id="a-7p"></a>无有初相。<a id="a-7q"></a>是真护念。<a id="a-7r"></a>宝藏论云。<a id="a-7s"></a>夫离者无身。<a id="a-7t"></a>微者无心。<a id="a-7u"></a>无身故大身。<a id="a-7v"></a>无心故大心。<a id="a-7w"></a>大心故。<a id="a-7x"></a>则智周万物。<a id="a-7y"></a>大身故。<a id="a-7z"></a>则应备无穷。<a id="a-80"></a>是以执身为身者。<a id="a-81"></a>则失其大应。<a id="a-82"></a>执心为心者。<a id="a-83"></a>则失其大智。<a id="a-84"></a>故千经万论。<a id="a-85"></a>莫不说离身心。<a id="a-86"></a>破于执着。<a id="a-87"></a>乃入真实。<a id="a-88"></a>譬如金师。<a id="a-89"></a>销矿取金。<a id="a-8A"></a>方为器用。<a id="a-8B"></a>若有身者。<a id="a-8C"></a>则有身碍。<a id="a-8D"></a>有身碍故。<a id="a-8E"></a>则法身隐于形[穀-禾+卵]之中。<a id="a-8F"></a>若有心者。<a id="a-8G"></a>则有心碍。<a id="a-8H"></a>有心碍故。<a id="a-8I"></a>则真智隐于念虑之中。<a id="a-8J"></a>故大道不通。<a id="a-8K"></a>妙理沉隐。<a id="a-8L"></a>六神内乱。<a id="a-8M"></a>六境外缘。<a id="a-8N"></a>昼夜惶惶。<a id="a-8O"></a>无有止息矣。<a id="a-8P"></a>夫不观其心者。<a id="a-8Q"></a>而不见其微。<a id="a-8R"></a>不观其身者。<a id="a-8S"></a>而不见其离。<a id="a-8T"></a>若不见其离微者。<a id="a-8U"></a>则失其道要。<a id="a-8V"></a>故经云。<a id="a-8W"></a>佛说非身。<a id="a-8X"></a>是名大身。<a id="a-8Y"></a>心亦如是。<a id="a-8Z"></a>此谓破权归实。<a id="a-8a"></a>会假归真。<a id="a-8b"></a>譬如金师。<a id="a-8c"></a>销矿取金。<a id="a-8d"></a>方为器用。<a id="a-8e"></a>灭相混融。<a id="a-8f"></a>以通大冶。<a id="a-8g"></a>大冶者。<a id="a-8h"></a>谓大道。<a id="a-8i"></a>此大道冶中。<a id="a-8j"></a>造化无穷。<a id="a-8k"></a>流出万宗。<a id="a-8l"></a>若成若坏。<a id="a-8m"></a>体无增减。<a id="a-8n"></a>故经云。<a id="a-8o"></a>有佛无佛。<a id="a-8p"></a>性相常住。<a id="a-8q"></a>所言混融相者。<a id="a-8r"></a>但为愚夫。<a id="a-8s"></a>着相畏无相也。<a id="a-8t"></a>所以说相者。<a id="a-8u"></a>为彼外道。<a id="a-8v"></a>着于无相畏有相。<a id="a-8w"></a>所以说中道者。<a id="a-8x"></a>欲令有相无相不二也。<a id="a-8y"></a>此皆破执除疑。<a id="a-8z"></a>言非尽理。<a id="a-90"></a>若复有人。<a id="a-91"></a>了相无相。<a id="a-92"></a>平等不二无取无舍无彼无此。<a id="a-93"></a>亦无中间。<a id="a-94"></a>则不假圣人言说。<a id="a-95"></a>理自通也。<a id="a-96"></a>如上所述。<a id="a-97"></a>皆为有心成障。<a id="a-98"></a>若乃无心。<a id="a-99"></a>自然合道。<a id="a-9A"></a>即是离其妄心。<a id="a-9B"></a>真心不动。<a id="a-9C"></a>如释摩诃衍论云。<a id="a-9D"></a>离心缘相者。<a id="a-9E"></a>心量有十。<a id="a-9F"></a>一者眼识心。<a id="a-9G"></a>二者耳识心。<a id="a-9H"></a>三者鼻识心。<a id="a-9I"></a>四者舌识心。<a id="a-9J"></a>五者身识心。<a id="a-9K"></a>六者意识心。<a id="a-9L"></a>七者末那识心。<a id="a-9M"></a>八者阿赖耶识心。<a id="a-9N"></a>九者多一识心。<a id="a-9O"></a>十者一一识心。<a id="a-9P"></a>如是十中。<a id="a-9Q"></a>初九种心。<a id="a-9R"></a>不缘真理。<a id="a-9S"></a>后一种心。<a id="a-9T"></a>得缘真理。<a id="a-9U"></a>而为境界。<a id="a-9V"></a>今据前九作如是说。<a id="a-9W"></a>离心缘相。<a id="a-9X"></a>本有契经中。<a id="a-9Y"></a>作如是说。<a id="a-9Z"></a>甚深真体。<a id="a-9a"></a>非余境界。<a id="a-9b"></a>唯自所依缘为境界故。<a id="a-9c"></a>楞伽经云。<a id="a-9d"></a>非心之心量。<a id="a-9e"></a>我说为心量者。<a id="a-9f"></a>谓以非心量。<a id="a-9g"></a>为遣心量。<a id="a-9h"></a>若以非心量为是。<a id="a-9i"></a>斯即心量。<a id="a-9j"></a>今谓非心量即不思议之心量者。<a id="a-9k"></a>不碍心量故。<a id="a-9l"></a>如华严经云。<a id="a-9m"></a>菩萨住是不思议。<a id="a-9n"></a>即非心量。<a id="a-9o"></a>于中思议不可尽。<a id="a-9p"></a>即之心量。<a id="a-9q"></a>以二相即夺故。<a id="a-9r"></a>思与非思俱寂灭。<a id="a-9s"></a>又云。<a id="a-9t"></a>于非心处示生于心者。<a id="a-9u"></a>人多误解。<a id="a-9v"></a>情作非情。<a id="a-9w"></a>非情作情。<a id="a-9x"></a>若执于非心处示生于心。<a id="a-9y"></a>是非情为情者。<a id="a-9z"></a>既言示生。<a id="a-A0"></a>非真无情为有情矣。<a id="a-A1"></a>大宝积经云。<a id="a-A2"></a>佛言。<a id="a-A3"></a>文殊。<a id="a-A4"></a>汝入不思议三昧耶。<a id="a-A5"></a>文殊师利言。<a id="a-A6"></a>不也世尊。<a id="a-A7"></a>我即不思议。<a id="a-A8"></a>不见有心能思议者。<a id="a-A9"></a>云何而言。<a id="a-AA"></a>入不思议三昧。<a id="a-AB"></a>我初发心。<a id="a-AC"></a>欲入是定。<a id="a-AD"></a>而今思惟。<a id="a-AE"></a>实无心相而入三昧。<a id="a-AF"></a>如人学射。<a id="a-AG"></a>久习则巧。<a id="a-AH"></a>后虽无心。<a id="a-AI"></a>以久习故。<a id="a-AJ"></a>箭发皆中。<a id="a-AK"></a>我亦如是。<a id="a-AL"></a>初学不思议三昧。<a id="a-AM"></a>系心一缘。<a id="a-AN"></a>若久习成就。<a id="a-AO"></a>更无心想。<a id="a-AP"></a>恒与定俱。<a id="a-AQ"></a>又先德云。<a id="a-AR"></a>一念妄心才动。<a id="a-AS"></a>即具世间诸苦。<a id="a-AT"></a>如人在荆棘林。<a id="a-AU"></a>不动。<a id="a-AV"></a>即刺不伤。<a id="a-AW"></a>妄心不起。<a id="a-AX"></a>恒处寂灭之乐。<a id="a-AY"></a>一念妄心才动。<a id="a-AZ"></a>即被诸有刺伤。<a id="a-Aa"></a>故经云。<a id="a-Ab"></a>有心皆苦。<a id="a-Ac"></a>无心乃乐。<a id="a-Ad"></a>当知妄心不起。<a id="a-Ae"></a>始合法身寂灭乐也。</p>
  <p id="aAf">问。<a id="a-Ag"></a>本自无心。<a id="a-Ah"></a>妄依何起。</p>
  <p id="aAi">答。<a id="a-Aj"></a>为不了本自无心名妄。<a id="a-Ak"></a>若知本自无心。<a id="a-Al"></a>即妄无所起。<a id="a-Am"></a>真无所得。</p>
  <p id="aAn">问。<a id="a-Ao"></a>何故有心即妄。<a id="a-Ap"></a>无心即无妄。</p>
  <p id="aAq">答。<a id="a-Ar"></a>以法界性空寂。<a id="a-As"></a>无主宰故。<a id="a-At"></a>有心即有主宰。<a id="a-Au"></a>有主宰即有分剂。<a id="a-Av"></a>无心即无主宰。<a id="a-Aw"></a>无主宰即无分剂。<a id="a-Ax"></a>无分剂即无生死。</p>
  <p id="aAy">问。<a id="a-Az"></a>无心者。<a id="a-B0"></a>为当离心是无心。<a id="a-B1"></a>即心得无心。</p>
  <p id="aB2">答。<a id="a-B3"></a>即心得无心。</p>
  <p id="aB4">问。<a id="a-B5"></a>即心是有心。<a id="a-B6"></a>云何得无心。</p>
  <p id="aB7">答。<a id="a-B8"></a>不坏心相。<a id="a-B9"></a>而无分别。</p>
  <p id="aBA">问。<a id="a-BB"></a>岂不辩知也。</p>
  <p id="aBC">答。<a id="a-BD"></a>即辩知无能所。<a id="a-BE"></a>是无心也。<a id="a-BF"></a>岂浑无用。<a id="a-BG"></a>始是无心。<a id="a-BH"></a>譬如明镜照物。<a id="a-BI"></a>岂有心耶。<a id="a-BJ"></a>当知一切众生。<a id="a-BK"></a>恒自无心。<a id="a-BL"></a>心体本来常寂。<a id="a-BM"></a>寂而常用。<a id="a-BN"></a>用而常寂。<a id="a-BO"></a>随境鉴辩。<a id="a-BP"></a>皆是实性自尔。<a id="a-BQ"></a>非是有心方始用也。<a id="a-BR"></a>只谓众生。<a id="a-BS"></a>不了自心常寂。<a id="a-BT"></a>妄计有心。<a id="a-BU"></a>心便成境。<a id="a-BV"></a>以即心无心故。<a id="a-BW"></a>心恒是理。<a id="a-BX"></a>即理无理故。<a id="a-BY"></a>理恒是心。<a id="a-BZ"></a>理恒是心故。<a id="a-Ba"></a>不动心相。<a id="a-Bb"></a>心恒是理故。<a id="a-Bc"></a>不得心相。<a id="a-Bd"></a>不得心相故。<a id="a-Be"></a>即是众生不生。<a id="a-Bf"></a>不动心相故。<a id="a-Bg"></a>即是佛亦不生。<a id="a-Bh"></a>以生佛俱不生故。<a id="a-Bi"></a>即凡圣。<a id="a-Bj"></a>常自平等法界性也。<a id="a-Bk"></a>纯一道清净。<a id="a-Bl"></a>更无异法。<a id="a-Bm"></a>当知但有心分别作解之处。<a id="a-Bn"></a>俱是虚妄。<a id="a-Bo"></a>犹如梦中。<a id="a-Bp"></a>若未全觉。<a id="a-Bq"></a>所见纤毫亦犹是梦中事。<a id="a-Br"></a>但得无心。<a id="a-Bs"></a>即同觉后绝诸境界。<a id="a-Bt"></a>但有一微尘可作修证不思议解处。<a id="a-Bu"></a>俱不离三界梦中所见。<a id="a-Bv"></a>经云。<a id="a-Bw"></a>无有少法可得。<a id="a-Bx"></a>佛即授记。<a id="a-By"></a>无生义云。<a id="a-Bz"></a>不退转天子言。<a id="a-C0"></a>此佛土未曾思惟分别于我见与不见。<a id="a-C1"></a>我亦不思惟佛土见与不见。<a id="a-C2"></a>故知诸见从有心而生。<a id="a-C3"></a>佛土无心。<a id="a-C4"></a>故不见天子。<a id="a-C5"></a>天子有心而不生念。<a id="a-C6"></a>故言不见佛土。<a id="a-C7"></a>便成不异。<a id="a-C8"></a>故知有心无心俱空。<a id="a-C9"></a>融大师云。<a id="a-CA"></a>镜像本无心。<a id="a-CB"></a>说镜像无心。<a id="a-CC"></a>从无心中说无心。<a id="a-CD"></a>人说有心。<a id="a-CE"></a>说人无心。<a id="a-CF"></a>从有心中说无心。<a id="a-CG"></a>有心中说无心。<a id="a-CH"></a>是末观。<a id="a-CI"></a>无心中说无心。<a id="a-CJ"></a>是本观。<a id="a-CK"></a>众生计有身心。<a id="a-CL"></a>说镜像破身心。<a id="a-CM"></a>众生着镜像。<a id="a-CN"></a>说毕竟空破镜像。<a id="a-CO"></a>若知镜像毕竟空。<a id="a-CP"></a>即身心毕竟空。<a id="a-CQ"></a>假名毕竟空。<a id="a-CR"></a>亦无毕竟空。<a id="a-CS"></a>若身心本无。<a id="a-CT"></a>佛道亦本无。<a id="a-CU"></a>一切法亦本无。<a id="a-CV"></a>本无亦本无。<a id="a-CW"></a>若知本无亦假名。<a id="a-CX"></a>假名佛道。<a id="a-CY"></a>佛道非天生。<a id="a-CZ"></a>亦不从地出。<a id="a-Ca"></a>直是空心性。<a id="a-Cb"></a>照世间如日。</p>
  <p id="aCc">智论问曰。<a id="a-Cd"></a>若知心不可见。<a id="a-Ce"></a>佛何以故说如实知不可见心。</p>
  <p id="aCf">答曰。<a id="a-Cg"></a>有坐禅人。<a id="a-Ch"></a>忆想分别。<a id="a-Ci"></a>见是心如清净珠中缕。<a id="a-Cj"></a>观白骨人。<a id="a-Ck"></a>中见心次第相续生。<a id="a-Cl"></a>或时见心在身。<a id="a-Cm"></a>或见在缘。<a id="a-Cn"></a>如无边识处。<a id="a-Co"></a>但见识无量无边。<a id="a-Cp"></a>破如是等虚妄故。<a id="a-Cq"></a>佛言。<a id="a-Cr"></a>如实知众生心。<a id="a-Cs"></a>众生心自相空。<a id="a-Ct"></a>故无相相。<a id="a-Cu"></a>复次佛以五眼观此心不可得。<a id="a-Cv"></a>肉眼天眼缘色。<a id="a-Cw"></a>故不见。<a id="a-Cx"></a>慧眼缘涅槃。<a id="a-Cy"></a>故不见。<a id="a-Cz"></a>初学法眼。<a id="a-D0"></a>分别。<a id="a-D1"></a>知诸法善不善有漏无漏等。<a id="a-D2"></a>是法眼入实相中。<a id="a-D3"></a>则无所分别。<a id="a-D4"></a>如先说。<a id="a-D5"></a>一切法。<a id="a-D6"></a>无知者无见者。<a id="a-D7"></a>是故不应见。<a id="a-D8"></a>佛眼观寂灭相。<a id="a-D9"></a>故不应见。<a id="a-DA"></a>乃至不如凡夫人忆想分别见。<a id="a-DB"></a>复次五眼。<a id="a-DC"></a>因缘和合生。<a id="a-DD"></a>皆是作相。<a id="a-DE"></a>虚诳不实。<a id="a-DF"></a>佛不信不用。<a id="a-DG"></a>是故言不以五眼见。<a id="a-DH"></a>又问曰。<a id="a-DI"></a>舍利弗知心相常净。<a id="a-DJ"></a>何以故问。<a id="a-DK"></a>答曰。<a id="a-DL"></a>以菩萨发阿耨多罗三藐三菩提心。<a id="a-DM"></a>深入深着故。<a id="a-DN"></a>虽闻心毕竟空。<a id="a-DO"></a>常清净。<a id="a-DP"></a>犹忆想分别。<a id="a-DQ"></a>取是无心相。<a id="a-DR"></a>以是故问是无心相心。<a id="a-DS"></a>为有为无。<a id="a-DT"></a>若有。<a id="a-DU"></a>云何言无心相。<a id="a-DV"></a>若无。<a id="a-DW"></a>何以赞叹是无等等心。<a id="a-DX"></a>当成佛道。<a id="a-DY"></a>须菩提答。<a id="a-DZ"></a>是无心相中。<a id="a-Da"></a>毕竟清净。<a id="a-Db"></a>有无不可得。<a id="a-Dc"></a>不应难。<a id="a-Dd"></a>舍利弗复问。<a id="a-De"></a>何等是无心相。<a id="a-Df"></a>须菩提答。<a id="a-Dg"></a>毕竟空一切诸法无分别。<a id="a-Dh"></a>是名无心相。<a id="a-Di"></a>此无心相。<a id="a-Dj"></a>是即心无心。<a id="a-Dk"></a>非待断灭。<a id="a-Dl"></a>如经云。<a id="a-Dm"></a>若有众生。<a id="a-Dn"></a>能观一切妄念无相。<a id="a-Do"></a>则为证得如来智慧。<a id="a-Dp"></a>又且无心者。<a id="a-Dq"></a>不得作有无情见之解。<a id="a-Dr"></a>若将心作无。<a id="a-Ds"></a>此即成有。<a id="a-Dt"></a>若一切处无心。<a id="a-Du"></a>如土木瓦砾。<a id="a-Dv"></a>此成断灭。<a id="a-Dw"></a>皆属意根强。<a id="a-Dx"></a>知妄识边事。<a id="a-Dy"></a>是以称不思议定者。<a id="a-Dz"></a>以有无情见不及故。<a id="a-E0"></a>又澄湛是事。<a id="a-E1"></a>当体是理。<a id="a-E2"></a>事有显理之功。<a id="a-E3"></a>亦有覆理之义。<a id="a-E4"></a>理有成事之力。<a id="a-E5"></a>亦有夺事之能。<a id="a-E6"></a>各取则两伤。<a id="a-E7"></a>并观则俱是。<a id="a-E8"></a>何谓显理。<a id="a-E9"></a>若妙性未发。<a id="a-EA"></a>须假事行助显庄严。<a id="a-EB"></a>如水澄清。<a id="a-EC"></a>鱼石自现。<a id="a-ED"></a>何谓成事。<a id="a-EE"></a>若功行未圆。<a id="a-EF"></a>必仗理观引发开导。<a id="a-EG"></a>何谓覆理。<a id="a-EH"></a>若一向执事坐禅。<a id="a-EI"></a>反迷己眼。<a id="a-EJ"></a>未识玄旨。<a id="a-EK"></a>徒劳念静。<a id="a-EL"></a>何谓夺事。<a id="a-EM"></a>若天真顿朗。<a id="a-EN"></a>如日消冰。<a id="a-EO"></a>何须调心收摄伏[打-丁+柰]。<a id="a-EP"></a>故经偈云。<a id="a-EQ"></a>若学诸三昧。<a id="a-ER"></a>是动非是禅。<a id="a-ES"></a>心随境界流。<a id="a-ET"></a>云何名为定。<a id="a-EU"></a>是以不可执一执二定是定非。<a id="a-EV"></a>但临时随用。<a id="a-EW"></a>圆融得力。<a id="a-EX"></a>自谙深浅。<a id="a-EY"></a>若也归宗顺旨。<a id="a-EZ"></a>则理事双消。<a id="a-Ea"></a>心境俱亡。<a id="a-Eb"></a>定慧齐泯。<a id="a-Ec"></a>如永嘉集云。<a id="a-Ed"></a>以奢摩他故。<a id="a-Ee"></a>虽寂而常照。<a id="a-Ef"></a>以毗婆舍那故。<a id="a-Eg"></a>虽照而常寂。<a id="a-Eh"></a>以优毕叉故。<a id="a-Ei"></a>非照而非寂。<a id="a-Ej"></a>照而常寂故。<a id="a-Ek"></a>说俗而即真。<a id="a-El"></a>寂而常照故。<a id="a-Em"></a>说真而即俗。<a id="a-En"></a>非寂而非照故。<a id="a-Eo"></a>杜口于毗耶。<a id="a-Ep"></a>斯则不唯言语道断。<a id="a-Eq"></a>亦乃心行处灭。<a id="a-Er"></a>所以圆觉经云。<a id="a-Es"></a>有作思惟。<a id="a-Et"></a>从有心起。<a id="a-Eu"></a>皆是六尘。<a id="a-Ev"></a>妄想缘气。<a id="a-Ew"></a>非实心体。<a id="a-Ex"></a>已如空华。<a id="a-Ey"></a>用此思。<a id="a-Ez"></a>惟辩于佛境。<a id="a-F0"></a>犹如空华。<a id="a-F1"></a>复结空果。<a id="a-F2"></a>展转妄想。<a id="a-F3"></a>无有是处。</p>
  <p id="aF4">问。<a id="a-F5"></a>既不得作有无之解。<a id="a-F6"></a>如何是正了无心。</p>
  <p id="aF7">答。<a id="a-F8"></a>石虎山前斗。<a id="a-F9"></a>芦华水底沈。</p>
  <p id="aFA">问。<a id="a-FB"></a>前标宗不言法相。<a id="a-FC"></a>云何已下。<a id="a-FD"></a>更用广说诸识种现。<a id="a-FE"></a>熏习差别义理。<a id="a-FF"></a>瑜伽唯识。<a id="a-FG"></a>百法五位事相法门。</p>
  <p id="aFH">答。<a id="a-FI"></a>祖佛大意。<a id="a-FJ"></a>唯说二空。<a id="a-FK"></a>证会一心真如本性。<a id="a-FL"></a>所以百法论云。<a id="a-FM"></a>如世尊言。<a id="a-FN"></a>一切法无我。<a id="a-FO"></a>云何一切法。<a id="a-FP"></a>所谓心法。<a id="a-FQ"></a>云何二无我。<a id="a-FR"></a>所谓人无我。<a id="a-FS"></a>法无我。<a id="a-FT"></a>若一切众生。<a id="a-FU"></a>但得人法俱空。<a id="a-FV"></a>知一切法。<a id="a-FW"></a>即心自性。<a id="a-FX"></a>复更有何异法而敷演乎。<a id="a-FY"></a>如瑜伽论。<a id="a-FZ"></a>是无著菩萨。<a id="a-Fa"></a>请弥勒所说。<a id="a-Fb"></a>论云。<a id="a-Fc"></a>无著菩萨。<a id="a-Fd"></a>位登初地。<a id="a-Fe"></a>证法光定。<a id="a-Ff"></a>得大神通。<a id="a-Fg"></a>事大慈尊。<a id="a-Fh"></a>请说此论。<a id="a-Fi"></a>理无不穷。<a id="a-Fj"></a>事无不尽。<a id="a-Fk"></a>文无不释。<a id="a-Fl"></a>义无不诠。<a id="a-Fm"></a>疑无不遣。<a id="a-Fn"></a>执无不破。<a id="a-Fo"></a>行无不修。<a id="a-Fp"></a>果无不证。<a id="a-Fq"></a>正为菩萨。<a id="a-Fr"></a>令于诸乘境行果等。<a id="a-Fs"></a>皆得善巧。<a id="a-Ft"></a>勤修大行。<a id="a-Fu"></a>证大菩提。<a id="a-Fv"></a>广为有情。<a id="a-Fw"></a>常无倒说。<a id="a-Fx"></a>乃至瑜伽中行观无少法。<a id="a-Fy"></a>欲令证得。<a id="a-Fz"></a>及欲现观。<a id="a-G0"></a>或说究竟清净真如。<a id="a-G1"></a>名为瑜伽理中最极。<a id="a-G2"></a>一切功德共相应故。</p>
  <p id="aG3">是以智者大师。<a id="a-G4"></a>于净名疏中问云。<a id="a-G5"></a>今依龙树之学。<a id="a-G6"></a>何意用天亲之义。</p>
  <p id="aG7">答。<a id="a-G8"></a>龙树天亲。<a id="a-G9"></a>岂不同入不二法门乎。<a id="a-GA"></a>今本为佛教。<a id="a-GB"></a>随义有所开而用释。<a id="a-GC"></a>何得取舍定执也。<a id="a-GD"></a>若分别界外结惑生死。<a id="a-GE"></a>及诸行名义。<a id="a-GF"></a>当细寻天亲所作。<a id="a-GG"></a>若观门遣荡。<a id="a-GH"></a>安心入道。<a id="a-GI"></a>何过龙树。<a id="a-GJ"></a>若不取地论。<a id="a-GK"></a>摄大乘论。<a id="a-GL"></a>相映望者。<a id="a-GM"></a>他或谓于非义理。<a id="a-GN"></a>多端强说也。<a id="a-GO"></a>故知菩萨制作。<a id="a-GP"></a>一一关于圣典。<a id="a-GQ"></a>故非出自胸襟。<a id="a-GR"></a>广引证明。<a id="a-GS"></a>令生闻慧。<a id="a-GT"></a>宗镜纂集。<a id="a-GU"></a>大意亦同。<a id="a-GV"></a>若不先明识论。<a id="a-GW"></a>天亲护法等。<a id="a-GX"></a>剖析根尘微细生死。<a id="a-GY"></a>又焉得依龙树观门遣荡。<a id="a-GZ"></a>如无差别。<a id="a-Ga"></a>无可圆融。<a id="a-Gb"></a>若不先胗候察其病原。<a id="a-Gc"></a>何以依方施其妙药。<a id="a-Gd"></a>只如净名居士。<a id="a-Ge"></a>位临等觉。<a id="a-Gf"></a>尚有原品无明实因疾未尽。<a id="a-Gg"></a>现受后有生死实果疾犹存。</p>
  <p id="aGh">如净名疏问。<a id="a-Gi"></a>实报无障碍土。<a id="a-Gj"></a>何得犹有烦恼四分之因疾。</p>
  <p id="aGk">答。<a id="a-Gl"></a>开菩萨自体法界缘集。<a id="a-Gm"></a>即有四分。<a id="a-Gn"></a>所以然者。<a id="a-Go"></a>取自体一实谛。<a id="a-Gp"></a>即是贪爱。<a id="a-Gq"></a>舍二边生死。<a id="a-Gr"></a>即是嗔断。<a id="a-Gs"></a>迷一实谛。<a id="a-Gt"></a>无明未尽。<a id="a-Gu"></a>故犹有痴也。<a id="a-Gv"></a>三分等取。<a id="a-Gw"></a>即是等分。<a id="a-Gx"></a>此即是根本之三毒。<a id="a-Gy"></a>故请观音经云。<a id="a-Gz"></a>净于三毒根。<a id="a-H0"></a>成佛道无疑。<a id="a-H1"></a>何况业系凡夫。<a id="a-H2"></a>分段生死之病。<a id="a-H3"></a>然今时多不就已子细推寻。<a id="a-H4"></a>及广披圣典。<a id="a-H5"></a>教观俱昧。<a id="a-H6"></a>理行全亏。<a id="a-H7"></a>唯尚随语依通。<a id="a-H8"></a>一时遣荡。<a id="a-H9"></a>拂迹而迹不泯。<a id="a-HA"></a>归空而空不亡。<a id="a-HB"></a>以不出法尘。<a id="a-HC"></a>全为影事。<a id="a-HD"></a>殊不识心王心所。<a id="a-HE"></a>种现根随。<a id="a-HF"></a>微细根尘。<a id="a-HG"></a>生灭起处。<a id="a-HH"></a>心心流注。<a id="a-HI"></a>念念现行。<a id="a-HJ"></a>如醉如痴懵无知者。<a id="a-HK"></a>智灯既闇。<a id="a-HL"></a>定水全枯。<a id="a-HM"></a>未审何门能得清净。<a id="a-HN"></a>但学成现高茆之语。<a id="a-HO"></a>名标众圣之前。<a id="a-HP"></a>都无正念修行之门。<a id="a-HQ"></a>迹陷群邪之后。<a id="a-HR"></a>今普使知病识药。<a id="a-HS"></a>令得服行。<a id="a-HT"></a>净三毒之根。<a id="a-HU"></a>见一心之性。<a id="a-HV"></a>且如马鸣龙树。<a id="a-HW"></a>皆是西天传佛心印。<a id="a-HX"></a>祖师。<a id="a-HY"></a>马鸣制大乘起信论。<a id="a-HZ"></a>广说阿赖耶等。<a id="a-Ha"></a>三细识六粗相。<a id="a-Hb"></a>一心真如生灭二门。<a id="a-Hc"></a>龙树制摩诃衍论。<a id="a-Hd"></a>引一百本大乘经。<a id="a-He"></a>证说八识心王。<a id="a-Hf"></a>性相微细等义。<a id="a-Hg"></a>云何末学。<a id="a-Hh"></a>不绍先贤。<a id="a-Hi"></a>可谓绠短而不勾深泉。<a id="a-Hj"></a>翅弱而弗能高逝。<a id="a-Hk"></a>又若不先论其事相之表。<a id="a-Hl"></a>何以辩其体性之原。<a id="a-Hm"></a>如世间法。<a id="a-Hn"></a>未见其海。<a id="a-Ho"></a>争识其波。<a id="a-Hp"></a>未见其山。<a id="a-Hq"></a>宁谙其土。<a id="a-Hr"></a>今欲总别双辩。<a id="a-Hs"></a>理事具陈。<a id="a-Ht"></a>不达事而理非圆。<a id="a-Hu"></a>不了理而事奚立。<a id="a-Hv"></a>故云理随事现。<a id="a-Hw"></a>一多缘起之无边。<a id="a-Hx"></a>事得理融。<a id="a-Hy"></a>千差涉入而无碍。<a id="a-Hz"></a>又从总出别。<a id="a-I0"></a>因别成总。<a id="a-I1"></a>不得别而何成总。<a id="a-I2"></a>不因总而岂称别。<a id="a-I3"></a>则理事总别。<a id="a-I4"></a>一际无差。<a id="a-I5"></a>只为今时。<a id="a-I6"></a>但唯执总滞理。<a id="a-I7"></a>见解不圆。<a id="a-I8"></a>法眼将明而不明。<a id="a-I9"></a>疑心欲断而非断。<a id="a-IA"></a>皆是理事成碍。<a id="a-IB"></a>总别不通。<a id="a-IC"></a>故四弘誓愿云。<a id="a-ID"></a>法门无边誓愿学。<a id="a-IE"></a>佛道无上誓愿成。<a id="a-IF"></a>何乃虚掷寸阴。<a id="a-IG"></a>顿违本愿。<a id="a-IH"></a>守愚空坐。<a id="a-II"></a>辜负四恩。<a id="a-IJ"></a>若愚痴人。<a id="a-IK"></a>不分菽麦。<a id="a-IL"></a>似牛羊眼。<a id="a-IM"></a>罔辩方隅。<a id="a-IN"></a>现今对境。<a id="a-IO"></a>尚不圆明。<a id="a-IP"></a>临终遇缘焉能甄别。<a id="a-IQ"></a>直须达事通理。<a id="a-IR"></a>彻果穷因。<a id="a-IS"></a>无一法而不明。<a id="a-IT"></a>无一尘而不照。<a id="a-IU"></a>则见闻莫能惑。<a id="a-IV"></a>境界不能拘。<a id="a-IW"></a>故法华经云。<a id="a-IX"></a>佛所成就第一希有。<a id="a-IY"></a>难解之法。<a id="a-IZ"></a>唯佛与佛。<a id="a-Ia"></a>乃能究尽。<a id="a-Ib"></a>诸法实相。<a id="a-Ic"></a>所谓诸法。<a id="a-Id"></a>如是相。<a id="a-Ie"></a>如是性。<a id="a-If"></a>如是体。<a id="a-Ig"></a>如是力。<a id="a-Ih"></a>如是作。<a id="a-Ii"></a>如是因。<a id="a-Ij"></a>如是缘。<a id="a-Ik"></a>如是果。<a id="a-Il"></a>如是报。<a id="a-Im"></a>如是本末究竟等。<a id="a-In"></a>故知一心实相。<a id="a-Io"></a>悉是诸法。<a id="a-Ip"></a>诸法所生。<a id="a-Iq"></a>皆从现行善恶熏习。<a id="a-Ir"></a>第八识含藏种子为因。<a id="a-Is"></a>发起染净差别报应为果。<a id="a-It"></a>若不微细剖析。<a id="a-Iu"></a>问答决疑。<a id="a-Iv"></a>则何由到一心总别之原。<a id="a-Iw"></a>彻八识性相之际。<a id="a-Ix"></a>古德云。<a id="a-Iy"></a>提纲意在张网。<a id="a-Iz"></a>不可去网存网。<a id="a-J0"></a>举领意在着衣。<a id="a-J1"></a>不可弃衣取领。<a id="a-J2"></a>若秖集而不叙。<a id="a-J3"></a>如无纲之网。<a id="a-J4"></a>若秖叙而不集。<a id="a-J5"></a>如无网之纲。<a id="a-J6"></a>故知理事双明。<a id="a-J7"></a>方通圆旨。<a id="a-J8"></a>教观齐运。<a id="a-J9"></a>始达一乘。<a id="a-JA"></a>且如等觉菩萨。<a id="a-JB"></a>妙果将圆。<a id="a-JC"></a>却入幻网门。<a id="a-JD"></a>倒学凡夫事。<a id="a-JE"></a>习世间三昧。<a id="a-JF"></a>具工巧神通。<a id="a-JG"></a>今之所宗。<a id="a-JH"></a>且明大旨。<a id="a-JI"></a>须先立后破。<a id="a-JJ"></a>以洗情尘。<a id="a-JK"></a>然即破立同时。<a id="a-JL"></a>而无所破。<a id="a-JM"></a>不同权教定执教相之有门。<a id="a-JN"></a>宁比小乘唯证析法之空理。<a id="a-JO"></a>今则以别成总。<a id="a-JP"></a>将偏显圆。<a id="a-JQ"></a>别成总而一际无差。<a id="a-JR"></a>偏显圆而万法齐旨。<a id="a-JS"></a>开合自在。<a id="a-JT"></a>隐显无方。<a id="a-JU"></a>若执之成万有之疮疣。<a id="a-JV"></a>若定之为四魔之根蔕。<a id="a-JW"></a>此百法明门。<a id="a-JX"></a>大乘菩萨初地方了。<a id="a-JY"></a>乃至十方诸佛。<a id="a-JZ"></a>本后二智。<a id="a-Ja"></a>俱证俱缘。<a id="a-Jb"></a>若不证唯识之性。<a id="a-Jc"></a>不成根本智。<a id="a-Jd"></a>无成佛之期。<a id="a-Je"></a>若不了唯识之相。<a id="a-Jf"></a>百法明门。<a id="a-Jg"></a>不成后得智。<a id="a-Jh"></a>阙化他之行。<a id="a-Ji"></a>此唯识百法者。<a id="a-Jj"></a>乃是有为无为真俗一切法之性相根本。<a id="a-Jk"></a>所以经云。<a id="a-Jl"></a>若不证真如。<a id="a-Jm"></a>焉能了诸行。<a id="a-Jn"></a>若不证唯识真如之性。<a id="a-Jo"></a>焉能了唯识百法之行相。<a id="a-Jp"></a>故云根本智。<a id="a-Jq"></a>证百法性。<a id="a-Jr"></a>后得智。<a id="a-Js"></a>缘百法相。<a id="a-Jt"></a>大乘起信论云。<a id="a-Ju"></a>信成就发心。<a id="a-Jv"></a>略说有三。<a id="a-Jw"></a>一发正直心。<a id="a-Jx"></a>如理正念真如法故。<a id="a-Jy"></a>二发深重心。<a id="a-Jz"></a>乐集一切诸善行故。<a id="a-K0"></a>三发大悲心。<a id="a-K1"></a>愿拔一切众生苦故。</p>
  <p id="aK2">问。<a id="a-K3"></a>一切众生。<a id="a-K4"></a>一切诸法。<a id="a-K5"></a>皆同一法界。<a id="a-K6"></a>无有二相。<a id="a-K7"></a>据理但应正念真如。<a id="a-K8"></a>何假复修一切善行。<a id="a-K9"></a>救一切众生。</p>
  <p id="aKA">答。<a id="a-KB"></a>不然。<a id="a-KC"></a>如摩尼宝。<a id="a-KD"></a>本性明洁。<a id="a-KE"></a>在矿秽中。<a id="a-KF"></a>假使有人。<a id="a-KG"></a>勤加忆念。<a id="a-KH"></a>而不作方便。<a id="a-KI"></a>不施功力。<a id="a-KJ"></a>欲求清净。<a id="a-KK"></a>终不可得。<a id="a-KL"></a>真如之法。<a id="a-KM"></a>亦复如是。<a id="a-KN"></a>体虽明洁。<a id="a-KO"></a>具足功德。<a id="a-KP"></a>而被无边客尘所染。<a id="a-KQ"></a>假使有人勤加忆念。<a id="a-KR"></a>而不作方便。<a id="a-KS"></a>不修诸行。<a id="a-KT"></a>欲求清净。<a id="a-KU"></a>终无得理。<a id="a-KV"></a>是故要当集一切善行。<a id="a-KW"></a>救一切众生。<a id="a-KX"></a>离彼无边客尘垢染。<a id="a-KY"></a>显现真法。<a id="a-KZ"></a>起信疏云。<a id="a-Ka"></a>一直心正念真如法者。<a id="a-Kb"></a>即心平等。<a id="a-Kc"></a>更无别岐何有回曲。<a id="a-Kd"></a>即是二行之根本。<a id="a-Ke"></a>二深心者。<a id="a-Kf"></a>是穷原义。<a id="a-Kg"></a>若一善不备。<a id="a-Kh"></a>无由归原。<a id="a-Ki"></a>归原之来。<a id="a-Kj"></a>必具万行。<a id="a-Kk"></a>故言乐集诸善行故。<a id="a-Kl"></a>即是自利之行本也。<a id="a-Km"></a>大悲心者。<a id="a-Kn"></a>是普济义。<a id="a-Ko"></a>故言欲拔众生苦故。<a id="a-Kp"></a>即是利他之行本也。<a id="a-Kq"></a>又此初一直心。<a id="a-Kr"></a>唯正念真如之法。<a id="a-Ks"></a>是宗是本。<a id="a-Kt"></a>因此起深重心大悲心是行。<a id="a-Ku"></a>又开此直心为十心。<a id="a-Kv"></a>一广大心。<a id="a-Kw"></a>谓誓愿观一切法。<a id="a-Kx"></a>悉如如故。<a id="a-Ky"></a>二甚深心。<a id="a-Kz"></a>谓誓愿观真如。<a id="a-L0"></a>要尽原底故。<a id="a-L1"></a>三方便心。<a id="a-L2"></a>谓推求简择趣真方便故。<a id="a-L3"></a>四坚固心。<a id="a-L4"></a>谓设逢极苦乐受。<a id="a-L5"></a>此观心不舍离故。<a id="a-L6"></a>五无间心。<a id="a-L7"></a>谓观此真理。<a id="a-L8"></a>尽未来际不觉其久故。<a id="a-L9"></a>六折伏心。<a id="a-LA"></a>谓若失念。<a id="a-LB"></a>烦恼暂起。<a id="a-LC"></a>即便觉察。<a id="a-LD"></a>折伏令尽。<a id="a-LE"></a>使观心相续故。<a id="a-LF"></a>七善巧心。<a id="a-LG"></a>谓观真理。<a id="a-LH"></a>不碍随事巧修万行故。<a id="a-LI"></a>八不二心。<a id="a-LJ"></a>谓随事万行。<a id="a-LK"></a>与一味真理融无二故。<a id="a-LL"></a>九无碍心。<a id="a-LM"></a>谓理事既全。<a id="a-LN"></a>融通不二。<a id="a-LO"></a>还令全理之事。<a id="a-LP"></a>而相即入故。<a id="a-LQ"></a>十圆明心。<a id="a-LR"></a>谓顿观法界。<a id="a-LS"></a>全一全多。<a id="a-LT"></a>同时显现。<a id="a-LU"></a>无障无碍故。<a id="a-LV"></a>即此十心。<a id="a-LW"></a>理行具足。<a id="a-LX"></a>且无理不能导行。<a id="a-LY"></a>无行不能成理。<a id="a-LZ"></a>可谓即真如之理。<a id="a-La"></a>成真如之行。<a id="a-Lb"></a>无有一法能出唯识之性相矣。<a id="a-Lc"></a>是知一心为万法之性。<a id="a-Ld"></a>万法是一心之相。<a id="a-Le"></a>相即性之相。<a id="a-Lf"></a>是一中之多。<a id="a-Lg"></a>性。<a id="a-Lh"></a>即相之性。<a id="a-Li"></a>是多中之一。<a id="a-Lj"></a>若不了性。<a id="a-Lk"></a>亦不了相。<a id="a-Ll"></a>其相即妄。<a id="a-Lm"></a>若不识相。<a id="a-Ln"></a>亦不识性。<a id="a-Lo"></a>其性即孤。<a id="a-Lp"></a>应须性相俱通。<a id="a-Lq"></a>方得自他兼利。<a id="a-Lr"></a>如首楞严经云。<a id="a-Ls"></a>幻妄称相。<a id="a-Lt"></a>其性真为妙觉明体。<a id="a-Lu"></a>是以若偏执相而成妄。<a id="a-Lv"></a>定据性而沈空。<a id="a-Lw"></a>今则性相融通。<a id="a-Lx"></a>真妄交彻。<a id="a-Ly"></a>不堕断常之见。<a id="a-Lz"></a>能成无尽之宗。<a id="a-M0"></a>故知若欲深达法原。<a id="a-M1"></a>妙穷佛旨者。<a id="a-M2"></a>非上智而莫及。<a id="a-M3"></a>岂下机而能通。<a id="a-M4"></a>所以法华经偈云。<a id="a-M5"></a>如是大果报。<a id="a-M6"></a>种种性相义。<a id="a-M7"></a>我及十方佛。<a id="a-M8"></a>乃能知是事。<a id="a-M9"></a>又见解圆明是目。<a id="a-MA"></a>行解相应是足。<a id="a-MB"></a>目足更资。<a id="a-MC"></a>理行扶助。<a id="a-MD"></a>可趣涅槃之域。<a id="a-ME"></a>能到清凉之池。<a id="a-MF"></a>若定慧未熏。<a id="a-MG"></a>如摩尼之匿矿。<a id="a-MH"></a>性相不辩。<a id="a-MI"></a>犹古镜之未磨。<a id="a-MJ"></a>欲望雨宝鉴容。<a id="a-MK"></a>无有是处。<a id="a-ML"></a>若意珠既净。<a id="a-MM"></a>心。<a id="a-MN"></a>镜才明。<a id="a-MO"></a>更以万行熏修。<a id="a-MP"></a>转加光洁。<a id="a-MQ"></a>如华严经云。<a id="a-MR"></a>佛子。<a id="a-MS"></a>譬如金师。<a id="a-MT"></a>善巧炼金。<a id="a-MU"></a>数数入火。<a id="a-MV"></a>转转明净。<a id="a-MW"></a>调柔成就。<a id="a-MX"></a>随意堪用。<a id="a-MY"></a>菩萨亦复如是。<a id="a-MZ"></a>供养诸佛。<a id="a-Ma"></a>教化众生。<a id="a-Mb"></a>皆为修行清净地法。<a id="a-Mc"></a>所有善根。<a id="a-Md"></a>悉以回向一切智地。<a id="a-Me"></a>转转明净。<a id="a-Mf"></a>调柔成就。<a id="a-Mg"></a>随意堪用。<a id="a-Mh"></a>然虽万行磨练。<a id="a-Mi"></a>皆是自法所行。<a id="a-Mj"></a>如先德云。<a id="a-Mk"></a>一切佛事无边化门。<a id="a-Ml"></a>皆依自法融转而行。<a id="a-Mm"></a>即自心中有真如体大。<a id="a-Mn"></a>今日体解。<a id="a-Mo"></a>引出法身。<a id="a-Mp"></a>由心中有真如相大。<a id="a-Mq"></a>今日了达。<a id="a-Mr"></a>引出报身。<a id="a-Ms"></a>由身中有真如用大。<a id="a-Mt"></a>今日修行。<a id="a-Mu"></a>引出化身。<a id="a-Mv"></a>乃至十波罗蜜一切尘沙万行。<a id="a-Mw"></a>但是自心中引出。<a id="a-Mx"></a>未曾心外得一法行一行。<a id="a-My"></a>若言更有从外新得者。<a id="a-Mz"></a>即是魔王外道说。</p>
  <p id="aN0">问。<a id="a-N1"></a>信入此法。<a id="a-N2"></a>还有退者否。</p>
  <p id="aN3">答。<a id="a-N4"></a>信有二种。<a id="a-N5"></a>一若正信坚固。<a id="a-N6"></a>谛了无疑。<a id="a-N7"></a>理观分明。<a id="a-N8"></a>乘戒兼急。<a id="a-N9"></a>如此则一生可办。<a id="a-NA"></a>谁论退耶。<a id="a-NB"></a>二若依通之信。<a id="a-NC"></a>观力粗浮习重境强。<a id="a-ND"></a>遇缘即退。<a id="a-NE"></a>如华严论云。<a id="a-NF"></a>如涅槃经。<a id="a-NG"></a>闻常住二字。<a id="a-NH"></a>尚七世不堕地狱。<a id="a-NI"></a>如华严经云。<a id="a-NJ"></a>设闻如来名。<a id="a-NK"></a>及所说法。<a id="a-NL"></a>不生信解。<a id="a-NM"></a>亦能成种。<a id="a-NN"></a>必得解脱至成佛故。<a id="a-NO"></a>何故经言。<a id="a-NP"></a>第六住心。<a id="a-NQ"></a>及从凡夫信位。<a id="a-NR"></a>犹言有退。<a id="a-NS"></a>此意若为和会。<a id="a-NT"></a>解云。<a id="a-NU"></a>十信之中。<a id="a-NV"></a>胜解未成。<a id="a-NW"></a>未得谓得。<a id="a-NX"></a>便生憍慢。<a id="a-NY"></a>不近善友。<a id="a-NZ"></a>不敬贤良。<a id="a-Na"></a>为慢怠故。<a id="a-Nb"></a>久处人天。<a id="a-Nc"></a>恶业便起。<a id="a-Nd"></a>能成就大地狱业。<a id="a-Ne"></a>若一信不慢。<a id="a-Nf"></a>常求胜友。<a id="a-Ng"></a>即无此失。<a id="a-Nh"></a>若权教第六住心。<a id="a-Ni"></a>可有退位。<a id="a-Nj"></a>实教中为稽滞者。<a id="a-Nk"></a>责令进修。<a id="a-Nl"></a>如舍利弗。<a id="a-Nm"></a>是示现声闻。<a id="a-Nn"></a>非实声闻。<a id="a-No"></a>所作方便。<a id="a-Np"></a>皆度众生使令进策。<a id="a-Nq"></a>如权教中第六住心。<a id="a-Nr"></a>可说实退。<a id="a-Ns"></a>何以故。<a id="a-Nt"></a>地前三贤总未见道。<a id="a-Nu"></a>所修作业。<a id="a-Nv"></a>皆是有为。<a id="a-Nw"></a>所有无明。<a id="a-Nx"></a>皆是折伏。<a id="a-Ny"></a>功不强者。<a id="a-Nz"></a>便生退还。<a id="a-O0"></a>若折伏有力。<a id="a-O1"></a>亦不退失。<a id="a-O2"></a>如蛇有毒。<a id="a-O3"></a>为咒力故。<a id="a-O4"></a>毒不能起。<a id="a-O5"></a>但于佛法中。<a id="a-O6"></a>种于信心。<a id="a-O7"></a>谦下无慢。<a id="a-O8"></a>敬顺贤良。<a id="a-O9"></a>于诸恶人。<a id="a-OA"></a>心常慈忍。<a id="a-OB"></a>于诸胜己者。<a id="a-OC"></a>咨受未闻。<a id="a-OD"></a>所闻胜法。<a id="a-OE"></a>奉行无妄。<a id="a-OF"></a>所有虚妄。<a id="a-OG"></a>依教蠲除。<a id="a-OH"></a>于三菩提道。<a id="a-OI"></a>常勤不息。<a id="a-OJ"></a>夫为人生之法。<a id="a-OK"></a>法合如然。<a id="a-OL"></a>但不长恶而生。<a id="a-OM"></a>何须虑退。<a id="a-ON"></a>华严疏云。<a id="a-OO"></a>深心信解常清净者。<a id="a-OP"></a>信烦恼即菩提。<a id="a-OQ"></a>方为常净。<a id="a-OR"></a>由称本性而发菩提心。<a id="a-OS"></a>本来是佛。<a id="a-OT"></a>更无所进。<a id="a-OU"></a>如在虚空。<a id="a-OV"></a>退至何所。</p>
 </body>
</html>