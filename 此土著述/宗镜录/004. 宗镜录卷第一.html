<!doctype html>
<html id="z3IBX8R1dq" data-ver="1120">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第一</h1>
  <h2 id="a2">标宗章第一</h2>
  <p id="a3">详夫。<a id="a-4"></a>祖标禅理。<a id="a-5"></a>传默契之正宗。<a id="a-6"></a>佛演教门。<a id="a-7"></a>立诠下之大旨。<a id="a-8"></a>则前贤所禀。<a id="a-9"></a>后学有归。<a id="a-A"></a>是以先列标宗章。<a id="a-B"></a>为有疑故问。<a id="a-C"></a>以决疑故答。<a id="a-D"></a>因问而疑情得启。<a id="a-E"></a>因答而妙解潜生。<a id="a-F"></a>谓此圆宗难信难解。<a id="a-G"></a>是第一之说。<a id="a-H"></a>备最上之机。<a id="a-I"></a>若不假立言诠。<a id="a-J"></a>无以荡其情执。<a id="a-K"></a>因指得月。<a id="a-L"></a>不无方便之门。<a id="a-M"></a>获兔忘罤。<a id="a-N"></a>自合天真之道。<a id="a-O"></a>次立问答章。<a id="a-P"></a>但以时当末代。<a id="a-Q"></a>罕遇大机。<a id="a-R"></a>观浅心浮根微智劣。<a id="a-S"></a>虽知宗旨的有所归。<a id="a-T"></a>问答决疑渐消惑障。<a id="a-U"></a>欲坚信力。<a id="a-V"></a>须假证明。<a id="a-W"></a>广引祖佛之诚言。<a id="a-X"></a>密契圆常之大道。<a id="a-Y"></a>遍采经论之要旨。<a id="a-Z"></a>圆成决定之真心。<a id="a-a"></a>后陈引证章。<a id="a-b"></a>以此三章。<a id="a-c"></a>通为一观。<a id="a-d"></a>搜罗该括。<a id="a-e"></a>备尽于兹矣。</p>
  <p id="af">问。<a id="a-g"></a>先德云。<a id="a-h"></a>若教我立宗定旨。<a id="a-i"></a>如龟上觅毛。<a id="a-j"></a>兔边求角。<a id="a-k"></a>楞伽经偈云。<a id="a-l"></a>一切法不生。<a id="a-m"></a>不应立是宗。<a id="a-n"></a>何故标此章名。</p>
  <p id="ao">答。<a id="a-p"></a>斯言遣滞。<a id="a-q"></a>若无宗之宗。<a id="a-r"></a>则宗说兼畅。<a id="a-s"></a>古佛皆垂方便门。<a id="a-t"></a>禅宗亦开一线道。<a id="a-u"></a>切不可执方便而迷大旨。<a id="a-v"></a>又不可废方便而绝后陈。<a id="a-w"></a>然机前无教。<a id="a-x"></a>教后无实。<a id="a-y"></a>设有一解一悟。<a id="a-z"></a>皆是落后之事。<a id="a-10"></a>属第二头。<a id="a-11"></a>所以大智度论云。<a id="a-12"></a>以佛眼观一切十方国土中一切物。<a id="a-13"></a>尚不见无。<a id="a-14"></a>何况有法。<a id="a-15"></a>毕竟空法。<a id="a-16"></a>能破颠倒。<a id="a-17"></a>令菩萨成佛。<a id="a-18"></a>是事尚不可得。<a id="a-19"></a>何况凡夫颠倒有法。<a id="a-1A"></a>今依祖佛言教之中。<a id="a-1B"></a>约今学人。<a id="a-1C"></a>随见心性发明之处。<a id="a-1D"></a>立心为宗。<a id="a-1E"></a>是故西天释迦文佛云。<a id="a-1F"></a>佛语心为宗。<a id="a-1G"></a>无门为法门。<a id="a-1H"></a>此土初祖达磨大师云。<a id="a-1I"></a>以心传心。<a id="a-1J"></a>不立文字。<a id="a-1K"></a>则佛佛手授。<a id="a-1L"></a>授斯旨。<a id="a-1M"></a>祖祖相传。<a id="a-1N"></a>传此心。<a id="a-1O"></a>已上约祖佛所立宗旨。<a id="a-1P"></a>又诸贤圣所立宗体者。<a id="a-1Q"></a>杜顺和尚依华严经。<a id="a-1R"></a>立自性清净圆明体。<a id="a-1S"></a>此即是如来藏中法性之体。<a id="a-1T"></a>从本已来。<a id="a-1U"></a>性自满足。<a id="a-1V"></a>处染不垢。<a id="a-1W"></a>修治不净。<a id="a-1X"></a>故云自性清净。<a id="a-1Y"></a>性体遍照。<a id="a-1Z"></a>无幽不瞩。<a id="a-1a"></a>故曰圆明。<a id="a-1b"></a>又随流加染而不垢。<a id="a-1c"></a>返流除染而不净。<a id="a-1d"></a>亦可在圣体而不增。<a id="a-1e"></a>处凡身而不减。<a id="a-1f"></a>虽有隐显之殊。<a id="a-1g"></a>而无差别之异。<a id="a-1h"></a>烦恼覆之则隐。<a id="a-1i"></a>智慧了之则显。<a id="a-1j"></a>非生因之所生。<a id="a-1k"></a>唯了因之所了。<a id="a-1l"></a>斯即一切众生自心之体。<a id="a-1m"></a>灵知不昧。<a id="a-1n"></a>寂照无遗。<a id="a-1o"></a>非但华严之宗。<a id="a-1p"></a>亦是一切教体。<a id="a-1q"></a>佛地论。<a id="a-1r"></a>立一清净法界体。<a id="a-1s"></a>论云。<a id="a-1t"></a>清净法界者。<a id="a-1u"></a>一切如来真实自体。<a id="a-1v"></a>无始时来。<a id="a-1w"></a>自性清净。<a id="a-1x"></a>具足种种过十方界极微尘数性相功德。<a id="a-1y"></a>无生无灭。<a id="a-1z"></a>犹如虚空。<a id="a-20"></a>遍一切有情。<a id="a-21"></a>平等共有。<a id="a-22"></a>与一切法。<a id="a-23"></a>不一不异。<a id="a-24"></a>非有非无。<a id="a-25"></a>离一切相。<a id="a-26"></a>一切分别。<a id="a-27"></a>一切名言。<a id="a-28"></a>皆不能得。<a id="a-29"></a>唯是清净圣智所证。<a id="a-2A"></a>二空无我所显。<a id="a-2B"></a>真如为其自性。<a id="a-2C"></a>诸圣分证。<a id="a-2D"></a>诸佛圆证。<a id="a-2E"></a>此清净法界。<a id="a-2F"></a>即真如妙心。<a id="a-2G"></a>为诸佛果海之源。<a id="a-2H"></a>作群生实际之地。<a id="a-2I"></a>此皆是立宗之异名。<a id="a-2J"></a>非别有体。<a id="a-2K"></a>或言宗者。<a id="a-2L"></a>尊也。<a id="a-2M"></a>以心为宗。<a id="a-2N"></a>故云。<a id="a-2O"></a>天上天下。<a id="a-2P"></a>唯我独尊。<a id="a-2Q"></a>或言体者。<a id="a-2R"></a>性也。<a id="a-2S"></a>以心为体。<a id="a-2T"></a>故云。<a id="a-2U"></a>知一切法。<a id="a-2V"></a>即心自性。<a id="a-2W"></a>或言智者。<a id="a-2X"></a>以心为智。<a id="a-2Y"></a>即是本性寂照之用。<a id="a-2Z"></a>所以云。<a id="a-2a"></a>自觉圣智。<a id="a-2b"></a>普光明智等。<a id="a-2c"></a>若约义用而分。<a id="a-2d"></a>则体宗用别者会归平等。<a id="a-2e"></a>则一道无差。<a id="a-2f"></a>所以华严记问云。<a id="a-2g"></a>等妙二位。<a id="a-2h"></a>全同如来普光明智者。<a id="a-2i"></a>结成入普。<a id="a-2j"></a>所以。<a id="a-2k"></a>此会说等妙二觉。<a id="a-2l"></a>二觉全同普光明智。<a id="a-2m"></a>即是会归之义。</p>
  <p id="a2n">问。<a id="a-2o"></a>等觉同妙觉。<a id="a-2p"></a>于理可然。<a id="a-2q"></a>妙觉之外。<a id="a-2r"></a>何有如来普光明智。<a id="a-2s"></a>为所同耶。</p>
  <p id="a2t">答。<a id="a-2u"></a>说等觉。<a id="a-2v"></a>说妙觉。<a id="a-2w"></a>即是约位。<a id="a-2x"></a>普光明智。<a id="a-2y"></a>不属因果。<a id="a-2z"></a>该通因果。<a id="a-30"></a>其由自觉圣智超绝因果。<a id="a-31"></a>故楞伽经。<a id="a-32"></a>妙觉位外。<a id="a-33"></a>更立自觉圣智之位。<a id="a-34"></a>亦犹佛性有因。<a id="a-35"></a>有果。<a id="a-36"></a>有因因。<a id="a-37"></a>有果果。<a id="a-38"></a>以因取之。<a id="a-39"></a>是因佛性。<a id="a-3A"></a>以果取之。<a id="a-3B"></a>是果佛性。<a id="a-3C"></a>然则佛性非因非果。<a id="a-3D"></a>普光明智。<a id="a-3E"></a>亦复如是。<a id="a-3F"></a>体绝因果。<a id="a-3G"></a>为因果依。<a id="a-3H"></a>果方究竟。<a id="a-3I"></a>故云。<a id="a-3J"></a>如来。<a id="a-3K"></a>普光明智。<a id="a-3L"></a>或称为本者。<a id="a-3M"></a>以心为本。<a id="a-3N"></a>故涅槃疏云。<a id="a-3O"></a>涅槃宗本者。<a id="a-3P"></a>诸行皆以大涅槃心为本。<a id="a-3Q"></a>本立道生。<a id="a-3R"></a>如无纲目不立。<a id="a-3S"></a>无皮毛靡附。<a id="a-3T"></a>心为本故。<a id="a-3U"></a>其宗得立。</p>
  <p id="a3V">问。<a id="a-3W"></a>若欲明宗。<a id="a-3X"></a>只合纯提祖意。<a id="a-3Y"></a>何用兼引诸佛菩萨言教。<a id="a-3Z"></a>以为指南。<a id="a-3a"></a>故宗门中云。<a id="a-3b"></a>借虾为眼。<a id="a-3c"></a>无自己分。<a id="a-3d"></a>只成文字圣人。<a id="a-3e"></a>不入祖位。</p>
  <p id="a3f">答。<a id="a-3g"></a>从上非是一向不许看教。<a id="a-3h"></a>恐虑不详佛语。<a id="a-3i"></a>随文生解。<a id="a-3j"></a>失于佛意。<a id="a-3k"></a>以负初心。<a id="a-3l"></a>或若因诠得旨。<a id="a-3m"></a>不作心境对治。<a id="a-3n"></a>直了佛心。<a id="a-3o"></a>又有何过。<a id="a-3p"></a>只如药山和尚。<a id="a-3q"></a>一生看大涅槃经。<a id="a-3r"></a>手不释卷。<a id="a-3s"></a>时有学人问。<a id="a-3t"></a>和尚寻常不许学人看经。<a id="a-3u"></a>和尚为什么自看。<a id="a-3v"></a>师云。<a id="a-3w"></a>只为遮眼。<a id="a-3x"></a>问。<a id="a-3y"></a>学人还看得不。<a id="a-3z"></a>师云。<a id="a-40"></a>汝若看。<a id="a-41"></a>牛皮也须穿。<a id="a-42"></a>且如西天第一祖师。<a id="a-43"></a>是本师释迦牟尼佛。<a id="a-44"></a>首传摩诃迦葉为初祖。<a id="a-45"></a>次第相传。<a id="a-46"></a>迄至此土六祖。<a id="a-47"></a>皆是佛弟子。<a id="a-48"></a>今引本师之语。<a id="a-49"></a>训示弟子。<a id="a-4A"></a>令因言荐道。<a id="a-4B"></a>见法知宗。<a id="a-4C"></a>不外驰求。<a id="a-4D"></a>亲明佛意。<a id="a-4E"></a>得旨即入祖位。<a id="a-4F"></a>谁论顿渐之门。<a id="a-4G"></a>见性现证圆通。<a id="a-4H"></a>岂标前后之位。<a id="a-4I"></a>若如是者。<a id="a-4J"></a>何有相违。<a id="a-4K"></a>且如西天上代二十八祖。<a id="a-4L"></a>此土六祖。<a id="a-4M"></a>乃至洪州马祖大师。<a id="a-4N"></a>及南阳忠国师。<a id="a-4O"></a>鹅湖大义禅师。<a id="a-4P"></a>思空山本净禅师等。<a id="a-4Q"></a>并博通经论。<a id="a-4R"></a>圆悟自心。<a id="a-4S"></a>所有示徒。<a id="a-4T"></a>皆引诚证。<a id="a-4U"></a>终不出自胸臆。<a id="a-4V"></a>妄有指陈。<a id="a-4W"></a>是以绵历岁华。<a id="a-4X"></a>真风不坠。<a id="a-4Y"></a>以圣言为定量。<a id="a-4Z"></a>邪伪难移。<a id="a-4a"></a>用至教为指南。<a id="a-4b"></a>依凭有据。<a id="a-4c"></a>故圭峰和尚云。<a id="a-4d"></a>谓诸宗始祖。<a id="a-4e"></a>即是释迦。<a id="a-4f"></a>经是佛语。<a id="a-4g"></a>禅是佛意。<a id="a-4h"></a>诸佛心口。<a id="a-4i"></a>必不相违。<a id="a-4j"></a>诸祖相承。<a id="a-4k"></a>根本。<a id="a-4l"></a>是佛亲付。<a id="a-4m"></a>菩萨造论。<a id="a-4n"></a>始末。<a id="a-4o"></a>唯弘佛经。<a id="a-4p"></a>况迦葉乃至鞠多弘传皆兼三藏。<a id="a-4q"></a>及马鸣龙树。<a id="a-4r"></a>悉是祖师。<a id="a-4s"></a>造论释经。<a id="a-4t"></a>数十万偈。<a id="a-4u"></a>观风化物。<a id="a-4v"></a>无定事仪。<a id="a-4w"></a>所以凡称知识。<a id="a-4x"></a>法尔须明佛语。<a id="a-4y"></a>印可自心。<a id="a-4z"></a>若不与了义一乘圆教相应。<a id="a-50"></a>设证圣果。<a id="a-51"></a>亦非究竟。<a id="a-52"></a>今且录一二以证斯文。<a id="a-53"></a>洪州马祖大师云。<a id="a-54"></a>达磨大师从南天竺国来。<a id="a-55"></a>唯传大乘一心之法。<a id="a-56"></a>以楞伽经印众生心。<a id="a-57"></a>恐不信此一心之法。<a id="a-58"></a>楞伽经云。<a id="a-59"></a>佛语心为宗。<a id="a-5A"></a>无门为法门。<a id="a-5B"></a>何故佛语心为宗。<a id="a-5C"></a>佛语心者。<a id="a-5D"></a>即心即佛。<a id="a-5E"></a>今语即是心语。<a id="a-5F"></a>故云。<a id="a-5G"></a>佛语心为宗。<a id="a-5H"></a>无门为法门者。<a id="a-5I"></a>达本性空。<a id="a-5J"></a>更无一法。<a id="a-5K"></a>性自是门。<a id="a-5L"></a>性无有相。<a id="a-5M"></a>亦无有门。<a id="a-5N"></a>故云。<a id="a-5O"></a>无门为法门。<a id="a-5P"></a>亦名空门。<a id="a-5Q"></a>亦名色门。<a id="a-5R"></a>何以故。<a id="a-5S"></a>空是法性空。<a id="a-5T"></a>色是法性色。<a id="a-5U"></a>无形相故。<a id="a-5V"></a>谓之空。<a id="a-5W"></a>知见无尽故。<a id="a-5X"></a>谓之色。<a id="a-5Y"></a>故云。<a id="a-5Z"></a>如来色无尽。<a id="a-5a"></a>智慧亦复然。<a id="a-5b"></a>随生诸法处。<a id="a-5c"></a>复有无量三昧门。<a id="a-5d"></a>远离内外知见情执。<a id="a-5e"></a>亦名总持门。<a id="a-5f"></a>亦名施门。<a id="a-5g"></a>谓不念内外善恶诸法。<a id="a-5h"></a>乃至皆是诸波罗蜜门。<a id="a-5i"></a>色身佛。<a id="a-5j"></a>是实相佛家用。<a id="a-5k"></a>经云。<a id="a-5l"></a>三十二相。<a id="a-5m"></a>八十种好。<a id="a-5n"></a>皆从心想生。<a id="a-5o"></a>亦名法性家焰。<a id="a-5p"></a>亦法性功勋。<a id="a-5q"></a>菩萨行般若时。<a id="a-5r"></a>火烧三界内外诸物尽。<a id="a-5s"></a>于中不损一草叶。<a id="a-5t"></a>为诸法如相故。<a id="a-5u"></a>故经云。<a id="a-5v"></a>不坏于身而随一相。<a id="a-5w"></a>今知自性是佛。<a id="a-5x"></a>于一切时中行住坐卧。<a id="a-5y"></a>更无一法可得。<a id="a-5z"></a>乃至真如不属一切名。<a id="a-60"></a>亦无无名。<a id="a-61"></a>故经云。<a id="a-62"></a>智不得有无。<a id="a-63"></a>内外无求。<a id="a-64"></a>任其本性。<a id="a-65"></a>亦无任性之心。<a id="a-66"></a>经云。<a id="a-67"></a>种种意生身。<a id="a-68"></a>我说为心量。<a id="a-69"></a>即无心之心。<a id="a-6A"></a>无量之量。<a id="a-6B"></a>无名为真名。<a id="a-6C"></a>无求是真求。<a id="a-6D"></a>经云。<a id="a-6E"></a>夫求法者。<a id="a-6F"></a>应无所求。<a id="a-6G"></a>心外无别佛。<a id="a-6H"></a>佛外无别心。<a id="a-6I"></a>不取善。<a id="a-6J"></a>不作恶。<a id="a-6K"></a>净秽两边俱不依。<a id="a-6L"></a>法。<a id="a-6M"></a>无自性。<a id="a-6N"></a>三界唯心。<a id="a-6O"></a>经云。<a id="a-6P"></a>森罗及万像。<a id="a-6Q"></a>一法之所印。<a id="a-6R"></a>凡所见色。<a id="a-6S"></a>皆是见心。<a id="a-6T"></a>心不自心。<a id="a-6U"></a>因色故心。<a id="a-6V"></a>色不自色。<a id="a-6W"></a>因心故色。<a id="a-6X"></a>故经云。<a id="a-6Y"></a>见色即是见心。<a id="a-6Z"></a>南阳忠国师云。<a id="a-6a"></a>禅宗法者。<a id="a-6b"></a>应依佛语一乘了义。<a id="a-6c"></a>契取本原心地。<a id="a-6d"></a>转相传授。<a id="a-6e"></a>与佛道同。<a id="a-6f"></a>不得依于妄情。<a id="a-6g"></a>及不了义教。<a id="a-6h"></a>横作见解。<a id="a-6i"></a>疑误后学。<a id="a-6j"></a>俱无利益。<a id="a-6k"></a>纵依师匠领受宗旨。<a id="a-6l"></a>若与了义教相应。<a id="a-6m"></a>即可依行。<a id="a-6n"></a>若不了义教。<a id="a-6o"></a>互不相许。<a id="a-6p"></a>譬如师子身中虫。<a id="a-6q"></a>自食师子身中肉。<a id="a-6r"></a>非天魔外道。<a id="a-6s"></a>而能破灭佛法矣。<a id="a-6t"></a>时有禅客问曰。<a id="a-6u"></a>阿那个是佛心。<a id="a-6v"></a>师曰。<a id="a-6w"></a>墙壁瓦砾无情之物。<a id="a-6x"></a>并是佛心。<a id="a-6y"></a>禅客曰。<a id="a-6z"></a>与经大相违也。<a id="a-70"></a>经云。<a id="a-71"></a>离墙壁瓦砾无情之物。<a id="a-72"></a>名为佛性。<a id="a-73"></a>今云。<a id="a-74"></a>一切无情之物皆是佛心。<a id="a-75"></a>未审心之与性。<a id="a-76"></a>为别不别。<a id="a-77"></a>师曰。<a id="a-78"></a>迷人即别。<a id="a-79"></a>悟人不别。<a id="a-7A"></a>禅客曰。<a id="a-7B"></a>与经又相违也。<a id="a-7C"></a>经云。<a id="a-7D"></a>善男子。<a id="a-7E"></a>心非佛性。<a id="a-7F"></a>佛性是常。<a id="a-7G"></a>心是无常。<a id="a-7H"></a>今云不别。<a id="a-7I"></a>未审此意如何。<a id="a-7J"></a>师曰。<a id="a-7K"></a>汝自依语不依义。<a id="a-7L"></a>譬如寒月结水为冰。<a id="a-7M"></a>及至暖时释冰成水。<a id="a-7N"></a>众生迷时结性成心。<a id="a-7O"></a>悟时释心成性。<a id="a-7P"></a>汝定执无情之物非心者。<a id="a-7Q"></a>经不应言三界唯心。<a id="a-7R"></a>故华严经云。<a id="a-7S"></a>应观法界性。<a id="a-7T"></a>一切唯心造。<a id="a-7U"></a>今且问汝。<a id="a-7V"></a>无情之物。<a id="a-7W"></a>为在三界内。<a id="a-7X"></a>为在三界外。<a id="a-7Y"></a>为复是心不是心。<a id="a-7Z"></a>若非心者。<a id="a-7a"></a>经不应言三界唯心。<a id="a-7b"></a>若是心者。<a id="a-7c"></a>又不应言无性。<a id="a-7d"></a>汝自违经。<a id="a-7e"></a>我不违也。<a id="a-7f"></a>鹅湖大义禅师。<a id="a-7g"></a>因诏入内。<a id="a-7h"></a>遂问京城诸大师。<a id="a-7i"></a>大德。<a id="a-7j"></a>汝等以何为道。<a id="a-7k"></a>或有对云。<a id="a-7l"></a>知见为道。<a id="a-7m"></a>师云。<a id="a-7n"></a>维摩经云。<a id="a-7o"></a>法离见闻觉知。<a id="a-7p"></a>云何以知见为道。<a id="a-7q"></a>又有对云。<a id="a-7r"></a>无分别为道。<a id="a-7s"></a>师云。<a id="a-7t"></a>经云。<a id="a-7u"></a>善能分别诸法相。<a id="a-7v"></a>于第一义而不动。<a id="a-7w"></a>云何以无分别为道。<a id="a-7x"></a>又皇帝问。<a id="a-7y"></a>如何是佛性。<a id="a-7z"></a>答不离陛下所问。<a id="a-80"></a>是以或直指明心。<a id="a-81"></a>或破执入道。<a id="a-82"></a>以无方之辩。<a id="a-83"></a>祛必定之执。<a id="a-84"></a>运无得之智。<a id="a-85"></a>屈有量之心。<a id="a-86"></a>思空山本净禅师。<a id="a-87"></a>语京城诸大德云。<a id="a-88"></a>汝莫执心。<a id="a-89"></a>此心皆因前尘而有。<a id="a-8A"></a>如镜中像。<a id="a-8B"></a>无体可得。<a id="a-8C"></a>若执实有者。<a id="a-8D"></a>则失本原。<a id="a-8E"></a>常无自性。<a id="a-8F"></a>圆觉经云。<a id="a-8G"></a>妄认四大为自身相。<a id="a-8H"></a>六尘缘影为自心相。<a id="a-8I"></a>楞伽经云。<a id="a-8J"></a>不了心及缘。<a id="a-8K"></a>则生二妄想。<a id="a-8L"></a>了心及境界。<a id="a-8M"></a>妄想则不生。<a id="a-8N"></a>维摩经云。<a id="a-8O"></a>法非见闻觉知。<a id="a-8P"></a>且引三经。<a id="a-8Q"></a>证斯真实。<a id="a-8R"></a>五祖下庄严大师。<a id="a-8S"></a>一生示徒。<a id="a-8T"></a>唯举维摩经宝积长者赞佛颂末四句云。<a id="a-8U"></a>不着世间如莲华。<a id="a-8V"></a>常善入于空寂行。<a id="a-8W"></a>达诸法相无挂碍。<a id="a-8X"></a>稽首如空无所依。<a id="a-8Y"></a>学人问云。<a id="a-8Z"></a>此是佛语。<a id="a-8a"></a>欲得和尚自语。<a id="a-8b"></a>师云。<a id="a-8c"></a>佛语即我语。<a id="a-8d"></a>我语即佛语。<a id="a-8e"></a>是故初祖西来。<a id="a-8f"></a>创行禅道。<a id="a-8g"></a>欲传心印。<a id="a-8h"></a>须假佛经。<a id="a-8i"></a>以楞伽为证明。<a id="a-8j"></a>知教门之所自。<a id="a-8k"></a>遂得外人息谤。<a id="a-8l"></a>内学禀承。<a id="a-8m"></a>祖胤大兴玄风广被。<a id="a-8n"></a>是以初心始学之者。<a id="a-8o"></a>未自省发已前。<a id="a-8p"></a>若非圣教正宗。<a id="a-8q"></a>凭何修行进道。<a id="a-8r"></a>设不自生妄见。<a id="a-8s"></a>亦乃尽值邪师。<a id="a-8t"></a>故云。<a id="a-8u"></a>我眼本正。<a id="a-8v"></a>因师故邪。<a id="a-8w"></a>西天九十六种执见之徒。<a id="a-8x"></a>皆是斯类。<a id="a-8y"></a>故知木匪绳而靡直。<a id="a-8z"></a>理非教而不圆。<a id="a-90"></a>如上略引二三。<a id="a-91"></a>皆是大善知识。<a id="a-92"></a>物外宗师。<a id="a-93"></a>禅苑麟龙。<a id="a-94"></a>祖门龟镜。<a id="a-95"></a>示一教而风行电卷。<a id="a-96"></a>垂一语而山崩海枯。<a id="a-97"></a>帝王亲师。<a id="a-98"></a>朝野归命。<a id="a-99"></a>丛林取则。<a id="a-9A"></a>后学禀承。<a id="a-9B"></a>终不率自胸襟。<a id="a-9C"></a>违于佛语。<a id="a-9D"></a>凡有释疑去伪。<a id="a-9E"></a>显性明宗。<a id="a-9F"></a>无不一一广引经文。<a id="a-9G"></a>备彰佛意。<a id="a-9H"></a>所以永传后嗣。<a id="a-9I"></a>不坠家风。<a id="a-9J"></a>若不然者。<a id="a-9K"></a>又焉得至今绍继昌盛。<a id="a-9L"></a>法力如是。<a id="a-9M"></a>证验非虚。<a id="a-9N"></a>又若欲研究佛乘。<a id="a-9O"></a>披寻宝藏。<a id="a-9P"></a>一一须消归自己。<a id="a-9Q"></a>言言使冥合真心。<a id="a-9R"></a>但莫执义上之文。<a id="a-9S"></a>随语生见。<a id="a-9T"></a>直须探诠下之旨。<a id="a-9U"></a>契会本宗。<a id="a-9V"></a>则无师之智现前。<a id="a-9W"></a>天真之道不昧。<a id="a-9X"></a>如华严经云。<a id="a-9Y"></a>知一切法。<a id="a-9Z"></a>即心自性。<a id="a-9a"></a>成就慧身。<a id="a-9b"></a>不由他悟。<a id="a-9c"></a>故知教有助道之力。<a id="a-9d"></a>初心安可暂忘。<a id="a-9e"></a>细详法利无边。<a id="a-9f"></a>是乃搜扬纂集。<a id="a-9g"></a>且凡论宗旨。<a id="a-9h"></a>唯逗顿机。<a id="a-9i"></a>如日出照高山駃马见鞭影。<a id="a-9j"></a>所以丹霞和尚云。<a id="a-9k"></a>相逢不擎出。<a id="a-9l"></a>举意便知有。<a id="a-9m"></a>如今宗镜。<a id="a-9n"></a>尚不待举意。<a id="a-9o"></a>便自知有。<a id="a-9p"></a>故首楞严经云。<a id="a-9q"></a>圆明了知。<a id="a-9r"></a>不因心念。<a id="a-9s"></a>扬眉动目。<a id="a-9t"></a>早是周遮。<a id="a-9u"></a>如先德颂云。<a id="a-9v"></a>便是犹倍句。<a id="a-9w"></a>动目即差违。<a id="a-9x"></a>若问曹溪旨。<a id="a-9y"></a>不更待扬眉。<a id="a-9z"></a>今为乐佛乘人。<a id="a-A0"></a>实未荐者。<a id="a-A1"></a>假以宗镜。<a id="a-A2"></a>助显真心。<a id="a-A3"></a>虽挂文言。<a id="a-A4"></a>妙旨斯在。<a id="a-A5"></a>俯收中下。<a id="a-A6"></a>尽被群机。<a id="a-A7"></a>但任当人。<a id="a-A8"></a>各资己利。<a id="a-A9"></a>百川虽润。<a id="a-AA"></a>何妨大海广含。<a id="a-AB"></a>五岳自高。<a id="a-AC"></a>不碍太阳普照。<a id="a-AD"></a>根机莫等。<a id="a-AE"></a>乐欲匪同。<a id="a-AF"></a>于四门入处虽殊。<a id="a-AG"></a>在一真见时无别。<a id="a-AH"></a>如获鸟者罗之一目。<a id="a-AI"></a>不可以一目为罗。<a id="a-AJ"></a>理国者功在一人。<a id="a-AK"></a>不可以一人为国。<a id="a-AL"></a>如内德论云。<a id="a-AM"></a>夫一水无以和羹。<a id="a-AN"></a>一木无以构室。<a id="a-AO"></a>一衣不称众体。<a id="a-AP"></a>一药不疗殊疾。<a id="a-AQ"></a>一彩无以为文绣。<a id="a-AR"></a>一声无以谐琴瑟。<a id="a-AS"></a>一言无以劝众善。<a id="a-AT"></a>一戒无以防多失。<a id="a-AU"></a>何得怪渐顿之异。<a id="a-AV"></a>令法门之专一。<a id="a-AW"></a>故云。<a id="a-AX"></a>如为一人。<a id="a-AY"></a>众多亦然。<a id="a-AZ"></a>如为众多。<a id="a-Aa"></a>一人亦然。<a id="a-Ab"></a>岂同劣解凡情。<a id="a-Ac"></a>而生局见。<a id="a-Ad"></a>我此无碍广大法门。<a id="a-Ae"></a>如虚空非相。<a id="a-Af"></a>不拒诸相发挥。<a id="a-Ag"></a>似法性无身。<a id="a-Ah"></a>匪碍诸身顿现。<a id="a-Ai"></a>须以六相义该摄。<a id="a-Aj"></a>断常之见方消。<a id="a-Ak"></a>用十玄门融通。<a id="a-Al"></a>去取之情始绝。<a id="a-Am"></a>又若实得一闻千悟。<a id="a-An"></a>获大总持。<a id="a-Ao"></a>即胡假言诠。<a id="a-Ap"></a>无劳解释。<a id="a-Aq"></a>船筏为渡迷津之者。<a id="a-Ar"></a>导师因引失路之人。<a id="a-As"></a>凡关一切言诠。<a id="a-At"></a>于圆宗所示。<a id="a-Au"></a>皆为未了。<a id="a-Av"></a>文字性离。<a id="a-Aw"></a>即是解脱。<a id="a-Ax"></a>迷一切诸法真实之性。<a id="a-Ay"></a>向心外取法。<a id="a-Az"></a>而起文字见者。<a id="a-B0"></a>今还将文字对治。<a id="a-B1"></a>示其真实。<a id="a-B2"></a>若悟诸法本源。<a id="a-B3"></a>即不见有文字。<a id="a-B4"></a>及丝毫发现。<a id="a-B5"></a>方知一切诸法。<a id="a-B6"></a>即心自性。<a id="a-B7"></a>则境智融通。<a id="a-B8"></a>色空俱泯。<a id="a-B9"></a>当此亲证圆明之际。<a id="a-BA"></a>入斯一法平等之时。<a id="a-BB"></a>又有何法是教而可离。<a id="a-BC"></a>何法是祖而可重。<a id="a-BD"></a>何法是顿而可取。<a id="a-BE"></a>何法是渐而可非。<a id="a-BF"></a>则知皆是识心。<a id="a-BG"></a>横生分别。<a id="a-BH"></a>所以祖佛善巧。<a id="a-BI"></a>密布权门。<a id="a-BJ"></a>广备教乘。<a id="a-BK"></a>方便逗会。<a id="a-BL"></a>才得见性。<a id="a-BM"></a>当下无心。<a id="a-BN"></a>乃药病俱消。<a id="a-BO"></a>教观咸息。<a id="a-BP"></a>如楞伽经偈云。<a id="a-BQ"></a>诸天及梵乘。<a id="a-BR"></a>声闻缘觉乘。<a id="a-BS"></a>诸佛如来乘。<a id="a-BT"></a>我说此诸乘。<a id="a-BU"></a>乃至有心转。<a id="a-BV"></a>诸乘非究竟。<a id="a-BW"></a>若彼心灭尽无乘及乘者。<a id="a-BX"></a>无有乘建立。<a id="a-BY"></a>我说为一乘。<a id="a-BZ"></a>引导众生故。<a id="a-Ba"></a>分别说诸乘。<a id="a-Bb"></a>故先德云。<a id="a-Bc"></a>一[(臣*殳)/目]在目。<a id="a-Bd"></a>千华乱空。<a id="a-Be"></a>一妄在心。<a id="a-Bf"></a>恒沙生灭。<a id="a-Bg"></a>翳除华尽。<a id="a-Bh"></a>妄灭证真。<a id="a-Bi"></a>病差药除。<a id="a-Bj"></a>冰融水在。<a id="a-Bk"></a>神丹九转。<a id="a-Bl"></a>点铁成金。<a id="a-Bm"></a>至理一言转凡成圣。<a id="a-Bn"></a>狂心不歇。<a id="a-Bo"></a>歇即菩提。<a id="a-Bp"></a>镜净心明。<a id="a-Bq"></a>本来是佛。</p>
  <p id="aBr">问。<a id="a-Bs"></a>如上所标。<a id="a-Bt"></a>已知大意。<a id="a-Bu"></a>何用向下更广开释。</p>
  <p id="aBv">答。<a id="a-Bw"></a>上根利智。<a id="a-Bx"></a>宿习生知。<a id="a-By"></a>才看题目宗之一字。<a id="a-Bz"></a>已全入佛智海中。<a id="a-C0"></a>永断纤疑。<a id="a-C1"></a>顿明大旨。<a id="a-C2"></a>则一言无不略尽。<a id="a-C3"></a>摄之无有遗余。<a id="a-C4"></a>若直览至一百卷终。<a id="a-C5"></a>乃至恒沙义趣。<a id="a-C6"></a>龙宫宝藏。<a id="a-C7"></a>鹫岭金文。<a id="a-C8"></a>则殊说更无异途。<a id="a-C9"></a>舒之遍周法界。<a id="a-CA"></a>以前略后广。<a id="a-CB"></a>唯是一心。<a id="a-CC"></a>本卷末舒。<a id="a-CD"></a>皆同一际。<a id="a-CE"></a>终无异旨有隔前宗。<a id="a-CF"></a>都谓迷情妄兴取舍。<a id="a-CG"></a>唯见纸墨文字。<a id="a-CH"></a>嫌卷轴多。<a id="a-CI"></a>但执寂默无言。<a id="a-CJ"></a>欣为省要。<a id="a-CK"></a>皆是迷心徇境。<a id="a-CL"></a>背觉合尘。<a id="a-CM"></a>不穷动静之本原。<a id="a-CN"></a>靡达一多之起处。<a id="a-CO"></a>偏生局见。<a id="a-CP"></a>唯惧多闻。<a id="a-CQ"></a>如小乘之怖法空。<a id="a-CR"></a>似波旬之难众善。<a id="a-CS"></a>以不达诸法真实性故。<a id="a-CT"></a>随诸相转。<a id="a-CU"></a>堕落有无。<a id="a-CV"></a>如大涅槃经云。<a id="a-CW"></a>若人闻说大涅槃一字一句。<a id="a-CX"></a>不作字相。<a id="a-CY"></a>不作句相。<a id="a-CZ"></a>不作闻相。<a id="a-Ca"></a>不作佛相。<a id="a-Cb"></a>不作说相。<a id="a-Cc"></a>如是义者。<a id="a-Cd"></a>名无相相。<a id="a-Ce"></a>释曰。<a id="a-Cf"></a>若云即文字无相。<a id="a-Cg"></a>是常见。<a id="a-Ch"></a>若云离文字无相。<a id="a-Ci"></a>是断见。<a id="a-Cj"></a>又若执有相相。<a id="a-Ck"></a>亦是常见。<a id="a-Cl"></a>若执无相相。<a id="a-Cm"></a>亦是断见。<a id="a-Cn"></a>但亡即离断常。<a id="a-Co"></a>四句百非。<a id="a-Cp"></a>一切诸见。<a id="a-Cq"></a>其旨自现。<a id="a-Cr"></a>当亲现入宗镜之时。<a id="a-Cs"></a>何文言识智之能诠述乎。<a id="a-Ct"></a>所以先德云。<a id="a-Cu"></a>若觅经。<a id="a-Cv"></a>了性真如无可听。<a id="a-Cw"></a>若觅法鸡足山间问迦葉。<a id="a-Cx"></a>大士持衣在此山。<a id="a-Cy"></a>无情不用求专甲。<a id="a-Cz"></a>斯则岂可运见闻觉知之心。<a id="a-D0"></a>作文字句义之解。<a id="a-D1"></a>若明宗达性之者。<a id="a-D2"></a>虽广披寻。<a id="a-D3"></a>尚不见一字之相。<a id="a-D4"></a>终不作言诠之解。<a id="a-D5"></a>以迷心作物者。<a id="a-D6"></a>生斯纸墨之见耳。<a id="a-D7"></a>故信心铭云。<a id="a-D8"></a>六尘不恶。<a id="a-D9"></a>还同正觉。<a id="a-DA"></a>智者无为。<a id="a-DB"></a>愚人自缚。<a id="a-DC"></a>如斯达者。<a id="a-DD"></a>则六尘皆是真宗。<a id="a-DE"></a>万法无非妙理。<a id="a-DF"></a>何局于管见。<a id="a-DG"></a>而迷于大旨耶。<a id="a-DH"></a>岂知诸佛广大境界。<a id="a-DI"></a>菩萨作用之门。<a id="a-DJ"></a>所以大海龙王。<a id="a-DK"></a>置十千之问。<a id="a-DL"></a>释迦文佛。<a id="a-DM"></a>开八万劳生之门。<a id="a-DN"></a>普慧菩萨。<a id="a-DO"></a>申二百之疑。<a id="a-DP"></a>普贤大士答二千乐说之辩。<a id="a-DQ"></a>如华严经普眼法门。<a id="a-DR"></a>假使有人以大海量墨。<a id="a-DS"></a>须弥聚笔。<a id="a-DT"></a>写于此普眼法门。<a id="a-DU"></a>一品中一门。<a id="a-DV"></a>一门中一法。<a id="a-DW"></a>一法中一义。<a id="a-DX"></a>一义中一句。<a id="a-DY"></a>不得少分。<a id="a-DZ"></a>何况能尽。<a id="a-Da"></a>又如大涅槃经中。<a id="a-Db"></a>佛言。<a id="a-Dc"></a>我所觉了一切诸法。<a id="a-Dd"></a>如因大地生草木等。<a id="a-De"></a>为诸众生所宣说者。<a id="a-Df"></a>如手中叶。<a id="a-Dg"></a>只如已所说法。<a id="a-Dh"></a>教溢龙宫。<a id="a-Di"></a>龙树菩萨。<a id="a-Dj"></a>暂看有一百洛叉。<a id="a-Dk"></a>出在人间。<a id="a-Dl"></a>于西天尚百分未及一。<a id="a-Dm"></a>翻来东土。<a id="a-Dn"></a>故不足言。<a id="a-Do"></a>岂况未所说法耶。<a id="a-Dp"></a>斯乃无尽妙旨。<a id="a-Dq"></a>非浅智所知。<a id="a-Dr"></a>性起法门。<a id="a-Ds"></a>何劣解能览。<a id="a-Dt"></a>燕雀焉测鸿鹄之志。<a id="a-Du"></a>井蛙宁识沧海之渊。<a id="a-Dv"></a>如师子大哮吼。<a id="a-Dw"></a>狸不能为。<a id="a-Dx"></a>如香象所负担。<a id="a-Dy"></a>驴不能胜。<a id="a-Dz"></a>如毗沙门宝。<a id="a-E0"></a>贫不能等。<a id="a-E1"></a>如金翅鸟飞。<a id="a-E2"></a>乌不能及。<a id="a-E3"></a>唯依情而起见。<a id="a-E4"></a>但逐物而意移。<a id="a-E5"></a>或说有而不涉空。<a id="a-E6"></a>或言空而不该有。<a id="a-E7"></a>或谈略为多外之一。<a id="a-E8"></a>或立广为一外之多。<a id="a-E9"></a>或离默而执言。<a id="a-EA"></a>或离言而求默。<a id="a-EB"></a>或据事外之理。<a id="a-EC"></a>或着理外之事。<a id="a-ED"></a>殊不能悟此自在圆宗。<a id="a-EE"></a>演广非多。<a id="a-EF"></a>此是一中之多。<a id="a-EG"></a>标略非一。<a id="a-EH"></a>此是多中之一。<a id="a-EI"></a>谈空不断。<a id="a-EJ"></a>斯乃即有之空。<a id="a-EK"></a>论有不常。<a id="a-EL"></a>斯乃即空之有。<a id="a-EM"></a>或有说亦得。<a id="a-EN"></a>此即默中说。<a id="a-EO"></a>或无说亦得。<a id="a-EP"></a>此即说中默。<a id="a-EQ"></a>或理事相即亦得。<a id="a-ER"></a>此理是成事之理。<a id="a-ES"></a>此事是显理之事。<a id="a-ET"></a>或理理相即亦得。<a id="a-EU"></a>以一如无二如。<a id="a-EV"></a>真性常融会。<a id="a-EW"></a>或事事相即亦得。<a id="a-EX"></a>此全理之事。<a id="a-EY"></a>一一无碍。<a id="a-EZ"></a>或理事不即亦得。<a id="a-Ea"></a>以全事之理非事。<a id="a-Eb"></a>所依非能依。<a id="a-Ec"></a>不隐真谛故。<a id="a-Ed"></a>以全理之事非理。<a id="a-Ee"></a>能依非所依。<a id="a-Ef"></a>不坏俗谛故。<a id="a-Eg"></a>斯则存泯一际。<a id="a-Eh"></a>隐显同时。<a id="a-Ei"></a>如阐普眼之法门。<a id="a-Ej"></a>皆是理中之义。<a id="a-Ek"></a>似舒大千之经卷。<a id="a-El"></a>非标心外之文。<a id="a-Em"></a>故经云。<a id="a-En"></a>一法能生无量义。<a id="a-Eo"></a>非声闻缘觉之所知。<a id="a-Ep"></a>不同但空孤调之诠。<a id="a-Eq"></a>偏枯决定之见。<a id="a-Er"></a>今此无尽妙旨。<a id="a-Es"></a>标一法而眷属随生。<a id="a-Et"></a>圆满性宗。<a id="a-Eu"></a>举一门。<a id="a-Ev"></a>而诸门普会。<a id="a-Ew"></a>非纯非杂。<a id="a-Ex"></a>不一不多。<a id="a-Ey"></a>如五味和其羹。<a id="a-Ez"></a>杂彩成其绣。<a id="a-F0"></a>众宝成其藏。<a id="a-F1"></a>百药成其丸。<a id="a-F2"></a>边表融通。<a id="a-F3"></a>义味周足。<a id="a-F4"></a>搜微抉妙。<a id="a-F5"></a>尽宗镜中。<a id="a-F6"></a>依正混融。<a id="a-F7"></a>因果无碍。<a id="a-F8"></a>人法无二初后同时。<a id="a-F9"></a>凡举一门。<a id="a-FA"></a>皆能圆摄无尽法界。<a id="a-FB"></a>非内非外。<a id="a-FC"></a>不一不多。<a id="a-FD"></a>舒之则涉入重重。<a id="a-FE"></a>卷之则真门寂寂。<a id="a-FF"></a>如华严经中。<a id="a-FG"></a>师子座中。<a id="a-FH"></a>庄严具内。<a id="a-FI"></a>各出一佛世界尘数菩萨身云。<a id="a-FJ"></a>此是依正人法无碍。<a id="a-FK"></a>又如佛眉间出胜音等佛世界尘数菩萨。<a id="a-FL"></a>此是因果初后无碍。<a id="a-FM"></a>乃至刹土微尘。<a id="a-FN"></a>各各具无边智德。<a id="a-FO"></a>毛孔身分。<a id="a-FP"></a>一一摄广大法门。<a id="a-FQ"></a>何故如是奇异难思。<a id="a-FR"></a>乃一心融即故尔。<a id="a-FS"></a>以要言之。<a id="a-FT"></a>但一切无边差别佛事。<a id="a-FU"></a>皆不离无相真心而有。<a id="a-FV"></a>如华严经颂云。<a id="a-FW"></a>佛住甚深真法性。<a id="a-FX"></a>寂灭无相同虚空。<a id="a-FY"></a>而于第一实义中。<a id="a-FZ"></a>示现种种所行事。<a id="a-Fa"></a>所作利益众生事。<a id="a-Fb"></a>皆依法性而得有。<a id="a-Fc"></a>相与无相无差别。<a id="a-Fd"></a>入于究竟皆无相。<a id="a-Fe"></a>又摄大乘论颂云。<a id="a-Ff"></a>即诸三摩地。<a id="a-Fg"></a>大师说为心。<a id="a-Fh"></a>由心彩画故。<a id="a-Fi"></a>如所作事业。<a id="a-Fj"></a>故知。<a id="a-Fk"></a>凡圣所作。<a id="a-Fl"></a>真俗缘生。<a id="a-Fm"></a>此一念之心。<a id="a-Fn"></a>刹那起时。<a id="a-Fo"></a>即具三性三无性六义。<a id="a-Fp"></a>谓一念之心。<a id="a-Fq"></a>是缘起法。<a id="a-Fr"></a>是依他起。<a id="a-Fs"></a>情计有实。<a id="a-Ft"></a>即是遍计所执。<a id="a-Fu"></a>体。<a id="a-Fv"></a>本空寂。<a id="a-Fw"></a>即是圆成。<a id="a-Fx"></a>即依三性说三无性。<a id="a-Fy"></a>故六义具矣。<a id="a-Fz"></a>若一念心起。<a id="a-G0"></a>具斯六义。<a id="a-G1"></a>即具一切法矣。<a id="a-G2"></a>以一切真俗万法。<a id="a-G3"></a>不出三性三无性故。<a id="a-G4"></a>法性论云。<a id="a-G5"></a>凡在起灭。<a id="a-G6"></a>皆非性也。<a id="a-G7"></a>起无起性故。<a id="a-G8"></a>虽起而不常。<a id="a-G9"></a>灭无灭性。<a id="a-GA"></a>虽灭而不断。<a id="a-GB"></a>如其有性。<a id="a-GC"></a>则陷于四见之网。<a id="a-GD"></a>又云。<a id="a-GE"></a>寻相以推性。<a id="a-GF"></a>见诸法之无性。<a id="a-GG"></a>寻性以求相。<a id="a-GH"></a>见诸法之无相。<a id="a-GI"></a>是以性相互推。<a id="a-GJ"></a>悉皆无性。<a id="a-GK"></a>是以若执有性。<a id="a-GL"></a>堕四见之邪林。<a id="a-GM"></a>若了性空。<a id="a-GN"></a>归一心之正道。<a id="a-GO"></a>故华严经云。<a id="a-GP"></a>自深入无自性真实法。<a id="a-GQ"></a>亦令他入无自性真实法。<a id="a-GR"></a>心得安隐。<a id="a-GS"></a>以兹妙达。<a id="a-GT"></a>方入此宗。<a id="a-GU"></a>则物物冥真。<a id="a-GV"></a>言言契旨。<a id="a-GW"></a>若未亲省。<a id="a-GX"></a>不发圆机。<a id="a-GY"></a>言之则乖宗。<a id="a-GZ"></a>默之又致失。<a id="a-Ga"></a>岂可以四句而取六情所知欤。<a id="a-Gb"></a>但祖教并施。<a id="a-Gc"></a>定慧双照。<a id="a-Gd"></a>自利利他。<a id="a-Ge"></a>则无过矣。<a id="a-Gf"></a>设有坚执己解。<a id="a-Gg"></a>不信。<a id="a-Gh"></a>佛言起自障心。<a id="a-Gi"></a>绝他学路。<a id="a-Gj"></a>今有十问以定纪纲。<a id="a-Gk"></a>还得了了见性。<a id="a-Gl"></a>如昼观色。<a id="a-Gm"></a>似文殊等不。<a id="a-Gn"></a>还逢缘对境。<a id="a-Go"></a>见色闻声。<a id="a-Gp"></a>举足下足。<a id="a-Gq"></a>开眼合眼。<a id="a-Gr"></a>悉得明宗。<a id="a-Gs"></a>与道相应不。<a id="a-Gt"></a>还览一代时教。<a id="a-Gu"></a>及从上祖师言句。<a id="a-Gv"></a>闻深不怖。<a id="a-Gw"></a>皆得谛了无疑不。<a id="a-Gx"></a>还因差别问难。<a id="a-Gy"></a>种种征诘。<a id="a-Gz"></a>能具四辩。<a id="a-H0"></a>尽决他疑不。<a id="a-H1"></a>还于一切时一切处。<a id="a-H2"></a>智照无滞。<a id="a-H3"></a>念念圆通。<a id="a-H4"></a>不见一法能为障碍。<a id="a-H5"></a>未曾一刹那中暂令间断不。<a id="a-H6"></a>还于一切逆顺好恶境界现前之时。<a id="a-H7"></a>不为间隔。<a id="a-H8"></a>尽识得破不。<a id="a-H9"></a>还于百法明门心境之内。<a id="a-HA"></a>一一得见微细体性根原起处。<a id="a-HB"></a>不为生死根尘之所惑乱不。<a id="a-HC"></a>还向四威仪中行住坐卧。<a id="a-HD"></a>钦承祗对。<a id="a-HE"></a>着衣吃饭。<a id="a-HF"></a>执作施为之时。<a id="a-HG"></a>一一辩得真实不。<a id="a-HH"></a>还闻说有佛无佛。<a id="a-HI"></a>有众生无众生。<a id="a-HJ"></a>或赞或毁。<a id="a-HK"></a>或是或非。<a id="a-HL"></a>得一心不动不还闻差别之智。<a id="a-HM"></a>皆能明达。<a id="a-HN"></a>性相俱通。<a id="a-HO"></a>理事无滞。<a id="a-HP"></a>无有一法不鉴其原。<a id="a-HQ"></a>乃至千圣出世。<a id="a-HR"></a>得不疑不。<a id="a-HS"></a>若实未得如是功。<a id="a-HT"></a>不可起过头欺诳之心。<a id="a-HU"></a>生自许知足之意。<a id="a-HV"></a>直须广披至教。<a id="a-HW"></a>博问先知。<a id="a-HX"></a>彻祖佛自性之原。<a id="a-HY"></a>到绝学无疑之地。<a id="a-HZ"></a>此时方可歇学灰息游心。<a id="a-Ha"></a>或自办则禅观相应。<a id="a-Hb"></a>或为他则方便开示。<a id="a-Hc"></a>设不能遍参法界。<a id="a-Hd"></a>广究群经。<a id="a-He"></a>但细看宗镜之中。<a id="a-Hf"></a>自然得入。<a id="a-Hg"></a>此是诸法之要。<a id="a-Hh"></a>趣道之门。<a id="a-Hi"></a>如守母以识子。<a id="a-Hj"></a>得本而知末。<a id="a-Hk"></a>提纲而孔孔皆正。<a id="a-Hl"></a>牵衣而缕缕俱来。<a id="a-Hm"></a>又如以师子筋为琴弦。<a id="a-Hn"></a>音声一奏。<a id="a-Ho"></a>一切余弦悉皆断坏。<a id="a-Hp"></a>此宗镜力。<a id="a-Hq"></a>亦复如是。<a id="a-Hr"></a>举之而万类沈光。<a id="a-Hs"></a>显之而诸门泯迹。<a id="a-Ht"></a>以此一则。<a id="a-Hu"></a>则破千途。<a id="a-Hv"></a>何须苦涉关津。<a id="a-Hw"></a>别生岐路。<a id="a-Hx"></a>所以志公歌云。<a id="a-Hy"></a>六贼和光同尘。<a id="a-Hz"></a>无力大难推托。<a id="a-I0"></a>内发解空无相。<a id="a-I1"></a>大乘力能翻却。<a id="a-I2"></a>唯在玄览得旨之时。<a id="a-I3"></a>可验斯文究竟真实。</p>
 </body>
</html>