<!doctype html>
<html id="z3IBXBo1eT" data-ver="1346">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第四十</h1>
  <p id="a2">夫真心无相。<a id="a-3"></a>云何知有不空常住湛然之体。</p>
  <p id="a4">答。<a id="a-5"></a>以事验知。<a id="a-6"></a>因用可辩。<a id="a-7"></a>事能显理。<a id="a-8"></a>用能彰体。<a id="a-9"></a>如见波生。<a id="a-A"></a>知有水体。<a id="a-B"></a>十八空论云。<a id="a-C"></a>不舍离空菩萨。<a id="a-D"></a>修学此定。<a id="a-E"></a>止为功德善根无尽。<a id="a-F"></a>何以故。<a id="a-G"></a>一切诸佛。<a id="a-H"></a>于无余涅槃中。<a id="a-I"></a>亦不舍功德善根门。<a id="a-J"></a>有流果报。<a id="a-K"></a>已尽。<a id="a-L"></a>功德善根。<a id="a-M"></a>本为化物故。<a id="a-N"></a>恒有此用。<a id="a-O"></a>如来虽入涅槃。<a id="a-P"></a>犹随众生机缘。<a id="a-Q"></a>现应化两身。<a id="a-R"></a>导利含识。<a id="a-S"></a>即是更起心义。<a id="a-T"></a>故众生不尽。<a id="a-U"></a>应化之用亦不尽。<a id="a-V"></a>故言虽入无余。<a id="a-W"></a>而不舍功德善根也。<a id="a-X"></a>若二乘入灭。<a id="a-Y"></a>无更起心。<a id="a-Z"></a>以慈悲薄少。<a id="a-a"></a>不化众生。<a id="a-b"></a>若佛入无余。<a id="a-c"></a>而更起心者。<a id="a-d"></a>以诸佛菩萨。<a id="a-e"></a>三身利物无穷故。<a id="a-f"></a>如来法身。<a id="a-g"></a>即是一切无流法之依处。<a id="a-h"></a>故言不舍离功德也。<a id="a-i"></a>所以得知涅槃之中。<a id="a-j"></a>犹有法身者。<a id="a-k"></a>以用证体。<a id="a-l"></a>既睹应化之用不尽。<a id="a-m"></a>故知此身之体。<a id="a-n"></a>常自湛然。<a id="a-o"></a>永无迁坏。<a id="a-p"></a>如毗婆沙师。<a id="a-q"></a>说无涅槃。<a id="a-r"></a>无有自相而可言无。<a id="a-s"></a>何以故。<a id="a-t"></a>为能显事用故。<a id="a-u"></a>若不依涅槃。<a id="a-v"></a>不成智慧。<a id="a-w"></a>智慧不成。<a id="a-x"></a>则烦恼不灭。<a id="a-y"></a>涅槃既能生道。<a id="a-z"></a>道能灭惑。<a id="a-10"></a>即是涅槃家事。<a id="a-11"></a>既见有事。<a id="a-12"></a>则知应有体。<a id="a-13"></a>故不得言无也。</p>
  <p id="a14">问。<a id="a-15"></a>有何胜义。<a id="a-16"></a>广集一心正宗。<a id="a-17"></a>于末学进修。<a id="a-18"></a>得疾入道不。</p>
  <p id="a19">答。<a id="a-1A"></a>若以宗镜示人。<a id="a-1B"></a>直至道场。<a id="a-1C"></a>疾证菩提。<a id="a-1D"></a>更无迂曲。<a id="a-1E"></a>法华经偈云。<a id="a-1F"></a>演畅实相义。<a id="a-1G"></a>开阐一乘法。<a id="a-1H"></a>广导诸众生。<a id="a-1I"></a>令速成菩提。<a id="a-1J"></a>如有颂云。<a id="a-1K"></a>行自境界中。<a id="a-1L"></a>获得所应得。<a id="a-1M"></a>行他境界中。<a id="a-1N"></a>如鱼堕陆地。<a id="a-1O"></a>是以若行自境内。<a id="a-1P"></a>如同己物。<a id="a-1Q"></a>取复何难。<a id="a-1R"></a>若行他境中。<a id="a-1S"></a>即不自在。<a id="a-1T"></a>如王失国。<a id="a-1U"></a>似鸟离空。<a id="a-1V"></a>足可知之。<a id="a-1W"></a>此是千圣入道之门。<a id="a-1X"></a>诸佛证真之路。<a id="a-1Y"></a>若有入者。<a id="a-1Z"></a>一入全真。<a id="a-1a"></a>博地凡夫。<a id="a-1b"></a>位齐诸佛。<a id="a-1c"></a>法华经云。<a id="a-1d"></a>乘此宝乘。<a id="a-1e"></a>直至道场。<a id="a-1f"></a>可谓顿入顿超。<a id="a-1g"></a>诸乘匪。<a id="a-1h"></a>及以三乘之人。<a id="a-1i"></a>不知诸尘唯是识。<a id="a-1j"></a>故执心外实有境界。<a id="a-1k"></a>凡夫二乘。<a id="a-1l"></a>虽有发心趣向解脱。<a id="a-1m"></a>而犹计有生死可厌。<a id="a-1n"></a>涅槃可欣。<a id="a-1o"></a>不了唯心道理。<a id="a-1p"></a>若知一切法唯是识量。<a id="a-1q"></a>舍彼事识外计分别。<a id="a-1r"></a>既了唯心。<a id="a-1s"></a>趣理速疾。<a id="a-1t"></a>异前渐悟。<a id="a-1u"></a>故论云。<a id="a-1v"></a>速趣涅槃。<a id="a-1w"></a>又凡夫二乘。<a id="a-1x"></a>不觉赖耶。<a id="a-1y"></a>但依分别事识资持力故。<a id="a-1z"></a>而发心修行。<a id="a-20"></a>以不达本故。<a id="a-21"></a>向大菩提疏而且远。<a id="a-22"></a>故云渐也。<a id="a-23"></a>菩萨既了赖耶本识。<a id="a-24"></a>则依此识资持力故。<a id="a-25"></a>而发心修行。<a id="a-26"></a>以了本故。<a id="a-27"></a>向大菩提亲而且近。<a id="a-28"></a>故云速也。<a id="a-29"></a>此宗镜中开示大意。<a id="a-2A"></a>唯论自心妙达。<a id="a-2B"></a>何待他文。<a id="a-2C"></a>为未荐者。<a id="a-2D"></a>假以文言。<a id="a-2E"></a>示令亲悟。<a id="a-2F"></a>才闻便入。<a id="a-2G"></a>目击道存。<a id="a-2H"></a>故止观云。<a id="a-2I"></a>直闻其言。<a id="a-2J"></a>病即除愈。<a id="a-2K"></a>如经云。<a id="a-2L"></a>佛告菩提树神。<a id="a-2M"></a>过去有佛。<a id="a-2N"></a>名曰宝胜。<a id="a-2O"></a>灭后有长者。<a id="a-2P"></a>名曰持水。<a id="a-2Q"></a>善知医方。<a id="a-2R"></a>救诸病苦。<a id="a-2S"></a>持水有子。<a id="a-2T"></a>名曰流水。<a id="a-2U"></a>是时国内。<a id="a-2V"></a>天降灾变。<a id="a-2W"></a>流水见已。<a id="a-2X"></a>自思惟言。<a id="a-2Y"></a>我父年迈。<a id="a-2Z"></a>不能至彼城邑聚落。<a id="a-2a"></a>便至父所。<a id="a-2b"></a>问医方已。<a id="a-2c"></a>因得了知一切方术。<a id="a-2d"></a>遍至城邑。<a id="a-2e"></a>作如是言。<a id="a-2f"></a>我是医师。<a id="a-2g"></a>我是医师。<a id="a-2h"></a>善知方药。<a id="a-2i"></a>疗治一切。<a id="a-2j"></a>一切众生。<a id="a-2k"></a>闻许治病。<a id="a-2l"></a>直闻是言。<a id="a-2m"></a>所患即除。<a id="a-2n"></a>此譬闻妙境。<a id="a-2o"></a>得入初住。<a id="a-2p"></a>以不思议境。<a id="a-2q"></a>本自圆成。<a id="a-2r"></a>长时显现。<a id="a-2s"></a>上根才览。<a id="a-2t"></a>直进无疑。<a id="a-2u"></a>不待举明。<a id="a-2v"></a>重加指示。<a id="a-2w"></a>如华严回向品颂云。<a id="a-2x"></a>诸佛随宜所作业。<a id="a-2y"></a>无量无边等法界。<a id="a-2z"></a>智者能以一方便。<a id="a-30"></a>一切了知无不尽。<a id="a-31"></a>是以若入此宗镜。<a id="a-32"></a>己眼圆明。<a id="a-33"></a>一一皆照。<a id="a-34"></a>自心。<a id="a-35"></a>决定不从他学。<a id="a-36"></a>法藏而全开身聚。<a id="a-37"></a>智灯而高挂灵台。<a id="a-38"></a>步步现无尽法门。<a id="a-39"></a>念念成六波罗蜜。<a id="a-3A"></a>如首楞严三昧经云。<a id="a-3B"></a>佛告坚意。<a id="a-3C"></a>菩萨。<a id="a-3D"></a>住首楞严三昧。<a id="a-3E"></a>六波罗蜜世世自知。<a id="a-3F"></a>不从他学。<a id="a-3G"></a>举足下足。<a id="a-3H"></a>入息出息。<a id="a-3I"></a>念念常有。<a id="a-3J"></a>六波罗蜜。<a id="a-3K"></a>何以故。<a id="a-3L"></a>坚意。<a id="a-3M"></a>如是菩萨。<a id="a-3N"></a>身皆是法。<a id="a-3O"></a>行皆是法。<a id="a-3P"></a>坚意。<a id="a-3Q"></a>譬如有王。<a id="a-3R"></a>若诸大臣。<a id="a-3S"></a>百千种香。<a id="a-3T"></a>捣以为末。<a id="a-3U"></a>若有人来索中一种。<a id="a-3V"></a>不用余香共相熏杂。<a id="a-3W"></a>坚意。<a id="a-3X"></a>如是百千种众香末中。<a id="a-3Y"></a>可得一种不杂余不。<a id="a-3Z"></a>不也世尊。<a id="a-3a"></a>坚意。<a id="a-3b"></a>是菩萨以一切波罗蜜熏身心故。<a id="a-3c"></a>于念念中。<a id="a-3d"></a>常生六波罗蜜。<a id="a-3e"></a>坚意。<a id="a-3f"></a>菩萨云何于念念中。<a id="a-3g"></a>生六波罗蜜。<a id="a-3h"></a>坚意。<a id="a-3i"></a>是菩萨一切悉舍。<a id="a-3j"></a>心无贪着。<a id="a-3k"></a>是檀波罗蜜。<a id="a-3l"></a>心善寂灭。<a id="a-3m"></a>毕竟无恶。<a id="a-3n"></a>是尸波罗蜜。<a id="a-3o"></a>知心尽相。<a id="a-3p"></a>于诸尘中而无所伤。<a id="a-3q"></a>是羼提波罗蜜。<a id="a-3r"></a>勤观择心。<a id="a-3s"></a>知心离相。<a id="a-3t"></a>是毗梨耶波罗蜜。<a id="a-3u"></a>毕竟善寂。<a id="a-3v"></a>调伏其心。<a id="a-3w"></a>是禅波罗蜜。<a id="a-3x"></a>观心知心。<a id="a-3y"></a>通达心相。<a id="a-3z"></a>是般若波罗蜜。<a id="a-40"></a>坚意。<a id="a-41"></a>菩萨住首楞严三昧。<a id="a-42"></a>如是法门。<a id="a-43"></a>念念皆有六波罗蜜。</p>
  <p id="a44">问。<a id="a-45"></a>依此寂灭无为之道。<a id="a-46"></a>即入绝学绝待之门。<a id="a-47"></a>莫不沈空。<a id="a-48"></a>成于断见不。</p>
  <p id="a49">答。<a id="a-4A"></a>未入兹门。<a id="a-4B"></a>触途虚幻。<a id="a-4C"></a>待真立俗。<a id="a-4D"></a>对色明空。<a id="a-4E"></a>才证斯宗。<a id="a-4F"></a>万缘俱寂。<a id="a-4G"></a>如异色之鸟。<a id="a-4H"></a>投须弥而纯变金光。<a id="a-4I"></a>犹三十三天。<a id="a-4J"></a>入杂林而更无分别。<a id="a-4K"></a>是以诸法无体。<a id="a-4L"></a>相待而成。<a id="a-4M"></a>皆无待而成待。<a id="a-4N"></a>若执有法。<a id="a-4O"></a>互相待成。<a id="a-4P"></a>则不成待。<a id="a-4Q"></a>以有自体。<a id="a-4R"></a>各定。<a id="a-4S"></a>不假相待故。<a id="a-4T"></a>如中观论偈云。<a id="a-4U"></a>若法有待成。<a id="a-4V"></a>未成云何待。<a id="a-4W"></a>若成已有待。<a id="a-4X"></a>成已何用待。<a id="a-4Y"></a>若法因待成。<a id="a-4Z"></a>是法先未成。<a id="a-4a"></a>未成则无。<a id="a-4b"></a>无则云何有因待。<a id="a-4c"></a>若是法先已成。<a id="a-4d"></a>已成何用因待。<a id="a-4e"></a>是二俱不相因待。<a id="a-4f"></a>是知未成已成。<a id="a-4g"></a>俱无有待。<a id="a-4h"></a>若悟入宗镜之时。<a id="a-4i"></a>了知虚空尚是幻生。<a id="a-4j"></a>岂更有法可为对待。<a id="a-4k"></a>如首楞严经云。<a id="a-4l"></a>若一人反真归原。<a id="a-4m"></a>此十方空一时消殒。<a id="a-4n"></a>菩萨璎珞经云。<a id="a-4o"></a>佛告天子。<a id="a-4p"></a>如吾昔求道。<a id="a-4q"></a>从无数劫分别本末。<a id="a-4r"></a>未能究尽一法定意。<a id="a-4s"></a>云何为一法。<a id="a-4t"></a>所谓无念也。<a id="a-4u"></a>菩萨得无念者。<a id="a-4v"></a>观一切法悉皆无形。<a id="a-4w"></a>天子。<a id="a-4x"></a>吾今成佛。<a id="a-4y"></a>由此一行。<a id="a-4z"></a>得成无上正真之道。<a id="a-50"></a>既万法无形。<a id="a-51"></a>对何称有。<a id="a-52"></a>有既不有。<a id="a-53"></a>曷得云常。<a id="a-54"></a>空复何空。<a id="a-55"></a>凭谁称断。<a id="a-56"></a>若心外有法。<a id="a-57"></a>即成断常。<a id="a-58"></a>若法外无心。<a id="a-59"></a>孰言空有。<a id="a-5A"></a>所以傅大士云。<a id="a-5B"></a>君不见自心非断亦非常。<a id="a-5C"></a>普在诸方不入方。<a id="a-5D"></a>亦复不依前后际。<a id="a-5E"></a>又复非圆非短长。<a id="a-5F"></a>寂然无生亦无灭。<a id="a-5G"></a>非黑非白与青黄。<a id="a-5H"></a>虽复念虑知诸法。<a id="a-5I"></a>而实不住念中央。<a id="a-5J"></a>众生入而无所入。<a id="a-5K"></a>虽趣六境实无伤。<a id="a-5L"></a>智者分明了知此。<a id="a-5M"></a>是故号曰法中王。<a id="a-5N"></a>故思益经云。<a id="a-5O"></a>若有于法生见。<a id="a-5P"></a>则于其人。<a id="a-5Q"></a>佛不出世。<a id="a-5R"></a>世尊。<a id="a-5S"></a>若有决定见涅槃者。<a id="a-5T"></a>是人不度生死。<a id="a-5U"></a>所以者何。<a id="a-5V"></a>涅槃名为除灭诸相。<a id="a-5W"></a>远离一切动念戏论。<a id="a-5X"></a>是以若论成坏有空。<a id="a-5Y"></a>皆徇世间名字。<a id="a-5Z"></a>不出外道诸见。<a id="a-5a"></a>如狗逐块。<a id="a-5b"></a>岂达自宗。<a id="a-5c"></a>则知名字如块。<a id="a-5d"></a>真理如人。<a id="a-5e"></a>无明痴犬。<a id="a-5f"></a>逐名言块。<a id="a-5g"></a>种智师子。<a id="a-5h"></a>得理亡名。<a id="a-5i"></a>故知。<a id="a-5j"></a>言语从觉观生。<a id="a-5k"></a>息觉观。<a id="a-5l"></a>则名言绝。<a id="a-5m"></a>言思绝。<a id="a-5n"></a>则待绝亡。<a id="a-5o"></a>中观论疏云。<a id="a-5p"></a>尽不尽门者。<a id="a-5q"></a>若念念迁灭。<a id="a-5r"></a>灭无可成。<a id="a-5s"></a>若念念相续。<a id="a-5t"></a>续非始成。<a id="a-5u"></a>若念念迁灭。<a id="a-5v"></a>灭无始坏。<a id="a-5w"></a>若念念相续。<a id="a-5x"></a>续不可坏。<a id="a-5y"></a>故尽不尽。<a id="a-5z"></a>俱无成坏。<a id="a-60"></a>又诸法日夜中。<a id="a-61"></a>念念常灭尽。<a id="a-62"></a>过去如水流不住。<a id="a-63"></a>是则名尽。<a id="a-64"></a>是事不可取。<a id="a-65"></a>不可说。<a id="a-66"></a>如野马无决定性。<a id="a-67"></a>云何可分别说有成。<a id="a-68"></a>又念念生灭。<a id="a-69"></a>常相续不断。<a id="a-6A"></a>故名不尽。<a id="a-6B"></a>云何可分别说言。<a id="a-6C"></a>今是成时。<a id="a-6D"></a>是故尽亦无成。<a id="a-6E"></a>不尽亦无成。<a id="a-6F"></a>既无成。<a id="a-6G"></a>亦无坏。<a id="a-6H"></a>是以一切诸法。<a id="a-6I"></a>尚无有成。<a id="a-6J"></a>云何说断。<a id="a-6K"></a>皆以实际为定量。<a id="a-6L"></a>则无有变异。</p>
  <p id="a6M">如经问。<a id="a-6N"></a>何等是真智慧。</p>
  <p id="a6O">答言。<a id="a-6P"></a>无变异相。<a id="a-6Q"></a>如众生无变异相。<a id="a-6R"></a>真智慧亦无变异。<a id="a-6S"></a>又。</p>
  <p id="a6T">问。<a id="a-6U"></a>云何是众生相。</p>
  <p id="a6V">答。<a id="a-6W"></a>假名字毕竟离。<a id="a-6X"></a>是众生相。<a id="a-6Y"></a>如是相。<a id="a-6Z"></a>则无变异。<a id="a-6a"></a>乃至如虚空无变异相。<a id="a-6b"></a>一切诸法亦无变异相。<a id="a-6c"></a>云何无变异。<a id="a-6d"></a>以无二故。<a id="a-6e"></a>亦无无二。<a id="a-6f"></a>方成真智。<a id="a-6g"></a>但云无有二。<a id="a-6h"></a>非是有无二。<a id="a-6i"></a>如华严经颂云。<a id="a-6j"></a>常于诸法不作二。<a id="a-6k"></a>亦复不作于不二。<a id="a-6l"></a>于二不二并皆离。<a id="a-6m"></a>知其悉是语言道。<a id="a-6n"></a>是知一切言语。<a id="a-6o"></a>皆从觉观而生。<a id="a-6p"></a>才有觉观。<a id="a-6q"></a>便形纹彩。<a id="a-6r"></a>发萠芽于境上。<a id="a-6s"></a>起兆朕于心中。<a id="a-6t"></a>心境对治。<a id="a-6u"></a>便为质碍。<a id="a-6v"></a>若入宗镜。<a id="a-6w"></a>自绝言思。<a id="a-6x"></a>妙旨潜通。<a id="a-6y"></a>了无所得。<a id="a-6z"></a>又若一切修行趣佛乘人。<a id="a-70"></a>但先得旨之后。<a id="a-71"></a>方可以佛知见。<a id="a-72"></a>治诸余习。<a id="a-73"></a>以正定水。<a id="a-74"></a>莹。<a id="a-75"></a>净禅支。<a id="a-76"></a>用多闻慧。<a id="a-77"></a>助生观力。<a id="a-78"></a>乃至习诵熏修。<a id="a-79"></a>万行严饰。<a id="a-7A"></a>若未入宗镜。<a id="a-7B"></a>不了自心。<a id="a-7C"></a>纵多闻习诵。<a id="a-7D"></a>俱不成就。<a id="a-7E"></a>如善星受持读诵十二部经。<a id="a-7F"></a>获得四禅。<a id="a-7G"></a>不达无生。<a id="a-7H"></a>返堕地狱。<a id="a-7I"></a>又如阿难多闻。<a id="a-7J"></a>不明实相。<a id="a-7K"></a>遭淫席所缚。<a id="a-7L"></a>为文殊所诃。<a id="a-7M"></a>应须先入正宗。<a id="a-7N"></a>后修福智。<a id="a-7O"></a>如琉璃之含宝月。<a id="a-7P"></a>似摩尼之置高幢。<a id="a-7Q"></a>方得通透无瑕。<a id="a-7R"></a>能雨众宝。<a id="a-7S"></a>自他兼利。<a id="a-7T"></a>岂虚构哉。<a id="a-7U"></a>又此绝待无作真心。<a id="a-7V"></a>非是断空但空。<a id="a-7W"></a>若众生一切妄心。<a id="a-7X"></a>世间一切幻法。<a id="a-7Y"></a>以情识分别不及。<a id="a-7Z"></a>故。<a id="a-7a"></a>目之为空。<a id="a-7b"></a>如洞山和尚偈云。<a id="a-7c"></a>世间尘事乱如毛。<a id="a-7d"></a>不向空门何处消。<a id="a-7e"></a>若待境缘除荡尽。<a id="a-7f"></a>古人那得喻芭蕉。<a id="a-7g"></a>庞居士偈云。<a id="a-7h"></a>识乐众生乐。<a id="a-7i"></a>缘绳妄走作。<a id="a-7j"></a>智乐菩萨乐。<a id="a-7k"></a>无绳亦无缚。<a id="a-7l"></a>若有发心者。<a id="a-7m"></a>直须学无作。<a id="a-7n"></a>莫道怕落空。<a id="a-7o"></a>得空亦不恶。<a id="a-7p"></a>见矿不识金。<a id="a-7q"></a>入炉始知错。<a id="a-7r"></a>黄蘖和尚云。<a id="a-7s"></a>无人敢入此门。<a id="a-7t"></a>恐畏落空。<a id="a-7u"></a>尽望涯而退。<a id="a-7v"></a>证道歌云。<a id="a-7w"></a>嗟末法。<a id="a-7x"></a>恶时代。<a id="a-7y"></a>众生薄福难调制。<a id="a-7z"></a>去圣远兮邪见深。<a id="a-80"></a>魔强法弱多冤害。<a id="a-81"></a>闻说如来顿教门。<a id="a-82"></a>恨不灭除令瓦碎。<a id="a-83"></a>作在心殃在身。<a id="a-84"></a>不须怨诉更尤人。<a id="a-85"></a>欲得不招无间业。<a id="a-86"></a>莫谤如来正法轮。</p>
  <p id="a87">问。<a id="a-88"></a>悟此心宗修行之人。<a id="a-89"></a>得圆满普贤行不。</p>
  <p id="a8A">答。<a id="a-8B"></a>一切理智。<a id="a-8C"></a>无边行愿。<a id="a-8D"></a>皆不出普贤一毛孔。<a id="a-8E"></a>若实入此宗镜中。<a id="a-8F"></a>乃至凡圣之身。<a id="a-8G"></a>一一毛孔。<a id="a-8H"></a>皆能圆满普贤之行。<a id="a-8I"></a>如华严经海幢比丘。<a id="a-8J"></a>入般若波罗蜜境界清净光明三昧。<a id="a-8K"></a>经行地侧。<a id="a-8L"></a>结加趺坐。<a id="a-8M"></a>入于三昧。<a id="a-8N"></a>离出入息。<a id="a-8O"></a>无别思觉。<a id="a-8P"></a>身安不动。<a id="a-8Q"></a>从其身分。<a id="a-8R"></a>出十法界身云。<a id="a-8S"></a>一切供具。<a id="a-8T"></a>雨无量法雨等。<a id="a-8U"></a>又如善见比丘。<a id="a-8V"></a>告善财言。<a id="a-8W"></a>我经行时。<a id="a-8X"></a>一念中一切十方。<a id="a-8Y"></a>皆悉现前。<a id="a-8Z"></a>智慧清净故。<a id="a-8a"></a>一念中一切世界。<a id="a-8b"></a>皆悉现前。<a id="a-8c"></a>经过不可说不可说世界故。<a id="a-8d"></a>又如喜目观察众生夜神。<a id="a-8e"></a>入大势力普喜幢解脱门。<a id="a-8f"></a>于其身上。<a id="a-8g"></a>一一毛孔。<a id="a-8h"></a>出无量种变化身云。<a id="a-8i"></a>随其所应。<a id="a-8j"></a>以妙言音。<a id="a-8k"></a>而为说法。<a id="a-8l"></a>普摄无量一切众生。<a id="a-8m"></a>皆令欢喜而得利益。<a id="a-8n"></a>又如善财。<a id="a-8o"></a>重观普贤一一身分。<a id="a-8p"></a>一一毛孔。<a id="a-8q"></a>悉有三千大千世界。<a id="a-8r"></a>风轮水轮。<a id="a-8s"></a>地轮火轮。<a id="a-8t"></a>大海江河。<a id="a-8u"></a>及诸宝山。<a id="a-8v"></a>须弥铁围。<a id="a-8w"></a>村营城邑。<a id="a-8x"></a>宫殿园苑。<a id="a-8y"></a>一切地狱饿鬼畜生。<a id="a-8z"></a>阎罗王界。<a id="a-90"></a>天龙八部。<a id="a-91"></a>人与非人。<a id="a-92"></a>欲界色界。<a id="a-93"></a>无色界处。<a id="a-94"></a>日月星宿。<a id="a-95"></a>风云雷电。<a id="a-96"></a>昼夜月时。<a id="a-97"></a>及以年劫。<a id="a-98"></a>诸佛出世。<a id="a-99"></a>菩萨众会。<a id="a-9A"></a>道场庄严。<a id="a-9B"></a>如是等事。<a id="a-9C"></a>悉皆明见。<a id="a-9D"></a>如见此世界。<a id="a-9E"></a>十方所有一切世界。<a id="a-9F"></a>悉如是见。<a id="a-9G"></a>如见现在十方世界。<a id="a-9H"></a>前际后际一切世界。<a id="a-9I"></a>亦如是见。<a id="a-9J"></a>各各差别。<a id="a-9K"></a>不相杂乱。<a id="a-9L"></a>如说海幢身分之上。<a id="a-9M"></a>善见一念之中。<a id="a-9N"></a>普贤毛孔之内。<a id="a-9O"></a>尽十方法界虚空界。<a id="a-9P"></a>所有一切凡圣境界。<a id="a-9Q"></a>净秽国土。<a id="a-9R"></a>靡所不现。<a id="a-9S"></a>可证宗镜无外。<a id="a-9T"></a>无法不含。<a id="a-9U"></a>如卷大海之波澜。<a id="a-9V"></a>收归一滴。<a id="a-9W"></a>犹撮十方之刹土。<a id="a-9X"></a>指在一尘。<a id="a-9Y"></a>如古德云。<a id="a-9Z"></a>以遮那之境界。<a id="a-9a"></a>众妙之玄门。<a id="a-9b"></a>知识说之而不穷。<a id="a-9c"></a>善财酌之而不竭。<a id="a-9d"></a>文殊体之而寂寂。<a id="a-9e"></a>普贤证之以重重。<a id="a-9f"></a>何者。<a id="a-9g"></a>以文殊是自心如理之体。<a id="a-9h"></a>体常湛然。<a id="a-9i"></a>以普贤是自心如量之用。<a id="a-9j"></a>用周法界。<a id="a-9k"></a>所以宝性论明。<a id="a-9l"></a>有二种修行。<a id="a-9m"></a>一如实修行。<a id="a-9n"></a>了如理一味。<a id="a-9o"></a>二。<a id="a-9p"></a>遍满修行。<a id="a-9q"></a>备知一心有恒沙法界。<a id="a-9r"></a>是以悟此真如无尽之心。<a id="a-9s"></a>成得普贤无尽之行。<a id="a-9t"></a>亦云梵行已立己事已办。<a id="a-9u"></a>如不了此而妄有所修。<a id="a-9v"></a>非唯不具普贤行门。<a id="a-9w"></a>乃至三归五戒等一切修进之门。<a id="a-9x"></a>悉不成就。<a id="a-9y"></a>以不达本故。<a id="a-9z"></a>所以法华经云。<a id="a-A0"></a>若不能得见闻读诵书持供养是法华经者。<a id="a-A1"></a>当知是人未善行菩萨道。<a id="a-A2"></a>以自他所隔。<a id="a-A3"></a>但为爱见之心。<a id="a-A4"></a>未达一乘。<a id="a-A5"></a>岂成同体之行。<a id="a-A6"></a>又云。<a id="a-A7"></a>此经难持。<a id="a-A8"></a>若暂持者。<a id="a-A9"></a>我则欢喜。<a id="a-AA"></a>诸佛亦然。<a id="a-AB"></a>如是之人。<a id="a-AC"></a>诸佛所叹。<a id="a-AD"></a>是则勇猛。<a id="a-AE"></a>是则精进。<a id="a-AF"></a>是名持戒。<a id="a-AG"></a>行头陀者。<a id="a-AH"></a>则为疾得无上佛道。<a id="a-AI"></a>故知见性修行。<a id="a-AJ"></a>性周万行。<a id="a-AK"></a>如华严经云。<a id="a-AL"></a>菩萨行。<a id="a-AM"></a>即如来性。<a id="a-AN"></a>如来性。<a id="a-AO"></a>即菩萨行。<a id="a-AP"></a>若明见此旨。<a id="a-AQ"></a>方称圆修。<a id="a-AR"></a>权教罔思。<a id="a-AS"></a>下位天隔。<a id="a-AT"></a>赞一念随喜。<a id="a-AU"></a>福尚无量。<a id="a-AV"></a>何况正念修行。<a id="a-AW"></a>为人开示。<a id="a-AX"></a>所以文句疏。<a id="a-AY"></a>释。<a id="a-AZ"></a>一念随喜者。<a id="a-Aa"></a>自未有行。<a id="a-Ab"></a>但随喜法及人。<a id="a-Ac"></a>功报尚多。<a id="a-Ad"></a>况行到耶。<a id="a-Ae"></a>随喜心有二。<a id="a-Af"></a>若闻开权显实。<a id="a-Ag"></a>即于一念心中。<a id="a-Ah"></a>解非权非实之理。<a id="a-Ai"></a>信佛知见。<a id="a-Aj"></a>又双解权实。<a id="a-Ak"></a>事理圆融。<a id="a-Al"></a>虽具烦恼性。<a id="a-Am"></a>能知如来秘密之藏。<a id="a-An"></a>此即竖论随喜。<a id="a-Ao"></a>又若闻开权显实之意。<a id="a-Ap"></a>即于一心。<a id="a-Aq"></a>广解一切心。<a id="a-Ar"></a>又一切法皆是佛法。<a id="a-As"></a>无有障碍。<a id="a-At"></a>若欲分别。<a id="a-Au"></a>辩说无穷。<a id="a-Av"></a>月四月至岁。<a id="a-Aw"></a>旋转不尽。<a id="a-Ax"></a>虽未得真随喜心。<a id="a-Ay"></a>能如此解。<a id="a-Az"></a>法既如此。<a id="a-B0"></a>人亦如是。<a id="a-B1"></a>此约横论随喜。<a id="a-B2"></a>即横而竖。<a id="a-B3"></a>即竖而横。<a id="a-B4"></a>故大涅槃经云。<a id="a-B5"></a>宁愿少闻。<a id="a-B6"></a>多解义味。<a id="a-B7"></a>即此意也。<a id="a-B8"></a>故知才闻一心。<a id="a-B9"></a>能生随喜。<a id="a-BA"></a>则洞了诸法。<a id="a-BB"></a>无有遗余。<a id="a-BC"></a>可谓一闻千悟。<a id="a-BD"></a>得大总持。<a id="a-BE"></a>于凡夫心能生圆信。<a id="a-BF"></a>格量功德。<a id="a-BG"></a>唯佛方知。<a id="a-BH"></a>若外道得五通者。<a id="a-BI"></a>能移山竭海。<a id="a-BJ"></a>而不伏见爱。<a id="a-BK"></a>不及暖法人。<a id="a-BL"></a>二乘无学。<a id="a-BM"></a>子果俱脱。<a id="a-BN"></a>犹被涅槃缚。<a id="a-BO"></a>不知其因果俱权。<a id="a-BP"></a>通教人修因虽巧。<a id="a-BQ"></a>发心不识五百由旬。<a id="a-BR"></a>得果止除四住。<a id="a-BS"></a>别人虽胜二乘。<a id="a-BT"></a>修因则偏。<a id="a-BU"></a>其门又拙。<a id="a-BV"></a>非佛所赞。<a id="a-BW"></a>皆不及初随喜一念圆信之人。<a id="a-BX"></a>又止观云。<a id="a-BY"></a>能如是入唯心观者。<a id="a-BZ"></a>则具一切法门。<a id="a-Ba"></a>该括周备。<a id="a-Bb"></a>规矩。<a id="a-Bc"></a>初心送行人。<a id="a-Bd"></a>到彼萨云盖。<a id="a-Be"></a>如来积劫之所勤求。<a id="a-Bf"></a>道场之所妙悟。<a id="a-Bg"></a>正在兹乎。<a id="a-Bh"></a>故知万途虽别。<a id="a-Bi"></a>一性无差。<a id="a-Bj"></a>若未归此自心之性。<a id="a-Bk"></a>终非究竟。<a id="a-Bl"></a>凡有所作。<a id="a-Bm"></a>心境不亡。<a id="a-Bn"></a>皆堕轮回。<a id="a-Bo"></a>不入真实。<a id="a-Bp"></a>如大智度论云。<a id="a-Bq"></a>复次如水性下流故。<a id="a-Br"></a>会归于海。<a id="a-Bs"></a>合为一味。<a id="a-Bt"></a>诸法亦如是。<a id="a-Bu"></a>一切总相别相。<a id="a-Bv"></a>皆归法性。<a id="a-Bw"></a>同为一相。<a id="a-Bx"></a>是名为法性。<a id="a-By"></a>如金刚在山顶。<a id="a-Bz"></a>渐渐穿下。<a id="a-C0"></a>至金刚地际。<a id="a-C1"></a>到自性乃止。<a id="a-C2"></a>诸法亦如是。<a id="a-C3"></a>智慧分别推求已到如中。<a id="a-C4"></a>从如入自性。<a id="a-C5"></a>如无本末生灭诸法戏论。<a id="a-C6"></a>是名为法性。<a id="a-C7"></a>又如犊子。<a id="a-C8"></a>周章鸣唤。<a id="a-C9"></a>得母乃止。<a id="a-CA"></a>诸法亦如是。<a id="a-CB"></a>种种别异。<a id="a-CC"></a>取舍不同。<a id="a-CD"></a>得到自性乃止。<a id="a-CE"></a>无复过处。<a id="a-CF"></a>是名法性。<a id="a-CG"></a>如一切菩萨求道修行。<a id="a-CH"></a>若未到宗镜。<a id="a-CI"></a>心终不止。<a id="a-CJ"></a>所以宗镜略有二意。<a id="a-CK"></a>一为顿悟知宗。<a id="a-CL"></a>二为圆修办事。<a id="a-CM"></a>如首楞严经云。<a id="a-CN"></a>佛责阿难言。<a id="a-CO"></a>非汝历劫辛勤证修。<a id="a-CP"></a>虽复忆持十方如来十二部经清净妙理。<a id="a-CQ"></a>如恒河沙。<a id="a-CR"></a>只益戏论。<a id="a-CS"></a>汝虽谈说因缘自然。<a id="a-CT"></a>决定明了。<a id="a-CU"></a>人间称汝多闻第一。<a id="a-CV"></a>以此积劫多闻熏习。<a id="a-CW"></a>不能免离摩登伽难。<a id="a-CX"></a>何须待我佛顶神咒。<a id="a-CY"></a>摩登伽心淫火顿歇。<a id="a-CZ"></a>得阿那含。<a id="a-Ca"></a>于我法中。<a id="a-Cb"></a>成精进林。<a id="a-Cc"></a>爱河干枯。<a id="a-Cd"></a>令汝解脱。<a id="a-Ce"></a>是故阿难。<a id="a-Cf"></a>汝虽历劫。<a id="a-Cg"></a>忆持如来秘密妙严。<a id="a-Ch"></a>不如一日修无漏业。<a id="a-Ci"></a>远离世间憎爱二苦。<a id="a-Cj"></a>如摩登伽。<a id="a-Ck"></a>宿为淫女。<a id="a-Cl"></a>由神咒力。<a id="a-Cm"></a>消其爱欲。<a id="a-Cn"></a>法中今名性比丘尼。<a id="a-Co"></a>与罗睺母耶输陀罗。<a id="a-Cp"></a>同悟宿因。<a id="a-Cq"></a>知历世因。<a id="a-Cr"></a>贪欲为苦。<a id="a-Cs"></a>一念熏修无漏善故。<a id="a-Ct"></a>或得出缠。<a id="a-Cu"></a>或蒙授记。<a id="a-Cv"></a>如何自欺。<a id="a-Cw"></a>尚留观听。<a id="a-Cx"></a>乃至阿难等既开悟。<a id="a-Cy"></a>后重请妙修行路。<a id="a-Cz"></a>如经云。<a id="a-D0"></a>世尊。<a id="a-D1"></a>我今虽承如是法音。<a id="a-D2"></a>知如来藏妙觉明心。<a id="a-D3"></a>遍十方界。<a id="a-D4"></a>含育如来十方国土。<a id="a-D5"></a>清净宝严。<a id="a-D6"></a>妙觉王刹。<a id="a-D7"></a>如来复责多闻无功。<a id="a-D8"></a>不逮修习。<a id="a-D9"></a>我今犹如旅泊之人。<a id="a-DA"></a>忽蒙天王赐以华屋。<a id="a-DB"></a>虽获大宅。<a id="a-DC"></a>要因门入。<a id="a-DD"></a>唯愿如来。<a id="a-DE"></a>不舍大悲。<a id="a-DF"></a>示我在会。<a id="a-DG"></a>诸蒙闇者。<a id="a-DH"></a>捐舍小乘。<a id="a-DI"></a>毕获如来无余涅槃。<a id="a-DJ"></a>本发心路。<a id="a-DK"></a>乃至佛告阿难。<a id="a-DL"></a>汝等若欲捐舍声闻。<a id="a-DM"></a>修菩萨乘。<a id="a-DN"></a>入佛知见。<a id="a-DO"></a>应当审观因地发心。<a id="a-DP"></a>与果地觉为同为异。<a id="a-DQ"></a>阿难。<a id="a-DR"></a>若于因地。<a id="a-DS"></a>以生灭心。<a id="a-DT"></a>为本修因。<a id="a-DU"></a>而求佛乘不生不灭。<a id="a-DV"></a>无有是处。<a id="a-DW"></a>以是义故。<a id="a-DX"></a>汝当照明诸器世间可作之法。<a id="a-DY"></a>皆从变灭。<a id="a-DZ"></a>阿难。<a id="a-Da"></a>汝观世间可作之法。<a id="a-Db"></a>谁为不坏。<a id="a-Dc"></a>然终不闻烂坏虚空。<a id="a-Dd"></a>何以故。<a id="a-De"></a>空非可作。<a id="a-Df"></a>由是始终无坏灭故。<a id="a-Dg"></a>释曰。<a id="a-Dh"></a>详夫诸大乘经。<a id="a-Di"></a>祖佛正意。<a id="a-Dj"></a>凡从今日去绍佛乘人。<a id="a-Dk"></a>先须得本。<a id="a-Dl"></a>悟自真心不生不灭为因。<a id="a-Dm"></a>然后以无生之旨。<a id="a-Dn"></a>遍治一切。<a id="a-Do"></a>所以华严论云。<a id="a-Dp"></a>若有习气。<a id="a-Dq"></a>还以佛知见治之。<a id="a-Dr"></a>若不入佛知见。<a id="a-Ds"></a>设有修行。<a id="a-Dt"></a>但成折伏。<a id="a-Du"></a>终不能入诸佛驶水之流。<a id="a-Dv"></a>如法华明。<a id="a-Dw"></a>开示悟入佛之知见。<a id="a-Dx"></a>只是于众生心中。<a id="a-Dy"></a>而论开示。<a id="a-Dz"></a>以佛知见蕴在众生心故。<a id="a-E0"></a>若宗门中。<a id="a-E1"></a>从上亦云。<a id="a-E2"></a>先须知有。<a id="a-E3"></a>然后保任。<a id="a-E4"></a>又云。<a id="a-E5"></a>头尾须得相称。<a id="a-E6"></a>不可理行有阙。<a id="a-E7"></a>心口相违。<a id="a-E8"></a>入我宗中。<a id="a-E9"></a>无有是处。<a id="a-EA"></a>若未悟自心无生之理。<a id="a-EB"></a>唯以生灭心为因。<a id="a-EC"></a>欲求无生之果。<a id="a-ED"></a>如蒸砂作饭。<a id="a-EE"></a>种苦求甘。<a id="a-EF"></a>因果不同。<a id="a-EG"></a>体用俱失。<a id="a-EH"></a>邪修妄习。<a id="a-EI"></a>犹九十六种。<a id="a-EJ"></a>掜目生华。<a id="a-EK"></a>趣寂执权。<a id="a-EL"></a>似三乘道人。<a id="a-EM"></a>劳神费力。<a id="a-EN"></a>若入宗镜。<a id="a-EO"></a>理行俱圆。<a id="a-EP"></a>可谓二见之良医。<a id="a-EQ"></a>释真之皎日矣。<a id="a-ER"></a>故大涅槃经云。<a id="a-ES"></a>譬如雾露。<a id="a-ET"></a>势虽欲住。<a id="a-EU"></a>不过日出。<a id="a-EV"></a>日既出已。<a id="a-EW"></a>消灭无余。<a id="a-EX"></a>善男子。<a id="a-EY"></a>是诸众生所有恶业。<a id="a-EZ"></a>亦复如是。<a id="a-Ea"></a>住世势力。<a id="a-Eb"></a>不过得见大涅槃日。<a id="a-Ec"></a>是日既出。<a id="a-Ed"></a>悉能除灭一切恶业。<a id="a-Ee"></a>夫未遇宗镜正法之日。<a id="a-Ef"></a>一心实智之海。<a id="a-Eg"></a>归前所有一切修行三昧诸行。<a id="a-Eh"></a>皆是无常。<a id="a-Ei"></a>不成上善。<a id="a-Ej"></a>以未究竟故。<a id="a-Ek"></a>如经云。<a id="a-El"></a>佛言。<a id="a-Em"></a>善男子。<a id="a-En"></a>虽修一切契经诸定。<a id="a-Eo"></a>未闻如是大涅槃经。<a id="a-Ep"></a>咸言一切悉是无常。<a id="a-Eq"></a>闻是经已。<a id="a-Er"></a>虽有烦恼。<a id="a-Es"></a>如无烦恼。<a id="a-Et"></a>即能利益一切人天。<a id="a-Eu"></a>何以故。<a id="a-Ev"></a>晓了己身有佛性故。<a id="a-Ew"></a>是名为常。<a id="a-Ex"></a>复次善男子。<a id="a-Ey"></a>譬如众流。<a id="a-Ez"></a>皆归于海。<a id="a-F0"></a>一切契经诸定三昧。<a id="a-F1"></a>皆归大乘大涅槃经。<a id="a-F2"></a>何以故。<a id="a-F3"></a>究竟善说有佛性故。<a id="a-F4"></a>所以才知。<a id="a-F5"></a>有佛性。<a id="a-F6"></a>自然解行相应。<a id="a-F7"></a>如结网而终是取鱼。<a id="a-F8"></a>裹粮而必须前进。<a id="a-F9"></a>如云。<a id="a-FA"></a>若唯解而无行。<a id="a-FB"></a>同沙井之非润。<a id="a-FC"></a>专虚而不实。<a id="a-FD"></a>似空云而无雨。<a id="a-FE"></a>是以此录。<a id="a-FF"></a>全为修习菩萨道。<a id="a-FG"></a>圆满普贤门。<a id="a-FH"></a>遂乃广集了义金文。<a id="a-FI"></a>先德遗旨。<a id="a-FJ"></a>皆令信顺。<a id="a-FK"></a>与道相应。<a id="a-FL"></a>该括始终。<a id="a-FM"></a>自他兼利。<a id="a-FN"></a>以真如一心。<a id="a-FO"></a>性无尽故。<a id="a-FP"></a>法尔如是顺性而行。<a id="a-FQ"></a>无有匮息。<a id="a-FR"></a>自然圆满。<a id="a-FS"></a>一切智慧。<a id="a-FT"></a>一切慈悲。<a id="a-FU"></a>一切三昧。<a id="a-FV"></a>一切神通。<a id="a-FW"></a>一切行愿。<a id="a-FX"></a>一切因果。<a id="a-FY"></a>一切理事。<a id="a-FZ"></a>一切权实。<a id="a-Fa"></a>一切行布。<a id="a-Fb"></a>一切圆融。<a id="a-Fc"></a>所以华严论云。<a id="a-Fd"></a>经明。<a id="a-Fe"></a>法云地菩萨。<a id="a-Ff"></a>随心念力。<a id="a-Fg"></a>广大微细。<a id="a-Fh"></a>自他相入。<a id="a-Fi"></a>一多大小。<a id="a-Fj"></a>互参。<a id="a-Fk"></a>神通。<a id="a-Fl"></a>德用自在。<a id="a-Fm"></a>皆随自心念所成故。<a id="a-Fn"></a>如一切众生作用境界。<a id="a-Fo"></a>皆是自心执业所成。<a id="a-Fp"></a>人天地狱畜生饿鬼善恶等报果。<a id="a-Fq"></a>一依心造。<a id="a-Fr"></a>如此十地菩萨。<a id="a-Fs"></a>以无作法身大智之力。<a id="a-Ft"></a>随所心念。<a id="a-Fu"></a>莫不十方一时自在。<a id="a-Fv"></a>皆悉知见。<a id="a-Fw"></a>以普光明智为体。<a id="a-Fx"></a>为智体无依。<a id="a-Fy"></a>称性遍周法界。<a id="a-Fz"></a>与虚空量等。<a id="a-G0"></a>周满十方世界。<a id="a-G1"></a>以无性智。<a id="a-G2"></a>大用随念。<a id="a-G3"></a>以不忘失智。<a id="a-G4"></a>随念皆成。<a id="a-G5"></a>以具总别同异。<a id="a-G6"></a>成坏俱作。<a id="a-G7"></a>以广狭大小自在智。<a id="a-G8"></a>化通无碍。<a id="a-G9"></a>以与一切众生同体智。<a id="a-GA"></a>能变一切众生境界。<a id="a-GB"></a>纯为净土之刹。<a id="a-GC"></a>以自他无二智。<a id="a-GD"></a>一身而作多身。<a id="a-GE"></a>多身而作一身。<a id="a-GF"></a>以法身无大小。<a id="a-GG"></a>离量之智。<a id="a-GH"></a>能以毛孔广容佛刹。<a id="a-GI"></a>以等虚空无边无方之智。<a id="a-GJ"></a>而一念现生。<a id="a-GK"></a>满十方而无去来。<a id="a-GL"></a>以如响智。<a id="a-GM"></a>而能响应。<a id="a-GN"></a>对现。<a id="a-GO"></a>等众生应。<a id="a-GP"></a>形以是具足圆满福德智。<a id="a-GQ"></a>而恒居妙刹。<a id="a-GR"></a>常与一切众生同居。<a id="a-GS"></a>若非圣所加持力。<a id="a-GT"></a>而众生不见。<a id="a-GU"></a>如华严经云。<a id="a-GV"></a>佛子。<a id="a-GW"></a>譬如有人。<a id="a-GX"></a>以摩尼宝。<a id="a-GY"></a>置色衣中。<a id="a-GZ"></a>其摩尼宝。<a id="a-Ga"></a>虽同衣色。<a id="a-Gb"></a>不舍自性。<a id="a-Gc"></a>菩萨摩诃萨。<a id="a-Gd"></a>亦复如是。<a id="a-Ge"></a>成就知慧。<a id="a-Gf"></a>以为心宝。<a id="a-Gg"></a>观一切智。<a id="a-Gh"></a>普皆明现。<a id="a-Gi"></a>然不舍于菩萨诸行。<a id="a-Gj"></a>何以故。<a id="a-Gk"></a>菩萨摩诃萨。<a id="a-Gl"></a>发大誓愿。<a id="a-Gm"></a>利益一切众生。<a id="a-Gn"></a>度脱一切众生。<a id="a-Go"></a>承事一切诸佛。<a id="a-Gp"></a>严净一切世界。<a id="a-Gq"></a>安慰众生。<a id="a-Gr"></a>深入法海。<a id="a-Gs"></a>为净众生界现大自在。<a id="a-Gt"></a>给施众生。<a id="a-Gu"></a>普照世间。<a id="a-Gv"></a>入于无边幻化法门。<a id="a-Gw"></a>不退不转。<a id="a-Gx"></a>无疲无厌。<a id="a-Gy"></a>佛子。<a id="a-Gz"></a>譬如虚空。<a id="a-H0"></a>持众世界。<a id="a-H1"></a>若成若住。<a id="a-H2"></a>无厌无倦。<a id="a-H3"></a>无羸无朽。<a id="a-H4"></a>无散无坏。<a id="a-H5"></a>无变无异。<a id="a-H6"></a>无有差别。<a id="a-H7"></a>不舍自性。<a id="a-H8"></a>何以故。<a id="a-H9"></a>虚空自性。<a id="a-HA"></a>法应尔故。<a id="a-HB"></a>菩萨摩诃萨。<a id="a-HC"></a>亦复如是。<a id="a-HD"></a>立无量大愿。<a id="a-HE"></a>度一切众生。<a id="a-HF"></a>心无厌倦。<a id="a-HG"></a>乃至佛子。<a id="a-HH"></a>菩萨摩诃萨。<a id="a-HI"></a>以此开示一切如来无差别性。<a id="a-HJ"></a>此是无碍方便之门。<a id="a-HK"></a>此能出生菩萨众会。<a id="a-HL"></a>此法唯是三昧境界。<a id="a-HM"></a>此能勇进入萨婆若。<a id="a-HN"></a>此能开显诸三昧门。<a id="a-HO"></a>此能无碍普入诸刹。<a id="a-HP"></a>此能调伏一切众生。<a id="a-HQ"></a>此能住于无众生际。<a id="a-HR"></a>此能开示一切佛法。<a id="a-HS"></a>此于境界皆无所得。<a id="a-HT"></a>虽一切时演说开示。<a id="a-HU"></a>而恒远离妄想分别。<a id="a-HV"></a>虽知诸法皆无所作。<a id="a-HW"></a>而能示现一切作业。<a id="a-HX"></a>虽知诸佛无有二相。<a id="a-HY"></a>而能显示一切诸佛。<a id="a-HZ"></a>虽知无色。<a id="a-Ha"></a>而演说诸色。<a id="a-Hb"></a>虽知无受。<a id="a-Hc"></a>而演说诸受。<a id="a-Hd"></a>虽知无想。<a id="a-He"></a>而演说诸想。<a id="a-Hf"></a>虽知无行。<a id="a-Hg"></a>而演说诸行。<a id="a-Hh"></a>虽知无识。<a id="a-Hi"></a>而演说诸识。<a id="a-Hj"></a>恒以法轮。<a id="a-Hk"></a>开示一切。<a id="a-Hl"></a>虽知法无生。<a id="a-Hm"></a>而常转法轮。<a id="a-Hn"></a>虽知法无差别。<a id="a-Ho"></a>而说诸差别门。<a id="a-Hp"></a>虽知诸法无有生灭。<a id="a-Hq"></a>而说一切生灭之相。<a id="a-Hr"></a>虽知诸法无粗无细。<a id="a-Hs"></a>而说诸法粗细之相。<a id="a-Ht"></a>虽知诸法无上中下。<a id="a-Hu"></a>而能宣说最上之法。<a id="a-Hv"></a>虽知诸法不可言说。<a id="a-Hw"></a>而能演说清净言词。<a id="a-Hx"></a>虽知诸法无内无外。<a id="a-Hy"></a>而说一切内外诸法。<a id="a-Hz"></a>虽知诸法不可了知。<a id="a-I0"></a>而说种种智慧观察。<a id="a-I1"></a>虽知诸法无有真实。<a id="a-I2"></a>而说出离真实之道。<a id="a-I3"></a>虽知诸法毕竟无尽。<a id="a-I4"></a>而能演说尽诸有漏。<a id="a-I5"></a>虽知诸法无违无诤。<a id="a-I6"></a>然亦不无自他差别。<a id="a-I7"></a>虽知诸法毕竟无师。<a id="a-I8"></a>而常尊敬一切师长。<a id="a-I9"></a>虽知诸法不由他悟。<a id="a-IA"></a>而常尊敬诸善知识。<a id="a-IB"></a>虽知法无转。<a id="a-IC"></a>而转法轮。<a id="a-ID"></a>虽知法无起。<a id="a-IE"></a>而示诸因缘。<a id="a-IF"></a>虽知诸法无有前际。<a id="a-IG"></a>而广说过去。<a id="a-IH"></a>虽知诸法无有后际。<a id="a-II"></a>而广说未来。<a id="a-IJ"></a>虽知诸法无有中际。<a id="a-IK"></a>而广说现在。<a id="a-IL"></a>虽知诸法无有作者。<a id="a-IM"></a>而说诸作业。<a id="a-IN"></a>虽知诸法无有因缘。<a id="a-IO"></a>而说诸集因。<a id="a-IP"></a>虽知诸法无有等比。<a id="a-IQ"></a>而说平等不平等道。<a id="a-IR"></a>虽知诸法无有言说。<a id="a-IS"></a>而决定说三世之法。<a id="a-IT"></a>虽知诸法无有所依。<a id="a-IU"></a>而说依善法而得出离。<a id="a-IV"></a>虽知法无身。<a id="a-IW"></a>而广说法身。<a id="a-IX"></a>虽知三世诸佛无边。<a id="a-IY"></a>而能演说唯有一佛。<a id="a-IZ"></a>虽知法无色。<a id="a-Ia"></a>而现种种色。<a id="a-Ib"></a>虽知法无见。<a id="a-Ic"></a>而广说诸见。<a id="a-Id"></a>虽知法无相。<a id="a-Ie"></a>而说种种相。<a id="a-If"></a>虽知诸法无有境界。<a id="a-Ig"></a>而广宣说智慧境界。<a id="a-Ih"></a>虽知诸法无有差别。<a id="a-Ii"></a>而说行果种种差别。<a id="a-Ij"></a>虽知诸法无有出离。<a id="a-Ik"></a>而说清净诸出离行。<a id="a-Il"></a>虽知诸法本来常住。<a id="a-Im"></a>而说一切诸流转法。<a id="a-In"></a>虽知诸法无有照明。<a id="a-Io"></a>而恒广说照明之法。<a id="a-Ip"></a>释曰。<a id="a-Iq"></a>譬如虚空。<a id="a-Ir"></a>持众世界。<a id="a-Is"></a>若成若住。<a id="a-It"></a>无厌无倦者。<a id="a-Iu"></a>以普贤智。<a id="a-Iv"></a>了一切法。<a id="a-Iw"></a>皆如虚空性故。<a id="a-Ix"></a>虚空之性。<a id="a-Iy"></a>即凡圣身。<a id="a-Iz"></a>只为众生不了。<a id="a-J0"></a>迷为生死。<a id="a-J1"></a>变作根尘。<a id="a-J2"></a>菩萨故能对现色身。<a id="a-J3"></a>随应说法。<a id="a-J4"></a>故云普贤身相如虚空。<a id="a-J5"></a>又偈云。<a id="a-J6"></a>心闻洞十方。<a id="a-J7"></a>生于大因力。<a id="a-J8"></a>又偈云。<a id="a-J9"></a>空生大觉中。<a id="a-JA"></a>如海一沤发。<a id="a-JB"></a>是知若法若行。<a id="a-JC"></a>皆我之心性。<a id="a-JD"></a>犹如虚空。<a id="a-JE"></a>岂有厌倦乎。<a id="a-JF"></a>若不了一切法同虚空性。<a id="a-JG"></a>执有前境相状。<a id="a-JH"></a>可观。<a id="a-JI"></a>随相发心。<a id="a-JJ"></a>缘尘起行。<a id="a-JK"></a>不达同体之旨。<a id="a-JL"></a>悉堕有为。<a id="a-JM"></a>尽成爱见之悲。<a id="a-JN"></a>终成厌倦。<a id="a-JO"></a>若依宗镜。<a id="a-JP"></a>如说修行。<a id="a-JQ"></a>所有一毫之功。<a id="a-JR"></a>毕趣菩提之果。<a id="a-JS"></a>是以无缘之缘。<a id="a-JT"></a>显无化之化。<a id="a-JU"></a>谓众生真心称理。<a id="a-JV"></a>不可得故。<a id="a-JW"></a>若无缘。<a id="a-JX"></a>即无所化。<a id="a-JY"></a>若真心随缘。<a id="a-JZ"></a>不坏。<a id="a-Ja"></a>缘起。<a id="a-Jb"></a>则亦有所化。<a id="a-Jc"></a>如是则非真流之行。<a id="a-Jd"></a>无以契真。<a id="a-Je"></a>非起行之真。<a id="a-Jf"></a>不从行显。<a id="a-Jg"></a>良以体融行而因圆。<a id="a-Jh"></a>行该真而果满。<a id="a-Ji"></a>理行兼备。<a id="a-Jj"></a>因果同时。<a id="a-Jk"></a>圆解圆修。<a id="a-Jl"></a>方成宗镜。<a id="a-Jm"></a>又此普贤之行。<a id="a-Jn"></a>全是佛智。<a id="a-Jo"></a>佛智即是真心。<a id="a-Jp"></a>如华严经颂云。<a id="a-Jq"></a>佛智广大同虚空。<a id="a-Jr"></a>普遍一切众生心。<a id="a-Js"></a>悉了世间诸妄想。<a id="a-Jt"></a>不起种种异分别。<a id="a-Ju"></a>则全佛智是众生心。<a id="a-Jv"></a>世间妄想。<a id="a-Jw"></a>皆从众生心变。<a id="a-Jx"></a>能变之心。<a id="a-Jy"></a>既是佛智。<a id="a-Jz"></a>所变之境。<a id="a-K0"></a>岂成实耶。<a id="a-K1"></a>则了世间妄想皆空。<a id="a-K2"></a>终不起于异见分别。<a id="a-K3"></a>谓凡谓圣。<a id="a-K4"></a>谓有谓无等。<a id="a-K5"></a>又了世间妄想。<a id="a-K6"></a>即如量智。<a id="a-K7"></a>不起异分别。<a id="a-K8"></a>即如理智。<a id="a-K9"></a>如量观俗。<a id="a-KA"></a>如理了真。<a id="a-KB"></a>又即体之相包含。<a id="a-KC"></a>是如量智。<a id="a-KD"></a>即相之体一味。<a id="a-KE"></a>是如理智。<a id="a-KF"></a>若理量双消。<a id="a-KG"></a>方冥佛智。<a id="a-KH"></a>是以若欲真俗双照。<a id="a-KI"></a>因果俱圆。<a id="a-KJ"></a>不出如理如量之二智。<a id="a-KK"></a>如佛性论云。<a id="a-KL"></a>此理量二智。<a id="a-KM"></a>有二种相。<a id="a-KN"></a>一者无著。<a id="a-KO"></a>二者无碍。<a id="a-KP"></a>言无著者。<a id="a-KQ"></a>见众生界自性清净。<a id="a-KR"></a>名为无著。<a id="a-KS"></a>是如理智相。<a id="a-KT"></a>无碍者。<a id="a-KU"></a>能通达观无量无边境界故。<a id="a-KV"></a>是名无碍。<a id="a-KW"></a>是如量智相。<a id="a-KX"></a>又此二智。<a id="a-KY"></a>有二义。<a id="a-KZ"></a>如理智为因。<a id="a-Ka"></a>如量智为果。<a id="a-Kb"></a>言如理为因者。<a id="a-Kc"></a>能作生死及涅槃因。<a id="a-Kd"></a>如量为果者。<a id="a-Ke"></a>由此理故。<a id="a-Kf"></a>知于如来真俗等法。<a id="a-Kg"></a>具足成就。<a id="a-Kh"></a>又如理智者。<a id="a-Ki"></a>是清净因。<a id="a-Kj"></a>如量智者。<a id="a-Kk"></a>是圆满因。<a id="a-Kl"></a>清净因者。<a id="a-Km"></a>由如理智。<a id="a-Kn"></a>三惑灭尽。<a id="a-Ko"></a>圆满因者。<a id="a-Kp"></a>由如量智。<a id="a-Kq"></a>三德圆满。<a id="a-Kr"></a>故知成佛皆由二智。<a id="a-Ks"></a>如理智者。<a id="a-Kt"></a>即一心之体为因。<a id="a-Ku"></a>如量智者。<a id="a-Kv"></a>即一心之用为果。<a id="a-Kw"></a>所以体用相即。<a id="a-Kx"></a>因果同时。<a id="a-Ky"></a>初后卷舒。<a id="a-Kz"></a>悉于一心圆满。<a id="a-L0"></a>乃至法界显于尘内。<a id="a-L1"></a>宝刹现于毛端。<a id="a-L2"></a>皆是如理智中。<a id="a-L3"></a>如量境界。<a id="a-L4"></a>若但证如理之旨。<a id="a-L5"></a>普贤大用不得现前。<a id="a-L6"></a>若唯行如量之宗。<a id="a-L7"></a>文殊正智不能究竟。<a id="a-L8"></a>具此二门。<a id="a-L9"></a>方明宗镜。<a id="a-LA"></a>所以善财一生。<a id="a-LB"></a>能办多劫之行。<a id="a-LC"></a>古释云。<a id="a-LD"></a>善财既因毗目仙人善友力。<a id="a-LE"></a>瞬息之间。<a id="a-LF"></a>或有佛所。<a id="a-LG"></a>见经不可说不可说佛刹微尘数劫。<a id="a-LH"></a>修行不倦。<a id="a-LI"></a>何得一生不经多劫。<a id="a-LJ"></a>仙人之力。<a id="a-LK"></a>长短自在。<a id="a-LL"></a>故如世王质。<a id="a-LM"></a>遇仙之棋。<a id="a-LN"></a>令斧柯烂。<a id="a-LO"></a>三岁尚谓食顷。<a id="a-LP"></a>既能以长为短。<a id="a-LQ"></a>亦能以短为长。<a id="a-LR"></a>如周穆随于幻人。<a id="a-LS"></a>虽经多年。<a id="a-LT"></a>实唯瞬息。<a id="a-LU"></a>故不应以长短之时。<a id="a-LV"></a>广狭之处。<a id="a-LW"></a>定其旨也。<a id="a-LX"></a>故知随心转变。<a id="a-LY"></a>不定。<a id="a-LZ"></a>长短。<a id="a-La"></a>心长则长。<a id="a-Lb"></a>心短即短。<a id="a-Lc"></a>延促是心。<a id="a-Ld"></a>非于时分。<a id="a-Le"></a>一切万法。<a id="a-Lf"></a>皆是心成。<a id="a-Lg"></a>离心计度。<a id="a-Lh"></a>皆失宗旨。</p>
 </body>
</html>