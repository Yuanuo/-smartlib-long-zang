<!doctype html>
<html id="z3IBXBX1eQ" data-ver="1872">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第三十七</h1>
  <p id="a2">夫万行教法。<a id="a-3"></a>总约心解者。<a id="a-4"></a>只如诸佛所说经教。<a id="a-5"></a>皆以名句文身。<a id="a-6"></a>诠表。<a id="a-7"></a>方成法义。<a id="a-8"></a>云何但明一心而已。</p>
  <p id="a9">答。<a id="a-A"></a>今且先约古德。<a id="a-B"></a>机应合说。<a id="a-C"></a>质影双明。<a id="a-D"></a>佛言。<a id="a-E"></a>自从光耀。<a id="a-F"></a>终至鹤林。<a id="a-G"></a>不说一字。<a id="a-H"></a>汝亦不闻。<a id="a-I"></a>此是佛密意说。<a id="a-J"></a>约本真法体。<a id="a-K"></a>离言诠故。<a id="a-L"></a>不说一字。<a id="a-M"></a>即诸法寂灭相。<a id="a-N"></a>不可以言宣。<a id="a-O"></a>又但是佛不说心外一字法。<a id="a-P"></a>教体者。<a id="a-Q"></a>护法云。<a id="a-R"></a>如来既实现身。<a id="a-S"></a>实说法者。<a id="a-T"></a>即通用说者听者。<a id="a-U"></a>正兼声名句文而为教体。<a id="a-V"></a>教体通有漏无漏影像本质。<a id="a-W"></a>即是合宜。<a id="a-X"></a>闻者。<a id="a-Y"></a>根性已熟。<a id="a-Z"></a>遂感激。<a id="a-a"></a>如来识上。<a id="a-b"></a>有文义相生。<a id="a-c"></a>佛以慈悲本愿缘力。<a id="a-d"></a>即为众生说三乘法。<a id="a-e"></a>所有声名句文。<a id="a-f"></a>是正无漏本质教。<a id="a-g"></a>若是三乘五性众生。<a id="a-h"></a>佛边听法。<a id="a-i"></a>不能亲闻。<a id="a-j"></a>自变相分而缘。<a id="a-k"></a>所有声名句文。<a id="a-l"></a>即取有漏无漏。<a id="a-m"></a>是影像兼教。<a id="a-n"></a>即以质教为本。<a id="a-o"></a>能现影像故。<a id="a-p"></a>影像教为末。<a id="a-q"></a>依质有故。<a id="a-r"></a>由此取本质教。<a id="a-s"></a>为正教体。<a id="a-t"></a>影像教为兼教体。<a id="a-u"></a>无性菩萨难云。<a id="a-v"></a>我宗但取众生识上影像相分为教体者。<a id="a-w"></a>即不违唯识。<a id="a-x"></a>汝护法。<a id="a-y"></a>若取佛本质声名句文为教体者。<a id="a-z"></a>即是心外有法。<a id="a-10"></a>何成唯识。<a id="a-11"></a>护法答。<a id="a-12"></a>唯识之宗。<a id="a-13"></a>约亲相分。<a id="a-14"></a>众生听时。<a id="a-15"></a>变起相分而缘。<a id="a-16"></a>非取他质以为自性。<a id="a-17"></a>然他本质。<a id="a-18"></a>即佛菩萨。<a id="a-19"></a>亦成唯识。<a id="a-1A"></a>故不相违。</p>
  <p id="a1B">问。<a id="a-1C"></a>何不唯取本质为正教体。<a id="a-1D"></a>即休。</p>
  <p id="a1E">答。<a id="a-1F"></a>缘众生不能亲闻无漏质故。<a id="a-1G"></a>必资影像。</p>
  <p id="a1H">问。<a id="a-1I"></a>若尔。<a id="a-1J"></a>何不唯取影像为教体。<a id="a-1K"></a>是亲闻故。</p>
  <p id="a1L">答。<a id="a-1M"></a>虽即亲闻。<a id="a-1N"></a>必假本质。<a id="a-1O"></a>是以唯识论云。<a id="a-1P"></a>展转增上力。<a id="a-1Q"></a>二识成决定。<a id="a-1R"></a>言展转增上力者。<a id="a-1S"></a>即佛与众生。<a id="a-1T"></a>互为增上缘。<a id="a-1U"></a>言二识成决定者。<a id="a-1V"></a>即众生根决定。<a id="a-1W"></a>如来悲决定。<a id="a-1X"></a>谓众生根熟。<a id="a-1Y"></a>合闻法决定。<a id="a-1Z"></a>如来即有悲决定。<a id="a-1a"></a>决定与众生说法。<a id="a-1b"></a>为增上缘故。<a id="a-1c"></a>又诸师影质有无不同。<a id="a-1d"></a>应须四句分别。<a id="a-1e"></a>一唯质无影。<a id="a-1f"></a>即小乘有部等。<a id="a-1g"></a>二唯影无质。<a id="a-1h"></a>即龙军无性。<a id="a-1i"></a>三俱句。<a id="a-1j"></a>即护法亲光。<a id="a-1k"></a>四俱非。<a id="a-1l"></a>即龙猛清辩。<a id="a-1m"></a>谓彼计胜义门中。<a id="a-1n"></a>不辩教体。<a id="a-1o"></a>全拨菩提涅槃为空故。<a id="a-1p"></a>已上约四句料简门中。<a id="a-1q"></a>质影双通。<a id="a-1r"></a>护法为胜。<a id="a-1s"></a>然若约名句文身。<a id="a-1t"></a>解释。<a id="a-1u"></a>诠表。<a id="a-1v"></a>皆是意言分别。<a id="a-1w"></a>凡有诠量。<a id="a-1x"></a>不出心识。<a id="a-1y"></a>乃至能说所说。<a id="a-1z"></a>并属见闻觉知。<a id="a-20"></a>心含善恶。<a id="a-21"></a>诸心数等。<a id="a-22"></a>无有一法出于心外。<a id="a-23"></a>当知此心诸法之都。<a id="a-24"></a>显事合理。<a id="a-25"></a>心可轨持。<a id="a-26"></a>故称曰经。<a id="a-27"></a>岂止于心。<a id="a-28"></a>乃至一切六尘。<a id="a-29"></a>悉皆是经。<a id="a-2A"></a>以心遍一切处故。<a id="a-2B"></a>如法华玄义云。<a id="a-2C"></a>历法明经者。<a id="a-2D"></a>若以经为正翻。<a id="a-2E"></a>何法是经。<a id="a-2F"></a>旧用三种。<a id="a-2G"></a>一用声为经。<a id="a-2H"></a>如佛在金口演说。<a id="a-2I"></a>但有声音诠辩。<a id="a-2J"></a>听者得道。<a id="a-2K"></a>故以声为经。<a id="a-2L"></a>大品云。<a id="a-2M"></a>从善知识所闻也。<a id="a-2N"></a>二用色为经。<a id="a-2O"></a>若佛在世。<a id="a-2P"></a>可以声为经。<a id="a-2Q"></a>今佛去世。<a id="a-2R"></a>纸墨传持。<a id="a-2S"></a>应用为色经。<a id="a-2T"></a>大品云。<a id="a-2U"></a>从经卷中闻。<a id="a-2V"></a>三用法为经。<a id="a-2W"></a>故云修我法者。<a id="a-2X"></a>证乃自知。<a id="a-2Y"></a>又尘为经。<a id="a-2Z"></a>若于此土耳识利者。<a id="a-2a"></a>能于声尘分别取悟。<a id="a-2b"></a>则声是其经。<a id="a-2c"></a>于余非经。<a id="a-2d"></a>若意识利者。<a id="a-2e"></a>自能研心思惟取决。<a id="a-2f"></a>法是其经。<a id="a-2g"></a>于余非经。<a id="a-2h"></a>眼识利者。<a id="a-2i"></a>文字诠量而得道理。<a id="a-2j"></a>色是其经。<a id="a-2k"></a>于余非经。<a id="a-2l"></a>此方用三尘而已。<a id="a-2m"></a>余三识钝。<a id="a-2n"></a>鼻嗅纸墨。<a id="a-2o"></a>则无所知。<a id="a-2p"></a>身触经卷。<a id="a-2q"></a>亦不能解。<a id="a-2r"></a>舌啖文字宁别是非。<a id="a-2s"></a>若他土亦用六尘。<a id="a-2t"></a>亦偏用一尘。<a id="a-2u"></a>如净名曰。<a id="a-2v"></a>以一食施一切。<a id="a-2w"></a>于食等者。<a id="a-2x"></a>于法亦等。<a id="a-2y"></a>于法等。<a id="a-2z"></a>于食亦等。<a id="a-30"></a>此即偏用舌根所对为经。<a id="a-31"></a>或有国土。<a id="a-32"></a>以天衣触身即得道。<a id="a-33"></a>此偏用触为经。<a id="a-34"></a>或见佛光明得道。<a id="a-35"></a>此偏用色为经。<a id="a-36"></a>或寂灭无言。<a id="a-37"></a>观心得道。<a id="a-38"></a>此偏用意为经。<a id="a-39"></a>如众香土。<a id="a-3A"></a>以香为佛事。<a id="a-3B"></a>此偏用香为经。<a id="a-3C"></a>他方六根识利。<a id="a-3D"></a>六尘得为经。<a id="a-3E"></a>此土三根识钝。<a id="a-3F"></a>鼻不及驴狗鹿等。<a id="a-3G"></a>云何于香味触等。<a id="a-3H"></a>能得通达。</p>
  <p id="a3I">问。<a id="a-3J"></a>根利故。<a id="a-3K"></a>于尘是经。<a id="a-3L"></a>钝者。<a id="a-3M"></a>尘则非经耶。</p>
  <p id="a3N">答。<a id="a-3O"></a>六尘是法界。<a id="a-3P"></a>体自是经。<a id="a-3Q"></a>非根利取。<a id="a-3R"></a>方乃是经。<a id="a-3S"></a>何者。<a id="a-3T"></a>大品云。<a id="a-3U"></a>一切法趣色。<a id="a-3V"></a>是趣不过。<a id="a-3W"></a>此色。<a id="a-3X"></a>能诠一切法。<a id="a-3Y"></a>如墨黑色。<a id="a-3Z"></a>一划诠一。<a id="a-3a"></a>二划诠二。<a id="a-3b"></a>三划诠三。<a id="a-3c"></a>竖一划则诠王。<a id="a-3d"></a>足右划则诠丑。<a id="a-3e"></a>足左划则诠田。<a id="a-3f"></a>出上诠由。<a id="a-3g"></a>出下诠申。<a id="a-3h"></a>如是回转。<a id="a-3i"></a>诠不可尽。<a id="a-3j"></a>或一字诠无量法。<a id="a-3k"></a>无量字共诠一法。<a id="a-3l"></a>无量字诠无量法。<a id="a-3m"></a>一字诠一法。<a id="a-3n"></a>于黑墨小小回转。<a id="a-3o"></a>诠量大异。<a id="a-3p"></a>左回诠恶。<a id="a-3q"></a>右回诠善。<a id="a-3r"></a>上点诠无漏。<a id="a-3s"></a>下点诠有漏。<a id="a-3t"></a>杀活与夺。<a id="a-3u"></a>毁誉苦乐。<a id="a-3v"></a>皆在墨中。<a id="a-3w"></a>更无一法出此墨外。<a id="a-3x"></a>略而言之。<a id="a-3y"></a>黑墨诠无量教。<a id="a-3z"></a>无量行。<a id="a-40"></a>无量理。<a id="a-41"></a>黑墨亦是教本。<a id="a-42"></a>行本。<a id="a-43"></a>理本。<a id="a-44"></a>黑墨从初一点。<a id="a-45"></a>至无量点。<a id="a-46"></a>从点至字。<a id="a-47"></a>从字至句。<a id="a-48"></a>从句至偈。<a id="a-49"></a>从偈至卷。<a id="a-4A"></a>从卷至部。<a id="a-4B"></a>又从一字句中。<a id="a-4C"></a>初立小行。<a id="a-4D"></a>后着大行。<a id="a-4E"></a>又从点字中。<a id="a-4F"></a>初见浅理。<a id="a-4G"></a>后到深理。<a id="a-4H"></a>是名黑色教行义。<a id="a-4I"></a>三种微发。<a id="a-4J"></a>乃至当知。<a id="a-4K"></a>黑字是诸法本。<a id="a-4L"></a>青黄赤白。<a id="a-4M"></a>亦复如是。<a id="a-4N"></a>非字非非字。<a id="a-4O"></a>双照字非字。<a id="a-4P"></a>不可说。<a id="a-4Q"></a>非不可说。<a id="a-4R"></a>不可见。<a id="a-4S"></a>非不可见。<a id="a-4T"></a>何所简择。<a id="a-4U"></a>何所不简择。<a id="a-4V"></a>何所摄。<a id="a-4W"></a>何所不摄。<a id="a-4X"></a>何所弃。<a id="a-4Y"></a>何所不弃。<a id="a-4Z"></a>是则俱是。<a id="a-4a"></a>非则悉非。<a id="a-4b"></a>能于黑色。<a id="a-4c"></a>通达一切非。<a id="a-4d"></a>于一切非。<a id="a-4e"></a>通达一切是。<a id="a-4f"></a>通达一切非非非是。<a id="a-4g"></a>一切法邪。<a id="a-4h"></a>一切法正。<a id="a-4i"></a>若于黑色。<a id="a-4j"></a>不如是解。<a id="a-4k"></a>则不知字与非字。<a id="a-4l"></a>青黄赤白。<a id="a-4m"></a>有对无对。<a id="a-4n"></a>皆不能知。<a id="a-4o"></a>若于黑色通达。<a id="a-4p"></a>知余色亦如是。<a id="a-4q"></a>此即法华经意。<a id="a-4r"></a>以色为经也。<a id="a-4s"></a>声尘亦如是。<a id="a-4t"></a>或一声诠一法。<a id="a-4u"></a>耳根利者。<a id="a-4v"></a>即解声爱见因缘。<a id="a-4w"></a>即空即假即中。<a id="a-4x"></a>知唇舌牙齿皆不可得。<a id="a-4y"></a>声即非声。<a id="a-4z"></a>非声亦声。<a id="a-50"></a>非声非非声。<a id="a-51"></a>声为教行义本。<a id="a-52"></a>种种等义。<a id="a-53"></a>皆如上说。<a id="a-54"></a>是即通达声经。<a id="a-55"></a>香味触等。<a id="a-56"></a>亦复如是。<a id="a-57"></a>经云。<a id="a-58"></a>一切世间治生产业。<a id="a-59"></a>皆与实相不相违背。<a id="a-5A"></a>即此意也。<a id="a-5B"></a>外入皆经。<a id="a-5C"></a>周遍法界。<a id="a-5D"></a>内入亦如是。<a id="a-5E"></a>内外入亦如是。<a id="a-5F"></a>经云。<a id="a-5G"></a>非内观得解脱。<a id="a-5H"></a>亦不离内观得解脱等。<a id="a-5I"></a>又云。<a id="a-5J"></a>能观心性。<a id="a-5K"></a>名为上定。<a id="a-5L"></a>心是体。<a id="a-5M"></a>夫有心者。<a id="a-5N"></a>皆当得三菩提。<a id="a-5O"></a>心是宗。<a id="a-5P"></a>制心一处。<a id="a-5Q"></a>无事不办。<a id="a-5R"></a>心是用。<a id="a-5S"></a>三界无别法。<a id="a-5T"></a>唯是一心作。<a id="a-5U"></a>觉观心是语本。<a id="a-5V"></a>以心分别于心。<a id="a-5W"></a>证心是教相。<a id="a-5X"></a>故云华香云树。<a id="a-5Y"></a>即法界之法门。<a id="a-5Z"></a>刹土众生。<a id="a-5a"></a>本十身之正体。<a id="a-5b"></a>故华严经云。<a id="a-5c"></a>知一切法是正思惟藏。</p>
  <p id="a5d">问。<a id="a-5e"></a>若心外无法。<a id="a-5f"></a>唯听无说者。<a id="a-5g"></a>云何佛言。<a id="a-5h"></a>我已所说法。<a id="a-5i"></a>如手中叶。<a id="a-5j"></a>又佛皆自说我成佛来。<a id="a-5k"></a>不说一字等。</p>
  <p id="a5l">答。<a id="a-5m"></a>古释云。<a id="a-5n"></a>林中叶喻。<a id="a-5o"></a>据为其缘。<a id="a-5p"></a>令诸有情识变法解。<a id="a-5q"></a>名我已说如手中叶。<a id="a-5r"></a>未为作缘。<a id="a-5s"></a>众生自心未起法解。<a id="a-5t"></a>名我未说如林中叶。<a id="a-5u"></a>约为增上。<a id="a-5v"></a>名说未说。</p>
  <p id="a5w">又唯识镜。<a id="a-5x"></a>问云。<a id="a-5y"></a>此中既云佛皆自说。<a id="a-5z"></a>何故乃言佛不说法。<a id="a-60"></a>岂非自语相违过耶。</p>
  <p id="a61">答。<a id="a-62"></a>此亦是可闻者自识变生。<a id="a-63"></a>佛实不说。<a id="a-64"></a>但为增上也。<a id="a-65"></a>众生识上变此言故。<a id="a-66"></a>故引为证。</p>
  <p id="a67">问。<a id="a-68"></a>但了一心。<a id="a-69"></a>能成深观者。<a id="a-6A"></a>若无位次。<a id="a-6B"></a>皂白何分。<a id="a-6C"></a>须合教乘以祛讹滥。<a id="a-6D"></a>教观双辩。<a id="a-6E"></a>方契佛心。</p>
  <p id="a6F">答。<a id="a-6G"></a>诚如所言。<a id="a-6H"></a>阙一不可。<a id="a-6I"></a>圆教观心。<a id="a-6J"></a>须明六即。<a id="a-6K"></a>以三观故免数他宝。<a id="a-6L"></a>以六即故。<a id="a-6M"></a>无增上心。<a id="a-6N"></a>然心非数量。<a id="a-6O"></a>岂有四六之文。<a id="a-6P"></a>理合幽玄。<a id="a-6Q"></a>谁分浅深之位。<a id="a-6R"></a>但为证入有异。<a id="a-6S"></a>俄分四教之门。<a id="a-6T"></a>升进亦殊。<a id="a-6U"></a>故列六即之位。<a id="a-6V"></a>此出台教止观正文。<a id="a-6W"></a>简慢滥于初心。<a id="a-6X"></a>证究竟于后位。<a id="a-6Y"></a>止观云。<a id="a-6Z"></a>约六即显是者。</p>
  <p id="a6a">问。<a id="a-6b"></a>为初心是。<a id="a-6c"></a>后心是。</p>
  <p id="a6d">答。<a id="a-6e"></a>如论云。<a id="a-6f"></a>焦炷非初。<a id="a-6g"></a>不离初。<a id="a-6h"></a>非后。<a id="a-6i"></a>不离后。<a id="a-6j"></a>若智信具足。<a id="a-6k"></a>闻一念即是。<a id="a-6l"></a>信故不谤。<a id="a-6m"></a>智故不惧。<a id="a-6n"></a>初后皆是。<a id="a-6o"></a>若无信。<a id="a-6p"></a>高推圣境。<a id="a-6q"></a>非己智分。<a id="a-6r"></a>若无智。<a id="a-6s"></a>起增上慢。<a id="a-6t"></a>谓己均佛。<a id="a-6u"></a>初后俱非。<a id="a-6v"></a>为此事故。<a id="a-6w"></a>须知六即。<a id="a-6x"></a>谓理即、<a id="a-6y"></a>名字即、<a id="a-6z"></a>观行即．相似即．分真即．究竟即。<a id="a-70"></a>此六即者。<a id="a-71"></a>始凡终圣。<a id="a-72"></a>始凡故。<a id="a-73"></a>除疑怯。<a id="a-74"></a>终圣故。<a id="a-75"></a>除慢大。<a id="a-76"></a>理即者。<a id="a-77"></a>一念心即如来藏理。<a id="a-78"></a>如故即空。<a id="a-79"></a>藏故即假。<a id="a-7A"></a>理故即中。<a id="a-7B"></a>三智一心中。<a id="a-7C"></a>具不可思议。<a id="a-7D"></a>三谛一谛。<a id="a-7E"></a>非三非一。<a id="a-7F"></a>一色一香。<a id="a-7G"></a>一切法。<a id="a-7H"></a>一切心。<a id="a-7I"></a>亦复如。<a id="a-7J"></a>是。<a id="a-7K"></a>名为理即菩提。<a id="a-7L"></a>亦是理即止观。<a id="a-7M"></a>即寂名止。<a id="a-7N"></a>即照名观。<a id="a-7O"></a>名字即者。<a id="a-7P"></a>理虽即是。<a id="a-7Q"></a>日用不知。<a id="a-7R"></a>以未闻三谛。<a id="a-7S"></a>全不识佛法。<a id="a-7T"></a>如牛羊眼。<a id="a-7U"></a>不解方隅。<a id="a-7V"></a>或从知识。<a id="a-7W"></a>或从经卷。<a id="a-7X"></a>闻上所说一实菩提。<a id="a-7Y"></a>于名字中通达解了。<a id="a-7Z"></a>知一切法皆是佛法。<a id="a-7a"></a>是为名字即菩提。<a id="a-7b"></a>亦是名字止观。<a id="a-7c"></a>若未闻时。<a id="a-7d"></a>处处驰求。<a id="a-7e"></a>既得闻已。<a id="a-7f"></a>攀觅心息。<a id="a-7g"></a>名止。<a id="a-7h"></a>但信法性。<a id="a-7i"></a>不信其诸。<a id="a-7j"></a>名为观。<a id="a-7k"></a>观行即者。<a id="a-7l"></a>若但闻名口说。<a id="a-7m"></a>如虫食木。<a id="a-7n"></a>偶得成字。<a id="a-7o"></a>是虫不知是字非字。<a id="a-7p"></a>既不通达。<a id="a-7q"></a>宁是菩提。<a id="a-7r"></a>必须心观明了。<a id="a-7s"></a>理慧相应。<a id="a-7t"></a>所行如所言。<a id="a-7u"></a>所言如所行。<a id="a-7v"></a>华首云。<a id="a-7w"></a>言说名不行。<a id="a-7x"></a>我不以言说。<a id="a-7y"></a>但心行菩提。<a id="a-7z"></a>此心口相应。<a id="a-80"></a>是观行菩提。<a id="a-81"></a>释论云。<a id="a-82"></a>四句评闻慧。<a id="a-83"></a>具足。<a id="a-84"></a>如眼得。<a id="a-85"></a>日照了无僻。<a id="a-86"></a>观行亦如是。<a id="a-87"></a>虽未契理。<a id="a-88"></a>观心不息。<a id="a-89"></a>如首楞严中射的喻。<a id="a-8A"></a>是名观行菩提。<a id="a-8B"></a>亦名观行止观。<a id="a-8C"></a>恒作此想名观。<a id="a-8D"></a>余想息名止。<a id="a-8E"></a>相似即菩提者。<a id="a-8F"></a>以其逾观逾明。<a id="a-8G"></a>逾止逾寂。<a id="a-8H"></a>如射邻的。<a id="a-8I"></a>名相似观慧。<a id="a-8J"></a>一切世间治生产业。<a id="a-8K"></a>不相违背。<a id="a-8L"></a>所有思想筹量。<a id="a-8M"></a>皆是先佛经中所说。<a id="a-8N"></a>如六根清净中说。<a id="a-8O"></a>圆伏无明名止。<a id="a-8P"></a>似中慧名观。<a id="a-8Q"></a>分真即者。<a id="a-8R"></a>因相似观力。<a id="a-8S"></a>入铜轮位。<a id="a-8T"></a>初破无明。<a id="a-8U"></a>见佛性。<a id="a-8V"></a>开宝藏。<a id="a-8W"></a>显真如。<a id="a-8X"></a>名发心住。<a id="a-8Y"></a>乃至等觉。<a id="a-8Z"></a>无明微薄。<a id="a-8a"></a>智慧转着。<a id="a-8b"></a>如从初月。<a id="a-8c"></a>至十四日月。<a id="a-8d"></a>光垂圆。<a id="a-8e"></a>闇垂尽。<a id="a-8f"></a>若人应以佛身得度者。<a id="a-8g"></a>即八相成道。<a id="a-8h"></a>应以九法界身得度者。<a id="a-8i"></a>以普门示现。<a id="a-8j"></a>如经广说。<a id="a-8k"></a>是名分真菩提。<a id="a-8l"></a>亦名分真止观。<a id="a-8m"></a>分真智断。<a id="a-8n"></a>究竟即菩提者。<a id="a-8o"></a>等觉一转。<a id="a-8p"></a>入于妙觉。<a id="a-8q"></a>智光圆满。<a id="a-8r"></a>不复可增。<a id="a-8s"></a>名菩提果。<a id="a-8t"></a>大涅槃断。<a id="a-8u"></a>更无可断。<a id="a-8v"></a>名果果。<a id="a-8w"></a>等觉不通。<a id="a-8x"></a>唯佛能通。<a id="a-8y"></a>过茶无道可说。<a id="a-8z"></a>故名究竟菩提。<a id="a-90"></a>亦名究竟止观。<a id="a-91"></a>古德约四教明六即者。<a id="a-92"></a>若藏教执色为有。<a id="a-93"></a>施拙度破析之因。<a id="a-94"></a>成但空灰断之果。<a id="a-95"></a>通教执色心是空。<a id="a-96"></a>了缘生无性之宗。<a id="a-97"></a>失中道不空之理。<a id="a-98"></a>别教从心生十法界。<a id="a-99"></a>心但有能生十界之理性。<a id="a-9A"></a>未即便具十界之因果。<a id="a-9B"></a>如从地。<a id="a-9C"></a>生一切草木。<a id="a-9D"></a>但从一心。<a id="a-9E"></a>次第生十界也。<a id="a-9F"></a>圆教。<a id="a-9G"></a>心具十法界。<a id="a-9H"></a>不待能所生。<a id="a-9I"></a>亦无前后际。<a id="a-9J"></a>只一念是十界。<a id="a-9K"></a>只十界是一念。<a id="a-9L"></a>一切时。<a id="a-9M"></a>一切处。<a id="a-9N"></a>一切法。<a id="a-9O"></a>念念中体常圆满。<a id="a-9P"></a>尘沙万德。<a id="a-9Q"></a>不欠少一分。<a id="a-9R"></a>八万惑业。<a id="a-9S"></a>不除断一分。<a id="a-9T"></a>不谓佛是果头极圣。<a id="a-9U"></a>我未证得。<a id="a-9V"></a>不谓凡是底下秽浊。<a id="a-9W"></a>我应舍离。<a id="a-9X"></a>总览法界。<a id="a-9Y"></a>在一念心头。<a id="a-9Z"></a>如一圆珠莹彻。<a id="a-9a"></a>明白。<a id="a-9b"></a>圆解。<a id="a-9c"></a>更无觉观。<a id="a-9d"></a>进修。<a id="a-9e"></a>亦不见有凡圣。<a id="a-9f"></a>取舍。<a id="a-9g"></a>分别妄念悉尽也。<a id="a-9h"></a>以初圆信人。<a id="a-9i"></a>未得纯净。<a id="a-9j"></a>烦恼有厚薄。<a id="a-9k"></a>习气有浅深。<a id="a-9l"></a>分别难忘。<a id="a-9m"></a>攀缘易起。<a id="a-9n"></a>心浮观浅。<a id="a-9o"></a>惑重境强。<a id="a-9p"></a>于对治之中。<a id="a-9q"></a>故分六即。<a id="a-9r"></a>是以凡夫心性本体。<a id="a-9s"></a>实齐上圣。<a id="a-9t"></a>但凡夫未能常用本。<a id="a-9u"></a>随境生心。<a id="a-9v"></a>分别计校。<a id="a-9w"></a>千差万别。<a id="a-9x"></a>虽在人道。<a id="a-9y"></a>心多不定。<a id="a-9z"></a>或发地狱心。<a id="a-A0"></a>或发饿鬼畜生心。<a id="a-A1"></a>何况人天善道。<a id="a-A2"></a>何况三乘圣道。<a id="a-A3"></a>无始妄习。<a id="a-A4"></a>何能顿遣。<a id="a-A5"></a>虽有见解。<a id="a-A6"></a>未能常照。<a id="a-A7"></a>故是凡也。<a id="a-A8"></a>若生死即涅槃。<a id="a-A9"></a>烦恼即菩提。<a id="a-AA"></a>是理即。<a id="a-AB"></a>若能暂照谛理。<a id="a-AC"></a>即坐佛座。<a id="a-AD"></a>证佛身。<a id="a-AE"></a>用佛法。<a id="a-AF"></a>当此一念圆现时。<a id="a-AG"></a>不见十方佛。<a id="a-AH"></a>异我此身此念也。<a id="a-AI"></a>解而未修。<a id="a-AJ"></a>是名字即。<a id="a-AK"></a>念有分数。<a id="a-AL"></a>名观行即。<a id="a-AM"></a>念似于境。<a id="a-AN"></a>名相似即。<a id="a-AO"></a>境入于念。<a id="a-AP"></a>名分真即。<a id="a-AQ"></a>无境无念。<a id="a-AR"></a>名究竟即。<a id="a-AS"></a>虽六常一。<a id="a-AT"></a>何凡何圣。<a id="a-AU"></a>虽一常六。<a id="a-AV"></a>凡圣天绝。<a id="a-AW"></a>又六而常一故言即。<a id="a-AX"></a>一而常六。<a id="a-AY"></a>故初后不齐。<a id="a-AZ"></a>当观念时。<a id="a-Aa"></a>非一非六。<a id="a-Ab"></a>又譬如不离贫女家得金。<a id="a-Ac"></a>即也。<a id="a-Ad"></a>贫女得金即富。<a id="a-Ae"></a>可喻众生即佛。<a id="a-Af"></a>取金有次第。<a id="a-Ag"></a>岂非六乎。<a id="a-Ah"></a>耘除草秽。<a id="a-Ai"></a>观行伏惑也。<a id="a-Aj"></a>掘土近金。<a id="a-Ak"></a>似见物未分明。<a id="a-Al"></a>岂非相似。<a id="a-Am"></a>收得一分。<a id="a-An"></a>岂非分真。<a id="a-Ao"></a>尽得受用。<a id="a-Ap"></a>女人欢喜。<a id="a-Aq"></a>岂非究竟耶。<a id="a-Ar"></a>是以顿悟宗已。<a id="a-As"></a>复须言行相应。<a id="a-At"></a>既得本清净。<a id="a-Au"></a>又须离垢清净。<a id="a-Av"></a>如大集经偈云。<a id="a-Aw"></a>远离一切诸烦恼。<a id="a-Ax"></a>清净无垢犹真实。<a id="a-Ay"></a>其心能作大光明。<a id="a-Az"></a>是名宝炬陀罗尼。<a id="a-B0"></a>又云。<a id="a-B1"></a>若有不觉一切境界。<a id="a-B2"></a>及自境界。<a id="a-B3"></a>如是之人。<a id="a-B4"></a>则能调伏。</p>
  <p id="aB5">问。<a id="a-B6"></a>如来无密语。<a id="a-B7"></a>迦葉不覆藏。<a id="a-B8"></a>则众生心常自明现。<a id="a-B9"></a>何须教观开示。<a id="a-BA"></a>广论横竖。</p>
  <p id="aBB">答。<a id="a-BC"></a>只为佛之知见蕴在众生心。<a id="a-BD"></a>虽然显现。<a id="a-BE"></a>而迷者不知。<a id="a-BF"></a>以客尘所覆。<a id="a-BG"></a>妄见所障。<a id="a-BH"></a>虽有如无。<a id="a-BI"></a>似世间宝藏。<a id="a-BJ"></a>为物所覆。<a id="a-BK"></a>莫有知者。<a id="a-BL"></a>是以须的示其宝处。<a id="a-BM"></a>令亲得见。<a id="a-BN"></a>遂获其宝。<a id="a-BO"></a>利济无穷。<a id="a-BP"></a>此亦如是。<a id="a-BQ"></a>因斯方便之门。<a id="a-BR"></a>得见心宝。<a id="a-BS"></a>遂以缘了。<a id="a-BT"></a>资发。<a id="a-BU"></a>亲得现前。<a id="a-BV"></a>智藏丰隆。<a id="a-BW"></a>法财具足。<a id="a-BX"></a>有兹胜利。<a id="a-BY"></a>教迹非虚。<a id="a-BZ"></a>如大涅槃经云。<a id="a-Ba"></a>譬如大海。<a id="a-Bb"></a>虽同一碱。<a id="a-Bc"></a>其中亦有上妙之水。<a id="a-Bd"></a>味同于乳。<a id="a-Be"></a>喻如雪山。<a id="a-Bf"></a>虽复成就种种功德。<a id="a-Bg"></a>多生诸药。<a id="a-Bh"></a>亦有毒草。<a id="a-Bi"></a>诸众生身。<a id="a-Bj"></a>亦复如是。<a id="a-Bk"></a>虽有四大毒蛇之种。<a id="a-Bl"></a>其中亦有妙药。<a id="a-Bm"></a>大王。<a id="a-Bn"></a>所谓佛性非是作法。<a id="a-Bo"></a>但为烦恼客尘所覆。<a id="a-Bp"></a>若刹利、<a id="a-Bq"></a>婆罗门、<a id="a-Br"></a>毗舍．首陀．能断除者。<a id="a-Bs"></a>即见佛性。<a id="a-Bt"></a>成无上道。<a id="a-Bu"></a>所以古德云。<a id="a-Bv"></a>开物性原者。<a id="a-Bw"></a>良以众生性含智海。<a id="a-Bx"></a>识洞真空。<a id="a-By"></a>但衣蔽明珠。<a id="a-Bz"></a>室埋秘藏。<a id="a-C0"></a>要假开示令其悟入。<a id="a-C1"></a>须凭观慧以契无生。<a id="a-C2"></a>又欲广其义用。<a id="a-C3"></a>须明横竖法门。<a id="a-C4"></a>竖唯一心。<a id="a-C5"></a>横遍一切。<a id="a-C6"></a>心非横竖。<a id="a-C7"></a>横竖是心。<a id="a-C8"></a>隐显同时。<a id="a-C9"></a>卷舒无碍。<a id="a-CA"></a>念念相即。<a id="a-CB"></a>法法融通。<a id="a-CC"></a>将竖约横。<a id="a-CD"></a>则无横而不竖。<a id="a-CE"></a>一一法皆至心原。<a id="a-CF"></a>将横约竖。<a id="a-CG"></a>则无竖而不横。<a id="a-CH"></a>具一切句。<a id="a-CI"></a>及一一句。<a id="a-CJ"></a>皆广等法界。<a id="a-CK"></a>所以义海云。<a id="a-CL"></a>体无别异。<a id="a-CM"></a>举则全锋。<a id="a-CN"></a>理不殊途。<a id="a-CO"></a>谈皆顿显。<a id="a-CP"></a>良由二边相尽。<a id="a-CQ"></a>差别体融。<a id="a-CR"></a>随智卷舒。<a id="a-CS"></a>应机屈曲。<a id="a-CT"></a>是故言起即起。<a id="a-CU"></a>谁云路之不通。<a id="a-CV"></a>举多即多。<a id="a-CW"></a>孰谈法之无在。<a id="a-CX"></a>故知立教皆为对机。<a id="a-CY"></a>机宜不同。<a id="a-CZ"></a>教分多种。<a id="a-Ca"></a>且如观色一法。<a id="a-Cb"></a>五教证入不同。<a id="a-Cc"></a>初小乘。<a id="a-Cd"></a>见是实色。<a id="a-Ce"></a>不说性空。<a id="a-Cf"></a>初教。<a id="a-Cg"></a>见此色法。<a id="a-Ch"></a>从缘所成。<a id="a-Ci"></a>必无自性。<a id="a-Cj"></a>即空无所有。<a id="a-Ck"></a>如波归水。<a id="a-Cl"></a>终教。<a id="a-Cm"></a>见色空无碍。<a id="a-Cn"></a>以真空不守自性。<a id="a-Co"></a>随缘成色。<a id="a-Cp"></a>即是幻色。<a id="a-Cq"></a>遂赖空成。<a id="a-Cr"></a>即此赖空之色。<a id="a-Cs"></a>虚相无体。<a id="a-Ct"></a>恒自性尽而空现。<a id="a-Cu"></a>是故色即空而常泯。<a id="a-Cv"></a>空即色而常存。<a id="a-Cw"></a>要由自尽之色。<a id="a-Cx"></a>方是空色。<a id="a-Cy"></a>成色之空。<a id="a-Cz"></a>乃是真空。<a id="a-D0"></a>举体互融。<a id="a-D1"></a>无有障碍。<a id="a-D2"></a>如水入波。<a id="a-D3"></a>顿教。<a id="a-D4"></a>一色法。<a id="a-D5"></a>无非真理所收。<a id="a-D6"></a>是故此色。<a id="a-D7"></a>即真理一味等。<a id="a-D8"></a>更无别法而可显说。<a id="a-D9"></a>水波双绝。<a id="a-DA"></a>圆教。<a id="a-DB"></a>起即全收。<a id="a-DC"></a>一多互摄。<a id="a-DD"></a>同时成立。<a id="a-DE"></a>一块圆明。<a id="a-DF"></a>随举即色。<a id="a-DG"></a>随举即空。<a id="a-DH"></a>义味自在。<a id="a-DI"></a>随智取用。<a id="a-DJ"></a>何以故。<a id="a-DK"></a>随举一门无不显现。<a id="a-DL"></a>古德云。<a id="a-DM"></a>皆本一心而贯诸法。<a id="a-DN"></a>夫一心者。<a id="a-DO"></a>万法之总也。<a id="a-DP"></a>分而为戒定慧。<a id="a-DQ"></a>开而为六度。<a id="a-DR"></a>散而为万行。<a id="a-DS"></a>万行未尝非一心。<a id="a-DT"></a>一心未尝违万行。<a id="a-DU"></a>然则一心者。<a id="a-DV"></a>万法之所生。<a id="a-DW"></a>而不属于万法。<a id="a-DX"></a>得之者。<a id="a-DY"></a>则于法自在矣。<a id="a-DZ"></a>见之者。<a id="a-Da"></a>则于教无碍矣。<a id="a-Db"></a>本非法。<a id="a-Dc"></a>不可以法说。<a id="a-Dd"></a>本非教。<a id="a-De"></a>不可以教传。<a id="a-Df"></a>岂可以轨迹而寻哉。<a id="a-Dg"></a>故知但研精一法。<a id="a-Dh"></a>内照分明。<a id="a-Di"></a>自然柔软。<a id="a-Dj"></a>入神。<a id="a-Dk"></a>顺法界之性。<a id="a-Dl"></a>无心合道。<a id="a-Dm"></a>履一际之门。<a id="a-Dn"></a>所以大智度论云。<a id="a-Do"></a>以人心多散。<a id="a-Dp"></a>如狂如贼如醉。<a id="a-Dq"></a>一心敬慎。<a id="a-Dr"></a>是诸功德初门。<a id="a-Ds"></a>摄心得禅。<a id="a-Dt"></a>便得实智慧。<a id="a-Du"></a>得实智慧。<a id="a-Dv"></a>便得解脱。<a id="a-Dw"></a>得解脱。<a id="a-Dx"></a>便得尽苦。<a id="a-Dy"></a>如是等事。<a id="a-Dz"></a>皆从一心得。<a id="a-E0"></a>华严私记云。<a id="a-E1"></a>无缚无著回向者。<a id="a-E2"></a>只了一切皆如故。<a id="a-E3"></a>所以无缚着耳。<a id="a-E4"></a>知一切皆无缚脱。<a id="a-E5"></a>一法既尔。<a id="a-E6"></a>一切法皆然。<a id="a-E7"></a>所以一切法即一法。<a id="a-E8"></a>一法即一切法。<a id="a-E9"></a>若一切法皆无性。<a id="a-EA"></a>即是分身佛集。<a id="a-EB"></a>宝塔出现。<a id="a-EC"></a>须弥入芥耳。<a id="a-ED"></a>如是洞达。<a id="a-EE"></a>一解千从。<a id="a-EF"></a>则知佛向无所有中出生。<a id="a-EG"></a>法于毕竟空中建立。<a id="a-EH"></a>以无生无性故。<a id="a-EI"></a>回转由心。<a id="a-EJ"></a>遂得集散同时。<a id="a-EK"></a>大小即入。<a id="a-EL"></a>所以森罗义趣。<a id="a-EM"></a>报化影像。<a id="a-EN"></a>乃至无量德业。<a id="a-EO"></a>广大神通。<a id="a-EP"></a>于宗镜中。<a id="a-EQ"></a>一时显现。<a id="a-ER"></a>且如龙蜃等类。<a id="a-ES"></a>全是业果生死之身。<a id="a-ET"></a>尚现不思议之力用。<a id="a-EU"></a>何况悟根本心。<a id="a-EV"></a>具如实智。<a id="a-EW"></a>而不能现广大之神用乎。<a id="a-EX"></a>如华严经云。<a id="a-EY"></a>佛子。<a id="a-EZ"></a>如罗睺阿修罗王。<a id="a-Ea"></a>本身长七百由旬。<a id="a-Eb"></a>化形长十六万八千由旬。<a id="a-Ec"></a>于大海中出其半身。<a id="a-Ed"></a>与须弥山而正齐等。<a id="a-Ee"></a>佛子。<a id="a-Ef"></a>彼阿修罗王。<a id="a-Eg"></a>虽化其身长十六万八千由旬。<a id="a-Eh"></a>然亦不坏本身之相。<a id="a-Ei"></a>诸蕴界处。<a id="a-Ej"></a>悉皆如本。<a id="a-Ek"></a>心不错乱。<a id="a-El"></a>不于变化身而作他想。<a id="a-Em"></a>于其本身生非己想。<a id="a-En"></a>本受生身。<a id="a-Eo"></a>恒受诸乐。<a id="a-Ep"></a>化身常现种种自在神通威力。<a id="a-Eq"></a>佛子。<a id="a-Er"></a>阿修罗王。<a id="a-Es"></a>有贪恚痴。<a id="a-Et"></a>具足憍慢。<a id="a-Eu"></a>尚能如是变现其身。<a id="a-Ev"></a>何况菩萨摩诃萨。<a id="a-Ew"></a>能深了达心法如幻。<a id="a-Ex"></a>一切世间。<a id="a-Ey"></a>皆悉如梦。<a id="a-Ez"></a>一切诸佛出兴于世。<a id="a-F0"></a>皆如影像。<a id="a-F1"></a>一切世界。<a id="a-F2"></a>犹如变化。<a id="a-F3"></a>言语音声。<a id="a-F4"></a>悉皆如响。<a id="a-F5"></a>见如实法。<a id="a-F6"></a>以如实法而为其身。<a id="a-F7"></a>知一切法本性清净。<a id="a-F8"></a>了知身心无有实体。<a id="a-F9"></a>其身普住无量境界。<a id="a-FA"></a>以佛智慧广大光明。<a id="a-FB"></a>净修一切菩提之行。<a id="a-FC"></a>乃至如有幻师。<a id="a-FD"></a>随于一处。<a id="a-FE"></a>作诸幻术。<a id="a-FF"></a>不以幻地故。<a id="a-FG"></a>坏于本地。<a id="a-FH"></a>不以幻日故。<a id="a-FI"></a>坏于本日。<a id="a-FJ"></a>菩萨摩诃萨。<a id="a-FK"></a>亦复如是。<a id="a-FL"></a>于无国土。<a id="a-FM"></a>现有国土。<a id="a-FN"></a>于有国土。<a id="a-FO"></a>现无国土。<a id="a-FP"></a>于有众生。<a id="a-FQ"></a>现无众生。<a id="a-FR"></a>于无众生。<a id="a-FS"></a>现有众生。<a id="a-FT"></a>无色现色。<a id="a-FU"></a>色现无色。<a id="a-FV"></a>初不乱后。<a id="a-FW"></a>后不乱初。<a id="a-FX"></a>菩萨了知一切世法。<a id="a-FY"></a>悉亦如是。<a id="a-FZ"></a>同于幻化。<a id="a-Fa"></a>知法幻故。<a id="a-Fb"></a>知智幻。<a id="a-Fc"></a>知智幻故。<a id="a-Fd"></a>知业幻。<a id="a-Fe"></a>知智幻业幻已。<a id="a-Ff"></a>起于幻智。<a id="a-Fg"></a>观一切业。<a id="a-Fh"></a>如世幻者。<a id="a-Fi"></a>不于处外而现其幻。<a id="a-Fj"></a>亦不于幻外而有其处。<a id="a-Fk"></a>菩萨摩诃萨。<a id="a-Fl"></a>亦复如是。<a id="a-Fm"></a>不于虚空外入世间。<a id="a-Fn"></a>亦不于世间外入虚空。<a id="a-Fo"></a>何以故。<a id="a-Fp"></a>虚空世间无差别故。<a id="a-Fq"></a>住于世间。<a id="a-Fr"></a>亦住虚空。<a id="a-Fs"></a>菩萨摩诃萨。<a id="a-Ft"></a>于虚空中。<a id="a-Fu"></a>能见能修一切世间种种差别妙庄严业。<a id="a-Fv"></a>于一念顷。<a id="a-Fw"></a>悉能了知无数世界。<a id="a-Fx"></a>若成若坏。<a id="a-Fy"></a>亦知诸劫相续次第。<a id="a-Fz"></a>能于一念现无数劫。<a id="a-G0"></a>亦不令其一念广大。<a id="a-G1"></a>菩萨摩诃萨。<a id="a-G2"></a>得不思议解脱幻智。<a id="a-G3"></a>到于彼岸。<a id="a-G4"></a>住于幻际。<a id="a-G5"></a>入世幻数。<a id="a-G6"></a>思惟诸法。<a id="a-G7"></a>悉皆如幻。<a id="a-G8"></a>不违幻世。<a id="a-G9"></a>尽于幻智。<a id="a-GA"></a>了知三世与幻无别。<a id="a-GB"></a>决定通达心无边际。<a id="a-GC"></a>如诸如来住如幻智。<a id="a-GD"></a>其心平等。<a id="a-GE"></a>菩萨摩诃萨。<a id="a-GF"></a>亦复如是。<a id="a-GG"></a>知诸世间。<a id="a-GH"></a>皆悉如幻。<a id="a-GI"></a>于一切处。<a id="a-GJ"></a>皆无所著。<a id="a-GK"></a>无有我所。<a id="a-GL"></a>如彼幻师。<a id="a-GM"></a>作诸幻事。<a id="a-GN"></a>虽不与彼幻事同住。<a id="a-GO"></a>而于幻事亦无迷惑。<a id="a-GP"></a>菩萨摩诃萨。<a id="a-GQ"></a>亦复如是。<a id="a-GR"></a>知一切法。<a id="a-GS"></a>到于彼岸。<a id="a-GT"></a>心不计我能入于法。<a id="a-GU"></a>亦不于法而有错乱。</p>
  <p id="aGV">问。<a id="a-GW"></a>只如自心如何观耶。</p>
  <p id="aGX">答。<a id="a-GY"></a>性该始终之际。<a id="a-GZ"></a>体非起尽之缘。<a id="a-Ga"></a>体遍迷悟之中。<a id="a-Gb"></a>性非解惑之事。<a id="a-Gc"></a>又云。<a id="a-Gd"></a>夫心原本净。<a id="a-Ge"></a>无为无数。<a id="a-Gf"></a>非一非二。<a id="a-Gg"></a>无色无相。<a id="a-Gh"></a>非偏非圆。<a id="a-Gi"></a>虽复觉知。<a id="a-Gj"></a>亦无觉知。<a id="a-Gk"></a>若念未念。<a id="a-Gl"></a>四运检心。<a id="a-Gm"></a>毕竟叵得。<a id="a-Gn"></a>岂可次第不次第偏圆观耶。<a id="a-Go"></a>犹如虚空。<a id="a-Gp"></a>等无有异。<a id="a-Gq"></a>此之心性。<a id="a-Gr"></a>毕竟无心。<a id="a-Gs"></a>有因缘时。<a id="a-Gt"></a>亦得明心。<a id="a-Gu"></a>既有论心。<a id="a-Gv"></a>即有方便正观之义。<a id="a-Gw"></a>譬如虚空。<a id="a-Gx"></a>亦有阴阳时雨。<a id="a-Gy"></a>心亦如是。<a id="a-Gz"></a>虽无偏圆。<a id="a-H0"></a>亦论渐顿。<a id="a-H1"></a>若观心具有性得三谛。<a id="a-H2"></a>性得三观。<a id="a-H3"></a>及一切法无前无后。<a id="a-H4"></a>无有次第。<a id="a-H5"></a>一念具足十法界法。<a id="a-H6"></a>若观心非空非有。<a id="a-H7"></a>则一切从心生法。<a id="a-H8"></a>亦非空非有。<a id="a-H9"></a>如是等一切诸法。<a id="a-HA"></a>在一心中。<a id="a-HB"></a>当知观此心原。<a id="a-HC"></a>与如来等。<a id="a-HD"></a>若作如此圆观。<a id="a-HE"></a>其人行住坐卧。<a id="a-HF"></a>皆应起塔。<a id="a-HG"></a>生如来心。<a id="a-HH"></a>如此观心。<a id="a-HI"></a>名观佛心也。<a id="a-HJ"></a>辅行记云。<a id="a-HK"></a>心造即是心具。<a id="a-HL"></a>故引心造之文。<a id="a-HM"></a>以证心具。<a id="a-HN"></a>华严经偈云。<a id="a-HO"></a>心如工画师。<a id="a-HP"></a>造种种五阴。<a id="a-HQ"></a>一切世界中。<a id="a-HR"></a>无法而不造。<a id="a-HS"></a>如心佛亦尔。<a id="a-HT"></a>如佛众生然。<a id="a-HU"></a>心佛及众生。<a id="a-HV"></a>是三无差别。<a id="a-HW"></a>若人欲求知。<a id="a-HX"></a>三世一切佛。<a id="a-HY"></a>应当如是观。<a id="a-HZ"></a>心造诸如来。<a id="a-Ha"></a>不解今文。<a id="a-Hb"></a>如何消偈心造一切。<a id="a-Hc"></a>三无差别。<a id="a-Hd"></a>言心造者。<a id="a-He"></a>不出二意。<a id="a-Hf"></a>一者约理。<a id="a-Hg"></a>造即是具。<a id="a-Hh"></a>二者约事。<a id="a-Hi"></a>不出三世。<a id="a-Hj"></a>三世又三。<a id="a-Hk"></a>一者过造于现。<a id="a-Hl"></a>过现造当。<a id="a-Hm"></a>如无始来。<a id="a-Hn"></a>及以现在。<a id="a-Ho"></a>乃至造于尽未来际。<a id="a-Hp"></a>一切诸业。<a id="a-Hq"></a>不出十界。<a id="a-Hr"></a>百界。<a id="a-Hs"></a>千如。<a id="a-Ht"></a>三千世间。<a id="a-Hu"></a>二者现造于现。<a id="a-Hv"></a>即是现在同业所感。<a id="a-Hw"></a>逐境心变。<a id="a-Hx"></a>名之为造。<a id="a-Hy"></a>以心有故。<a id="a-Hz"></a>一切皆有。<a id="a-I0"></a>以心空故。<a id="a-I1"></a>一切皆空。<a id="a-I2"></a>如世一官。<a id="a-I3"></a>所见不同。<a id="a-I4"></a>是畏是爱。<a id="a-I5"></a>是亲是怨。<a id="a-I6"></a>三者圣人变化所造。<a id="a-I7"></a>亦令众生变心所见。<a id="a-I8"></a>并由理具。<a id="a-I9"></a>方有事用。<a id="a-IA"></a>今欲修观。<a id="a-IB"></a>但观理具。<a id="a-IC"></a>俱破俱立。<a id="a-ID"></a>俱是法界。<a id="a-IE"></a>任运摄得权实所现。</p>
  <p id="aIF">又问。<a id="a-IG"></a>此不思议。<a id="a-IH"></a>亦约次第。<a id="a-II"></a>以释十法界。<a id="a-IJ"></a>与思议何别。</p>
  <p id="aIK">答。<a id="a-IL"></a>其实无别。<a id="a-IM"></a>思议。<a id="a-IN"></a>乃作从心生说。<a id="a-IO"></a>不思议。<a id="a-IP"></a>作一心具说。<a id="a-IQ"></a>若能如上信解。<a id="a-IR"></a>福德无量。<a id="a-IS"></a>佛亲比校。<a id="a-IT"></a>万行难偕。<a id="a-IU"></a>如法华经偈云。<a id="a-IV"></a>若人求佛慧。<a id="a-IW"></a>于八十万亿。<a id="a-IX"></a>那由他劫数。<a id="a-IY"></a>行五波罗蜜。<a id="a-IZ"></a>于是诸劫中。<a id="a-Ia"></a>布施供养佛。<a id="a-Ib"></a>及缘觉弟子并诸菩萨众。<a id="a-Ic"></a>珍异之饮食。<a id="a-Id"></a>上服与卧具。<a id="a-Ie"></a>栴檀立精舍。<a id="a-If"></a>以园林庄严。<a id="a-Ig"></a>如是等布施。<a id="a-Ih"></a>种种皆微妙。<a id="a-Ii"></a>尽此诸劫数。<a id="a-Ij"></a>以回向佛道。<a id="a-Ik"></a>若复持禁戒。<a id="a-Il"></a>清净无缺漏。<a id="a-Im"></a>求于无上道。<a id="a-In"></a>诸佛之所叹。<a id="a-Io"></a>若复行忍辱。<a id="a-Ip"></a>住于调柔地。<a id="a-Iq"></a>设众恶来加。<a id="a-Ir"></a>其心不倾动。<a id="a-Is"></a>诸有得法者。<a id="a-It"></a>怀于增上慢。<a id="a-Iu"></a>为此所轻恼。<a id="a-Iv"></a>如是亦能忍。<a id="a-Iw"></a>若复勤精进。<a id="a-Ix"></a>志念常坚固。<a id="a-Iy"></a>于无量亿劫。<a id="a-Iz"></a>一心不懈息。<a id="a-J0"></a>又于无数劫。<a id="a-J1"></a>住于空闲处。<a id="a-J2"></a>若坐若经行。<a id="a-J3"></a>除睡常摄心。<a id="a-J4"></a>以是因缘故。<a id="a-J5"></a>能生诸禅定。<a id="a-J6"></a>八十亿万劫。<a id="a-J7"></a>安住心不乱。<a id="a-J8"></a>持此一心福。<a id="a-J9"></a>愿求无上道。<a id="a-JA"></a>我得一切智。<a id="a-JB"></a>尽诸禅定际。<a id="a-JC"></a>是人于百千。<a id="a-JD"></a>万亿劫数中。<a id="a-JE"></a>行此诸功德。<a id="a-JF"></a>如上之所说。<a id="a-JG"></a>有善男女等。<a id="a-JH"></a>闻我说寿命。<a id="a-JI"></a>乃至一念信。<a id="a-JJ"></a>其福过于彼。<a id="a-JK"></a>文句疏释云。<a id="a-JL"></a>一念信解者。<a id="a-JM"></a>谓随所闻处。<a id="a-JN"></a>豁尔开明。<a id="a-JO"></a>随语而入。<a id="a-JP"></a>无有挂碍。<a id="a-JQ"></a>信一切法。<a id="a-JR"></a>皆是佛法。<a id="a-JS"></a>又信佛法。<a id="a-JT"></a>不隔一切法。<a id="a-JU"></a>不得佛法。<a id="a-JV"></a>不得一切法。<a id="a-JW"></a>而见一切法。<a id="a-JX"></a>亦见佛法。<a id="a-JY"></a>即一而三即三而一。<a id="a-JZ"></a>亦是行于非道。<a id="a-Ja"></a>通达佛道。<a id="a-Jb"></a>行于佛道。<a id="a-Jc"></a>通达一切道。<a id="a-Jd"></a>不得佛道一切道。<a id="a-Je"></a>而通达佛道一切道。<a id="a-Jf"></a>无所有而有。<a id="a-Jg"></a>而有无所有。<a id="a-Jh"></a>非所有。<a id="a-Ji"></a>非无所有。<a id="a-Jj"></a>如门前路。<a id="a-Jk"></a>通达一切东西南北。<a id="a-Jl"></a>划无壅碍。<a id="a-Jm"></a>眼耳鼻舌身意。<a id="a-Jn"></a>凡有所对。<a id="a-Jo"></a>悉亦如是。<a id="a-Jp"></a>无疑曰信。<a id="a-Jq"></a>明了曰解。<a id="a-Jr"></a>是为一念信解心也。<a id="a-Js"></a>此一念信解心。<a id="a-Jt"></a>心同佛心。<a id="a-Ju"></a>信齐佛信。<a id="a-Jv"></a>入真实般若之性。<a id="a-Jw"></a>到究竟解脱之原。<a id="a-Jx"></a>所以无量无数劫中。<a id="a-Jy"></a>修五波罗蜜之功德。<a id="a-Jz"></a>校量信解宗镜一念之功。<a id="a-K0"></a>万不及一。<a id="a-K1"></a>故云不识玄旨。<a id="a-K2"></a>徒劳念静。<a id="a-K3"></a>是以先悟宗镜。<a id="a-K4"></a>然后圆修。<a id="a-K5"></a>理行无差。<a id="a-K6"></a>方为契当。</p>
  <p id="aK7">问。<a id="a-K8"></a>如上观心。<a id="a-K9"></a>如何是所入能入之门。</p>
  <p id="aKA">答。<a id="a-KB"></a>能所之入。<a id="a-KC"></a>唯是一心。<a id="a-KD"></a>约智而论。<a id="a-KE"></a>假分能所。<a id="a-KF"></a>所入。<a id="a-KG"></a>即所证一心之理。<a id="a-KH"></a>能入。<a id="a-KI"></a>即能观一心之智。<a id="a-KJ"></a>又理是心之体。<a id="a-KK"></a>智是心之用。<a id="a-KL"></a>犹如日光。<a id="a-KM"></a>还照日体。<a id="a-KN"></a>以此心光。<a id="a-KO"></a>复照心体。<a id="a-KP"></a>则二而不二。<a id="a-KQ"></a>体用冥一。<a id="a-KR"></a>不二而二。<a id="a-KS"></a>能所似分。<a id="a-KT"></a>今约先德。<a id="a-KU"></a>依华严宗。<a id="a-KV"></a>立所入能入二门。<a id="a-KW"></a>先明所入者。<a id="a-KX"></a>统唯一真法界。<a id="a-KY"></a>谓寂寥虚旷。<a id="a-KZ"></a>冲深包博。<a id="a-Ka"></a>总该万有。<a id="a-Kb"></a>即是一心。<a id="a-Kc"></a>体绝有无。<a id="a-Kd"></a>相非生灭。<a id="a-Ke"></a>迷之则生死无穷。<a id="a-Kf"></a>解之则廓然大悟。<a id="a-Kg"></a>为总开示。<a id="a-Kh"></a>不知以何詺目强分理事二门。<a id="a-Ki"></a>而理事浑融。<a id="a-Kj"></a>无有障碍。<a id="a-Kk"></a>一事法界。<a id="a-Kl"></a>二理法界。<a id="a-Km"></a>略有二门。<a id="a-Kn"></a>一性净门。<a id="a-Ko"></a>在缠不染。<a id="a-Kp"></a>性恒清净。<a id="a-Kq"></a>虽遍一切。<a id="a-Kr"></a>不同一切。<a id="a-Ks"></a>如湿之性。<a id="a-Kt"></a>遍于动静。<a id="a-Ku"></a>凝流不易。<a id="a-Kv"></a>净秽恒如。<a id="a-Kw"></a>二离垢门。<a id="a-Kx"></a>由对治障尽。<a id="a-Ky"></a>随位浅深。<a id="a-Kz"></a>体虽湛然。<a id="a-L0"></a>随缘有异。<a id="a-L1"></a>三事理无障碍法界。<a id="a-L2"></a>亦有二门。<a id="a-L3"></a>一相即无碍门。<a id="a-L4"></a>一心法界。<a id="a-L5"></a>含真如生灭二门。<a id="a-L6"></a>互相交彻。<a id="a-L7"></a>不坏性相。<a id="a-L8"></a>其犹摄水之波非静。<a id="a-L9"></a>摄波之水非动。<a id="a-LA"></a>二形夺无寄门。<a id="a-LB"></a>谓无事非理。<a id="a-LC"></a>故事非事也。<a id="a-LD"></a>无理非事。<a id="a-LE"></a>故理非理也。<a id="a-LF"></a>四双融俱离。<a id="a-LG"></a>性相浑然。<a id="a-LH"></a>而有十门。<a id="a-LI"></a>一由离相故。<a id="a-LJ"></a>事坏而即理。<a id="a-LK"></a>二由离性故。<a id="a-LL"></a>理泯而即事。<a id="a-LM"></a>三由离相不坏相故。<a id="a-LN"></a>事即理而事在。<a id="a-LO"></a>以非事为事。<a id="a-LP"></a>四由离性不泯性故。<a id="a-LQ"></a>理即事而理在。<a id="a-LR"></a>以非理为理。<a id="a-LS"></a>五由离相不异离性。<a id="a-LT"></a>故。<a id="a-LU"></a>事理双夺迥超言念。<a id="a-LV"></a>六由不坏不异不泯。<a id="a-LW"></a>故。<a id="a-LX"></a>有初事理二界。<a id="a-LY"></a>俱存。<a id="a-LZ"></a>烂然可见。<a id="a-La"></a>七由不坏不泯。<a id="a-Lb"></a>不异离相离性故。<a id="a-Lc"></a>为一事理无碍法界。<a id="a-Ld"></a>使超视听之妙法。<a id="a-Le"></a>无不恒通见闻。<a id="a-Lf"></a>绝思议之深义。<a id="a-Lg"></a>未尝碍于言念。<a id="a-Lh"></a>八由以理融事。<a id="a-Li"></a>令无分剂。<a id="a-Lj"></a>如理之遍。<a id="a-Lk"></a>一入一切。<a id="a-Ll"></a>如理之包。<a id="a-Lm"></a>一切入一。<a id="a-Ln"></a>故缘起之法。<a id="a-Lo"></a>一一各摄法界无尽。<a id="a-Lp"></a>九由因果法各全摄故。<a id="a-Lq"></a>令普贤身中。<a id="a-Lr"></a>佛佛无尽。<a id="a-Ls"></a>佛毛孔内。<a id="a-Lt"></a>菩萨重重。<a id="a-Lu"></a>十因果法界差别之法。<a id="a-Lv"></a>无不恒摄法界无遗故。<a id="a-Lw"></a>随一一门。<a id="a-Lx"></a>一一位。<a id="a-Ly"></a>各摄重重故。<a id="a-Lz"></a>广刹大身。<a id="a-M0"></a>轻尘毛孔。<a id="a-M1"></a>皆无尽相。<a id="a-M2"></a>以其后一。<a id="a-M3"></a>总融前九为浑融门。<a id="a-M4"></a>夫法界者。<a id="a-M5"></a>即一心之总名。<a id="a-M6"></a>万行之归趣。<a id="a-M7"></a>如华严论云。<a id="a-M8"></a>从信住行回向十地十一地及佛果。<a id="a-M9"></a>总以法界为果体。<a id="a-MA"></a>文殊为法界理。<a id="a-MB"></a>普贤为法界智。<a id="a-MC"></a>理智妙用为一佛门。<a id="a-MD"></a>以此一门。<a id="a-ME"></a>为化群蒙分为二法。<a id="a-MF"></a>若也逐根随俗。<a id="a-MG"></a>法门无尽。<a id="a-MH"></a>若论实理。<a id="a-MI"></a>不离无法界之中一法。<a id="a-MJ"></a>一多无碍。<a id="a-MK"></a>名为普贤。<a id="a-ML"></a>始接童蒙。<a id="a-MM"></a>达无性理中。<a id="a-MN"></a>妙简正邪。<a id="a-MO"></a>入无生慧。<a id="a-MP"></a>名号文殊。<a id="a-MQ"></a>亦名童子菩萨。<a id="a-MR"></a>能同苦际。<a id="a-MS"></a>兴行利生。<a id="a-MT"></a>治佛家法。<a id="a-MU"></a>名为普贤。<a id="a-MV"></a>二人参体。<a id="a-MW"></a>名之为佛。<a id="a-MX"></a>本来自在。<a id="a-MY"></a>名为法界。<a id="a-MZ"></a>从初彻后。<a id="a-Ma"></a>总此法界为体。<a id="a-Mb"></a>更无别法。<a id="a-Mc"></a>此品为一切诸佛因果之大都。<a id="a-Md"></a>亦是众圣贤所行之大路。<a id="a-Me"></a>无出此也。<a id="a-Mf"></a>亦是自心一切智王之所游观之大宅也。<a id="a-Mg"></a>亦是一切众生之所依。<a id="a-Mh"></a>故名法界。<a id="a-Mi"></a>二能入门有二。<a id="a-Mj"></a>一果海离于说相。<a id="a-Mk"></a>二因门可寄言说。<a id="a-Ml"></a>今且略明无分别智证理法界。<a id="a-Mm"></a>以为五门。<a id="a-Mn"></a>一能所历然。<a id="a-Mo"></a>谓以无分别智。<a id="a-Mp"></a>证无差别理。<a id="a-Mq"></a>如日合空。<a id="a-Mr"></a>虽不可分。<a id="a-Ms"></a>而日非空。<a id="a-Mt"></a>空非日光。<a id="a-Mu"></a>二能所无二。<a id="a-Mv"></a>以知一切法。<a id="a-Mw"></a>即心自性。<a id="a-Mx"></a>以即体之智。<a id="a-My"></a>还照心体。<a id="a-Mz"></a>举一全收。<a id="a-N0"></a>举理收智。<a id="a-N1"></a>智非理外。<a id="a-N2"></a>举智收理。<a id="a-N3"></a>智体即寂。<a id="a-N4"></a>如一明珠。<a id="a-N5"></a>珠自有光。<a id="a-N6"></a>光还照珠。<a id="a-N7"></a>三能所俱泯。<a id="a-N8"></a>由智即理。<a id="a-N9"></a>故智非智。<a id="a-NA"></a>以全同理。<a id="a-NB"></a>无自体故。<a id="a-NC"></a>由理即智。<a id="a-ND"></a>故理非理。<a id="a-NE"></a>以全同智。<a id="a-NF"></a>无自立故。<a id="a-NG"></a>如波即水。<a id="a-NH"></a>动相便虚。<a id="a-NI"></a>如水即波。<a id="a-NJ"></a>静相亦隐。<a id="a-NK"></a>动静两亡。<a id="a-NL"></a>性相齐离。<a id="a-NM"></a>四存泯无碍。<a id="a-NN"></a>离相离性。<a id="a-NO"></a>则能所双泯。<a id="a-NP"></a>不坏性相。<a id="a-NQ"></a>能所历然。<a id="a-NR"></a>如波与水。<a id="a-NS"></a>虽动静两亡。<a id="a-NT"></a>不坏波湿。<a id="a-NU"></a>五举一全收。<a id="a-NV"></a>上列四门。<a id="a-NW"></a>欲彰义异。<a id="a-NX"></a>理既融摄曾无二原。<a id="a-NY"></a>如海一滴。<a id="a-NZ"></a>具百川味。<a id="a-Na"></a>又所入境者。<a id="a-Nb"></a>即不思议解脱境界。<a id="a-Nc"></a>何名不思议。<a id="a-Nd"></a>心言罔及故。<a id="a-Ne"></a>何法不思议。<a id="a-Nf"></a>即解脱境界。<a id="a-Ng"></a>解脱有二。<a id="a-Nh"></a>一作用解脱。<a id="a-Ni"></a>作用自在。<a id="a-Nj"></a>脱拘碍故。<a id="a-Nk"></a>二离障解脱。<a id="a-Nl"></a>具足二智。<a id="a-Nm"></a>脱二障故。<a id="a-Nn"></a>二障者。<a id="a-No"></a>即烦恼所知二障。<a id="a-Np"></a>烦恼障事。<a id="a-Nq"></a>所知障理。<a id="a-Nr"></a>一切众生不证真心。<a id="a-Ns"></a>皆为二障所缠。<a id="a-Nt"></a>由内离障。<a id="a-Nu"></a>外用无羁。<a id="a-Nv"></a>二义相成。<a id="a-Nw"></a>总名解脱。<a id="a-Nx"></a>境界有二。<a id="a-Ny"></a>一分剂境。<a id="a-Nz"></a>如国疆域。<a id="a-O0"></a>各有分剂。<a id="a-O1"></a>佛及普贤德用分剂。<a id="a-O2"></a>无能及故。<a id="a-O3"></a>二所知境界。<a id="a-O4"></a>事理无边。<a id="a-O5"></a>唯佛普贤方究尽故。<a id="a-O6"></a>由证所知无边之境。<a id="a-O7"></a>故成德用无有边涯。<a id="a-O8"></a>二亦相成。<a id="a-O9"></a>总为境界。<a id="a-OA"></a>此二不二。<a id="a-OB"></a>故不思议。<a id="a-OC"></a>又能入者。<a id="a-OD"></a>即普贤行愿。<a id="a-OE"></a>又人与法俱称普义。<a id="a-OF"></a>若约人。<a id="a-OG"></a>即普贤。<a id="a-OH"></a>若约法。<a id="a-OI"></a>即普法。<a id="a-OJ"></a>所言入者。<a id="a-OK"></a>能所契合。<a id="a-OL"></a>泯绝无寄。<a id="a-OM"></a>一入全真。<a id="a-ON"></a>方为真入。<a id="a-OO"></a>又不入而入。<a id="a-OP"></a>以智体即如。<a id="a-OQ"></a>如外无法而可攀缘。<a id="a-OR"></a>故无可入。<a id="a-OS"></a>心行处灭。<a id="a-OT"></a>寂然无入。<a id="a-OU"></a>不失照用故。<a id="a-OV"></a>恒以一如而观诸法。<a id="a-OW"></a>故名而入。<a id="a-OX"></a>此二无碍。<a id="a-OY"></a>方为真入。<a id="a-OZ"></a>又佛境入无所入。<a id="a-Oa"></a>有三。<a id="a-Ob"></a>一约一切众生即如来藏。<a id="a-Oc"></a>更何所入。<a id="a-Od"></a>翻迷之悟。<a id="a-Oe"></a>故云证入。<a id="a-Of"></a>二约理。<a id="a-Og"></a>非即非异。<a id="a-Oh"></a>故云入无所入。<a id="a-Oi"></a>三约心。<a id="a-Oj"></a>境心冥真境。<a id="a-Ok"></a>故说为入。<a id="a-Ol"></a>若有所入。<a id="a-Om"></a>境智未亡。<a id="a-On"></a>岂得称入。<a id="a-Oo"></a>实无所入。<a id="a-Op"></a>方名真入。<a id="a-Oq"></a>又入不入二义。<a id="a-Or"></a>上约缘起相由门。<a id="a-Os"></a>今法性融通门者。<a id="a-Ot"></a>即性之一字。<a id="a-Ou"></a>夫法性融通。<a id="a-Ov"></a>要不坏相而即真性。<a id="a-Ow"></a>入则坏缘起者。<a id="a-Ox"></a>无可相入。<a id="a-Oy"></a>不入则坏性者。<a id="a-Oz"></a>则性不遍一切法故。<a id="a-P0"></a>由不坏性相。<a id="a-P1"></a>方是法性融通义也。<a id="a-P2"></a>二又要由不入方能入耳者。<a id="a-P3"></a>亦通二门。<a id="a-P4"></a>唯就相说。<a id="a-P5"></a>若约缘起门。<a id="a-P6"></a>要由诸缘历然不入。<a id="a-P7"></a>方得相资遍相入耳。<a id="a-P8"></a>若约法性融通门者。<a id="a-P9"></a>要由事相历然。<a id="a-PA"></a>方随理融入一切法。<a id="a-PB"></a>故说若唯约理。<a id="a-PC"></a>无可即入。<a id="a-PD"></a>若双约性相上第一义。<a id="a-PE"></a>相即不入。<a id="a-PF"></a>性即能入。<a id="a-PG"></a>若独相独性。<a id="a-PH"></a>俱不能入。<a id="a-PI"></a>要二相融。<a id="a-PJ"></a>方能入。<a id="a-PK"></a>又若约体空。<a id="a-PL"></a>则无来无入。<a id="a-PM"></a>若唯约性。<a id="a-PN"></a>无可即入。<a id="a-PO"></a>若约相不坏。<a id="a-PP"></a>如本无差者。<a id="a-PQ"></a>或唯约事。<a id="a-PR"></a>不能即入。<a id="a-PS"></a>以性融相。<a id="a-PT"></a>故得互入。<a id="a-PU"></a>是显正入义。<a id="a-PV"></a>谓不异理之一事。<a id="a-PW"></a>全摄法性。<a id="a-PX"></a>时令彼不异理之多事。<a id="a-PY"></a>随所依理。<a id="a-PZ"></a>皆于一中现等。<a id="a-Pa"></a>一事摄理既尔。<a id="a-Pb"></a>多事摄理亦然。<a id="a-Pc"></a>则一事随所依理。<a id="a-Pd"></a>皆于多中现。<a id="a-Pe"></a>故得互入。<a id="a-Pf"></a>是法性融通门。<a id="a-Pg"></a>以此一门。<a id="a-Ph"></a>能入万法。<a id="a-Pi"></a>故法华疏云。<a id="a-Pj"></a>以实相入真。<a id="a-Pk"></a>决了声闻法。<a id="a-Pl"></a>是诸经之王。<a id="a-Pm"></a>实相入俗。<a id="a-Pn"></a>一切治生产业。<a id="a-Po"></a>皆与实相不相违背。<a id="a-Pp"></a>实相入中。<a id="a-Pq"></a>诸法无非佛法。<a id="a-Pr"></a>若入此三观。<a id="a-Ps"></a>即是入一切法。<a id="a-Pt"></a>以诸法不出三谛故。</p>
  <p id="aPu">问。<a id="a-Pv"></a>十住菩萨证入之时。<a id="a-Pw"></a>唯一真如。<a id="a-Px"></a>无有境界。<a id="a-Py"></a>云何复说分剂二种境界。</p>
  <p id="aPz">答。<a id="a-Q0"></a>此是不思议境界。<a id="a-Q1"></a>非同情执。<a id="a-Q2"></a>或存或泯。<a id="a-Q3"></a>或总合。<a id="a-Q4"></a>或俱离。<a id="a-Q5"></a>不出一心而论舒卷。<a id="a-Q6"></a>若存。<a id="a-Q7"></a>非立心外之法。<a id="a-Q8"></a>是存其全理之事。<a id="a-Q9"></a>若泯。<a id="a-QA"></a>非坏全事之理。<a id="a-QB"></a>是泯其体外之见。<a id="a-QC"></a>则不碍心镜而一味。<a id="a-QD"></a>不坏一味而心境。<a id="a-QE"></a>故华严经颂云。<a id="a-QF"></a>如来甚深境。<a id="a-QG"></a>其量等虚空。<a id="a-QH"></a>一切众生入。<a id="a-QI"></a>而实无所入。</p>
  <p id="aQJ">问。<a id="a-QK"></a>若正观成时。<a id="a-QL"></a>以有心成。<a id="a-QM"></a>以无心成。</p>
  <p id="aQN">答。<a id="a-QO"></a>夫入此宗。<a id="a-QP"></a>不可以有无求。<a id="a-QQ"></a>不可以能所辩。<a id="a-QR"></a>若以有念析归无念。<a id="a-QS"></a>此念还成有。<a id="a-QT"></a>若以无心作空无会者。<a id="a-QU"></a>即成断灭。<a id="a-QV"></a>皆落意地。<a id="a-QW"></a>不出见知。<a id="a-QX"></a>又若逆之。<a id="a-QY"></a>则不合事理。<a id="a-QZ"></a>若顺之。<a id="a-Qa"></a>又成能所。<a id="a-Qb"></a>只可以妙会。<a id="a-Qc"></a>不可以事求。<a id="a-Qd"></a>所以华严会意云。<a id="a-Qe"></a>并须除念会意。<a id="a-Qf"></a>无间相续。<a id="a-Qg"></a>顺法修行。<a id="a-Qh"></a>若动念起心。<a id="a-Qi"></a>即入魔网。<a id="a-Qj"></a>以法不动念故。<a id="a-Qk"></a>顺法即念除。<a id="a-Ql"></a>我见是妄心。<a id="a-Qm"></a>违法故生死。<a id="a-Qn"></a>是知法无动念。<a id="a-Qo"></a>不可以有念求。<a id="a-Qp"></a>又非无念。<a id="a-Qq"></a>不可以无心得。<a id="a-Qr"></a>应可玄会取其意耳。<a id="a-Qs"></a>如说有不有。<a id="a-Qt"></a>无不无等。<a id="a-Qu"></a>但动心即寂。<a id="a-Qv"></a>是彼法。<a id="a-Qw"></a>故名顺法也。<a id="a-Qx"></a>若以心顺于法。<a id="a-Qy"></a>即有能所。<a id="a-Qz"></a>非顺法也。<a id="a-R0"></a>故维摩经云。<a id="a-R1"></a>法离一切观行。<a id="a-R2"></a>肇师云。<a id="a-R3"></a>法本无相。<a id="a-R4"></a>非观行之所能见。<a id="a-R5"></a>见之者。<a id="a-R6"></a>其唯无观乎。<a id="a-R7"></a>如赤水求于玄珠。<a id="a-R8"></a>罔象而得之。<a id="a-R9"></a>故云藏于身。<a id="a-RA"></a>不藏于川。<a id="a-RB"></a>在于心。<a id="a-RC"></a>不在乎水。<a id="a-RD"></a>故庄子云。<a id="a-RE"></a>黄帝游于赤水之北。<a id="a-RF"></a>登昆仑之丘。<a id="a-RG"></a>南望。<a id="a-RH"></a>遗其玄珠。<a id="a-RI"></a>使智索之。<a id="a-RJ"></a>而不得。<a id="a-RK"></a>使离娄索之。<a id="a-RL"></a>而不得。<a id="a-RM"></a>乃因罔象得之。<a id="a-RN"></a>黄帝曰。<a id="a-RO"></a>异哉。<a id="a-RP"></a>罔象。<a id="a-RQ"></a>乃可得之。<a id="a-RR"></a>夫真不可以定求。<a id="a-RS"></a>故无心以得之。<a id="a-RT"></a>如弄珠吟云。<a id="a-RU"></a>罔象无心却得珠。<a id="a-RV"></a>能见能闻是虚伪。<a id="a-RW"></a>然虽不落见闻。<a id="a-RX"></a>又非无知觉。<a id="a-RY"></a>如融大师信心铭云。<a id="a-RZ"></a>惺惺了知。<a id="a-Ra"></a>见网转弥。<a id="a-Rb"></a>寂寂无见。<a id="a-Rc"></a>闇室不移。<a id="a-Rd"></a>惺惺无妄。<a id="a-Re"></a>寂寂寥亮。<a id="a-Rf"></a>宝印真宗。<a id="a-Rg"></a>森罗一相。<a id="a-Rh"></a>所以无念者。<a id="a-Ri"></a>即念而无念。<a id="a-Rj"></a>以念无自性。<a id="a-Rk"></a>缘起即空。<a id="a-Rl"></a>又缘起者。<a id="a-Rm"></a>皆是真性中缘起。<a id="a-Rn"></a>岂属有无。<a id="a-Ro"></a>乃至即生无生。<a id="a-Rp"></a>即灭无灭。<a id="a-Rq"></a>亦复如是。<a id="a-Rr"></a>故宝藏论云。<a id="a-Rs"></a>若言其生。<a id="a-Rt"></a>无状无形。<a id="a-Ru"></a>若言其灭。<a id="a-Rv"></a>今古常灵。<a id="a-Rw"></a>又云。<a id="a-Rx"></a>是以斩首灰形。<a id="a-Ry"></a>其无以损生。<a id="a-Rz"></a>金丹玉屑。<a id="a-S0"></a>其无以养生。<a id="a-S1"></a>故真生不灭。<a id="a-S2"></a>真灭不生。<a id="a-S3"></a>可谓常灭。<a id="a-S4"></a>可谓常生。<a id="a-S5"></a>其有爱生恶灭者。<a id="a-S6"></a>斯不悟常灭。<a id="a-S7"></a>爱灭恶生者。<a id="a-S8"></a>斯不悟常生。<a id="a-S9"></a>永嘉集云。<a id="a-SA"></a>故知妙道无形。<a id="a-SB"></a>万像不乖其致。<a id="a-SC"></a>真如寂灭。<a id="a-SD"></a>众响靡异其原。<a id="a-SE"></a>迷之则见倒惑生。<a id="a-SF"></a>悟之则顺违无地。<a id="a-SG"></a>閴寂非有。<a id="a-SH"></a>缘会而能生。<a id="a-SI"></a>峨嶷非无。<a id="a-SJ"></a>缘散而能灭。<a id="a-SK"></a>灭既非灭。<a id="a-SL"></a>以何灭灭。<a id="a-SM"></a>生既非生。<a id="a-SN"></a>以何生生。<a id="a-SO"></a>生灭既虚。<a id="a-SP"></a>实相常住矣。<a id="a-SQ"></a>华严疏云。<a id="a-SR"></a>生之无生。<a id="a-SS"></a>真性湛然。<a id="a-ST"></a>无生之生。<a id="a-SU"></a>业果宛然。<a id="a-SV"></a>是知若即念存有念。<a id="a-SW"></a>即是常见。<a id="a-SX"></a>离生求无生。<a id="a-SY"></a>即是断见。<a id="a-SZ"></a>皆不达实相无生无灭之理。<a id="a-Sa"></a>若正了无生。<a id="a-Sb"></a>则无生无不生。<a id="a-Sc"></a>岂定执有生无生之二见乎。<a id="a-Sd"></a>所以云。<a id="a-Se"></a>谁无念。<a id="a-Sf"></a>谁无生。<a id="a-Sg"></a>若实无生无不生。<a id="a-Sh"></a>唤取机关木人问。<a id="a-Si"></a>求佛施功早晚成。<a id="a-Sj"></a>若以息念归无念。<a id="a-Sk"></a>如同寒木死灰。<a id="a-Sl"></a>与木人何别。<a id="a-Sm"></a>岂有成佛之期耶。<a id="a-Sn"></a>斯乃尚未知即念而无念。<a id="a-So"></a>宁知一念。<a id="a-Sp"></a>顿圆乎。</p>
  <p id="aSq">如有问言。<a id="a-Sr"></a>夫妙行者。<a id="a-Ss"></a>统唯无念。<a id="a-St"></a>今见善见恶。<a id="a-Su"></a>愿离愿成。<a id="a-Sv"></a>疲役身心。<a id="a-Sw"></a>岂当为道。</p>
  <p id="aSx">答。<a id="a-Sy"></a>若斯见者。<a id="a-Sz"></a>离念求于无念。<a id="a-T0"></a>尚未得于真无念也。<a id="a-T1"></a>况念无念之无碍耶。<a id="a-T2"></a>又无念。<a id="a-T3"></a>但是行之一也。<a id="a-T4"></a>岂成一念顿圆。<a id="a-T5"></a>此一念顿圆之旨。<a id="a-T6"></a>非意解所知。<a id="a-T7"></a>唯忘情可以契会。<a id="a-T8"></a>如悟玄序云。<a id="a-T9"></a>夫玄道者。<a id="a-TA"></a>不可以设功得。<a id="a-TB"></a>圣智者。<a id="a-TC"></a>不可以有心知。<a id="a-TD"></a>真谛者。<a id="a-TE"></a>不可以存我会。<a id="a-TF"></a>至功者。<a id="a-TG"></a>不可以营事为。<a id="a-TH"></a>忘言者。<a id="a-TI"></a>可以道合。<a id="a-TJ"></a>虚怀者。<a id="a-TK"></a>可以理通。<a id="a-TL"></a>冥心者。<a id="a-TM"></a>可以真一。<a id="a-TN"></a>遗智者。<a id="a-TO"></a>可以圣同。<a id="a-TP"></a>虽云道合。<a id="a-TQ"></a>无心于合。<a id="a-TR"></a>合者合焉。<a id="a-TS"></a>虽云圣同。<a id="a-TT"></a>不求于同。<a id="a-TU"></a>同者同焉。<a id="a-TV"></a>无心于合。<a id="a-TW"></a>则无合无散。<a id="a-TX"></a>不求于同。<a id="a-TY"></a>则无异无同。<a id="a-TZ"></a>超非于百非之外。<a id="a-Ta"></a>非所不能非焉。<a id="a-Tb"></a>忘是于万是之前。<a id="a-Tc"></a>是所不能是焉。<a id="a-Td"></a>是所不能是。<a id="a-Te"></a>则无是矣。<a id="a-Tf"></a>非所不能非。<a id="a-Tg"></a>则无非矣。<a id="a-Th"></a>无异无同。<a id="a-Ti"></a>则怨亲不二。<a id="a-Tj"></a>无非无是。<a id="a-Tk"></a>则毁赞常一。<a id="a-Tl"></a>是以忘言者。<a id="a-Tm"></a>舍。<a id="a-Tn"></a>筌罤也。<a id="a-To"></a>虚怀者。<a id="a-Tp"></a>离取着也。<a id="a-Tq"></a>冥心者。<a id="a-Tr"></a>不己见也。<a id="a-Ts"></a>遗智者。<a id="a-Tt"></a>泯能证也。<a id="a-Tu"></a>若运心合道。<a id="a-Tv"></a>则背道。<a id="a-Tw"></a>若起念求同。<a id="a-Tx"></a>则失同。<a id="a-Ty"></a>若为是所是。<a id="a-Tz"></a>则没是。<a id="a-U0"></a>若为非所非。<a id="a-U1"></a>则沈非。<a id="a-U2"></a>以要言之。<a id="a-U3"></a>但得直下无心。<a id="a-U4"></a>则同异俱空。<a id="a-U5"></a>是非咸泯。<a id="a-U6"></a>斯泯亦泯。<a id="a-U7"></a>兹空亦空。<a id="a-U8"></a>此犹寄言因迹对待。<a id="a-U9"></a>若得绝待顿悟一心。<a id="a-UA"></a>唯契相应。<a id="a-UB"></a>不俟更说。</p>
 </body>
</html>