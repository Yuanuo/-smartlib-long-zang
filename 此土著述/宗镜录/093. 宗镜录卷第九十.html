<!doctype html>
<html id="z3IBXFp1fI" data-ver="1305">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第九十</h1>
  <p id="a2">夫如上所说。<a id="a-3"></a>涅槃非有。<a id="a-4"></a>故经云。<a id="a-5"></a>设有一法过涅槃者。<a id="a-6"></a>我亦说如幻如梦。<a id="a-7"></a>即后学之人。<a id="a-8"></a>徒劳景慕。</p>
  <p id="a9">答。<a id="a-A"></a>斯言破着。<a id="a-B"></a>非坏法性。<a id="a-C"></a>如观和尚云。<a id="a-D"></a>难一切法如幻者。<a id="a-E"></a>妄法缘生。<a id="a-F"></a>可许如幻。<a id="a-G"></a>涅槃真实。<a id="a-H"></a>又不从缘。<a id="a-I"></a>如何同幻。<a id="a-J"></a>故牒释有二意。<a id="a-K"></a>一明虽真而亦从缘。<a id="a-L"></a>虽非缘生。<a id="a-M"></a>而是缘显。<a id="a-N"></a>亦空无性。<a id="a-O"></a>二明涅槃非幻。<a id="a-P"></a>为破着涅槃心。<a id="a-Q"></a>云如幻耳。<a id="a-R"></a>是则破心中涅槃。<a id="a-S"></a>亦显涅槃体。<a id="a-T"></a>即真而成妙有。<a id="a-U"></a>故知四种涅槃。<a id="a-V"></a>初后俱有。<a id="a-W"></a>所以唯识论云。<a id="a-X"></a>一本来自性清净涅槃。<a id="a-Y"></a>谓一切法相真如理。<a id="a-Z"></a>虽有客尘。<a id="a-a"></a>而本性净。<a id="a-b"></a>具无数量微妙功德。<a id="a-c"></a>无生无灭。<a id="a-d"></a>湛若虚空。<a id="a-e"></a>一切有情平等共有。<a id="a-f"></a>与一切法不一不异。<a id="a-g"></a>离一切相。<a id="a-h"></a>一切分别。<a id="a-i"></a>寻思路绝名言道断。<a id="a-j"></a>唯真圣者自内所证。<a id="a-k"></a>其性本寂。<a id="a-l"></a>故名涅槃。<a id="a-m"></a>二有余依涅槃。<a id="a-n"></a>谓即真如出烦恼障。<a id="a-o"></a>虽有微苦所依未灭。<a id="a-p"></a>而障永寂。<a id="a-q"></a>故名涅槃。<a id="a-r"></a>三无余依涅槃。<a id="a-s"></a>谓即真如出生死苦。<a id="a-t"></a>烦恼既尽。<a id="a-u"></a>余依亦灭。<a id="a-v"></a>众苦永寂。<a id="a-w"></a>故名涅槃。<a id="a-x"></a>四无住处涅槃。<a id="a-y"></a>谓即真如出所知障。<a id="a-z"></a>大悲般若常所辅翼。<a id="a-10"></a>由斯不住生死涅槃。<a id="a-11"></a>利乐有情。<a id="a-12"></a>穷未来际。<a id="a-13"></a>用而常寂。<a id="a-14"></a>故名涅槃。</p>
  <p id="a15">问。<a id="a-16"></a>夫言法身者。<a id="a-17"></a>心为法家之身。<a id="a-18"></a>身是积聚义。<a id="a-19"></a>积集含藏一切万法。<a id="a-1A"></a>故名为心。<a id="a-1B"></a>即何用更立般若及解脱二法。</p>
  <p id="a1C">答。<a id="a-1D"></a>法身即是人。<a id="a-1E"></a>人须有。<a id="a-1F"></a>灵智。<a id="a-1G"></a>故名般若。<a id="a-1H"></a>若得般若照。<a id="a-1I"></a>则显现法身。<a id="a-1J"></a>故经云。<a id="a-1K"></a>隐名如来藏。<a id="a-1L"></a>显名为法身。<a id="a-1M"></a>又若得般若。<a id="a-1N"></a>则一切处无著。<a id="a-1O"></a>不为境缚。<a id="a-1P"></a>即是解脱。<a id="a-1Q"></a>若显法身得解脱。<a id="a-1R"></a>功全由般若。<a id="a-1S"></a>非唯此二。<a id="a-1T"></a>法一切万行。<a id="a-1U"></a>皆由般若成立。<a id="a-1V"></a>故五度如盲。<a id="a-1W"></a>般若如导。<a id="a-1X"></a>若布施无般若。<a id="a-1Y"></a>唯得一世荣。<a id="a-1Z"></a>后受余殃债。<a id="a-1a"></a>若持戒无般若。<a id="a-1b"></a>暂生上欲界。<a id="a-1c"></a>还堕泥犁中。<a id="a-1d"></a>若忍辱无般若。<a id="a-1e"></a>报得端正形。<a id="a-1f"></a>不证寂灭忍。<a id="a-1g"></a>若精进无般若。<a id="a-1h"></a>徒兴生灭功。<a id="a-1i"></a>不趣真常海。<a id="a-1j"></a>若禅定无般若。<a id="a-1k"></a>但行色界禅。<a id="a-1l"></a>不入金刚定。<a id="a-1m"></a>若万善无般若。<a id="a-1n"></a>空成有漏因。<a id="a-1o"></a>不契无为果。<a id="a-1p"></a>故知般若。<a id="a-1q"></a>是险恶径中之导师。<a id="a-1r"></a>迷闇室中之明炬。<a id="a-1s"></a>生死海中之智楫。<a id="a-1t"></a>烦恼病中之良医。<a id="a-1u"></a>碎邪山之大风。<a id="a-1v"></a>破魔军之猛将。<a id="a-1w"></a>照幽途之赫日。<a id="a-1x"></a>警昏识之迅雷。<a id="a-1y"></a>抉愚盲之金鎞。<a id="a-1z"></a>沃渴爱之甘露。<a id="a-20"></a>截痴网之慧刃给贫。<a id="a-21"></a>乏之宝珠。<a id="a-22"></a>若般若不明。<a id="a-23"></a>万行虚设。<a id="a-24"></a>祖师云。<a id="a-25"></a>不识玄旨。<a id="a-26"></a>徒劳念静。<a id="a-27"></a>不可刹那忘照。<a id="a-28"></a>率尔相违。<a id="a-29"></a>以此三法不纵不横。<a id="a-2A"></a>非一非异。<a id="a-2B"></a>能成涅槃秘藏。<a id="a-2C"></a>如大涅槃经云。<a id="a-2D"></a>佛言。<a id="a-2E"></a>我今当令一切众生。<a id="a-2F"></a>及以我子四部之众。<a id="a-2G"></a>悉皆安住秘密藏中。<a id="a-2H"></a>我亦复当安住是中。<a id="a-2I"></a>入于涅槃。<a id="a-2J"></a>何等名为秘密之藏。<a id="a-2K"></a>犹如伊字三点。<a id="a-2L"></a>若并则不成伊。<a id="a-2M"></a>纵亦不成。<a id="a-2N"></a>如摩醯首罗面上三目。<a id="a-2O"></a>乃得成伊。<a id="a-2P"></a>三点。<a id="a-2Q"></a>若别亦不得成。<a id="a-2R"></a>我亦如是。<a id="a-2S"></a>解脱之法。<a id="a-2T"></a>亦非涅槃。<a id="a-2U"></a>如来之身。<a id="a-2V"></a>亦非涅槃。<a id="a-2W"></a>摩诃般若。<a id="a-2X"></a>亦非涅槃。<a id="a-2Y"></a>三法各异。<a id="a-2Z"></a>亦非涅槃。<a id="a-2a"></a>我今安住如是三法。<a id="a-2b"></a>为众生故。<a id="a-2c"></a>名入涅槃。<a id="a-2d"></a>所以云。<a id="a-2e"></a>法身常。<a id="a-2f"></a>种智圆。<a id="a-2g"></a>解脱具。<a id="a-2h"></a>一切皆是佛法。<a id="a-2i"></a>无有优劣。<a id="a-2j"></a>故不纵。<a id="a-2k"></a>三德相冥。<a id="a-2l"></a>同一法界。<a id="a-2m"></a>出法界外。<a id="a-2n"></a>何处别有法。<a id="a-2o"></a>故不横。<a id="a-2p"></a>能种种建立。<a id="a-2q"></a>故不一。<a id="a-2r"></a>同归第一义。<a id="a-2s"></a>故不异。<a id="a-2t"></a>虽三而一。<a id="a-2u"></a>虽一而三。<a id="a-2v"></a>一则坏于三谛。<a id="a-2w"></a>异则迷于一实。<a id="a-2x"></a>在境则三谛圆融。<a id="a-2y"></a>在心则三观俱运。<a id="a-2z"></a>在因则三道相续。<a id="a-30"></a>在果则三德周圆。<a id="a-31"></a>如是本末相收。<a id="a-32"></a>方入大涅槃秘密之藏。<a id="a-33"></a>古德云。<a id="a-34"></a>此之三德。<a id="a-35"></a>不离一如。<a id="a-36"></a>德用分异。<a id="a-37"></a>即寂之照为般若。<a id="a-38"></a>即照之寂为解脱。<a id="a-39"></a>寂照之体为法身。<a id="a-3A"></a>如一明净圆珠。<a id="a-3B"></a>明即般若。<a id="a-3C"></a>净即解脱。<a id="a-3D"></a>圆体法身。<a id="a-3E"></a>约用不同。<a id="a-3F"></a>体不相离。<a id="a-3G"></a>故此三法不纵不横。<a id="a-3H"></a>不并不别。<a id="a-3I"></a>如天之目。<a id="a-3J"></a>似世之伊。<a id="a-3K"></a>名秘密藏。<a id="a-3L"></a>为大涅槃。<a id="a-3M"></a>又台教类通三轨法。<a id="a-3N"></a>一真性轨。<a id="a-3O"></a>二观照轨。<a id="a-3P"></a>三资成轨。<a id="a-3Q"></a>即是三德。<a id="a-3R"></a>以真性轨为一乘体。<a id="a-3S"></a>此为法身。<a id="a-3T"></a>一切众生悉一乘故。<a id="a-3U"></a>以观照轨为般若。<a id="a-3V"></a>只点真性寂而常照。<a id="a-3W"></a>便是观照第一义空。<a id="a-3X"></a>以资成轨为解脱。<a id="a-3Y"></a>只点真性法界。<a id="a-3Z"></a>含藏诸行无量众善。<a id="a-3a"></a>即如来藏。<a id="a-3b"></a>三法。<a id="a-3c"></a>不一不异。<a id="a-3d"></a>如点如意珠中。<a id="a-3e"></a>论光论宝。<a id="a-3f"></a>光宝不与珠一。<a id="a-3g"></a>不与珠异。<a id="a-3h"></a>不纵不横。<a id="a-3i"></a>三法亦如是。<a id="a-3j"></a>今更广类通十种三法。<a id="a-3k"></a>一三道。<a id="a-3l"></a>二三识。<a id="a-3m"></a>三三佛性。<a id="a-3n"></a>四三般若。<a id="a-3o"></a>五三菩提。<a id="a-3p"></a>六三大乘。<a id="a-3q"></a>七三身。<a id="a-3r"></a>八三涅槃。<a id="a-3s"></a>九三宝。<a id="a-3t"></a>十三德。<a id="a-3u"></a>此十种三法。<a id="a-3v"></a>通收一切凡圣因果诸法。<a id="a-3w"></a>今引金光玄义。<a id="a-3x"></a>观心广释。<a id="a-3y"></a>十种三法门者。<a id="a-3z"></a>净名经云。<a id="a-40"></a>诸佛解脱。<a id="a-41"></a>当于众生心行中求。<a id="a-42"></a>若不观自心。<a id="a-43"></a>非己智分。<a id="a-44"></a>不能开发自身宝藏。<a id="a-45"></a>今欲论凡夫地之珍宝。<a id="a-46"></a>即闻修故。<a id="a-47"></a>明观心释也。<a id="a-48"></a>一观心明三道者。<a id="a-49"></a>一烦恼道。<a id="a-4A"></a>过去无明。<a id="a-4B"></a>现在爱取。<a id="a-4C"></a>三支。<a id="a-4D"></a>二业道。<a id="a-4E"></a>过去行。<a id="a-4F"></a>现在有。<a id="a-4G"></a>二支。<a id="a-4H"></a>三苦道。<a id="a-4I"></a>现在识名色六入触受。<a id="a-4J"></a>未来生死忧悲苦恼。<a id="a-4K"></a>七支。<a id="a-4L"></a>今观心王即苦道。<a id="a-4M"></a>观慧数心即烦恼道。<a id="a-4N"></a>观诸数心即业道。<a id="a-4O"></a>净名经云。<a id="a-4P"></a>观身实相。<a id="a-4Q"></a>观佛亦然者。<a id="a-4R"></a>若头等六分。<a id="a-4S"></a>各各是身。<a id="a-4T"></a>此即多身。<a id="a-4U"></a>若别有一身。<a id="a-4V"></a>则无是处。<a id="a-4W"></a>各各非身。<a id="a-4X"></a>合时亦无。<a id="a-4Y"></a>若头六分求身叵得。<a id="a-4Z"></a>现在不住。<a id="a-4a"></a>故不可得。<a id="a-4b"></a>过去因灭。<a id="a-4c"></a>亦不可得。<a id="a-4d"></a>未来未至。<a id="a-4e"></a>亦不可得。<a id="a-4f"></a>如是横竖求身。<a id="a-4g"></a>毕竟不可得。<a id="a-4h"></a>则是无。<a id="a-4i"></a>无亦不可得。<a id="a-4j"></a>亦有亦无亦不可得。<a id="a-4k"></a>非有非无亦不可得。<a id="a-4l"></a>但有名字。<a id="a-4m"></a>名字为身。<a id="a-4n"></a>如是名字。<a id="a-4o"></a>不在内。<a id="a-4p"></a>非四阴中故。<a id="a-4q"></a>不在外。<a id="a-4r"></a>非色阴中故。<a id="a-4s"></a>不在中间。<a id="a-4t"></a>非色心合故。<a id="a-4u"></a>亦不常自有。<a id="a-4v"></a>非离色心故。<a id="a-4w"></a>当知名无得物之功。<a id="a-4x"></a>物无应名之实。<a id="a-4y"></a>假实既空。<a id="a-4z"></a>名物安在。<a id="a-50"></a>如此观身。<a id="a-51"></a>是观实相。<a id="a-52"></a>观身是假名。<a id="a-53"></a>假名既如此。<a id="a-54"></a>观色受想行识亦如是。<a id="a-55"></a>即为苦道观也。<a id="a-56"></a>观烦恼道者。<a id="a-57"></a>烦恼与业。<a id="a-58"></a>皆是身因。<a id="a-59"></a>今且取烦恼为身因而观也。<a id="a-5A"></a>净名经云。<a id="a-5B"></a>不坏身因而随一相者。<a id="a-5C"></a>应作四句分别。<a id="a-5D"></a>谁身因果俱坏。<a id="a-5E"></a>谁身因果俱不坏。<a id="a-5F"></a>谁坏果不坏因。<a id="a-5G"></a>谁坏因不坏果。<a id="a-5H"></a>云何身果。<a id="a-5I"></a>父母所生头等六分是也。<a id="a-5J"></a>云何身因。<a id="a-5K"></a>贪恚痴身口意业等是。<a id="a-5L"></a>今且置三业。<a id="a-5M"></a>观贪恚痴等。<a id="a-5N"></a>四果。<a id="a-5O"></a>以无常苦空观智。<a id="a-5P"></a>破贪恚痴。<a id="a-5Q"></a>子断名坏身因。<a id="a-5R"></a>不受后有名坏身果。<a id="a-5S"></a>凡俗之流。<a id="a-5T"></a>名衣好食。<a id="a-5U"></a>长养五阴。<a id="a-5V"></a>纵心适性。<a id="a-5W"></a>放逸贪恚。<a id="a-5X"></a>自恼恼他。<a id="a-5Y"></a>一身死坏。<a id="a-5Z"></a>复受一身。<a id="a-5a"></a>因果相续。<a id="a-5b"></a>无有边际。<a id="a-5c"></a>是名因果俱不坏。<a id="a-5d"></a>如犯王宪付栴陀罗。<a id="a-5e"></a>如怨对者自害其体。<a id="a-5f"></a>身既烂坏。<a id="a-5g"></a>四阴亦尽。<a id="a-5h"></a>是为坏果。<a id="a-5i"></a>贪恚痴身因。<a id="a-5j"></a>转更炽盛。<a id="a-5k"></a>弥沦生死。<a id="a-5l"></a>无得脱期。<a id="a-5m"></a>是为坏果不坏因。<a id="a-5n"></a>以无常观智。<a id="a-5o"></a>断五分下因缚。<a id="a-5p"></a>五分下果身由未尽。<a id="a-5q"></a>是名坏身因不坏身果。<a id="a-5r"></a>如此四句存坏不同。<a id="a-5s"></a>皆不随一相。<a id="a-5t"></a>而随一相者。<a id="a-5u"></a>所谓修大乘观。<a id="a-5v"></a>观一念贪恚痴心。<a id="a-5w"></a>心为自起。<a id="a-5x"></a>为对尘起。<a id="a-5y"></a>为根尘共起。<a id="a-5z"></a>为离根尘起。<a id="a-60"></a>皆无此义。<a id="a-61"></a>非自非他。<a id="a-62"></a>非共非无因。<a id="a-63"></a>亦非前念灭故起。<a id="a-64"></a>非生非非生。<a id="a-65"></a>亦非灭非非灭。<a id="a-66"></a>如是横竖求心叵得。<a id="a-67"></a>心尚无本。<a id="a-68"></a>何所论坏。<a id="a-69"></a>是名不坏身因而随一相。<a id="a-6A"></a>观业道者。<a id="a-6B"></a>如净名经云。<a id="a-6C"></a>举足下足。<a id="a-6D"></a>无非道场。<a id="a-6E"></a>具足一切佛法矣。<a id="a-6F"></a>观举足时。<a id="a-6G"></a>为是业举。<a id="a-6H"></a>为是业者举。<a id="a-6I"></a>为是业业者共举。<a id="a-6J"></a>为离业业者举。<a id="a-6K"></a>若业举。<a id="a-6L"></a>不关业者。<a id="a-6M"></a>业者举。<a id="a-6N"></a>不关于业。<a id="a-6O"></a>各既无举。<a id="a-6P"></a>合亦无举。<a id="a-6Q"></a>合既无举。<a id="a-6R"></a>离那得举。<a id="a-6S"></a>举足既无。<a id="a-6T"></a>下足亦无。<a id="a-6U"></a>观行既然。<a id="a-6V"></a>住坐卧言语执作。<a id="a-6W"></a>亦复如是。<a id="a-6X"></a>是为观业道实相。<a id="a-6Y"></a>二观心明三识者。<a id="a-6Z"></a>谛观一念。<a id="a-6a"></a>即空即假即中。<a id="a-6b"></a>即是观心识于三识。<a id="a-6c"></a>何者。<a id="a-6d"></a>意识托缘发。<a id="a-6e"></a>意。<a id="a-6f"></a>本无其识。<a id="a-6g"></a>缘何所发。<a id="a-6h"></a>又缘中为有识。<a id="a-6i"></a>为无识。<a id="a-6j"></a>若有识。<a id="a-6k"></a>缘即是识。<a id="a-6l"></a>何谓为缘。<a id="a-6m"></a>若无识。<a id="a-6n"></a>那能发识。<a id="a-6o"></a>若意缘合发。<a id="a-6p"></a>二俱无故。<a id="a-6q"></a>合不能发。<a id="a-6r"></a>离亦不可。<a id="a-6s"></a>当知此识不在一处。<a id="a-6t"></a>从众缘生。<a id="a-6u"></a>从缘生法。<a id="a-6v"></a>我说即是空。<a id="a-6w"></a>于此空中假作分别。<a id="a-6x"></a>是恶识。<a id="a-6y"></a>是善识。<a id="a-6z"></a>是非恶非善识。<a id="a-70"></a>种种推画。<a id="a-71"></a>强谓是非。<a id="a-72"></a>识若定空。<a id="a-73"></a>不可作假。<a id="a-74"></a>识若定假。<a id="a-75"></a>不可作空。<a id="a-76"></a>当知空非空。<a id="a-77"></a>假非假。<a id="a-78"></a>非空非假。<a id="a-79"></a>双亡二边。<a id="a-7A"></a>正显中道。<a id="a-7B"></a>一念识中三观具足。<a id="a-7C"></a>识于三识。<a id="a-7D"></a>亦不得三观。<a id="a-7E"></a>故净名云。<a id="a-7F"></a>不观色。<a id="a-7G"></a>不观色如。<a id="a-7H"></a>不观色性。<a id="a-7I"></a>乃至不观识。<a id="a-7J"></a>不观识如。<a id="a-7K"></a>不观识性。<a id="a-7L"></a>虽不得识。<a id="a-7M"></a>不得识如。<a id="a-7N"></a>不得识性。<a id="a-7O"></a>双照识。<a id="a-7P"></a>识如。<a id="a-7Q"></a>识性。<a id="a-7R"></a>宛然无滥。<a id="a-7S"></a>以照识性故。<a id="a-7T"></a>是庵摩罗识。<a id="a-7U"></a>照识如故。<a id="a-7V"></a>是阿赖耶识。<a id="a-7W"></a>亦照亦灭故。<a id="a-7X"></a>是阿陀那识。<a id="a-7Y"></a>是名观心中三识。<a id="a-7Z"></a>三观心三佛性者。<a id="a-7a"></a>一正因佛性。<a id="a-7b"></a>佛名为觉。<a id="a-7c"></a>性名不觉。<a id="a-7d"></a>即是非常非无常。<a id="a-7e"></a>如土内金藏。<a id="a-7f"></a>天魔外道所不能坏。<a id="a-7g"></a>二了因佛性。<a id="a-7h"></a>觉智非常非无常。<a id="a-7i"></a>智与理相应。<a id="a-7j"></a>如人善知金藏。<a id="a-7k"></a>此智不可破坏。<a id="a-7l"></a>三缘因佛性。<a id="a-7m"></a>一切非常非无常。<a id="a-7n"></a>功德善根资助觉知。<a id="a-7o"></a>开显正性。<a id="a-7p"></a>如耘除草秽。<a id="a-7q"></a>掘出金藏。<a id="a-7r"></a>观心即中。<a id="a-7s"></a>是正因佛性。<a id="a-7t"></a>即空。<a id="a-7u"></a>是了因佛性。<a id="a-7v"></a>即假。<a id="a-7w"></a>是缘因佛性。<a id="a-7x"></a>复次佛。<a id="a-7y"></a>是觉智也。<a id="a-7z"></a>性者。<a id="a-80"></a>理极也。<a id="a-81"></a>能以觉智照其理极。<a id="a-82"></a>智境相称。<a id="a-83"></a>合而言之。<a id="a-84"></a>名为佛性。<a id="a-85"></a>今观五阴心。<a id="a-86"></a>称五阴实相。<a id="a-87"></a>名正因佛性。<a id="a-88"></a>观假名实相。<a id="a-89"></a>名了因佛性。<a id="a-8A"></a>观诸心数。<a id="a-8B"></a>称心数实相。<a id="a-8C"></a>名缘因佛性。<a id="a-8D"></a>故经云。<a id="a-8E"></a>佛性者。<a id="a-8F"></a>不即六法。<a id="a-8G"></a>不离六法。<a id="a-8H"></a>此之谓也。<a id="a-8I"></a>四观心三般若者。<a id="a-8J"></a>一实相般若。<a id="a-8K"></a>非寂非照。<a id="a-8L"></a>即一切种智。<a id="a-8M"></a>二观照般若。<a id="a-8N"></a>非照而照。<a id="a-8O"></a>即一切智。<a id="a-8P"></a>三方便般若。<a id="a-8Q"></a>非寂而寂。<a id="a-8R"></a>即道种智。<a id="a-8S"></a>观。<a id="a-8T"></a>一念心。<a id="a-8U"></a>即空即假即中。<a id="a-8V"></a>即是三般若。<a id="a-8W"></a>何者。<a id="a-8X"></a>一念心一切心。<a id="a-8Y"></a>一切心一心。<a id="a-8Z"></a>非一非一切。<a id="a-8a"></a>一念心一切心者。<a id="a-8b"></a>从心生心。<a id="a-8c"></a>杂杂沓沓。<a id="a-8d"></a>长风驶流。<a id="a-8e"></a>不得为喻。<a id="a-8f"></a>日夜常生无量百千万亿众生。<a id="a-8g"></a>六道轮回十二钩锁。<a id="a-8h"></a>从闇入闇。<a id="a-8i"></a>闇无边际。<a id="a-8j"></a>皆心之过也。<a id="a-8k"></a>故言一念心一切心。<a id="a-8l"></a>是则凡夫所迷没处。<a id="a-8m"></a>一切心一心者。<a id="a-8n"></a>若能知过生厌皆自持出。<a id="a-8o"></a>如世小火。<a id="a-8p"></a>烧大[卄/積]薪。<a id="a-8q"></a>置一小珠澄清巨海。<a id="a-8r"></a>能观心空。<a id="a-8s"></a>从心所生一切心。<a id="a-8t"></a>无不即空。<a id="a-8u"></a>故言一切心一心。<a id="a-8v"></a>如此一心。<a id="a-8w"></a>乃是二乘所迷没处。<a id="a-8x"></a>非究竟道。<a id="a-8y"></a>双亡二边故。<a id="a-8z"></a>烦恼非一非一切。<a id="a-90"></a>大经云。<a id="a-91"></a>依智勿依识。<a id="a-92"></a>识但求乐。<a id="a-93"></a>凡夫识求妄乐。<a id="a-94"></a>二乘识求涅槃乐。<a id="a-95"></a>是故双亡。<a id="a-96"></a>不可依止。<a id="a-97"></a>智则求理。<a id="a-98"></a>如是观者。<a id="a-99"></a>即是一心三智。<a id="a-9A"></a>即空。<a id="a-9B"></a>是观照般若。<a id="a-9C"></a>一切智。<a id="a-9D"></a>即假。<a id="a-9E"></a>是方便般若。<a id="a-9F"></a>道种智。<a id="a-9G"></a>即中。<a id="a-9H"></a>是实相般若。<a id="a-9I"></a>一切种智。<a id="a-9J"></a>是三智一心中得。<a id="a-9K"></a>即空即假即中。<a id="a-9L"></a>无前无后。<a id="a-9M"></a>不并不别。<a id="a-9N"></a>甚深微妙。<a id="a-9O"></a>最可依止。<a id="a-9P"></a>是为观心三般若。<a id="a-9Q"></a>五观心三菩提者。<a id="a-9R"></a>一真性菩提。<a id="a-9S"></a>以理为道。<a id="a-9T"></a>二实智菩提。<a id="a-9U"></a>以智慧为道。<a id="a-9V"></a>三方便菩提。<a id="a-9W"></a>以善巧逗会为道。<a id="a-9X"></a>今观一念之心。<a id="a-9Y"></a>即空即假即中。<a id="a-9Z"></a>是三菩提心。<a id="a-9a"></a>何者。<a id="a-9b"></a>一心一切心。<a id="a-9c"></a>交横嫽乱。<a id="a-9d"></a>如丝如砂。<a id="a-9e"></a>如蚕如蛾。<a id="a-9f"></a>为苦为恼。<a id="a-9g"></a>若知即空真谛菩提心。<a id="a-9h"></a>度妄乱心数之众生。<a id="a-9i"></a>通四住之壅。<a id="a-9j"></a>若即假发菩提心者。<a id="a-9k"></a>空虽免妄乱。<a id="a-9l"></a>经言空乱意众生。<a id="a-9m"></a>而智眼甚盲闇。<a id="a-9n"></a>复是三无为坑。<a id="a-9o"></a>是大乘怨鸟。<a id="a-9p"></a>未具佛法。<a id="a-9q"></a>不应灭受而取证。<a id="a-9r"></a>若知即假俗谛菩提心。<a id="a-9s"></a>度沈空心数之众生。<a id="a-9t"></a>通尘沙之壅。<a id="a-9u"></a>分别可否。<a id="a-9v"></a>分别时宜。<a id="a-9w"></a>分别药病。<a id="a-9x"></a>分别逗会。<a id="a-9y"></a>不住无为。<a id="a-9z"></a>故言即假发菩提心。<a id="a-A0"></a>空是浮心对治。<a id="a-A1"></a>假是沉心对治。<a id="a-A2"></a>由病故有药。<a id="a-A3"></a>药存复成病。<a id="a-A4"></a>病去药止。<a id="a-A5"></a>宜应两舍。<a id="a-A6"></a>非空非假。<a id="a-A7"></a>双亡二边。<a id="a-A8"></a>即发中道第一义谛菩提心。<a id="a-A9"></a>度二边心数之众生。<a id="a-AA"></a>通无明壅。<a id="a-AB"></a>以不住法住于中道。<a id="a-AC"></a>故言即中。<a id="a-AD"></a>说时如三次第。<a id="a-AE"></a>观则不然。<a id="a-AF"></a>一心中具三菩提心也。<a id="a-AG"></a>六观心三大乘者。<a id="a-AH"></a>一理乘。<a id="a-AI"></a>理性虚通。<a id="a-AJ"></a>任运荷诸法故。<a id="a-AK"></a>二随乘。<a id="a-AL"></a>智随于境。<a id="a-AM"></a>如盖随函。<a id="a-AN"></a>三得乘。<a id="a-AO"></a>若得果故。<a id="a-AP"></a>自解脱。<a id="a-AQ"></a>若得机故。<a id="a-AR"></a>令他解脱。<a id="a-AS"></a>观一念之心。<a id="a-AT"></a>即空即假即中三大乘。<a id="a-AU"></a>何者。<a id="a-AV"></a>虽观一念心。<a id="a-AW"></a>而实有四运。<a id="a-AX"></a>此心回转不已。<a id="a-AY"></a>所谓未念。<a id="a-AZ"></a>欲念。<a id="a-Aa"></a>正念。<a id="a-Ab"></a>念已。<a id="a-Ac"></a>从未念运至欲念。<a id="a-Ad"></a>从欲念运至正念。<a id="a-Ae"></a>从正念运至念已。<a id="a-Af"></a>复更起运。<a id="a-Ag"></a>运运无穷。<a id="a-Ah"></a>不知休息。<a id="a-Ai"></a>如闭目在舟。<a id="a-Aj"></a>不觉其疾。<a id="a-Ak"></a>观一运心。<a id="a-Al"></a>即空即假即中。<a id="a-Am"></a>一一运心。<a id="a-An"></a>亦复如是。<a id="a-Ao"></a>从心至心。<a id="a-Ap"></a>无不即空即假即中。<a id="a-Aq"></a>是则从三谛运至三谛。<a id="a-Ar"></a>无不三谛时。<a id="a-As"></a>若随四运运入生死。<a id="a-At"></a>若随四运运入涅槃。<a id="a-Au"></a>即空之观。<a id="a-Av"></a>乘于随乘。<a id="a-Aw"></a>运到真谛。<a id="a-Ax"></a>即假之观。<a id="a-Ay"></a>乘于得乘。<a id="a-Az"></a>运到俗谛。<a id="a-B0"></a>即中之观。<a id="a-B1"></a>乘于理乘。<a id="a-B2"></a>运到中谛。<a id="a-B3"></a>三乘即一乘。<a id="a-B4"></a>是乘微妙。<a id="a-B5"></a>第一观智普贤大人所乘故。<a id="a-B6"></a>七观心三身者。<a id="a-B7"></a>所谓理法聚名法身。<a id="a-B8"></a>智法聚名报身。<a id="a-B9"></a>功德法聚名应身。<a id="a-BA"></a>谛观一念心。<a id="a-BB"></a>即空即假即中。<a id="a-BC"></a>即是三身。<a id="a-BD"></a>何者。<a id="a-BE"></a>华严经颂云。<a id="a-BF"></a>心如工画师。<a id="a-BG"></a>造种种五阴。<a id="a-BH"></a>若心缘破戒事。<a id="a-BI"></a>即地狱身。<a id="a-BJ"></a>缘无惭憍慢。<a id="a-BK"></a>即畜生身。<a id="a-BL"></a>缘谄曲悭贪。<a id="a-BM"></a>即饿鬼身。<a id="a-BN"></a>缘嫉妒诤竞。<a id="a-BO"></a>即修罗身。<a id="a-BP"></a>缘五戒防五恶。<a id="a-BQ"></a>即人身。<a id="a-BR"></a>缘十善防十恶。<a id="a-BS"></a>缘禅定防散乱。<a id="a-BT"></a>即天身。<a id="a-BU"></a>缘无常苦空无相愿声闻身。<a id="a-BV"></a>缘十二因缘法即缘觉身。<a id="a-BW"></a>缘慈悲六度。<a id="a-BX"></a>即菩萨身。<a id="a-BY"></a>缘真如实相。<a id="a-BZ"></a>即佛身。<a id="a-Ba"></a>登难坠易。<a id="a-Bb"></a>多缘诸恶身。<a id="a-Bc"></a>故知诸身皆由心造。<a id="a-Bd"></a>譬如大地一能生种种牙。<a id="a-Be"></a>若观五受阴。<a id="a-Bf"></a>洞达空无所有。<a id="a-Bg"></a>从心所生。<a id="a-Bh"></a>一切诸身。<a id="a-Bi"></a>皆空无所有。<a id="a-Bj"></a>如翻大地。<a id="a-Bk"></a>草木倾尽。<a id="a-Bl"></a>故言即空。<a id="a-Bm"></a>若即空者。<a id="a-Bn"></a>永沈灰寂。<a id="a-Bo"></a>尚不能于一空心。<a id="a-Bp"></a>能起一身。<a id="a-Bq"></a>云何能得游戏五道。<a id="a-Br"></a>以现其身。<a id="a-Bs"></a>不能应以佛身得度者。<a id="a-Bt"></a>为现佛身。<a id="a-Bu"></a>应以三乘四众天龙八部种种身得度者。<a id="a-Bv"></a>皆悉示现。<a id="a-Bw"></a>同其事业。<a id="a-Bx"></a>为此失故。<a id="a-By"></a>故言即假。<a id="a-Bz"></a>即假同六道身。<a id="a-C0"></a>如是观身。<a id="a-C1"></a>堕在二边。<a id="a-C2"></a>非善观身。<a id="a-C3"></a>善观身者。<a id="a-C4"></a>大经云。<a id="a-C5"></a>不得身。<a id="a-C6"></a>不得身相。<a id="a-C7"></a>乃至毕竟清净。<a id="a-C8"></a>为此义。<a id="a-C9"></a>故云即中。<a id="a-CA"></a>言即中者。<a id="a-CB"></a>即是法身。<a id="a-CC"></a>即空者。<a id="a-CD"></a>即是报身。<a id="a-CE"></a>即假者。<a id="a-CF"></a>即是应身。<a id="a-CG"></a>八观心三涅槃者。<a id="a-CH"></a>一性净。<a id="a-CI"></a>二圆净。<a id="a-CJ"></a>三方便净。<a id="a-CK"></a>不生不灭名涅槃。<a id="a-CL"></a>诸法实相。<a id="a-CM"></a>不可染。<a id="a-CN"></a>不可净。<a id="a-CO"></a>不染即不生。<a id="a-CP"></a>不净即不灭。<a id="a-CQ"></a>不生不灭。<a id="a-CR"></a>名性净涅槃。<a id="a-CS"></a>修因契理。<a id="a-CT"></a>惑毕竟不生。<a id="a-CU"></a>智毕竟不灭。<a id="a-CV"></a>不生不灭。<a id="a-CW"></a>名圆净涅槃。<a id="a-CX"></a>寂而常照。<a id="a-CY"></a>机感即生。<a id="a-CZ"></a>此生非生。<a id="a-Ca"></a>缘谢即灭。<a id="a-Cb"></a>此灭非灭。<a id="a-Cc"></a>不生不灭。<a id="a-Cd"></a>名方便净涅槃。<a id="a-Ce"></a>谛观心性。<a id="a-Cf"></a>本来寂灭。<a id="a-Cg"></a>不染不净。<a id="a-Ch"></a>染故名生。<a id="a-Ci"></a>净故名灭。<a id="a-Cj"></a>生灭不能毁故常。<a id="a-Ck"></a>不能染故净。<a id="a-Cl"></a>不能碍故我。<a id="a-Cm"></a>不能受故乐。<a id="a-Cn"></a>是为性净涅槃。<a id="a-Co"></a>若妄念心起。<a id="a-Cp"></a>悉以正观观之。<a id="a-Cq"></a>令此正观。<a id="a-Cr"></a>与法性相应。<a id="a-Cs"></a>妄念不能毁。<a id="a-Ct"></a>不能染。<a id="a-Cu"></a>不能碍。<a id="a-Cv"></a>不能受者。<a id="a-Cw"></a>名圆净涅槃。<a id="a-Cx"></a>以无缘慈。<a id="a-Cy"></a>无生示生。<a id="a-Cz"></a>以同体悲。<a id="a-D0"></a>无灭现灭。<a id="a-D1"></a>一切生灭境界外道天魔。<a id="a-D2"></a>不能毁。<a id="a-D3"></a>不能染。<a id="a-D4"></a>不能碍。<a id="a-D5"></a>不能受者。<a id="a-D6"></a>方便净涅槃。<a id="a-D7"></a>九观心明三宝者。<a id="a-D8"></a>佛法僧是为三。<a id="a-D9"></a>可尊可重为宝。<a id="a-DA"></a>至理可尊。<a id="a-DB"></a>名法宝。<a id="a-DC"></a>觉理之智可尊。<a id="a-DD"></a>名佛宝。<a id="a-DE"></a>毗卢遮那遍一切处。<a id="a-DF"></a>即事而理。<a id="a-DG"></a>此和可尊。<a id="a-DH"></a>名僧宝。<a id="a-DI"></a>谛观一念之心。<a id="a-DJ"></a>即空即假即中。<a id="a-DK"></a>是三宝。<a id="a-DL"></a>三谛之理不觉故。<a id="a-DM"></a>是法宝。<a id="a-DN"></a>三谛之智能觉故。<a id="a-DO"></a>是佛宝。<a id="a-DP"></a>三谛三智相应和故。<a id="a-DQ"></a>是僧宝。<a id="a-DR"></a>无谛智不发。<a id="a-DS"></a>无智谛不显。<a id="a-DT"></a>智不和。<a id="a-DU"></a>不能大用利益众生。<a id="a-DV"></a>二种皆可尊可重。<a id="a-DW"></a>是故俱称为宝。<a id="a-DX"></a>十观心明三德者。<a id="a-DY"></a>云何三。<a id="a-DZ"></a>云何德。<a id="a-Da"></a>法身般若解脱。<a id="a-Db"></a>是为三。<a id="a-Dc"></a>常乐我净。<a id="a-Dd"></a>是为德。<a id="a-De"></a>一法身者。<a id="a-Df"></a>法名可轨。<a id="a-Dg"></a>诸佛轨之而得成佛。<a id="a-Dh"></a>故经云。<a id="a-Di"></a>诸佛所师所谓法。<a id="a-Dj"></a>身者。<a id="a-Dk"></a>聚也。<a id="a-Dl"></a>一法具一切法。<a id="a-Dm"></a>无有缺减故名为身。<a id="a-Dn"></a>经云。<a id="a-Do"></a>我身即是一切众生真善知识。<a id="a-Dp"></a>般若者。<a id="a-Dq"></a>觉了诸法集散。<a id="a-Dr"></a>非集非散。<a id="a-Ds"></a>即是觉了三谛之法。<a id="a-Dt"></a>解脱者。<a id="a-Du"></a>于诸法无染无住。<a id="a-Dv"></a>此三法。<a id="a-Dw"></a>皆具常乐我净之四德。<a id="a-Dx"></a>谛观一念之心。<a id="a-Dy"></a>即空即假即中。<a id="a-Dz"></a>即空故。<a id="a-E0"></a>一空一切空。<a id="a-E1"></a>无假无中而不空。<a id="a-E2"></a>空无积聚而名藏。<a id="a-E3"></a>藏具足故。<a id="a-E4"></a>名之为德。<a id="a-E5"></a>即假故。<a id="a-E6"></a>一假一切假。<a id="a-E7"></a>无空无中而不假。<a id="a-E8"></a>假摄诸法。<a id="a-E9"></a>亦名为藏。<a id="a-EA"></a>藏具足故。<a id="a-EB"></a>名之为德。<a id="a-EC"></a>即中故。<a id="a-ED"></a>一中一切中。<a id="a-EE"></a>无空无假而不中。<a id="a-EF"></a>中摄一切。<a id="a-EG"></a>亦名为藏。<a id="a-EH"></a>藏具足故。<a id="a-EI"></a>称之为德。<a id="a-EJ"></a>不可思议。<a id="a-EK"></a>不纵不横。<a id="a-EL"></a>不并不别。<a id="a-EM"></a>诸佛即中为体。<a id="a-EN"></a>故名法身。<a id="a-EO"></a>以即空为命。<a id="a-EP"></a>故名般若。<a id="a-EQ"></a>以即既假为力。<a id="a-ER"></a>故名解脱。<a id="a-ES"></a>一一皆常乐我净。<a id="a-ET"></a>无有缺减。<a id="a-EU"></a>故称三德。<a id="a-EV"></a>一一皆法界。<a id="a-EW"></a>多所含藏。<a id="a-EX"></a>故称秘藏。<a id="a-EY"></a>故净名云。<a id="a-EZ"></a>诸佛解脱。<a id="a-Ea"></a>当于众生心行中求。<a id="a-Eb"></a>当知我心亦然。<a id="a-Ec"></a>众生亦然。<a id="a-Ed"></a>彼我既然。<a id="a-Ee"></a>诸佛亦然。<a id="a-Ef"></a>心佛及众生。<a id="a-Eg"></a>是三无差别。<a id="a-Eh"></a>上十种三数。<a id="a-Ei"></a>亦一非一。<a id="a-Ej"></a>非一非非一。<a id="a-Ek"></a>不思议三法也。<a id="a-El"></a>始终只是一种三法。<a id="a-Em"></a>在凡为三道。<a id="a-En"></a>若入圣成三德。<a id="a-Eo"></a>其余约理智行解等。<a id="a-Ep"></a>成诸三法。<a id="a-Eq"></a>以为眷属。<a id="a-Er"></a>究竟不动众生因地三道。<a id="a-Es"></a>成满诸佛果地三德。<a id="a-Et"></a>本末相在。<a id="a-Eu"></a>因果同时。<a id="a-Ev"></a>以本有妙理。<a id="a-Ew"></a>故名三性。<a id="a-Ex"></a>妙理不虚。<a id="a-Ey"></a>故名三谛。<a id="a-Ez"></a>迷此妙理。<a id="a-F0"></a>故名三障。<a id="a-F1"></a>既有三世轮转攀缘不息故。<a id="a-F2"></a>名十二因缘具足三苦。<a id="a-F3"></a>若欲反本还原。<a id="a-F4"></a>了达今日三障。<a id="a-F5"></a>即是本来三性。<a id="a-F6"></a>故名三观。<a id="a-F7"></a>妙理显现。<a id="a-F8"></a>故名三德。<a id="a-F9"></a>又轨即行人。<a id="a-FA"></a>呼为三法。<a id="a-FB"></a>所照为三谛。<a id="a-FC"></a>所发为三观。<a id="a-FD"></a>观成为三智。<a id="a-FE"></a>教他呼为三语。<a id="a-FF"></a>归宗呼为三趣。<a id="a-FG"></a>得斯意类。<a id="a-FH"></a>一切皆成法门。<a id="a-FI"></a>今又以三轨。<a id="a-FJ"></a>类通因中三道。<a id="a-FK"></a>一苦道。<a id="a-FL"></a>二烦恼道。<a id="a-FM"></a>三业道。<a id="a-FN"></a>苦道即真性轨。<a id="a-FO"></a>经云。<a id="a-FP"></a>世间相常住。<a id="a-FQ"></a>岂不即彼生死而是法身耶。<a id="a-FR"></a>烦恼道即观照轨。<a id="a-FS"></a>观照本照惑。<a id="a-FT"></a>无惑则无照。<a id="a-FU"></a>一切法空是也。<a id="a-FV"></a>资成轨即业道。<a id="a-FW"></a>恶是善资。<a id="a-FX"></a>无恶亦无善。<a id="a-FY"></a>书云。<a id="a-FZ"></a>善者是不善人之师。<a id="a-Fa"></a>不善者是善人之资。<a id="a-Fb"></a>经云。<a id="a-Fc"></a>我等念佛故。<a id="a-Fd"></a>皆当忍是事。<a id="a-Fe"></a>恶不来加。<a id="a-Ff"></a>不得用念。<a id="a-Fg"></a>所以云。<a id="a-Fh"></a>善知识者。<a id="a-Fi"></a>提婆达多是。<a id="a-Fj"></a>又云。<a id="a-Fk"></a>苦即法身。<a id="a-Fl"></a>非显现故名法身。<a id="a-Fm"></a>贪恚痴即般若。<a id="a-Fn"></a>非能明故名般若。<a id="a-Fo"></a>无所可照。<a id="a-Fp"></a>性自明了。<a id="a-Fq"></a>业行系缚。<a id="a-Fr"></a>皆名解脱。<a id="a-Fs"></a>非断缚而脱。<a id="a-Ft"></a>亦无体可系。<a id="a-Fu"></a>亦无能系。<a id="a-Fv"></a>故称解脱。<a id="a-Fw"></a>又先德云。<a id="a-Fx"></a>应说。<a id="a-Fy"></a>佛地障累尽。<a id="a-Fz"></a>故称解脱。<a id="a-G0"></a>体色实性。<a id="a-G1"></a>即如来身。<a id="a-G2"></a>种智圆明。<a id="a-G3"></a>为大般若。<a id="a-G4"></a>三事即我。<a id="a-G5"></a>何处纵横。<a id="a-G6"></a>我即三事。<a id="a-G7"></a>若为成别。<a id="a-G8"></a>如是安住。<a id="a-G9"></a>乃大涅槃。<a id="a-GA"></a>良为一切诸佛。<a id="a-GB"></a>即一色心。<a id="a-GC"></a>心为能变。<a id="a-GD"></a>色为所变。<a id="a-GE"></a>所变即相见。<a id="a-GF"></a>能变即自证。<a id="a-GG"></a>体既无别。<a id="a-GH"></a>谁复纵横。<a id="a-GI"></a>直由不了心缘。<a id="a-GJ"></a>生二妄想。<a id="a-GK"></a>相缚粗重。<a id="a-GL"></a>遂成羁碍。<a id="a-GM"></a>迷执色相。<a id="a-GN"></a>为我所身。<a id="a-GO"></a>我所身生。<a id="a-GP"></a>实由痴闇。<a id="a-GQ"></a>痴闇覆故。<a id="a-GR"></a>见死见生。<a id="a-GS"></a>生死相漂。<a id="a-GT"></a>心亦流转。<a id="a-GU"></a>流转之苦。<a id="a-GV"></a>素在身心。<a id="a-GW"></a>若能了心及境。<a id="a-GX"></a>则妄想不生。<a id="a-GY"></a>相缚既除粗重亦遣。<a id="a-GZ"></a>永绝羁碍。<a id="a-Ga"></a>遂成解脱。<a id="a-Gb"></a>通达色相。<a id="a-Gc"></a>皆藏性现。<a id="a-Gd"></a>无复我所。<a id="a-Ge"></a>即如来身。<a id="a-Gf"></a>照阿陀那甚深细处。<a id="a-Gg"></a>痴闇不覆。<a id="a-Gh"></a>为摩诃般若。<a id="a-Gi"></a>悟斯本性。<a id="a-Gj"></a>由来不生。<a id="a-Gk"></a>体用无穷。<a id="a-Gl"></a>终亦不灭。<a id="a-Gm"></a>又三德者。<a id="a-Gn"></a>有道前性得。<a id="a-Go"></a>道中分得。<a id="a-Gp"></a>道后究竟得。<a id="a-Gq"></a>若性得者。<a id="a-Gr"></a>如维摩经云。<a id="a-Gs"></a>众生如。<a id="a-Gt"></a>弥勒如。<a id="a-Gu"></a>一如无二如。<a id="a-Gv"></a>此性得法身。<a id="a-Gw"></a>一切众生。<a id="a-Gx"></a>即菩提相。<a id="a-Gy"></a>不可复得。<a id="a-Gz"></a>此性得般若。<a id="a-H0"></a>一切众生即涅槃相。<a id="a-H1"></a>不可复灭。<a id="a-H2"></a>此性得解脱。<a id="a-H3"></a>此约道前圆性得。<a id="a-H4"></a>道中圆分得。<a id="a-H5"></a>即从十住位。<a id="a-H6"></a>至等觉。<a id="a-H7"></a>五十一位。<a id="a-H8"></a>圆修智断等。<a id="a-H9"></a>道后圆究竟得。<a id="a-HA"></a>即果上义。<a id="a-HB"></a>既了性得。<a id="a-HC"></a>须具历后二德。<a id="a-HD"></a>以五忍六即简其讹滥。<a id="a-HE"></a>直至圆满妙觉究竟之位。<a id="a-HF"></a>如入此录中。<a id="a-HG"></a>智眼明净。<a id="a-HH"></a>圆修圆解。<a id="a-HI"></a>双照双遮。<a id="a-HJ"></a>二鸟俱游。<a id="a-HK"></a>不堕偏见。<a id="a-HL"></a>一义不动。<a id="a-HM"></a>分别了然。<a id="a-HN"></a>如悬镜高堂。<a id="a-HO"></a>无心虚照。<a id="a-HP"></a>万像斯鉴。<a id="a-HQ"></a>不简妍媸。<a id="a-HR"></a>以绝常无常之静心。<a id="a-HS"></a>照常无常之圆理。<a id="a-HT"></a>遮照无滞。<a id="a-HU"></a>破立同时。<a id="a-HV"></a>即非常非无常。<a id="a-HW"></a>而常而无常。<a id="a-HX"></a>常与无常。<a id="a-HY"></a>唯论真性。<a id="a-HZ"></a>一一之性。<a id="a-Ha"></a>性摄无边。<a id="a-Hb"></a>净名经云。<a id="a-Hc"></a>毕竟不生不灭。<a id="a-Hd"></a>是无常义。<a id="a-He"></a>远大师云。<a id="a-Hf"></a>实相理穷。<a id="a-Hg"></a>名为毕意。<a id="a-Hh"></a>体寂无为。<a id="a-Hi"></a>名不生灭。<a id="a-Hj"></a>此不生灭。<a id="a-Hk"></a>是彼无常真实性故。<a id="a-Hl"></a>名无常义。<a id="a-Hm"></a>肇法师云。<a id="a-Hn"></a>毕竟者。<a id="a-Ho"></a>决定之词也。<a id="a-Hp"></a>小乘观法。<a id="a-Hq"></a>以生灭为无常义。<a id="a-Hr"></a>大乘之士。<a id="a-Hs"></a>以不生灭为无常义。<a id="a-Ht"></a>无常名同。<a id="a-Hu"></a>而幽致殊绝。<a id="a-Hv"></a>其道虚微。<a id="a-Hw"></a>故非常情之所能测。<a id="a-Hx"></a>妙得其旨。<a id="a-Hy"></a>其唯净名乎。<a id="a-Hz"></a>遣常。<a id="a-I0"></a>故言无常。<a id="a-I1"></a>非谓有无常。<a id="a-I2"></a>无常与常俱无故。<a id="a-I3"></a>云毕竟不生不灭。<a id="a-I4"></a>是无常义。<a id="a-I5"></a>又非常者。<a id="a-I6"></a>性彻相故。<a id="a-I7"></a>非无常者。<a id="a-I8"></a>相彻性故。<a id="a-I9"></a>如庵提遮女经云。<a id="a-IA"></a>生灭与不生灭。<a id="a-IB"></a>交络而释。<a id="a-IC"></a>经中答文殊师利言。<a id="a-ID"></a>若知诸法毕竟生灭。<a id="a-IE"></a>变易无定。<a id="a-IF"></a>如幻相。<a id="a-IG"></a>而能随其所宜有所说者。<a id="a-IH"></a>是为常义。<a id="a-II"></a>以诸法生不自得生。<a id="a-IJ"></a>灭不自得灭故。<a id="a-IK"></a>云何无常。<a id="a-IL"></a>谓若知诸法毕竟不生不灭。<a id="a-IM"></a>随如是相。<a id="a-IN"></a>而能随其所宜而有所说。<a id="a-IO"></a>是无常义。<a id="a-IP"></a>以诸法自在。<a id="a-IQ"></a>变易无定。<a id="a-IR"></a>明不自得。<a id="a-IS"></a>随。<a id="a-IT"></a>如是知说者。<a id="a-IU"></a>为常义也。<a id="a-IV"></a>释曰。<a id="a-IW"></a>此意正显性相交彻。<a id="a-IX"></a>二义相成。<a id="a-IY"></a>生灭相尽。<a id="a-IZ"></a>无常即常故。<a id="a-Ia"></a>不生不灭是无常义。<a id="a-Ib"></a>随缘变易。<a id="a-Ic"></a>常即无常。<a id="a-Id"></a>则生灭是常义也。<a id="a-Ie"></a>又性即相故。<a id="a-If"></a>不生不灭是无常义。<a id="a-Ig"></a>相即性。<a id="a-Ih"></a>故生灭是常义。<a id="a-Ii"></a>互夺则双非。<a id="a-Ij"></a>互成则双立。<a id="a-Ik"></a>双树中间入涅槃者。<a id="a-Il"></a>即斯意矣。<a id="a-Im"></a>常无常既尔。<a id="a-In"></a>我乐净等。<a id="a-Io"></a>乃至一切诸法皆然。<a id="a-Ip"></a>即处处而入大涅槃。<a id="a-Iq"></a>非独双林之下。<a id="a-Ir"></a>若不了此旨。<a id="a-Is"></a>悉堕边邪。<a id="a-It"></a>即尘尘而尽成生死。<a id="a-Iu"></a>岂止阎浮之中。<a id="a-Iv"></a>若入宗镜。<a id="a-Iw"></a>即一切法趣无常。<a id="a-Ix"></a>无常摄法无遗。<a id="a-Iy"></a>义理无尽。<a id="a-Iz"></a>方真无常。<a id="a-J0"></a>总收诸义。<a id="a-J1"></a>以为一致。</p>
  <p id="aJ2">问。<a id="a-J3"></a>涅槃三德。<a id="a-J4"></a>真如一心。<a id="a-J5"></a>果上因中。<a id="a-J6"></a>收尽无边义理。<a id="a-J7"></a>岂唯十种三法。<a id="a-J8"></a>乃至无尽法门。<a id="a-J9"></a>息化凝神。<a id="a-JA"></a>究竟指归何法。</p>
  <p id="aJB">答。<a id="a-JC"></a>总别指归。<a id="a-JD"></a>还即指归三德秘藏。<a id="a-JE"></a>如止观。<a id="a-JF"></a>指归者。<a id="a-JG"></a>大涅槃经云。<a id="a-JH"></a>安置诸子秘密藏中。<a id="a-JI"></a>我亦不久自住其中。<a id="a-JJ"></a>是名总相指归。<a id="a-JK"></a>别相者。<a id="a-JL"></a>身有三种。<a id="a-JM"></a>一色身。<a id="a-JN"></a>二法门身。<a id="a-JO"></a>三实相身。<a id="a-JP"></a>若息化论归者。<a id="a-JQ"></a>色身归解脱。<a id="a-JR"></a>法门身归般若。<a id="a-JS"></a>实相身归法身。<a id="a-JT"></a>复次三法。<a id="a-JU"></a>非三非一不可思议。<a id="a-JV"></a>所以者何。<a id="a-JW"></a>若谓法身真。<a id="a-JX"></a>法身者。<a id="a-JY"></a>非法身也。<a id="a-JZ"></a>当知法身。<a id="a-Ja"></a>亦身非身。<a id="a-Jb"></a>非身非非身。<a id="a-Jc"></a>住。<a id="a-Jd"></a>首楞严经云。<a id="a-Je"></a>种种示现作众色像。<a id="a-Jf"></a>故名为身。<a id="a-Jg"></a>所作办已。<a id="a-Jh"></a>归于解脱。<a id="a-Ji"></a>智慧照了。<a id="a-Jj"></a>诸色非色。<a id="a-Jk"></a>故名非身。<a id="a-Jl"></a>所作办已。<a id="a-Jm"></a>归于般若。<a id="a-Jn"></a>实相之身。<a id="a-Jo"></a>非色像身。<a id="a-Jp"></a>非法门身。<a id="a-Jq"></a>是故非身非非身。<a id="a-Jr"></a>所作办已。<a id="a-Js"></a>归于法身。<a id="a-Jt"></a>达此三身无一异相。<a id="a-Ju"></a>是名为归。<a id="a-Jv"></a>说此三身无一异相。<a id="a-Jw"></a>是名为指。<a id="a-Jx"></a>俱入秘藏。<a id="a-Jy"></a>故言指归。<a id="a-Jz"></a>当知般若。<a id="a-K0"></a>亦知非知。<a id="a-K1"></a>非知非不知。<a id="a-K2"></a>道种智般若。<a id="a-K3"></a>遍知于俗。<a id="a-K4"></a>故名为知。<a id="a-K5"></a>所作办已。<a id="a-K6"></a>归于解脱。<a id="a-K7"></a>一切智般若。<a id="a-K8"></a>遍知于真。<a id="a-K9"></a>故名为非知。<a id="a-KA"></a>所作办已。<a id="a-KB"></a>归于般若。<a id="a-KC"></a>若一切种智般若。<a id="a-KD"></a>遍知于中。<a id="a-KE"></a>故名非知非不知。<a id="a-KF"></a>所作办已。<a id="a-KG"></a>归于法身。<a id="a-KH"></a>达三般若无一异相。<a id="a-KI"></a>是名为归。<a id="a-KJ"></a>说三般若无一异相。<a id="a-KK"></a>名为指。<a id="a-KL"></a>俱入秘藏。<a id="a-KM"></a>名指归。<a id="a-KN"></a>当知解脱。<a id="a-KO"></a>亦脱非脱。<a id="a-KP"></a>非脱非非脱。<a id="a-KQ"></a>方便净解脱。<a id="a-KR"></a>调伏众生。<a id="a-KS"></a>不为所染。<a id="a-KT"></a>名脱。<a id="a-KU"></a>所作已办归于解脱。<a id="a-KV"></a>圆净解脱。<a id="a-KW"></a>不见众生及解脱相。<a id="a-KX"></a>故名非脱。<a id="a-KY"></a>所作办已。<a id="a-KZ"></a>归于般若。<a id="a-Ka"></a>性净解脱。<a id="a-Kb"></a>则非脱非非脱。<a id="a-Kc"></a>所作办已。<a id="a-Kd"></a>归于法身。<a id="a-Ke"></a>若达若说。<a id="a-Kf"></a>如此三脱。<a id="a-Kg"></a>非一异相。<a id="a-Kh"></a>俱入秘密藏。<a id="a-Ki"></a>故名为指归。<a id="a-Kj"></a>当知种种相。<a id="a-Kk"></a>种种说。<a id="a-Kl"></a>种种神力。<a id="a-Km"></a>一一皆入秘密藏中。<a id="a-Kn"></a>何等是指归。<a id="a-Ko"></a>指归何处。<a id="a-Kp"></a>谁是指归。<a id="a-Kq"></a>言语道断。<a id="a-Kr"></a>心行处灭。<a id="a-Ks"></a>永寂如空。<a id="a-Kt"></a>是名指归。<a id="a-Ku"></a>故知能化所化。<a id="a-Kv"></a>无尽法门。<a id="a-Kw"></a>未有一法。<a id="a-Kx"></a>不指归宗镜。<a id="a-Ky"></a>所以普智禅师云。<a id="a-Kz"></a>佛道皆因何法成。<a id="a-L0"></a>悟心无体荡无明。<a id="a-L1"></a>莫怕落空沉断见。<a id="a-L2"></a>万法皆从此处生。</p>
 </body>
</html>