<!doctype html>
<html id="z3IBXAZ1eI" data-ver="1978">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第二十九</h1>
  <p id="a2">夫既法轮遍一切处。<a id="a-3"></a>无有间断。<a id="a-4"></a>常恒说者。<a id="a-5"></a>云何更逐会结集。<a id="a-6"></a>说处不同。<a id="a-7"></a>如华严九会之文。<a id="a-8"></a>法华三周之说。</p>
  <p id="a9">答。<a id="a-A"></a>广略不等。<a id="a-B"></a>皆为对机。<a id="a-C"></a>以一显多。<a id="a-D"></a>令入无尽。<a id="a-E"></a>如华严指归云。<a id="a-F"></a>谓于一刹那中。<a id="a-G"></a>则遍无尽之处。<a id="a-H"></a>顿说如此无边法海。</p>
  <p id="aI">问云。<a id="a-J"></a>准此所说。<a id="a-K"></a>说华严会总无了时。<a id="a-L"></a>何容有此一部经教。</p>
  <p id="aM">答。<a id="a-N"></a>为下劣众生。<a id="a-O"></a>于无尽说中。<a id="a-P"></a>略取此等结集流通。<a id="a-Q"></a>故有此部。<a id="a-R"></a>令其见闻。<a id="a-S"></a>方便引入无际限中。<a id="a-T"></a>如观牖隙。<a id="a-U"></a>见无际虚空。<a id="a-V"></a>当知此中道理亦尔。<a id="a-W"></a>视此一部。<a id="a-X"></a>见无边法海。<a id="a-Y"></a>故知若提纲撮要。<a id="a-Z"></a>一尘尚含法界。<a id="a-a"></a>一字即演无边。<a id="a-b"></a>岂况九会三周之说乎。<a id="a-c"></a>如是解者。<a id="a-d"></a>则一时一切时。<a id="a-e"></a>一说一切说。</p>
  <p id="af">又问。<a id="a-g"></a>若此多劫常恒说者。<a id="a-h"></a>何故如来有涅槃耶。</p>
  <p id="ai">答。<a id="a-j"></a>说此经佛本不涅槃。<a id="a-k"></a>法界品中开栴檀塔。<a id="a-l"></a>见三世佛无涅槃者。<a id="a-m"></a>又以摄化仪之中。<a id="a-n"></a>涅槃亦是说法摄生。<a id="a-o"></a>与成道说法无差别故。<a id="a-p"></a>复次。<a id="a-q"></a>舍那佛常在华藏。<a id="a-r"></a>恒时说法。<a id="a-s"></a>元无涅槃。<a id="a-t"></a>常住故。<a id="a-u"></a>乃知出世涅槃。<a id="a-v"></a>皆是众生自见。<a id="a-w"></a>诸佛本不出世。<a id="a-x"></a>亦不涅槃故。<a id="a-y"></a>入宗镜中。<a id="a-z"></a>自然二见俱绝。</p>
  <p id="a10">问。<a id="a-11"></a>法唯心说者。<a id="a-12"></a>云何教立五时。<a id="a-13"></a>听分四众。</p>
  <p id="a14">答。<a id="a-15"></a>诸佛无有色声功德。<a id="a-16"></a>唯有如如及如如智独存。<a id="a-17"></a>凡有见闻。<a id="a-18"></a>皆是众生自心影像。<a id="a-19"></a>则说唯心说。<a id="a-1A"></a>听唯心听。<a id="a-1B"></a>离心之外。<a id="a-1C"></a>何处有法。<a id="a-1D"></a>如思益经云。<a id="a-1E"></a>梵天言。<a id="a-1F"></a>何故说不听法者。<a id="a-1G"></a>乃为听经。<a id="a-1H"></a>文殊言。<a id="a-1I"></a>眼耳鼻舌身意不漏。<a id="a-1J"></a>是听法也。<a id="a-1K"></a>所以者何。<a id="a-1L"></a>于内六入。<a id="a-1M"></a>不漏色声香味触法。<a id="a-1N"></a>乃为听经。<a id="a-1O"></a>乃至梵天问。<a id="a-1P"></a>得忍菩萨。<a id="a-1Q"></a>汝等岂不听是经耶。<a id="a-1R"></a>答。<a id="a-1S"></a>如我等听。<a id="a-1T"></a>以不听为听。<a id="a-1U"></a>古德云。<a id="a-1V"></a>如来演出八辩洪音。<a id="a-1W"></a>闻者托起自心所现。<a id="a-1X"></a>如依状貌。<a id="a-1Y"></a>变起毫端。<a id="a-1Z"></a>本质已无。<a id="a-1a"></a>影像如在。<a id="a-1b"></a>群贤结集。<a id="a-1c"></a>自随见闻。<a id="a-1d"></a>依所闻见。<a id="a-1e"></a>结集自语。<a id="a-1f"></a>良以。<a id="a-1g"></a>离自心原。<a id="a-1h"></a>无有外境。<a id="a-1i"></a>离境亦无内心可得。<a id="a-1j"></a>诸传法者。<a id="a-1k"></a>非授与他。<a id="a-1l"></a>但为胜缘。<a id="a-1m"></a>令自得法。<a id="a-1n"></a>自解未起。<a id="a-1o"></a>无以悟他。<a id="a-1p"></a>自解不从他来。<a id="a-1q"></a>他解宁非自起。<a id="a-1r"></a>是故结集及传授者。<a id="a-1s"></a>皆得影像。<a id="a-1t"></a>不得本质。<a id="a-1u"></a>无有自心得他境故。<a id="a-1v"></a>是知结集。<a id="a-1w"></a>乃是自心所变之经。<a id="a-1x"></a>至传授者。<a id="a-1y"></a>传授自心所变之法。<a id="a-1z"></a>得影非质。<a id="a-20"></a>思而可知。<a id="a-21"></a>若能常善分别自心所现。<a id="a-22"></a>能知一切外性非性。<a id="a-23"></a>此人知见。<a id="a-24"></a>可与佛同。<a id="a-25"></a>所说之法。<a id="a-26"></a>与佛无异。<a id="a-27"></a>悟入自觉圣智乐故。<a id="a-28"></a>宝性论偈云。<a id="a-29"></a>天妙法鼓声。<a id="a-2A"></a>依自业而有。<a id="a-2B"></a>诸佛说法者。<a id="a-2C"></a>众生自业闻。<a id="a-2D"></a>如妙声远离。<a id="a-2E"></a>功用处身心。<a id="a-2F"></a>令一切众生。<a id="a-2G"></a>离怖得寂静。<a id="a-2H"></a>佛声亦如是。<a id="a-2I"></a>离功用身心。<a id="a-2J"></a>令一切众生。<a id="a-2K"></a>得证寂灭道。<a id="a-2L"></a>又偈云。<a id="a-2M"></a>譬如虚空中。<a id="a-2N"></a>雨八功德水。<a id="a-2O"></a>到碱等住处。<a id="a-2P"></a>生种种异味。<a id="a-2Q"></a>如来慈悲云。<a id="a-2R"></a>雨八圣道水。<a id="a-2S"></a>到众生心处。<a id="a-2T"></a>生种种解味。<a id="a-2U"></a>释曰。<a id="a-2V"></a>如天鼓声。<a id="a-2W"></a>应诸天所知之量。<a id="a-2X"></a>犹龙王雨。<a id="a-2Y"></a>随世间能感之缘。<a id="a-2Z"></a>证自法而不同。<a id="a-2a"></a>成异味而有别。<a id="a-2b"></a>法亦如是。<a id="a-2c"></a>随见差殊。<a id="a-2d"></a>于一乘而开出诸乘。<a id="a-2e"></a>从一法而分成多法。<a id="a-2f"></a>华严探玄记云。<a id="a-2g"></a>缘起唯心门者。<a id="a-2h"></a>此上一切差别教法。<a id="a-2i"></a>无不皆是唯心所显。<a id="a-2j"></a>是故俱以唯识为体。<a id="a-2k"></a>然有二义。<a id="a-2l"></a>一本影相对。<a id="a-2m"></a>二说听全收。<a id="a-2n"></a>初中通辩诸教。<a id="a-2o"></a>总有四句。<a id="a-2p"></a>一唯本无影。<a id="a-2q"></a>如小乘教。<a id="a-2r"></a>以无唯识义故。<a id="a-2s"></a>达摩多罗等诸论师。<a id="a-2t"></a>多立此义。<a id="a-2u"></a>二亦本亦影。<a id="a-2v"></a>如大乘始教。<a id="a-2w"></a>众生心外佛有微妙色声等法。<a id="a-2x"></a>由闻者善根增上缘力。<a id="a-2y"></a>击佛利他种子为因。<a id="a-2z"></a>于佛智上。<a id="a-30"></a>文义相生。<a id="a-31"></a>为本性相教。<a id="a-32"></a>由佛此教增上缘力。<a id="a-33"></a>击闻法者有流善根种子。<a id="a-34"></a>闻者识上文义相生。<a id="a-35"></a>为影像相教。<a id="a-36"></a>三十唯识论颂云。<a id="a-37"></a>展转增上力。<a id="a-38"></a>二识成决定。<a id="a-39"></a>护法论师等。<a id="a-3A"></a>悉立此义。<a id="a-3B"></a>三唯影无本。<a id="a-3C"></a>如大乘终教。<a id="a-3D"></a>离众生心。<a id="a-3E"></a>佛果无有色身音声。<a id="a-3F"></a>事相功德。<a id="a-3G"></a>唯有如如及如如智。<a id="a-3H"></a>大悲大愿。<a id="a-3I"></a>为增上缘。<a id="a-3J"></a>彼所化根熟众生。<a id="a-3K"></a>心中显佛色声说法。<a id="a-3L"></a>是故圣教。<a id="a-3M"></a>唯是众生心中影像。<a id="a-3N"></a>故经偈云。<a id="a-3O"></a>一切诸如来。<a id="a-3P"></a>无有说佛法。<a id="a-3Q"></a>随其所应化。<a id="a-3R"></a>而为演说法。<a id="a-3S"></a>又偈云。<a id="a-3T"></a>如来法身不思议。<a id="a-3U"></a>无色无相无伦匹。<a id="a-3V"></a>示现色像为众生。<a id="a-3W"></a>十方受化靡不见。<a id="a-3X"></a>如是非一。<a id="a-3Y"></a>龙军。<a id="a-3Z"></a>坚慧。<a id="a-3a"></a>诸论师等。<a id="a-3b"></a>并立此义。<a id="a-3c"></a>四非本非影。<a id="a-3d"></a>如顿教中。<a id="a-3e"></a>非直心外无佛色等。<a id="a-3f"></a>众生心内所显之佛。<a id="a-3g"></a>亦当相空。<a id="a-3h"></a>以唯是识。<a id="a-3i"></a>无别影故。<a id="a-3j"></a>色等性离。<a id="a-3k"></a>无所有故。<a id="a-3l"></a>一切无言。<a id="a-3m"></a>无言亦无故。<a id="a-3n"></a>是故圣教。<a id="a-3o"></a>即是无教之教。<a id="a-3p"></a>如经颂云。<a id="a-3q"></a>如来不出世。<a id="a-3r"></a>亦无有涅槃。<a id="a-3s"></a>又密严经。<a id="a-3t"></a>明佛常在法界。<a id="a-3u"></a>无出世等。<a id="a-3v"></a>龙树等宗。<a id="a-3w"></a>多立此义。<a id="a-3x"></a>此有四说。<a id="a-3y"></a>总为一教。<a id="a-3z"></a>圆融无碍。<a id="a-40"></a>皆不相妨。<a id="a-41"></a>以各圣教从浅至深。<a id="a-42"></a>摄众生故。<a id="a-43"></a>思之可见。<a id="a-44"></a>第二说听全收者。<a id="a-45"></a>亦四句。<a id="a-46"></a>一离佛心外无所化众生。<a id="a-47"></a>况所说教。<a id="a-48"></a>是故唯是佛心所显。<a id="a-49"></a>此义云何。<a id="a-4A"></a>谓诸众生无别自体。<a id="a-4B"></a>揽如来藏以成众生。<a id="a-4C"></a>然此如来藏。<a id="a-4D"></a>即是智证为自体。<a id="a-4E"></a>是故众生举体。<a id="a-4F"></a>总在佛智心中。<a id="a-4G"></a>经颂云。<a id="a-4H"></a>诸佛悉了知。<a id="a-4I"></a>一切从心转。<a id="a-4J"></a>又云。<a id="a-4K"></a>如来菩提身中。<a id="a-4L"></a>悉见一切众生发菩提心成等正觉。<a id="a-4M"></a>乃至见一切众生皆已寂灭。<a id="a-4N"></a>亦复如是。<a id="a-4O"></a>皆悉一性。<a id="a-4P"></a>以无性故。<a id="a-4Q"></a>又颂云。<a id="a-4R"></a>三世一切劫。<a id="a-4S"></a>佛刹及诸法。<a id="a-4T"></a>诸根心心法。<a id="a-4U"></a>一切虚妄法。<a id="a-4V"></a>于一佛身中。<a id="a-4W"></a>此法皆悉显。<a id="a-4X"></a>是故离佛心智。<a id="a-4Y"></a>无一法可得。<a id="a-4Z"></a>二总在众生心中。<a id="a-4a"></a>以离众生。<a id="a-4b"></a>无别佛德故。<a id="a-4c"></a>此义云何。<a id="a-4d"></a>谓佛证于众生心中真如成佛。<a id="a-4e"></a>亦以始觉同本觉故。<a id="a-4f"></a>是故总在众生心中。<a id="a-4g"></a>从体起用。<a id="a-4h"></a>应化身时。<a id="a-4i"></a>即是众生心中真如用大。<a id="a-4j"></a>更无别佛。<a id="a-4k"></a>三随一圣教全唯二心。<a id="a-4l"></a>以前二说不相离故。<a id="a-4m"></a>谓众生心内佛。<a id="a-4n"></a>为佛心中众生说法。<a id="a-4o"></a>佛心中众生。<a id="a-4p"></a>听众生心中佛说法。<a id="a-4q"></a>如是全收。<a id="a-4r"></a>说听无碍。<a id="a-4s"></a>是谓甚深唯识道理。<a id="a-4t"></a>四或彼圣教俱非二心。<a id="a-4u"></a>以两俱形夺不并显故。<a id="a-4v"></a>双融二位无不泯故。<a id="a-4w"></a>谓佛心中众生无听者故。<a id="a-4x"></a>众生心中佛无说者故。<a id="a-4y"></a>两俱双辩二相尽故。<a id="a-4z"></a>经云。<a id="a-50"></a>夫说法者。<a id="a-51"></a>无说无示。<a id="a-52"></a>其听法者。<a id="a-53"></a>无闻无得。<a id="a-54"></a>又经颂云。<a id="a-55"></a>众生所生不是生。<a id="a-56"></a>亦无流转生死中。<a id="a-57"></a>又经颂云。<a id="a-58"></a>如来不说法。<a id="a-59"></a>亦不度众生等。<a id="a-5A"></a>是故此四于一圣教圆融无碍。<a id="a-5B"></a>方为究竟。<a id="a-5C"></a>华严演义问云。<a id="a-5D"></a>生佛约体虽同。<a id="a-5E"></a>相用自别。<a id="a-5F"></a>岂得全同。<a id="a-5G"></a>释云。<a id="a-5H"></a>从体起用。<a id="a-5I"></a>用不异体。<a id="a-5J"></a>体既众生之体。<a id="a-5K"></a>用岂离于众生。<a id="a-5L"></a>故依体起用。<a id="a-5M"></a>即是众生心中真如用大。<a id="a-5N"></a>更无别佛。<a id="a-5O"></a>若尔。<a id="a-5P"></a>起信论中已有此义。<a id="a-5Q"></a>何以独明华严为别教耶。<a id="a-5R"></a>释云。<a id="a-5S"></a>起信虽明始觉本觉不二体相用三大攸同。<a id="a-5T"></a>而是自心各各修证。<a id="a-5U"></a>不言生佛二互全收。<a id="a-5V"></a>是则用起信之文。<a id="a-5W"></a>成华严之义。<a id="a-5X"></a>又说听全收。<a id="a-5Y"></a>生佛相在者。<a id="a-5Z"></a>略举二喻。<a id="a-5a"></a>一者。<a id="a-5b"></a>如一明镜。<a id="a-5c"></a>师弟同对说听。<a id="a-5d"></a>以师取之。<a id="a-5e"></a>即是师镜。<a id="a-5f"></a>弟子取之。<a id="a-5g"></a>是弟子镜。<a id="a-5h"></a>镜喻一心。<a id="a-5i"></a>师弟喻生佛。<a id="a-5j"></a>是谓弟子镜中和尚。<a id="a-5k"></a>为和尚镜中弟子说法。<a id="a-5l"></a>和尚镜中弟子。<a id="a-5m"></a>听弟子镜中和尚说法。<a id="a-5n"></a>诸有知识。<a id="a-5o"></a>请详斯喻。<a id="a-5p"></a>此喻犹恐未晓。<a id="a-5q"></a>又如水乳和同一处。<a id="a-5r"></a>而互为能和所和。<a id="a-5s"></a>且顺说听。<a id="a-5t"></a>以能和为说。<a id="a-5u"></a>所和为听。<a id="a-5v"></a>且将水喻于佛。<a id="a-5w"></a>乳喻众生。<a id="a-5x"></a>应言乳中之水。<a id="a-5y"></a>和水中之乳。<a id="a-5z"></a>水中之乳。<a id="a-60"></a>受乳中之水。<a id="a-61"></a>虽同一味。<a id="a-62"></a>能所宛然。<a id="a-63"></a>虽能所宛然。<a id="a-64"></a>而互相在。<a id="a-65"></a>相遍相摄。<a id="a-66"></a>思以准之。<a id="a-67"></a>又众生心中佛者。<a id="a-68"></a>此明众生称性普周。<a id="a-69"></a>而佛不坏相在众生心内。<a id="a-6A"></a>言为佛心中众生说法者。<a id="a-6B"></a>此明佛心称性普周。<a id="a-6C"></a>而众生不坏相在佛心内也。<a id="a-6D"></a>更无别理。<a id="a-6E"></a>但说听之异耳。<a id="a-6F"></a>是知一切众生语言。<a id="a-6G"></a>皆法轮正体。<a id="a-6H"></a>若离众生言说。<a id="a-6I"></a>即佛无所说。<a id="a-6J"></a>先德云。<a id="a-6K"></a>若离方言。<a id="a-6L"></a>佛则无说。<a id="a-6M"></a>圣人无心。<a id="a-6N"></a>以万物心为心。<a id="a-6O"></a>圣人无身。<a id="a-6P"></a>亦以万物身为身。<a id="a-6Q"></a>即知圣人无言。<a id="a-6R"></a>亦以万物言为言矣。<a id="a-6S"></a>华严论云。<a id="a-6T"></a>一切凡圣境界庄严果报。<a id="a-6U"></a>以为教体。<a id="a-6V"></a>此乃见境发心。<a id="a-6W"></a>不待说故。<a id="a-6X"></a>见恶厌之。<a id="a-6Y"></a>见善乐之。<a id="a-6Z"></a>总能起善故。<a id="a-6a"></a>又一切法无非佛事故。<a id="a-6b"></a>又以一切法自性清净以为教体。<a id="a-6c"></a>以观察力心契自相应故。<a id="a-6d"></a>不待说故。<a id="a-6e"></a>又以行住坐卧四威仪以为教体。<a id="a-6f"></a>见敬发心。<a id="a-6g"></a>不待语故。<a id="a-6h"></a>肇论云。<a id="a-6i"></a>为莫之大。<a id="a-6j"></a>故乃反于小成。<a id="a-6k"></a>施莫之广。<a id="a-6l"></a>故乃归于无名。<a id="a-6m"></a>何谓小成。<a id="a-6n"></a>通百千恒沙之法门。<a id="a-6o"></a>在毛头之心地。<a id="a-6p"></a>何谓无名。<a id="a-6q"></a>形教遍于三千。<a id="a-6r"></a>无名相之可得。<a id="a-6s"></a>故须宗说双通。<a id="a-6t"></a>方成师匠。<a id="a-6u"></a>所以经偈云。<a id="a-6v"></a>宗通自修行。<a id="a-6w"></a>说通示未悟。<a id="a-6x"></a>真觉大师云。<a id="a-6y"></a>宗亦通。<a id="a-6z"></a>说亦通。<a id="a-70"></a>定慧圆明不滞空。<a id="a-71"></a>宗通是定。<a id="a-72"></a>说通是慧。<a id="a-73"></a>则宗说兼畅定慧双明。<a id="a-74"></a>二义相成。<a id="a-75"></a>阙一不可。<a id="a-76"></a>如法华经云。<a id="a-77"></a>定慧力庄严。<a id="a-78"></a>以此度众生。<a id="a-79"></a>又昔人颂云。<a id="a-7A"></a>说通宗不通。<a id="a-7B"></a>如日被云朦。<a id="a-7C"></a>宗通说亦通。<a id="a-7D"></a>如日处虚空。<a id="a-7E"></a>故知。<a id="a-7F"></a>若先了宗。<a id="a-7G"></a>说则无过。<a id="a-7H"></a>故法华序品偈云。<a id="a-7I"></a>又见诸菩萨。<a id="a-7J"></a>知法寂灭相。<a id="a-7K"></a>各于其国土。<a id="a-7L"></a>说法求佛道。<a id="a-7M"></a>又凡有诠表形于言教者。<a id="a-7N"></a>皆是明心。<a id="a-7O"></a>不诠余法。<a id="a-7P"></a>或言广大自在。<a id="a-7Q"></a>此约德相以明心。<a id="a-7R"></a>或言寂灭无为。<a id="a-7S"></a>此约离过以明心。<a id="a-7T"></a>乃至或说事。<a id="a-7U"></a>是心之事。<a id="a-7V"></a>或说理。<a id="a-7W"></a>是心之理。<a id="a-7X"></a>故云千经万论。<a id="a-7Y"></a>皆是言心。<a id="a-7Z"></a>岂止宗镜耶。<a id="a-7a"></a>如法华经云。<a id="a-7b"></a>为一大事因缘故出现于世。<a id="a-7c"></a>凡言大者。<a id="a-7d"></a>莫越于心。<a id="a-7e"></a>于五大之中虚空最大。<a id="a-7f"></a>尚为心之所含。<a id="a-7g"></a>故首楞严经云。<a id="a-7h"></a>空生大觉中。<a id="a-7i"></a>如海一沤发。<a id="a-7j"></a>又云。<a id="a-7k"></a>寂照含虚空。<a id="a-7l"></a>此大非对数量称大。<a id="a-7m"></a>又非形待称大。<a id="a-7n"></a>故云一大事。<a id="a-7o"></a>又此一非一。<a id="a-7p"></a>如法句经颂云。<a id="a-7q"></a>森罗及万像。<a id="a-7r"></a>一法之所印。<a id="a-7s"></a>一亦不为一。<a id="a-7t"></a>为欲破诸数。<a id="a-7u"></a>是知诸佛出世。<a id="a-7v"></a>祖师西来。<a id="a-7w"></a>皆明斯旨。<a id="a-7x"></a>非为别事矣。<a id="a-7y"></a>起信钞云。<a id="a-7z"></a>一心该于万有。<a id="a-80"></a>万有不出一心者。<a id="a-81"></a>此但意在出体。<a id="a-82"></a>不在收于万法。<a id="a-83"></a>恐存物外之见。<a id="a-84"></a>故总该之。<a id="a-85"></a>然诸教中。<a id="a-86"></a>皆说万法一心。<a id="a-87"></a>而浅深有异。<a id="a-88"></a>今约五教。<a id="a-89"></a>略而辩之。<a id="a-8A"></a>一愚人法声闻教。<a id="a-8B"></a>假说一心。<a id="a-8C"></a>谓世出世间染净等法。<a id="a-8D"></a>皆由心造业之所感故。<a id="a-8E"></a>若推征。<a id="a-8F"></a>则一心之义不成。<a id="a-8G"></a>以立前境。<a id="a-8H"></a>故云假说。<a id="a-8I"></a>二大乘权教。<a id="a-8J"></a>明异熟赖耶以为一心。<a id="a-8K"></a>三界万法唯识变故。<a id="a-8L"></a>三终教。<a id="a-8M"></a>说如来藏以为一心。<a id="a-8N"></a>识境诸法皆如梦故。<a id="a-8O"></a>四顿教。<a id="a-8P"></a>泯绝染净以说一心。<a id="a-8Q"></a>为破诸数假名故。<a id="a-8R"></a>五圆教。<a id="a-8S"></a>总该万有以为一心。<a id="a-8T"></a>事理本末无别异故。<a id="a-8U"></a>如上所说。<a id="a-8V"></a>前浅后深。<a id="a-8W"></a>浅不至深。<a id="a-8X"></a>深必该浅。<a id="a-8Y"></a>所以宗镜虽备引五教一心证明。<a id="a-8Z"></a>唯指归圆教一心。<a id="a-8a"></a>总摄前故。<a id="a-8b"></a>又如钞云。<a id="a-8c"></a>一心为如来所说法之根本者。<a id="a-8d"></a>盖缘如来依此一心而成就故。<a id="a-8e"></a>是则信解行证。<a id="a-8f"></a>皆依此心。<a id="a-8g"></a>从微至着。<a id="a-8h"></a>未尝离此。<a id="a-8i"></a>若离于心得成佛者。<a id="a-8j"></a>无有是处。<a id="a-8k"></a>离此有说者。<a id="a-8l"></a>皆外道教也。<a id="a-8m"></a>所以起信论云。<a id="a-8n"></a>所言法者。<a id="a-8o"></a>谓众生心。<a id="a-8p"></a>是心则摄一切世间出世间法。<a id="a-8q"></a>依于此心。<a id="a-8r"></a>显示摩诃衍义。<a id="a-8s"></a>疏释云。<a id="a-8t"></a>辩法功能。<a id="a-8u"></a>以其此心体相无碍。<a id="a-8v"></a>染净同依。<a id="a-8w"></a>随流返流。<a id="a-8x"></a>唯转此心。<a id="a-8y"></a>是故惹随染成于不觉。<a id="a-8z"></a>则摄世间法。<a id="a-90"></a>若不变之本觉。<a id="a-91"></a>及返流之始觉。<a id="a-92"></a>则摄出世间法。<a id="a-93"></a>此犹约生灭门中辩。<a id="a-94"></a>若约真如门者。<a id="a-95"></a>则镕融含摄。<a id="a-96"></a>染净不殊。<a id="a-97"></a>如上所指。<a id="a-98"></a>尽理无过。<a id="a-99"></a>然一切染净之法。<a id="a-9A"></a>法无自立。<a id="a-9B"></a>唯心所转。<a id="a-9C"></a>是知因心成法。<a id="a-9D"></a>法岂非心。<a id="a-9E"></a>所依既全是心。<a id="a-9F"></a>能依何得有异。<a id="a-9G"></a>以能依从所依起故。<a id="a-9H"></a>如波从水起。<a id="a-9I"></a>器自金成。<a id="a-9J"></a>本末皆同。<a id="a-9K"></a>体用无际。<a id="a-9L"></a>法苑义林云。<a id="a-9M"></a>遍详诸教。<a id="a-9N"></a>所说一切唯识。<a id="a-9O"></a>不过五种。<a id="a-9P"></a>一境唯识。<a id="a-9Q"></a>阿毗达磨经颂云。<a id="a-9R"></a>鬼傍生人天。<a id="a-9S"></a>各随其所应。<a id="a-9T"></a>等事心异故。<a id="a-9U"></a>许义非真实。<a id="a-9V"></a>如是等文。<a id="a-9W"></a>但说唯识所观境者。<a id="a-9X"></a>皆境唯识。<a id="a-9Y"></a>二教唯识。<a id="a-9Z"></a>由自心执着等颂。<a id="a-9a"></a>皆教唯识。<a id="a-9b"></a>三理唯识。<a id="a-9c"></a>三十颂云。<a id="a-9d"></a>是诸识转变。<a id="a-9e"></a>分别所分别。<a id="a-9f"></a>由此彼皆无。<a id="a-9g"></a>故一切唯识。<a id="a-9h"></a>如是成立唯识道理。<a id="a-9i"></a>皆理唯识。<a id="a-9j"></a>四行唯识。<a id="a-9k"></a>菩萨于定位等颂。<a id="a-9l"></a>四种寻思如实等。<a id="a-9m"></a>皆行唯识。<a id="a-9n"></a>五果唯识。<a id="a-9o"></a>佛地经言。<a id="a-9p"></a>大圆镜智。<a id="a-9q"></a>诸处境识皆于中现。<a id="a-9r"></a>又如来功德庄严经颂云。<a id="a-9s"></a>如来无垢识。<a id="a-9t"></a>是净无漏界。<a id="a-9u"></a>解脱一切障。<a id="a-9v"></a>圆镜智相应。<a id="a-9w"></a>如是诸说。<a id="a-9x"></a>唯识得果。<a id="a-9y"></a>皆果唯识。<a id="a-9z"></a>此中所说境教理行果等。<a id="a-A0"></a>五种唯识。<a id="a-A1"></a>总摄一切唯识皆尽。<a id="a-A2"></a>然诸教中就义随机。<a id="a-A3"></a>于境唯识种种异说。<a id="a-A4"></a>或依所执以辩唯识。<a id="a-A5"></a>楞伽经颂云。<a id="a-A6"></a>由自心执着。<a id="a-A7"></a>心似外境现。<a id="a-A8"></a>以彼境非有。<a id="a-A9"></a>是故说唯心。<a id="a-AA"></a>但依执心虚妄现故。<a id="a-AB"></a>或依有漏以明唯识。<a id="a-AC"></a>华严经云。<a id="a-AD"></a>三界唯心。<a id="a-AE"></a>就于世间说唯识故。<a id="a-AF"></a>或依所执及随有为。<a id="a-AG"></a>以辩唯识。<a id="a-AH"></a>三十颂云。<a id="a-AI"></a>由假说我法。<a id="a-AJ"></a>有种种相转。<a id="a-AK"></a>彼依识所变。<a id="a-AL"></a>依识自体起。<a id="a-AM"></a>或依有情以辩唯识。<a id="a-AN"></a>无垢称经云。<a id="a-AO"></a>心清净故。<a id="a-AP"></a>有情清净。<a id="a-AQ"></a>心杂染故。<a id="a-AR"></a>有情杂染。<a id="a-AS"></a>或依一切无有诸法。<a id="a-AT"></a>以辩唯识。<a id="a-AU"></a>解深密经云。<a id="a-AV"></a>诸识所缘。<a id="a-AW"></a>唯识所现。<a id="a-AX"></a>或随指事以辩唯识。<a id="a-AY"></a>阿毗达磨论。<a id="a-AZ"></a>引契经颂云。<a id="a-Aa"></a>鬼傍生人天。<a id="a-Ab"></a>各随其所应。<a id="a-Ac"></a>随指一事辩唯识故。<a id="a-Ad"></a>如是等说无量教门。<a id="a-Ae"></a>类摄诸教理义尽者。<a id="a-Af"></a>唯第五教。<a id="a-Ag"></a>总说一切为唯识故。<a id="a-Ah"></a>乃至辩名离合会释者。<a id="a-Ai"></a>离者别也。<a id="a-Aj"></a>合者同也。<a id="a-Ak"></a>诸经论各各别说诸观等名。<a id="a-Al"></a>今合解云。<a id="a-Am"></a>但是唯识之差别义。<a id="a-An"></a>非体异也。<a id="a-Ao"></a>一名有三十二类。<a id="a-Ap"></a>华严等经中遮境唯识。<a id="a-Aq"></a>名为唯心。<a id="a-Ar"></a>辩中边论。<a id="a-As"></a>遮边执路。<a id="a-At"></a>名为中道。<a id="a-Au"></a>般若经中明简择性。<a id="a-Av"></a>名为般若。<a id="a-Aw"></a>法华经中明究竟运载。<a id="a-Ax"></a>名曰一乘。<a id="a-Ay"></a>此之四名。<a id="a-Az"></a>通能所观。<a id="a-B0"></a>若约真俗境观者。<a id="a-B1"></a>正智唯真。<a id="a-B2"></a>加行后得。<a id="a-B3"></a>并通真俗。<a id="a-B4"></a>若言证者。<a id="a-B5"></a>后得唯俗。<a id="a-B6"></a>胜鬘经中。<a id="a-B7"></a>遮余虚妄。<a id="a-B8"></a>名一实谛。<a id="a-B9"></a>显法根本。<a id="a-BA"></a>亦名一依。<a id="a-BB"></a>由空而证。<a id="a-BC"></a>又是空性。<a id="a-BD"></a>亦名为空。<a id="a-BE"></a>彰异出缠。<a id="a-BF"></a>显摄佛德。<a id="a-BG"></a>佛从中出。<a id="a-BH"></a>名如来藏。<a id="a-BI"></a>明体不染贞实法性。<a id="a-BJ"></a>名自性清净心。<a id="a-BK"></a>功德自体。<a id="a-BL"></a>亦名法身。<a id="a-BM"></a>能出四乘。<a id="a-BN"></a>能入二乘。<a id="a-BO"></a>亦名一乘。<a id="a-BP"></a>与法华一乘别。<a id="a-BQ"></a>无垢称经。<a id="a-BR"></a>遮理有差别。<a id="a-BS"></a>名不二法门。<a id="a-BT"></a>大慧经中。<a id="a-BU"></a>表无起尽。<a id="a-BV"></a>亦名不生不灭。<a id="a-BW"></a>涅槃经中。<a id="a-BX"></a>彰法身因。<a id="a-BY"></a>多名佛性。<a id="a-BZ"></a>离缚解脱。<a id="a-Ba"></a>亦名涅槃。<a id="a-Bb"></a>楞伽经中。<a id="a-Bc"></a>表离言说。<a id="a-Bd"></a>名不思议。<a id="a-Be"></a>瑜伽等中。<a id="a-Bf"></a>显不可施设。<a id="a-Bg"></a>名非安立。<a id="a-Bh"></a>摄大乘等。<a id="a-Bi"></a>显此遍常等。<a id="a-Bj"></a>名圆成实。<a id="a-Bk"></a>对法论等。<a id="a-Bl"></a>明非妄倒。<a id="a-Bm"></a>名曰真如。<a id="a-Bn"></a>此之十五类名。<a id="a-Bo"></a>唯所观理。<a id="a-Bp"></a>唯真智境。<a id="a-Bq"></a>恐文繁广。<a id="a-Br"></a>略举尔所。<a id="a-Bs"></a>非更无也。<a id="a-Bt"></a>谓诸法界。<a id="a-Bu"></a>法性。<a id="a-Bv"></a>不虚妄性。<a id="a-Bw"></a>不变异性。<a id="a-Bx"></a>平等性。<a id="a-By"></a>离生性。<a id="a-Bz"></a>法定。<a id="a-C0"></a>法住。<a id="a-C1"></a>法位。<a id="a-C2"></a>真际。<a id="a-C3"></a>虚空界。<a id="a-C4"></a>无我。<a id="a-C5"></a>胜义不思议界等。<a id="a-C6"></a>乃至瑜伽论中。<a id="a-C7"></a>施设非施设浅深异故。<a id="a-C8"></a>名为安立非安立谛。<a id="a-C9"></a>即胜鬘经有作四圣谛。<a id="a-CA"></a>无作四圣谛。<a id="a-CB"></a>涅槃经中。<a id="a-CC"></a>亦名胜义世俗二谛。<a id="a-CD"></a>乃至解深密等。<a id="a-CE"></a>显一切法有无事理种类差别。<a id="a-CF"></a>名为三性。<a id="a-CG"></a>显三俱无遍计所执。<a id="a-CH"></a>亦名三无性。<a id="a-CI"></a>又瑜伽等中。<a id="a-CJ"></a>明离系之方便。<a id="a-CK"></a>亦名三解脱门。<a id="a-CL"></a>表印深理。<a id="a-CM"></a>名三无生忍。<a id="a-CN"></a>大智度论。<a id="a-CO"></a>显示差别。<a id="a-CP"></a>名四悉檀。<a id="a-CQ"></a>诸论以后观细。<a id="a-CR"></a>亦名四如实智。<a id="a-CS"></a>仁王经中位别印可。<a id="a-CT"></a>亦名五忍。<a id="a-CU"></a>如是一切。<a id="a-CV"></a>虽异名说。<a id="a-CW"></a>皆是此中唯识境智差别名也。<a id="a-CX"></a>又或说因果体。<a id="a-CY"></a>俱一识作用。<a id="a-CZ"></a>成多。<a id="a-Ca"></a>一类菩萨义。<a id="a-Cb"></a>或因果俱说二。<a id="a-Cc"></a>决择分中有心地说。<a id="a-Cd"></a>谓本识及转识。<a id="a-Ce"></a>或唯因说三。<a id="a-Cf"></a>辩中边论颂云。<a id="a-Cg"></a>识生变似义。<a id="a-Ch"></a>有情我及了。<a id="a-Ci"></a>或因果俱说三。<a id="a-Cj"></a>三十唯识论云。<a id="a-Ck"></a>谓异熟思量。<a id="a-Cl"></a>及了别境识。<a id="a-Cm"></a>多异熟性。<a id="a-Cn"></a>故偏说之。<a id="a-Co"></a>阿陀那名。<a id="a-Cp"></a>理通果。<a id="a-Cq"></a>或唯果说。<a id="a-Cr"></a>四佛地经等。<a id="a-Cs"></a>说四智品。<a id="a-Ct"></a>或因果俱说(此处阙第五义。<a id="a-Cu"></a>诸本皆无)六随顺小乘经中说六识。<a id="a-Cv"></a>或因果俱说七。<a id="a-Cw"></a>诸教说七心界。<a id="a-Cx"></a>或因果俱说八。<a id="a-Cy"></a>谓八识。<a id="a-Cz"></a>或因果合说九。<a id="a-D0"></a>楞伽经第九颂云。<a id="a-D1"></a>八九种种识。<a id="a-D2"></a>如水中诸波。<a id="a-D3"></a>此依无相论同性经中。<a id="a-D4"></a>彼取真如为第九识。<a id="a-D5"></a>真一俗八二合说故。<a id="a-D6"></a>今取净位第八本识。<a id="a-D7"></a>以为第九。<a id="a-D8"></a>染净本识各别论故。<a id="a-D9"></a>所依本故。<a id="a-DA"></a>第九复名阿末罗识故。<a id="a-DB"></a>第八染净别说。<a id="a-DC"></a>以为九也。<a id="a-DD"></a>如是所说。<a id="a-DE"></a>诸识差别。<a id="a-DF"></a>一往而论。<a id="a-DG"></a>依成唯识论云。<a id="a-DH"></a>八识自性。<a id="a-DI"></a>不可言定异。<a id="a-DJ"></a>因果性故。<a id="a-DK"></a>无定性故。<a id="a-DL"></a>如水波故。<a id="a-DM"></a>亦非定一。<a id="a-DN"></a>行相所依缘。<a id="a-DO"></a>相应异故。<a id="a-DP"></a>起灭异故。<a id="a-DQ"></a>熏习异故。<a id="a-DR"></a>楞伽经颂云。<a id="a-DS"></a>心意识八种。<a id="a-DT"></a>俗故相有别。<a id="a-DU"></a>真故相无别。<a id="a-DV"></a>相所相无故。<a id="a-DW"></a>如是一切识类差别。<a id="a-DX"></a>名为唯识。<a id="a-DY"></a>此幻性识。<a id="a-DZ"></a>若加行观。<a id="a-Da"></a>唯共非自。<a id="a-Db"></a>若后得观。<a id="a-Dc"></a>自相观。<a id="a-Dd"></a>一一依他。<a id="a-De"></a>各各证故。<a id="a-Df"></a>如上所引。<a id="a-Dg"></a>是知诸佛所证。<a id="a-Dh"></a>菩萨所修。<a id="a-Di"></a>若教若理。<a id="a-Dj"></a>若因若果。<a id="a-Dk"></a>若行若位。<a id="a-Dl"></a>乃至世间出世间。<a id="a-Dm"></a>一切万法。<a id="a-Dn"></a>无有纤毫一法不是心者。<a id="a-Do"></a>宗镜大旨。<a id="a-Dp"></a>见闻信向之者。<a id="a-Dq"></a>如宝印所印。<a id="a-Dr"></a>明镜所照。<a id="a-Ds"></a>可永绝纤疑矣。<a id="a-Dt"></a>但一切毛道异生。<a id="a-Du"></a>或居不定聚者。<a id="a-Dv"></a>习性易染。<a id="a-Dw"></a>犹如白丝。<a id="a-Dx"></a>如孟子云。<a id="a-Dy"></a>人性犹湍水。<a id="a-Dz"></a>决东则东。<a id="a-E0"></a>决西则西。<a id="a-E1"></a>犹如尺蠖。<a id="a-E2"></a>食黄而身黄。<a id="a-E3"></a>食苍而身苍。<a id="a-E4"></a>且八识藏中。<a id="a-E5"></a>十法界种子具有。<a id="a-E6"></a>随所闻法。<a id="a-E7"></a>即发起现行。<a id="a-E8"></a>若闻宗镜之文。<a id="a-E9"></a>即熏起佛乘种子。<a id="a-EA"></a>然须染神入心。<a id="a-EB"></a>穷源见性。<a id="a-EC"></a>不俟耳入口出。<a id="a-ED"></a>但记浮言。<a id="a-EE"></a>如荀卿子云。<a id="a-EF"></a>君子之学。<a id="a-EG"></a>入乎神。<a id="a-EH"></a>着乎心。<a id="a-EI"></a>布乎四支。<a id="a-EJ"></a>动静皆可为法。<a id="a-EK"></a>小人之学。<a id="a-EL"></a>入乎耳。<a id="a-EM"></a>出乎口。<a id="a-EN"></a>口耳之间则四寸耳。<a id="a-EO"></a>何足美七尺之躯者也。</p>
  <p id="aEP">问。<a id="a-EQ"></a>十方诸佛无尽教海。<a id="a-ER"></a>广大无边。<a id="a-ES"></a>云何于十帙之中。<a id="a-ET"></a>而言搜尽。</p>
  <p id="aEU">答。<a id="a-EV"></a>若历事广分。<a id="a-EW"></a>言过无穷之教海。<a id="a-EX"></a>若撮其妙旨。<a id="a-EY"></a>理尽百卷之要文。<a id="a-EZ"></a>一言已达其原。<a id="a-Ea"></a>况乎十帙。<a id="a-Eb"></a>以无量经教。<a id="a-Ec"></a>皆是一心。<a id="a-Ed"></a>所以法华经云。<a id="a-Ee"></a>种种言词。<a id="a-Ef"></a>演说一法。<a id="a-Eg"></a>如傅大士行路难云。<a id="a-Eh"></a>君不见。<a id="a-Ei"></a>心相微细最奇精。<a id="a-Ej"></a>非作非缘非色名。<a id="a-Ek"></a>虽复恬然非有相。<a id="a-El"></a>若凡若圣己之灵。<a id="a-Em"></a>此灵无形而常应。<a id="a-En"></a>虽复常应实无形。<a id="a-Eo"></a>心性无来亦无去。<a id="a-Ep"></a>缘虑流转实无停。<a id="a-Eq"></a>正觉觉此真常觉。<a id="a-Er"></a>方便鹿苑制尊经。<a id="a-Es"></a>又云。<a id="a-Et"></a>能知此心无隔碍。<a id="a-Eu"></a>生死虚妄不能羁。<a id="a-Ev"></a>而此一心皆悉具。<a id="a-Ew"></a>八万四千诸律仪。<a id="a-Ex"></a>思益经云。<a id="a-Ey"></a>譬如大火。<a id="a-Ez"></a>一切诸焰皆是烧相。<a id="a-F0"></a>如是诸善男子。<a id="a-F1"></a>所说法。<a id="a-F2"></a>皆入法性。<a id="a-F3"></a>故知一切凡圣所有言说。<a id="a-F4"></a>皆入宗镜之中。<a id="a-F5"></a>终无异法。<a id="a-F6"></a>所以经偈云。<a id="a-F7"></a>粗言及细语。<a id="a-F8"></a>皆归第一义。<a id="a-F9"></a>乃至前后横竖之说。<a id="a-FA"></a>广略之文。<a id="a-FB"></a>一一皆为引入第一义中。<a id="a-FC"></a>若实入其中。<a id="a-FD"></a>则佛法皆平现。<a id="a-FE"></a>不用记一字。<a id="a-FF"></a>念尽一切经。<a id="a-FG"></a>不用解一法。<a id="a-FH"></a>会尽无边义。<a id="a-FI"></a>不用说一句。<a id="a-FJ"></a>常转正法轮。<a id="a-FK"></a>不用举一步。<a id="a-FL"></a>遍参法界友。<a id="a-FM"></a>何者。<a id="a-FN"></a>若记得。<a id="a-FO"></a>是想边际。<a id="a-FP"></a>若解得。<a id="a-FQ"></a>落意根中。<a id="a-FR"></a>若说得。<a id="a-FS"></a>是辩才门。<a id="a-FT"></a>若参得。<a id="a-FU"></a>堕外学地。<a id="a-FV"></a>并不于自己事。<a id="a-FW"></a>宗镜中不收。<a id="a-FX"></a>如手撮虚空。<a id="a-FY"></a>徒劳心力。<a id="a-FZ"></a>所以迎之不见其首。<a id="a-Fa"></a>随之不见其后。<a id="a-Fb"></a>存之一一皆空。<a id="a-Fc"></a>亡之处处咸有。<a id="a-Fd"></a>故志公和尚云。<a id="a-Fe"></a>佛祖言。<a id="a-Ff"></a>外边事。<a id="a-Fg"></a>取着元来还不是。<a id="a-Fh"></a>作意搜求实勿踪。<a id="a-Fi"></a>生死魔来任相试。<a id="a-Fj"></a>先德云。<a id="a-Fk"></a>第一不得于一机一教边。<a id="a-Fl"></a>守文作解。<a id="a-Fm"></a>实无有定法如来可说。<a id="a-Fn"></a>我宗门中不论此事。<a id="a-Fo"></a>但知自心即休。<a id="a-Fp"></a>不更用思前虑后。<a id="a-Fq"></a>又偈云。<a id="a-Fr"></a>千般比不得。<a id="a-Fs"></a>万种况不成。<a id="a-Ft"></a>智者不能知。<a id="a-Fu"></a>上贤亦不识。</p>
  <p id="aFv">问。<a id="a-Fw"></a>既谈无言之道。<a id="a-Fx"></a>绝相之真。<a id="a-Fy"></a>云何遍引言诠。<a id="a-Fz"></a>广明行相。</p>
  <p id="aG0">答。<a id="a-G1"></a>非言何以知乎无言。<a id="a-G2"></a>非相何能显乎无相。<a id="a-G3"></a>华严经偈云。<a id="a-G4"></a>了法不在言。<a id="a-G5"></a>善入无言际。<a id="a-G6"></a>而能示言说。<a id="a-G7"></a>如响遍世间。<a id="a-G8"></a>净名经云。<a id="a-G9"></a>夫说法者。<a id="a-GA"></a>无说无示。<a id="a-GB"></a>不言不说。<a id="a-GC"></a>故云当如法说。<a id="a-GD"></a>又云。<a id="a-GE"></a>无离文字说解脱也。<a id="a-GF"></a>法华经偈云。<a id="a-GG"></a>诸法寂灭相。<a id="a-GH"></a>不可以言宣。<a id="a-GI"></a>以方便力故。<a id="a-GJ"></a>为五比丘说。<a id="a-GK"></a>又偈云。<a id="a-GL"></a>又见菩萨。<a id="a-GM"></a>安禅合掌。<a id="a-GN"></a>以千万偈。<a id="a-GO"></a>赞诸法王。<a id="a-GP"></a>斯皆以无言显言。<a id="a-GQ"></a>言显无言也。<a id="a-GR"></a>又华严经颂云。<a id="a-GS"></a>佛以法为身。<a id="a-GT"></a>清净如虚空。<a id="a-GU"></a>所现众色像。<a id="a-GV"></a>令入此法中。<a id="a-GW"></a>又偈云。<a id="a-GX"></a>色身非是佛。<a id="a-GY"></a>音声亦复然。<a id="a-GZ"></a>亦不离色声。<a id="a-Ga"></a>见佛神通力。<a id="a-Gb"></a>金刚经云。<a id="a-Gc"></a>若见诸相非相。<a id="a-Gd"></a>则见如来。<a id="a-Ge"></a>斯皆以相显无相也。<a id="a-Gf"></a>则无言不碍言。<a id="a-Gg"></a>无相不碍相。<a id="a-Gh"></a>故知无言即言。<a id="a-Gi"></a>曾无别体。<a id="a-Gj"></a>相即无相。<a id="a-Gk"></a>岂有异形。<a id="a-Gl"></a>故经偈云。<a id="a-Gm"></a>无中无有二。<a id="a-Gn"></a>无二亦复无。<a id="a-Go"></a>三界一切空。<a id="a-Gp"></a>是则诸佛见。<a id="a-Gq"></a>且诸佛见中。<a id="a-Gr"></a>宁立有无同异见耶。<a id="a-Gs"></a>故先德云。<a id="a-Gt"></a>是以佛证离言。<a id="a-Gu"></a>流八音于听表。<a id="a-Gv"></a>演大藏于龙宫。<a id="a-Gw"></a>故知至趣非远。<a id="a-Gx"></a>功行得之则甚深。<a id="a-Gy"></a>言象非近。<a id="a-Gz"></a>虚怀体之而目击。<a id="a-H0"></a>言绝之理而非绝。<a id="a-H1"></a>繁兴玄籍而非兴。<a id="a-H2"></a>故即言亡言也。<a id="a-H3"></a>所以无言之言。<a id="a-H4"></a>横分教海。<a id="a-H5"></a>非有之有。<a id="a-H6"></a>高立义天。<a id="a-H7"></a>如唯识疏序钞释云。<a id="a-H8"></a>疏云。<a id="a-H9"></a>无言之言风警。<a id="a-HA"></a>非有之有。<a id="a-HB"></a>波腾。<a id="a-HC"></a>此四句疏文。<a id="a-HD"></a>前二句显佛本质教。<a id="a-HE"></a>后二句显闻者影像教。<a id="a-HF"></a>何者。<a id="a-HG"></a>谓佛说之教。<a id="a-HH"></a>离心无体。<a id="a-HI"></a>名为无言。<a id="a-HJ"></a>从心现故。<a id="a-HK"></a>名之为言。<a id="a-HL"></a>此为能击发。<a id="a-HM"></a>如似风警。<a id="a-HN"></a>即佛于利他后得智上。<a id="a-HO"></a>有三乘十二分教。<a id="a-HP"></a>蔟然显现。<a id="a-HQ"></a>即与众生为增上缘。<a id="a-HR"></a>欲令闻者识上有文义相生。<a id="a-HS"></a>故云无言之言。<a id="a-HT"></a>风警也。<a id="a-HU"></a>非有之有。<a id="a-HV"></a>波腾者。<a id="a-HW"></a>即闻者识上文义相生。<a id="a-HX"></a>因质起教故。<a id="a-HY"></a>有似波腾。<a id="a-HZ"></a>离心无体。<a id="a-Ha"></a>名为非有。<a id="a-Hb"></a>从心现故。<a id="a-Hc"></a>名之为有。<a id="a-Hd"></a>又云。<a id="a-He"></a>悟之者。<a id="a-Hf"></a>得理亡言。<a id="a-Hg"></a>迷之者。<a id="a-Hh"></a>执文遗旨。<a id="a-Hi"></a>证之者。<a id="a-Hj"></a>言理一心。<a id="a-Hk"></a>是知若入宗镜。<a id="a-Hl"></a>无旨外之文可执。<a id="a-Hm"></a>无文外之旨可尊。<a id="a-Hn"></a>理事双消。<a id="a-Ho"></a>悟迷俱绝。</p>
  <p id="aHp">问。<a id="a-Hq"></a>从禅定而发慧。<a id="a-Hr"></a>因静虑以证真。<a id="a-Hs"></a>何不令息念澄神。<a id="a-Ht"></a>冥宗照体。<a id="a-Hu"></a>故云禅能洗根情之欲垢。<a id="a-Hv"></a>摧结使之高山。<a id="a-Hw"></a>灭觉观之猛风。<a id="a-Hx"></a>遮烦恼之毒箭。<a id="a-Hy"></a>曷乃广论总别。<a id="a-Hz"></a>说。<a id="a-I0"></a>佛说心。<a id="a-I1"></a>惑乱初机。<a id="a-I2"></a>有违正典。</p>
  <p id="aI3">答。<a id="a-I4"></a>夫禅有四种。<a id="a-I5"></a>一作异计。<a id="a-I6"></a>忻上厌下而修者。<a id="a-I7"></a>是外道禅。<a id="a-I8"></a>二信正因果。<a id="a-I9"></a>亦以忻厌而修者。<a id="a-IA"></a>是凡夫禅。<a id="a-IB"></a>三了生空理。<a id="a-IC"></a>证偏真之道而修者。<a id="a-ID"></a>是小乘禅。<a id="a-IE"></a>四达人法二空而修者。<a id="a-IF"></a>是大乘禅。<a id="a-IG"></a>若背教而唯成闇证。<a id="a-IH"></a>只为己眼不明。<a id="a-II"></a>守默而但坐痴禅。<a id="a-IJ"></a>所以慧心弗朗。<a id="a-IK"></a>徒兴邪行。<a id="a-IL"></a>空滥真修。<a id="a-IM"></a>入道之初。<a id="a-IN"></a>教观须具。<a id="a-IO"></a>执观门而弃教旨。<a id="a-IP"></a>终成上慢之愚。<a id="a-IQ"></a>徇他说而背自心。<a id="a-IR"></a>实招数宝之诮。<a id="a-IS"></a>所以华严明成就无生之慧。<a id="a-IT"></a>先赖多闻。<a id="a-IU"></a>佛藏说速入涅槃之门。<a id="a-IV"></a>皆因听法。<a id="a-IW"></a>如佛藏经颂云。<a id="a-IX"></a>百千哑羊僧。<a id="a-IY"></a>无慧修静虑。<a id="a-IZ"></a>设经百千劫。<a id="a-Ia"></a>无一得涅槃。<a id="a-Ib"></a>聪敏智慧人。<a id="a-Ic"></a>能听法说法。<a id="a-Id"></a>敛念须臾顷。<a id="a-Ie"></a>必速至涅槃。<a id="a-If"></a>此颂是自利入道也。<a id="a-Ig"></a>又经颂云。<a id="a-Ih"></a>假使顶戴尘沙劫。<a id="a-Ii"></a>身为床座遍三千。<a id="a-Ij"></a>若不传法利众生。<a id="a-Ik"></a>决定无能真报者。<a id="a-Il"></a>斯颂乃利他报恩也。<a id="a-Im"></a>华严明菩萨证无生慧光。<a id="a-In"></a>皆因善巧多闻。<a id="a-Io"></a>又闻有助观起信之功。<a id="a-Ip"></a>能圆自行。<a id="a-Iq"></a>说有断疑成佛之力。<a id="a-Ir"></a>可以化他。<a id="a-Is"></a>故华严经颂云。<a id="a-It"></a>譬如闇中宝。<a id="a-Iu"></a>无灯不可见。<a id="a-Iv"></a>佛法无人说。<a id="a-Iw"></a>虽智不能了。<a id="a-Ix"></a>是以说圆顿教。<a id="a-Iy"></a>印众生心。<a id="a-Iz"></a>开大施之门。<a id="a-J0"></a>成无边之益。<a id="a-J1"></a>若不以此示人。<a id="a-J2"></a>虽有利他而不尽善。<a id="a-J3"></a>所益既鲜。<a id="a-J4"></a>用力尤多。<a id="a-J5"></a>若直指自心。<a id="a-J6"></a>全提家宝。<a id="a-J7"></a>如倾囊倒藏。<a id="a-J8"></a>大施无遮。<a id="a-J9"></a>彻果该因。<a id="a-JA"></a>究竟常乐。<a id="a-JB"></a>所以辅行记云。<a id="a-JC"></a>若以权法化人。<a id="a-JD"></a>法门虽开。<a id="a-JE"></a>不名倾藏。<a id="a-JF"></a>今于一心开利物门。<a id="a-JG"></a>倾秘密藏。<a id="a-JH"></a>示真实珠。<a id="a-JI"></a>心既不穷。<a id="a-JJ"></a>藏亦无量。<a id="a-JK"></a>藏既无量。<a id="a-JL"></a>珠则无边。<a id="a-JM"></a>含一切法。<a id="a-JN"></a>故名为藏。<a id="a-JO"></a>理体无缺。<a id="a-JP"></a>譬之以珠。<a id="a-JQ"></a>是则开示众生本有觉藏。<a id="a-JR"></a>非余外来。<a id="a-JS"></a>维摩经云。<a id="a-JT"></a>法施会者。<a id="a-JU"></a>无前无后。<a id="a-JV"></a>一时供养一切众生。<a id="a-JW"></a>是名法施之会。<a id="a-JX"></a>什法师云。<a id="a-JY"></a>若一起慈心。<a id="a-JZ"></a>则十方同缘。<a id="a-Ja"></a>施中之最。<a id="a-Jb"></a>莫先于此。<a id="a-Jc"></a>故曰无前后也。<a id="a-Jd"></a>肇法师云。<a id="a-Je"></a>夫以方会人。<a id="a-Jf"></a>不可一息期。<a id="a-Jg"></a>以财济物。<a id="a-Jh"></a>不可一时周。<a id="a-Ji"></a>是以会通无隅者。<a id="a-Jj"></a>弥纶而不漏。<a id="a-Jk"></a>法泽冥被者。<a id="a-Jl"></a>不易时而同覆。<a id="a-Jm"></a>故能即无疆为一会。<a id="a-Jn"></a>而道无不润。<a id="a-Jo"></a>虚心怀德。<a id="a-Jp"></a>而物自宾。<a id="a-Jq"></a>曷为存濡沫之小慧。<a id="a-Jr"></a>舍江海之大益。<a id="a-Js"></a>置一时之法养。<a id="a-Jt"></a>而设前后之俗施乎。<a id="a-Ju"></a>夫财养养身。<a id="a-Jv"></a>法养养神。<a id="a-Jw"></a>养神之道。<a id="a-Jx"></a>存乎冥益。<a id="a-Jy"></a>何则。<a id="a-Jz"></a>群生流转。<a id="a-K0"></a>以无穷。<a id="a-K1"></a>为尘路。<a id="a-K2"></a>冥冥。<a id="a-K3"></a>相承莫能自返。<a id="a-K4"></a>故大士建德。<a id="a-K5"></a>不自为身。<a id="a-K6"></a>一念之善。<a id="a-K7"></a>皆为群生。<a id="a-K8"></a>以为群生。<a id="a-K9"></a>故行愿俱果。<a id="a-KA"></a>行果。<a id="a-KB"></a>则已功立。<a id="a-KC"></a>愿果。<a id="a-KD"></a>则群生益。<a id="a-KE"></a>已功立。<a id="a-KF"></a>则有济物之能。<a id="a-KG"></a>群生益。<a id="a-KH"></a>则有返流之分。<a id="a-KI"></a>然则菩萨始建德于内。<a id="a-KJ"></a>群生以蒙益于外矣。<a id="a-KK"></a>何必待哺养启导。<a id="a-KL"></a>然后为益乎。<a id="a-KM"></a>菩提者。<a id="a-KN"></a>弘济之道也。<a id="a-KO"></a>是以为菩提而起慈者。<a id="a-KP"></a>一念一时。<a id="a-KQ"></a>所益无际矣。<a id="a-KR"></a>则是承宗镜之光。<a id="a-KS"></a>遍法界之照。<a id="a-KT"></a>宁有遗余乎。<a id="a-KU"></a>如首楞严疏钞云。<a id="a-KV"></a>心灵万变者。<a id="a-KW"></a>坐禅在定时。<a id="a-KX"></a>魔境千差俱不识。<a id="a-KY"></a>昔有禅师在山坐。<a id="a-KZ"></a>见一孝子。<a id="a-Ka"></a>擎一死尸来。<a id="a-Kb"></a>向禅师前着。<a id="a-Kc"></a>便哭云。<a id="a-Kd"></a>何故。<a id="a-Ke"></a>杀我阿母。<a id="a-Kf"></a>禅师知是魔。<a id="a-Kg"></a>思云。<a id="a-Kh"></a>此是魔境。<a id="a-Ki"></a>我将斧斫却可不得解脱。<a id="a-Kj"></a>便于柱上取斧。<a id="a-Kk"></a>遂斫一斧。<a id="a-Kl"></a>孝子走去。<a id="a-Km"></a>后觉股上湿。<a id="a-Kn"></a>便看。<a id="a-Ko"></a>乃见血。<a id="a-Kp"></a>不期自斫。<a id="a-Kq"></a>斯乃正坐禅时。<a id="a-Kr"></a>心中起见。<a id="a-Ks"></a>遂感外魔。<a id="a-Kt"></a>来入。<a id="a-Ku"></a>行人心。<a id="a-Kv"></a>不知皆由自心。<a id="a-Kw"></a>或自歌舞等。<a id="a-Kx"></a>元是自心影像。<a id="a-Ky"></a>故知若了唯心。<a id="a-Kz"></a>诸境自灭。<a id="a-L0"></a>何处心外别有境魔耶。<a id="a-L1"></a>又昔有禅师坐。<a id="a-L2"></a>时见一猪来在前。<a id="a-L3"></a>禅师将是魔。<a id="a-L4"></a>则缓擎把猪鼻拽。<a id="a-L5"></a>唱叫。<a id="a-L6"></a>把火来。<a id="a-L7"></a>乃见和尚自把鼻唱叫。<a id="a-L8"></a>明知由心变。<a id="a-L9"></a>但修正定。<a id="a-LA"></a>何有魔事。<a id="a-LB"></a>如经云。<a id="a-LC"></a>汝心不明。<a id="a-LD"></a>认贼为子。<a id="a-LE"></a>五十重魔境。<a id="a-LF"></a>皆由妄心为贼子。<a id="a-LG"></a>盗汝法界中法财智宝。<a id="a-LH"></a>处三界往来。<a id="a-LI"></a>贫穷孤露之苦。</p>
  <p id="aLJ">问。<a id="a-LK"></a>世间染法。<a id="a-LL"></a>有贪嗔痴为所治。<a id="a-LM"></a>出世净法。<a id="a-LN"></a>有戒定慧为能治。<a id="a-LO"></a>则真俗互显。<a id="a-LP"></a>能所对治。<a id="a-LQ"></a>行相分明。<a id="a-LR"></a>理事具足。<a id="a-LS"></a>云何但说一心之旨。<a id="a-LT"></a>能祛万法乎。</p>
  <p id="aLU">答。<a id="a-LV"></a>古德云。<a id="a-LW"></a>至道本乎其心。<a id="a-LX"></a>心法本乎无住。<a id="a-LY"></a>无住心体。<a id="a-LZ"></a>灵知不昧。<a id="a-La"></a>则万法出生。<a id="a-Lb"></a>皆依无住一心为体。<a id="a-Lc"></a>离心之外。<a id="a-Ld"></a>无别有法。<a id="a-Le"></a>如群波依水。<a id="a-Lf"></a>离水无波。<a id="a-Lg"></a>万像依空。<a id="a-Lh"></a>离空无像。<a id="a-Li"></a>大庄严论偈云。<a id="a-Lj"></a>远离于法界。<a id="a-Lk"></a>无别有贪法。<a id="a-Ll"></a>是故诸佛说。<a id="a-Lm"></a>贪出贪余尔。<a id="a-Ln"></a>如佛先说。<a id="a-Lo"></a>我不说有异贪之法。<a id="a-Lp"></a>能出于贪。<a id="a-Lq"></a>嗔痴亦尔。<a id="a-Lr"></a>由离法界。<a id="a-Ls"></a>别法无体故。<a id="a-Lt"></a>是故贪等法性。<a id="a-Lu"></a>得贪等名。<a id="a-Lv"></a>此说贪等法性。<a id="a-Lw"></a>能出贪等。<a id="a-Lx"></a>此义是经旨[起-巳+艮]。<a id="a-Ly"></a>又颂云。<a id="a-Lz"></a>于贪起正思。<a id="a-M0"></a>于贪得解脱。<a id="a-M1"></a>故说贪出贪。<a id="a-M2"></a>嗔痴出亦尔。<a id="a-M3"></a>释曰。<a id="a-M4"></a>离贪之外。<a id="a-M5"></a>无别有法。<a id="a-M6"></a>以贪法界故。<a id="a-M7"></a>则一切法趣贪。<a id="a-M8"></a>是趣不过。<a id="a-M9"></a>何者。<a id="a-MA"></a>若于贪趣正思。<a id="a-MB"></a>了贪无自性。<a id="a-MC"></a>则于贪得解脱。<a id="a-MD"></a>若于贪起邪想。<a id="a-ME"></a>迷贪生执着。<a id="a-MF"></a>则于贪被系缚。<a id="a-MG"></a>系缚解脱。<a id="a-MH"></a>遂成真俗二门。<a id="a-MI"></a>于真俗二门。<a id="a-MJ"></a>则收尽染净诸法。<a id="a-MK"></a>贪一法既尔。<a id="a-ML"></a>余嗔痴等八万四千烦恼尘劳门亦然。<a id="a-MM"></a>一一遍含法界故。<a id="a-MN"></a>斯乃是诸经旨趣之门。<a id="a-MO"></a>亦可全证宗镜大意矣。<a id="a-MP"></a>若迷方便。<a id="a-MQ"></a>贪诸义门。<a id="a-MR"></a>则疑焰水以漂人。<a id="a-MS"></a>望干城而投足。<a id="a-MT"></a>凭虚自失。<a id="a-MU"></a>得实何忧。<a id="a-MV"></a>此一心之旨。<a id="a-MW"></a>万德攸归。<a id="a-MX"></a>若善若恶。<a id="a-MY"></a>皆能回转。<a id="a-MZ"></a>若逆若顺。<a id="a-Ma"></a>悉使善成。<a id="a-Mb"></a>所以十玄门中。<a id="a-Mc"></a>有唯心回转善成门。<a id="a-Md"></a>古释云。<a id="a-Me"></a>所言唯心回转者。<a id="a-Mf"></a>前诸义门等。<a id="a-Mg"></a>并是如来藏性。<a id="a-Mh"></a>清净真心之所建立。<a id="a-Mi"></a>若善若恶。<a id="a-Mj"></a>随心所转。<a id="a-Mk"></a>故云回转善成。<a id="a-Ml"></a>心外无别境。<a id="a-Mm"></a>故言唯心也。<a id="a-Mn"></a>若顺转。<a id="a-Mo"></a>即名涅槃。<a id="a-Mp"></a>经云。<a id="a-Mq"></a>心造诸如来。<a id="a-Mr"></a>若逆转。<a id="a-Ms"></a>即是生死。<a id="a-Mt"></a>经云。<a id="a-Mu"></a>三界虚妄。<a id="a-Mv"></a>皆一心作。<a id="a-Mw"></a>生死涅槃。<a id="a-Mx"></a>皆不出心。<a id="a-My"></a>是故不得定说。<a id="a-Mz"></a>性是净。<a id="a-N0"></a>及与不净也。<a id="a-N1"></a>故涅槃经云。<a id="a-N2"></a>佛性非净亦非不净。<a id="a-N3"></a>净与不净皆唯心故。<a id="a-N4"></a>离心更无别法也。<a id="a-N5"></a>楞伽经偈云。<a id="a-N6"></a>唯心无境界。<a id="a-N7"></a>无尘虚妄见。<a id="a-N8"></a>故知逆顺唯由人转。<a id="a-N9"></a>苦乐自逐缘分。<a id="a-NA"></a>一念无住真心。<a id="a-NB"></a>尘劫未曾改变。<a id="a-NC"></a>但随智分别。<a id="a-ND"></a>所见不同。<a id="a-NE"></a>涅槃疏云。<a id="a-NF"></a>若言心性本净。<a id="a-NG"></a>为惑所覆。<a id="a-NH"></a>犹属教道。<a id="a-NI"></a>且顺权说。<a id="a-NJ"></a>若云本心清净。<a id="a-NK"></a>众生闻者。<a id="a-NL"></a>起于邪见。<a id="a-NM"></a>谓心即是。<a id="a-NN"></a>不肯修道。<a id="a-NO"></a>为令众生断除贪等。<a id="a-NP"></a>方见佛性故。<a id="a-NQ"></a>云终不定说等。<a id="a-NR"></a>若依实理。<a id="a-NS"></a>心性本来未净。<a id="a-NT"></a>犹如无始唯冰无水。<a id="a-NU"></a>虽全是冰。<a id="a-NV"></a>则不得云冰不是水。<a id="a-NW"></a>众生心性。<a id="a-NX"></a>亦复如是。<a id="a-NY"></a>虽本是无明。<a id="a-NZ"></a>则不得云非是三德秘藏。<a id="a-Na"></a>是故圆人。<a id="a-Nb"></a>唯观无始三道即三德。<a id="a-Nc"></a>故不同权人。<a id="a-Nd"></a>却覆方见。<a id="a-Ne"></a>金刚三昧经云。<a id="a-Nf"></a>梵行长者言。<a id="a-Ng"></a>诸法一味。<a id="a-Nh"></a>云何三乘其智有异。<a id="a-Ni"></a>佛言。<a id="a-Nj"></a>长者。<a id="a-Nk"></a>譬如江河淮海。<a id="a-Nl"></a>大小异故。<a id="a-Nm"></a>深浅殊故。<a id="a-Nn"></a>名文别故。<a id="a-No"></a>水在江中。<a id="a-Np"></a>名为江水。<a id="a-Nq"></a>在淮中。<a id="a-Nr"></a>名为淮水。<a id="a-Ns"></a>在河中。<a id="a-Nt"></a>名为河水。<a id="a-Nu"></a>俱在海中。<a id="a-Nv"></a>唯名海水。<a id="a-Nw"></a>法亦如是。<a id="a-Nx"></a>俱在真如。<a id="a-Ny"></a>唯名佛道。<a id="a-Nz"></a>是以纵横幻境。<a id="a-O0"></a>在一性而融真。<a id="a-O1"></a>寂灭灵空。<a id="a-O2"></a>寄森罗而显相。<a id="a-O3"></a>如华严经颂云。<a id="a-O4"></a>譬如一心力。<a id="a-O5"></a>能生种种心。<a id="a-O6"></a>如是一佛身。<a id="a-O7"></a>普现一切佛。<a id="a-O8"></a>华手经偈云。<a id="a-O9"></a>若欲以一念。<a id="a-OA"></a>遍知一切心。<a id="a-OB"></a>是心无形色。<a id="a-OC"></a>如幻不坚固。<a id="a-OD"></a>贤劫定意经云。<a id="a-OE"></a>见于证明。<a id="a-OF"></a>三界如幻。<a id="a-OG"></a>一切本元。<a id="a-OH"></a>无所违失。<a id="a-OI"></a>是曰一心。<a id="a-OJ"></a>又云。<a id="a-OK"></a>以是名号。<a id="a-OL"></a>为无所有。<a id="a-OM"></a>有所睹见。<a id="a-ON"></a>见一切本。<a id="a-OO"></a>是曰一心。<a id="a-OP"></a>如经偈云。<a id="a-OQ"></a>广博诸世界。<a id="a-OR"></a>无量无有边。<a id="a-OS"></a>知种种是一。<a id="a-OT"></a>知一是种种。<a id="a-OU"></a>何者。<a id="a-OV"></a>一是万法之一。<a id="a-OW"></a>以心为自性故。<a id="a-OX"></a>所以古颂云。<a id="a-OY"></a>万法由心生。<a id="a-OZ"></a>心清万法清。<a id="a-Oa"></a>五通无障碍。<a id="a-Ob"></a>心王如眼睛。<a id="a-Oc"></a>月灯三昧经云。<a id="a-Od"></a>尔时世尊。<a id="a-Oe"></a>知月光童子心所默念。<a id="a-Of"></a>而作偈问。<a id="a-Og"></a>告月光童子言。<a id="a-Oh"></a>若菩萨与一法相应。<a id="a-Oi"></a>皆悉能获最胜功德。<a id="a-Oj"></a>速成阿耨多罗三藐三菩提。<a id="a-Ok"></a>何谓一法。<a id="a-Ol"></a>童子。<a id="a-Om"></a>若菩萨于一切法体性。<a id="a-On"></a>如实了知。<a id="a-Oo"></a>乃至偈言。<a id="a-Op"></a>诸法但说一。<a id="a-Oq"></a>所谓法无相。<a id="a-Or"></a>是智者所说。<a id="a-Os"></a>如实而了知。<a id="a-Ot"></a>若说如是法。<a id="a-Ou"></a>菩萨了知者。<a id="a-Ov"></a>彼得无碍辩。<a id="a-Ow"></a>说亿修多罗。<a id="a-Ox"></a>导师所加护。<a id="a-Oy"></a>显示于实际。<a id="a-Oz"></a>不分别假名。<a id="a-P0"></a>曾无有所说。<a id="a-P1"></a>以一知一切。<a id="a-P2"></a>以一切知一。<a id="a-P3"></a>虽有种种说。<a id="a-P4"></a>而不起于慢。<a id="a-P5"></a>其心能了知。<a id="a-P6"></a>一切法无名。<a id="a-P7"></a>随顺学诸名。<a id="a-P8"></a>而演说真实。<a id="a-P9"></a>释曰。<a id="a-PA"></a>若如实了知一切法体性。<a id="a-PB"></a>即自心体性。<a id="a-PC"></a>观一切法。<a id="a-PD"></a>悉皆无名无相。<a id="a-PE"></a>以假名相。<a id="a-PF"></a>说演其真实。<a id="a-PG"></a>令归无相之真原。<a id="a-PH"></a>无名之实际。<a id="a-PI"></a>则入修多罗教海。<a id="a-PJ"></a>辩说无穷。<a id="a-PK"></a>又如经云。<a id="a-PL"></a>童子。<a id="a-PM"></a>其心无性。<a id="a-PN"></a>又无形色。<a id="a-PO"></a>不可睹见。<a id="a-PP"></a>童子。<a id="a-PQ"></a>如是心体性。<a id="a-PR"></a>即是佛功德体性。<a id="a-PS"></a>如是佛功德体性。<a id="a-PT"></a>即是一切诸法体性。<a id="a-PU"></a>以是义故。<a id="a-PV"></a>童子。<a id="a-PW"></a>若菩萨说一切法体性一义。<a id="a-PX"></a>如实知者。<a id="a-PY"></a>名为菩萨。<a id="a-PZ"></a>寂灭于心。<a id="a-Pa"></a>善解三界出离善根。<a id="a-Pb"></a>如实了知。<a id="a-Pc"></a>如实知见。<a id="a-Pd"></a>能如实说。<a id="a-Pe"></a>无有异说。<a id="a-Pf"></a>乃至善解离文字法。<a id="a-Pg"></a>善解分别字智。<a id="a-Ph"></a>善解离语言法等。<a id="a-Pi"></a>又楞伽经偈云。<a id="a-Pj"></a>不生现于生。<a id="a-Pk"></a>不退常现退。<a id="a-Pl"></a>同时如水月。<a id="a-Pm"></a>万亿国土现。<a id="a-Pn"></a>一身及无量。<a id="a-Po"></a>燃火及霔雨。<a id="a-Pp"></a>心心体不异。<a id="a-Pq"></a>故说但是心。<a id="a-Pr"></a>心中但是心。<a id="a-Ps"></a>心无心而生。<a id="a-Pt"></a>种种色形相。<a id="a-Pu"></a>所见唯是心。<a id="a-Pv"></a>又偈云。<a id="a-Pw"></a>心中无断常。<a id="a-Px"></a>身资生住处。<a id="a-Py"></a>唯心愚无智。<a id="a-Pz"></a>无物而见有。<a id="a-Q0"></a>又偈云。<a id="a-Q1"></a>佛子见世间。<a id="a-Q2"></a>唯心无诸法。<a id="a-Q3"></a>种类非身作。<a id="a-Q4"></a>得力自在成。<a id="a-Q5"></a>何以故。<a id="a-Q6"></a>若得心王。<a id="a-Q7"></a>一切自在。<a id="a-Q8"></a>要成即成。<a id="a-Q9"></a>非他所碍。<a id="a-QA"></a>如持地菩萨云。<a id="a-QB"></a>我常于一切要路津口。<a id="a-QC"></a>田地。<a id="a-QD"></a>险隘。<a id="a-QE"></a>有不如法。<a id="a-QF"></a>妨损车马。<a id="a-QG"></a>我皆平填。<a id="a-QH"></a>乃至遇毗舍如来摩顶。<a id="a-QI"></a>谓我当平心地。<a id="a-QJ"></a>则世界地一切皆平。<a id="a-QK"></a>何以故。<a id="a-QL"></a>由心不平。<a id="a-QM"></a>其地即不平。<a id="a-QN"></a>如舍利弗。<a id="a-QO"></a>心有高下。<a id="a-QP"></a>见丘陵坑坎。<a id="a-QQ"></a>是知提纲撮要。<a id="a-QR"></a>莫越观心。<a id="a-QS"></a>见道不隔刹那。<a id="a-QT"></a>取证犹如反掌。<a id="a-QU"></a>陈文帝法华忏文云。<a id="a-QV"></a>理无二极。<a id="a-QW"></a>趣必同归。<a id="a-QX"></a>但因业因心。<a id="a-QY"></a>禀万类之识。<a id="a-QZ"></a>随见随着。<a id="a-Qa"></a>异群生之相。<a id="a-Qb"></a>梁武帝金刚忏云。<a id="a-Qc"></a>得之于心。<a id="a-Qd"></a>然后为法。<a id="a-Qe"></a>是以无言童子。<a id="a-Qf"></a>妙得不言之妙。<a id="a-Qg"></a>不说菩萨。<a id="a-Qh"></a>深见无说之深。<a id="a-Qi"></a>所云理无二极。<a id="a-Qj"></a>趣必同归者。<a id="a-Qk"></a>则一法标宗。<a id="a-Ql"></a>异途泯迹。<a id="a-Qm"></a>不言之妙。<a id="a-Qn"></a>无说之深者。<a id="a-Qo"></a>若不亲证自心。<a id="a-Qp"></a>曷乃洞其深妙。<a id="a-Qq"></a>则言思道断。<a id="a-Qr"></a>冥合斯宗矣。<a id="a-Qs"></a>唐德宗皇帝云。<a id="a-Qt"></a>夫万有之法。<a id="a-Qu"></a>本缘于心。<a id="a-Qv"></a>心生法生。<a id="a-Qw"></a>心灭法灭。<a id="a-Qx"></a>故以心观心。<a id="a-Qy"></a>心外无法。<a id="a-Qz"></a>心性常住。<a id="a-R0"></a>道其远乎。<a id="a-R1"></a>如先德云。<a id="a-R2"></a>夫修道之体。<a id="a-R3"></a>自识常身。<a id="a-R4"></a>本来清净。<a id="a-R5"></a>不生不灭。<a id="a-R6"></a>无有分别。<a id="a-R7"></a>自性圆满。<a id="a-R8"></a>清净之心。<a id="a-R9"></a>此是本师。<a id="a-RA"></a>故知自真心自然而有。<a id="a-RB"></a>不从外来。<a id="a-RC"></a>于三界中所有至亲。<a id="a-RD"></a>莫过于心。</p>
  <p id="aRE">问。<a id="a-RF"></a>生佛同体。<a id="a-RG"></a>何故苦乐有殊。</p>
  <p id="aRH">答。<a id="a-RI"></a>诸佛悟达。<a id="a-RJ"></a>法性。<a id="a-RK"></a>皆自然。<a id="a-RL"></a>了心原。<a id="a-RM"></a>妄想不生。<a id="a-RN"></a>不失正念。<a id="a-RO"></a>我所心灭。<a id="a-RP"></a>故不受生死。<a id="a-RQ"></a>即究竟常寂灭。<a id="a-RR"></a>以寂灭故。<a id="a-RS"></a>万乐自归。<a id="a-RT"></a>一切众生。<a id="a-RU"></a>迷于真性。<a id="a-RV"></a>不达本心。<a id="a-RW"></a>种种妄想。<a id="a-RX"></a>不得正念。<a id="a-RY"></a>故即憎爱。<a id="a-RZ"></a>以憎爱故。<a id="a-Ra"></a>心器破坏。<a id="a-Rb"></a>即受生死。<a id="a-Rc"></a>故诸苦自现。<a id="a-Rd"></a>欲知法要。<a id="a-Re"></a>守心第一。<a id="a-Rf"></a>若一人不守真心得成佛者。<a id="a-Rg"></a>无有是处。<a id="a-Rh"></a>故云制心一处。<a id="a-Ri"></a>无事不办。<a id="a-Rj"></a>一切万法。<a id="a-Rk"></a>不出自心。<a id="a-Rl"></a>八万法门。<a id="a-Rm"></a>三乘位体。<a id="a-Rn"></a>一切贤圣。<a id="a-Ro"></a>论其宗教。<a id="a-Rp"></a>莫非自心是本。<a id="a-Rq"></a>文句疏云。<a id="a-Rr"></a>若寻教迹。<a id="a-Rs"></a>迹广。<a id="a-Rt"></a>徒自疲劳。<a id="a-Ru"></a>若寻理本。<a id="a-Rv"></a>本高。<a id="a-Rw"></a>高不可极。<a id="a-Rx"></a>日夜数他宝。<a id="a-Ry"></a>自无半钱分。<a id="a-Rz"></a>但观己心之高广。<a id="a-S0"></a>扣无穷之圣应。<a id="a-S1"></a>机成致感。<a id="a-S2"></a>逮得己利。<a id="a-S3"></a>故用观心释。<a id="a-S4"></a>当知种种声教。<a id="a-S5"></a>若微若着。<a id="a-S6"></a>若权若实。<a id="a-S7"></a>皆为佛道而作筌罤。<a id="a-S8"></a>大经偈云。<a id="a-S9"></a>粗言及软语。<a id="a-SA"></a>皆归第一义。<a id="a-SB"></a>此之谓也。<a id="a-SC"></a>法华方便品偈云。<a id="a-SD"></a>我本立誓愿。<a id="a-SE"></a>普令一切众。<a id="a-SF"></a>亦同得此道。<a id="a-SG"></a>如我等无异。<a id="a-SH"></a>又偈云。<a id="a-SI"></a>正直舍方便。<a id="a-SJ"></a>但说无上道。<a id="a-SK"></a>此正不指世间为正。<a id="a-SL"></a>不指萤光析智为正。<a id="a-SM"></a>不指灯炬体法智为正。<a id="a-SN"></a>不指星月道种智为正。<a id="a-SO"></a>乃指日光一切种智为正。<a id="a-SP"></a>此流通。<a id="a-SQ"></a>非为杨叶木牛木马而作流通。<a id="a-SR"></a>非流通半字。<a id="a-SS"></a>非流通共字。<a id="a-ST"></a>非流通别字。<a id="a-SU"></a>纯是流通圆满修多罗满字法也。<a id="a-SV"></a>如宗镜一光。<a id="a-SW"></a>更无余照。<a id="a-SX"></a>不唯位高行满。<a id="a-SY"></a>亦乃因深果圆。<a id="a-SZ"></a>巧拙顿殊。<a id="a-Sa"></a>迟速莫等。<a id="a-Sb"></a>如大智度论云。<a id="a-Sc"></a>譬如治病。<a id="a-Sd"></a>苦药针灸痛而得差。<a id="a-Se"></a>如有妙药。<a id="a-Sf"></a>名苏陀扇陀。<a id="a-Sg"></a>病人眼见。<a id="a-Sh"></a>众疾皆愈。<a id="a-Si"></a>除病虽同。<a id="a-Sj"></a>优劣法异。<a id="a-Sk"></a>声闻菩萨教化度人。<a id="a-Sl"></a>亦复如是。<a id="a-Sm"></a>苦行头陀。<a id="a-Sn"></a>初中后夜。<a id="a-So"></a>勤心禅观。<a id="a-Sp"></a>苦而得道。<a id="a-Sq"></a>声闻教也。<a id="a-Sr"></a>观诸法相。<a id="a-Ss"></a>无缚无解。<a id="a-St"></a>心得清净。<a id="a-Su"></a>菩萨教也。<a id="a-Sv"></a>是以了心实相。<a id="a-Sw"></a>悟在刹那。<a id="a-Sx"></a>积行而成。<a id="a-Sy"></a>因赊果远。<a id="a-Sz"></a>但有一毫之善。<a id="a-T0"></a>悉随喜回向实相之心。<a id="a-T1"></a>乃至四威仪中。<a id="a-T2"></a>触途成观。<a id="a-T3"></a>念念契旨。<a id="a-T4"></a>步步入玄。<a id="a-T5"></a>不令一尘而失真智。<a id="a-T6"></a>如箭射地。<a id="a-T7"></a>无不中者。<a id="a-T8"></a>故论云。<a id="a-T9"></a>复次。<a id="a-TA"></a>正回向。<a id="a-TB"></a>菩萨。<a id="a-TC"></a>应作是念。<a id="a-TD"></a>如十方三世诸佛所知。<a id="a-TE"></a>用无上智慧。<a id="a-TF"></a>知诸善根相。<a id="a-TG"></a>一切智人中。<a id="a-TH"></a>佛第一胜。<a id="a-TI"></a>佛所知诸善根。<a id="a-TJ"></a>必是实相。<a id="a-TK"></a>如佛所知。<a id="a-TL"></a>我亦用如是善根相回向。<a id="a-TM"></a>譬如射地。<a id="a-TN"></a>无不着时。<a id="a-TO"></a>若射余物。<a id="a-TP"></a>或着或不着。<a id="a-TQ"></a>如诸佛所知随喜。<a id="a-TR"></a>如射地无不着。<a id="a-TS"></a>若用余道随喜。<a id="a-TT"></a>如射余物。<a id="a-TU"></a>或着或不着。<a id="a-TV"></a>如是回向。<a id="a-TW"></a>是为不谤诸佛。<a id="a-TX"></a>故知信解实相心。<a id="a-TY"></a>入宗镜内。<a id="a-TZ"></a>举念皆是。<a id="a-Ta"></a>无往不真。<a id="a-Tb"></a>方顺佛所知。<a id="a-Tc"></a>不谤三宝。<a id="a-Td"></a>若得实相智慧所荫。<a id="a-Te"></a>一切万行悉皆成就。<a id="a-Tf"></a>如大鹏影覆其子。<a id="a-Tg"></a>令子增长。<a id="a-Th"></a>如今学人。<a id="a-Ti"></a>但自直下内了自心。<a id="a-Tj"></a>莫疑外境。<a id="a-Tk"></a>心若得了。<a id="a-Tl"></a>外境皆虚。<a id="a-Tm"></a>一法才通。<a id="a-Tn"></a>万像尽归心地。<a id="a-To"></a>一轮有阻。<a id="a-Tp"></a>千车悉滞修途。<a id="a-Tq"></a>明明而只在自知。<a id="a-Tr"></a>念念而无非真实。<a id="a-Ts"></a>外粗叵鉴。<a id="a-Tt"></a>不虑他疑。<a id="a-Tu"></a>内密难穷。<a id="a-Tv"></a>唯应亲证。<a id="a-Tw"></a>如庞居士偈云。<a id="a-Tx"></a>中人乐寂静。<a id="a-Ty"></a>下士好威仪。<a id="a-Tz"></a>菩萨心无碍。<a id="a-U0"></a>同凡凡不知。<a id="a-U1"></a>佛是无相体。<a id="a-U2"></a>何须有相持。<a id="a-U3"></a>但令心了事。<a id="a-U4"></a>遮莫外人疑。<a id="a-U5"></a>如人渴饮水。<a id="a-U6"></a>冷暖自心知。<a id="a-U7"></a>又如外书中云。<a id="a-U8"></a>有威名于世者。<a id="a-U9"></a>若呼其名。<a id="a-UA"></a>则可以止儿啼。<a id="a-UB"></a>魏略云。<a id="a-UC"></a>张辽为孙权所围。<a id="a-UD"></a>辽复入。<a id="a-UE"></a>权众破走。<a id="a-UF"></a>由是威震江东。<a id="a-UG"></a>儿啼不止。<a id="a-UH"></a>其父母以辽名恐之便止。<a id="a-UI"></a>又炖煌实录云。<a id="a-UJ"></a>宋质直。<a id="a-UK"></a>破虏有威名。<a id="a-UL"></a>儿啼。<a id="a-UM"></a>恐之即止。<a id="a-UN"></a>且孩儿未识其人。<a id="a-UO"></a>闻名即能止啼者。<a id="a-UP"></a>全证唯心矣。<a id="a-UQ"></a>乃至如念观音名号。<a id="a-UR"></a>火不能烧等。<a id="a-US"></a>此托观音为增上缘。<a id="a-UT"></a>并是自心所感。<a id="a-UU"></a>致兹灵验。<a id="a-UV"></a>灾祥成败。<a id="a-UW"></a>荣辱升沉。<a id="a-UX"></a>无不由心者矣。<a id="a-UY"></a>所以融大师颂云。<a id="a-UZ"></a>亦不从天生。<a id="a-Ua"></a>亦不从地出。<a id="a-Ub"></a>但是空心性。<a id="a-Uc"></a>照世间如日。<a id="a-Ud"></a>若如日照世间。<a id="a-Ue"></a>何光明而不透。<a id="a-Uf"></a>则触目寓情。<a id="a-Ug"></a>无非我心矣。<a id="a-Uh"></a>皆成法宝。<a id="a-Ui"></a>尽作家珍。<a id="a-Uj"></a>自利利他。<a id="a-Uk"></a>用而无尽。<a id="a-Ul"></a>傅大士三谏歌云。<a id="a-Um"></a>舍世荣。<a id="a-Un"></a>舍世荣华。<a id="a-Uo"></a>道理长怒力。<a id="a-Up"></a>殷勤学三谏。<a id="a-Uq"></a>谏我身心还本乡。<a id="a-Ur"></a>谏意意根莫令起。<a id="a-Us"></a>谏口口根莫说彰。<a id="a-Ut"></a>谏手手根莫鞭杖。<a id="a-Uu"></a>三谏三王王自香。<a id="a-Uv"></a>虚空自得到仙堂。<a id="a-Uw"></a>仙堂不近亦不远。<a id="a-Ux"></a>徘徊只是众中央。<a id="a-Uy"></a>若欲行住仙堂里。<a id="a-Uz"></a>不用匍匐在他乡。<a id="a-V0"></a>若欲求念弥陀佛。<a id="a-V1"></a>东西南北是西方。<a id="a-V2"></a>西方弥陀触处是。<a id="a-V3"></a>面前背后七重行。<a id="a-V4"></a>或黄或赤或红白。<a id="a-V5"></a>或大或小或短长。<a id="a-V6"></a>天盖正是弥陀屋。<a id="a-V7"></a>木孔木穿弥陀房。<a id="a-V8"></a>天上空。<a id="a-V9"></a>中弥陀路。<a id="a-VA"></a>草木正是弥陀乡。<a id="a-VB"></a>日夜前后嘈嘈闹。<a id="a-VC"></a>正是弥陀口放光。<a id="a-VD"></a>若欲礼拜弥陀佛。<a id="a-VE"></a>不用思想强干忙。<a id="a-VF"></a>若不诳人是礼拜。<a id="a-VG"></a>若不求人是道场。<a id="a-VH"></a>努力自使三功作。<a id="a-VI"></a>殷勤肆力种衣粮。<a id="a-VJ"></a>山河是家无尽藏。<a id="a-VK"></a>草木是人常满仓。<a id="a-VL"></a>泥水是人常满库。<a id="a-VM"></a>藤萝是人无底囊。<a id="a-VN"></a>多作功夫自成就。<a id="a-VO"></a>自行手脚熟严[卄/裝]。<a id="a-VP"></a>若欲往生安乐国。<a id="a-VQ"></a>只是个物是西方。<a id="a-VR"></a>又歌云。<a id="a-VS"></a>诸佛村乡在世界。<a id="a-VT"></a>四海三田遍满生。<a id="a-VU"></a>佛共众生同一体。<a id="a-VV"></a>众生是佛之假名。<a id="a-VW"></a>若欲见佛看三郡。<a id="a-VX"></a>田宅园林处处停。<a id="a-VY"></a>或飞虚空中扰扰。<a id="a-VZ"></a>或掷山水口轰轰。<a id="a-Va"></a>或结群朋往来去。<a id="a-Vb"></a>或复孤单而独行。<a id="a-Vc"></a>或使白日东西走。<a id="a-Vd"></a>或使暗夜巡五更。<a id="a-Ve"></a>或乌或赤而复白。<a id="a-Vf"></a>或紫或黑而黄青。<a id="a-Vg"></a>或大或小而新养。<a id="a-Vh"></a>或老或少旧时生。<a id="a-Vi"></a>或身腰上有灯火。<a id="a-Vj"></a>或羽翼上有琴筝。<a id="a-Vk"></a>或游虚空乱上下。<a id="a-Vl"></a>或在草木乱纵横。<a id="a-Vm"></a>或无言行自出宅。<a id="a-Vn"></a>或入土坑暂寄生。<a id="a-Vo"></a>或攒木孔为乡贯。<a id="a-Vp"></a>或遍草木作窠城。<a id="a-Vq"></a>或转罗网为村巷。<a id="a-Vr"></a>或卧土石作阶厅。<a id="a-Vs"></a>诸佛菩萨家如是。<a id="a-Vt"></a>只个名为舍卫城。</p>
 </body>
</html>