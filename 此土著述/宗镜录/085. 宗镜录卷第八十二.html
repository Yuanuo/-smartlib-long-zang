<!doctype html>
<html id="z3IBXF41fA" data-ver="1566">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第八十二</h1>
  <p id="a2">夫云何一心而成止观。</p>
  <p id="a3">答。<a id="a-4"></a>法性寂然名止。<a id="a-5"></a>寂而常照名观。<a id="a-6"></a>非能所观。<a id="a-7"></a>但是一法。<a id="a-8"></a>若台教总论二种止观。<a id="a-9"></a>一相待止观。<a id="a-A"></a>二绝待止观。<a id="a-B"></a>前是拙度。<a id="a-C"></a>后是巧度。<a id="a-D"></a>相待止观者。<a id="a-E"></a>有三止三观。<a id="a-F"></a>三止者。<a id="a-G"></a>一止息义。<a id="a-H"></a>二停止义。<a id="a-I"></a>三不止止义。<a id="a-J"></a>三观者。<a id="a-K"></a>一观穿义。<a id="a-L"></a>二观达义。<a id="a-M"></a>三不观观义。<a id="a-N"></a>绝待止观者。<a id="a-O"></a>有三止三观。<a id="a-P"></a>三止者。<a id="a-Q"></a>一体真止。<a id="a-R"></a>二方便随缘止。<a id="a-S"></a>三息二边分别止。<a id="a-T"></a>三观者。<a id="a-U"></a>一从假入空。<a id="a-V"></a>名二谛观。<a id="a-W"></a>二从空入假。<a id="a-X"></a>名平等观。<a id="a-Y"></a>三二观为方便道。<a id="a-Z"></a>得入中道。<a id="a-a"></a>双照二谛。<a id="a-b"></a>心心寂灭。<a id="a-c"></a>自然流入萨婆若海。<a id="a-d"></a>名中道第一义谛观。<a id="a-e"></a>今宗镜所明。<a id="a-f"></a>唯论一心圆顿之旨。<a id="a-g"></a>圆顿止观相者。<a id="a-h"></a>以止缘于谛。<a id="a-i"></a>则一谛而三谛。<a id="a-j"></a>以谛系于止。<a id="a-k"></a>则一止而三止。<a id="a-l"></a>譬如三相在一念心。<a id="a-m"></a>虽一念心。<a id="a-n"></a>而有三相。<a id="a-o"></a>止谛亦如是。<a id="a-p"></a>所止之法。<a id="a-q"></a>虽一而三。<a id="a-r"></a>能止之心。<a id="a-s"></a>虽三而一也。<a id="a-t"></a>以观观于境。<a id="a-u"></a>则一境而三境。<a id="a-v"></a>以境发于观。<a id="a-w"></a>则一观而三观。<a id="a-x"></a>如摩醯首罗面上三目。<a id="a-y"></a>虽是三目。<a id="a-z"></a>而是一面。<a id="a-10"></a>观境亦如是。<a id="a-11"></a>观三即一。<a id="a-12"></a>发一则三不可思议。<a id="a-13"></a>不权不实。<a id="a-14"></a>不优不劣。<a id="a-15"></a>不前不后。<a id="a-16"></a>不并不别。<a id="a-17"></a>不大不小。<a id="a-18"></a>故中论云。<a id="a-19"></a>因缘所生法。<a id="a-1A"></a>即空即假即中。<a id="a-1B"></a>又如金刚般若经云。<a id="a-1C"></a>譬如人有目。<a id="a-1D"></a>日光明照。<a id="a-1E"></a>见种种色。<a id="a-1F"></a>若眼独见。<a id="a-1G"></a>不应须日。<a id="a-1H"></a>若无色者。<a id="a-1I"></a>虽有日眼亦无所见。<a id="a-1J"></a>如是三法不异时。<a id="a-1K"></a>不相离。<a id="a-1L"></a>眼喻于止。<a id="a-1M"></a>日喻于观。<a id="a-1N"></a>境喻于色。<a id="a-1O"></a>如是三法。<a id="a-1P"></a>不前不后。<a id="a-1Q"></a>一时论三。<a id="a-1R"></a>三中论一。<a id="a-1S"></a>亦复如是。<a id="a-1T"></a>若见此意。<a id="a-1U"></a>即解圆顿教止观相也。<a id="a-1V"></a>何但三一一三。<a id="a-1W"></a>总前诸义皆在一心。<a id="a-1X"></a>其相云何。<a id="a-1Y"></a>体无明颠倒即是实相之真。<a id="a-1Z"></a>名体真止。<a id="a-1a"></a>如此实相。<a id="a-1b"></a>遍一切处。<a id="a-1c"></a>随缘历境。<a id="a-1d"></a>安心不动。<a id="a-1e"></a>名随缘方便止。<a id="a-1f"></a>生死涅槃静散休息。<a id="a-1g"></a>名息二边止。<a id="a-1h"></a>体一切诸假悉皆是空。<a id="a-1i"></a>空即实相。<a id="a-1j"></a>名入空观。<a id="a-1k"></a>达此空时。<a id="a-1l"></a>观冥中道。<a id="a-1m"></a>能知世间生灭法相。<a id="a-1n"></a>如实而见。<a id="a-1o"></a>名入假观。<a id="a-1p"></a>如此空慧。<a id="a-1q"></a>即是中道。<a id="a-1r"></a>无二无别。<a id="a-1s"></a>名中道观。<a id="a-1t"></a>体真之时。<a id="a-1u"></a>五住盘石砂砾一念休息。<a id="a-1v"></a>名止息义。<a id="a-1w"></a>心缘中道。<a id="a-1x"></a>入实相慧。<a id="a-1y"></a>名停止义。<a id="a-1z"></a>实相之性。<a id="a-20"></a>即非止非不止义。<a id="a-21"></a>又此一念。<a id="a-22"></a>能穿五住。<a id="a-23"></a>达于实相。<a id="a-24"></a>实相非观。<a id="a-25"></a>亦非不观。<a id="a-26"></a>如此等义。<a id="a-27"></a>但在一念心中。<a id="a-28"></a>不动真际而有种种差别。<a id="a-29"></a>经言。<a id="a-2A"></a>善能分别诸法相。<a id="a-2B"></a>于第一义而不动。<a id="a-2C"></a>虽多名字。<a id="a-2D"></a>盖乃般若之一法。<a id="a-2E"></a>佛说种种名。<a id="a-2F"></a>众名皆圆。<a id="a-2G"></a>诸义亦圆。<a id="a-2H"></a>相待绝待对体。<a id="a-2I"></a>不可思议。<a id="a-2J"></a>不可思议故。<a id="a-2K"></a>无有障碍。<a id="a-2L"></a>无有障碍故。<a id="a-2M"></a>具足无减。<a id="a-2N"></a>是圆顿教相显止观体也。<a id="a-2O"></a>又三止三观为因。<a id="a-2P"></a>所得三智三眼为果。<a id="a-2Q"></a>三智者。<a id="a-2R"></a>一切智。<a id="a-2S"></a>道种智。<a id="a-2T"></a>一切种智。<a id="a-2U"></a>三眼者。<a id="a-2V"></a>慧眼。<a id="a-2W"></a>法眼。<a id="a-2X"></a>佛眼。<a id="a-2Y"></a>若一心眼智者。<a id="a-2Z"></a>眼即是智。<a id="a-2a"></a>智即是眼。<a id="a-2b"></a>眼故论见。<a id="a-2c"></a>智故论知。<a id="a-2d"></a>知即是见。<a id="a-2e"></a>见即是知。<a id="a-2f"></a>佛眼具五眼。<a id="a-2g"></a>佛智具三智。<a id="a-2h"></a>王三昧。<a id="a-2i"></a>一切三昧悉入其中。<a id="a-2j"></a>首楞严定。<a id="a-2k"></a>摄一切定。<a id="a-2l"></a>如来虽具五眼。<a id="a-2m"></a>实不分张。<a id="a-2n"></a>只约一眼。<a id="a-2o"></a>备有五用。<a id="a-2p"></a>能照五境。<a id="a-2q"></a>所以者何。<a id="a-2r"></a>佛眼亦能照粗色。<a id="a-2s"></a>如人所见。<a id="a-2t"></a>亦过人所见。<a id="a-2u"></a>名肉眼。<a id="a-2v"></a>亦能照细色。<a id="a-2w"></a>如天所见。<a id="a-2x"></a>亦过天所见。<a id="a-2y"></a>名天眼。<a id="a-2z"></a>达粗细色空。<a id="a-30"></a>如二乘所见。<a id="a-31"></a>名慧眼。<a id="a-32"></a>照达假名不谬。<a id="a-33"></a>如菩萨所见。<a id="a-34"></a>名法眼。<a id="a-35"></a>于诸法中。<a id="a-36"></a>皆见实相。<a id="a-37"></a>名佛眼。<a id="a-38"></a>当知佛眼。<a id="a-39"></a>圆照无遗。<a id="a-3A"></a>故经云。<a id="a-3B"></a>五眼具足成菩提。<a id="a-3C"></a>永与三界作父母。<a id="a-3D"></a>而独称佛眼者。<a id="a-3E"></a>而众流入海。<a id="a-3F"></a>失本名字。<a id="a-3G"></a>非无四用也。<a id="a-3H"></a>佛智照空。<a id="a-3I"></a>如二乘所见。<a id="a-3J"></a>名一切智。<a id="a-3K"></a>佛智照假。<a id="a-3L"></a>如菩萨所见。<a id="a-3M"></a>名道种智。<a id="a-3N"></a>佛智照空假中。<a id="a-3O"></a>皆见实相。<a id="a-3P"></a>名一切种智。<a id="a-3Q"></a>故言三智一心中得。<a id="a-3R"></a>故知一心三止。<a id="a-3S"></a>所成三眼。<a id="a-3T"></a>见不思议三谛。<a id="a-3U"></a>此见从止得。<a id="a-3V"></a>故受眼名。<a id="a-3W"></a>一心三观。<a id="a-3X"></a>所成三智。<a id="a-3Y"></a>知不思议三境。<a id="a-3Z"></a>此智从观得。<a id="a-3a"></a>故受智名。<a id="a-3b"></a>境之与谛。<a id="a-3c"></a>左右异耳。<a id="a-3d"></a>见之与知。<a id="a-3e"></a>眼目殊称。<a id="a-3f"></a>不应别说。<a id="a-3g"></a>虽作三止三观之三说。<a id="a-3h"></a>实是不思议一法耳。<a id="a-3i"></a>又云。<a id="a-3j"></a>善巧安心者。<a id="a-3k"></a>以观止安于法性。<a id="a-3l"></a>无明痴惑。<a id="a-3m"></a>本是法性。<a id="a-3n"></a>以痴迷故。<a id="a-3o"></a>法性变作无明。<a id="a-3p"></a>如眠来变心有种种梦。<a id="a-3q"></a>虽颠倒起灭。<a id="a-3r"></a>如旋火轮。<a id="a-3s"></a>不信颠倒起灭。<a id="a-3t"></a>唯信此心。<a id="a-3u"></a>但是法性。<a id="a-3v"></a>起是法性起。<a id="a-3w"></a>灭是法性灭。<a id="a-3x"></a>体其实不起灭。<a id="a-3y"></a>妄谓起灭。<a id="a-3z"></a>以法性系法性。<a id="a-40"></a>以法性念法性。<a id="a-41"></a>常法性。<a id="a-42"></a>无不法性时。<a id="a-43"></a>体达既成。<a id="a-44"></a>不得妄想。<a id="a-45"></a>亦不得法性。<a id="a-46"></a>还原反本。<a id="a-47"></a>法界俱寂。<a id="a-48"></a>是名为止。<a id="a-49"></a>观者。<a id="a-4A"></a>观察无明之心。<a id="a-4B"></a>等。<a id="a-4C"></a>于法性。<a id="a-4D"></a>本来皆空。<a id="a-4E"></a>譬如劫尽。<a id="a-4F"></a>下等一切妄想善恶。<a id="a-4G"></a>皆如虚空。<a id="a-4H"></a>无二无别。<a id="a-4I"></a>又如劫尽。<a id="a-4J"></a>从地上至初禅炎炎无非是火。<a id="a-4K"></a>如虚空藏菩萨所现之相。<a id="a-4L"></a>一切皆空。<a id="a-4M"></a>如海慧如来所现。<a id="a-4N"></a>一切皆水。<a id="a-4O"></a>介尔念起。<a id="a-4P"></a>所念念者。<a id="a-4Q"></a>无不即空。<a id="a-4R"></a>空亦不可得。<a id="a-4S"></a>如火木能使薪燃亦复自燃。<a id="a-4T"></a>法界洞朗。<a id="a-4U"></a>咸皆大明。<a id="a-4V"></a>名之为观。<a id="a-4W"></a>上所言止者。<a id="a-4X"></a>尚不得法性。<a id="a-4Y"></a>何况妄想。<a id="a-4Z"></a>所言观者。<a id="a-4a"></a>尚不得空。<a id="a-4b"></a>何况有法。<a id="a-4c"></a>则有无俱寂。<a id="a-4d"></a>染净双融。<a id="a-4e"></a>方成究竟一心止观耳。<a id="a-4f"></a>又绝待止观者。<a id="a-4g"></a>绝横竖诸待。<a id="a-4h"></a>绝诸思议。<a id="a-4i"></a>绝诸教观。<a id="a-4j"></a>悉皆不生。<a id="a-4k"></a>故名止。<a id="a-4l"></a>止亦不可得。<a id="a-4m"></a>观冥如境。<a id="a-4n"></a>境既寂灭清净。<a id="a-4o"></a>尚无清净。<a id="a-4p"></a>何得有观。<a id="a-4q"></a>世人约种种语释绝待义。<a id="a-4r"></a>终不得绝。<a id="a-4s"></a>若得意忘言。<a id="a-4t"></a>心行亦断。<a id="a-4u"></a>随智妙悟。<a id="a-4v"></a>无复分别。<a id="a-4w"></a>缘理分别。<a id="a-4x"></a>皆名为待。<a id="a-4y"></a>真慧开发。<a id="a-4z"></a>绝此诸待。<a id="a-50"></a>绝即复绝。<a id="a-51"></a>诸法不相待。<a id="a-52"></a>乃至一念不住故。<a id="a-53"></a>即此意也。<a id="a-54"></a>辅行记云。<a id="a-55"></a>若无生门。<a id="a-56"></a>千万重叠。<a id="a-57"></a>唯是一心者。<a id="a-58"></a>为欲修观人措心难当故。<a id="a-59"></a>撮示其正意。<a id="a-5A"></a>名为一心。<a id="a-5B"></a>此即正明一心无生之门。<a id="a-5C"></a>乃至既于念念止观现前。<a id="a-5D"></a>约此心念名为众生。<a id="a-5E"></a>何者。<a id="a-5F"></a>总撮前来若横若竖。<a id="a-5G"></a>既入一心。<a id="a-5H"></a>凡一念起。<a id="a-5I"></a>不离于我。<a id="a-5J"></a>我即众生。<a id="a-5K"></a>达念念心而寂而照。<a id="a-5L"></a>寂故名止。<a id="a-5M"></a>照故。<a id="a-5N"></a>名观。<a id="a-5O"></a>一心既尔。<a id="a-5P"></a>诸心例然。<a id="a-5Q"></a>止观为因。<a id="a-5R"></a>眼智为果。<a id="a-5S"></a>一一念中。<a id="a-5T"></a>无非止观眼智也。<a id="a-5U"></a>如上三一。<a id="a-5V"></a>若有三可三。<a id="a-5W"></a>便成差别。<a id="a-5X"></a>有一可一。<a id="a-5Y"></a>便成无差。<a id="a-5Z"></a>若差则失无差。<a id="a-5a"></a>若无差则失差。<a id="a-5b"></a>开一为三。<a id="a-5c"></a>则失一。<a id="a-5d"></a>合三为一。<a id="a-5e"></a>则失三。<a id="a-5f"></a>今明不尔。<a id="a-5g"></a>昔三犹是今一。<a id="a-5h"></a>今一犹是昔三。<a id="a-5i"></a>开三不失一。<a id="a-5j"></a>合一不失三。<a id="a-5k"></a>即是差即无差。<a id="a-5l"></a>无差即差。<a id="a-5m"></a>若得此意。<a id="a-5n"></a>本有今无。<a id="a-5o"></a>三世有法。<a id="a-5p"></a>无有是处。<a id="a-5q"></a>亦应例云。<a id="a-5r"></a>本无今有。<a id="a-5s"></a>三世有法。<a id="a-5t"></a>斯有是处。<a id="a-5u"></a>无常非无常。<a id="a-5v"></a>境智非境智。<a id="a-5w"></a>因果非因果。<a id="a-5x"></a>例皆如是。<a id="a-5y"></a>昔三犹是今一。<a id="a-5z"></a>今一犹是昔三者。<a id="a-60"></a>即是不动。<a id="a-61"></a>众生之性。<a id="a-62"></a>能成诸佛之性。<a id="a-63"></a>亦是从实开权会权归实。<a id="a-64"></a>亦是因果同时。<a id="a-65"></a>迷悟一际。<a id="a-66"></a>故云汝等所行。<a id="a-67"></a>是菩萨道。<a id="a-68"></a>一切众生。<a id="a-69"></a>即涅槃相。<a id="a-6A"></a>又说一心三观。<a id="a-6B"></a>三观一心。<a id="a-6C"></a>若三观一心。<a id="a-6D"></a>即约纵说。<a id="a-6E"></a>一心三观。<a id="a-6F"></a>即约横说。<a id="a-6G"></a>今非纵故不一。<a id="a-6H"></a>非横故不三。<a id="a-6I"></a>三一一三。<a id="a-6J"></a>但是真心上义。<a id="a-6K"></a>不可定执为一为三非三非一之解。<a id="a-6L"></a>以宗非数量。<a id="a-6M"></a>道绝名言故。</p>
  <p id="a6N">问。<a id="a-6O"></a>经云。<a id="a-6P"></a>一切无碍人。<a id="a-6Q"></a>一道出生死。<a id="a-6R"></a>云何立多种观门。<a id="a-6S"></a>行相差别。</p>
  <p id="a6T">答。<a id="a-6U"></a>所观是一。<a id="a-6V"></a>能观自殊。<a id="a-6W"></a>诸佛徇机。<a id="a-6X"></a>密施善巧。<a id="a-6Y"></a>又法是心体。<a id="a-6Z"></a>观是心用。<a id="a-6a"></a>自心起用。<a id="a-6b"></a>还照自体。<a id="a-6c"></a>如炷生焰明还照炷。<a id="a-6d"></a>似珠吐光。<a id="a-6e"></a>反照珠体。<a id="a-6f"></a>如华严经。<a id="a-6g"></a>善财参见弥伽长者。<a id="a-6h"></a>彻见十方佛海。<a id="a-6i"></a>显此定者。<a id="a-6j"></a>唯心之观。<a id="a-6k"></a>知众生界无量无边。<a id="a-6l"></a>皆心现。<a id="a-6m"></a>故明随心念佛。<a id="a-6n"></a>诸佛现前。<a id="a-6o"></a>以唯心观。<a id="a-6p"></a>遍该万有。<a id="a-6q"></a>是以湛然尊者云。<a id="a-6r"></a>上根唯观一法。<a id="a-6s"></a>谓观不思议境。<a id="a-6t"></a>境为所观。<a id="a-6u"></a>观为能观。<a id="a-6v"></a>所观者。<a id="a-6w"></a>谓阴界入。<a id="a-6x"></a>不出色心。<a id="a-6y"></a>色从心造。<a id="a-6z"></a>全体是心。<a id="a-70"></a>此之能造。<a id="a-71"></a>具足诸法。<a id="a-72"></a>众生理具。<a id="a-73"></a>诸佛已成。<a id="a-74"></a>成之与理。<a id="a-75"></a>莫不性等。<a id="a-76"></a>颂云。<a id="a-77"></a>一一心中一切心。<a id="a-78"></a>一一尘中一切尘。<a id="a-79"></a>一一心中一切尘。<a id="a-7A"></a>一一尘中一切心。<a id="a-7B"></a>一一尘中一切刹。<a id="a-7C"></a>一切刹尘亦复然。<a id="a-7D"></a>诸法诸尘诸刹身。<a id="a-7E"></a>其体悉然无自性。<a id="a-7F"></a>无性本来随物变。<a id="a-7G"></a>所以相入事恒分。<a id="a-7H"></a>故我身心刹尘遍。<a id="a-7I"></a>诸佛众生亦复然。<a id="a-7J"></a>一一身土体恒同。<a id="a-7K"></a>何妨心佛众生异。<a id="a-7L"></a>异故分别染净缘。<a id="a-7M"></a>缘体本空空不空。<a id="a-7N"></a>三谛三观三非三。<a id="a-7O"></a>三一一三无所寄。<a id="a-7P"></a>谛观名别体复同。<a id="a-7Q"></a>是故能所二非二。<a id="a-7R"></a>如是观时。<a id="a-7S"></a>名观心性。<a id="a-7T"></a>随缘不变。<a id="a-7U"></a>故名为性。<a id="a-7V"></a>不变随缘。<a id="a-7W"></a>故名为心。<a id="a-7X"></a>故此妙境。<a id="a-7Y"></a>为诸法本。<a id="a-7Z"></a>故此妙观。<a id="a-7a"></a>为诸行原。<a id="a-7b"></a>上根一观。<a id="a-7c"></a>横竖该摄。<a id="a-7d"></a>便识无相。<a id="a-7e"></a>众相宛然。<a id="a-7f"></a>若中下根。<a id="a-7g"></a>不逗此门。<a id="a-7h"></a>则随机差别。<a id="a-7i"></a>教分多种。<a id="a-7j"></a>虽说种种道。<a id="a-7k"></a>其实为佛乘。<a id="a-7l"></a>佛乘不动。<a id="a-7m"></a>种种随心。<a id="a-7n"></a>犹玻璃珠。<a id="a-7o"></a>随前尘而变众色。<a id="a-7p"></a>若金刚宝。<a id="a-7q"></a>置日中而无定形。</p>
  <p id="a7r">问。<a id="a-7s"></a>自性清净心。<a id="a-7t"></a>本无垢染。<a id="a-7u"></a>云何说断惑之义。</p>
  <p id="a7v">答。<a id="a-7w"></a>有二种心。<a id="a-7x"></a>一自性清净心。<a id="a-7y"></a>二离垢清净心。<a id="a-7z"></a>以自性心虽本清净。<a id="a-80"></a>以客尘不染而染。<a id="a-81"></a>修诸对治。<a id="a-82"></a>得成离垢。<a id="a-83"></a>未必有垢可离。<a id="a-84"></a>以自性离故。<a id="a-85"></a>此即不断而断。<a id="a-86"></a>虽有能断而无所断。<a id="a-87"></a>此是圆断惑义。<a id="a-88"></a>如古师云。<a id="a-89"></a>断惑相者。<a id="a-8A"></a>要性相无碍。<a id="a-8B"></a>由能断无性。<a id="a-8C"></a>方为能断。<a id="a-8D"></a>所断本空。<a id="a-8E"></a>方成所断。<a id="a-8F"></a>若定有者。<a id="a-8G"></a>则堕于常。<a id="a-8H"></a>不可断故。<a id="a-8I"></a>若定无者。<a id="a-8J"></a>则堕断。<a id="a-8K"></a>失圣智故。<a id="a-8L"></a>中论偈云。<a id="a-8M"></a>能说是因缘。<a id="a-8N"></a>善灭诸戏论。<a id="a-8O"></a>拙度为不善灭。<a id="a-8P"></a>巧度为善灭也。<a id="a-8Q"></a>善灭者。<a id="a-8R"></a>不断断。<a id="a-8S"></a>不善灭者。<a id="a-8T"></a>是定断也。<a id="a-8U"></a>又智障有其三门。<a id="a-8V"></a>一是智障。<a id="a-8W"></a>所谓分别有无之心。<a id="a-8X"></a>二是体障。<a id="a-8Y"></a>谓观非有非无之解。<a id="a-8Z"></a>立已能知。<a id="a-8a"></a>故曰体障。<a id="a-8b"></a>三是治想。<a id="a-8c"></a>谓妄识中合如正慧。<a id="a-8d"></a>若四五六地。<a id="a-8e"></a>断除分别取有之心。<a id="a-8f"></a>入七地时。<a id="a-8g"></a>断除分别取无之心。<a id="a-8h"></a>八地已上。<a id="a-8i"></a>断除体障。<a id="a-8j"></a>前第七地。<a id="a-8k"></a>虽除分别有无之心。<a id="a-8l"></a>犹见己心。<a id="a-8m"></a>以为能观。<a id="a-8n"></a>如为所观。<a id="a-8o"></a>其所观如不即心。<a id="a-8p"></a>能观之心不即如。<a id="a-8q"></a>心如别故。<a id="a-8r"></a>心外求法。<a id="a-8s"></a>故有功用。<a id="a-8t"></a>法外立心。<a id="a-8u"></a>故有体障。<a id="a-8v"></a>从第七地入八地时。<a id="a-8w"></a>破舍此障。<a id="a-8x"></a>观察如外由来无心。<a id="a-8y"></a>心外无如。<a id="a-8z"></a>如外无心。<a id="a-90"></a>心不异如。<a id="a-91"></a>心外无如。<a id="a-92"></a>如不异心。<a id="a-93"></a>故能如心泯同法界。<a id="a-94"></a>广大不动。<a id="a-95"></a>以不异故。<a id="a-96"></a>息外推求故舍功用。<a id="a-97"></a>不复如外建立神智。<a id="a-98"></a>故灭体障。<a id="a-99"></a>体障灭故。<a id="a-9A"></a>名无障想。<a id="a-9B"></a>第三治想。<a id="a-9C"></a>至佛方灭。<a id="a-9D"></a>故入八地。<a id="a-9E"></a>虽无障想而有治想。<a id="a-9F"></a>从八地已上。<a id="a-9G"></a>无生忍体转转寂灭。<a id="a-9H"></a>令彼治想运运自亡。<a id="a-9I"></a>至佛乃穷。<a id="a-9J"></a>今此未尽。<a id="a-9K"></a>又若依顿教。<a id="a-9L"></a>一切烦恼本来自离。<a id="a-9M"></a>不可说即与不即。<a id="a-9N"></a>如法界体性经云。<a id="a-9O"></a>佛告文殊师利。<a id="a-9P"></a>汝依何教法。<a id="a-9Q"></a>发菩提心。<a id="a-9R"></a>文殊言。<a id="a-9S"></a>教发我见心。<a id="a-9T"></a>何以故。<a id="a-9U"></a>我见际即是菩提故。<a id="a-9V"></a>若华严圆教。<a id="a-9W"></a>一切烦恼。<a id="a-9X"></a>不可说其体性。<a id="a-9Y"></a>但约其用。<a id="a-9Z"></a>即甚深广大。<a id="a-9a"></a>以所障法一即一切。<a id="a-9b"></a>具足主伴。<a id="a-9c"></a>故能障惑亦如是也。<a id="a-9d"></a>是故不分使习种现。<a id="a-9e"></a>但如法界一得一切得。<a id="a-9f"></a>是故烦恼亦一即一切即也。<a id="a-9g"></a>普贤品明一障一切障。<a id="a-9h"></a>经云。<a id="a-9i"></a>以普贤眼。<a id="a-9j"></a>见一切众生。<a id="a-9k"></a>皆已究竟矣。<a id="a-9l"></a>故知但了真心。<a id="a-9m"></a>无惑可断。<a id="a-9n"></a>设有余习。<a id="a-9o"></a>还以一心佛知见而治之。<a id="a-9p"></a>不入此宗。<a id="a-9q"></a>皆成权渐。<a id="a-9r"></a>以此忏罪。<a id="a-9s"></a>何罪不消。<a id="a-9t"></a>除三毒根。<a id="a-9u"></a>如翻大地。<a id="a-9v"></a>以此发行。<a id="a-9w"></a>何行不成。<a id="a-9x"></a>彻十地源。<a id="a-9y"></a>似穷海底。<a id="a-9z"></a>游行奋迅。<a id="a-A0"></a>犹师子之王。<a id="a-A1"></a>自在翱翔。<a id="a-A2"></a>若金翅之鸟。</p>
  <p id="aA3">问。<a id="a-A4"></a>唯一真心。<a id="a-A5"></a>入平等际。<a id="a-A6"></a>云何学者证有差殊。</p>
  <p id="aA7">答。<a id="a-A8"></a>此于能证智见有浅深。<a id="a-A9"></a>向无为法自生差别。<a id="a-AA"></a>涅槃疏云。<a id="a-AB"></a>佛性如世间道。<a id="a-AC"></a>有未行者。<a id="a-AD"></a>有欲行者。<a id="a-AE"></a>有正行者。<a id="a-AF"></a>有已行者。<a id="a-AG"></a>虽有未行等不同。<a id="a-AH"></a>不可言道有二。<a id="a-AI"></a>佛性亦尔。<a id="a-AJ"></a>有未见。<a id="a-AK"></a>欲见。<a id="a-AL"></a>正见。<a id="a-AM"></a>已见。<a id="a-AN"></a>虽见不同。<a id="a-AO"></a>理无有二。<a id="a-AP"></a>诸佛同一法界。<a id="a-AQ"></a>则理无二。<a id="a-AR"></a>是一尘无非法界。<a id="a-AS"></a>则事弗毫差。<a id="a-AT"></a>此即是所证一。<a id="a-AU"></a>若能证殊者。<a id="a-AV"></a>如藏通二教。<a id="a-AW"></a>只见空而不见不空。<a id="a-AX"></a>如寻梦得眠。<a id="a-AY"></a>若别圆二教。<a id="a-AZ"></a>见不空中道之理。<a id="a-Aa"></a>如寻梦得心。<a id="a-Ab"></a>又别门犹执教道次第生起。<a id="a-Ac"></a>若圆乘直了心性即今具足。<a id="a-Ad"></a>又藏通以灭心为极果。<a id="a-Ae"></a>顿皆圆乘。<a id="a-Af"></a>台教云。<a id="a-Ag"></a>六识是缘因种。<a id="a-Ah"></a>善恶并是六识起。<a id="a-Ai"></a>七识是了因种。<a id="a-Aj"></a>惑之与解。<a id="a-Ak"></a>皆是七识。<a id="a-Al"></a>八识是正因种。<a id="a-Am"></a>无八识。<a id="a-An"></a>则无生死涅槃。<a id="a-Ao"></a>若此三种非佛种类。<a id="a-Ap"></a>此外何处更有圆顿之法。<a id="a-Aq"></a>二乘断结。<a id="a-Ar"></a>结尽便无佛慧之因。<a id="a-As"></a>不能成一切种智。<a id="a-At"></a>失了因种也。<a id="a-Au"></a>若除恶有善。<a id="a-Av"></a>恶尽则不能生一切善。<a id="a-Aw"></a>岂有缘因种。<a id="a-Ax"></a>若离生死入无余涅槃。<a id="a-Ay"></a>灭身不受生者。<a id="a-Az"></a>岂有正因种。<a id="a-B0"></a>所以圆觉经云。<a id="a-B1"></a>清净慧菩萨白佛言。<a id="a-B2"></a>世尊。<a id="a-B3"></a>愿为一切诸来法众。<a id="a-B4"></a>重宣法王圆满觉性。<a id="a-B5"></a>一切众生。<a id="a-B6"></a>及诸菩萨。<a id="a-B7"></a>如来世尊。<a id="a-B8"></a>所证所得。<a id="a-B9"></a>云何差别。<a id="a-BA"></a>乃至佛言。<a id="a-BB"></a>善男子。<a id="a-BC"></a>圆觉自性。<a id="a-BD"></a>非性性有。<a id="a-BE"></a>循诸性起。<a id="a-BF"></a>无取无证。<a id="a-BG"></a>于实相中。<a id="a-BH"></a>实无菩萨及诸众生。<a id="a-BI"></a>何以故。<a id="a-BJ"></a>菩萨众生。<a id="a-BK"></a>皆是幻化。<a id="a-BL"></a>幻化灭故。<a id="a-BM"></a>无取证者。<a id="a-BN"></a>譬如眼根不自见眼。<a id="a-BO"></a>性自平等。<a id="a-BP"></a>无平等者。<a id="a-BQ"></a>众生迷倒。<a id="a-BR"></a>未能除灭一切幻化。<a id="a-BS"></a>于灭未灭妄功用中。<a id="a-BT"></a>便显差别。<a id="a-BU"></a>若得如来寂灭随顺。<a id="a-BV"></a>实无寂灭及寂灭者。<a id="a-BW"></a>善男子。<a id="a-BX"></a>一切众生从无始来。<a id="a-BY"></a>由妄想我及爱我者。<a id="a-BZ"></a>曾不自知念念生灭。<a id="a-Ba"></a>故起憎爱耽着五欲。<a id="a-Bb"></a>若遇善友。<a id="a-Bc"></a>教令开悟。<a id="a-Bd"></a>净圆觉性。<a id="a-Be"></a>发明起灭。<a id="a-Bf"></a>即知此生性自劳虑。<a id="a-Bg"></a>若复有人劳虑永断。<a id="a-Bh"></a>得法界净。<a id="a-Bi"></a>即彼净解为自障碍。<a id="a-Bj"></a>故于圆觉而不自在。<a id="a-Bk"></a>此名凡夫随顺觉性。<a id="a-Bl"></a>善男子。<a id="a-Bm"></a>一切菩萨见解为碍。<a id="a-Bn"></a>虽断解碍。<a id="a-Bo"></a>犹住见觉。<a id="a-Bp"></a>觉碍为碍而不自在。<a id="a-Bq"></a>此名菩萨未入地者。<a id="a-Br"></a>随顺觉性。<a id="a-Bs"></a>善男子。<a id="a-Bt"></a>有照有觉。<a id="a-Bu"></a>俱名障碍。<a id="a-Bv"></a>是故菩萨常觉不住。<a id="a-Bw"></a>照与照者。<a id="a-Bx"></a>同时寂灭。<a id="a-By"></a>譬如有人自断其首。<a id="a-Bz"></a>首已断故。<a id="a-C0"></a>无能断者。<a id="a-C1"></a>则以碍心自灭诸碍。<a id="a-C2"></a>碍已断灭。<a id="a-C3"></a>无灭碍者。<a id="a-C4"></a>修多罗教。<a id="a-C5"></a>如标月指。<a id="a-C6"></a>若复见月。<a id="a-C7"></a>了知所标毕竟非月。<a id="a-C8"></a>一切如来种种言说。<a id="a-C9"></a>开示菩萨。<a id="a-CA"></a>亦复如是。<a id="a-CB"></a>此名菩萨已入地者。<a id="a-CC"></a>随顺觉性。<a id="a-CD"></a>善男子。<a id="a-CE"></a>一切障碍。<a id="a-CF"></a>即究竟觉。<a id="a-CG"></a>得念失念。<a id="a-CH"></a>无非解脱。<a id="a-CI"></a>成法破法。<a id="a-CJ"></a>皆名涅槃。<a id="a-CK"></a>智慧愚痴。<a id="a-CL"></a>通为般若。<a id="a-CM"></a>菩萨外道所成就法。<a id="a-CN"></a>同是菩提。<a id="a-CO"></a>无明真如。<a id="a-CP"></a>无异境界。<a id="a-CQ"></a>诸戒定慧及淫怒痴。<a id="a-CR"></a>俱是梵行。<a id="a-CS"></a>众生国土。<a id="a-CT"></a>同一法性。<a id="a-CU"></a>地狱天堂。<a id="a-CV"></a>皆为净土。<a id="a-CW"></a>有性无性。<a id="a-CX"></a>齐成佛道。<a id="a-CY"></a>一切烦恼。<a id="a-CZ"></a>毕竟解脱。<a id="a-Ca"></a>法界海慧。<a id="a-Cb"></a>照了诸相。<a id="a-Cc"></a>犹如虚空。<a id="a-Cd"></a>此名如来随顺觉性。<a id="a-Ce"></a>善男子。<a id="a-Cf"></a>但诸菩萨及末世众生。<a id="a-Cg"></a>居一切时。<a id="a-Ch"></a>不起妄念。<a id="a-Ci"></a>于诸妄心。<a id="a-Cj"></a>亦不息灭。<a id="a-Ck"></a>住妄想境。<a id="a-Cl"></a>不加了知。<a id="a-Cm"></a>于无了知。<a id="a-Cn"></a>不辩真实。<a id="a-Co"></a>彼诸众生闻是法门。<a id="a-Cp"></a>信解受持。<a id="a-Cq"></a>不生惊畏。<a id="a-Cr"></a>是则名为随顺觉性。<a id="a-Cs"></a>释曰。<a id="a-Ct"></a>居一切时。<a id="a-Cu"></a>不起妄念者。<a id="a-Cv"></a>念虽即空。<a id="a-Cw"></a>不可故起。<a id="a-Cx"></a>或串习而生。<a id="a-Cy"></a>或接续而起。<a id="a-Cz"></a>或觉前念非。<a id="a-D0"></a>别生后念改悔。<a id="a-D1"></a>总皆是病。<a id="a-D2"></a>但一坐之时。<a id="a-D3"></a>内外心不生。<a id="a-D4"></a>即是真如定。<a id="a-D5"></a>设有异境牵生。<a id="a-D6"></a>唯明正念。<a id="a-D7"></a>正念者。<a id="a-D8"></a>即一心本法。<a id="a-D9"></a>心境俱虚。<a id="a-DA"></a>了无所得。<a id="a-DB"></a>于诸妄心。<a id="a-DC"></a>亦不息灭者。<a id="a-DD"></a>即推初念不见起处。<a id="a-DE"></a>何须断灭。<a id="a-DF"></a>不见起处。<a id="a-DG"></a>是名真灭。<a id="a-DH"></a>住妄想境。<a id="a-DI"></a>不加了知者。<a id="a-DJ"></a>妄想内外诸境皆空。<a id="a-DK"></a>何须强生分别。<a id="a-DL"></a>则不取不舍。<a id="a-DM"></a>妙定相应。<a id="a-DN"></a>于无了知。<a id="a-DO"></a>不辩真实者。<a id="a-DP"></a>亦不住无分别。<a id="a-DQ"></a>非实非虚。<a id="a-DR"></a>心无所寄。<a id="a-DS"></a>则得本之正宗。<a id="a-DT"></a>还原之妙性矣。</p>
  <p id="aDU">问。<a id="a-DV"></a>一切众生。<a id="a-DW"></a>皆同法性。<a id="a-DX"></a>故思益经云。<a id="a-DY"></a>众生如。<a id="a-DZ"></a>即是漏尽解脱如。<a id="a-Da"></a>云何众住不具性起功德。</p>
  <p id="aDb">答。<a id="a-Dc"></a>性有二种。<a id="a-Dd"></a>一种性义。<a id="a-De"></a>因所起故。<a id="a-Df"></a>二法性义。<a id="a-Dg"></a>若真若应皆此性故。<a id="a-Dh"></a>若是法性。<a id="a-Di"></a>凡圣皆同。<a id="a-Dj"></a>若是种性。<a id="a-Dk"></a>须万善熏修。<a id="a-Dl"></a>以净夺染。<a id="a-Dm"></a>性方起故。<a id="a-Dn"></a>妄虽即性。<a id="a-Do"></a>不顺性故。<a id="a-Dp"></a>清凉记云。<a id="a-Dq"></a>如来出现义。<a id="a-Dr"></a>亦名缘起。<a id="a-Ds"></a>亦名性起。<a id="a-Dt"></a>若八相览缘出现。<a id="a-Du"></a>故名缘起。<a id="a-Dv"></a>谓由众生业感。<a id="a-Dw"></a>如来大悲而出现故。<a id="a-Dx"></a>八相成道从法性。<a id="a-Dy"></a>故名性起。<a id="a-Dz"></a>今以从缘无性。<a id="a-E0"></a>缘起即名性起。<a id="a-E1"></a>又净缘起常顺于性。<a id="a-E2"></a>亦名性起。<a id="a-E3"></a>故云应虽从缘。<a id="a-E4"></a>不违性故。<a id="a-E5"></a>即无不从此法界流。<a id="a-E6"></a>即相成门。<a id="a-E7"></a>明性成于缘。<a id="a-E8"></a>故此性起自有二义。<a id="a-E9"></a>一从缘无性。<a id="a-EA"></a>而为性起。<a id="a-EB"></a>二法性随缘。<a id="a-EC"></a>故名性起。<a id="a-ED"></a>无不还证此法身故。<a id="a-EE"></a>此乃缘起能成性起。<a id="a-EF"></a>即是相成门也。<a id="a-EG"></a>以净夺染。<a id="a-EH"></a>性即起故者。<a id="a-EI"></a>明相夺门。<a id="a-EJ"></a>亦是通妨。<a id="a-EK"></a>谓有问言。<a id="a-EL"></a>性起唯净。<a id="a-EM"></a>缘起即是性起。<a id="a-EN"></a>故为此通。<a id="a-EO"></a>谓起有二。<a id="a-EP"></a>一染。<a id="a-EQ"></a>二净。<a id="a-ER"></a>净谓如来大悲。<a id="a-ES"></a>菩萨万行等。<a id="a-ET"></a>染谓众生惑业等。<a id="a-EU"></a>若以染夺净。<a id="a-EV"></a>则属众生。<a id="a-EW"></a>故唯缘起。<a id="a-EX"></a>今以净夺染。<a id="a-EY"></a>唯属诸佛。<a id="a-EZ"></a>故名性起。<a id="a-Ea"></a>乃至万法出兴。<a id="a-Eb"></a>皆是真性中缘起。<a id="a-Ec"></a>所以菩萨凡有施为。<a id="a-Ed"></a>皆顺法性。<a id="a-Ee"></a>众生以无明根本未尽。<a id="a-Ef"></a>我执情见不亡。<a id="a-Eg"></a>所有施为。<a id="a-Eh"></a>皆违法性。<a id="a-Ei"></a>但成有为生灭之行。<a id="a-Ej"></a>不成性起功德之门。<a id="a-Ek"></a>如起信论云。<a id="a-El"></a>此菩萨。<a id="a-Em"></a>知法性离悭贪相。<a id="a-En"></a>是清净施度。<a id="a-Eo"></a>随顺修行檀波罗蜜。<a id="a-Ep"></a>知法性离五欲境。<a id="a-Eq"></a>无破戒相。<a id="a-Er"></a>是清净戒度。<a id="a-Es"></a>随顺修行尸罗波罗蜜。<a id="a-Et"></a>知法性无有苦恼离嗔害相。<a id="a-Eu"></a>是清净忍度。<a id="a-Ev"></a>随顺修行羼提波罗蜜。<a id="a-Ew"></a>知法性离身心相。<a id="a-Ex"></a>无有懈怠。<a id="a-Ey"></a>是清净进度。<a id="a-Ez"></a>随顺修行毗梨耶波罗蜜。<a id="a-F0"></a>知法性无动无乱。<a id="a-F1"></a>是清净禅度。<a id="a-F2"></a>随顺修行禅那蜜罗蜜。<a id="a-F3"></a>知法性离诸痴闇。<a id="a-F4"></a>是清净慧度。<a id="a-F5"></a>随顺修行般若波罗蜜。<a id="a-F6"></a>故知菩萨所修一度一行。<a id="a-F7"></a>皆顺真如一心法性之理。<a id="a-F8"></a>非是于自性外别有所修。<a id="a-F9"></a>以随顺心性故。<a id="a-FA"></a>所有功德皆如性起。<a id="a-FB"></a>无尽无为。<a id="a-FC"></a>不取不舍。<a id="a-FD"></a>凡夫所造悭贪。<a id="a-FE"></a>乃至痴闇。<a id="a-FF"></a>皆是违真背性。<a id="a-FG"></a>起我见心。<a id="a-FH"></a>所以不随性起。<a id="a-FI"></a>成无漏功德。<a id="a-FJ"></a>设有妄修。<a id="a-FK"></a>皆于自心外。<a id="a-FL"></a>别有所得。<a id="a-FM"></a>尽成外道天魔。<a id="a-FN"></a>有为生灭。<a id="a-FO"></a>以不顺真如。<a id="a-FP"></a>违法性故。<a id="a-FQ"></a>又以修显性。<a id="a-FR"></a>以性成修。<a id="a-FS"></a>若无性。<a id="a-FT"></a>修亦不成。<a id="a-FU"></a>若无修。<a id="a-FV"></a>性亦不显。<a id="a-FW"></a>如古德云。<a id="a-FX"></a>本有如真金。<a id="a-FY"></a>修生如严具。<a id="a-FZ"></a>由严具方显金德。<a id="a-Fa"></a>严具无体。<a id="a-Fb"></a>全揽金成。<a id="a-Fc"></a>喻显二德者。<a id="a-Fd"></a>如修生在因渐显于本有。<a id="a-Fe"></a>在果圆满于本有。<a id="a-Ff"></a>非本有理有渐有圆。<a id="a-Fg"></a>如初生月明虽渐满。<a id="a-Fh"></a>而常带圆月。<a id="a-Fi"></a>以圆月常在故。<a id="a-Fj"></a>故十五日月。<a id="a-Fk"></a>遍在初一二三等中。<a id="a-Fl"></a>则知满果遍在因位。<a id="a-Fm"></a>亦令后后常具前前。<a id="a-Fn"></a>前前常具后后。<a id="a-Fo"></a>以初一日有二日月。<a id="a-Fp"></a>乃至十五日月。<a id="a-Fq"></a>以十五日月。<a id="a-Fr"></a>即初月故。<a id="a-Fs"></a>法合可知。<a id="a-Ft"></a>由此故云。<a id="a-Fu"></a>修生本有。<a id="a-Fv"></a>以初圆时先已圆故。<a id="a-Fw"></a>本有修生。<a id="a-Fx"></a>以初生时亦已圆故。<a id="a-Fy"></a>忘怀思之。<a id="a-Fz"></a>若不能如是思之。<a id="a-G0"></a>而失大利。<a id="a-G1"></a>犹如穷子。<a id="a-G2"></a>于己库藏以为他物。<a id="a-G3"></a>或持衣珠而乞丐。<a id="a-G4"></a>或守金藏以贫穷。<a id="a-G5"></a>皆为不知自心之宝。<a id="a-G6"></a>致兹况矣。<a id="a-G7"></a>又如首楞严经云。<a id="a-G8"></a>佛言。<a id="a-G9"></a>一切众生从无始来。<a id="a-GA"></a>迷己为物。<a id="a-GB"></a>失于本心。<a id="a-GC"></a>为物所转。<a id="a-GD"></a>故于是中观大观小。<a id="a-GE"></a>若能转物。<a id="a-GF"></a>则同如来。<a id="a-GG"></a>身心圆明。<a id="a-GH"></a>不动道场。<a id="a-GI"></a>于一毛端。<a id="a-GJ"></a>遍。<a id="a-GK"></a>能含受十方国土。<a id="a-GL"></a>夫云转物者。<a id="a-GM"></a>物虚非转。<a id="a-GN"></a>唯转自心。<a id="a-GO"></a>以一切法皆从分别生。<a id="a-GP"></a>因想而成。<a id="a-GQ"></a>随念而至。<a id="a-GR"></a>所以金刚三昧经颂云。<a id="a-GS"></a>法从分别生。<a id="a-GT"></a>还从分别灭。<a id="a-GU"></a>灭诸分别法。<a id="a-GV"></a>是法非生灭。<a id="a-GW"></a>故知一切诸法。<a id="a-GX"></a>皆从分别识生。<a id="a-GY"></a>若能悟了分别识空。<a id="a-GZ"></a>则知诸法寂灭。<a id="a-Ga"></a>若生若灭。<a id="a-Gb"></a>俱是分别。<a id="a-Gc"></a>分别若亡。<a id="a-Gd"></a>法非生灭。<a id="a-Ge"></a>亦如法华经。<a id="a-Gf"></a>三变土田唯是变心。<a id="a-Gg"></a>非变土耳。<a id="a-Gh"></a>首楞严经钞云。<a id="a-Gi"></a>若能转物。<a id="a-Gj"></a>即同如来者。<a id="a-Gk"></a>心外无物。<a id="a-Gl"></a>物即是心。<a id="a-Gm"></a>但心离分别为正智。<a id="a-Gn"></a>正智即是般若。<a id="a-Go"></a>周遍法界。<a id="a-Gp"></a>无有障碍。<a id="a-Gq"></a>是故西方国土。<a id="a-Gr"></a>水鸟树林悉皆说法。<a id="a-Gs"></a>说法之处。<a id="a-Gt"></a>即如如心。<a id="a-Gu"></a>所以如来一一根门。<a id="a-Gv"></a>遍尘刹土。<a id="a-Gw"></a>乃至毛端。<a id="a-Gx"></a>而说妙法。<a id="a-Gy"></a>如今但得离念。<a id="a-Gz"></a>便同如来真实知见。<a id="a-H0"></a>昔有禅师。<a id="a-H1"></a>在蜀地绵竹县。<a id="a-H2"></a>无为山修道。<a id="a-H3"></a>时有三百余家设斋。<a id="a-H4"></a>俱请和尚。<a id="a-H5"></a>皆由心离分别。<a id="a-H6"></a>即应机无碍。</p>
  <p id="aH7">问。<a id="a-H8"></a>法界群机。<a id="a-H9"></a>以何智证。<a id="a-HA"></a>悉入平等一心。<a id="a-HB"></a>究竟如来之藏。</p>
  <p id="aHC">答。<a id="a-HD"></a>约佛性论。<a id="a-HE"></a>有五种如来藏。<a id="a-HF"></a>释摩诃衍论。<a id="a-HG"></a>列十种如来藏。<a id="a-HH"></a>且佛性论云。<a id="a-HI"></a>藏有五种。<a id="a-HJ"></a>一如来藏。<a id="a-HK"></a>在缠含果法故。<a id="a-HL"></a>二自性清净藏。<a id="a-HM"></a>在缠不染。<a id="a-HN"></a>三法身藏。<a id="a-HO"></a>果位为功德所依。<a id="a-HP"></a>四出世间上上藏。<a id="a-HQ"></a>出缠超过二乘菩萨。<a id="a-HR"></a>五法界藏。<a id="a-HS"></a>通因彻果。<a id="a-HT"></a>外持一切染净。<a id="a-HU"></a>故名法界。<a id="a-HV"></a>内含一切恒沙性德。<a id="a-HW"></a>故名藏。<a id="a-HX"></a>次释摩诃衍论云。<a id="a-HY"></a>如来藏有十种。<a id="a-HZ"></a>于契经中别别说故。<a id="a-Ha"></a>一者大总持如来藏。<a id="a-Hb"></a>尽摄一切如来故。<a id="a-Hc"></a>诸佛无尽藏契经中作如是说。<a id="a-Hd"></a>佛告文殊。<a id="a-He"></a>有如来藏。<a id="a-Hf"></a>名曰大宝无尽殊胜圆满陀罗尼。<a id="a-Hg"></a>尽摄诸藏。<a id="a-Hh"></a>无所不通。<a id="a-Hi"></a>无所不当。<a id="a-Hj"></a>圆满圆满。<a id="a-Hk"></a>平等平等。<a id="a-Hl"></a>一切所有诸如来藏。<a id="a-Hm"></a>无有以此非为根本。<a id="a-Hn"></a>何以故。<a id="a-Ho"></a>此如来藏。<a id="a-Hp"></a>如来藏王。<a id="a-Hq"></a>如来藏主。<a id="a-Hr"></a>如来藏天。<a id="a-Hs"></a>如来藏地。<a id="a-Ht"></a>以此义故。<a id="a-Hu"></a>名曰大宝无尽殊胜圆满陀罗尼如来藏故。<a id="a-Hv"></a>此经文明何义。<a id="a-Hw"></a>所谓显示陀罗尼藏。<a id="a-Hx"></a>所依总相。<a id="a-Hy"></a>余契经中诸如来藏。<a id="a-Hz"></a>能。<a id="a-I0"></a>依别相故。<a id="a-I1"></a>以何义故。<a id="a-I2"></a>名如来藏。<a id="a-I3"></a>谓摄持故。<a id="a-I4"></a>二者远转远缚如来藏。<a id="a-I5"></a>一清一满故。<a id="a-I6"></a>实际契经中作如是说。<a id="a-I7"></a>佛子。<a id="a-I8"></a>如来藏者。<a id="a-I9"></a>唯有觉者。<a id="a-IA"></a>唯有如如。<a id="a-IB"></a>离流转因。<a id="a-IC"></a>离虑知缚。<a id="a-ID"></a>一一白白。<a id="a-IE"></a>是故名为如来之藏故。<a id="a-IF"></a>此经文明何义。<a id="a-IG"></a>所谓显示真如一心。<a id="a-IH"></a>无有惑因。<a id="a-II"></a>无有觉因。<a id="a-IJ"></a>无有惑果。<a id="a-IK"></a>无有觉果。<a id="a-IL"></a>一真一如。<a id="a-IM"></a>唯有净妙如来体故。<a id="a-IN"></a>以何义故名如来藏。<a id="a-IO"></a>诸无杂故。<a id="a-IP"></a>三者与行与相如来藏。<a id="a-IQ"></a>与流转力。<a id="a-IR"></a>法身如来。<a id="a-IS"></a>令覆藏故。<a id="a-IT"></a>楞伽契经中作如是说。<a id="a-IU"></a>如来藏者。<a id="a-IV"></a>为善不善因。<a id="a-IW"></a>受苦乐。<a id="a-IX"></a>与因俱。<a id="a-IY"></a>若生若灭。<a id="a-IZ"></a>犹如技儿故。<a id="a-Ia"></a>此经文明何义。<a id="a-Ib"></a>所谓显示生灭一心。<a id="a-Ic"></a>于惑与力。<a id="a-Id"></a>于觉与力。<a id="a-Ie"></a>出现生死涅槃之法。<a id="a-If"></a>譬如非幻幻人。<a id="a-Ig"></a>于诸幻事。<a id="a-Ih"></a>随其所应与力用故。<a id="a-Ii"></a>以何义故名如来藏。<a id="a-Ij"></a>谓令覆故。<a id="a-Ik"></a>四者真如真如如来藏。<a id="a-Il"></a>唯有如故。<a id="a-Im"></a>真修契经中作如是说。<a id="a-In"></a>如理如理如来藏。<a id="a-Io"></a>非建立。<a id="a-Ip"></a>非诽谤。<a id="a-Iq"></a>非常非无常。<a id="a-Ir"></a>非正体智之所证得。<a id="a-Is"></a>亦非意意识之所缘境界。<a id="a-It"></a>何以故。<a id="a-Iu"></a>唯有理理。<a id="a-Iv"></a>无彼彼故。<a id="a-Iw"></a>此经文明何义。<a id="a-Ix"></a>所谓显示真如门。<a id="a-Iy"></a>中性真如理。<a id="a-Iz"></a>唯理自理。<a id="a-J0"></a>非智自理故。<a id="a-J1"></a>以何义故明如来藏。<a id="a-J2"></a>谓无他故。<a id="a-J3"></a>五者生灭真如如来藏。<a id="a-J4"></a>不生不灭。<a id="a-J5"></a>被生灭之染故。<a id="a-J6"></a>楞伽契经中作如是说。<a id="a-J7"></a>大慧。<a id="a-J8"></a>愚痴凡夫不觉不知。<a id="a-J9"></a>执着诸法刹那不住。<a id="a-JA"></a>堕在邪见。<a id="a-JB"></a>而作是言。<a id="a-JC"></a>无漏之法亦刹那不住。<a id="a-JD"></a>破彼真如如来藏故。<a id="a-JE"></a>复次大慧。<a id="a-JF"></a>金刚如来藏如来证法。<a id="a-JG"></a>若刹那不住者。<a id="a-JH"></a>一切圣人不成圣人故。<a id="a-JI"></a>此经文明何义。<a id="a-JJ"></a>所谓显示生灭门中性真如理。<a id="a-JK"></a>远离无常之相。<a id="a-JL"></a>不生不灭之法故。<a id="a-JM"></a>以何义故名如来藏。<a id="a-JN"></a>谓被染故。<a id="a-JO"></a>六者空如来藏。<a id="a-JP"></a>一切谓空。<a id="a-JQ"></a>覆藏如来故。<a id="a-JR"></a>胜鬘契经中作如是说。<a id="a-JS"></a>世尊。<a id="a-JT"></a>空如来藏。<a id="a-JU"></a>若离若脱若异。<a id="a-JV"></a>一切烦恼藏故。<a id="a-JW"></a>此经文明何义。<a id="a-JX"></a>所谓显示生灭门中一切染法。<a id="a-JY"></a>隐覆自相本觉无量性功德故。<a id="a-JZ"></a>以何义故。<a id="a-Ja"></a>一切染法总名为空。<a id="a-Jb"></a>所谓一切染法幻化。<a id="a-Jc"></a>差别。<a id="a-Jd"></a>体相无实。<a id="a-Je"></a>作用非真。<a id="a-Jf"></a>故名为空。<a id="a-Jg"></a>而能隐覆法身如来实德真体。<a id="a-Jh"></a>是故名为如来之藏。<a id="a-Ji"></a>从能藏染立其名故。<a id="a-Jj"></a>七者不空如来藏。<a id="a-Jk"></a>一切不空。<a id="a-Jl"></a>被空染故。<a id="a-Jm"></a>胜鬘契经中作如是说。<a id="a-Jn"></a>世尊。<a id="a-Jo"></a>不空如来藏。<a id="a-Jp"></a>过恒沙不离不脱不异不思议佛法故。<a id="a-Jq"></a>此经文明何义。<a id="a-Jr"></a>所谓显示生灭门中自相本觉。<a id="a-Js"></a>备过恒沙一切功德。<a id="a-Jt"></a>被过恒沙一切染法之所染故。<a id="a-Ju"></a>以何义故。<a id="a-Jv"></a>一切净法总名不空。<a id="a-Jw"></a>所谓一切净法自体中实。<a id="a-Jx"></a>作用胜妙。<a id="a-Jy"></a>远离虚假。<a id="a-Jz"></a>超越巧伪。<a id="a-K0"></a>故名不空。<a id="a-K1"></a>被染之覆。<a id="a-K2"></a>名如来藏。<a id="a-K3"></a>于出现时名为法身。<a id="a-K4"></a>于隐覆时名如来藏。<a id="a-K5"></a>故从所净立其名故。<a id="a-K6"></a>八者能摄如来藏。<a id="a-K7"></a>无明藏中自性净心。<a id="a-K8"></a>能摄一切诸功德故。<a id="a-K9"></a>不增不减契经中作如是说。<a id="a-KA"></a>如来藏本际相应体。<a id="a-KB"></a>及清净法。<a id="a-KC"></a>此法如实。<a id="a-KD"></a>不虚妄。<a id="a-KE"></a>不离不脱。<a id="a-KF"></a>智不思议法。<a id="a-KG"></a>无始本际来。<a id="a-KH"></a>有此清净相应法体故。<a id="a-KI"></a>此经文明何义。<a id="a-KJ"></a>所谓显示一切诸众生。<a id="a-KK"></a>自性清净心。<a id="a-KL"></a>从无始已来。<a id="a-KM"></a>具足三智。<a id="a-KN"></a>圆满四德。<a id="a-KO"></a>无所阙失故。<a id="a-KP"></a>以何义故名如来藏。<a id="a-KQ"></a>由颠倒心不知不觉故。<a id="a-KR"></a>从能净立其名故。<a id="a-KS"></a>九者所摄如来藏。<a id="a-KT"></a>一切染法无明地藏。<a id="a-KU"></a>既乃出离。<a id="a-KV"></a>圆满觉者。<a id="a-KW"></a>为所摄故。<a id="a-KX"></a>不增不减契经中作如是说。<a id="a-KY"></a>如来本际不相应体。<a id="a-KZ"></a>及烦恼缠不清净法。<a id="a-Ka"></a>此本际离脱不相应烦恼缠不清净法。<a id="a-Kb"></a>唯有如来菩提智之所能断故。<a id="a-Kc"></a>此经文明何义。<a id="a-Kd"></a>所谓显示始觉满佛。<a id="a-Ke"></a>断一切障。<a id="a-Kf"></a>具一切智。<a id="a-Kg"></a>智明为外。<a id="a-Kh"></a>障闇为内。<a id="a-Ki"></a>一切染法。<a id="a-Kj"></a>智所摄持故。<a id="a-Kk"></a>以何义故名如来藏。<a id="a-Kl"></a>谓摄持故。<a id="a-Km"></a>十者隐覆如来藏。<a id="a-Kn"></a>法身如来。<a id="a-Ko"></a>烦恼所覆隐没藏故。<a id="a-Kp"></a>不增不减契经中作如是说。<a id="a-Kq"></a>如来藏未来际平等。<a id="a-Kr"></a>恒及有法。<a id="a-Ks"></a>即是一切诸法根本。<a id="a-Kt"></a>备一切法。<a id="a-Ku"></a>具一切法。<a id="a-Kv"></a>于世法中不离不脱故。<a id="a-Kw"></a>此经文明何义。<a id="a-Kx"></a>所谓显示多一心体。<a id="a-Ky"></a>等于法界。<a id="a-Kz"></a>遍于三际。<a id="a-L0"></a>具足圆满。<a id="a-L1"></a>染净诸法。<a id="a-L2"></a>无所不通。<a id="a-L3"></a>无所不至故。<a id="a-L4"></a>复次显示随缘门中自性净心。<a id="a-L5"></a>于染法中隐藏沉没。<a id="a-L6"></a>法身如来未出现故。<a id="a-L7"></a>是名为十。<a id="a-L8"></a>今取佛性论中。<a id="a-L9"></a>第五法界藏。<a id="a-LA"></a>及释摩诃衍论中。<a id="a-LB"></a>第一大总持如来藏。<a id="a-LC"></a>此义弘通。<a id="a-LD"></a>总摄一切。<a id="a-LE"></a>以实相智。<a id="a-LF"></a>当能证入。<a id="a-LG"></a>如星拱北。<a id="a-LH"></a>似海会川。<a id="a-LI"></a>犹太虚空。<a id="a-LJ"></a>无一尘而不入。<a id="a-LK"></a>若宗镜内。<a id="a-LL"></a>无一法而不归。<a id="a-LM"></a>众圣之所乘。<a id="a-LN"></a>诸佛之同证。<a id="a-LO"></a>其余诸藏。<a id="a-LP"></a>随染净缘。<a id="a-LQ"></a>成真如生灭二门。<a id="a-LR"></a>功德过患。<a id="a-LS"></a>隐显对治故。<a id="a-LT"></a>以不差而差。<a id="a-LU"></a>不守自性故。<a id="a-LV"></a>以差而不差。<a id="a-LW"></a>不失自性故。<a id="a-LX"></a>则总别同原。<a id="a-LY"></a>本末一际。<a id="a-LZ"></a>如究竟一乘宝性论偈云。<a id="a-La"></a>法身遍无差。<a id="a-Lb"></a>皆实有佛性。<a id="a-Lc"></a>是故说众生。<a id="a-Ld"></a>常有如来藏。<a id="a-Le"></a>此偈明何义。<a id="a-Lf"></a>有三种义。<a id="a-Lg"></a>是故如来说一切时。<a id="a-Lh"></a>一切众生。<a id="a-Li"></a>有如来藏。<a id="a-Lj"></a>何等为三。<a id="a-Lk"></a>一者如来法身。<a id="a-Ll"></a>遍在一切众生心识。<a id="a-Lm"></a>偈言法身遍故。<a id="a-Ln"></a>二者真如之体。<a id="a-Lo"></a>一切众生平等无差别。<a id="a-Lp"></a>偈言无差故。<a id="a-Lq"></a>三者一切众生。<a id="a-Lr"></a>皆悉等有真如佛性。<a id="a-Ls"></a>偈言皆实有佛性故。</p>
  <p id="aLt">问。<a id="a-Lu"></a>能证智与所证藏。<a id="a-Lv"></a>为同为异。</p>
  <p id="aLw">答。<a id="a-Lx"></a>约分别门。<a id="a-Ly"></a>亦同亦异。<a id="a-Lz"></a>若冥合一味。<a id="a-M0"></a>则无境智之殊。<a id="a-M1"></a>若言用。<a id="a-M2"></a>即同而异。<a id="a-M3"></a>境不能照。<a id="a-M4"></a>智有照故。<a id="a-M5"></a>言寂。<a id="a-M6"></a>即异而同。<a id="a-M7"></a>境智无异味故。<a id="a-M8"></a>同故无心于彼此。<a id="a-M9"></a>忘心契合故。<a id="a-MA"></a>异故不失于照功。<a id="a-MB"></a>智异木石故。<a id="a-MC"></a>是以境智之原。<a id="a-MD"></a>非离非合。<a id="a-ME"></a>合则境智俱坏。<a id="a-MF"></a>离则境智相乖。<a id="a-MG"></a>无境而不成智。<a id="a-MH"></a>以离法无有人故。<a id="a-MI"></a>无智而不成境。<a id="a-MJ"></a>以离人无有法故。<a id="a-MK"></a>是以智心常寂。<a id="a-ML"></a>虽照境而无缘。<a id="a-MM"></a>寂不失照。<a id="a-MN"></a>虽空寂而恒用。<a id="a-MO"></a>斯则智照境亦照。<a id="a-MP"></a>境寂智亦寂。<a id="a-MQ"></a>寂照双分而一味。<a id="a-MR"></a>境智融即而历然。<a id="a-MS"></a>若一二情生。<a id="a-MT"></a>则违真理。<a id="a-MU"></a>或作有情无情之见。<a id="a-MV"></a>自分彼我之怀。<a id="a-MW"></a>或执有用无用之心。<a id="a-MX"></a>唯堕断常之网。<a id="a-MY"></a>都为不了万法之实性。<a id="a-MZ"></a>一道之真宗。<a id="a-Ma"></a>若洞斯文。<a id="a-Mb"></a>诸情顿破。</p>
  <p id="aMc">问。<a id="a-Md"></a>三界五。<a id="a-Me"></a>趣既唯一心。<a id="a-Mf"></a>云何而有迷悟不同。<a id="a-Mg"></a>凡圣升降。</p>
  <p id="aMh">答。<a id="a-Mi"></a>只为因心故迷。<a id="a-Mj"></a>因心故悟。<a id="a-Mk"></a>又因悟成圣。<a id="a-Ml"></a>因迷作凡。<a id="a-Mm"></a>凡圣但因迷悟得名。<a id="a-Mn"></a>名亦本空。<a id="a-Mo"></a>唯有真心。<a id="a-Mp"></a>湛然不动。<a id="a-Mq"></a>但于一真心上。<a id="a-Mr"></a>妄执人法二我。<a id="a-Ms"></a>所以似迷。<a id="a-Mt"></a>又因了人法二空。<a id="a-Mu"></a>所以似悟。<a id="a-Mv"></a>古德云。<a id="a-Mw"></a>觉非始终。<a id="a-Mx"></a>以迷故执我。<a id="a-My"></a>以悟故见性。<a id="a-Mz"></a>如闇中迷杌为鬼。<a id="a-N0"></a>至明杌有鬼无。<a id="a-N1"></a>迷杌为鬼。<a id="a-N2"></a>见杌非新有。<a id="a-N3"></a>了鬼本无。<a id="a-N4"></a>悟鬼非始无。<a id="a-N5"></a>既唯得杌不得鬼者。<a id="a-N6"></a>故知鬼不新无。<a id="a-N7"></a>杌非新有。<a id="a-N8"></a>无取舍也。<a id="a-N9"></a>既二念不生。<a id="a-NA"></a>即为实观。<a id="a-NB"></a>何以故。<a id="a-NC"></a>念尽心澄。<a id="a-ND"></a>无生现故。<a id="a-NE"></a>如说水澄得真宝等。<a id="a-NF"></a>又凡有所见一切。<a id="a-NG"></a>或见自见他。<a id="a-NH"></a>皆是迷心自现。<a id="a-NI"></a>如迷东为西。<a id="a-NJ"></a>方实不转。<a id="a-NK"></a>以迷人西。<a id="a-NL"></a>不离悟人东。<a id="a-NM"></a>但为迷人迷故。<a id="a-NN"></a>不见悟人东也。<a id="a-NO"></a>若至悟时。<a id="a-NP"></a>西全是东也。<a id="a-NQ"></a>故知迷常在悟。<a id="a-NR"></a>生不离佛。<a id="a-NS"></a>经云。<a id="a-NT"></a>众生界即佛界。<a id="a-NU"></a>佛界即众生界。<a id="a-NV"></a>但为迷故痴盲。<a id="a-NW"></a>对目不知见。<a id="a-NX"></a>深自悲哉。<a id="a-NY"></a>故知依方故迷。<a id="a-NZ"></a>方位不动。<a id="a-Na"></a>因觉故味觉体靡移。<a id="a-Nb"></a>则迷无所迷。<a id="a-Nc"></a>悟无所悟。<a id="a-Nd"></a>迷则以真为妄。<a id="a-Ne"></a>悟则以妄为真。<a id="a-Nf"></a>如夜见杌为人。<a id="a-Ng"></a>昼见人为杌。<a id="a-Nh"></a>一物未尝异。<a id="a-Ni"></a>二见自成差。<a id="a-Nj"></a>既知迷悟空。<a id="a-Nk"></a>真妄亦何有。</p>
  <p id="aNl">问。<a id="a-Nm"></a>若无迷悟。<a id="a-Nn"></a>平等一心。<a id="a-No"></a>云何断惑证果。<a id="a-Np"></a>迟速不等。</p>
  <p id="aNq">答。<a id="a-Nr"></a>虽了一心本末平等。<a id="a-Ns"></a>以妄习众生界中差别种子。<a id="a-Nt"></a>不熏而熏。<a id="a-Nu"></a>无始坚牢。<a id="a-Nv"></a>卒难除遣。<a id="a-Nw"></a>至十地位犹有色心二习。<a id="a-Nx"></a>若不勇猛精进。<a id="a-Ny"></a>念念常与佛知见治之。<a id="a-Nz"></a>无由得净。<a id="a-O0"></a>如华严经云。<a id="a-O1"></a>尔时文殊师利菩萨。<a id="a-O2"></a>问勤首菩萨言。<a id="a-O3"></a>佛子。<a id="a-O4"></a>佛教是一。<a id="a-O5"></a>众生得见。<a id="a-O6"></a>云何不即悉断一切诸烦恼缚。<a id="a-O7"></a>而得出离。<a id="a-O8"></a>然其色蕴受蕴想蕴行蕴识蕴欲界色界无色界无明贪爱。<a id="a-O9"></a>无有差别。<a id="a-OA"></a>是则佛教。<a id="a-OB"></a>于诸众生。<a id="a-OC"></a>或有利益。<a id="a-OD"></a>或无利益。<a id="a-OE"></a>时勤首菩萨。<a id="a-OF"></a>以颂答曰。<a id="a-OG"></a>佛子善谛听。<a id="a-OH"></a>我今如实答。<a id="a-OI"></a>或有速解脱。<a id="a-OJ"></a>或有难出离。<a id="a-OK"></a>若欲求除灭。<a id="a-OL"></a>无量诸过恶。<a id="a-OM"></a>当于佛法中。<a id="a-ON"></a>勇猛常精进。<a id="a-OO"></a>譬如微少火。<a id="a-OP"></a>樵湿速令灭。<a id="a-OQ"></a>于佛教法中。<a id="a-OR"></a>懈怠者亦然。<a id="a-OS"></a>如钻燧求火。<a id="a-OT"></a>未出而数息。<a id="a-OU"></a>火势随止灭。<a id="a-OV"></a>懈怠者亦然。<a id="a-OW"></a>如人持日珠。<a id="a-OX"></a>不以物承影。<a id="a-OY"></a>火终不可得。<a id="a-OZ"></a>懈怠者亦然。<a id="a-Oa"></a>譬如赫日照。<a id="a-Ob"></a>孩稚闭其目。<a id="a-Oc"></a>怪言何不睹。<a id="a-Od"></a>懈怠者亦然。<a id="a-Oe"></a>如人无手足。<a id="a-Of"></a>欲以芒草箭。<a id="a-Og"></a>遍射破大地。<a id="a-Oh"></a>懈怠者亦然。<a id="a-Oi"></a>如以一毛端。<a id="a-Oj"></a>而取大海水。<a id="a-Ok"></a>欲令尽干竭。<a id="a-Ol"></a>懈怠者亦然。<a id="a-Om"></a>又如劫火起。<a id="a-On"></a>欲以少水灭。<a id="a-Oo"></a>于佛教法中。<a id="a-Op"></a>懈怠者亦然。<a id="a-Oq"></a>如有见虚空。<a id="a-Or"></a>端居不摇动。<a id="a-Os"></a>而言普腾蹑。<a id="a-Ot"></a>懈怠者亦然。<a id="a-Ou"></a>释云。<a id="a-Ov"></a>如钻燧求火。<a id="a-Ow"></a>未出而数息。<a id="a-Ox"></a>火势随止灭。<a id="a-Oy"></a>懈怠者亦然者。<a id="a-Oz"></a>当以智慧钻注于一境。<a id="a-P0"></a>以方便绳善巧回转。<a id="a-P1"></a>心智无住。<a id="a-P2"></a>四仪无间。<a id="a-P3"></a>则圣道可生。<a id="a-P4"></a>瞥尔起心。<a id="a-P5"></a>暂时忘照。<a id="a-P6"></a>皆名息也。<a id="a-P7"></a>所以宝积经云。<a id="a-P8"></a>譬如系彩帛在头上。<a id="a-P9"></a>火来烧彩帛。<a id="a-PA"></a>无暇救火。<a id="a-PB"></a>救实理急故。<a id="a-PC"></a>外书劝学。<a id="a-PD"></a>尚云轻尺璧而重寸阴。<a id="a-PE"></a>况学般若求出生死法。<a id="a-PF"></a>岂可暂忘乎。</p>
 </body>
</html>