<!doctype html>
<html id="z3IBXCc1ed" data-ver="1578">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五十</h1>
  <p id="a2">夫此第八识。<a id="a-3"></a>为定是真。<a id="a-4"></a>是假。</p>
  <p id="a5">答。<a id="a-6"></a>是真。<a id="a-7"></a>是假。<a id="a-8"></a>不可定执。<a id="a-9"></a>首楞严经云。<a id="a-A"></a>陀那微细识。<a id="a-B"></a>习气成瀑流。<a id="a-C"></a>真非真恐迷我常不开演。<a id="a-D"></a>释曰。<a id="a-E"></a>梵语阿陀那者。<a id="a-F"></a>此云执持识。<a id="a-G"></a>此识体净。<a id="a-H"></a>被无明熏习。<a id="a-I"></a>水乳难分。<a id="a-J"></a>唯佛能了。<a id="a-K"></a>以不觉妄染故。<a id="a-L"></a>则为习气。<a id="a-M"></a>变起前之七识瀑流波浪。<a id="a-N"></a>鼓成生死海。<a id="a-O"></a>若大觉顿了故。<a id="a-P"></a>则为无漏净识。<a id="a-Q"></a>执持不断。<a id="a-R"></a>尽未来际。<a id="a-S"></a>作大佛事。<a id="a-T"></a>能成智慧海。<a id="a-U"></a>真非真恐迷者。<a id="a-V"></a>佛意。<a id="a-W"></a>我若一向说真。<a id="a-X"></a>则众生不复进修。<a id="a-Y"></a>堕增上慢。<a id="a-Z"></a>以不染而染。<a id="a-a"></a>非无客尘垢故。<a id="a-b"></a>又外道执此识为我。<a id="a-c"></a>若言即是佛性真我。<a id="a-d"></a>则扶其邪执。<a id="a-e"></a>有滥真修。<a id="a-f"></a>我若一向说不真。<a id="a-g"></a>则众生又于自身拨无。<a id="a-h"></a>生断见。<a id="a-i"></a>故无成佛之期。<a id="a-j"></a>是以对凡夫二乘前。<a id="a-k"></a>不定开演。<a id="a-l"></a>恐生迷倒。<a id="a-m"></a>不达如来密旨。<a id="a-n"></a>以此根本识。<a id="a-o"></a>微细难知故。</p>
  <p id="ap">问。<a id="a-q"></a>此第八识于真俗二谛中。<a id="a-r"></a>俱建立不。</p>
  <p id="as">答。<a id="a-t"></a>染净之本。<a id="a-u"></a>真俗俱存。<a id="a-v"></a>不达真异熟正唯识人。<a id="a-w"></a>多执俗有真无。<a id="a-x"></a>强生异见。<a id="a-y"></a>不知诸佛密意。<a id="a-z"></a>执遣相空理。<a id="a-10"></a>以为究竟。<a id="a-11"></a>此乃破遍计情执。<a id="a-12"></a>是护过遮诠。<a id="a-13"></a>便拨依他圆成。<a id="a-14"></a>悉作空华之相。<a id="a-15"></a>若无依圆。<a id="a-16"></a>本识及一切。<a id="a-17"></a>法皆则无体。<a id="a-18"></a>既非实有。<a id="a-19"></a>成大邪见。<a id="a-1A"></a>论云。<a id="a-1B"></a>外道毁谤染净因果。<a id="a-1C"></a>亦不谓全无。<a id="a-1D"></a>但执非实故。<a id="a-1E"></a>若一切皆非实有。<a id="a-1F"></a>菩萨不应为不舍生死。<a id="a-1G"></a>精勤修集菩提资粮。<a id="a-1H"></a>谁有智者。<a id="a-1I"></a>为除幻敌求石女儿用为军旅。<a id="a-1J"></a>故应信有能持种心。<a id="a-1K"></a>依之建立染净因果。<a id="a-1L"></a>彼心即是此第八识。<a id="a-1M"></a>又契经说。<a id="a-1N"></a>有异熟心。<a id="a-1O"></a>善恶业感。<a id="a-1P"></a>若无此识。<a id="a-1Q"></a>彼异熟心不应有故。<a id="a-1R"></a>谓眼等识有间断故。<a id="a-1S"></a>非一切时是业果故。<a id="a-1T"></a>如电光等。<a id="a-1U"></a>非异熟心。<a id="a-1V"></a>异熟不应断已更续。<a id="a-1W"></a>彼离命根等。<a id="a-1X"></a>无斯事故。<a id="a-1Y"></a>眼等六识业所感者。<a id="a-1Z"></a>犹如声等非恒续故。<a id="a-1a"></a>是异熟生。<a id="a-1b"></a>非真异熟。<a id="a-1c"></a>定应许有真异熟心。<a id="a-1d"></a>酬牵引业。<a id="a-1e"></a>遍而无断。<a id="a-1f"></a>变为身器。<a id="a-1g"></a>作有情依。<a id="a-1h"></a>身器离心。<a id="a-1i"></a>理非有故。<a id="a-1j"></a>不相应法。<a id="a-1k"></a>无实体故。<a id="a-1l"></a>诸转识等。<a id="a-1m"></a>非恒有故。<a id="a-1n"></a>若无此识。<a id="a-1o"></a>谁变身器。<a id="a-1p"></a>复依何法恒立有情。<a id="a-1q"></a>释云。<a id="a-1r"></a>外道亦不谓染净等皆无。<a id="a-1s"></a>现所见故。<a id="a-1t"></a>但执非实。<a id="a-1u"></a>染因不能感恶果。<a id="a-1v"></a>善因不能感善果。<a id="a-1w"></a>以非实故。<a id="a-1x"></a>如空华等。<a id="a-1y"></a>因果不无。<a id="a-1z"></a>可信此识总立三性。<a id="a-20"></a>若于二谛中分别有无者。<a id="a-21"></a>我真谛中。<a id="a-22"></a>亦非无法。<a id="a-23"></a>但不可说为因为果。<a id="a-24"></a>言语道断故。<a id="a-25"></a>俗谛之中。<a id="a-26"></a>依他圆成有故。<a id="a-27"></a>遍计所执是无。<a id="a-28"></a>真异熟心酬牵引业。<a id="a-29"></a>遍而无断者。<a id="a-2A"></a>真异熟心。<a id="a-2B"></a>一切时相续酬牵引业。<a id="a-2C"></a>非余满业者。<a id="a-2D"></a>有间断者。<a id="a-2E"></a>是满业故。<a id="a-2F"></a>余转识不能引业。<a id="a-2G"></a>但来满善恶之业果。<a id="a-2H"></a>引果之识。<a id="a-2I"></a>遍三界有。<a id="a-2J"></a>六识不遍无色界。<a id="a-2K"></a>无心定等。<a id="a-2L"></a>五识及意无故。<a id="a-2M"></a>无断者。<a id="a-2N"></a>言恒续故。<a id="a-2O"></a>所以经云。<a id="a-2P"></a>深信大乘。<a id="a-2Q"></a>不谤因果。<a id="a-2R"></a>但真谛中。<a id="a-2S"></a>以一切法不可得故。<a id="a-2T"></a>言语道断故。<a id="a-2U"></a>心智路绝故。<a id="a-2V"></a>或言一切法空。<a id="a-2W"></a>此是第一义空。<a id="a-2X"></a>不可得空。<a id="a-2Y"></a>非是外道断空。<a id="a-2Z"></a>小乘但空等。<a id="a-2a"></a>不可起龟毛兔角之心。<a id="a-2b"></a>执蛇足盐香之见。</p>
  <p id="a2c">问。<a id="a-2d"></a>受生命终。<a id="a-2e"></a>既依本识。<a id="a-2f"></a>生时死时。<a id="a-2g"></a>复住何心。</p>
  <p id="a2h">答。<a id="a-2i"></a>夫论生灭之事。<a id="a-2j"></a>必住散动之心。<a id="a-2k"></a>经云。<a id="a-2l"></a>有念即魔网。<a id="a-2m"></a>不动即法印。<a id="a-2n"></a>魔网立生死之道。<a id="a-2o"></a>法印成涅槃之门。<a id="a-2p"></a>故知散乱寂静二途。<a id="a-2q"></a>皆依本识而有。<a id="a-2r"></a>论云。<a id="a-2s"></a>契经说。<a id="a-2t"></a>诸有情类受生命终。<a id="a-2u"></a>必住散心。<a id="a-2v"></a>非无心定。<a id="a-2w"></a>若无此识。<a id="a-2x"></a>生死时心不应有故。<a id="a-2y"></a>谓生死时身心惛昧。<a id="a-2z"></a>如睡无梦。<a id="a-30"></a>极闷绝时。<a id="a-31"></a>明了转识心不现起。<a id="a-32"></a>又此位中。<a id="a-33"></a>六种转识行相所缘。<a id="a-34"></a>不可知故。<a id="a-35"></a>如无心位。<a id="a-36"></a>必不现行。<a id="a-37"></a>六种转识行相。<a id="a-38"></a>所缘。<a id="a-39"></a>有必可知。<a id="a-3A"></a>如余时故。<a id="a-3B"></a>真异熟识极微细故。<a id="a-3C"></a>行相所缘。<a id="a-3D"></a>俱不可了。<a id="a-3E"></a>是引业果。<a id="a-3F"></a>一期相续。<a id="a-3G"></a>恒无转变。<a id="a-3H"></a>是散有心。<a id="a-3I"></a>名生死心。<a id="a-3J"></a>不违正理。<a id="a-3K"></a>又说。<a id="a-3L"></a>五识此位定无。<a id="a-3M"></a>意识取境。<a id="a-3N"></a>或因五识。<a id="a-3O"></a>或因他教。<a id="a-3P"></a>或定为因。<a id="a-3Q"></a>生位诸因既不可得故。<a id="a-3R"></a>受生位意识亦无。<a id="a-3S"></a>乃至又将死时。<a id="a-3T"></a>由善恶业。<a id="a-3U"></a>下上身分冷触渐起。<a id="a-3V"></a>若无此识。<a id="a-3W"></a>彼事不成。<a id="a-3X"></a>转识不能执受身故。<a id="a-3Y"></a>眼等五识各别依故。<a id="a-3Z"></a>或不行故。<a id="a-3a"></a>第六意识不住身故。<a id="a-3b"></a>境不定故。<a id="a-3c"></a>遍寄身中恒相续故。<a id="a-3d"></a>不应冷触由彼渐生。<a id="a-3e"></a>唯异熟心。<a id="a-3f"></a>由先业力恒遍相续。<a id="a-3g"></a>执受身分。<a id="a-3h"></a>舍执受处。<a id="a-3i"></a>冷触便生。<a id="a-3j"></a>寿暖识三不相离故。<a id="a-3k"></a>冷触起处。<a id="a-3l"></a>即是非情。<a id="a-3m"></a>虽变亦缘。<a id="a-3n"></a>而不执受。<a id="a-3o"></a>故知定有此第八识。<a id="a-3p"></a>又契经说。<a id="a-3q"></a>识缘名色。<a id="a-3r"></a>名色缘识。<a id="a-3s"></a>如是一一法。<a id="a-3t"></a>展转相依。<a id="a-3u"></a>譬如束芦。<a id="a-3v"></a>俱时而转。<a id="a-3w"></a>若无此识。<a id="a-3x"></a>彼识自体不应有故。<a id="a-3y"></a>谓彼经中自作是释。<a id="a-3z"></a>名。<a id="a-40"></a>谓非色四蕴。<a id="a-41"></a>色。<a id="a-42"></a>谓羯逻蓝等。<a id="a-43"></a>此二与识。<a id="a-44"></a>相依而住。<a id="a-45"></a>如二束芦。<a id="a-46"></a>更互为缘。<a id="a-47"></a>恒俱时转不相舍离。<a id="a-48"></a>眼等转识摄在名中。<a id="a-49"></a>此识若无。<a id="a-4A"></a>说谁为识。<a id="a-4B"></a>亦不可说名中识蕴为五识身。<a id="a-4C"></a>识。<a id="a-4D"></a>为第六。<a id="a-4E"></a>羯逻蓝时无五识故。<a id="a-4F"></a>又诸转识有间转故。<a id="a-4G"></a>无力恒时执持名色。<a id="a-4H"></a>意说恒与名色为缘故。<a id="a-4I"></a>彼识言。<a id="a-4J"></a>显第八识。</p>
  <p id="a4K">问。<a id="a-4L"></a>一切有情皆依食住。<a id="a-4M"></a>即是第八识。<a id="a-4N"></a>食约有几种。<a id="a-4O"></a>行相如何。</p>
  <p id="a4P">答。<a id="a-4Q"></a>识论云。<a id="a-4R"></a>经说食有四种。<a id="a-4S"></a>一者段食。<a id="a-4T"></a>变坏为相。<a id="a-4U"></a>为欲界系。<a id="a-4V"></a>香味触三。<a id="a-4W"></a>于变坏时能为食事。<a id="a-4X"></a>由此色处。<a id="a-4Y"></a>非段食摄。<a id="a-4Z"></a>以变坏时色无用故。<a id="a-4a"></a>二者触食。<a id="a-4b"></a>触境为相。<a id="a-4c"></a>为有漏触才取境时。<a id="a-4d"></a>摄受喜等能为食事。<a id="a-4e"></a>此触虽与诸识相应。<a id="a-4f"></a>属六识者食义偏胜。<a id="a-4g"></a>触粗显境。<a id="a-4h"></a>摄受喜乐。<a id="a-4i"></a>及顺益舍。<a id="a-4j"></a>资养胜故。<a id="a-4k"></a>三者意思食。<a id="a-4l"></a>希望为相。<a id="a-4m"></a>谓有漏思与欲俱转。<a id="a-4n"></a>希可爱境能为食事。<a id="a-4o"></a>此思虽与诸识相应。<a id="a-4p"></a>属意识者。<a id="a-4q"></a>食义偏胜。<a id="a-4r"></a>意识于境希望胜故。<a id="a-4s"></a>四者识食。<a id="a-4t"></a>执持为相。<a id="a-4u"></a>谓有漏识。<a id="a-4v"></a>由段触思势力增长。<a id="a-4w"></a>能为食事。<a id="a-4x"></a>此识虽通诸识自体。<a id="a-4y"></a>而第八识食义偏胜。<a id="a-4z"></a>一类相续。<a id="a-50"></a>执持胜故。<a id="a-51"></a>此四能持有情身命。<a id="a-52"></a>令不坏断。<a id="a-53"></a>故名为食。<a id="a-54"></a>段食唯于欲界有用。<a id="a-55"></a>触意思食虽遍三界。<a id="a-56"></a>而依识转。<a id="a-57"></a>随识有无。<a id="a-58"></a>眼等转识有间有转。<a id="a-59"></a>非遍恒时能持身命。<a id="a-5A"></a>谓无心定。<a id="a-5B"></a>熟眠。<a id="a-5C"></a>闷绝。<a id="a-5D"></a>无想天中。<a id="a-5E"></a>有间断故。<a id="a-5F"></a>设有心位。<a id="a-5G"></a>随所依。<a id="a-5H"></a>缘性界地等有转易故。<a id="a-5I"></a>于持身命非遍非恒。<a id="a-5J"></a>乃至由此定知。<a id="a-5K"></a>异诸转识。<a id="a-5L"></a>有异熟识。<a id="a-5M"></a>一类恒遍。<a id="a-5N"></a>执持身命令不断坏。<a id="a-5O"></a>世尊依此故作是言。<a id="a-5P"></a>一切有情皆依食住。<a id="a-5Q"></a>释云。<a id="a-5R"></a>此触虽与诸识相应。<a id="a-5S"></a>属六识者食义偏胜者。<a id="a-5T"></a>此触食体。<a id="a-5U"></a>皆通八识。<a id="a-5V"></a>虽通与诸识相应。<a id="a-5W"></a>属六识者。<a id="a-5X"></a>食义偏胜。<a id="a-5Y"></a>以所触之境相粗显故。<a id="a-5Z"></a>别能摄受喜乐受故。<a id="a-5a"></a>能生顺益身之舍故。<a id="a-5b"></a>是偏胜义。<a id="a-5c"></a>七八俱触境微细故。<a id="a-5d"></a>全不能生喜乐受故。<a id="a-5e"></a>虽生舍受。<a id="a-5f"></a>但不为损。<a id="a-5g"></a>而非益故。<a id="a-5h"></a>由此义显触生忧苦。<a id="a-5i"></a>非顺益舍。<a id="a-5j"></a>即非食体。<a id="a-5k"></a>不资养故。<a id="a-5l"></a>增一经云。<a id="a-5m"></a>世尊告阿那律曰。<a id="a-5n"></a>一切诸法。<a id="a-5o"></a>由食而住。<a id="a-5p"></a>在眼以眠为食。<a id="a-5q"></a>耳以声为食。<a id="a-5r"></a>鼻以香为食。<a id="a-5s"></a>舌以味为食。<a id="a-5t"></a>身以细滑为食。<a id="a-5u"></a>意以法为食。<a id="a-5v"></a>涅槃以无放逸为食。<a id="a-5w"></a>尔时佛告诸比丘。<a id="a-5x"></a>如此妙法。<a id="a-5y"></a>夫饮食有九事。<a id="a-5z"></a>人间有四食。<a id="a-60"></a>一段食。<a id="a-61"></a>二更乐食。<a id="a-62"></a>三念食。<a id="a-63"></a>四识食。<a id="a-64"></a>复有五种。<a id="a-65"></a>是出世间食。<a id="a-66"></a>一禅食。<a id="a-67"></a>二愿食。<a id="a-68"></a>三念食。<a id="a-69"></a>四八解脱食。<a id="a-6A"></a>五喜食。<a id="a-6B"></a>是出世间之表。<a id="a-6C"></a>当共专念。<a id="a-6D"></a>舍除四种之食。<a id="a-6E"></a>求办出世之食。<a id="a-6F"></a>所以维摩经云。<a id="a-6G"></a>迦葉住平等法。<a id="a-6H"></a>应次行乞食。<a id="a-6I"></a>为不食故。<a id="a-6J"></a>应行乞食。<a id="a-6K"></a>为坏和合相故。<a id="a-6L"></a>应取抟食。<a id="a-6M"></a>为不受故。<a id="a-6N"></a>应受彼食。<a id="a-6O"></a>斯皆是破五阴法。<a id="a-6P"></a>成涅槃食。</p>
  <p id="a6Q">问。<a id="a-6R"></a>住灭定者。<a id="a-6S"></a>于八识中灭何等识。</p>
  <p id="a6T">答。<a id="a-6U"></a>但灭六识。<a id="a-6V"></a>以第八识持身故。<a id="a-6W"></a>论云。<a id="a-6X"></a>契经说。<a id="a-6Y"></a>住灭定者。<a id="a-6Z"></a>身语心行无不皆灭。<a id="a-6a"></a>而寿不灭。<a id="a-6b"></a>亦不离暖。<a id="a-6c"></a>根无变坏。<a id="a-6d"></a>识不离身。<a id="a-6e"></a>若无此识。<a id="a-6f"></a>住灭定者。<a id="a-6g"></a>不离身识不应有故。<a id="a-6h"></a>谓眼等识行相粗动。<a id="a-6i"></a>于所缘境起必劳虑。<a id="a-6j"></a>厌患彼故。<a id="a-6k"></a>暂求止息。<a id="a-6l"></a>渐次伏除。<a id="a-6m"></a>至都尽位。<a id="a-6n"></a>依此位立住灭定者。<a id="a-6o"></a>故此定中彼识皆灭。<a id="a-6p"></a>若不许有微细一类。<a id="a-6q"></a>恒遍执持寿等识在。<a id="a-6r"></a>依何而说识不离身。<a id="a-6s"></a>若谓后时彼识还起。<a id="a-6t"></a>如隔日疟。<a id="a-6u"></a>名不离身。<a id="a-6v"></a>是则不应说心行灭。<a id="a-6w"></a>识与想等起灭同故。<a id="a-6x"></a>寿暖诸根应亦如识。<a id="a-6y"></a>便成大过。<a id="a-6z"></a>故应许识如寿暖等。<a id="a-70"></a>实不离身。<a id="a-71"></a>又此位中若全无识。<a id="a-72"></a>应如瓦砾。<a id="a-73"></a>非有情数。<a id="a-74"></a>岂得说为住灭定者。<a id="a-75"></a>又异熟识。<a id="a-76"></a>此位若无。<a id="a-77"></a>谁能执持诸根寿暖。<a id="a-78"></a>无执持故。<a id="a-79"></a>皆应坏灭。<a id="a-7A"></a>犹如死尸。<a id="a-7B"></a>便无寿等。<a id="a-7C"></a>既尔。<a id="a-7D"></a>后识必不还生。<a id="a-7E"></a>说不离身。<a id="a-7F"></a>彼何所属。<a id="a-7G"></a>诸异熟识。<a id="a-7H"></a>舍此身已。<a id="a-7I"></a>离托余身。<a id="a-7J"></a>无重生故。<a id="a-7K"></a>又若此位持种识。<a id="a-7L"></a>后识无种。<a id="a-7M"></a>如何得生。<a id="a-7N"></a>过去未来不相应法。<a id="a-7O"></a>非实有体。<a id="a-7P"></a>已极成故。<a id="a-7Q"></a>诸色等法。<a id="a-7R"></a>离识皆无。<a id="a-7S"></a>受熏持种。<a id="a-7T"></a>亦已遮故。<a id="a-7U"></a>乃至无想等位。<a id="a-7V"></a>类此。<a id="a-7W"></a>应知。<a id="a-7X"></a>又灭定等位称无心者。<a id="a-7Y"></a>未必全无。<a id="a-7Z"></a>成业论云。<a id="a-7a"></a>心有二种。<a id="a-7b"></a>一集起心。<a id="a-7c"></a>无量种子集起处故。<a id="a-7d"></a>二种种心。<a id="a-7e"></a>所缘行相差别转故。<a id="a-7f"></a>灭定等位阙第二心。<a id="a-7g"></a>名无心。<a id="a-7h"></a>如一足马。<a id="a-7i"></a>阙一足故。<a id="a-7j"></a>亦名无足。</p>
  <p id="a7k">问。<a id="a-7l"></a>小乘入灭尽定。<a id="a-7m"></a>云何不能现其威仪。</p>
  <p id="a7n">答。<a id="a-7o"></a>小乘是事灭。<a id="a-7p"></a>大乘是理灭。<a id="a-7q"></a>如清凉疏云。<a id="a-7r"></a>一切法灭尽三昧智通者。<a id="a-7s"></a>谓五聚之法。<a id="a-7t"></a>皆当体寂灭故。<a id="a-7u"></a>斯即理灭。<a id="a-7v"></a>不同余宗灭定。<a id="a-7w"></a>但明事灭。<a id="a-7x"></a>唯灭六七心心所法。<a id="a-7y"></a>不灭第八等。<a id="a-7z"></a>但事灭故。<a id="a-80"></a>不能即定而用。<a id="a-81"></a>证理灭故。<a id="a-82"></a>定散无碍。<a id="a-83"></a>由即事而理。<a id="a-84"></a>故不碍灭。<a id="a-85"></a>即理而事。<a id="a-86"></a>故不碍用。<a id="a-87"></a>是以经云。<a id="a-88"></a>虽念念入。<a id="a-89"></a>而不废菩萨道等。<a id="a-8A"></a>亦非心定而身起用。<a id="a-8B"></a>亦不独明定散双绝。<a id="a-8C"></a>但是事理无碍故。<a id="a-8D"></a>十地中云。<a id="a-8E"></a>虽行实际。<a id="a-8F"></a>而不作证。<a id="a-8G"></a>能念念入。<a id="a-8H"></a>亦念念起。<a id="a-8I"></a>及净名经云。<a id="a-8J"></a>不起灭定。<a id="a-8K"></a>现诸威仪。<a id="a-8L"></a>皆斯义也。<a id="a-8M"></a>又古师云。<a id="a-8N"></a>若大乘灭定。<a id="a-8O"></a>由具五蕴。<a id="a-8P"></a>有第八识。<a id="a-8Q"></a>及第七净分末那平等性智在。<a id="a-8R"></a>而能引起种种威仪。<a id="a-8S"></a>小乘唯有色行二蕴。<a id="a-8T"></a>前六识已灭。<a id="a-8U"></a>以小乘所现威仪事。<a id="a-8V"></a>须意识始能引起。<a id="a-8W"></a>既无意识。<a id="a-8X"></a>则无运用之功。<a id="a-8Y"></a>与大乘有异。</p>
  <p id="a8Z">问。<a id="a-8a"></a>大小等乘。<a id="a-8b"></a>皆从意识能起威仪。<a id="a-8c"></a>以第六意识是灭定所厌。<a id="a-8d"></a>即第六意识已无。<a id="a-8e"></a>纵有第七平等性智。<a id="a-8f"></a>且非起威仪之识。<a id="a-8g"></a>第八识虽许持缘。<a id="a-8h"></a>亦非能起威仪。<a id="a-8i"></a>如何说能引起威仪耶。</p>
  <p id="a8j">答。<a id="a-8k"></a>古释云。<a id="a-8l"></a>正入灭定之时。<a id="a-8m"></a>虽无意识。<a id="a-8n"></a>然未灭之前。<a id="a-8o"></a>加行心中。<a id="a-8p"></a>愿。<a id="a-8q"></a>我入灭之后。<a id="a-8r"></a>若有众生合闻我说法。<a id="a-8s"></a>见我威仪。<a id="a-8t"></a>我当教化。<a id="a-8u"></a>以此愿故。<a id="a-8v"></a>入定之后。<a id="a-8w"></a>击发本识化相种子。<a id="a-8x"></a>生起现行。<a id="a-8y"></a>以平等性智。<a id="a-8z"></a>而能现起威仪。<a id="a-90"></a>然平等性智。<a id="a-91"></a>虽与第六愿乐所现威仪而不相应。<a id="a-92"></a>若欲起于平等之化。<a id="a-93"></a>须平等性智也。<a id="a-94"></a>已上犹是约行相分别。<a id="a-95"></a>若就理而论。<a id="a-96"></a>威仪即定。<a id="a-97"></a>定即威仪。<a id="a-98"></a>以色心其已久如故。</p>
  <p id="a99">问。<a id="a-9A"></a>百法数中。<a id="a-9B"></a>虽名义差别。<a id="a-9C"></a>穷原究本。<a id="a-9D"></a>但唯一识。<a id="a-9E"></a>经中。<a id="a-9F"></a>云何于命根中。<a id="a-9G"></a>说为三法寿暖识等。</p>
  <p id="a9H">答。<a id="a-9I"></a>虽是一识。<a id="a-9J"></a>义别说三。<a id="a-9K"></a>论云。<a id="a-9L"></a>义别说三。<a id="a-9M"></a>如四正勤等。<a id="a-9N"></a>释云。<a id="a-9O"></a>谓阿赖耶识相分色法。<a id="a-9P"></a>身根所得名暖。<a id="a-9Q"></a>此识之种名寿。<a id="a-9R"></a>以能持识故。<a id="a-9S"></a>现行识是识。<a id="a-9T"></a>故言三法。<a id="a-9U"></a>义别说之。<a id="a-9V"></a>非谓别有体性。<a id="a-9W"></a>是则身舍暖时。<a id="a-9X"></a>有余二不必舍。<a id="a-9Y"></a>如无色界生。<a id="a-9Z"></a>如余二舍时。<a id="a-9a"></a>暖必随舍。<a id="a-9b"></a>然今此三约义别说。<a id="a-9c"></a>但是一体。<a id="a-9d"></a>如四正勤已生未生善恶二法义别。<a id="a-9e"></a>说为四体。<a id="a-9f"></a>但是一体。<a id="a-9g"></a>如四正勤已生未生善恶二法。<a id="a-9h"></a>义别说为四体。<a id="a-9i"></a>但是一精进数。</p>
  <p id="a9j">问。<a id="a-9k"></a>识种即是命根者。<a id="a-9l"></a>以何义为根。</p>
  <p id="a9m">答。<a id="a-9n"></a>论云。<a id="a-9o"></a>然依亲生此识种子。<a id="a-9p"></a>由业所引功能差别。<a id="a-9q"></a>住时决定。<a id="a-9r"></a>假立命根。<a id="a-9s"></a>释云。<a id="a-9t"></a>言此者。<a id="a-9u"></a>简亲生余识种子。<a id="a-9v"></a>言识者。<a id="a-9w"></a>简相应法种。<a id="a-9x"></a>唯取识故。<a id="a-9y"></a>言种者。<a id="a-9z"></a>简现行。<a id="a-A0"></a>不取第八现。<a id="a-A1"></a>行为命根故。<a id="a-A2"></a>彼所简者。<a id="a-A3"></a>非皆命根。<a id="a-A4"></a>今取亲生之名言种上。<a id="a-A5"></a>由先世业所引持身差别功能。<a id="a-A6"></a>令色心等住时决定。<a id="a-A7"></a>依此功能。<a id="a-A8"></a>说为命根。<a id="a-A9"></a>非取生现行识义。<a id="a-AA"></a>以此种子为业力故。<a id="a-AB"></a>有持一报之身功能差别。<a id="a-AC"></a>令得决定。<a id="a-AD"></a>若此种子无此功能。<a id="a-AE"></a>身便烂坏。<a id="a-AF"></a>阿赖耶识现行。<a id="a-AG"></a>由此种故。<a id="a-AH"></a>能缘。<a id="a-AI"></a>及任持于眼等法。<a id="a-AJ"></a>亦名能持。<a id="a-AK"></a>此种正能持于现行之识。<a id="a-AL"></a>若不尔者。<a id="a-AM"></a>现行之识应不得有。<a id="a-AN"></a>及无能持余根等法。<a id="a-AO"></a>由此功能故。<a id="a-AP"></a>识持于身。<a id="a-AQ"></a>现行内种力故。<a id="a-AR"></a>生。<a id="a-AS"></a>及缘持法。<a id="a-AT"></a>不名命根。<a id="a-AU"></a>非根本故。<a id="a-AV"></a>由种生故。<a id="a-AW"></a>此种不由现行有故。<a id="a-AX"></a>种为诸法之根本故。<a id="a-AY"></a>又现行识是所持故。<a id="a-AZ"></a>从所持说。<a id="a-Aa"></a>能持种识。<a id="a-Ab"></a>名命根。<a id="a-Ac"></a>命根之法持体。<a id="a-Ad"></a>非命根。<a id="a-Ae"></a>今六处住时决定故。<a id="a-Af"></a>故种子为命根。<a id="a-Ag"></a>余现行色心等非命根。<a id="a-Ah"></a>不恒续故。<a id="a-Ai"></a>非业所引故。<a id="a-Aj"></a>然业正牵时。<a id="a-Ak"></a>唯牵此种子。<a id="a-Al"></a>种子方能造生现行。<a id="a-Am"></a>非谓现行名命根故。<a id="a-An"></a>唯种是根。<a id="a-Ao"></a>又夫命根者。<a id="a-Ap"></a>依心假立。<a id="a-Aq"></a>命为能依。<a id="a-Ar"></a>心为所依。<a id="a-As"></a>生法师云。<a id="a-At"></a>焚薪之火。<a id="a-Au"></a>旋之成轮。<a id="a-Av"></a>轮必揽火而成照。<a id="a-Aw"></a>情亦如之。<a id="a-Ax"></a>必资心成用也。<a id="a-Ay"></a>命之依心。<a id="a-Az"></a>如情之依心矣。</p>
  <p id="aB0">问。<a id="a-B1"></a>诸心法等。<a id="a-B2"></a>为有差别。<a id="a-B3"></a>为无差别。</p>
  <p id="aB4">答。<a id="a-B5"></a>法性无差。<a id="a-B6"></a>约相有异。<a id="a-B7"></a>虽然有异。<a id="a-B8"></a>互不相违。<a id="a-B9"></a>瑜伽论云。<a id="a-BA"></a>如诸心法。<a id="a-BB"></a>虽心法性无有差别。<a id="a-BC"></a>然相异故。<a id="a-BD"></a>于一身中一时俱转。<a id="a-BE"></a>如是阿赖耶识。<a id="a-BF"></a>与诸转识。<a id="a-BG"></a>于一身中一时俱转。<a id="a-BH"></a>当知更互。<a id="a-BI"></a>亦不相违。<a id="a-BJ"></a>如一瀑流。<a id="a-BK"></a>有多波浪。<a id="a-BL"></a>又如于一清净镜面。<a id="a-BM"></a>有多影像。<a id="a-BN"></a>一时而转。<a id="a-BO"></a>互不相违。<a id="a-BP"></a>如是于一阿赖耶识。<a id="a-BQ"></a>有多转识一时俱转。<a id="a-BR"></a>当知更互。<a id="a-BS"></a>亦不相违。<a id="a-BT"></a>又如一眼识。<a id="a-BU"></a>于一时间。<a id="a-BV"></a>于一事境。<a id="a-BW"></a>唯取一类无异色相。<a id="a-BX"></a>或于一时。<a id="a-BY"></a>顿取非一种种色相。<a id="a-BZ"></a>及耳鼻舌身识。<a id="a-Ba"></a>乃至分别意识。<a id="a-Bb"></a>于一时间。<a id="a-Bc"></a>或取一境相。<a id="a-Bd"></a>或取非一种种境相。<a id="a-Be"></a>当知道理。<a id="a-Bf"></a>亦不相违。<a id="a-Bg"></a>并末那亦恒与阿赖耶识俱转。<a id="a-Bh"></a>常与俱生任运我慢等四种烦恼。<a id="a-Bi"></a>一时相应。</p>
  <p id="aBj">问。<a id="a-Bk"></a>净名经云。<a id="a-Bl"></a>从无住本。<a id="a-Bm"></a>立一切法。<a id="a-Bn"></a>无住本。<a id="a-Bo"></a>即阿赖耶识。<a id="a-Bp"></a>云何说此识为一切法本。</p>
  <p id="aBq">答。<a id="a-Br"></a>此识建立有情无情。<a id="a-Bs"></a>发生染法净法。<a id="a-Bt"></a>若有知有觉。<a id="a-Bu"></a>则众生界起。<a id="a-Bv"></a>若无想无虑。<a id="a-Bw"></a>则国土缘生。<a id="a-Bx"></a>因染法而六趣回旋。<a id="a-By"></a>随净法而四圣阶降。<a id="a-Bz"></a>可谓凡圣之本。<a id="a-C0"></a>身器之由。<a id="a-C1"></a>了此识原。<a id="a-C2"></a>何法非悟。<a id="a-C3"></a>证斯心性。<a id="a-C4"></a>何境不真。<a id="a-C5"></a>可谓绝学之门。<a id="a-C6"></a>栖神之地矣。<a id="a-C7"></a>瑜伽论云。<a id="a-C8"></a>阿赖耶识。<a id="a-C9"></a>是一切杂染根本。<a id="a-CA"></a>所以者何。<a id="a-CB"></a>由此识。<a id="a-CC"></a>是有情世间生起根本。<a id="a-CD"></a>能生诸根。<a id="a-CE"></a>根所依处。<a id="a-CF"></a>及转识等故。<a id="a-CG"></a>亦是器世间生起根本。<a id="a-CH"></a>由能生起器世间故。<a id="a-CI"></a>亦是有情互起根本。<a id="a-CJ"></a>一切有情相望。<a id="a-CK"></a>互为增上缘故。<a id="a-CL"></a>所以者何。<a id="a-CM"></a>无有有情与余有情互相见等时。<a id="a-CN"></a>不生苦乐等。<a id="a-CO"></a>更相受用。<a id="a-CP"></a>由此道理。<a id="a-CQ"></a>当知有情界互为增上缘。<a id="a-CR"></a>又即此阿赖耶识。<a id="a-CS"></a>能持一切法种子故。<a id="a-CT"></a>于现在世是苦谛体。<a id="a-CU"></a>亦是未来苦谛生因。<a id="a-CV"></a>又是现在集谛生因。<a id="a-CW"></a>如是能生有情世间故。<a id="a-CX"></a>能生器世间故。<a id="a-CY"></a>乃至阿赖耶识所摄持。<a id="a-CZ"></a>顺解脱分。<a id="a-Ca"></a>及顺决择分等善法种子。<a id="a-Cb"></a>及眼识等。<a id="a-Cc"></a>十八界。<a id="a-Cd"></a>经云。<a id="a-Ce"></a>恶叉聚喻。<a id="a-Cf"></a>由于阿赖耶识中有多界故。</p>
  <p id="aCg">问。<a id="a-Ch"></a>若成就阿赖耶识。<a id="a-Ci"></a>亦成就转识不。</p>
  <p id="aCj">答。<a id="a-Ck"></a>应作四句分别。<a id="a-Cl"></a>瑜伽论云。<a id="a-Cm"></a>或有成就阿赖耶识。<a id="a-Cn"></a>非转识。<a id="a-Co"></a>谓无心睡眠。<a id="a-Cp"></a>无心闷绝。<a id="a-Cq"></a>入无想定。<a id="a-Cr"></a>入灭尽定。<a id="a-Cs"></a>生无想天。<a id="a-Ct"></a>或有成就转识。<a id="a-Cu"></a>非阿赖耶识。<a id="a-Cv"></a>谓阿罗汉。<a id="a-Cw"></a>若诸独觉。<a id="a-Cx"></a>不退菩萨。<a id="a-Cy"></a>及诸如来。<a id="a-Cz"></a>住有心位。<a id="a-D0"></a>或有俱成就。<a id="a-D1"></a>谓余有情住有心位。<a id="a-D2"></a>或有俱不成就。<a id="a-D3"></a>谓阿罗汉。<a id="a-D4"></a>若诸独觉。<a id="a-D5"></a>不退菩萨。<a id="a-D6"></a>及诸如来。<a id="a-D7"></a>入灭尽定。<a id="a-D8"></a>处无余依般涅槃界。</p>
  <p id="aD9">问。<a id="a-DA"></a>至圣垂慈。<a id="a-DB"></a>觉王应迹。<a id="a-DC"></a>以广长之舌相。<a id="a-DD"></a>出诚实之微言。<a id="a-DE"></a>于无名相中。<a id="a-DF"></a>布难思之教海。<a id="a-DG"></a>以假名相说。<a id="a-DH"></a>演无尽之义宗。<a id="a-DI"></a>且如第八识心。<a id="a-DJ"></a>本无名相。<a id="a-DK"></a>随位立号。<a id="a-DL"></a>因执得名。<a id="a-DM"></a>至何位次之中。<a id="a-DN"></a>而舍虚假之称。</p>
  <p id="aDO">答。<a id="a-DP"></a>唯识论云。<a id="a-DQ"></a>第八识。<a id="a-DR"></a>虽诸有情皆悉成就。<a id="a-DS"></a>而随义别。<a id="a-DT"></a>立种种名。<a id="a-DU"></a>谓或名心。<a id="a-DV"></a>由种种法熏习种子。<a id="a-DW"></a>所积习故。<a id="a-DX"></a>或名阿陀那。<a id="a-DY"></a>执持种子及诸色根而不坏故。<a id="a-DZ"></a>或名所知依。<a id="a-Da"></a>能与染净所知诸法。<a id="a-Db"></a>为依止故。<a id="a-Dc"></a>或名种子识。<a id="a-Dd"></a>能遍任持世出世间法种子故。<a id="a-De"></a>此等诸名。<a id="a-Df"></a>通一切位。<a id="a-Dg"></a>或名阿赖耶识。<a id="a-Dh"></a>藏一切杂染品法。<a id="a-Di"></a>令不失故。<a id="a-Dj"></a>我见等执藏。<a id="a-Dk"></a>以为自内我故。<a id="a-Dl"></a>此名唯在异生有学。<a id="a-Dm"></a>非无学位。<a id="a-Dn"></a>不退菩萨。<a id="a-Do"></a>有杂染法执藏义故。<a id="a-Dp"></a>或名异熟。<a id="a-Dq"></a>能引生死善不善业异熟果故。<a id="a-Dr"></a>此名唯在异生二乘。<a id="a-Ds"></a>诸菩萨位。<a id="a-Dt"></a>非如来地。<a id="a-Du"></a>犹有异熟无记法故。<a id="a-Dv"></a>或名无垢识。<a id="a-Dw"></a>最极清净诸无漏法。<a id="a-Dx"></a>所依止故。<a id="a-Dy"></a>此名唯在如来地有。<a id="a-Dz"></a>菩萨二乘及异生位。<a id="a-E0"></a>持有漏种可受熏习。<a id="a-E1"></a>未得善净第八识故。<a id="a-E2"></a>如契经偈说。<a id="a-E3"></a>如来无垢识。<a id="a-E4"></a>是净无漏界。<a id="a-E5"></a>解脱一切障。<a id="a-E6"></a>圆镜智相应。<a id="a-E7"></a>阿赖耶识名。<a id="a-E8"></a>过失重故。<a id="a-E9"></a>最初舍故。<a id="a-EA"></a>此中偏说。<a id="a-EB"></a>异熟识体。<a id="a-EC"></a>菩萨将得菩提时舍。<a id="a-ED"></a>声闻独觉。<a id="a-EE"></a>入无余依涅槃时舍。<a id="a-EF"></a>无垢识体。<a id="a-EG"></a>无有舍时。<a id="a-EH"></a>利乐有情无尽时故。<a id="a-EI"></a>心等通故。<a id="a-EJ"></a>随义应说。<a id="a-EK"></a>释云。<a id="a-EL"></a>积集义。<a id="a-EM"></a>是心义。<a id="a-EN"></a>集起义。<a id="a-EO"></a>是心义。<a id="a-EP"></a>以能集生多种子故。<a id="a-EQ"></a>或能熏种于此识中。<a id="a-ER"></a>既能积集。<a id="a-ES"></a>复起诸法。<a id="a-ET"></a>故说此识名为心义。<a id="a-EU"></a>阿陀那者。<a id="a-EV"></a>此云执持。<a id="a-EW"></a>执持诸种有色根故。<a id="a-EX"></a>此通凡圣。<a id="a-EY"></a>所知依者。<a id="a-EZ"></a>即三性与彼为依。<a id="a-Ea"></a>名所知依。<a id="a-Eb"></a>又古德云。<a id="a-Ec"></a>阿赖耶识。<a id="a-Ed"></a>名为藏义。<a id="a-Ee"></a>良以真心不守自性。<a id="a-Ef"></a>随熏和合。<a id="a-Eg"></a>似一似常。<a id="a-Eh"></a>故诸愚者。<a id="a-Ei"></a>以似为真。<a id="a-Ej"></a>取为内我。<a id="a-Ek"></a>我见所摄。<a id="a-El"></a>故名为藏。<a id="a-Em"></a>又能藏自体于诸法中。<a id="a-En"></a>又能藏诸法于自体内。<a id="a-Eo"></a>二种我见永不起位。<a id="a-Ep"></a>即失赖耶名。<a id="a-Eq"></a>又云。<a id="a-Er"></a>第八识名者。<a id="a-Es"></a>八地已上无阿赖耶名。<a id="a-Et"></a>唯有异熟识。<a id="a-Eu"></a>第七但执异熟识为法。<a id="a-Ev"></a>又第八识本无阿赖耶名。<a id="a-Ew"></a>由第七执第八见分为我。<a id="a-Ex"></a>令第八得阿赖耶名。<a id="a-Ey"></a>若不执时。<a id="a-Ez"></a>但名异熟识。<a id="a-F0"></a>第八或名为心者。<a id="a-F1"></a>由种种法积集种子。<a id="a-F2"></a>故名为心。<a id="a-F3"></a>虽受熏持种。<a id="a-F4"></a>积集集起义得名心者。<a id="a-F5"></a>唯自证分也。<a id="a-F6"></a>喻如仓库能藏诸物。<a id="a-F7"></a>能持一切种子故。<a id="a-F8"></a>后令种子生起现行。<a id="a-F9"></a>与种子为依持生起二因也。<a id="a-FA"></a>即知第八受熏持种。<a id="a-FB"></a>得名心也。<a id="a-FC"></a>因中持新旧种子。<a id="a-FD"></a>故名为心。<a id="a-FE"></a>果位持旧种一切无漏种子。<a id="a-FF"></a>故名心也。<a id="a-FG"></a>此亦名持种心。<a id="a-FH"></a>或名质多。<a id="a-FI"></a>此名有为心。<a id="a-FJ"></a>或名牟呼栗多。<a id="a-FK"></a>此云贞实心。<a id="a-FL"></a>即是真如。<a id="a-FM"></a>此是无为心。<a id="a-FN"></a>或名阿陀那。<a id="a-FO"></a>此云。<a id="a-FP"></a>执持识。<a id="a-FQ"></a>能执持种子根身。<a id="a-FR"></a>生相续义。<a id="a-FS"></a>即是界趣生义。<a id="a-FT"></a>此通一切位。<a id="a-FU"></a>执持有三。<a id="a-FV"></a>一执持根身令不烂坏。<a id="a-FW"></a>二。<a id="a-FX"></a>执持种子令不散失。<a id="a-FY"></a>三执取结生相续者。<a id="a-FZ"></a>即有情于中有身临末位。<a id="a-Fa"></a>第八识初一念受生时。<a id="a-Fb"></a>有执取结生相续义。<a id="a-Fc"></a>结者。<a id="a-Fd"></a>系也。<a id="a-Fe"></a>属也。<a id="a-Ff"></a>于母腹中一念受生。<a id="a-Fg"></a>便系属彼故。<a id="a-Fh"></a>亦如磁毛石吸铁。<a id="a-Fi"></a>铁如父母精血二点。<a id="a-Fj"></a>第八识如磁毛石。<a id="a-Fk"></a>一刹那间。<a id="a-Fl"></a>便揽而住。<a id="a-Fm"></a>同时根尘等种。<a id="a-Fn"></a>从自识中亦生现行。<a id="a-Fo"></a>名为执取结生故。<a id="a-Fp"></a>在胎五位者。<a id="a-Fq"></a>初七日内名杂秽。<a id="a-Fr"></a>状如薄酪。<a id="a-Fs"></a>父精母血相和名杂。<a id="a-Ft"></a>自体不净名秽。<a id="a-Fu"></a>二七日内名疱。<a id="a-Fv"></a>犹如豌豆疮。<a id="a-Fw"></a>疱之形表里如酪。<a id="a-Fx"></a>未生肉故。<a id="a-Fy"></a>三七日内名凝结。<a id="a-Fz"></a>谓稍凝结形。<a id="a-G0"></a>如就了血。<a id="a-G1"></a>四七日内名凝厚。<a id="a-G2"></a>渐次坚硬。<a id="a-G3"></a>五七日内名形位。<a id="a-G4"></a>内风所吹。<a id="a-G5"></a>生诸根形。<a id="a-G6"></a>一身四支。<a id="a-G7"></a>生差别故。<a id="a-G8"></a>用此三十五日。<a id="a-G9"></a>尽其五根皆足。<a id="a-GA"></a>六七日内名发毛爪齿位。<a id="a-GB"></a>七七日内名具根位。<a id="a-GC"></a>以五根圆满。<a id="a-GD"></a>渐次生识。<a id="a-GE"></a>即未具空明等缘。<a id="a-GF"></a>或名种子识。</p>
  <p id="aGG">问。<a id="a-GH"></a>此识与心义何别。</p>
  <p id="aGI">答。<a id="a-GJ"></a>种子与心义别。<a id="a-GK"></a>即取第八识现行。<a id="a-GL"></a>亦名种子故。<a id="a-GM"></a>但是种。<a id="a-GN"></a>能生现行故。<a id="a-GO"></a>名种子识。<a id="a-GP"></a>此识现行。<a id="a-GQ"></a>能起前七识。<a id="a-GR"></a>即有能生法种。<a id="a-GS"></a>功能义边。<a id="a-GT"></a>第八识名种子识。<a id="a-GU"></a>前言心者。<a id="a-GV"></a>但是积集集起义名心。<a id="a-GW"></a>又第八识。<a id="a-GX"></a>而随义别立种种名。<a id="a-GY"></a>或名根本识。<a id="a-GZ"></a>流转因。<a id="a-Ga"></a>还灭因。<a id="a-Gb"></a>界趣生体。<a id="a-Gc"></a>引果总报主。<a id="a-Gd"></a>阿赖耶者。<a id="a-Ge"></a>此云我爱执藏。<a id="a-Gf"></a>异熟识者。<a id="a-Gg"></a>此是善恶业果位。<a id="a-Gh"></a>以善恶业果为因。<a id="a-Gi"></a>即招感得此引果故。<a id="a-Gj"></a>前世业为因。<a id="a-Gk"></a>因是善恶。<a id="a-Gl"></a>今世感第八识。<a id="a-Gm"></a>是无记异熟。<a id="a-Gn"></a>即果异于因。<a id="a-Go"></a>故名异熟。<a id="a-Gp"></a>又具四义。<a id="a-Gq"></a>一实。<a id="a-Gr"></a>二常。<a id="a-Gs"></a>三遍。<a id="a-Gt"></a>四无杂。<a id="a-Gu"></a>是名真异熟识。</p>
  <p id="aGv">问。<a id="a-Gw"></a>第八真异熟识。<a id="a-Gx"></a>如何名引果。</p>
  <p id="aGy">答。<a id="a-Gz"></a>为善恶业为能引。<a id="a-H0"></a>第八为所引。<a id="a-H1"></a>是能引家之果故。<a id="a-H2"></a>名引果。<a id="a-H3"></a>故是总报主。<a id="a-H4"></a>前六识名为满果。<a id="a-H5"></a>有一分善恶别报来满故。<a id="a-H6"></a>此满业所招。<a id="a-H7"></a>名异熟生。<a id="a-H8"></a>非真异熟也。<a id="a-H9"></a>不具四义。<a id="a-HA"></a>唯第八是引果。<a id="a-HB"></a>真异熟识。<a id="a-HC"></a>具四义故。<a id="a-HD"></a>此通异生至十地。<a id="a-HE"></a>皆有异熟识名。<a id="a-HF"></a>至金刚心末。<a id="a-HG"></a>一刹那间永舍也。<a id="a-HH"></a>解脱道中。<a id="a-HI"></a>即成无垢识。<a id="a-HJ"></a>名阿摩罗。<a id="a-HK"></a>即果中第八识。<a id="a-HL"></a>一纯无漏。<a id="a-HM"></a>不摄一切染法种子故。<a id="a-HN"></a>不与杂染种现为所依故。<a id="a-HO"></a>唯与镜智相应。<a id="a-HP"></a>名无垢识。<a id="a-HQ"></a>又心之别名有六。<a id="a-HR"></a>一集起名心。<a id="a-HS"></a>唯属第八。<a id="a-HT"></a>集诸种子起现行故。<a id="a-HU"></a>二积集名心。<a id="a-HV"></a>属前七转识。<a id="a-HW"></a>能熏积集诸法种故。<a id="a-HX"></a>或初集起属前七转识。<a id="a-HY"></a>现行共集熏起种故。<a id="a-HZ"></a>后积集名心属于第八。<a id="a-Ha"></a>含藏积集诸法种故。<a id="a-Hb"></a>此上二解虽各有能集所集之义。<a id="a-Hc"></a>今唯取能集名心。<a id="a-Hd"></a>如理应思。<a id="a-He"></a>三缘虑名心。<a id="a-Hf"></a>俱能缘虑自分境故。<a id="a-Hg"></a>四或名为识。<a id="a-Hh"></a>了别义故。<a id="a-Hi"></a>五或名为意。<a id="a-Hj"></a>等无间故。<a id="a-Hk"></a>六或名心。<a id="a-Hl"></a>又广释。<a id="a-Hm"></a>一集起名心者。<a id="a-Hn"></a>即第八识。<a id="a-Ho"></a>集诸种子。<a id="a-Hp"></a>起现行故。<a id="a-Hq"></a>言集诸种子者。<a id="a-Hr"></a>即色心人天三界有漏无漏一切诸法种子。<a id="a-Hs"></a>皆是他第八识能集。<a id="a-Ht"></a>犹如世间人库藏。<a id="a-Hu"></a>言起现行故者。<a id="a-Hv"></a>为三界五趣有漏无漏一切色心等现行。<a id="a-Hw"></a>皆从第八识生起。<a id="a-Hx"></a>即第八识是能集起。<a id="a-Hy"></a>一切色心等种子。<a id="a-Hz"></a>是所集起。<a id="a-I0"></a>今但取能集起名心。<a id="a-I1"></a>今正取第八心王自证分。<a id="a-I2"></a>名集起心。<a id="a-I3"></a>相分是色。<a id="a-I4"></a>见分是用。<a id="a-I5"></a>证自证分落后边故。<a id="a-I6"></a>为自证分。<a id="a-I7"></a>能集诸法种子。<a id="a-I8"></a>令不散失。<a id="a-I9"></a>复能起诸种现行功能。<a id="a-IA"></a>从无始来更不间断故。<a id="a-IB"></a>独有集起义。<a id="a-IC"></a>即知第八自证分。<a id="a-ID"></a>与识中种子为二因。<a id="a-IE"></a>便是此中集起二义。<a id="a-IF"></a>一为依持因。<a id="a-IG"></a>即是集义。<a id="a-IH"></a>二与力令生起因。<a id="a-II"></a>即是起义。<a id="a-IJ"></a>二积集名心者。<a id="a-IK"></a>亦第八识中持诸三界五趣种子故。<a id="a-IL"></a>第八得名含藏。<a id="a-IM"></a>积集。<a id="a-IN"></a>即第八自证分。<a id="a-IO"></a>能持旧种。<a id="a-IP"></a>故名积。<a id="a-IQ"></a>又能集新熏。<a id="a-IR"></a>故名集。<a id="a-IS"></a>即知积集集起以解心。<a id="a-IT"></a>第八识独名心。<a id="a-IU"></a>为正义故。<a id="a-IV"></a>唯识论云。<a id="a-IW"></a>能遍任持世出世间诸法种故。<a id="a-IX"></a>是藏识义。<a id="a-IY"></a>即自证分。<a id="a-IZ"></a>是能任持。<a id="a-Ia"></a>能积集。<a id="a-Ib"></a>一切种子是所任持。<a id="a-Ic"></a>所积集。<a id="a-Id"></a>前七名转识者。<a id="a-Ie"></a>转为改转。<a id="a-If"></a>是不定义。<a id="a-Ig"></a>即三性三量三境易脱不定。<a id="a-Ih"></a>方名转识。<a id="a-Ii"></a>今第八唯是一类无记。<a id="a-Ij"></a>又唯性境唯现量故。<a id="a-Ik"></a>名不转识。<a id="a-Il"></a>又集起名心。<a id="a-Im"></a>亦属第七转识。<a id="a-In"></a>集者为集前七现行。<a id="a-Io"></a>言起者。<a id="a-Ip"></a>即前七现行。<a id="a-Iq"></a>各自有力。<a id="a-Ir"></a>能熏生新种名起。<a id="a-Is"></a>且如眼识缘色时。<a id="a-It"></a>必假同时意识。<a id="a-Iu"></a>共集熏种。<a id="a-Iv"></a>余四识亦尔。</p>
  <p id="aIw">问。<a id="a-Ix"></a>若明了意识。<a id="a-Iy"></a>与五同缘所名共集。<a id="a-Iz"></a>且如独头意识缘十八界时。<a id="a-J0"></a>不与余识同缘。<a id="a-J1"></a>亦熏起种。<a id="a-J2"></a>何有共集之义。</p>
  <p id="aJ3">答。<a id="a-J4"></a>由第七为所依。<a id="a-J5"></a>第六方转熏种。<a id="a-J6"></a>亦名共集。<a id="a-J7"></a>三缘虑名心者。<a id="a-J8"></a>谓能缘虑自分境故。<a id="a-J9"></a>即八个识。<a id="a-JA"></a>各能缘虑自分之境。<a id="a-JB"></a>缘谓缘持。<a id="a-JC"></a>虑即思虑。<a id="a-JD"></a>若缘虑以解心。<a id="a-JE"></a>是通名。<a id="a-JF"></a>前五识唯缘五尘。<a id="a-JG"></a>是自分境。<a id="a-JH"></a>除诸根互用。<a id="a-JI"></a>及佛果位。<a id="a-JJ"></a>第六识缘十八界及三世法。<a id="a-JK"></a>并一切有漏无漏世出世间法。<a id="a-JL"></a>为自分境。<a id="a-JM"></a>第七识缘第八见分。<a id="a-JN"></a>为自分境。<a id="a-JO"></a>第八识缘三境。<a id="a-JP"></a>为自分境。<a id="a-JQ"></a>是顿常缘三境。<a id="a-JR"></a>以第八是常识。<a id="a-JS"></a>境常有故。<a id="a-JT"></a>不同前六识有间断。<a id="a-JU"></a>所缘境又非常有。<a id="a-JV"></a>其第八正义。<a id="a-JW"></a>若欲界系者。<a id="a-JX"></a>即缘欲界根身器界为自分境。<a id="a-JY"></a>若种子。<a id="a-JZ"></a>即通缘三界为自分境。<a id="a-Ja"></a>上二界亦尔。<a id="a-Jb"></a>只除无漏种不能缘。<a id="a-Jc"></a>以有漏无漏种。<a id="a-Jd"></a>不相顺故。<a id="a-Je"></a>由是但能持而不能缘。<a id="a-Jf"></a>以持义通。<a id="a-Jg"></a>缘义狭。<a id="a-Jh"></a>喻如赤眼人把火。<a id="a-Ji"></a>亦如顶上戴物。<a id="a-Jj"></a>但持而不缘。<a id="a-Jk"></a>只持令不散。<a id="a-Jl"></a>不离识故。<a id="a-Jm"></a>第四名了别识。<a id="a-Jn"></a>即八个识见分。<a id="a-Jo"></a>皆能了别自所缘境。<a id="a-Jp"></a>即眼识能了别色。<a id="a-Jq"></a>乃至第八识能了别根身器界种子。<a id="a-Jr"></a>即了别以解识。<a id="a-Js"></a>八识通名识。<a id="a-Jt"></a>若了别粗境以解识。<a id="a-Ju"></a>即于六转名识。<a id="a-Jv"></a>第五或名为意者。<a id="a-Jw"></a>等无间故。<a id="a-Jx"></a>即前念八识。<a id="a-Jy"></a>与后念八识为依止。<a id="a-Jz"></a>今取前念八识名意。<a id="a-K0"></a>若前念心不灭者。<a id="a-K1"></a>后念无因得生。<a id="a-K2"></a>依前灭处后方得生。<a id="a-K3"></a>于等无间。<a id="a-K4"></a>自类心不间隔。<a id="a-K5"></a>名等无间。<a id="a-K6"></a>大乘有二种。<a id="a-K7"></a>一思量意。<a id="a-K8"></a>即七识。<a id="a-K9"></a>二无间意。<a id="a-KA"></a>通八识。<a id="a-KB"></a>意者。<a id="a-KC"></a>是依止义。<a id="a-KD"></a>即如第七与第六为依止。<a id="a-KE"></a>故名意。<a id="a-KF"></a>若为等无间以解意。<a id="a-KG"></a>八识通名意。<a id="a-KH"></a>若思量以解意。<a id="a-KI"></a>第七独名意。<a id="a-KJ"></a>第六名心者。<a id="a-KK"></a>或第八名心。<a id="a-KL"></a>第七名意。<a id="a-KM"></a>第六名识。<a id="a-KN"></a>此第六义。<a id="a-KO"></a>是约胜彰名。<a id="a-KP"></a>谓积集集起以解心。<a id="a-KQ"></a>第八独名心。<a id="a-KR"></a>思量以解意。<a id="a-KS"></a>第七独名意。<a id="a-KT"></a>了别粗境以解识。<a id="a-KU"></a>前六独名识。<a id="a-KV"></a>即于八识。<a id="a-KW"></a>各具通别二名。<a id="a-KX"></a>为第八具二义名心。<a id="a-KY"></a>一积集集起义。<a id="a-KZ"></a>二缘虑义。<a id="a-Ka"></a>第七亦二。<a id="a-Kb"></a>一思量义。<a id="a-Kc"></a>二等无间义。<a id="a-Kd"></a>前六名识亦二。<a id="a-Ke"></a>一了别义。<a id="a-Kf"></a>二了别粗境义。<a id="a-Kg"></a>具四义名粗。<a id="a-Kh"></a>一易可了知。<a id="a-Ki"></a>乃至儿童亦知。<a id="a-Kj"></a>二共许有。<a id="a-Kk"></a>即三乘共许。<a id="a-Kl"></a>三行相粗。<a id="a-Km"></a>为了别行相显故。<a id="a-Kn"></a>四所缘粗。<a id="a-Ko"></a>即五尘是粗境。<a id="a-Kp"></a>又九识中总分四段。<a id="a-Kq"></a>每识别立十名。<a id="a-Kr"></a>一第六识十名者。<a id="a-Ks"></a>一对根得名。<a id="a-Kt"></a>名为六识。<a id="a-Ku"></a>二能筹量是非。<a id="a-Kv"></a>名为意识。<a id="a-Kw"></a>三能应涉尘境。<a id="a-Kx"></a>名攀缘识。<a id="a-Ky"></a>四能遍缘五尘。<a id="a-Kz"></a>名巡旧识。<a id="a-L0"></a>五念念流散。<a id="a-L1"></a>名波浪识。<a id="a-L2"></a>六能辩前境。<a id="a-L3"></a>名分别事识。<a id="a-L4"></a>七所在坏他。<a id="a-L5"></a>名人我识。<a id="a-L6"></a>八爱业牵生。<a id="a-L7"></a>名四住识。<a id="a-L8"></a>九令正解不生。<a id="a-L9"></a>名烦恼障识。<a id="a-LA"></a>十感报终尽。<a id="a-LB"></a>心境两别。<a id="a-LC"></a>名分段死识。<a id="a-LD"></a>二第七识十名者。<a id="a-LE"></a>一六后得称。<a id="a-LF"></a>名为七识。<a id="a-LG"></a>二根尘不会。<a id="a-LH"></a>名为转识。<a id="a-LI"></a>三不觉习气。<a id="a-LJ"></a>忽然念起。<a id="a-LK"></a>名妄想识。<a id="a-LL"></a>四无间生灭。<a id="a-LM"></a>名相续识。<a id="a-LN"></a>五障理不明。<a id="a-LO"></a>名无明识。<a id="a-LP"></a>六返迷从正。<a id="a-LQ"></a>能断四住烦恼。<a id="a-LR"></a>名为解识。<a id="a-LS"></a>七与涉玄途。<a id="a-LT"></a>顺理生善。<a id="a-LU"></a>名为行识。<a id="a-LV"></a>八解三界生死。<a id="a-LW"></a>尽是我心。<a id="a-LX"></a>更无外法。<a id="a-LY"></a>名无畏识。<a id="a-LZ"></a>九照了分明。<a id="a-La"></a>如镜显像。<a id="a-Lb"></a>名为现识。<a id="a-Lc"></a>十法既妄起。<a id="a-Ld"></a>恃智为怀。<a id="a-Le"></a>令真性不显。<a id="a-Lf"></a>名智障识。<a id="a-Lg"></a>三第八识十名者。<a id="a-Lh"></a>一七后得称。<a id="a-Li"></a>名为八识。<a id="a-Lj"></a>二真伪杂间。<a id="a-Lk"></a>名为和合识。<a id="a-Ll"></a>三蕴积诸法。<a id="a-Lm"></a>名为藏识。<a id="a-Ln"></a>四住持起发。<a id="a-Lo"></a>名熏变识。<a id="a-Lp"></a>五凡成圣。<a id="a-Lq"></a>名为出生识。<a id="a-Lr"></a>六藏体无断。<a id="a-Ls"></a>名金刚智识。<a id="a-Lt"></a>七体非静乱。<a id="a-Lu"></a>名寂灭识。<a id="a-Lv"></a>八中实非假。<a id="a-Lw"></a>名为体识。<a id="a-Lx"></a>九藏体非迷。<a id="a-Ly"></a>名本觉识。<a id="a-Lz"></a>十功德圆满。<a id="a-M0"></a>名一切种智识。<a id="a-M1"></a>四第九识十名者。<a id="a-M2"></a>一自体非伪。<a id="a-M3"></a>名为真识。<a id="a-M4"></a>二体非有无。<a id="a-M5"></a>名无相识。<a id="a-M6"></a>三轨用不改。<a id="a-M7"></a>名法性识。<a id="a-M8"></a>四真觉常存。<a id="a-M9"></a>体非隐显。<a id="a-MA"></a>名佛性真识。<a id="a-MB"></a>五性绝虚假。<a id="a-MC"></a>名实际识。<a id="a-MD"></a>六大用无方。<a id="a-ME"></a>名法身识。<a id="a-MF"></a>七随流不染。<a id="a-MG"></a>名自性清净识。<a id="a-MH"></a>八阿摩罗识。<a id="a-MI"></a>此翻名无垢识。<a id="a-MJ"></a>九体非一异。<a id="a-MK"></a>名真如识。<a id="a-ML"></a>十胜妙绝待。<a id="a-MM"></a>号不可名目识。<a id="a-MN"></a>解节经云。<a id="a-MO"></a>佛告广慧菩萨。<a id="a-MP"></a>此识或说名阿陀那。<a id="a-MQ"></a>何以故。<a id="a-MR"></a>由此本识。<a id="a-MS"></a>能执持身故。<a id="a-MT"></a>或说名阿梨耶识。<a id="a-MU"></a>何以故。<a id="a-MV"></a>此本识于身常藏隐。<a id="a-MW"></a>同成坏故。<a id="a-MX"></a>或说名质多。<a id="a-MY"></a>何以故。<a id="a-MZ"></a>此识色声香味触等。<a id="a-Ma"></a>诸尘所生长故。<a id="a-Mb"></a>广慧。<a id="a-Mc"></a>此本识。<a id="a-Md"></a>是识聚得生。<a id="a-Me"></a>谓眼识。<a id="a-Mf"></a>乃至意识。<a id="a-Mg"></a>依有识。<a id="a-Mh"></a>眼根。<a id="a-Mi"></a>缘外色尘。<a id="a-Mj"></a>眼识得生。<a id="a-Mk"></a>与眼识同一时共境。<a id="a-Ml"></a>有分别意识起。<a id="a-Mm"></a>若一眼识生。<a id="a-Mn"></a>是时一分别意识生。<a id="a-Mo"></a>与眼识共境。<a id="a-Mp"></a>此眼识。<a id="a-Mq"></a>若共二识。<a id="a-Mr"></a>或三四五共起。<a id="a-Ms"></a>是时一有分别意识。<a id="a-Mt"></a>与五识共缘境生。<a id="a-Mu"></a>如大水流。<a id="a-Mv"></a>若有一能起浪因至。<a id="a-Mw"></a>则一浪起。<a id="a-Mx"></a>若二若多能起浪因至。<a id="a-My"></a>则多浪起。<a id="a-Mz"></a>是水常流。<a id="a-N0"></a>不废不断。<a id="a-N1"></a>复次于清净圆镜面中。<a id="a-N2"></a>若有一能起影因至。<a id="a-N3"></a>则一影起。<a id="a-N4"></a>若二若多能起影因至。<a id="a-N5"></a>则多影起。<a id="a-N6"></a>是圆镜面不转成影。<a id="a-N7"></a>亦无损灭。<a id="a-N8"></a>此本识犹如流水。<a id="a-N9"></a>及镜面等。<a id="a-NA"></a>又成业论云。<a id="a-NB"></a>心有二种。<a id="a-NC"></a>一集起心。<a id="a-ND"></a>无量种子集起处故。<a id="a-NE"></a>二名种种心。<a id="a-NF"></a>所缘行相差别转故。<a id="a-NG"></a>天台净名疏云。<a id="a-NH"></a>一法异名者。<a id="a-NI"></a>诸经异名说真性实相。<a id="a-NJ"></a>或言一实谛。<a id="a-NK"></a>或言自性清净心。<a id="a-NL"></a>或言如来藏。<a id="a-NM"></a>或言如如。<a id="a-NN"></a>或言实际。<a id="a-NO"></a>或言实相般若。<a id="a-NP"></a>或言一乘。<a id="a-NQ"></a>或言即是首楞严。<a id="a-NR"></a>或言法性。<a id="a-NS"></a>或言法身。<a id="a-NT"></a>或言中道。<a id="a-NU"></a>或言毕竟空。<a id="a-NV"></a>或言正因佛性。<a id="a-NW"></a>性净涅槃。<a id="a-NX"></a>如是等种种异名。<a id="a-NY"></a>以皆是实相之异称。<a id="a-NZ"></a>故大智论偈云。<a id="a-Na"></a>般若是一法。<a id="a-Nb"></a>佛说种种名。<a id="a-Nc"></a>随诸众生类。<a id="a-Nd"></a>为之立异字。<a id="a-Ne"></a>大涅槃经云。<a id="a-Nf"></a>如天帝释。<a id="a-Ng"></a>有千种名。<a id="a-Nh"></a>解脱亦尔。<a id="a-Ni"></a>多诸名字。<a id="a-Nj"></a>又云。<a id="a-Nk"></a>佛性者。<a id="a-Nl"></a>有五种名。<a id="a-Nm"></a>故皆是赴机利物。<a id="a-Nn"></a>为立异名也。<a id="a-No"></a>而法体是一。<a id="a-Np"></a>未曾有异。<a id="a-Nq"></a>如帝释千名。<a id="a-Nr"></a>名虽不同。<a id="a-Ns"></a>终是目于天主。<a id="a-Nt"></a>岂有闻异名故。<a id="a-Nu"></a>而言非实相理。<a id="a-Nv"></a>如人供养帝释。<a id="a-Nw"></a>毁憍尸迦。<a id="a-Nx"></a>供养憍尸迦。<a id="a-Ny"></a>毁于帝释。<a id="a-Nz"></a>如此供养。<a id="a-O0"></a>未必得福。<a id="a-O1"></a>末代弘法者亦尔。<a id="a-O2"></a>或信赖耶自性清净心。<a id="a-O3"></a>而毁毕竟空。<a id="a-O4"></a>或信毕竟空无所有。<a id="a-O5"></a>毁赖耶识自性清净心。<a id="a-O6"></a>或言般若明实相。<a id="a-O7"></a>法华明一乘。<a id="a-O8"></a>皆非佛性。<a id="a-O9"></a>此之求福。<a id="a-OA"></a>岂不虑祸。<a id="a-OB"></a>若知名异体一。<a id="a-OC"></a>则随喜之善。<a id="a-OD"></a>遍于法界。<a id="a-OE"></a>何所诤乎。<a id="a-OF"></a>又诸经内逗缘称机。<a id="a-OG"></a>更有多名。<a id="a-OH"></a>随处安立。<a id="a-OI"></a>以广大义边。<a id="a-OJ"></a>目之为海。<a id="a-OK"></a>以圆明理显。<a id="a-OL"></a>称之曰珠。<a id="a-OM"></a>以万法所宗。<a id="a-ON"></a>号之曰王。<a id="a-OO"></a>以能生一切。<a id="a-OP"></a>詺之曰母。<a id="a-OQ"></a>但是无义之真义。<a id="a-OR"></a>多亦不多。<a id="a-OS"></a>无心之真心。<a id="a-OT"></a>一亦不一。<a id="a-OU"></a>故华严私记云。<a id="a-OV"></a>取决断义。<a id="a-OW"></a>以智言之。<a id="a-OX"></a>取能生长。<a id="a-OY"></a>以地言之。<a id="a-OZ"></a>取其高显。<a id="a-Oa"></a>以山言之。<a id="a-Ob"></a>取其深广。<a id="a-Oc"></a>以海言之。<a id="a-Od"></a>取其圆净。<a id="a-Oe"></a>以珠言之。<a id="a-Of"></a>此上约有名。<a id="a-Og"></a>尚乃无数。<a id="a-Oh"></a>更有无名。<a id="a-Oi"></a>岂可测量。<a id="a-Oj"></a>如大法炬陀罗尼经云。<a id="a-Ok"></a>佛告诸菩萨。<a id="a-Ol"></a>汝等勿谓。<a id="a-Om"></a>天定天也。<a id="a-On"></a>人定人也。<a id="a-Oo"></a>饿鬼定饿鬼也。<a id="a-Op"></a>乃至如一事有种种名。<a id="a-Oq"></a>如一人有种种名。<a id="a-Or"></a>如一天。<a id="a-Os"></a>乃至饿鬼畜生。<a id="a-Ot"></a>有种种名。<a id="a-Ou"></a>亦复如是。<a id="a-Ov"></a>亦有多饿鬼全无名字。<a id="a-Ow"></a>于一弹指顷。<a id="a-Ox"></a>转变身体作种种形。<a id="a-Oy"></a>如是众生。<a id="a-Oz"></a>于一时间现无量色身。<a id="a-P0"></a>云何可得呼其名也。<a id="a-P1"></a>若饿鬼等。<a id="a-P2"></a>有生处名字。<a id="a-P3"></a>受食名字。<a id="a-P4"></a>及寿命名字。<a id="a-P5"></a>若地狱众生无有名字生处者。<a id="a-P6"></a>则其形亦无定。<a id="a-P7"></a>彼中恶业因缘未尽故。<a id="a-P8"></a>于一念中种种变身。<a id="a-P9"></a>释曰。<a id="a-PA"></a>如地狱中。<a id="a-PB"></a>一日一夜之中。<a id="a-PC"></a>万生万死。<a id="a-PD"></a>又无间狱中。<a id="a-PE"></a>一一身无间。<a id="a-PF"></a>各各尽遍八万四千由旬地狱之量。<a id="a-PG"></a>不相障碍。<a id="a-PH"></a>如云清净妙法身。<a id="a-PI"></a>湛然应一切。<a id="a-PJ"></a>今时人。<a id="a-PK"></a>将谓诸佛法身。<a id="a-PL"></a>能分能遍。<a id="a-PM"></a>不信众生。<a id="a-PN"></a>亦一身无量身。<a id="a-PO"></a>以众生业果不可思议故。<a id="a-PP"></a>是以经云。<a id="a-PQ"></a>佛界不可思议。<a id="a-PR"></a>众生界亦不可思议。</p>
 </body>
</html>