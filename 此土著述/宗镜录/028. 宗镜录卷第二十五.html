<!doctype html>
<html id="z3IBXAH1eE" data-ver="1383">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第二十五</h1>
  <p id="a2">夫一代时教。<a id="a-3"></a>了义诸经。<a id="a-4"></a>虽题目不同。<a id="a-5"></a>能诠有别。<a id="a-6"></a>皆目一心之旨。<a id="a-7"></a>终无识外之文。<a id="a-8"></a>凡挂一言。<a id="a-9"></a>尽归宗镜。<a id="a-A"></a>横周法界。<a id="a-B"></a>皆同此释。<a id="a-C"></a>如称妙法莲华经者。<a id="a-D"></a>妙法即是绝待真心。<a id="a-E"></a>称之曰妙。<a id="a-F"></a>莲华以出水无著为义。<a id="a-G"></a>即喻心性。<a id="a-H"></a>随流堕凡而不染垢。<a id="a-I"></a>返流出尘而不着净。<a id="a-J"></a>乃至下之七喻。<a id="a-K"></a>比况皆同。<a id="a-L"></a>火宅。<a id="a-M"></a>即是第八识体。<a id="a-N"></a>起四倒八苦之火。<a id="a-O"></a>烧三界五阴之身。<a id="a-P"></a>鬼神。<a id="a-Q"></a>配利使诸见之边邪。<a id="a-R"></a>禽虫。<a id="a-S"></a>喻钝使根随之烦恼。<a id="a-T"></a>乃至一切经教。<a id="a-U"></a>无量法门。<a id="a-V"></a>或譬喻说。<a id="a-W"></a>或因缘说。<a id="a-X"></a>或广略说。<a id="a-Y"></a>或横竖说。<a id="a-Z"></a>所有名相句义。<a id="a-a"></a>皆是心王心所之法。<a id="a-b"></a>若迷一念心。<a id="a-c"></a>执着外境。<a id="a-d"></a>随处生着。<a id="a-e"></a>即入火宅义。<a id="a-f"></a>若悟一念心。<a id="a-g"></a>通达一切。<a id="a-h"></a>无非实相。<a id="a-i"></a>即出火宅义。<a id="a-j"></a>但是生烦恼时有业留处。<a id="a-k"></a>即是系缚。<a id="a-l"></a>即是生死。<a id="a-m"></a>若了烦恼性空无有业处。<a id="a-n"></a>即是解脱。<a id="a-o"></a>即是得道。<a id="a-p"></a>如思益经云。<a id="a-q"></a>佛言。<a id="a-r"></a>我坐道场时。<a id="a-s"></a>唯得颠倒所起烦恼毕竟空性。<a id="a-t"></a>以无所得故得。<a id="a-u"></a>以无所知故知。<a id="a-v"></a>如云不得一法。<a id="a-w"></a>即与授记。<a id="a-x"></a>是斯旨也。<a id="a-y"></a>若信解品内。<a id="a-z"></a>法喻之文。<a id="a-10"></a>长者。<a id="a-11"></a>即是心王。<a id="a-12"></a>穷子。<a id="a-13"></a>即是妄念。<a id="a-14"></a>一念才起。<a id="a-15"></a>五阴俱生。<a id="a-16"></a>背觉合尘。<a id="a-17"></a>名为舍父。<a id="a-18"></a>伶俜五趣。<a id="a-19"></a>号五十年。<a id="a-1A"></a>归家。<a id="a-1B"></a>是返本还原。<a id="a-1C"></a>付财。<a id="a-1D"></a>是悟心得记。<a id="a-1E"></a>三草二木。<a id="a-1F"></a>同会一心。<a id="a-1G"></a>化垒草庵。<a id="a-1H"></a>即示真实。<a id="a-1I"></a>系珠。<a id="a-1J"></a>指怀中之佛性。<a id="a-1K"></a>凿井出心地之智泉。<a id="a-1L"></a>乃至观音品中云。<a id="a-1M"></a>若三千大千国土满中怨贼者。<a id="a-1N"></a>即众生十使利钝烦恼。<a id="a-1O"></a>遍一切处恼乱行人。<a id="a-1P"></a>称为怨贼。<a id="a-1Q"></a>若遇顺境而起软贼。<a id="a-1R"></a>即是华箭射体。<a id="a-1S"></a>若遇逆缘而起强贼。<a id="a-1T"></a>即是毒箭入心。<a id="a-1U"></a>利使见贼烦恼遍一切处者。<a id="a-1V"></a>如经云。<a id="a-1W"></a>处处皆有。<a id="a-1X"></a>魑魅魍魉。<a id="a-1Y"></a>以依言执法。<a id="a-1Z"></a>随处起见解故。<a id="a-1a"></a>若钝使怨怨烦恼遍一切处者。<a id="a-1b"></a>如经云。<a id="a-1c"></a>诸恶虫辈。<a id="a-1d"></a>交横驰走。<a id="a-1e"></a>以触目睹境。<a id="a-1f"></a>逆顺交驰。<a id="a-1g"></a>念念憎爱。<a id="a-1h"></a>随处动结故。<a id="a-1i"></a>有一商主者。<a id="a-1j"></a>即是心王。<a id="a-1k"></a>将诸商人者。<a id="a-1l"></a>即是眼等六识。<a id="a-1m"></a>商人。<a id="a-1n"></a>货易珍宝义。<a id="a-1o"></a>若眼商人。<a id="a-1p"></a>被色尘所易。<a id="a-1q"></a>货眼自性之珍宝。<a id="a-1r"></a>若耳商人。<a id="a-1s"></a>被声尘所易。<a id="a-1t"></a>货耳自性之珍宝等。<a id="a-1u"></a>赍持重宝者。<a id="a-1v"></a>即是俱怀佛性。<a id="a-1w"></a>经过险路者。<a id="a-1x"></a>即是三界之险有。<a id="a-1y"></a>六趣之迷津。<a id="a-1z"></a>其中一人作是唱言者。<a id="a-20"></a>即是意根能起随念计度之分别。<a id="a-21"></a>常引导五根入于善恶。<a id="a-22"></a>诸善男子。<a id="a-23"></a>勿得恐怖。<a id="a-24"></a>汝等应当一心称观世音菩萨名号。<a id="a-25"></a>是菩萨能以无畏施于众生。<a id="a-26"></a>汝等若称名者。<a id="a-27"></a>于此怨贼。<a id="a-28"></a>即得解脱者。<a id="a-29"></a>若了一心。<a id="a-2A"></a>则无外境。<a id="a-2B"></a>眼不为色所劫。<a id="a-2C"></a>乃至意不为法所劫。<a id="a-2D"></a>即当处解脱。<a id="a-2E"></a>所以华严经颂云。<a id="a-2F"></a>一中解无量。<a id="a-2G"></a>无量中解一。<a id="a-2H"></a>了彼互生起。<a id="a-2I"></a>当成无所畏。<a id="a-2J"></a>即是于一心中。<a id="a-2K"></a>能了万法。<a id="a-2L"></a>互生互灭。<a id="a-2M"></a>无有自性。<a id="a-2N"></a>万境皆空。<a id="a-2O"></a>不为所怖。<a id="a-2P"></a>即是以无畏施于众生。<a id="a-2Q"></a>于此根尘怨贼。<a id="a-2R"></a>即时解脱。<a id="a-2S"></a>众商人闻。<a id="a-2T"></a>俱发声言。<a id="a-2U"></a>南无观世音菩萨。<a id="a-2V"></a>称其名故。<a id="a-2W"></a>即得解脱者。<a id="a-2X"></a>六根都会一心。<a id="a-2Y"></a>即是俱发声言。<a id="a-2Z"></a>才了唯心。<a id="a-2a"></a>诸境自灭。<a id="a-2b"></a>即是称其名故即得解脱。<a id="a-2c"></a>以无法对治。<a id="a-2d"></a>不生欣戚故。<a id="a-2e"></a>所以方便品云。<a id="a-2f"></a>十方佛土中。<a id="a-2g"></a>唯有一乘法。<a id="a-2h"></a>如法华名相云。<a id="a-2i"></a>经云。<a id="a-2j"></a>色涅槃。<a id="a-2k"></a>受想行识涅槃。<a id="a-2l"></a>此中亦尔。<a id="a-2m"></a>色法华。<a id="a-2n"></a>受想行识法华。<a id="a-2o"></a>经云。<a id="a-2p"></a>色非染非净。<a id="a-2q"></a>色生般若生。<a id="a-2r"></a>色性虚微名妙色。<a id="a-2s"></a>体。<a id="a-2t"></a>自离假名为法。<a id="a-2u"></a>色无尘垢。<a id="a-2v"></a>借喻莲华。<a id="a-2w"></a>文字性空。<a id="a-2x"></a>目之为经。<a id="a-2y"></a>经者。<a id="a-2z"></a>以身心为义。<a id="a-30"></a>如来在乎阴界。<a id="a-31"></a>阴界即如。<a id="a-32"></a>何异之有。<a id="a-33"></a>略统始终以为心要。<a id="a-34"></a>启发心路。<a id="a-35"></a>名之为序。<a id="a-36"></a>悟心将发。<a id="a-37"></a>达本来空。<a id="a-38"></a>即是悟佛知见。<a id="a-39"></a>一色寂灭。<a id="a-3A"></a>一切色亦然。<a id="a-3B"></a>一切声亦然。<a id="a-3C"></a>即是十方佛同说法华。<a id="a-3D"></a>诸法从本来。<a id="a-3E"></a>常自寂灭相。<a id="a-3F"></a>此是何物法。<a id="a-3G"></a>并是眼法。<a id="a-3H"></a>乃至意法。<a id="a-3I"></a>身心皆寂灭。<a id="a-3J"></a>佛子。<a id="a-3K"></a>行此寂灭道。<a id="a-3L"></a>即是佛也。<a id="a-3M"></a>所以古师云。<a id="a-3N"></a>妙法者。<a id="a-3O"></a>是如来灵智体也。<a id="a-3P"></a>或名大方广佛华严经者。<a id="a-3Q"></a>大方广者。<a id="a-3R"></a>是一心所证之法。<a id="a-3S"></a>佛华严者。<a id="a-3T"></a>即一心能证之人。<a id="a-3U"></a>摄所归能。<a id="a-3V"></a>人法冥合。<a id="a-3W"></a>皆是一心。<a id="a-3X"></a>大者。<a id="a-3Y"></a>即是凡圣一心真如体大。<a id="a-3Z"></a>以真如性遍一切处故。<a id="a-3a"></a>方者。<a id="a-3b"></a>即是真如相大。<a id="a-3c"></a>能具足无漏性功德故。<a id="a-3d"></a>广者。<a id="a-3e"></a>即是真如用大。<a id="a-3f"></a>能生世出世间诸善根故。<a id="a-3g"></a>佛者。<a id="a-3h"></a>是一心无作之果海。<a id="a-3i"></a>华者。<a id="a-3j"></a>是一心万行之因门。<a id="a-3k"></a>严者。<a id="a-3l"></a>是一心妙用之庄严。<a id="a-3m"></a>经者。<a id="a-3n"></a>是一心真如无尽之妙理。<a id="a-3o"></a>如破尘所出之卷。<a id="a-3p"></a>仰空所写之文。<a id="a-3q"></a>乃至八十卷中。<a id="a-3r"></a>所有长行短颂。<a id="a-3s"></a>一文一字。<a id="a-3t"></a>如善财所见五十三位善知识。<a id="a-3u"></a>若人若神。<a id="a-3v"></a>或男或女等。<a id="a-3w"></a>一一皆是自心逐位所证法门。<a id="a-3x"></a>如三乘说解而非行。<a id="a-3y"></a>如说人名字而不识其人。<a id="a-3z"></a>若此宗镜一乘之理。<a id="a-40"></a>说者。<a id="a-41"></a>即行即解。<a id="a-42"></a>如看其面。<a id="a-43"></a>不说其名而自识也。<a id="a-44"></a>或托事说。<a id="a-45"></a>或立况说。<a id="a-46"></a>若大乘中所明。<a id="a-47"></a>托事以显法。<a id="a-48"></a>即以异事而显异法。<a id="a-49"></a>多是一事表一法。<a id="a-4A"></a>如室表慈悲。<a id="a-4B"></a>衣表忍辱等。<a id="a-4C"></a>今明一事。<a id="a-4D"></a>即法即人。<a id="a-4E"></a>即依即正。<a id="a-4F"></a>具无尽德。<a id="a-4G"></a>随一事即摄无尽。<a id="a-4H"></a>以称性为事。<a id="a-4I"></a>事何有尽。<a id="a-4J"></a>从真起相。<a id="a-4K"></a>相复何穷。<a id="a-4L"></a>又三乘所说教门。<a id="a-4M"></a>但以别教而诠别义。<a id="a-4N"></a>所以得理而忘教。<a id="a-4O"></a>若入此圆宗者。<a id="a-4P"></a>而教即是义。<a id="a-4Q"></a>以一法才兴。<a id="a-4R"></a>即一切无边万法。<a id="a-4S"></a>皆悉同时具足相应故。<a id="a-4T"></a>此一法外。<a id="a-4U"></a>更无余法。<a id="a-4V"></a>所以经云。<a id="a-4W"></a>知从一法出一切法。<a id="a-4X"></a>而能各各分别演说。<a id="a-4Y"></a>以一切法种种义。<a id="a-4Z"></a>究竟皆是一义故。<a id="a-4a"></a>以一心能生一切万法。<a id="a-4b"></a>演出无边义趣。<a id="a-4c"></a>展即遍满法界。<a id="a-4d"></a>还摄种种法义。<a id="a-4e"></a>归于一心。<a id="a-4f"></a>不动一心。<a id="a-4g"></a>而演诸义。<a id="a-4h"></a>不坏诸义。<a id="a-4i"></a>而显一心。<a id="a-4j"></a>即卷常舒。<a id="a-4k"></a>如来于一言语中。<a id="a-4l"></a>演说无边契经海。<a id="a-4m"></a>即舒常卷。<a id="a-4n"></a>一切法门无尽海。<a id="a-4o"></a>同会一法道场中。<a id="a-4p"></a>如草木四微。<a id="a-4q"></a>从地而生。<a id="a-4r"></a>还归地灭。<a id="a-4s"></a>犹波浪鼓动。<a id="a-4t"></a>依水而起。<a id="a-4u"></a>还复水源。<a id="a-4v"></a>故经颂云。<a id="a-4w"></a>佛智通达净无碍。<a id="a-4x"></a>一念普知三世法。<a id="a-4y"></a>皆从心识因缘起。<a id="a-4z"></a>生灭无常无自性。<a id="a-50"></a>故清凉疏云。<a id="a-51"></a>华严经者。<a id="a-52"></a>统唯一真法界。<a id="a-53"></a>谓总该万有。<a id="a-54"></a>即是一心也。<a id="a-55"></a>或名维摩经者。<a id="a-56"></a>此云净名。<a id="a-57"></a>即是一切众生自性清净心。<a id="a-58"></a>此心弗澄而自清。<a id="a-59"></a>弗磨而自莹。<a id="a-5A"></a>处凡而不垢。<a id="a-5B"></a>在圣而不净。<a id="a-5C"></a>故云自性清净。<a id="a-5D"></a>所言名者。<a id="a-5E"></a>以心无形。<a id="a-5F"></a>但有名故。<a id="a-5G"></a>文中所说。<a id="a-5H"></a>以四海之渺弥。<a id="a-5I"></a>摄归毛孔。<a id="a-5J"></a>用须弥之高广。<a id="a-5K"></a>内入芥中。<a id="a-5L"></a>飞佛土于十方。<a id="a-5M"></a>未移本处。<a id="a-5N"></a>掷大千于界外。<a id="a-5O"></a>含识莫知。<a id="a-5P"></a>日月悬于毫端。<a id="a-5Q"></a>供具现于体内。<a id="a-5R"></a>腹纳劫烧之焰。<a id="a-5S"></a>火事如然。<a id="a-5T"></a>口吸十方之风。<a id="a-5U"></a>身无损减。<a id="a-5V"></a>斯皆自心转变。<a id="a-5W"></a>不动而远近俄分。<a id="a-5X"></a>一念包容。<a id="a-5Y"></a>无碍而大小相入。<a id="a-5Z"></a>天台疏云。<a id="a-5a"></a>以须弥之高广。<a id="a-5b"></a>内芥子中。<a id="a-5c"></a>无所增减。<a id="a-5d"></a>须弥山王本相如故。<a id="a-5e"></a>而四天王忉利诸天。<a id="a-5f"></a>不觉不知己之所入。<a id="a-5g"></a>唯应度者。<a id="a-5h"></a>乃见须弥入芥子中。<a id="a-5i"></a>是名不可思议解脱法门。<a id="a-5j"></a>又以四大海水入一毛孔。<a id="a-5k"></a>不娆鱼鳖鼋鼍水性之属。<a id="a-5l"></a>而彼大海本相如故。<a id="a-5m"></a>诸龙鬼神阿修罗等。<a id="a-5n"></a>不觉不知己之所入。<a id="a-5o"></a>于此众生。<a id="a-5p"></a>亦无所娆。<a id="a-5q"></a>此是明不思议之大用也。<a id="a-5r"></a>正以实慧与真性合。<a id="a-5s"></a>故得有斯莫测之用。<a id="a-5t"></a>此如大智论偈云。<a id="a-5u"></a>水银和真金。<a id="a-5v"></a>能涂诸色像。<a id="a-5w"></a>功德和法身。<a id="a-5x"></a>处处应现往。<a id="a-5y"></a>若须弥高广。<a id="a-5z"></a>内于芥子而无增减。<a id="a-60"></a>亦不迫迮。<a id="a-61"></a>不觉不知者。<a id="a-62"></a>具不思议解脱者。<a id="a-63"></a>迹居依报之境。<a id="a-64"></a>得自在也。<a id="a-65"></a>此义难解。<a id="a-66"></a>有师言。<a id="a-67"></a>神力能尔。<a id="a-68"></a>今谓不思议性。<a id="a-69"></a>非天人修罗佛之所作。<a id="a-6A"></a>神力何能尔。<a id="a-6B"></a>有师言。<a id="a-6C"></a>小无小相。<a id="a-6D"></a>大无大相。<a id="a-6E"></a>故得入也。<a id="a-6F"></a>今谓小是小。<a id="a-6G"></a>大是大。<a id="a-6H"></a>是自性小大。<a id="a-6I"></a>不得相入者。<a id="a-6J"></a>小大大小。<a id="a-6K"></a>既是他性之小大。<a id="a-6L"></a>何得入也。<a id="a-6M"></a>今解。<a id="a-6N"></a>华严经。<a id="a-6O"></a>明一微尘有大千经卷。<a id="a-6P"></a>观众生一念无明心。<a id="a-6Q"></a>即是如来心。<a id="a-6R"></a>若见此心。<a id="a-6S"></a>则能以须弥入芥子。<a id="a-6T"></a>无相妨也。<a id="a-6U"></a>下诸不思议事。<a id="a-6V"></a>穷劫说不能尽。<a id="a-6W"></a>皆是此意耳。<a id="a-6X"></a>所以然者。<a id="a-6Y"></a>此经云。<a id="a-6Z"></a>诸佛解脱。<a id="a-6a"></a>当于众生心行中求。<a id="a-6b"></a>若观众生心行。<a id="a-6c"></a>得诸佛解脱。<a id="a-6d"></a>住此解脱。<a id="a-6e"></a>则能现如是种种不思议事也。<a id="a-6f"></a>所以然者。<a id="a-6g"></a>诸方便教。<a id="a-6h"></a>明二乘得偏真之理解脱。<a id="a-6i"></a>是思议解脱。<a id="a-6j"></a>如得玻璃珠。<a id="a-6k"></a>不能雨宝。<a id="a-6l"></a>大乘圆教。<a id="a-6m"></a>明菩萨中道圆真真性解脱。<a id="a-6n"></a>即是不思议解脱。<a id="a-6o"></a>如得如意珠。<a id="a-6p"></a>能雨大千宝也。<a id="a-6q"></a>见众生心行真性。<a id="a-6r"></a>得芥子须弥真性。<a id="a-6s"></a>一如无二如。<a id="a-6t"></a>若得芥子真性之小。<a id="a-6u"></a>能容须弥之大。<a id="a-6v"></a>得须弥真性。<a id="a-6w"></a>则须弥之大。<a id="a-6x"></a>不碍芥子之小。<a id="a-6y"></a>举此一意。<a id="a-6z"></a>可以例下诸事也。<a id="a-70"></a>而言其中众生不觉。<a id="a-71"></a>唯应度者乃能见之者。<a id="a-72"></a>众生既不见小大真性之理。<a id="a-73"></a>岂觉知也。<a id="a-74"></a>其有得度之机。<a id="a-75"></a>即见此事也。<a id="a-76"></a>又若能观此真性。<a id="a-77"></a>入观行即。<a id="a-78"></a>相似即。<a id="a-79"></a>因此必得如来灭度。<a id="a-7A"></a>故言乃能见之。<a id="a-7B"></a>故法华经明六根清净云。<a id="a-7C"></a>唯独自明了。<a id="a-7D"></a>余人所不见也。<a id="a-7E"></a>经言。<a id="a-7F"></a>又以四大海水入一毛孔者。<a id="a-7G"></a>正报得自在也。<a id="a-7H"></a>若会海水不思议真性。<a id="a-7I"></a>即是一毛不思议真性者。<a id="a-7J"></a>能以海水入一毛孔。<a id="a-7K"></a>于正报之身。<a id="a-7L"></a>无所妨损也。<a id="a-7M"></a>辅行记释云。<a id="a-7N"></a>且约一念刹那心所起。<a id="a-7O"></a>故言小也。<a id="a-7P"></a>即此一念。<a id="a-7Q"></a>具足法身一切佛法。<a id="a-7R"></a>即是能容须弥之大。<a id="a-7S"></a>大小常遍。<a id="a-7T"></a>理事无碍。<a id="a-7U"></a>事理本来相即故。<a id="a-7V"></a>所以不断烦恼而入涅槃。<a id="a-7W"></a>只指凡夫一念刹那心。<a id="a-7X"></a>具足难思法身之体。<a id="a-7Y"></a>本来相在故。<a id="a-7Z"></a>是故方便教中之人。<a id="a-7a"></a>迷于相在不思议理。<a id="a-7b"></a>纵闻常住。<a id="a-7c"></a>解惑分岐。<a id="a-7d"></a>故别教道中。<a id="a-7e"></a>仍存异解。<a id="a-7f"></a>唯于圆教。<a id="a-7g"></a>始末一如。<a id="a-7h"></a>故五分法身。<a id="a-7i"></a>不逾凡质。<a id="a-7j"></a>所以云。<a id="a-7k"></a>欲见如来心。<a id="a-7l"></a>但观众生心。<a id="a-7m"></a>则诸佛众生。<a id="a-7n"></a>是名。<a id="a-7o"></a>心常契旨。<a id="a-7p"></a>有识无情。<a id="a-7q"></a>是号。<a id="a-7r"></a>法本同原。<a id="a-7s"></a>认名号而世谛成差。<a id="a-7t"></a>观体性而真门一等。<a id="a-7u"></a>法华经法师功德品云。<a id="a-7v"></a>菩萨于净身。<a id="a-7w"></a>悉见世所有。<a id="a-7x"></a>唯独自明了。<a id="a-7y"></a>余人所不见。<a id="a-7z"></a>古释云。<a id="a-80"></a>何意不见。<a id="a-81"></a>有我相故耳。<a id="a-82"></a>无我即见性。<a id="a-83"></a>了人法二空。<a id="a-84"></a>真心自现。<a id="a-85"></a>即是净身。<a id="a-86"></a>于真心中。<a id="a-87"></a>世间所有一切境界悉于中现。<a id="a-88"></a>故首楞严经云。<a id="a-89"></a>诸法所生。<a id="a-8A"></a>唯心所现。<a id="a-8B"></a>性空无伴名独。<a id="a-8C"></a>若取阴界入。<a id="a-8D"></a>即名余人。<a id="a-8E"></a>为阴所覆。<a id="a-8F"></a>不见自性。<a id="a-8G"></a>庞居士偈云。<a id="a-8H"></a>居士元无病。<a id="a-8I"></a>方丈现有疾。<a id="a-8J"></a>唯忧二乘者。<a id="a-8K"></a>缘事不得出。<a id="a-8L"></a>所以诃秽食。<a id="a-8M"></a>纯说波罗蜜。<a id="a-8N"></a>上方一盂饭。<a id="a-8O"></a>气满于七日。<a id="a-8P"></a>不假日月光。<a id="a-8Q"></a>心王照斯室。<a id="a-8R"></a>文殊问不二。<a id="a-8S"></a>忘言功自毕。<a id="a-8T"></a>过去既如然。<a id="a-8U"></a>现在还同一。<a id="a-8V"></a>若能达此理。<a id="a-8W"></a>无求总成佛。<a id="a-8X"></a>牛头净名私记云。<a id="a-8Y"></a>经明于一毛孔中见摩耶身。<a id="a-8Z"></a>摩耶胎中行无量步。<a id="a-8a"></a>如不可说微尘世界阔。<a id="a-8b"></a>一日行无量步。<a id="a-8c"></a>是何物法门。<a id="a-8d"></a>亦作室中容三万二千师子座说。<a id="a-8e"></a>又作须弥入芥子说。<a id="a-8f"></a>涅槃经中。<a id="a-8g"></a>作藕丝悬须弥山说。<a id="a-8h"></a>大品中作针锋上无边身菩萨名说。<a id="a-8i"></a>只是一意。<a id="a-8j"></a>一解千从。<a id="a-8k"></a>当于观智心行中求。<a id="a-8l"></a>若事相上看终不得。<a id="a-8m"></a>经云。<a id="a-8n"></a>是名不可思议解脱法门。<a id="a-8o"></a>明一切法。<a id="a-8p"></a>当体自解脱。<a id="a-8q"></a>色大故般若大。<a id="a-8r"></a>色如虚空。<a id="a-8s"></a>万法例尔。<a id="a-8t"></a>故知诸佛凡有所说。<a id="a-8u"></a>虽约事言。<a id="a-8v"></a>皆是即相明宗。<a id="a-8w"></a>终无别意。<a id="a-8x"></a>故法华经云。<a id="a-8y"></a>十方谛求更无余乘。<a id="a-8z"></a>唯宗一法矣。</p>
  <p id="a90">灵辩和尚华严论问云。<a id="a-91"></a>大小净秽。<a id="a-92"></a>相各差别。<a id="a-93"></a>云何而得大小相即。</p>
  <p id="a94">答。<a id="a-95"></a>性非性故。<a id="a-96"></a>如像入镜中。<a id="a-97"></a>像如本而镜中现。<a id="a-98"></a>镜如本而容众像。<a id="a-99"></a>俱无增减。<a id="a-9A"></a>以无性故。<a id="a-9B"></a>一念入一切世界不思议住故。<a id="a-9C"></a>是故心藏功德无边。<a id="a-9D"></a>或云金刚般若波罗蜜经者。<a id="a-9E"></a>即是本心不动。<a id="a-9F"></a>喻。<a id="a-9G"></a>若金刚。<a id="a-9H"></a>般若真智。<a id="a-9I"></a>乃灵台妙性。<a id="a-9J"></a>达此而即到涅槃彼岸。<a id="a-9K"></a>昧此而住生死迷津。<a id="a-9L"></a>文中所说应无所住而生其心者。<a id="a-9M"></a>起念即是住着。<a id="a-9N"></a>心若不起。<a id="a-9O"></a>万法无生。<a id="a-9P"></a>即心遍一切处。<a id="a-9Q"></a>一切处遍心。<a id="a-9R"></a>如是了达。<a id="a-9S"></a>顿入自宗。<a id="a-9T"></a>故云若是经典所在之处。<a id="a-9U"></a>则为有佛。<a id="a-9V"></a>以心遍即法遍。<a id="a-9W"></a>以法即佛故。<a id="a-9X"></a>以智通即境通。<a id="a-9Y"></a>以境即心故。<a id="a-9Z"></a>如华严经云。<a id="a-9a"></a>如来成正觉身。<a id="a-9b"></a>究竟无生灭故。<a id="a-9c"></a>如一毛孔遍法界。<a id="a-9d"></a>一切毛孔悉亦如是。<a id="a-9e"></a>当知无有少许处空无佛身。<a id="a-9f"></a>何以故。<a id="a-9g"></a>如来成正觉时。<a id="a-9h"></a>无处不至故。<a id="a-9i"></a>是以若不悟自心遍一切处。<a id="a-9j"></a>则心外见法。<a id="a-9k"></a>颠倒轮回。<a id="a-9l"></a>岂得称正遍知成善逝之者。<a id="a-9m"></a>如经云。<a id="a-9n"></a>凡所有相。<a id="a-9o"></a>皆是虚妄。<a id="a-9p"></a>若见诸相非相。<a id="a-9q"></a>则见如来。<a id="a-9r"></a>以瞥有一毫起处。<a id="a-9s"></a>悉落见闻。<a id="a-9t"></a>从分别生。<a id="a-9u"></a>俱非真实。<a id="a-9v"></a>若不达无相即相。<a id="a-9w"></a>则是取相凡夫。<a id="a-9x"></a>若了相即无相。<a id="a-9y"></a>则成唯心大觉。<a id="a-9z"></a>既不可取相求悟。<a id="a-A0"></a>亦不可离相思真。<a id="a-A1"></a>不即不离。<a id="a-A2"></a>觉性自现。<a id="a-A3"></a>又云。<a id="a-A4"></a>一切诸佛及诸佛阿耨多罗三藐三菩提。<a id="a-A5"></a>法皆从此经。<a id="a-A6"></a>出以十方三世一切如来悟心成佛。<a id="a-A7"></a>乃至三宝四谛。<a id="a-A8"></a>并从心出。<a id="a-A9"></a>觉此名佛。<a id="a-AA"></a>轨此名法。<a id="a-AB"></a>和此名僧。<a id="a-AC"></a>金刚辩宗云。<a id="a-AD"></a>金刚般若波罗蜜经者。<a id="a-AE"></a>一切如来悟心之门也。<a id="a-AF"></a>了无明之妄心。<a id="a-AG"></a>即妙慧之真心。<a id="a-AH"></a>故曰悟心。<a id="a-AI"></a>经云。<a id="a-AJ"></a>过去心不可得。<a id="a-AK"></a>现在心不可得。<a id="a-AL"></a>未来心不可得。<a id="a-AM"></a>悟三世之妄心不可得而有真心。<a id="a-AN"></a>故曰悟心。<a id="a-AO"></a>般若不坏假名论云。<a id="a-AP"></a>若菩萨心不住法而行布施。<a id="a-AQ"></a>如人有目。<a id="a-AR"></a>日光明照。<a id="a-AS"></a>见种种色者。<a id="a-AT"></a>如人有目者。<a id="a-AU"></a>得无生忍也。<a id="a-AV"></a>日光明照者。<a id="a-AW"></a>决定了知诸法无性。<a id="a-AX"></a>见种种色者。<a id="a-AY"></a>悟一切法。<a id="a-AZ"></a>不生不灭。<a id="a-Aa"></a>不断不常。<a id="a-Ab"></a>不一不异。<a id="a-Ac"></a>不来不出。<a id="a-Ad"></a>无所得等。<a id="a-Ae"></a>菩萨如是行不住施。<a id="a-Af"></a>速成正觉。<a id="a-Ag"></a>得大涅槃。<a id="a-Ah"></a>释曰。<a id="a-Ai"></a>云何行不住施速证菩提。<a id="a-Aj"></a>以了一切法即心自性。<a id="a-Ak"></a>不住于法。<a id="a-Al"></a>寂照无涯。<a id="a-Am"></a>成触目之菩提。<a id="a-An"></a>得现前之三昧。<a id="a-Ao"></a>若住一法。<a id="a-Ap"></a>为境所留。<a id="a-Aq"></a>失心智之光。<a id="a-Ar"></a>入愚痴之闇。<a id="a-As"></a>金刚经义云。<a id="a-At"></a>常见自性。<a id="a-Au"></a>念念不离。<a id="a-Av"></a>故云佛在。<a id="a-Aw"></a>正见性时。<a id="a-Ax"></a>恒沙数劫只如今时。<a id="a-Ay"></a>故名尔时。<a id="a-Az"></a>知心是佛。<a id="a-B0"></a>即是佛付嘱。<a id="a-B1"></a>了。<a id="a-B2"></a>于法应无所住行于布施。<a id="a-B3"></a>十方国土中。<a id="a-B4"></a>唯有一乘法。<a id="a-B5"></a>只是一心。<a id="a-B6"></a>心即是法。<a id="a-B7"></a>法即是心。<a id="a-B8"></a>更住何法。<a id="a-B9"></a>故言不住。<a id="a-BA"></a>若离心别有法可得。<a id="a-BB"></a>即生执心。<a id="a-BC"></a>住于法相。<a id="a-BD"></a>即是无目之人。<a id="a-BE"></a>故称最上第一希有之法。<a id="a-BF"></a>修此法者。<a id="a-BG"></a>现世成佛。<a id="a-BH"></a>十方合为一相。<a id="a-BI"></a>见一切佛及诸众生。<a id="a-BJ"></a>本无差别。<a id="a-BK"></a>见三世之事。<a id="a-BL"></a>状如弹指。<a id="a-BM"></a>此岂不是希有之法。<a id="a-BN"></a>又如诸了义经中云。<a id="a-BO"></a>听法之众。<a id="a-BP"></a>从十方世界外来者。<a id="a-BQ"></a>即是悟心为来。<a id="a-BR"></a>若迷此宗。<a id="a-BS"></a>乃远在他方之外。<a id="a-BT"></a>如华严论云。<a id="a-BU"></a>十佛刹微尘数世界外来者。<a id="a-BV"></a>明从迷入信。<a id="a-BW"></a>故号为来。<a id="a-BX"></a>言彼世界。<a id="a-BY"></a>中有佛。<a id="a-BZ"></a>号不动智者。<a id="a-Ba"></a>为明不动智佛。<a id="a-Bb"></a>是十方凡圣共有根本之智。<a id="a-Bc"></a>明于此。<a id="a-Bd"></a>智能起信心。<a id="a-Be"></a>故号之为来。<a id="a-Bf"></a>此不动智佛。<a id="a-Bg"></a>一切众生。<a id="a-Bh"></a>常自有之。<a id="a-Bi"></a>若取相随迷。<a id="a-Bj"></a>即尘障无尽。<a id="a-Bk"></a>若一念觉迷达相。<a id="a-Bl"></a>即净若虚空。<a id="a-Bm"></a>但为随迷称外。<a id="a-Bn"></a>悟处言来。<a id="a-Bo"></a>而实佛刹本无远近内外等障。<a id="a-Bp"></a>亦无去来。<a id="a-Bq"></a>无边佛刹。<a id="a-Br"></a>不出毛孔微尘之表。<a id="a-Bs"></a>今致远近。<a id="a-Bt"></a>意令初信心者。<a id="a-Bu"></a>心广大故。<a id="a-Bv"></a>言其从彼世界中来。<a id="a-Bw"></a>又明从迷悟入。<a id="a-Bx"></a>故言为来。<a id="a-By"></a>是以入宗镜中。<a id="a-Bz"></a>理当绝学。<a id="a-C0"></a>百氏之说。<a id="a-C1"></a>一教能明。<a id="a-C2"></a>万化之端。<a id="a-C3"></a>一言可蔽。<a id="a-C4"></a>或云。<a id="a-C5"></a>香积云此有四十二恒河世界者。<a id="a-C6"></a>即是经历四十二位心地法门。<a id="a-C7"></a>成云。<a id="a-C8"></a>散华璎珞。<a id="a-C9"></a>空中成四柱之宝台者。<a id="a-CA"></a>即是常乐我净一心四德之涅槃。<a id="a-CB"></a>所以华严经云。<a id="a-CC"></a>此华盖等。<a id="a-CD"></a>皆是无生法忍之所生起。<a id="a-CE"></a>或佛言彼时鹿王者。<a id="a-CF"></a>即我身是。<a id="a-CG"></a>即结会古今。<a id="a-CH"></a>明自心一际之法。<a id="a-CI"></a>或教中凡有空中发声告示。<a id="a-CJ"></a>言下息疑者。<a id="a-CK"></a>并是顿悟自心。<a id="a-CL"></a>非他境界。<a id="a-CM"></a>或法华移天人于他土。<a id="a-CN"></a>即是三变心田。<a id="a-CO"></a>或维摩取妙喜来此方。<a id="a-CP"></a>斯乃即秽明净。<a id="a-CQ"></a>或丈室容于高座。<a id="a-CR"></a>宝盖现于大千。<a id="a-CS"></a>未离兜率已般涅槃。<a id="a-CT"></a>不起树王。<a id="a-CU"></a>而升忉利。<a id="a-CV"></a>执手经无量之劫。<a id="a-CW"></a>登阁见三世之因。<a id="a-CX"></a>释迦眉间出菩萨身云之众。<a id="a-CY"></a>普贤毛孔。<a id="a-CZ"></a>示诸佛境界之门。<a id="a-Ca"></a>小器出无限之嘉羞。<a id="a-Cb"></a>仰空雨难穷之珍宝。<a id="a-Cc"></a>不动此处。<a id="a-Cd"></a>遍坐道场。<a id="a-Ce"></a>十刹宝坊。<a id="a-Cf"></a>合为一土。<a id="a-Cg"></a>闻经于五十小劫。<a id="a-Ch"></a>犹若刹那之时。<a id="a-Ci"></a>现通七日之中。<a id="a-Cj"></a>舒之为一大劫。<a id="a-Ck"></a>乃至恒沙法聚。<a id="a-Cl"></a>无量义门。<a id="a-Cm"></a>举一例诸。<a id="a-Cn"></a>俱不出自心之法。<a id="a-Co"></a>故知菩萨随世所作。<a id="a-Cp"></a>皆表一心。<a id="a-Cq"></a>故净名经云。<a id="a-Cr"></a>不舍道法。<a id="a-Cs"></a>现凡夫事。<a id="a-Ct"></a>如华严经云。<a id="a-Cu"></a>一念于一切处。<a id="a-Cv"></a>为一切众生示成正觉。<a id="a-Cw"></a>是菩萨园林。<a id="a-Cx"></a>法身。<a id="a-Cy"></a>周遍尽虚空一切世界故。<a id="a-Cz"></a>又云。<a id="a-D0"></a>一切菩萨行。<a id="a-D1"></a>游戏神通。<a id="a-D2"></a>皆得自在。<a id="a-D3"></a>是菩萨宫殿。<a id="a-D4"></a>善游戏诸禅解脱三昧智慧故。<a id="a-D5"></a>是以正报依报。<a id="a-D6"></a>皆成佛法。<a id="a-D7"></a>所以净名私记云。<a id="a-D8"></a>取妙喜来此土者。<a id="a-D9"></a>辩于净秽无二也。<a id="a-DA"></a>彼界虽来入此土。<a id="a-DB"></a>亦不增减。<a id="a-DC"></a>本性如故。<a id="a-DD"></a>虽来毕竟不动。<a id="a-DE"></a>何意如此。<a id="a-DF"></a>好自思之。<a id="a-DG"></a>故知万法施为。<a id="a-DH"></a>隐显往复。<a id="a-DI"></a>若事若理。<a id="a-DJ"></a>皆不出一真心矣。</p>
  <p id="aDK">如是解者。<a id="a-DL"></a>称可佛心。<a id="a-DM"></a>发智明而若千日照空。<a id="a-DN"></a>摄众义而如百川归海。<a id="a-DO"></a>毕竟更无一法现于心外。<a id="a-DP"></a>及在心中。<a id="a-DQ"></a>乃至下及众生无明。<a id="a-DR"></a>上该诸佛种智。<a id="a-DS"></a>皆是无生性空妙旨。<a id="a-DT"></a>如摩诃般若经云。<a id="a-DU"></a>尔时释提桓因。<a id="a-DV"></a>及三千大千世界中。<a id="a-DW"></a>诸天。<a id="a-DX"></a>化作华。<a id="a-DY"></a>散佛菩萨摩诃萨比丘僧及须菩提上。<a id="a-DZ"></a>亦供养般若波罗蜜。<a id="a-Da"></a>是时三千大千世界华。<a id="a-Db"></a>悉周遍于虚空中。<a id="a-Dc"></a>化成华台。<a id="a-Dd"></a>端严殊妙。<a id="a-De"></a>须菩提心念。<a id="a-Df"></a>是天子所散华。<a id="a-Dg"></a>天上未曾见如是华。<a id="a-Dh"></a>此华是化华。<a id="a-Di"></a>非树生华。<a id="a-Dj"></a>是诸天子所散华。<a id="a-Dk"></a>从心树生。<a id="a-Dl"></a>非树生华。<a id="a-Dm"></a>释提桓因知须菩提心所念。<a id="a-Dn"></a>语须菩提言。<a id="a-Do"></a>大德。<a id="a-Dp"></a>是华非生华。<a id="a-Dq"></a>亦非意树生。<a id="a-Dr"></a>须菩提语释提桓因言。<a id="a-Ds"></a>憍尸迦。<a id="a-Dt"></a>汝言是华非生华。<a id="a-Du"></a>亦非意树生。<a id="a-Dv"></a>憍尸迦。<a id="a-Dw"></a>若是非生法。<a id="a-Dx"></a>不名为华。<a id="a-Dy"></a>释提桓因语须菩提言。<a id="a-Dz"></a>大德。<a id="a-E0"></a>非但是华不生。<a id="a-E1"></a>色亦不生。<a id="a-E2"></a>受想行识亦不生。<a id="a-E3"></a>须菩提言。<a id="a-E4"></a>憍尸迦。<a id="a-E5"></a>非但是华不生。<a id="a-E6"></a>色亦不生。<a id="a-E7"></a>若不生。<a id="a-E8"></a>是不名为色。<a id="a-E9"></a>受想行识亦不生。<a id="a-EA"></a>若不生。<a id="a-EB"></a>是不名为识。<a id="a-EC"></a>六入六识六触。<a id="a-ED"></a>六触因缘生诸受。<a id="a-EE"></a>亦如是。<a id="a-EF"></a>檀波罗蜜不生。<a id="a-EG"></a>若不生。<a id="a-EH"></a>是不名檀波罗蜜。<a id="a-EI"></a>乃至般若波罗蜜不生。<a id="a-EJ"></a>若不生。<a id="a-EK"></a>是不名般若波罗蜜。<a id="a-EL"></a>乃至一切种智不生。<a id="a-EM"></a>若不生。<a id="a-EN"></a>是不名一切种智。<a id="a-EO"></a>故知万法都会无生。<a id="a-EP"></a>千途尽归宗镜。<a id="a-EQ"></a>如先德云。<a id="a-ER"></a>今佛之三身十波罗蜜。<a id="a-ES"></a>乃至菩萨利他等行。<a id="a-ET"></a>并依自法融转而行。<a id="a-EU"></a>即众生心中有真如体大。<a id="a-EV"></a>今日修行引出法身。<a id="a-EW"></a>由心中有真如相大。<a id="a-EX"></a>今日修行引出报身。<a id="a-EY"></a>由心中有真如用大。<a id="a-EZ"></a>今日修行引出化身。<a id="a-Ea"></a>由心中有真如法性自无悭贪。<a id="a-Eb"></a>今日修学。<a id="a-Ec"></a>顺法性无悭。<a id="a-Ed"></a>引出檀波罗蜜等。<a id="a-Ee"></a>所以华严经颂云。<a id="a-Ef"></a>文殊法常尔。<a id="a-Eg"></a>法王唯一法。<a id="a-Eh"></a>一切无碍人。<a id="a-Ei"></a>一道出生死。<a id="a-Ej"></a>又颂云。<a id="a-Ek"></a>金刚铁围数无量。<a id="a-El"></a>悉能置在一毫端。<a id="a-Em"></a>若明至大有小相。<a id="a-En"></a>菩萨以此初发心。<a id="a-Eo"></a>以大小无性。<a id="a-Ep"></a>广狭随缘。<a id="a-Eq"></a>若能明见至大无外之相。<a id="a-Er"></a>即至小无内之相。<a id="a-Es"></a>皆是一毫端心地法门。<a id="a-Et"></a>名为见道。<a id="a-Eu"></a>故云菩萨以此初发心。<a id="a-Ev"></a>如是解者。<a id="a-Ew"></a>不易凡身。<a id="a-Ex"></a>生如来家。<a id="a-Ey"></a>成真佛子。<a id="a-Ez"></a>义海云。<a id="a-F0"></a>生佛家者。<a id="a-F1"></a>真如法界无生。<a id="a-F2"></a>菩提涅槃为家。<a id="a-F3"></a>如见尘无生无性时。<a id="a-F4"></a>即此智从无生法显。<a id="a-F5"></a>即为生佛家也。<a id="a-F6"></a>经颂云。<a id="a-F7"></a>于法不分别。<a id="a-F8"></a>是则从如生。<a id="a-F9"></a>又云。<a id="a-FA"></a>普于三世佛。<a id="a-FB"></a>法中而化生。<a id="a-FC"></a>但契义理。<a id="a-FD"></a>即名生佛家也。<a id="a-FE"></a>是佛之子。<a id="a-FF"></a>亦名为佛出现也。<a id="a-FG"></a>故知凡挂文言。<a id="a-FH"></a>尽为心迹。<a id="a-FI"></a>乃至称为真如。<a id="a-FJ"></a>亦名为迹。<a id="a-FK"></a>若能寻迹得本。<a id="a-FL"></a>自然绝迹归宗。<a id="a-FM"></a>或迷迹徇尘。<a id="a-FN"></a>则为失本。<a id="a-FO"></a>所以了之者。<a id="a-FP"></a>本迹虽殊。<a id="a-FQ"></a>不思议一。<a id="a-FR"></a>昧之者。<a id="a-FS"></a>本迹俱迷。<a id="a-FT"></a>随情自异。<a id="a-FU"></a>故大宝积经云。<a id="a-FV"></a>我证菩提无差别迹。<a id="a-FW"></a>何名为迹。<a id="a-FX"></a>真如法性二俱名迹。<a id="a-FY"></a>诸法实际亦名为迹。<a id="a-FZ"></a>无生无灭亦名为迹。<a id="a-Fa"></a>今时多执方便言教之迹。<a id="a-Fb"></a>失于一心正义之本。<a id="a-Fc"></a>是以宗镜所示。<a id="a-Fd"></a>皆令寻迹得本。<a id="a-Fe"></a>虽遍引言诠。<a id="a-Ff"></a>殷勤委细。<a id="a-Fg"></a>同指于此。<a id="a-Fh"></a>故天王般若经云。<a id="a-Fi"></a>利根性人。<a id="a-Fj"></a>说文知义。<a id="a-Fk"></a>若能说文知义。<a id="a-Fl"></a>见法识心。<a id="a-Fm"></a>方入宗镜中。<a id="a-Fn"></a>顿消疑虑。<a id="a-Fo"></a>则不用天眼观。<a id="a-Fp"></a>彻见十方界。<a id="a-Fq"></a>不用天耳听。<a id="a-Fr"></a>遍闻法界声。<a id="a-Fs"></a>不假神足通。<a id="a-Ft"></a>疾至十方际。<a id="a-Fu"></a>端坐寂不动。<a id="a-Fv"></a>诸佛常现前。<a id="a-Fw"></a>如般舟三昧经云。<a id="a-Fx"></a>何因致现在诸佛悉在前立三昧如是。<a id="a-Fy"></a>跋陀和。<a id="a-Fz"></a>其有比丘、<a id="a-G0"></a>比丘尼、<a id="a-G1"></a>优婆塞．优婆夷。<a id="a-G2"></a>持戒完具。<a id="a-G3"></a>独一处心。<a id="a-G4"></a>西方阿弥陀佛今现在。<a id="a-G5"></a>随所闻当念。<a id="a-G6"></a>去是间千亿万佛刹。<a id="a-G7"></a>其国名须摩提。<a id="a-G8"></a>在众菩萨中央说经。<a id="a-G9"></a>一切常念阿弥陀佛。<a id="a-GA"></a>佛告跋陀和。<a id="a-GB"></a>譬如人卧。<a id="a-GC"></a>在于梦中。<a id="a-GD"></a>见所有金银珍宝。<a id="a-GE"></a>父母兄弟妻子亲属知识。<a id="a-GF"></a>相与娱乐。<a id="a-GG"></a>喜乐无比。<a id="a-GH"></a>及其觉已为人说之。<a id="a-GI"></a>自念梦中所见。<a id="a-GJ"></a>如是。<a id="a-GK"></a>跋陀和。<a id="a-GL"></a>菩萨。<a id="a-GM"></a>若沙门。<a id="a-GN"></a>白衣。<a id="a-GO"></a>所闻西方阿弥陀佛。<a id="a-GP"></a>当念彼方佛。<a id="a-GQ"></a>不得缺戒。<a id="a-GR"></a>一心念。<a id="a-GS"></a>若一日昼夜。<a id="a-GT"></a>若七日七夜。<a id="a-GU"></a>过七日已后。<a id="a-GV"></a>见阿弥陀佛。<a id="a-GW"></a>于觉不见。<a id="a-GX"></a>于梦中见之。<a id="a-GY"></a>譬如梦中所见。<a id="a-GZ"></a>不知昼夜。<a id="a-Ga"></a>亦不知内。<a id="a-Gb"></a>亦不见外。<a id="a-Gc"></a>亦不用在冥中故不见。<a id="a-Gd"></a>不用有所蔽碍故不见。<a id="a-Ge"></a>如是跋陀和。<a id="a-Gf"></a>菩萨。<a id="a-Gg"></a>心当如是念时。<a id="a-Gh"></a>诸佛国界。<a id="a-Gi"></a>名大阿弥山。<a id="a-Gj"></a>其有幽冥之处。<a id="a-Gk"></a>悉为开辟。<a id="a-Gl"></a>目亦不蔽。<a id="a-Gm"></a>心亦不碍。<a id="a-Gn"></a>是菩萨摩诃萨。<a id="a-Go"></a>不持天眼彻视。<a id="a-Gp"></a>不持天耳彻听。<a id="a-Gq"></a>不持神足到其佛刹。<a id="a-Gr"></a>不于是间终。<a id="a-Gs"></a>不生彼间佛刹。<a id="a-Gt"></a>尔乃见。<a id="a-Gu"></a>便于此间坐见阿弥陀佛。<a id="a-Gv"></a>闻所说法。<a id="a-Gw"></a>悉受持得。<a id="a-Gx"></a>从三昧起。<a id="a-Gy"></a>悉能具足。<a id="a-Gz"></a>为人说之。<a id="a-H0"></a>如上所说。<a id="a-H1"></a>皆是顿入之门。<a id="a-H2"></a>以备上根。<a id="a-H3"></a>非为权渐。<a id="a-H4"></a>今则傍明佛旨。<a id="a-H5"></a>略赞经文。<a id="a-H6"></a>大意并依先德解释。<a id="a-H7"></a>即何理而不尽。<a id="a-H8"></a>何事而不穷。<a id="a-H9"></a>然更在后贤智眼明断。<a id="a-HA"></a>以佛意深奥。<a id="a-HB"></a>一句能生无量义故。</p>
  <p id="aHC">问。<a id="a-HD"></a>如上所说。<a id="a-HE"></a>芥纳须弥。<a id="a-HF"></a>毛吞巨海。<a id="a-HG"></a>既唯一心。<a id="a-HH"></a>须弥为复入芥子。<a id="a-HI"></a>不入芥子。<a id="a-HJ"></a>若言入。<a id="a-HK"></a>经何故云。<a id="a-HL"></a>须弥本相如故。<a id="a-HM"></a>若言不入。<a id="a-HN"></a>又云。<a id="a-HO"></a>唯应度者见之。</p>
  <p id="aHP">答。<a id="a-HQ"></a>若有所入处。<a id="a-HR"></a>即失诸法自性。<a id="a-HS"></a>若言不入。<a id="a-HT"></a>又成二见。<a id="a-HU"></a>又或云。<a id="a-HV"></a>小是大家之小。<a id="a-HW"></a>大是小家之大。<a id="a-HX"></a>或云。<a id="a-HY"></a>芥子须弥各无自性。<a id="a-HZ"></a>此皆是以空纳空。<a id="a-Ha"></a>有何奇特。<a id="a-Hb"></a>故知未入宗镜。<a id="a-Hc"></a>情见难忘。<a id="a-Hd"></a>局大小于方隅。<a id="a-He"></a>立见闻于妙道。<a id="a-Hf"></a>致使一真潜隐。<a id="a-Hg"></a>万法不融。<a id="a-Hh"></a>今明正义者。<a id="a-Hi"></a>所谓入而不入。<a id="a-Hj"></a>即识须弥之本相。<a id="a-Hk"></a>不入而入。<a id="a-Hl"></a>解了诸法之自宗。<a id="a-Hm"></a>还原观云。<a id="a-Hn"></a>所言入者。<a id="a-Ho"></a>性相俱泯。<a id="a-Hp"></a>体同法界。<a id="a-Hq"></a>入无入相。<a id="a-Hr"></a>名为入也。<a id="a-Hs"></a>经偈云。<a id="a-Ht"></a>如来深境界。<a id="a-Hu"></a>其量等虚空。<a id="a-Hv"></a>一切众生入。<a id="a-Hw"></a>而实无所入。<a id="a-Hx"></a>华严经云。<a id="a-Hy"></a>悉入法界而无所入。<a id="a-Hz"></a>若别有一入处。<a id="a-I0"></a>则入时失本相。<a id="a-I1"></a>不得说种种诸法。<a id="a-I2"></a>以当体自虚。<a id="a-I3"></a>名入法界。<a id="a-I4"></a>无别可入。<a id="a-I5"></a>则不坏种种。<a id="a-I6"></a>又经云。<a id="a-I7"></a>虽诸法无一无异。<a id="a-I8"></a>而说一异。<a id="a-I9"></a>故知要由事相历然不入。<a id="a-IA"></a>方得相资相遍耳。<a id="a-IB"></a>若入则失缘。<a id="a-IC"></a>则无诸缘各异义。<a id="a-ID"></a>不入则坏性用。<a id="a-IE"></a>不得力用交彻。<a id="a-IF"></a>则无互遍相资义。<a id="a-IG"></a>若具入不入。<a id="a-IH"></a>则成俱存无碍义。<a id="a-II"></a>具此三缘。<a id="a-IJ"></a>方成缘起。<a id="a-IK"></a>了此缘性。<a id="a-IL"></a>则能变通。<a id="a-IM"></a>遂乃方而能圆。<a id="a-IN"></a>小而能大。<a id="a-IO"></a>狭而能广。<a id="a-IP"></a>短而能长。<a id="a-IQ"></a>无非我心神德自在。<a id="a-IR"></a>则触目皆是须弥入芥。<a id="a-IS"></a>举足住不思议解脱矣。<a id="a-IT"></a>故古人云。<a id="a-IU"></a>纳须弥于芥中。<a id="a-IV"></a>掷大千于方外。<a id="a-IW"></a>皆吾心常分也。<a id="a-IX"></a>岂假于他术乎。<a id="a-IY"></a>则是众生全力。<a id="a-IZ"></a>非待证圣方具。<a id="a-Ia"></a>所以诸佛于不二法中。<a id="a-Ib"></a>现妙神通。<a id="a-Ic"></a>菩萨向无性理内。<a id="a-Id"></a>成大佛事。<a id="a-Ie"></a>故信心铭云。<a id="a-If"></a>极大同小。<a id="a-Ig"></a>不见边表。<a id="a-Ih"></a>极小同大。<a id="a-Ii"></a>忘绝境界。<a id="a-Ij"></a>傅大士颂云。<a id="a-Ik"></a>须弥芥子父。<a id="a-Il"></a>芥子须弥爷。<a id="a-Im"></a>山海坦然平。<a id="a-In"></a>敲冰来煮茶。<a id="a-Io"></a>是以一法为宗。<a id="a-Ip"></a>千途竞入。<a id="a-Iq"></a>五岳峥嵘而不峻。<a id="a-Ir"></a>四溟浩渺而不深。<a id="a-Is"></a>三毒四倒而非凡。<a id="a-It"></a>八解六通而非圣。</p>
  <p id="aIu">问。<a id="a-Iv"></a>如何是坦然平处。</p>
  <p id="aIw">答。<a id="a-Ix"></a>千寻沧海底。<a id="a-Iy"></a>万仞碧峰头。<a id="a-Iz"></a>日出当中夜。<a id="a-J0"></a>华开值九秋。</p>
  <p id="aJ1">问。<a id="a-J2"></a>如上所说。<a id="a-J3"></a>即心即佛之旨。<a id="a-J4"></a>西天此土。<a id="a-J5"></a>祖佛同诠。<a id="a-J6"></a>理事分明。<a id="a-J7"></a>如同眼见。<a id="a-J8"></a>云何又说非心非佛。</p>
  <p id="aJ9">答。<a id="a-JA"></a>即心即佛。<a id="a-JB"></a>是其表诠。<a id="a-JC"></a>直表示其事。<a id="a-JD"></a>令亲证自心。<a id="a-JE"></a>了了见性。<a id="a-JF"></a>若非心非佛。<a id="a-JG"></a>是其遮诠。<a id="a-JH"></a>即护过遮非。<a id="a-JI"></a>去疑破执。<a id="a-JJ"></a>夺下情见依通。<a id="a-JK"></a>意解妄认之者。<a id="a-JL"></a>以心佛俱不可得故。<a id="a-JM"></a>是以云非心非佛。<a id="a-JN"></a>此乃拂下能心。<a id="a-JO"></a>权立顿教泯绝无寄之门。<a id="a-JP"></a>言语道断。<a id="a-JQ"></a>心行处灭。<a id="a-JR"></a>故亦是一机入路。<a id="a-JS"></a>若圆教。<a id="a-JT"></a>即此情尽体露之法。<a id="a-JU"></a>有遮有表。<a id="a-JV"></a>非即非离。<a id="a-JW"></a>体用相收。<a id="a-JX"></a>理事无碍。<a id="a-JY"></a>今时学者。<a id="a-JZ"></a>既无智眼。<a id="a-Ja"></a>又阙多闻。<a id="a-Jb"></a>偏重遮非之词。<a id="a-Jc"></a>不见圆常之理。<a id="a-Jd"></a>奴郎莫辩。<a id="a-Je"></a>真伪何分。<a id="a-Jf"></a>如弃海存沤。<a id="a-Jg"></a>遗金拾砾。<a id="a-Jh"></a>掬泡作宝。<a id="a-Ji"></a>执石为珠。<a id="a-Jj"></a>所以经云。<a id="a-Jk"></a>譬如痴贼。<a id="a-Jl"></a>弃舍金宝。<a id="a-Jm"></a>担负瓦砾。<a id="a-Jn"></a>此之谓也。<a id="a-Jo"></a>今当纂集。<a id="a-Jp"></a>正为于兹。<a id="a-Jq"></a>且心之与佛。<a id="a-Jr"></a>皆世间之名。<a id="a-Js"></a>是之与非。<a id="a-Jt"></a>乃分别之见。<a id="a-Ju"></a>空论妄想。<a id="a-Jv"></a>曷得真归。<a id="a-Jw"></a>所以祖师云。<a id="a-Jx"></a>若言是心是佛。<a id="a-Jy"></a>如牛有角。<a id="a-Jz"></a>若言非心非佛。<a id="a-K0"></a>如兔无角。<a id="a-K1"></a>并是对待强名边事。<a id="a-K2"></a>若因名召体。<a id="a-K3"></a>豁悟本心。<a id="a-K4"></a>证自真知。<a id="a-K5"></a>分明无惑者。<a id="a-K6"></a>终不认名滞体。<a id="a-K7"></a>起有得心。<a id="a-K8"></a>去取全亡。<a id="a-K9"></a>是非顿息。<a id="a-KA"></a>亦不一向离之。<a id="a-KB"></a>妄起绝言之见。<a id="a-KC"></a>亦不一向即之而堕执指之讥。<a id="a-KD"></a>如华严论云。<a id="a-KE"></a>滞名即名立。<a id="a-KF"></a>废说即言生。<a id="a-KG"></a>并是背觉合尘。<a id="a-KH"></a>舍己徇物。<a id="a-KI"></a>若实亲省。<a id="a-KJ"></a>现证自宗。<a id="a-KK"></a>尚无能证之智心。<a id="a-KL"></a>及所证之妙理。<a id="a-KM"></a>岂况更存能知能解有得有趣之妄想乎。<a id="a-KN"></a>近代或有滥参禅门。<a id="a-KO"></a>不得旨者。<a id="a-KP"></a>相承不信即心即佛之言。<a id="a-KQ"></a>判为是教乘所说。<a id="a-KR"></a>未得幽玄。<a id="a-KS"></a>我自有宗门向上事在。<a id="a-KT"></a>唯重非心非佛之说。<a id="a-KU"></a>并是指鹿作马。<a id="a-KV"></a>期悟遭迷。<a id="a-KW"></a>执影是真。<a id="a-KX"></a>以病为法。<a id="a-KY"></a>只要门风紧峻。<a id="a-KZ"></a>问答尖新。<a id="a-Ka"></a>发狂慧而守痴禅。<a id="a-Kb"></a>迷方便而违宗旨。<a id="a-Kc"></a>立格量而据道理。<a id="a-Kd"></a>犹入假之金。<a id="a-Ke"></a>存规矩而定边隅。<a id="a-Kf"></a>如添水之乳。<a id="a-Kg"></a>一向于言语上取办。<a id="a-Kh"></a>意根下依通。<a id="a-Ki"></a>都为能所未亡。<a id="a-Kj"></a>名相不破。<a id="a-Kk"></a>若实见性。<a id="a-Kl"></a>心境自虚。<a id="a-Km"></a>匿迹韬光。<a id="a-Kn"></a>潜行密用。<a id="a-Ko"></a>是以全不悟道。<a id="a-Kp"></a>唯逐妄轮回。<a id="a-Kq"></a>起法我见。<a id="a-Kr"></a>而轻忽上流。<a id="a-Ks"></a>恃错知解。<a id="a-Kt"></a>而摧残未学。<a id="a-Ku"></a>毁金口所说之正典。<a id="a-Kv"></a>拨圆因助道之修行。<a id="a-Kw"></a>斥二乘之菩提。<a id="a-Kx"></a>灭人天之善种。<a id="a-Ky"></a>但欲作探玄上士。<a id="a-Kz"></a>效无碍无修。<a id="a-L0"></a>不知返堕无知。<a id="a-L1"></a>成空见外道。<a id="a-L2"></a>唯观影。<a id="a-L3"></a>迹莫究圆常。<a id="a-L4"></a>积见不休。<a id="a-L5"></a>徒自疲极。<a id="a-L6"></a>如孔子迷津问渔父。<a id="a-L7"></a>渔父曰。<a id="a-L8"></a>人有畏影恶迹。<a id="a-L9"></a>疾走不休。<a id="a-LA"></a>绝力而死。<a id="a-LB"></a>不知处阴以休影。<a id="a-LC"></a>静处以息迹。<a id="a-LD"></a>愚亦甚矣。<a id="a-LE"></a>何不一心为道。<a id="a-LF"></a>息诤除非。<a id="a-LG"></a>自然过量超情。<a id="a-LH"></a>还淳返朴。<a id="a-LI"></a>若以道自养则不失。<a id="a-LJ"></a>以道济他则不诳。<a id="a-LK"></a>以道治国则国泰。<a id="a-LL"></a>以道修家则家安。<a id="a-LM"></a>故不可顷克忘道矣。<a id="a-LN"></a>所以道德经云。<a id="a-LO"></a>故失道而后德。<a id="a-LP"></a>失德而后仁。<a id="a-LQ"></a>失仁而后义。<a id="a-LR"></a>失义而后礼。<a id="a-LS"></a>失礼者。<a id="a-LT"></a>忠信之薄日以衰薄。<a id="a-LU"></a>而乱之首。<a id="a-LV"></a>庄子云。<a id="a-LW"></a>五色不乱。<a id="a-LX"></a>孰为文彩。<a id="a-LY"></a>五声不乱。<a id="a-LZ"></a>孰为律吕。<a id="a-La"></a>白玉无瑕。<a id="a-Lb"></a>孰为圭璋。<a id="a-Lc"></a>残朴以为器者。<a id="a-Ld"></a>工匠之罪。<a id="a-Le"></a>毁道德而为仁义者。<a id="a-Lf"></a>圣人之罪。<a id="a-Lg"></a>君能焚符破玺。<a id="a-Lh"></a>贼盗自止。<a id="a-Li"></a>割斗折衡而民不诤。<a id="a-Lj"></a>圣人生而贼盗起。<a id="a-Lk"></a>圣人死而贼盗止。<a id="a-Ll"></a>故知仁义礼智信。<a id="a-Lm"></a>而利天下者少。<a id="a-Ln"></a>害天下者多矣。<a id="a-Lo"></a>曷如开示如是不思议大威德广大法门。<a id="a-Lp"></a>普荫十方。<a id="a-Lq"></a>群生等润。<a id="a-Lr"></a>可谓深达妙旨。<a id="a-Ls"></a>冥合真归。<a id="a-Lt"></a>如香象渡河。<a id="a-Lu"></a>步步到底。<a id="a-Lv"></a>似养由驾箭。<a id="a-Lw"></a>一一穿杨。<a id="a-Lx"></a>尽为破的之文。<a id="a-Ly"></a>皆是穷源之说。<a id="a-Lz"></a>此是圆顿义。<a id="a-M0"></a>非权宜门。<a id="a-M1"></a>如水月顿呈。<a id="a-M2"></a>更无来去。<a id="a-M3"></a>犹明镜顿照。<a id="a-M4"></a>岂有初终。<a id="a-M5"></a>如首楞严疏钞云。<a id="a-M6"></a>若闻此经。<a id="a-M7"></a>即悟得。<a id="a-M8"></a>微尘毛孔一切众生。<a id="a-M9"></a>皆在我本觉中。<a id="a-MA"></a>推一切物皆无自性。<a id="a-MB"></a>则除无明。<a id="a-MC"></a>无明若除。<a id="a-MD"></a>一时顿证。<a id="a-ME"></a>则是顿得。<a id="a-MF"></a>不从修得。<a id="a-MG"></a>如观音入流亡所。<a id="a-MH"></a>阿难自庆不历僧祇获法身等。<a id="a-MI"></a>并是顿也。</p>
 </body>
</html>