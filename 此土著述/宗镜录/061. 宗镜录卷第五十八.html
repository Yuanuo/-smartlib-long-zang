<!doctype html>
<html id="z3IBXD31el" data-ver="1658">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五十八</h1>
  <p id="a2">夫不定有四。<a id="a-3"></a>悔。<a id="a-4"></a>眠。<a id="a-5"></a>寻。<a id="a-6"></a>伺。<a id="a-7"></a>于善染等皆不定故。<a id="a-8"></a>非如触等定遍心故。<a id="a-9"></a>非如欲等定遍地故。<a id="a-A"></a>立不定名。<a id="a-B"></a>一恶作。<a id="a-C"></a>谓于已作未作善不善事。<a id="a-D"></a>若染不染。<a id="a-E"></a>怅怏追变为体。<a id="a-F"></a>能障奢摩他为业。<a id="a-G"></a>又识论称悔。<a id="a-H"></a>此即于果。<a id="a-I"></a>假立因名。<a id="a-J"></a>先恶所作业。<a id="a-K"></a>后方追悔故。<a id="a-L"></a>二睡眠。<a id="a-M"></a>谓略。<a id="a-N"></a>摄于心。<a id="a-O"></a>不自在转为体。<a id="a-P"></a>能障毗钵舍那为业。<a id="a-Q"></a>三寻。<a id="a-R"></a>谓或时由思于法造作。<a id="a-S"></a>或时由慧于法推求。<a id="a-T"></a>散行外境。<a id="a-U"></a>令心粗转为体。<a id="a-V"></a>障心内净为业。<a id="a-W"></a>四伺。<a id="a-X"></a>谓从阿赖耶识种子。<a id="a-Y"></a>所生。<a id="a-Z"></a>依心。<a id="a-a"></a>所造。<a id="a-b"></a>与心俱转相应。<a id="a-c"></a>于所寻法略行外境。<a id="a-d"></a>令心细转为体。<a id="a-e"></a>障心内净为业。<a id="a-f"></a>释云。<a id="a-g"></a>寻即浅推。<a id="a-h"></a>伺即深度。<a id="a-i"></a>寻于粗发言。<a id="a-j"></a>伺则细发语。<a id="a-k"></a>识论云。<a id="a-l"></a>四不定者。<a id="a-m"></a>于善染等皆不定故。<a id="a-n"></a>释云。<a id="a-o"></a>一解。<a id="a-p"></a>显不定义。<a id="a-q"></a>此于界性识等皆不定故。<a id="a-r"></a>二解。<a id="a-s"></a>简前信等贪等。<a id="a-t"></a>此通三性。<a id="a-u"></a>性不定故。<a id="a-v"></a>如上根随烦恼。<a id="a-w"></a>过患尤深。<a id="a-x"></a>开恶趣门。<a id="a-y"></a>障菩提道。<a id="a-z"></a>如瑜伽论云。<a id="a-10"></a>烦恼差别者。<a id="a-11"></a>多种差别。<a id="a-12"></a>应知。<a id="a-13"></a>谓结。<a id="a-14"></a>缚。<a id="a-15"></a>随眠。<a id="a-16"></a>随烦恼。<a id="a-17"></a>缠。<a id="a-18"></a>瀑流扼取。<a id="a-19"></a>系。<a id="a-1A"></a>盖。<a id="a-1B"></a>株杌垢。<a id="a-1C"></a>常害。<a id="a-1D"></a>箭。<a id="a-1E"></a>所有。<a id="a-1F"></a>根。<a id="a-1G"></a>恶行。<a id="a-1H"></a>漏匮。<a id="a-1I"></a>烧。<a id="a-1J"></a>恼。<a id="a-1K"></a>有诤。<a id="a-1L"></a>火。<a id="a-1M"></a>炽然。<a id="a-1N"></a>稠林。<a id="a-1O"></a>拘碍。<a id="a-1P"></a>如是等类。<a id="a-1Q"></a>烦恼差别。<a id="a-1R"></a>当知此中。<a id="a-1S"></a>能和合苦。<a id="a-1T"></a>故名为结。<a id="a-1U"></a>令于善行。<a id="a-1V"></a>不随所欲。<a id="a-1W"></a>故名为缚。<a id="a-1X"></a>一切世间。<a id="a-1Y"></a>增上种子。<a id="a-1Z"></a>之行随逐。<a id="a-1a"></a>故名随眠。<a id="a-1b"></a>倒染心故。<a id="a-1c"></a>名随烦恼。<a id="a-1d"></a>数起现行。<a id="a-1e"></a>故名为缠。<a id="a-1f"></a>深难渡故。<a id="a-1g"></a>顺流漂故。<a id="a-1h"></a>名为瀑流。<a id="a-1i"></a>邪行方便。<a id="a-1j"></a>故名为扼。<a id="a-1k"></a>能取自身。<a id="a-1l"></a>相续不绝。<a id="a-1m"></a>故名为取。<a id="a-1n"></a>难可解脱。<a id="a-1o"></a>故名为系。<a id="a-1p"></a>覆真实义。<a id="a-1q"></a>故名为盖。<a id="a-1r"></a>坏善稼田。<a id="a-1s"></a>故名株杌。<a id="a-1t"></a>自性染污。<a id="a-1u"></a>故名为垢。<a id="a-1v"></a>常能为害。<a id="a-1w"></a>故名为常害。<a id="a-1x"></a>不静相故。<a id="a-1y"></a>远所随故。<a id="a-1z"></a>名为箭。<a id="a-20"></a>能摄依事。<a id="a-21"></a>故名所有。<a id="a-22"></a>不善所依。<a id="a-23"></a>故名为根。<a id="a-24"></a>邪行自性。<a id="a-25"></a>故名恶行。<a id="a-26"></a>流动其心。<a id="a-27"></a>故名为漏。<a id="a-28"></a>能令受用。<a id="a-29"></a>无有厌足。<a id="a-2A"></a>故名为匮。<a id="a-2B"></a>能令所欲。<a id="a-2C"></a>常有匮乏。<a id="a-2D"></a>故名为烧。<a id="a-2E"></a>能引衰损。<a id="a-2F"></a>故名为恼。<a id="a-2G"></a>能为斗讼诤竞之因。<a id="a-2H"></a>故名有诤。<a id="a-2I"></a>烧所积集诸善根薪。<a id="a-2J"></a>故名为火。<a id="a-2K"></a>如大热病。<a id="a-2L"></a>故名炽然。<a id="a-2M"></a>种种自身大树聚集。<a id="a-2N"></a>故名稠林。<a id="a-2O"></a>能令众生乐着种种妙欲尘故。<a id="a-2P"></a>能障证得出世法故。<a id="a-2Q"></a>名为拘碍。<a id="a-2R"></a>诸如是等。<a id="a-2S"></a>烦恼差别。<a id="a-2T"></a>乃至烦恼过患者。<a id="a-2U"></a>当知诸烦恼有无量过患。<a id="a-2V"></a>谓烦恼起时。<a id="a-2W"></a>先恼乱其心。<a id="a-2X"></a>次于所缘。<a id="a-2Y"></a>发起颠倒。<a id="a-2Z"></a>令诸随眠。<a id="a-2a"></a>皆得坚固。<a id="a-2b"></a>令等流行。<a id="a-2c"></a>相续而转。<a id="a-2d"></a>能引自害。<a id="a-2e"></a>能引他害。<a id="a-2f"></a>能引俱害。<a id="a-2g"></a>生现法罪。<a id="a-2h"></a>生后法罪。<a id="a-2i"></a>生俱法罪。<a id="a-2j"></a>令受彼生。<a id="a-2k"></a>身心忧苦。<a id="a-2l"></a>能引生等。<a id="a-2m"></a>种种大苦。<a id="a-2n"></a>能令相续。<a id="a-2o"></a>远涅槃乐。<a id="a-2p"></a>能令退失。<a id="a-2q"></a>诸胜善法。<a id="a-2r"></a>能令资财。<a id="a-2s"></a>衰损散失。<a id="a-2t"></a>能令入众。<a id="a-2u"></a>不得无畏。<a id="a-2v"></a>悚惧无威。<a id="a-2w"></a>能令鄙恶名称。<a id="a-2x"></a>流布十方。<a id="a-2y"></a>常为智者所诃毁。<a id="a-2z"></a>令临终时。<a id="a-30"></a>生大忧悔。<a id="a-31"></a>令身坏已。<a id="a-32"></a>堕诸恶趣。<a id="a-33"></a>生那落迦中。<a id="a-34"></a>令不证得自胜义利。<a id="a-35"></a>如是等过。<a id="a-36"></a>无量无边。<a id="a-37"></a>如上所作烦恼。<a id="a-38"></a>生诸过患。<a id="a-39"></a>皆从最初一念无明心起。<a id="a-3A"></a>何谓无明。<a id="a-3B"></a>以不知前境本空。<a id="a-3C"></a>妄生对待。<a id="a-3D"></a>唯是自心分别。<a id="a-3E"></a>以忿恨风。<a id="a-3F"></a>吹心识火。<a id="a-3G"></a>自烧自害。<a id="a-3H"></a>曾不觉知。<a id="a-3I"></a>不了唯心第一义谛。<a id="a-3J"></a>故曰无明。<a id="a-3K"></a>痴暗所缠。<a id="a-3L"></a>空生空死。<a id="a-3M"></a>大智度论云。<a id="a-3N"></a>复次一切法性。<a id="a-3O"></a>皆空无所有。<a id="a-3P"></a>汝所嗔因缘。<a id="a-3Q"></a>亦皆虚诳无定。<a id="a-3R"></a>汝云何以虚诳事故。<a id="a-3S"></a>嗔骂加害。<a id="a-3T"></a>乃至夺命。<a id="a-3U"></a>起此重罪业故。<a id="a-3V"></a>堕三恶道。<a id="a-3W"></a>受无量苦。<a id="a-3X"></a>汝莫以虚诳无实事故。<a id="a-3Y"></a>而受大罪。<a id="a-3Z"></a>如山中有一佛图。<a id="a-3a"></a>彼中有一别房。<a id="a-3b"></a>房中有鬼来恐恼道人故。<a id="a-3c"></a>诸道人。<a id="a-3d"></a>皆舍房而去。<a id="a-3e"></a>有一客僧来。<a id="a-3f"></a>维那处分。<a id="a-3g"></a>令住此房。<a id="a-3h"></a>而语之言。<a id="a-3i"></a>此房中有鬼神喜恼人。<a id="a-3j"></a>能住中者住。<a id="a-3k"></a>客僧自以持戒力多闻故。<a id="a-3l"></a>言。<a id="a-3m"></a>小鬼何所能。<a id="a-3n"></a>我能伏之。<a id="a-3o"></a>即入房住。<a id="a-3p"></a>暮更有一僧来求住处。<a id="a-3q"></a>维那亦令在此房住。<a id="a-3r"></a>亦语有鬼恼人。<a id="a-3s"></a>其人亦言。<a id="a-3t"></a>小鬼何所能。<a id="a-3u"></a>我当伏之。<a id="a-3v"></a>先入者。<a id="a-3w"></a>闭户端坐待鬼。<a id="a-3x"></a>后来者。<a id="a-3y"></a>夜暗打门求入。<a id="a-3z"></a>先入者谓为是鬼。<a id="a-40"></a>不为开户。<a id="a-41"></a>后来者极力打门。<a id="a-42"></a>在内道人。<a id="a-43"></a>以力拒之。<a id="a-44"></a>外者得胜。<a id="a-45"></a>排门得入。<a id="a-46"></a>内者打之。<a id="a-47"></a>外者亦极力熟打。<a id="a-48"></a>至明旦相见。<a id="a-49"></a>乃是故旧同学。<a id="a-4A"></a>各相愧谢。<a id="a-4B"></a>众人云集。<a id="a-4C"></a>笑而怪之。<a id="a-4D"></a>众生亦如是。<a id="a-4E"></a>五众无我无人。<a id="a-4F"></a>空取相致斗诤。<a id="a-4G"></a>若支解在地。<a id="a-4H"></a>但有骨肉。<a id="a-4I"></a>无人无我。<a id="a-4J"></a>是故菩萨。<a id="a-4K"></a>语众生言。<a id="a-4L"></a>汝莫于根本空中。<a id="a-4M"></a>斗诤作罪。<a id="a-4N"></a>斗诤故。<a id="a-4O"></a>人身尚不可得。<a id="a-4P"></a>何况值佛。<a id="a-4Q"></a>又云。<a id="a-4R"></a>一切烦恼。<a id="a-4S"></a>虽是过去业因缘。<a id="a-4T"></a>无明是根本。<a id="a-4U"></a>乃至若知先一世无明业因缘。<a id="a-4V"></a>则亿万世可知。<a id="a-4W"></a>譬如现在火热。<a id="a-4X"></a>过去未来火亦如是。<a id="a-4Y"></a>复次菩萨求无明。<a id="a-4Z"></a>体即是明。<a id="a-4a"></a>所谓诸法实相。<a id="a-4b"></a>名为实际。<a id="a-4c"></a>观诸法如幻如化。<a id="a-4d"></a>众生颠倒因缘故。<a id="a-4e"></a>起诸烦恼。<a id="a-4f"></a>作恶罪业。<a id="a-4g"></a>轮转五道。<a id="a-4h"></a>受生死苦。<a id="a-4i"></a>譬如蚕。<a id="a-4j"></a>出丝自裹缚。<a id="a-4k"></a>入沸汤火炙。<a id="a-4l"></a>凡夫众生亦如是。<a id="a-4m"></a>初生时未有诸烦恼。<a id="a-4n"></a>后自生贪欲嗔恚等诸烦恼。<a id="a-4o"></a>是烦恼因缘故。<a id="a-4p"></a>覆真智慧。<a id="a-4q"></a>转身受地狱火烧汤煮。<a id="a-4r"></a>菩萨知是法本末皆空。<a id="a-4s"></a>但众生颠倒错故。<a id="a-4t"></a>受如是苦。<a id="a-4u"></a>菩萨于此众生。<a id="a-4v"></a>起大悲心。<a id="a-4w"></a>欲破是颠倒故求于实法。<a id="a-4x"></a>行般若波罗蜜。<a id="a-4y"></a>通达实际。<a id="a-4z"></a>种种因缘。<a id="a-50"></a>教化众生。<a id="a-51"></a>令住实际。<a id="a-52"></a>是故住实际无咎。<a id="a-53"></a>释曰。<a id="a-54"></a>如了今世无明业是心。<a id="a-55"></a>则能通达过去未来一切善恶诸业。<a id="a-56"></a>悉是自心。<a id="a-57"></a>如一火性热。<a id="a-58"></a>则一切火皆热。<a id="a-59"></a>既实知已。<a id="a-5A"></a>终不更将手触。<a id="a-5B"></a>惧烧手故。<a id="a-5C"></a>若如实知。<a id="a-5D"></a>今现在一尘一念悉是自心。<a id="a-5E"></a>终不更故起心贪取前境。<a id="a-5F"></a>虑失宗故。<a id="a-5G"></a>所以宝藏论云。<a id="a-5H"></a>一切如幻。<a id="a-5I"></a>其幻不实。<a id="a-5J"></a>知幻是幻。<a id="a-5K"></a>守真抱一。<a id="a-5L"></a>如是则智灯常照。<a id="a-5M"></a>业海自枯。<a id="a-5N"></a>究竟住于无过咎。<a id="a-5O"></a>真唯识性之实际。<a id="a-5P"></a>于实际中。<a id="a-5Q"></a>不见有一法若生若灭。<a id="a-5R"></a>若合若散。<a id="a-5S"></a>所以寂调音所问经云。<a id="a-5T"></a>寂调音天子言。<a id="a-5U"></a>文殊师利。<a id="a-5V"></a>为有烦恼故调伏。<a id="a-5W"></a>为无烦恼故调伏。<a id="a-5X"></a>文殊师利言。<a id="a-5Y"></a>天子。<a id="a-5Z"></a>喻如有梦为毒蛇所螫。<a id="a-5a"></a>此人为苦所逼。<a id="a-5b"></a>即于梦中而服解药。<a id="a-5c"></a>以服药故。<a id="a-5d"></a>毒气得除。<a id="a-5e"></a>天子。<a id="a-5f"></a>于意云何。<a id="a-5g"></a>此人实为所螫不耶。<a id="a-5h"></a>天子言。<a id="a-5i"></a>不也。<a id="a-5j"></a>文殊师利言。<a id="a-5k"></a>彼毒实为除不耶。<a id="a-5l"></a>天子言。<a id="a-5m"></a>文殊师利。<a id="a-5n"></a>如实不被螫。<a id="a-5o"></a>除亦如是。<a id="a-5p"></a>文殊师利言。<a id="a-5q"></a>天子。<a id="a-5r"></a>一切贤圣调伏。<a id="a-5s"></a>亦复如是。<a id="a-5t"></a>天子。<a id="a-5u"></a>汝作是言。<a id="a-5v"></a>为有烦恼故调伏。<a id="a-5w"></a>无故调伏者。<a id="a-5x"></a>天子。<a id="a-5y"></a>如我与无我。<a id="a-5z"></a>有烦恼无烦恼。<a id="a-60"></a>亦复如是。<a id="a-61"></a>乃至一切法无我。<a id="a-62"></a>以无主故。<a id="a-63"></a>一切法无主。<a id="a-64"></a>与虚空等故。<a id="a-65"></a>一切法无来。<a id="a-66"></a>无所依故。<a id="a-67"></a>一切法无去。<a id="a-68"></a>无窠窟故。<a id="a-69"></a>一切法无住。<a id="a-6A"></a>无所安立故。<a id="a-6B"></a>一切法无安立。<a id="a-6C"></a>生即灭故。<a id="a-6D"></a>一切法无为。<a id="a-6E"></a>以无漏故。<a id="a-6F"></a>一切法无受。<a id="a-6G"></a>究竟调伏故。<a id="a-6H"></a>大庄严法门经云。<a id="a-6I"></a>文殊师利。<a id="a-6J"></a>见此大众。<a id="a-6K"></a>于金色女无染心已。<a id="a-6L"></a>问金色女言。<a id="a-6M"></a>汝今烦恼置在何处。<a id="a-6N"></a>令诸王子。<a id="a-6O"></a>乃至居士等。<a id="a-6P"></a>不生染心。<a id="a-6Q"></a>金色女言。<a id="a-6R"></a>一切烦恼。<a id="a-6S"></a>及众生烦恼。<a id="a-6T"></a>皆住智慧解脱之岸。<a id="a-6U"></a>如如法界平等法中。<a id="a-6V"></a>彼诸烦恼。<a id="a-6W"></a>非有生。<a id="a-6X"></a>非有灭。<a id="a-6Y"></a>亦不安置。<a id="a-6Z"></a>如中观论偈云。<a id="a-6a"></a>染法染者。<a id="a-6b"></a>一。<a id="a-6c"></a>一法云何合。<a id="a-6d"></a>染法染者异。<a id="a-6e"></a>异法云何合。<a id="a-6f"></a>古释。<a id="a-6g"></a>烦恼为能染。<a id="a-6h"></a>众生是所染。<a id="a-6i"></a>一即能所不成。<a id="a-6j"></a>异即如同水火。<a id="a-6k"></a>俱无合义。<a id="a-6l"></a>止观云。<a id="a-6m"></a>若一念烦恼心起。<a id="a-6n"></a>具十法界百法。<a id="a-6o"></a>不相妨碍。<a id="a-6p"></a>虽多不有。<a id="a-6q"></a>虽一不无。<a id="a-6r"></a>多不积。<a id="a-6s"></a>一不散。<a id="a-6t"></a>多不异。<a id="a-6u"></a>一不同。<a id="a-6v"></a>多即一。<a id="a-6w"></a>一即多。<a id="a-6x"></a>亦如初灯。<a id="a-6y"></a>与暗共住。<a id="a-6z"></a>如是明暗。<a id="a-70"></a>不相妨碍。<a id="a-71"></a>亦不相破。<a id="a-72"></a>如是了达。<a id="a-73"></a>烦恼性空。<a id="a-74"></a>则四种瀑流。<a id="a-75"></a>唯正法行日之能竭。<a id="a-76"></a>七重慢阜。<a id="a-77"></a>因平等慧风之所摧。<a id="a-78"></a>能害所害俱消。<a id="a-79"></a>自缚他缚同解。<a id="a-7A"></a>逢缘犹莲华上之水。<a id="a-7B"></a>历事若虚空中之风。<a id="a-7C"></a>一切时中。<a id="a-7D"></a>常居宗镜。<a id="a-7E"></a>见万法无异。<a id="a-7F"></a>如太虚空。<a id="a-7G"></a>因分别识生。<a id="a-7H"></a>名色影现。<a id="a-7I"></a>分别不起。<a id="a-7J"></a>名色本虚。<a id="a-7K"></a>向性空地中。<a id="a-7L"></a>美恶平等。<a id="a-7M"></a>如大智度论云。<a id="a-7N"></a>譬如除宫殿。<a id="a-7O"></a>及诸陋庐。<a id="a-7P"></a>如烧栴檀。<a id="a-7Q"></a>及杂木。<a id="a-7R"></a>其处虚空。<a id="a-7S"></a>无有异色。<a id="a-7T"></a>及萨婆若等诸法求其实皆如是。<a id="a-7U"></a>故净名疏云。<a id="a-7V"></a>但除其病。<a id="a-7W"></a>不除其法者。<a id="a-7X"></a>即是明其去取也。<a id="a-7Y"></a>有师解言。<a id="a-7Z"></a>如人眼病。<a id="a-7a"></a>见空中华。<a id="a-7b"></a>眼病差时。<a id="a-7c"></a>即无华可除。<a id="a-7d"></a>众生亦尔。<a id="a-7e"></a>妄见诸法。<a id="a-7f"></a>但除妄惑。<a id="a-7g"></a>妄惑若灭。<a id="a-7h"></a>则无法可除。<a id="a-7i"></a>此是本无法义。<a id="a-7j"></a>何谓不除法也。<a id="a-7k"></a>今言一切众生。<a id="a-7l"></a>悉具十法界法。<a id="a-7m"></a>无明不了。<a id="a-7n"></a>触处病生。<a id="a-7o"></a>若有智慧。<a id="a-7p"></a>无碍自在。<a id="a-7q"></a>悉为佛事。<a id="a-7r"></a>譬如火是烧法。<a id="a-7s"></a>若触烧痛。<a id="a-7t"></a>谨慎不触。<a id="a-7u"></a>即是除病。<a id="a-7v"></a>不可除火。<a id="a-7w"></a>若除此火。<a id="a-7x"></a>则失温身照闇成食之能。<a id="a-7y"></a>十二因缘三道之法。<a id="a-7z"></a>亦尔。<a id="a-80"></a>此有去取。<a id="a-81"></a>法不同除也。<a id="a-82"></a>又火能烧人。<a id="a-83"></a>得法术者。<a id="a-84"></a>出入无碍。<a id="a-85"></a>不须除火也。<a id="a-86"></a>故八万四千烦恼。<a id="a-87"></a>凡夫为之受恼。<a id="a-88"></a>诸佛菩萨以为佛事也。<a id="a-89"></a>亦如治眼之法。<a id="a-8A"></a>去病不得损睛珠也。<a id="a-8B"></a>经言。<a id="a-8C"></a>为断病本而教导者。<a id="a-8D"></a>此正明化物也。<a id="a-8E"></a>病本。<a id="a-8F"></a>即是一念无明取相。<a id="a-8G"></a>故华严经云。<a id="a-8H"></a>三界无别法。<a id="a-8I"></a>唯是一心作。<a id="a-8J"></a>今谓唯是一念无明取相心作也。<a id="a-8K"></a>此即三界生死之病本也。<a id="a-8L"></a>若知无明。<a id="a-8M"></a>不起取有。<a id="a-8N"></a>即毕故不造新。<a id="a-8O"></a>即是断病本也。<a id="a-8P"></a>是知一念之心。<a id="a-8Q"></a>既名病本。<a id="a-8R"></a>亦是道原。<a id="a-8S"></a>执实成非。<a id="a-8T"></a>了空无过。<a id="a-8U"></a>悟在刹那。<a id="a-8V"></a>更无前后。<a id="a-8W"></a>如志公和尚道体不二科云。<a id="a-8X"></a>众生不解修道。<a id="a-8Y"></a>便欲遣除烦恼。<a id="a-8Z"></a>不知烦恼本空。<a id="a-8a"></a>将道更欲觅道。<a id="a-8b"></a>一念之心即是。<a id="a-8c"></a>何须别处追讨。<a id="a-8d"></a>大道皎在目前。<a id="a-8e"></a>迷倒愚人不了。<a id="a-8f"></a>佛性天真自然。<a id="a-8g"></a>亦无因缘修造。<a id="a-8h"></a>不识三毒虚假。<a id="a-8i"></a>妄执沉沦生老。<a id="a-8j"></a>昔日迷时谓晚。<a id="a-8k"></a>今日始觉非早。<a id="a-8l"></a>第三色法。<a id="a-8m"></a>色有十五种。<a id="a-8n"></a>一地。<a id="a-8o"></a>有二种。<a id="a-8p"></a>一内。<a id="a-8q"></a>二外。<a id="a-8r"></a>内。<a id="a-8s"></a>谓各别身内。<a id="a-8t"></a>眼等五根。<a id="a-8u"></a>及彼居处之所依止。<a id="a-8v"></a>坚硬所摄。<a id="a-8w"></a>有执受性。<a id="a-8x"></a>复有增上积集。<a id="a-8y"></a>所谓发毛爪齿。<a id="a-8z"></a>皮肉筋骨等。<a id="a-90"></a>是内地体。<a id="a-91"></a>形段受用为业。<a id="a-92"></a>外。<a id="a-93"></a>谓各别身外。<a id="a-94"></a>色等五境之所依止。<a id="a-95"></a>坚硬所摄。<a id="a-96"></a>非执受性。<a id="a-97"></a>复有增上积集。<a id="a-98"></a>所谓砾石丘山等。<a id="a-99"></a>是外地体。<a id="a-9A"></a>形段受用为业。<a id="a-9B"></a>又依持资养为业。<a id="a-9C"></a>二水。<a id="a-9D"></a>亦二种。<a id="a-9E"></a>一内。<a id="a-9F"></a>二外。<a id="a-9G"></a>内。<a id="a-9H"></a>谓各别身内。<a id="a-9I"></a>眼等五根。<a id="a-9J"></a>及彼居处之所依止。<a id="a-9K"></a>湿润所摄。<a id="a-9L"></a>有执受性。<a id="a-9M"></a>复有增上积集。<a id="a-9N"></a>所谓洟泪涎汗等。<a id="a-9O"></a>是内水体。<a id="a-9P"></a>润泽聚集。<a id="a-9Q"></a>受用为业。<a id="a-9R"></a>外。<a id="a-9S"></a>为各别身外。<a id="a-9T"></a>色等五境之所依止。<a id="a-9U"></a>湿润所摄。<a id="a-9V"></a>非执受性。<a id="a-9W"></a>复有增上积集。<a id="a-9X"></a>所谓泉源溪沼等。<a id="a-9Y"></a>是外水体。<a id="a-9Z"></a>依治受用。<a id="a-9a"></a>资养为业。<a id="a-9b"></a>三火。<a id="a-9c"></a>亦二。<a id="a-9d"></a>一内。<a id="a-9e"></a>二外。<a id="a-9f"></a>内。<a id="a-9g"></a>谓各别身内。<a id="a-9h"></a>眼等五根。<a id="a-9i"></a>及彼居处之所依止暖热所摄。<a id="a-9j"></a>有执受性。<a id="a-9k"></a>复有增上积集。<a id="a-9l"></a>所谓能令有情。<a id="a-9m"></a>遍温增热。<a id="a-9n"></a>又能消化饮啖。<a id="a-9o"></a>是内火体。<a id="a-9p"></a>成熟和合。<a id="a-9q"></a>受用为业。<a id="a-9r"></a>外。<a id="a-9s"></a>谓各别身外。<a id="a-9t"></a>色等五境之所依止暖热所摄。<a id="a-9u"></a>非执受性。<a id="a-9v"></a>复有增上积集。<a id="a-9w"></a>所谓炎燎村城。<a id="a-9x"></a>或钻木击石。<a id="a-9y"></a>种种求之。<a id="a-9z"></a>是外火体。<a id="a-A0"></a>变坏受用。<a id="a-A1"></a>对治资养为业。<a id="a-A2"></a>四风。<a id="a-A3"></a>亦二种。<a id="a-A4"></a>一内。<a id="a-A5"></a>二外。<a id="a-A6"></a>内。<a id="a-A7"></a>谓各别身眼等五根。<a id="a-A8"></a>及彼居处之所依止。<a id="a-A9"></a>轻动所摄。<a id="a-AA"></a>有执受性。<a id="a-AB"></a>复有增上积集。<a id="a-AC"></a>所谓上下横行。<a id="a-AD"></a>入出气息等。<a id="a-AE"></a>是内风体。<a id="a-AF"></a>动作事受用为业。<a id="a-AG"></a>外。<a id="a-AH"></a>谓各别身外。<a id="a-AI"></a>色等五境之所依止。<a id="a-AJ"></a>轻动所摄。<a id="a-AK"></a>非执受性。<a id="a-AL"></a>复有增上积集。<a id="a-AM"></a>所谓摧破山崖。<a id="a-AN"></a>偃拔林木等。<a id="a-AO"></a>彼既散坏。<a id="a-AP"></a>无依故静。<a id="a-AQ"></a>若求风者。<a id="a-AR"></a>动衣摇扇。<a id="a-AS"></a>其不动摇。<a id="a-AT"></a>无缘故息。<a id="a-AU"></a>如是等。<a id="a-AV"></a>是外风体。<a id="a-AW"></a>依持受用。<a id="a-AX"></a>对治资养为业。<a id="a-AY"></a>五眼。<a id="a-AZ"></a>谓一切种子阿赖耶识之所执受。<a id="a-Aa"></a>四大所造色为境界。<a id="a-Ab"></a>缘色境识之所依止。<a id="a-Ac"></a>净色为体。<a id="a-Ad"></a>色蕴所摄。<a id="a-Ae"></a>无见有对性。<a id="a-Af"></a>六耳。<a id="a-Ag"></a>七鼻。<a id="a-Ah"></a>八舌。<a id="a-Ai"></a>九身。<a id="a-Aj"></a>亦尔。<a id="a-Ak"></a>此中差别者。<a id="a-Al"></a>谓各行自境。<a id="a-Am"></a>缘自境之所依止。<a id="a-An"></a>十色。<a id="a-Ao"></a>谓眼所行境。<a id="a-Ap"></a>眼识所缘。<a id="a-Aq"></a>四大所造。<a id="a-Ar"></a>色蕴所摄。<a id="a-As"></a>有见有对性。<a id="a-At"></a>十一声。<a id="a-Au"></a>谓耳所行境。<a id="a-Av"></a>耳识所缘。<a id="a-Aw"></a>四大所造。<a id="a-Ax"></a>可闻音为体。<a id="a-Ay"></a>色蕴所摄。<a id="a-Az"></a>无见有对性。<a id="a-B0"></a>十二香。<a id="a-B1"></a>谓鼻所行境。<a id="a-B2"></a>鼻识所缘。<a id="a-B3"></a>四大所造。<a id="a-B4"></a>可嗅物为体。<a id="a-B5"></a>色蕴所摄。<a id="a-B6"></a>无见有对性。<a id="a-B7"></a>十三味。<a id="a-B8"></a>谓舌所行境。<a id="a-B9"></a>舌识所缘。<a id="a-BA"></a>四大所造。<a id="a-BB"></a>可尝物为体。<a id="a-BC"></a>色蕴所摄。<a id="a-BD"></a>无见有对性。<a id="a-BE"></a>十四触。<a id="a-BF"></a>谓身所行境。<a id="a-BG"></a>身识所缘。<a id="a-BH"></a>四大所造。<a id="a-BI"></a>可触物为体。<a id="a-BJ"></a>色蕴所摄。<a id="a-BK"></a>无见有对性。<a id="a-BL"></a>十五法处所摄色。<a id="a-BM"></a>谓一切时意所行境。<a id="a-BN"></a>色蕴所摄。<a id="a-BO"></a>无见无对性。<a id="a-BP"></a>又百法明色有十一种。<a id="a-BQ"></a>所谓五根六境。<a id="a-BR"></a>五根者。<a id="a-BS"></a>阿毗达磨论云。<a id="a-BT"></a>以造色为体。<a id="a-BU"></a>一能造。<a id="a-BV"></a>即四大。<a id="a-BW"></a>地水火风。<a id="a-BX"></a>二所造。<a id="a-BY"></a>即四微。<a id="a-BZ"></a>色香味触。<a id="a-Ba"></a>六境者。<a id="a-Bb"></a>一色。<a id="a-Bc"></a>有三十一。<a id="a-Bd"></a>显色有十三。<a id="a-Be"></a>一青、<a id="a-Bf"></a>二黄、<a id="a-Bg"></a>三赤．四白．五光．六影．七明．八暗．九云．十烟．十一尘．十二雾．十三空一显色。<a id="a-Bh"></a>形色有十。<a id="a-Bi"></a>一长．二短．三方．四圆．五粗．六细．七高．八下．九正．十不正。<a id="a-Bj"></a>表色有八。<a id="a-Bk"></a>一取．二舍．三屈．四伸．五行．六住．七坐．八卧。<a id="a-Bl"></a>法处色有五。<a id="a-Bm"></a>一极迥色．二极略色．三定自在所生色．四受所引色．五遍计所执色。<a id="a-Bn"></a>五根色。<a id="a-Bo"></a>以能造为体。<a id="a-Bp"></a>法处境中以极迥极略为体。<a id="a-Bq"></a>遍计所执。<a id="a-Br"></a>受所引色等四色。<a id="a-Bs"></a>非是造色。<a id="a-Bt"></a>无体性故。<a id="a-Bu"></a>是假非实。<a id="a-Bv"></a>又除青黄赤白四色是实。<a id="a-Bw"></a>长短二十七种皆是假。<a id="a-Bx"></a>四实色上立故。<a id="a-By"></a>以相形立故。<a id="a-Bz"></a>二声。<a id="a-C0"></a>有十一种。<a id="a-C1"></a>一因执受大种声。<a id="a-C2"></a>因者。<a id="a-C3"></a>假藉之义。<a id="a-C4"></a>即藉彼第八识。<a id="a-C5"></a>执受四大所发之声。<a id="a-C6"></a>即血脉流注声等是也。<a id="a-C7"></a>即内四大有情作声。<a id="a-C8"></a>皆是执受故。<a id="a-C9"></a>二因不执受大种声。<a id="a-CA"></a>外四大声是。<a id="a-CB"></a>三因执受不执受大种声。<a id="a-CC"></a>如外四大种。<a id="a-CD"></a>亲造彼声。<a id="a-CE"></a>即手是。<a id="a-CF"></a>内四大种。<a id="a-CG"></a>亲造果声。<a id="a-CH"></a>外四大种。<a id="a-CI"></a>但为助缘。<a id="a-CJ"></a>共造一声。<a id="a-CK"></a>四世所共成声。<a id="a-CL"></a>世间言教书籍阴阳等。<a id="a-CM"></a>名共成声。<a id="a-CN"></a>仁义礼智信等。<a id="a-CO"></a>五成所引声。<a id="a-CP"></a>或成所作智。<a id="a-CQ"></a>所引言教。<a id="a-CR"></a>即唯如来。<a id="a-CS"></a>六可意声。<a id="a-CT"></a>情所乐欲。<a id="a-CU"></a>七不可意声。<a id="a-CV"></a>情不乐欲。<a id="a-CW"></a>八俱相违声。<a id="a-CX"></a>非乐非不乐。<a id="a-CY"></a>名俱相违声。<a id="a-CZ"></a>九遍计所执声。<a id="a-Ca"></a>谓外道所立言教。<a id="a-Cb"></a>十圣言量所摄声。<a id="a-Cc"></a>十一非圣言量所摄声。<a id="a-Cd"></a>三香。<a id="a-Ce"></a>有六。<a id="a-Cf"></a>一好。<a id="a-Cg"></a>约情说。<a id="a-Ch"></a>随自识变。<a id="a-Ci"></a>称己心等。<a id="a-Cj"></a>方名好香。<a id="a-Ck"></a>二恶。<a id="a-Cl"></a>三平等。<a id="a-Cm"></a>非好非恶。<a id="a-Cn"></a>四俱生沉檀等。<a id="a-Co"></a>与质俱起。<a id="a-Cp"></a>五和合。<a id="a-Cq"></a>众香等成一香。<a id="a-Cr"></a>六变异。<a id="a-Cs"></a>未熟无香之时。<a id="a-Ct"></a>名变异。<a id="a-Cu"></a>四味。<a id="a-Cv"></a>有十二。<a id="a-Cw"></a>一苦．二酸．三甘．四辛．五碱．六淡．七可意。<a id="a-Cx"></a>谓称情故。<a id="a-Cy"></a>八不可意。<a id="a-Cz"></a>谓不称情。<a id="a-D0"></a>九俱相违。<a id="a-D1"></a>上二相反。<a id="a-D2"></a>十俱生。<a id="a-D3"></a>与质同有。<a id="a-D4"></a>十一和合。<a id="a-D5"></a>众味聚集。<a id="a-D6"></a>十二变异。<a id="a-D7"></a>成熟后。<a id="a-D8"></a>味异。<a id="a-D9"></a>于前。<a id="a-DA"></a>五触。<a id="a-DB"></a>有二十六。<a id="a-DC"></a>一地．二水．三火．四风．五滑．六涩．七轻．八重．九软．十缓．十一急．十二冷．十三饥．十四渴．十五饱．十六力．十七劣．十八闷．十九痒．二十黏．二十一病．二十二老．二十三死．二十四疲．二十五息．二十六勇。<a id="a-DD"></a>前四地水火风是实。<a id="a-DE"></a>余二十二依四大差别建立是假。</p>
  <p id="aDF">问。<a id="a-DG"></a>色法有几义。</p>
  <p id="aDH">答。<a id="a-DI"></a>有四义。<a id="a-DJ"></a>百法云。<a id="a-DK"></a>一识所依色。<a id="a-DL"></a>唯属五根。<a id="a-DM"></a>二识所缘色。<a id="a-DN"></a>唯属六境。<a id="a-DO"></a>三总相而言。<a id="a-DP"></a>质碍名色。<a id="a-DQ"></a>四别相而言。<a id="a-DR"></a>略有二种。<a id="a-DS"></a>一者有对。<a id="a-DT"></a>若准有宗。<a id="a-DU"></a>极微所成。<a id="a-DV"></a>大乘即用能造色成。<a id="a-DW"></a>二者无对。<a id="a-DX"></a>非极微成。<a id="a-DY"></a>即法处所摄色。<a id="a-DZ"></a>如上地水火风。<a id="a-Da"></a>一切色法。<a id="a-Db"></a>因缘似有。<a id="a-Dc"></a>体用俱虚。<a id="a-Dd"></a>何者。<a id="a-De"></a>自体他体。<a id="a-Df"></a>皆悉性空。<a id="a-Dg"></a>能缘所缘。<a id="a-Dh"></a>俱无有力。<a id="a-Di"></a>以自因他立。<a id="a-Dj"></a>他因自生。<a id="a-Dk"></a>他是自他。<a id="a-Dl"></a>自是他自。<a id="a-Dm"></a>互成互夺。<a id="a-Dn"></a>定性俱无。<a id="a-Do"></a>又能因所成。<a id="a-Dp"></a>所从能立。<a id="a-Dq"></a>能无有力则入所。<a id="a-Dr"></a>所无有力则入能。<a id="a-Ds"></a>互摄互资。<a id="a-Dt"></a>悉假施设。<a id="a-Du"></a>缘会似有。<a id="a-Dv"></a>缘散还无。<a id="a-Dw"></a>以唯识所持。<a id="a-Dx"></a>终归空性。<a id="a-Dy"></a>如大智度论云。<a id="a-Dz"></a>复次地。<a id="a-E0"></a>若常。<a id="a-E1"></a>是坚相。<a id="a-E2"></a>不应舍其相。<a id="a-E3"></a>如凝酥。<a id="a-E4"></a>蜡蜜。<a id="a-E5"></a>树胶。<a id="a-E6"></a>融。<a id="a-E7"></a>则舍其坚相。<a id="a-E8"></a>堕湿相中。<a id="a-E9"></a>金银铜铁等。<a id="a-EA"></a>亦尔。<a id="a-EB"></a>如水为湿相。<a id="a-EC"></a>寒则转为坚相。<a id="a-ED"></a>如是等种种。<a id="a-EE"></a>悉皆舍相。<a id="a-EF"></a>复次诸论师辈。<a id="a-EG"></a>有能令无。<a id="a-EH"></a>无能令有。<a id="a-EI"></a>诸贤圣人。<a id="a-EJ"></a>及坐禅人。<a id="a-EK"></a>能令地作水。<a id="a-EL"></a>水作地。<a id="a-EM"></a>如是等诸法。<a id="a-EN"></a>皆可转相。<a id="a-EO"></a>以无定体故。<a id="a-EP"></a>随缘变现。<a id="a-EQ"></a>不可执有执无。<a id="a-ER"></a>违于法性。<a id="a-ES"></a>第四不相应行法。<a id="a-ET"></a>有二十四。<a id="a-EU"></a>不相应行者。<a id="a-EV"></a>相应者。<a id="a-EW"></a>和顺义。<a id="a-EX"></a>如心王心所。<a id="a-EY"></a>得等非能缘故。<a id="a-EZ"></a>不与心心所相应。<a id="a-Ea"></a>名不相应。<a id="a-Eb"></a>又得等非质碍义。<a id="a-Ec"></a>不与色相应。<a id="a-Ed"></a>又有生灭。<a id="a-Ee"></a>不与无为相应。<a id="a-Ef"></a>为拣四位法。<a id="a-Eg"></a>故名不相应。<a id="a-Eh"></a>一得。<a id="a-Ei"></a>谓诸行种子所摄。<a id="a-Ej"></a>自在生起。<a id="a-Ek"></a>相续差别性。<a id="a-El"></a>又杂集论云。<a id="a-Em"></a>谓于善不善无记法。<a id="a-En"></a>若增若减。<a id="a-Eo"></a>假立。<a id="a-Ep"></a>获得成就。<a id="a-Eq"></a>善不善无记法者。<a id="a-Er"></a>显依处。<a id="a-Es"></a>若增若减者。<a id="a-Et"></a>显自体。<a id="a-Eu"></a>何以故。<a id="a-Ev"></a>由有增故。<a id="a-Ew"></a>说名成就上品信等。<a id="a-Ex"></a>由有减故。<a id="a-Ey"></a>说名成就下品信等。<a id="a-Ez"></a>二无想定。<a id="a-F0"></a>谓已离净欲。<a id="a-F1"></a>未离上地欲。<a id="a-F2"></a>由于无想天。<a id="a-F3"></a>起出离想。<a id="a-F4"></a>杂集论云。<a id="a-F5"></a>于不恒行心心所灭。<a id="a-F6"></a>假立无想定。<a id="a-F7"></a>不恒行转识所摄。<a id="a-F8"></a>灭者。<a id="a-F9"></a>谓定心所引。<a id="a-FA"></a>不恒现行诸心心所。<a id="a-FB"></a>暂时间灭。<a id="a-FC"></a>三灭尽定。<a id="a-FD"></a>谓已离无所有处欲。<a id="a-FE"></a>或入非想。<a id="a-FF"></a>非非想处定。<a id="a-FG"></a>又云。<a id="a-FH"></a>欲超过有顶。<a id="a-FI"></a>作止息想。<a id="a-FJ"></a>作意为先。<a id="a-FK"></a>故于不恒行诸心心所。<a id="a-FL"></a>及恒行一分心心所灭。<a id="a-FM"></a>假立灭尽定。<a id="a-FN"></a>此中所以不言未离上欲者。<a id="a-FO"></a>为显离有顶欲。<a id="a-FP"></a>阿罗汉等。<a id="a-FQ"></a>亦得此定故。<a id="a-FR"></a>一分恒行者。<a id="a-FS"></a>谓染污意所摄。<a id="a-FT"></a>四无想天。<a id="a-FU"></a>谓于此间得无想定。<a id="a-FV"></a>由此后生无想有情天中。<a id="a-FW"></a>于不恒行心心所灭。<a id="a-FX"></a>假立无想异熟。<a id="a-FY"></a>五命根。<a id="a-FZ"></a>谓于众同分。<a id="a-Fa"></a>先业所感。<a id="a-Fb"></a>住时决定。<a id="a-Fc"></a>假立寿命。<a id="a-Fd"></a>众同分者。<a id="a-Fe"></a>于一生中诸蕴相续。<a id="a-Ff"></a>住时决定者。<a id="a-Fg"></a>剂尔所时。<a id="a-Fh"></a>令众同分常得安住。<a id="a-Fi"></a>或经百年千年等。<a id="a-Fj"></a>由业所引功能差别。<a id="a-Fk"></a>又依业所引。<a id="a-Fl"></a>第八识种。<a id="a-Fm"></a>令色心不断。<a id="a-Fn"></a>名为命根。<a id="a-Fo"></a>六众同分。<a id="a-Fp"></a>谓如是如是有情。<a id="a-Fq"></a>于种种类。<a id="a-Fr"></a>自体相似。<a id="a-Fs"></a>假立众同分。<a id="a-Ft"></a>七异生性。<a id="a-Fu"></a>谓行自相发起性。<a id="a-Fv"></a>又由二障种。<a id="a-Fw"></a>各趣差别。<a id="a-Fx"></a>八生。<a id="a-Fy"></a>谓于众同分。<a id="a-Fz"></a>诸行本无今有性。<a id="a-G0"></a>假立为生。<a id="a-G1"></a>九异。<a id="a-G2"></a>谓于众同分。<a id="a-G3"></a>诸行相续变异性。<a id="a-G4"></a>假立为异。<a id="a-G5"></a>亦名为老。<a id="a-G6"></a>十住。<a id="a-G7"></a>谓于众同分。<a id="a-G8"></a>诸行相续不变坏性。<a id="a-G9"></a>假立为住。<a id="a-GA"></a>十一无常。<a id="a-GB"></a>谓于众同分。<a id="a-GC"></a>诸行自相生后灭坏性。<a id="a-GD"></a>假立无常相。<a id="a-GE"></a>十二名身。<a id="a-GF"></a>谓于诸法自性增言。<a id="a-GG"></a>假立名身。<a id="a-GH"></a>十三句身。<a id="a-GI"></a>谓于诸法差别增言。<a id="a-GJ"></a>假立句身。<a id="a-GK"></a>十四文身。<a id="a-GL"></a>谓于彼前二文句所依诸字。<a id="a-GM"></a>假立文身。<a id="a-GN"></a>十五流转。<a id="a-GO"></a>谓于因果相续不断。<a id="a-GP"></a>假立流转。<a id="a-GQ"></a>十六定异。<a id="a-GR"></a>谓于因果种种差别。<a id="a-GS"></a>假立定异。<a id="a-GT"></a>十七相应。<a id="a-GU"></a>谓诸行因果。<a id="a-GV"></a>相称性。<a id="a-GW"></a>十八势速。<a id="a-GX"></a>谓诸行流转迅疾性。<a id="a-GY"></a>十九次第。<a id="a-GZ"></a>谓诸行一一次第流转性。<a id="a-Ga"></a>二十时。<a id="a-Gb"></a>谓诸行展转新新生灭性。<a id="a-Gc"></a>二十一方。<a id="a-Gd"></a>谓诸色行遍分剂性。<a id="a-Ge"></a>二十二数。<a id="a-Gf"></a>谓诸行等。<a id="a-Gg"></a>各别相续。<a id="a-Gh"></a>体相流转性。<a id="a-Gi"></a>二十三和合。<a id="a-Gj"></a>谓诸行缘会性。<a id="a-Gk"></a>二十四不和合。<a id="a-Gl"></a>谓诸行缘乖性。<a id="a-Gm"></a>此不相应行。<a id="a-Gn"></a>虽不与心王。<a id="a-Go"></a>心所。<a id="a-Gp"></a>色法。<a id="a-Gq"></a>无为等。<a id="a-Gr"></a>四位相应。<a id="a-Gs"></a>然皆是心之分位。<a id="a-Gt"></a>亦不离心变。<a id="a-Gu"></a>及出唯识真性。<a id="a-Gv"></a>约一期行相分别故尔。<a id="a-Gw"></a>如广百论云。<a id="a-Gx"></a>自心分别所见境界。<a id="a-Gy"></a>即是自心。<a id="a-Gz"></a>但随众缘诸行种熟。<a id="a-H0"></a>自心变作种种分位。<a id="a-H1"></a>自心所变。<a id="a-H2"></a>无实体相。<a id="a-H3"></a>何为精勤。<a id="a-H4"></a>安立异法。<a id="a-H5"></a>但应信受。<a id="a-H6"></a>诸法唯心。</p>
  <p id="aH7">问。<a id="a-H8"></a>一心妙旨。<a id="a-H9"></a>八识真原。<a id="a-HA"></a>有为门中。<a id="a-HB"></a>已明王所。<a id="a-HC"></a>无为法内。<a id="a-HD"></a>如何指陈。</p>
  <p id="aHE">答。<a id="a-HF"></a>此申第五无为法。<a id="a-HG"></a>有为无为。<a id="a-HH"></a>皆一心变起故。<a id="a-HI"></a>又不出一心性故。</p>
  <p id="aHJ">问。<a id="a-HK"></a>有为无为。<a id="a-HL"></a>各有几种。<a id="a-HM"></a>一一行相。<a id="a-HN"></a>如何分别。</p>
  <p id="aHO">答。<a id="a-HP"></a>有为略有三种。<a id="a-HQ"></a>无为略有六种。<a id="a-HR"></a>初有为极成之法。<a id="a-HS"></a>不过三种。<a id="a-HT"></a>识论云。<a id="a-HU"></a>一现所知法。<a id="a-HV"></a>如色心等。<a id="a-HW"></a>二现受用法。<a id="a-HX"></a>如瓶衣等。<a id="a-HY"></a>如是二法。<a id="a-HZ"></a>世共知有。<a id="a-Ha"></a>不待因成。<a id="a-Hb"></a>三有作用法。<a id="a-Hc"></a>如眼耳等。<a id="a-Hd"></a>由彼彼用。<a id="a-He"></a>证知是有。<a id="a-Hf"></a>释云。<a id="a-Hg"></a>如色心等者。<a id="a-Hh"></a>即是五识身。<a id="a-Hi"></a>他心智境。<a id="a-Hj"></a>谓色等五尘。<a id="a-Hk"></a>及心心所。<a id="a-Hl"></a>此约总聚。<a id="a-Hm"></a>不别分别。<a id="a-Hn"></a>此何识境。<a id="a-Ho"></a>现量所知。<a id="a-Hp"></a>非境所知。<a id="a-Hq"></a>如瓶衣等者。<a id="a-Hr"></a>此虽现见受用。<a id="a-Hs"></a>而非现量所缘。<a id="a-Ht"></a>是假法故。<a id="a-Hu"></a>但是现世而受用物。</p>
  <p id="aHv">问。<a id="a-Hw"></a>此中缘瓶等心是何量摄。</p>
  <p id="aHx">答。<a id="a-Hy"></a>非量收。<a id="a-Hz"></a>不亲缘得法自体故。<a id="a-I0"></a>非比度故。<a id="a-I1"></a>非量所收。<a id="a-I2"></a>如眼耳等者。<a id="a-I3"></a>此五色根。<a id="a-I4"></a>非现量得。<a id="a-I5"></a>亦非现世人所有知。<a id="a-I6"></a>此眼耳等。<a id="a-I7"></a>各由彼彼有发识用。<a id="a-I8"></a>比知是有。<a id="a-I9"></a>言证知者。<a id="a-IA"></a>证成道理也。<a id="a-IB"></a>以现见果。<a id="a-IC"></a>比有因故。<a id="a-ID"></a>果。<a id="a-IE"></a>谓所生心心所法。<a id="a-IF"></a>比量知有。<a id="a-IG"></a>诸净色根。<a id="a-IH"></a>此非现量他心智知。<a id="a-II"></a>然今大乘第八识境。<a id="a-IJ"></a>亦现量得。<a id="a-IK"></a>佛智缘时。<a id="a-IL"></a>亦现量得。<a id="a-IM"></a>除佛已外。<a id="a-IN"></a>共许为论。<a id="a-IO"></a>非世共悉。<a id="a-IP"></a>是故但言此知是有。<a id="a-IQ"></a>次约诸经论。<a id="a-IR"></a>有六种无为。<a id="a-IS"></a>百法云。<a id="a-IT"></a>一虚空无为者。<a id="a-IU"></a>离一切色心诸法障碍。<a id="a-IV"></a>所显真理。<a id="a-IW"></a>名为虚空无为。<a id="a-IX"></a>虚空有三。<a id="a-IY"></a>一识变虚空。<a id="a-IZ"></a>即第六识上作解心。<a id="a-Ia"></a>变起虚空相分故。<a id="a-Ib"></a>二法性虚空。<a id="a-Ic"></a>即真如体有离诸障碍。<a id="a-Id"></a>故名为虚空。<a id="a-Ie"></a>三事虚空。<a id="a-If"></a>即所见顽空是也。<a id="a-Ig"></a>二择灭无为。<a id="a-Ih"></a>由无漏智起简择。<a id="a-Ii"></a>灭诸障染。<a id="a-Ij"></a>所显真如理故。<a id="a-Ik"></a>三。<a id="a-Il"></a>非择灭无为。<a id="a-Im"></a>有法不由择力。<a id="a-In"></a>起无漏智简择。<a id="a-Io"></a>而本性净。<a id="a-Ip"></a>即自性清净涅槃是也。<a id="a-Iq"></a>即真如本性。<a id="a-Ir"></a>离诸障染。<a id="a-Is"></a>不由起智断惑。<a id="a-It"></a>本体净故。<a id="a-Iu"></a>四不动无为。<a id="a-Iv"></a>第四禅离八患三灾。<a id="a-Iw"></a>证得不动无为。<a id="a-Ix"></a>五想受灭无为。<a id="a-Iy"></a>从第四禅已上。<a id="a-Iz"></a>至无所有处已来。<a id="a-J0"></a>舍受不行。<a id="a-J1"></a>并粗想亦无。<a id="a-J2"></a>显得真如。<a id="a-J3"></a>名想受灭无为。<a id="a-J4"></a>六真如无为。<a id="a-J5"></a>有二。<a id="a-J6"></a>一约对得名。<a id="a-J7"></a>谓真如理。<a id="a-J8"></a>对事得名。<a id="a-J9"></a>二简法者。<a id="a-JA"></a>即真如简遍计。<a id="a-JB"></a>离于生灭也。<a id="a-JC"></a>出体者。<a id="a-JD"></a>大乘但约心变相分。<a id="a-JE"></a>假说有虚空故。<a id="a-JF"></a>非是离心外有空也。<a id="a-JG"></a>若说本质无为者。<a id="a-JH"></a>即不离于识变有也。</p>
  <p id="aJI">问。<a id="a-JJ"></a>若说识变相分。<a id="a-JK"></a>说是无为者。<a id="a-JL"></a>即是相状之相。<a id="a-JM"></a>随识而为。<a id="a-JN"></a>何成无为耶。</p>
  <p id="aJO">答。<a id="a-JP"></a>此说是识变。<a id="a-JQ"></a>假说是无为。<a id="a-JR"></a>其实非是无为。<a id="a-JS"></a>无为是常住法故。<a id="a-JT"></a>今此依无为体者。<a id="a-JU"></a>但取随识独影相分为体。<a id="a-JV"></a>以前后相似。<a id="a-JW"></a>无有变而唯有一类空等相故。<a id="a-JX"></a>假说无为。<a id="a-JY"></a>此六无为。<a id="a-JZ"></a>地前菩萨识变。<a id="a-Ja"></a>即是有漏。<a id="a-Jb"></a>若地上后得智变。<a id="a-Jc"></a>即无漏。<a id="a-Jd"></a>若依法性出体者。<a id="a-Je"></a>五种无为。<a id="a-Jf"></a>皆是真如。<a id="a-Jg"></a>真如体外。<a id="a-Jh"></a>更无别出。<a id="a-Ji"></a>六种无为。<a id="a-Jj"></a>各皆依真如实德也。</p>
  <p id="aJk">问。<a id="a-Jl"></a>如何圣教说真如实耶。</p>
  <p id="aJm">答。<a id="a-Jn"></a>今言有者。<a id="a-Jo"></a>不是真如名实有。<a id="a-Jp"></a>但说有。<a id="a-Jq"></a>即是遣恶取空。<a id="a-Jr"></a>故说有。<a id="a-Js"></a>体。<a id="a-Jt"></a>是妙有真空。<a id="a-Ju"></a>故言非空非有。</p>
  <p id="aJv">问。<a id="a-Jw"></a>如何圣教说真空为空耶。</p>
  <p id="aJx">答。<a id="a-Jy"></a>谓破执真如心外实有。<a id="a-Jz"></a>故说为空。<a id="a-K0"></a>即空其情执。<a id="a-K1"></a>即不空其真如空也。<a id="a-K2"></a>又识论云。<a id="a-K3"></a>然诸契经说有虚空等诸无为法。<a id="a-K4"></a>略有二种。<a id="a-K5"></a>一依识变假施设有。<a id="a-K6"></a>谓曾闻说虚空等名。<a id="a-K7"></a>随分别有虚空等相。<a id="a-K8"></a>数习力故。<a id="a-K9"></a>心等生时。<a id="a-KA"></a>似虚空等。<a id="a-KB"></a>无为相现。<a id="a-KC"></a>此所现相。<a id="a-KD"></a>前后相似。<a id="a-KE"></a>无有变易。<a id="a-KF"></a>假说为常。<a id="a-KG"></a>二依法性假施设有。<a id="a-KH"></a>谓空无我所显真如。<a id="a-KI"></a>有无俱非。<a id="a-KJ"></a>心言路绝。<a id="a-KK"></a>与一切法。<a id="a-KL"></a>非一异等。<a id="a-KM"></a>是法真理。<a id="a-KN"></a>故名法性。<a id="a-KO"></a>离诸障碍。<a id="a-KP"></a>故名虚空。<a id="a-KQ"></a>由简择力。<a id="a-KR"></a>灭诸杂染。<a id="a-KS"></a>究竟证会。<a id="a-KT"></a>故名择灭。<a id="a-KU"></a>不由择力。<a id="a-KV"></a>本性清净。<a id="a-KW"></a>或缘阙所显。<a id="a-KX"></a>故名非择灭。<a id="a-KY"></a>苦乐受灭。<a id="a-KZ"></a>故名不动。<a id="a-Ka"></a>想受不行。<a id="a-Kb"></a>名想受灭。<a id="a-Kc"></a>此五皆依真如假立。<a id="a-Kd"></a>真如亦是假施设名。<a id="a-Ke"></a>释云。<a id="a-Kf"></a>一依识变假施设有者。<a id="a-Kg"></a>此无本质。<a id="a-Kh"></a>唯心所变。<a id="a-Ki"></a>如极微等。<a id="a-Kj"></a>变似空等相现。<a id="a-Kk"></a>此皆变境而缘故也。<a id="a-Kl"></a>真如亦是假施设者。<a id="a-Km"></a>真如约诠。<a id="a-Kn"></a>而诠体是一。<a id="a-Ko"></a>此五无为。<a id="a-Kp"></a>依真如上假名空等。<a id="a-Kq"></a>而真如体。<a id="a-Kr"></a>非如。<a id="a-Ks"></a>非不如。<a id="a-Kt"></a>故真如名。<a id="a-Ku"></a>亦是假立。<a id="a-Kv"></a>如食油虫等。<a id="a-Kw"></a>不称彼体。<a id="a-Kx"></a>唯言显故。<a id="a-Ky"></a>譬如有虫。<a id="a-Kz"></a>名曰食油。<a id="a-L0"></a>实非食油。<a id="a-L1"></a>假名食油。<a id="a-L2"></a>不称体故。<a id="a-L3"></a>真如亦尔。<a id="a-L4"></a>又释摩诃衍论云。<a id="a-L5"></a>无为有四。<a id="a-L6"></a>一真如无为。<a id="a-L7"></a>二本觉无为。<a id="a-L8"></a>三始觉无为。<a id="a-L9"></a>四虚空无为。<a id="a-LA"></a>有为法有五种。<a id="a-LB"></a>一者。<a id="a-LC"></a>根本无明有为。<a id="a-LD"></a>二者。<a id="a-LE"></a>生相有为。<a id="a-LF"></a>三者。<a id="a-LG"></a>住相有为。<a id="a-LH"></a>四者。<a id="a-LI"></a>异相有为。<a id="a-LJ"></a>五者。<a id="a-LK"></a>灭相有为。<a id="a-LL"></a>是名为五。<a id="a-LM"></a>且四无为者。<a id="a-LN"></a>以何为体。<a id="a-LO"></a>有何等用。<a id="a-LP"></a>颂曰。<a id="a-LQ"></a>依各有二种。<a id="a-LR"></a>所谓通及别。<a id="a-LS"></a>如体用亦尔。<a id="a-LT"></a>随释应观察。<a id="a-LU"></a>论云。<a id="a-LV"></a>真如无为。<a id="a-LW"></a>有二所依。<a id="a-LX"></a>一者通所依。<a id="a-LY"></a>非有为。<a id="a-LZ"></a>非无为。<a id="a-La"></a>一心本法以为体故。<a id="a-Lb"></a>二者别所依。<a id="a-Lc"></a>生灭门内。<a id="a-Ld"></a>寂静理法以为体故。<a id="a-Le"></a>本觉无为。<a id="a-Lf"></a>有二所依。<a id="a-Lg"></a>一者通所依。<a id="a-Lh"></a>非有为。<a id="a-Li"></a>非无为。<a id="a-Lj"></a>一心本法以为体故。<a id="a-Lk"></a>二者别所依。<a id="a-Ll"></a>生灭门内。<a id="a-Lm"></a>自然本智以为体故。<a id="a-Ln"></a>始觉无为。<a id="a-Lo"></a>有二所依。<a id="a-Lp"></a>一者通所依。<a id="a-Lq"></a>非有为。<a id="a-Lr"></a>非无为。<a id="a-Ls"></a>一心本法以为体故。<a id="a-Lt"></a>二者别所依。<a id="a-Lu"></a>生灭门内。<a id="a-Lv"></a>随他起智以为体故。<a id="a-Lw"></a>虚空无为。<a id="a-Lx"></a>有二所依。<a id="a-Ly"></a>一者通所依。<a id="a-Lz"></a>非有为。<a id="a-M0"></a>非无为。<a id="a-M1"></a>一心本法以为体故。<a id="a-M2"></a>二者别所依。<a id="a-M3"></a>生灭门内。<a id="a-M4"></a>无所有事。<a id="a-M5"></a>以为体故。<a id="a-M6"></a>复次真如无为。<a id="a-M7"></a>有二种用。<a id="a-M8"></a>一者通用。<a id="a-M9"></a>一切诸法。<a id="a-MA"></a>令出生故。<a id="a-MB"></a>二者别用。<a id="a-MC"></a>平等之性。<a id="a-MD"></a>令不失故。<a id="a-ME"></a>本觉无为。<a id="a-MF"></a>有二种用。<a id="a-MG"></a>一者通用。<a id="a-MH"></a>不守自性故。<a id="a-MI"></a>二者别用。<a id="a-MJ"></a>不转变故。<a id="a-MK"></a>始觉无为。<a id="a-ML"></a>有二种用。<a id="a-MM"></a>一者通用。<a id="a-MN"></a>随妄转故。<a id="a-MO"></a>二者别用。<a id="a-MP"></a>对治自过故。<a id="a-MQ"></a>虚空无为。<a id="a-MR"></a>有二种用。<a id="a-MS"></a>一者通用。<a id="a-MT"></a>欲有令有故。<a id="a-MU"></a>二者别用。<a id="a-MV"></a>空无之性。<a id="a-MW"></a>令不失故。<a id="a-MX"></a>是名二用。<a id="a-MY"></a>此中所说。<a id="a-MZ"></a>通谓他义。<a id="a-Ma"></a>别谓自义。<a id="a-Mb"></a>五种有为。<a id="a-Mc"></a>以何为体。<a id="a-Md"></a>有何等用。<a id="a-Me"></a>颂曰。<a id="a-Mf"></a>依各有二种。<a id="a-Mg"></a>所谓通及别。<a id="a-Mh"></a>如体用亦尔。<a id="a-Mi"></a>随释应观察。<a id="a-Mj"></a>论曰。<a id="a-Mk"></a>根本无明。<a id="a-Ml"></a>有二种依。<a id="a-Mm"></a>一者通所依。<a id="a-Mn"></a>非有为。<a id="a-Mo"></a>非无为。<a id="a-Mp"></a>一心本法以为体故。<a id="a-Mq"></a>二者别所依。<a id="a-Mr"></a>生灭门内。<a id="a-Ms"></a>大力住地以为体故。<a id="a-Mt"></a>生相有为。<a id="a-Mu"></a>有二种依。<a id="a-Mv"></a>一者通所依。<a id="a-Mw"></a>非有非无为。<a id="a-Mx"></a>一心本法以为体故。<a id="a-My"></a>二者别所依。<a id="a-Mz"></a>生灭门内。<a id="a-N0"></a>细分染法以为体故。<a id="a-N1"></a>住相有二种依。<a id="a-N2"></a>一者通所依。<a id="a-N3"></a>非有为。<a id="a-N4"></a>非无为。<a id="a-N5"></a>一心本法以为体故。<a id="a-N6"></a>二者别所依。<a id="a-N7"></a>生灭门内粗分染法以为体故。<a id="a-N8"></a>异相灭相。<a id="a-N9"></a>二种通依别依。<a id="a-NA"></a>如前住相有为所说无别。<a id="a-NB"></a>复次根本无明有为。<a id="a-NC"></a>有二种用。<a id="a-ND"></a>一者通用。<a id="a-NE"></a>能生一切诸染法故。<a id="a-NF"></a>二者别用。<a id="a-NG"></a>随所至处。<a id="a-NH"></a>作碍事故。<a id="a-NI"></a>生相有为。<a id="a-NJ"></a>有二种用。<a id="a-NK"></a>一者通用。<a id="a-NL"></a>于上下中与其力故。<a id="a-NM"></a>二者别用。<a id="a-NN"></a>随所至处。<a id="a-NO"></a>作碍事故。<a id="a-NP"></a>如说生相。<a id="a-NQ"></a>住异亦尔。<a id="a-NR"></a>灭相有为。<a id="a-NS"></a>有二种用。<a id="a-NT"></a>一者通用。<a id="a-NU"></a>于上及自。<a id="a-NV"></a>与其力故。<a id="a-NW"></a>二者别用。<a id="a-NX"></a>能作碍事故。<a id="a-NY"></a>是名二用。<a id="a-NZ"></a>以何义故。<a id="a-Na"></a>作如是说。<a id="a-Nb"></a>有为无为。<a id="a-Nc"></a>一切诸法。<a id="a-Nd"></a>通以一心。<a id="a-Ne"></a>而为其体。<a id="a-Nf"></a>于道智契经中作如是说。<a id="a-Ng"></a>尔时文殊师利白佛言。<a id="a-Nh"></a>世尊。<a id="a-Ni"></a>阿赖耶识。<a id="a-Nj"></a>具一切法。<a id="a-Nk"></a>过于恒沙。<a id="a-Nl"></a>过于恒沙。<a id="a-Nm"></a>如是诸法。<a id="a-Nn"></a>以谁为本。<a id="a-No"></a>生于何处。<a id="a-Np"></a>佛言。<a id="a-Nq"></a>如是有为无为。<a id="a-Nr"></a>一切诸法。<a id="a-Ns"></a>生处殊胜。<a id="a-Nt"></a>不可思议。<a id="a-Nu"></a>何以故。<a id="a-Nv"></a>于非有为非无为处。<a id="a-Nw"></a>是有为是无为法而能生故。<a id="a-Nx"></a>文殊又白佛言。<a id="a-Ny"></a>世尊。<a id="a-Nz"></a>云何名为非有为非无为处。<a id="a-O0"></a>佛言。<a id="a-O1"></a>非有为非无为处者。<a id="a-O2"></a>所谓一心本法。<a id="a-O3"></a>非有为故。<a id="a-O4"></a>能作有为。<a id="a-O5"></a>非无为故。<a id="a-O6"></a>能作无为。<a id="a-O7"></a>是故我言。<a id="a-O8"></a>生处殊胜。<a id="a-O9"></a>不可思议。<a id="a-OA"></a>复次善男子。<a id="a-OB"></a>譬如庶子。<a id="a-OC"></a>有二所依。<a id="a-OD"></a>一者大王。<a id="a-OE"></a>二者父母。<a id="a-OF"></a>有为无为。<a id="a-OG"></a>一切诸法。<a id="a-OH"></a>亦复如是。<a id="a-OI"></a>各有二依。<a id="a-OJ"></a>谓通达依。<a id="a-OK"></a>及支分依。<a id="a-OL"></a>复次善男子。<a id="a-OM"></a>譬如一切草木。<a id="a-ON"></a>有二所依。<a id="a-OO"></a>一者大地。<a id="a-OP"></a>二者种子。<a id="a-OQ"></a>有为无为。<a id="a-OR"></a>一切诸法。<a id="a-OS"></a>亦复如是。<a id="a-OT"></a>各有二依。<a id="a-OU"></a>谓通达依。<a id="a-OV"></a>及支分依。<a id="a-OW"></a>乃至广说不生不灭。<a id="a-OX"></a>与生灭和合者。<a id="a-OY"></a>即是开示能熏所熏之差别故。<a id="a-OZ"></a>云何开示。<a id="a-Oa"></a>所谓显示染净诸法。<a id="a-Ob"></a>有力无力。<a id="a-Oc"></a>互有胜劣故。<a id="a-Od"></a>今当作二门。<a id="a-Oe"></a>分明显说。<a id="a-Of"></a>一者下转门。<a id="a-Og"></a>二者上转门。<a id="a-Oh"></a>生灭门中。<a id="a-Oi"></a>不出此二。<a id="a-Oj"></a>如是二门。<a id="a-Ok"></a>云何差别。<a id="a-Ol"></a>颂曰。<a id="a-Om"></a>诸染法有力。<a id="a-On"></a>诸净法无力。<a id="a-Oo"></a>背本下下转。<a id="a-Op"></a>名为下转门。<a id="a-Oq"></a>诸净法有力。<a id="a-Or"></a>诸染法无力。<a id="a-Os"></a>向原上上转。<a id="a-Ot"></a>名为上转门。<a id="a-Ou"></a>论曰。<a id="a-Ov"></a>由染净诸法。<a id="a-Ow"></a>互有胜劣故。<a id="a-Ox"></a>二种转门。<a id="a-Oy"></a>得成而已。<a id="a-Oz"></a>今当先说初下转门。<a id="a-P0"></a>根本无明。<a id="a-P1"></a>以何等法而为所熏。<a id="a-P2"></a>于何时中而作熏事。<a id="a-P3"></a>颂曰。<a id="a-P4"></a>所熏有五种。<a id="a-P5"></a>为一法界心。<a id="a-P6"></a>及四种无为。<a id="a-P7"></a>非初非中后。<a id="a-P8"></a>取前中后故。<a id="a-P9"></a>如契经分明说。<a id="a-PA"></a>论曰。<a id="a-PB"></a>根本无明。<a id="a-PC"></a>以五种法而为所熏。<a id="a-PD"></a>谓一法界及同无为。<a id="a-PE"></a>熏一法界。<a id="a-PF"></a>其相云何。<a id="a-PG"></a>颂曰。<a id="a-PH"></a>一种法界心。<a id="a-PI"></a>有二种自在。<a id="a-PJ"></a>谓有为无为。<a id="a-PK"></a>是根本无明。<a id="a-PL"></a>依于初自在。<a id="a-PM"></a>而能作熏事。<a id="a-PN"></a>论曰。<a id="a-PO"></a>一法界心。<a id="a-PP"></a>有二种自在。<a id="a-PQ"></a>一者有为自在。<a id="a-PR"></a>能为有为法。<a id="a-PS"></a>而作依止故。<a id="a-PT"></a>二者无为自在。<a id="a-PU"></a>能为无为法。<a id="a-PV"></a>而作依止故。<a id="a-PW"></a>根本无明。<a id="a-PX"></a>依初自在。<a id="a-PY"></a>能作熏事。<a id="a-PZ"></a>非后自在。<a id="a-Pa"></a>中实契经中作如是说。<a id="a-Pb"></a>根本无明依初自在能作熏事非后自在。<a id="a-Pc"></a>中实契经中作如是说。<a id="a-Pd"></a>根本无明熏自所依分际之量。<a id="a-Pe"></a>非他所依故。<a id="a-Pf"></a>熏真如法。<a id="a-Pg"></a>其相云何。<a id="a-Ph"></a>颂曰。<a id="a-Pi"></a>真如无为法。<a id="a-Pj"></a>有二种作用。<a id="a-Pk"></a>所谓通及别。<a id="a-Pl"></a>如前决择说。<a id="a-Pm"></a>是根本无明。<a id="a-Pn"></a>依于初作用。<a id="a-Po"></a>而能作熏事。<a id="a-Pp"></a>余无为亦尔。<a id="a-Pq"></a>论曰。<a id="a-Pr"></a>真如无为。<a id="a-Ps"></a>有二种用。<a id="a-Pt"></a>谓通及别。<a id="a-Pu"></a>如前所说。<a id="a-Pv"></a>根本无明。<a id="a-Pw"></a>依初作用。<a id="a-Px"></a>能作熏事。<a id="a-Py"></a>非后作用。<a id="a-Pz"></a>如说真如。<a id="a-Q0"></a>余三无为。<a id="a-Q1"></a>亦复如是。<a id="a-Q2"></a>皆依初作用。<a id="a-Q3"></a>非后用故。<a id="a-Q4"></a>作熏时量。<a id="a-Q5"></a>非初亦非中后。<a id="a-Q6"></a>取前中后故。<a id="a-Q7"></a>本智契经中作如是说。<a id="a-Q8"></a>大力无明。<a id="a-Q9"></a>作熏事时。<a id="a-QA"></a>初及中后。<a id="a-QB"></a>一时俱取。<a id="a-QC"></a>而非别取故。<a id="a-QD"></a>此中所说能熏所熏。<a id="a-QE"></a>以何义故名言熏。<a id="a-QF"></a>谓能引彼法而合自体。<a id="a-QG"></a>不相舍离。<a id="a-QH"></a>俱行俱转。<a id="a-QI"></a>故名能熏。<a id="a-QJ"></a>又能与彼法不作障碍。<a id="a-QK"></a>若随若顺。<a id="a-QL"></a>不违逆故。<a id="a-QM"></a>名为所熏。<a id="a-QN"></a>谓五种有为。<a id="a-QO"></a>能熏四种无为法。<a id="a-QP"></a>及一法界心。<a id="a-QQ"></a>所熏五法随来。<a id="a-QR"></a>而与五能熏。<a id="a-QS"></a>共会和合。<a id="a-QT"></a>同事俱转。<a id="a-QU"></a>是故说言。<a id="a-QV"></a>不生不灭。<a id="a-QW"></a>与生灭和合。<a id="a-QX"></a>如大无明。<a id="a-QY"></a>一心本法。<a id="a-QZ"></a>为通依故。<a id="a-Qa"></a>依初自在。<a id="a-Qb"></a>作熏习事。<a id="a-Qc"></a>四相有为。<a id="a-Qd"></a>应如是知。<a id="a-Qe"></a>如大无明。<a id="a-Qf"></a>依四无为。<a id="a-Qg"></a>通达作用。<a id="a-Qh"></a>能作熏事。<a id="a-Qi"></a>四相有为。<a id="a-Qj"></a>应如是知。</p>
 </body>
</html>