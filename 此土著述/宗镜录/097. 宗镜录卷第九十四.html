<!doctype html>
<html id="z3IBXG81fM" data-ver="1471">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第九十四</h1>
  <h2 id="a2">引证章第三</h2>
  <p id="a3">夫所目宗镜。<a id="a-4"></a>大旨焕然。<a id="a-5"></a>前虽问答决疑。<a id="a-6"></a>犹虑难信。<a id="a-7"></a>上根才览。<a id="a-8"></a>顿入总持之门。<a id="a-9"></a>中下虽观。<a id="a-A"></a>犹堕狐疑之地。<a id="a-B"></a>今重为信力未深。<a id="a-C"></a>纤疑不断者。<a id="a-D"></a>更引大乘经一百二十本。<a id="a-E"></a>诸祖语一百二十本。<a id="a-F"></a>贤圣集六十本。<a id="a-G"></a>都三百本之微言。<a id="a-H"></a>总一佛乘之真训。<a id="a-I"></a>可谓举一字而摄无边教海。<a id="a-J"></a>立一理而收无尽真诠。<a id="a-K"></a>一一标宗。<a id="a-L"></a>同龙宫之遍览。<a id="a-M"></a>重重引证。<a id="a-N"></a>若鹫岭之亲闻。<a id="a-O"></a>普令眠云立雪之人。<a id="a-P"></a>坐参知识。<a id="a-Q"></a>遂使究理探玄之者。<a id="a-R"></a>尽入圆宗。<a id="a-S"></a>寻古佛之丛林。<a id="a-T"></a>如临皎日。<a id="a-U"></a>履祖师之阃域。<a id="a-V"></a>犹瞰净天。<a id="a-W"></a>大觉昭然。<a id="a-X"></a>即肉眼而圆通佛眼。<a id="a-Y"></a>疑情豁尔。<a id="a-Z"></a>当凡心而显现真心。<a id="a-a"></a>可谓现知。<a id="a-b"></a>指法界于掌内。<a id="a-c"></a>便同亲证。<a id="a-d"></a>探妙旨于怀中。</p>
  <p id="ae">大般若经云。<a id="a-f"></a>一切如来。<a id="a-g"></a>同在一处。<a id="a-h"></a>自性清净无漏界摄。<a id="a-i"></a>又云。<a id="a-j"></a>三世诸佛住十方界。<a id="a-k"></a>为诸有情宣说正法。<a id="a-l"></a>无不皆用本性空为佛眼。<a id="a-m"></a>离本性空。<a id="a-n"></a>无别方便。<a id="a-o"></a>释曰。<a id="a-p"></a>本性空者。<a id="a-q"></a>即是自性清净心。<a id="a-r"></a>本性即自性。<a id="a-s"></a>空。<a id="a-t"></a>即清净义。<a id="a-u"></a>此心则凡圣本有。<a id="a-v"></a>今古常然。<a id="a-w"></a>众生不知。<a id="a-x"></a>诸佛因兹指授。<a id="a-y"></a>含灵现具。<a id="a-z"></a>祖师为此相传。<a id="a-10"></a>故云离此别无方便。</p>
  <p id="a11">大方广佛华严经颂云。<a id="a-12"></a>言词所说法。<a id="a-13"></a>小智妄分别。<a id="a-14"></a>是故生障碍。<a id="a-15"></a>不了于自心。<a id="a-16"></a>不能了自心。<a id="a-17"></a>云何知正道。<a id="a-18"></a>彼由颠倒想。<a id="a-19"></a>增长一切恶。</p>
  <p id="a1A">大涅槃经云。<a id="a-1B"></a>信于二谛一乘之道。<a id="a-1C"></a>更无异趣。<a id="a-1D"></a>为是众生速得解脱。<a id="a-1E"></a>又云。<a id="a-1F"></a>道者。<a id="a-1G"></a>虽无色像可见。<a id="a-1H"></a>称量可知。<a id="a-1I"></a>而实有用。<a id="a-1J"></a>善男子。<a id="a-1K"></a>如众生心。<a id="a-1L"></a>虽非是色。<a id="a-1M"></a>非长非短。<a id="a-1N"></a>非粗非细。<a id="a-1O"></a>非缚非解。<a id="a-1P"></a>非是见法。<a id="a-1Q"></a>而亦是有。</p>
  <p id="a1R">宝积经云。<a id="a-1S"></a>一切法虚妄如梦。<a id="a-1T"></a>以唯念故。<a id="a-1U"></a>又云。<a id="a-1V"></a>自为洲渚。<a id="a-1W"></a>自为归处。<a id="a-1X"></a>法为洲渚。<a id="a-1Y"></a>法为归处。<a id="a-1Z"></a>无别洲渚。<a id="a-1a"></a>无别归处。<a id="a-1b"></a>释曰。<a id="a-1c"></a>起信论云。<a id="a-1d"></a>所言法者。<a id="a-1e"></a>即众生心。<a id="a-1f"></a>故知所向皆心。<a id="a-1g"></a>岂有归处。<a id="a-1h"></a>住自境界。<a id="a-1i"></a>无别方所。<a id="a-1j"></a>法华经偈云。<a id="a-1k"></a>又复不行。<a id="a-1l"></a>上中下法。<a id="a-1m"></a>有为无为。<a id="a-1n"></a>实不实法。<a id="a-1o"></a>亦不分别。<a id="a-1p"></a>是男是女。<a id="a-1q"></a>不得诸法。<a id="a-1r"></a>不知不见。<a id="a-1s"></a>是则名为菩萨行处。<a id="a-1t"></a>一切诸法。<a id="a-1u"></a>空无所有。<a id="a-1v"></a>无有常住。<a id="a-1w"></a>亦无起灭。<a id="a-1x"></a>是名智者。<a id="a-1y"></a>所亲近处。<a id="a-1z"></a>颠倒分别。<a id="a-20"></a>诸法有无。<a id="a-21"></a>是实非实。<a id="a-22"></a>是生非生。<a id="a-23"></a>在于闲处。<a id="a-24"></a>修摄其心。<a id="a-25"></a>安住不动。<a id="a-26"></a>如须弥山。<a id="a-27"></a>观一切法。<a id="a-28"></a>皆无所有。<a id="a-29"></a>犹如虚空。<a id="a-2A"></a>无有坚固。<a id="a-2B"></a>不生不出。<a id="a-2C"></a>不动不退。<a id="a-2D"></a>常住一相。<a id="a-2E"></a>是名近处。<a id="a-2F"></a>释曰。<a id="a-2G"></a>若入一心一相之门。<a id="a-2H"></a>尚无常住之法。<a id="a-2I"></a>岂有起灭之缘。<a id="a-2J"></a>自然不动如山。<a id="a-2K"></a>心安如海。<a id="a-2L"></a>可谓菩萨行处。<a id="a-2M"></a>诸佛所居矣。<a id="a-2N"></a>故华严经颂云。<a id="a-2O"></a>法性如虚空。<a id="a-2P"></a>诸佛于中住。</p>
  <p id="a2Q">大集经云。<a id="a-2R"></a>云何菩萨修心念处。<a id="a-2S"></a>观是心性。<a id="a-2T"></a>不见内入心。<a id="a-2U"></a>不见外入心。<a id="a-2V"></a>不见内外入心。<a id="a-2W"></a>不见阴中心。<a id="a-2X"></a>不见界中心。<a id="a-2Y"></a>既不见已。<a id="a-2Z"></a>作是思惟。<a id="a-2a"></a>如是心缘。<a id="a-2b"></a>为异不异。<a id="a-2c"></a>若心异缘。<a id="a-2d"></a>则一时中。<a id="a-2e"></a>应有二心。<a id="a-2f"></a>若心即缘。<a id="a-2g"></a>不应复能观于自心。<a id="a-2h"></a>犹如指端。<a id="a-2i"></a>不能自触。<a id="a-2j"></a>心亦如是。<a id="a-2k"></a>作是观已。<a id="a-2l"></a>见心无住。<a id="a-2m"></a>无常变异。<a id="a-2n"></a>所缘处灭。<a id="a-2o"></a>又云。<a id="a-2p"></a>不见一法。<a id="a-2q"></a>一法相貌。<a id="a-2r"></a>一法光明。<a id="a-2s"></a>若如是见。<a id="a-2t"></a>是名佛法之正见。</p>
  <p id="a2u">圆觉经云。<a id="a-2v"></a>一时婆伽婆。<a id="a-2w"></a>入于神通大光明藏。<a id="a-2x"></a>三昧正受。<a id="a-2y"></a>一切如来光严住持。<a id="a-2z"></a>是诸众生清净觉地。<a id="a-30"></a>身心寂灭。<a id="a-31"></a>平等本际。<a id="a-32"></a>圆满十方。<a id="a-33"></a>不二随顺。<a id="a-34"></a>于不二境。<a id="a-35"></a>现诸净土。<a id="a-36"></a>又云。<a id="a-37"></a>善男子。<a id="a-38"></a>一切众生种种幻化。<a id="a-39"></a>皆生如来圆觉妙心。<a id="a-3A"></a>犹如空华。<a id="a-3B"></a>从空而有。<a id="a-3C"></a>幻华虽灭。<a id="a-3D"></a>空性不坏。<a id="a-3E"></a>众生幻心。<a id="a-3F"></a>还依幻灭。<a id="a-3G"></a>诸幻尽灭。<a id="a-3H"></a>觉心不动。<a id="a-3I"></a>依幻说觉。<a id="a-3J"></a>亦名为幻。<a id="a-3K"></a>若说有觉。<a id="a-3L"></a>犹未离幻。<a id="a-3M"></a>说无觉者。<a id="a-3N"></a>亦复如是。<a id="a-3O"></a>是故幻灭。<a id="a-3P"></a>名为不动。<a id="a-3Q"></a>善男子。<a id="a-3R"></a>一切菩萨。<a id="a-3S"></a>及末世众生。<a id="a-3T"></a>应当远离一切幻化虚妄境界。<a id="a-3U"></a>由坚执持远离心故。<a id="a-3V"></a>心如幻者。<a id="a-3W"></a>亦复远离。<a id="a-3X"></a>远离为幻。<a id="a-3Y"></a>亦复远离。<a id="a-3Z"></a>离远离幻。<a id="a-3a"></a>亦复远离。<a id="a-3b"></a>得无所离。<a id="a-3c"></a>即除诸幻。<a id="a-3d"></a>譬如钻火。<a id="a-3e"></a>两木相因。<a id="a-3f"></a>火出木尽灰飞烟灭。<a id="a-3g"></a>以幻修幻。<a id="a-3h"></a>亦复如是。<a id="a-3i"></a>诸幻虽尽。<a id="a-3j"></a>不入断灭。<a id="a-3k"></a>善男子。<a id="a-3l"></a>知幻即离。<a id="a-3m"></a>不作方便。<a id="a-3n"></a>离幻即觉。<a id="a-3o"></a>亦无渐次。<a id="a-3p"></a>一切菩萨。<a id="a-3q"></a>及末世众生。<a id="a-3r"></a>依此修行。<a id="a-3s"></a>如是乃能永离诸幻。<a id="a-3t"></a>释曰。<a id="a-3u"></a>知幻即离不作方便者。<a id="a-3v"></a>以幻无定相。<a id="a-3w"></a>自性常离。<a id="a-3x"></a>离即空也。<a id="a-3y"></a>即一切凡圣垢净万法。<a id="a-3z"></a>皆同幻如空故。<a id="a-40"></a>何用更作方便而求离。<a id="a-41"></a>离幻即觉亦无渐次者。<a id="a-42"></a>当离之时。<a id="a-43"></a>全成大觉。<a id="a-44"></a>即离即觉。<a id="a-45"></a>平等一照。<a id="a-46"></a>既无前后。<a id="a-47"></a>岂有渐次耶。</p>
  <p id="a48">密严经偈云。<a id="a-49"></a>一切诸世间。<a id="a-4A"></a>譬如热时炎。<a id="a-4B"></a>以诸不实相。<a id="a-4C"></a>无而妄分别。<a id="a-4D"></a>觉因所觉生。<a id="a-4E"></a>所觉依能觉。<a id="a-4F"></a>离一则无二。<a id="a-4G"></a>譬如光共影。<a id="a-4H"></a>无心亦无境。<a id="a-4I"></a>量及所量事。<a id="a-4J"></a>但依于一心。<a id="a-4K"></a>如是而分别。<a id="a-4L"></a>能知所知法。<a id="a-4M"></a>唯依心妄计。<a id="a-4N"></a>若了所知无。<a id="a-4O"></a>能知则非有。<a id="a-4P"></a>心为法自性。<a id="a-4Q"></a>及人之所渴。<a id="a-4R"></a>入于八地中。<a id="a-4S"></a>而彼得清净。<a id="a-4T"></a>九地行禅定。<a id="a-4U"></a>十地大开觉。<a id="a-4V"></a>法水灌其顶。<a id="a-4W"></a>而成世所尊。<a id="a-4X"></a>法身无有尽。<a id="a-4Y"></a>是佛之境界。<a id="a-4Z"></a>究竟如虚空。<a id="a-4a"></a>心识亦如是。<a id="a-4b"></a>又云。<a id="a-4c"></a>尔时金刚藏菩萨告诸大众。<a id="a-4d"></a>仁者。<a id="a-4e"></a>阿赖耶识。<a id="a-4f"></a>从无始来。<a id="a-4g"></a>为戏论熏习。<a id="a-4h"></a>诸业所系。<a id="a-4i"></a>轮回不已。<a id="a-4j"></a>如海因风。<a id="a-4k"></a>起诸识浪。<a id="a-4l"></a>恒生恒灭。<a id="a-4m"></a>不断不常。<a id="a-4n"></a>而诸众生。<a id="a-4o"></a>不自觉知。<a id="a-4p"></a>随于自识。<a id="a-4q"></a>现众境界。<a id="a-4r"></a>若自了知。<a id="a-4s"></a>如火焚薪。<a id="a-4t"></a>即皆息灭。<a id="a-4u"></a>入无漏位。<a id="a-4v"></a>名为圣人。</p>
  <p id="a4w">楞伽经云。<a id="a-4x"></a>第一义谛者。<a id="a-4y"></a>但唯是心。<a id="a-4z"></a>种种外相。<a id="a-50"></a>悉皆无有。<a id="a-51"></a>彼愚夫执着恶见。<a id="a-52"></a>欺诳自他。<a id="a-53"></a>不能明见一切诸法。<a id="a-54"></a>如实住处。<a id="a-55"></a>大慧。<a id="a-56"></a>一切诸法如实者。<a id="a-57"></a>谓能了达唯心所现。</p>
  <p id="a58">首楞严经云。<a id="a-59"></a>佛告文殊。<a id="a-5A"></a>及诸大众。<a id="a-5B"></a>十方如来。<a id="a-5C"></a>及大菩萨。<a id="a-5D"></a>于其自住三摩地中。<a id="a-5E"></a>见与见缘。<a id="a-5F"></a>并所想相。<a id="a-5G"></a>如虚空华。<a id="a-5H"></a>本无所有。<a id="a-5I"></a>此见及缘。<a id="a-5J"></a>元是菩提妙净明体。<a id="a-5K"></a>云何于中。<a id="a-5L"></a>有是非是。<a id="a-5M"></a>文殊。<a id="a-5N"></a>吾今问汝。<a id="a-5O"></a>如汝文殊。<a id="a-5P"></a>更有文殊。<a id="a-5Q"></a>是文殊者。<a id="a-5R"></a>为无文殊。<a id="a-5S"></a>如是世尊。<a id="a-5T"></a>我真文殊。<a id="a-5U"></a>无是文殊。<a id="a-5V"></a>何以故。<a id="a-5W"></a>若有是者。<a id="a-5X"></a>则二文殊。<a id="a-5Y"></a>然我今日。<a id="a-5Z"></a>非无文殊。<a id="a-5a"></a>于中实无是非二相。<a id="a-5b"></a>佛言。<a id="a-5c"></a>此见妙明。<a id="a-5d"></a>与诸空尘。<a id="a-5e"></a>亦复如是。<a id="a-5f"></a>本是妙明无上菩提。<a id="a-5g"></a>净圆真心。<a id="a-5h"></a>妄为色空。<a id="a-5i"></a>及与闻见。<a id="a-5j"></a>如第二月。<a id="a-5k"></a>谁为是月。<a id="a-5l"></a>又谁非月。<a id="a-5m"></a>文殊。<a id="a-5n"></a>但一月真。<a id="a-5o"></a>中间自无是月非月。<a id="a-5p"></a>是以汝今观见与尘。<a id="a-5q"></a>种种发明。<a id="a-5r"></a>名为妄想。<a id="a-5s"></a>不能于中。<a id="a-5t"></a>出是非是。<a id="a-5u"></a>由是精真妙觉明性故。<a id="a-5v"></a>能令汝出指非指。</p>
  <p id="a5w">四十二章经云。<a id="a-5x"></a>出家沙门者。<a id="a-5y"></a>断欲去爱。<a id="a-5z"></a>识自心原。<a id="a-60"></a>达佛本理。<a id="a-61"></a>悟无为法。<a id="a-62"></a>内无所得。<a id="a-63"></a>外无所求。<a id="a-64"></a>心不系道。<a id="a-65"></a>亦不结业。<a id="a-66"></a>无念无作。<a id="a-67"></a>非修非证。<a id="a-68"></a>不历诸位。<a id="a-69"></a>而自崇最。<a id="a-6A"></a>名之曰道。<a id="a-6B"></a>又佛言。<a id="a-6C"></a>睹天地。<a id="a-6D"></a>念非常。<a id="a-6E"></a>睹世界。<a id="a-6F"></a>念非常。<a id="a-6G"></a>睹灵觉。<a id="a-6H"></a>即菩提。<a id="a-6I"></a>如是心识。<a id="a-6J"></a>得道疾矣。</p>
  <p id="a6K">金刚三昧经云。<a id="a-6L"></a>佛言。<a id="a-6M"></a>如是众生之心。<a id="a-6N"></a>实无别境。<a id="a-6O"></a>何以故。<a id="a-6P"></a>心本净故。<a id="a-6Q"></a>理无秽故。<a id="a-6R"></a>以染尘故。<a id="a-6S"></a>名为三界。<a id="a-6T"></a>三界之心。<a id="a-6U"></a>名为别境。<a id="a-6V"></a>是境虚妄。<a id="a-6W"></a>从心化生。<a id="a-6X"></a>心若无妄。<a id="a-6Y"></a>即无别境。<a id="a-6Z"></a>大力菩萨言。<a id="a-6a"></a>心若在净。<a id="a-6b"></a>诸境不生。<a id="a-6c"></a>此心净时。<a id="a-6d"></a>应无三界。<a id="a-6e"></a>佛言。<a id="a-6f"></a>如是。<a id="a-6g"></a>菩萨心不生境。<a id="a-6h"></a>境不生心。<a id="a-6i"></a>何以故。<a id="a-6j"></a>所见诸境。<a id="a-6k"></a>唯所见心。<a id="a-6l"></a>心不幻化。<a id="a-6m"></a>则无所见。</p>
  <p id="a6n">大方广入如来智德不思议经云。<a id="a-6o"></a>皆悉了达诸法实相。<a id="a-6p"></a>自性平等。<a id="a-6q"></a>犹如虚空。<a id="a-6r"></a>又云。<a id="a-6s"></a>于一法中。<a id="a-6t"></a>了一切法。<a id="a-6u"></a>无分别智。<a id="a-6v"></a>常现在前。<a id="a-6w"></a>释曰。<a id="a-6x"></a>一法者。<a id="a-6y"></a>即是自心。<a id="a-6z"></a>此心为诸法平等之性。<a id="a-70"></a>于自心性中了一切法。<a id="a-71"></a>有何分别。</p>
  <p id="a72">不增不减经云。<a id="a-73"></a>甚深义者。<a id="a-74"></a>即第一义谛。<a id="a-75"></a>第一义谛者。<a id="a-76"></a>即众生界。<a id="a-77"></a>众生界者。<a id="a-78"></a>即如来藏。<a id="a-79"></a>如来藏者。<a id="a-7A"></a>即法身。<a id="a-7B"></a>释曰。<a id="a-7C"></a>夫心者。<a id="a-7D"></a>为诸法总持之门。<a id="a-7E"></a>作万有真实之性。<a id="a-7F"></a>故称第一义谛。<a id="a-7G"></a>杂杂心念。<a id="a-7H"></a>故号众生。<a id="a-7I"></a>是心之界。<a id="a-7J"></a>即众生界。<a id="a-7K"></a>从真如性起。<a id="a-7L"></a>名曰如来。<a id="a-7M"></a>无所缺减。<a id="a-7N"></a>乃目为藏。<a id="a-7O"></a>能积聚恒沙功德。<a id="a-7P"></a>故名法身。<a id="a-7Q"></a>是以仁王经云。<a id="a-7R"></a>最初一念。<a id="a-7S"></a>具足八万四千波罗蜜。</p>
  <p id="a7T">集福德三昧经云。<a id="a-7U"></a>如琉璃宝器。<a id="a-7V"></a>随所在处。<a id="a-7W"></a>不失其性。<a id="a-7X"></a>如是若有菩萨住是三昧。<a id="a-7Y"></a>虽在家。<a id="a-7Z"></a>当说是人。<a id="a-7a"></a>名为出家。<a id="a-7b"></a>能不失是法界体性。<a id="a-7c"></a>释曰。<a id="a-7d"></a>是以悟心方能得道。<a id="a-7e"></a>见性是名出家。<a id="a-7f"></a>若见性。<a id="a-7g"></a>则在家出家。<a id="a-7h"></a>若不见性。<a id="a-7i"></a>则出家在家。<a id="a-7j"></a>故阿难未见性前。<a id="a-7k"></a>自忏悔言。<a id="a-7l"></a>我身虽出家。<a id="a-7m"></a>心不入道。</p>
  <p id="a7n">佛地经云。<a id="a-7o"></a>当知清净法界者。<a id="a-7p"></a>譬如虚空。<a id="a-7q"></a>虽遍诸色种种相中。<a id="a-7r"></a>而不可说有种种相。<a id="a-7s"></a>体唯一味。<a id="a-7t"></a>如是如来清净法界。<a id="a-7u"></a>虽复遍至种种相类。<a id="a-7v"></a>所知境界。<a id="a-7w"></a>而不可说有种种相。<a id="a-7x"></a>体唯一味。<a id="a-7y"></a>释曰。<a id="a-7z"></a>清净法界者。<a id="a-80"></a>即一心无杂之法界。<a id="a-81"></a>以法为界。<a id="a-82"></a>岂有边畔。<a id="a-83"></a>则一切色中。<a id="a-84"></a>皆有虚空性。<a id="a-85"></a>况一切法中。<a id="a-86"></a>皆有安乐性。<a id="a-87"></a>以隐覆此性故。<a id="a-88"></a>随所知境。<a id="a-89"></a>应其情量。<a id="a-8A"></a>现种种境界。<a id="a-8B"></a>若以空明。<a id="a-8C"></a>即有空现。<a id="a-8D"></a>若以色明。<a id="a-8E"></a>即有色现。<a id="a-8F"></a>但随处发明。<a id="a-8G"></a>即随处现。<a id="a-8H"></a>所现种种。<a id="a-8I"></a>皆妄心生。<a id="a-8J"></a>相不可得。<a id="a-8K"></a>唯一味真心。<a id="a-8L"></a>湛然不动。</p>
  <p id="a8M">不空罥索经云。<a id="a-8N"></a>持真言者。<a id="a-8O"></a>以心置心。<a id="a-8P"></a>观自心心。<a id="a-8Q"></a>作于一切诸佛如来。<a id="a-8R"></a>广大出生殊胜尊妙。</p>
  <p id="a8S">菩萨地经云。<a id="a-8T"></a>迷圣道者。<a id="a-8U"></a>不知理道。<a id="a-8V"></a>从自心生。<a id="a-8W"></a>唯常苦身。<a id="a-8X"></a>以求解脱。<a id="a-8Y"></a>如犬逐块。<a id="a-8Z"></a>不知寻本。<a id="a-8a"></a>所以大庄严论释云。<a id="a-8b"></a>譬如师子打射时。<a id="a-8c"></a>而彼师子寻逐人来。<a id="a-8d"></a>譬如痴犬。<a id="a-8e"></a>被人打掷。<a id="a-8f"></a>便逐瓦石。<a id="a-8g"></a>不知寻本。<a id="a-8h"></a>言师子者。<a id="a-8i"></a>喻智慧人。<a id="a-8j"></a>解求其本。<a id="a-8k"></a>而灭烦恼。<a id="a-8l"></a>然痴犬者。<a id="a-8m"></a>即是外道。<a id="a-8n"></a>五热炙身。<a id="a-8o"></a>不识心本。</p>
  <p id="a8p">法集经云。<a id="a-8q"></a>能知一切唯是一心。<a id="a-8r"></a>名为心自在。<a id="a-8s"></a>于其掌中出诸珍宝。<a id="a-8t"></a>亦以虚空而为库藏。<a id="a-8u"></a>名为物自在。<a id="a-8v"></a>一切身口意业。<a id="a-8w"></a>以智为本。<a id="a-8x"></a>名智自在。<a id="a-8y"></a>又云。<a id="a-8z"></a>观世音白佛言。<a id="a-90"></a>菩萨。<a id="a-91"></a>若受持一法。<a id="a-92"></a>一切诸佛法。<a id="a-93"></a>自然如在掌中。<a id="a-94"></a>何者是一法。<a id="a-95"></a>所谓大悲。<a id="a-96"></a>释曰。<a id="a-97"></a>此是同体大悲。<a id="a-98"></a>此悲性遍一切众生界故。<a id="a-99"></a>能一雨普润。<a id="a-9A"></a>兰艾齐荣。<a id="a-9B"></a>一念咸收。<a id="a-9C"></a>邪正俱济。</p>
  <p id="a9D">大灌顶经云。<a id="a-9E"></a>禅思比丘。<a id="a-9F"></a>无他想念。<a id="a-9G"></a>唯守一法。<a id="a-9H"></a>然后见真。<a id="a-9I"></a>释曰。<a id="a-9J"></a>一法为宗。<a id="a-9K"></a>诸尘无寄。<a id="a-9L"></a>他缘自绝。<a id="a-9M"></a>妙性显然。<a id="a-9N"></a>志当归一。<a id="a-9O"></a>而何智不明。<a id="a-9P"></a>寻流得源。<a id="a-9Q"></a>而何疑不释。<a id="a-9R"></a>撮要之旨斯莫大焉。</p>
  <p id="a9S">宝云经云。<a id="a-9T"></a>一切诸法。<a id="a-9U"></a>心为上首。<a id="a-9V"></a>若知于心。<a id="a-9W"></a>则能得知一切诸法。</p>
  <p id="a9X">般舟三昧经偈云。<a id="a-9Y"></a>诸佛从心得解脱。<a id="a-9Z"></a>心者无垢名清净。<a id="a-9a"></a>五道鲜洁不受染。<a id="a-9b"></a>有解此者成大道。<a id="a-9c"></a>释曰。<a id="a-9d"></a>五道由心。<a id="a-9e"></a>心体常净。<a id="a-9f"></a>虽遍五道。<a id="a-9g"></a>不受彼色。<a id="a-9h"></a>则沦五趣而不坠。<a id="a-9i"></a>居一相而非升。<a id="a-9j"></a>展法界而不周。<a id="a-9k"></a>入微尘而非缩。<a id="a-9l"></a>以真如一心。<a id="a-9m"></a>本性清净无增减故。<a id="a-9n"></a>以此一法。<a id="a-9o"></a>能收一切。<a id="a-9p"></a>似滥觞一滴之水。<a id="a-9q"></a>与四海水润性无差。<a id="a-9r"></a>如芥子孔中之空。<a id="a-9s"></a>等十方空包容匪别。<a id="a-9t"></a>故云天得一以清。<a id="a-9u"></a>地得一以宁。<a id="a-9v"></a>万物得一以生。<a id="a-9w"></a>今得一而道成。<a id="a-9x"></a>又云。<a id="a-9y"></a>圣人抱一为天下式。<a id="a-9z"></a>即此宗镜。<a id="a-A0"></a>作禅门之法式也。</p>
  <p id="aA1">大方等陀罗尼经云。<a id="a-A2"></a>舍利弗问文殊言。<a id="a-A3"></a>受记当于何求。<a id="a-A4"></a>文殊师利言。<a id="a-A5"></a>当于如如性中求。<a id="a-A6"></a>释曰。<a id="a-A7"></a>如如性。<a id="a-A8"></a>即是一切众生真心之性。</p>
  <p id="aA9">思益经云。<a id="a-AA"></a>众生如。<a id="a-AB"></a>即是漏尽解脱如。<a id="a-AC"></a>以一切法。<a id="a-AD"></a>悉入于如。<a id="a-AE"></a>无有体性。<a id="a-AF"></a>即是诸佛解脱。<a id="a-AG"></a>于众生心行中求。</p>
  <p id="aAH">因果经偈云。<a id="a-AI"></a>一切造善恶。<a id="a-AJ"></a>皆从心想生。<a id="a-AK"></a>是故真出家。<a id="a-AL"></a>皆以心为本。</p>
  <p id="aAM">大法炬陀罗尼经云。<a id="a-AN"></a>佛告毗舍佉。<a id="a-AO"></a>如是色相。<a id="a-AP"></a>不可眼见。<a id="a-AQ"></a>当知彼是心识境界。<a id="a-AR"></a>唯意所知。<a id="a-AS"></a>是故不可以眼见。<a id="a-AT"></a>毗舍佉。<a id="a-AU"></a>一切众生所有心意。<a id="a-AV"></a>不可言说。<a id="a-AW"></a>唯佛智知。</p>
  <p id="aAX">像法决疑经云。<a id="a-AY"></a>今日坐中无央数众。<a id="a-AZ"></a>各见不同。<a id="a-Aa"></a>或见如来入涅槃。<a id="a-Ab"></a>或见如来住世一劫。<a id="a-Ac"></a>若减一劫。<a id="a-Ad"></a>若无量劫。<a id="a-Ae"></a>或见如来丈六之身。<a id="a-Af"></a>或见小身。<a id="a-Ag"></a>或见大身。<a id="a-Ah"></a>或见报身。<a id="a-Ai"></a>莲华藏世界海。<a id="a-Aj"></a>为千百亿释迦牟尼佛。<a id="a-Ak"></a>说心地法门。<a id="a-Al"></a>或见法身。<a id="a-Am"></a>同于虚空。<a id="a-An"></a>无有分别。<a id="a-Ao"></a>无相无碍。<a id="a-Ap"></a>遍同法界。<a id="a-Aq"></a>或见此处。<a id="a-Ar"></a>山林地土沙砾。<a id="a-As"></a>或见七宝。<a id="a-At"></a>或见此处。<a id="a-Au"></a>乃是三世诸佛所行之处。<a id="a-Av"></a>或见此处。<a id="a-Aw"></a>即是不思议诸佛境界真实之法。<a id="a-Ax"></a>释曰。<a id="a-Ay"></a>故知佛无定形。<a id="a-Az"></a>随识而自分粗妙。<a id="a-B0"></a>境无异相。<a id="a-B1"></a>因心而空见短长。<a id="a-B2"></a>可谓现证法门。<a id="a-B3"></a>理归宗镜。</p>
  <p id="aB4">如来兴显经偈云。<a id="a-B5"></a>诸佛所行性。<a id="a-B6"></a>一切诸众生。<a id="a-B7"></a>皆在心性中。<a id="a-B8"></a>相可相同相。</p>
  <p id="aB9">现宝藏经云。<a id="a-BA"></a>菩萨问文殊师利。<a id="a-BB"></a>以何缘故。<a id="a-BC"></a>一切诸法皆是佛法。<a id="a-BD"></a>文殊言。<a id="a-BE"></a>如佛智所觉。<a id="a-BF"></a>又问。<a id="a-BG"></a>如何佛智所觉。<a id="a-BH"></a>乃至答言。<a id="a-BI"></a>解自心如故。</p>
  <p id="aBJ">修行慈分经云。<a id="a-BK"></a>一切诸法。<a id="a-BL"></a>体相微细。<a id="a-BM"></a>皆悉空寂。<a id="a-BN"></a>凡夫之人。<a id="a-BO"></a>以自分别。<a id="a-BP"></a>生诸境界。<a id="a-BQ"></a>自分别中。<a id="a-BR"></a>还自系缚。<a id="a-BS"></a>乃至未了心之自性。<a id="a-BT"></a>剂尔许时。<a id="a-BU"></a>如在梦中。<a id="a-BV"></a>妄着诸境。<a id="a-BW"></a>复应观察一切三界。<a id="a-BX"></a>皆悉是空。<a id="a-BY"></a>空不碍空。</p>
  <p id="aBZ">入楞伽经偈云。<a id="a-Ba"></a>尔时佛神力。<a id="a-Bb"></a>复化作山城。<a id="a-Bc"></a>崔嵬百千相。<a id="a-Bd"></a>严饰对须弥。<a id="a-Be"></a>无量亿华园。<a id="a-Bf"></a>皆是众宝林。<a id="a-Bg"></a>香气广流布。<a id="a-Bh"></a>芬馥未曾闻。<a id="a-Bi"></a>一一宝山中。<a id="a-Bj"></a>皆示现佛身。<a id="a-Bk"></a>亦有罗婆那。<a id="a-Bl"></a>夜叉众等住。<a id="a-Bm"></a>十方佛国土。<a id="a-Bn"></a>及于诸佛身。<a id="a-Bo"></a>佛子夜叉王。<a id="a-Bp"></a>皆来集彼山。<a id="a-Bq"></a>而此楞伽城。<a id="a-Br"></a>所有诸众等。<a id="a-Bs"></a>皆悉见自身。<a id="a-Bt"></a>入化楞伽中。<a id="a-Bu"></a>如来神力作。<a id="a-Bv"></a>亦同彼楞伽。<a id="a-Bw"></a>诸山及园林。<a id="a-Bx"></a>宝庄严亦尔。<a id="a-By"></a>一一山中佛。<a id="a-Bz"></a>皆有大慧问。<a id="a-C0"></a>如来悉为说。<a id="a-C1"></a>内身所证法。<a id="a-C2"></a>出百千妙声。<a id="a-C3"></a>说此经法已。<a id="a-C4"></a>佛及诸佛子。<a id="a-C5"></a>一切隐不现。<a id="a-C6"></a>罗婆那夜叉。<a id="a-C7"></a>忽然见自身。<a id="a-C8"></a>在己本宫殿。<a id="a-C9"></a>更不见余物。<a id="a-CA"></a>而作是思惟。<a id="a-CB"></a>向见者谁作。<a id="a-CC"></a>说法者为谁。<a id="a-CD"></a>是谁而听闻。<a id="a-CE"></a>我所见何法。<a id="a-CF"></a>而有此等事。<a id="a-CG"></a>彼诸佛国土。<a id="a-CH"></a>及诸如来身。<a id="a-CI"></a>如此诸妙事。<a id="a-CJ"></a>今皆何处去。<a id="a-CK"></a>为是梦所忆。<a id="a-CL"></a>为是幻所作。<a id="a-CM"></a>为是实城邑。<a id="a-CN"></a>为乾闼婆城。<a id="a-CO"></a>为是翳妄见。<a id="a-CP"></a>为是阳焰起。<a id="a-CQ"></a>为梦石女生。<a id="a-CR"></a>为我见火轮。<a id="a-CS"></a>为见火轮烟。<a id="a-CT"></a>我所见云何。<a id="a-CU"></a>复自深思惟。<a id="a-CV"></a>诸法体如是。<a id="a-CW"></a>唯自心境界。<a id="a-CX"></a>内心能证知。<a id="a-CY"></a>而诸凡夫等。<a id="a-CZ"></a>无明所覆障。<a id="a-Ca"></a>虚妄心分别。<a id="a-Cb"></a>而不能觉知。<a id="a-Cc"></a>能见及所见。<a id="a-Cd"></a>一切不可得。<a id="a-Ce"></a>说者及所说。<a id="a-Cf"></a>如是等亦无。<a id="a-Cg"></a>佛法真实体。<a id="a-Ch"></a>非有亦非无。<a id="a-Ci"></a>法相恒如是。<a id="a-Cj"></a>唯自心分别。<a id="a-Ck"></a>如见物为实。<a id="a-Cl"></a>彼人不见佛。<a id="a-Cm"></a>不住分别心。<a id="a-Cn"></a>亦不能见佛。<a id="a-Co"></a>不见有诸行。<a id="a-Cp"></a>如是名为佛。<a id="a-Cq"></a>若能如是见。<a id="a-Cr"></a>彼人见如来。<a id="a-Cs"></a>智者如是观。<a id="a-Ct"></a>一切诸境界。<a id="a-Cu"></a>转身得妙身。<a id="a-Cv"></a>即是佛菩萨。</p>
  <p id="aCw">虚空孕菩萨经偈云。<a id="a-Cx"></a>一切诸法相。<a id="a-Cy"></a>真实无知者。<a id="a-Cz"></a>若人住诸阴。<a id="a-D0"></a>六根皆蔽塞。<a id="a-D1"></a>释曰。<a id="a-D2"></a>故知诸法皆真。<a id="a-D3"></a>无知无见。<a id="a-D4"></a>才有知见。<a id="a-D5"></a>即落识阴。<a id="a-D6"></a>则一心不通。<a id="a-D7"></a>六根闇塞。<a id="a-D8"></a>终不能见无见之见知无知之知。<a id="a-D9"></a>若有见之见。<a id="a-DA"></a>则不见一切。<a id="a-DB"></a>若无知之知。<a id="a-DC"></a>则无所不知。<a id="a-DD"></a>所以贤护经云。<a id="a-DE"></a>若菩萨观四念处时。<a id="a-DF"></a>无法可见。<a id="a-DG"></a>无声可闻。<a id="a-DH"></a>无闻见故。<a id="a-DI"></a>则无有法可得分别。<a id="a-DJ"></a>亦无有法可得思惟。<a id="a-DK"></a>而亦非瞽盲聋故。<a id="a-DL"></a>但是诸法无可见故。<a id="a-DM"></a>以唯一真心。<a id="a-DN"></a>见外无法。</p>
  <p id="aDO">宝星经云。<a id="a-DP"></a>尔时世尊。<a id="a-DQ"></a>告妙音梵王。<a id="a-DR"></a>汝今何故目不暂舍。<a id="a-DS"></a>乃至无相观于我耶。<a id="a-DT"></a>善男子。<a id="a-DU"></a>颇有一法名为佛耶。<a id="a-DV"></a>颇有一物可名为名耶。<a id="a-DW"></a>释曰。<a id="a-DX"></a>故知名体俱空。<a id="a-DY"></a>妙旨斯在。<a id="a-DZ"></a>是以绝观。<a id="a-Da"></a>方见如来。<a id="a-Db"></a>有无之观。<a id="a-Dc"></a>皆是虚妄。<a id="a-Dd"></a>不入宗镜。<a id="a-De"></a>岂辩真佛乎。</p>
  <p id="aDf">十住断结经云。<a id="a-Dg"></a>一切诸法。<a id="a-Dh"></a>常自存在。<a id="a-Di"></a>众生不达。<a id="a-Dj"></a>为兴庄严。<a id="a-Dk"></a>法法自生。<a id="a-Dl"></a>法法自灭。<a id="a-Dm"></a>法法不生。<a id="a-Dn"></a>法法不灭。<a id="a-Do"></a>法生法灭。<a id="a-Dp"></a>性不移转。<a id="a-Dq"></a>斯是菩萨大士之道。<a id="a-Dr"></a>非诸凡俗之所及也。<a id="a-Ds"></a>释曰。<a id="a-Dt"></a>一切诸法常自存在者。<a id="a-Du"></a>真心不易。<a id="a-Dv"></a>性相恒如。<a id="a-Dw"></a>众生不达为兴庄严者。<a id="a-Dx"></a>以外道执断见。<a id="a-Dy"></a>小乘证无常。<a id="a-Dz"></a>菩萨为对治凡小故。<a id="a-E0"></a>不尽有为。<a id="a-E1"></a>常修福业。<a id="a-E2"></a>不住无为。<a id="a-E3"></a>深入智渊。<a id="a-E4"></a>广大庄严云兴万行。<a id="a-E5"></a>念念圆满十波罗蜜。<a id="a-E6"></a>拔断常外道之曲木。<a id="a-E7"></a>出邪见之稠林。<a id="a-E8"></a>拯偏真小果之矬身。<a id="a-E9"></a>升解脱之坑底。<a id="a-EA"></a>所以华严经云。<a id="a-EB"></a>第七远行地。<a id="a-EC"></a>当修十种方便慧殊胜道。<a id="a-ED"></a>所谓虽善修空无相无愿三昧。<a id="a-EE"></a>而慈悲不舍众生。<a id="a-EF"></a>虽得诸佛平等法。<a id="a-EG"></a>而乐常供养佛。<a id="a-EH"></a>虽入观空智门。<a id="a-EI"></a>而勤修习福德。<a id="a-EJ"></a>虽远离三界。<a id="a-EK"></a>而庄严三界。<a id="a-EL"></a>虽毕竟寂灭诸烦恼焰。<a id="a-EM"></a>而能为一切众生起灭贪嗔痴烦恼焰。<a id="a-EN"></a>虽知诸法如幻如梦。<a id="a-EO"></a>如影如响。<a id="a-EP"></a>如焰如化。<a id="a-EQ"></a>如水中月。<a id="a-ER"></a>如镜中像。<a id="a-ES"></a>自性无二。<a id="a-ET"></a>而随心作业。<a id="a-EU"></a>无量差别。<a id="a-EV"></a>虽知一切国土。<a id="a-EW"></a>犹如虚空。<a id="a-EX"></a>而能以清净妙行。<a id="a-EY"></a>庄严佛土。<a id="a-EZ"></a>虽知诸佛法身。<a id="a-Ea"></a>本性无身。<a id="a-Eb"></a>而以相好庄严其身。<a id="a-Ec"></a>虽知诸佛音声。<a id="a-Ed"></a>性空寂灭。<a id="a-Ee"></a>不可言说。<a id="a-Ef"></a>而能随一切众生。<a id="a-Eg"></a>出种种差别清净音声。<a id="a-Eh"></a>虽随诸佛了知三世唯是一念。<a id="a-Ei"></a>而随众生意解分别。<a id="a-Ej"></a>以种种相。<a id="a-Ek"></a>种种时。<a id="a-El"></a>种种劫数而修行。<a id="a-Em"></a>释曰。<a id="a-En"></a>经云。<a id="a-Eo"></a>虽善修空无相无愿三昧者。<a id="a-Ep"></a>是对治凡夫著有徇乐之见。<a id="a-Eq"></a>而慈悲不舍众生者。<a id="a-Er"></a>是对治二乘沈空畏苦之见。<a id="a-Es"></a>下诸句义。<a id="a-Et"></a>皆同此释。<a id="a-Eu"></a>故云。<a id="a-Ev"></a>声闻畏苦。<a id="a-Ew"></a>缘觉无悲。<a id="a-Ex"></a>俱失菩萨二利之行。</p>
  <p id="aEy">须真天子经云。<a id="a-Ez"></a>须真天子。<a id="a-F0"></a>问文殊师利。<a id="a-F1"></a>菩萨。<a id="a-F2"></a>不从三脱门而求道耶。<a id="a-F3"></a>文殊答言。<a id="a-F4"></a>天子。<a id="a-F5"></a>不可从空而成道。<a id="a-F6"></a>亦不可于无相而成道。<a id="a-F7"></a>亦不可于无愿而成道也。<a id="a-F8"></a>所以者何。<a id="a-F9"></a>于是中无心意识。<a id="a-FA"></a>念亦无动故。<a id="a-FB"></a>有心意识念念动者。<a id="a-FC"></a>乃成其道也。<a id="a-FD"></a>释曰。<a id="a-FE"></a>若取三解脱门作证者。<a id="a-FF"></a>即是溺实际之海。<a id="a-FG"></a>背灵觉之原。<a id="a-FH"></a>遗性徇空。<a id="a-FI"></a>何成大道。<a id="a-FJ"></a>若直了神解心性。<a id="a-FK"></a>念念菩提果圆。<a id="a-FL"></a>不堕断见之邪无。<a id="a-FM"></a>岂涉常见之实有。<a id="a-FN"></a>介尔起意。<a id="a-FO"></a>大用现前。<a id="a-FP"></a>无得无依。<a id="a-FQ"></a>非取非舍。<a id="a-FR"></a>从真起行。<a id="a-FS"></a>体用相收。<a id="a-FT"></a>以行契真。<a id="a-FU"></a>卷舒一际。<a id="a-FV"></a>可谓心心合道。<a id="a-FW"></a>念念冥真矣。<a id="a-FX"></a>故还原观云。<a id="a-FY"></a>用则波腾海沸。<a id="a-FZ"></a>全真体以运行。<a id="a-Fa"></a>体则镜净水澄。<a id="a-Fb"></a>举随缘而会寂。<a id="a-Fc"></a>斯则不离体之用。<a id="a-Fd"></a>用乃波腾。<a id="a-Fe"></a>不离用之体。<a id="a-Ff"></a>体常湛寂。<a id="a-Fg"></a>体虽湛寂。<a id="a-Fh"></a>常在万缘。<a id="a-Fi"></a>用虽波腾恒冥一际。</p>
  <p id="aFj">大方广师子吼经云。<a id="a-Fk"></a>佛告电鬘菩萨。<a id="a-Fl"></a>善男子。<a id="a-Fm"></a>法唯一字。<a id="a-Fn"></a>所谓无字。<a id="a-Fo"></a>本无言说。<a id="a-Fp"></a>何所言说。<a id="a-Fq"></a>善男子。<a id="a-Fr"></a>当知无说。<a id="a-Fs"></a>是为真说。<a id="a-Ft"></a>尔时净身菩萨。<a id="a-Fu"></a>承佛威神白佛言。<a id="a-Fv"></a>世尊。<a id="a-Fw"></a>若无所说。<a id="a-Fx"></a>是为真说者。<a id="a-Fy"></a>哑默不言。<a id="a-Fz"></a>皆应说法。<a id="a-G0"></a>佛言。<a id="a-G1"></a>如是。<a id="a-G2"></a>善男子。<a id="a-G3"></a>如汝所说。<a id="a-G4"></a>非唯哑默者说法。<a id="a-G5"></a>不哑默者。<a id="a-G6"></a>亦皆说法。<a id="a-G7"></a>而不知法。<a id="a-G8"></a>世尊。<a id="a-G9"></a>云何一切众生说法而不知法。<a id="a-GA"></a>善男子。<a id="a-GB"></a>如生盲人。<a id="a-GC"></a>处日光中而不见日。<a id="a-GD"></a>傍人为说。<a id="a-GE"></a>以他声故。<a id="a-GF"></a>乃知有日。<a id="a-GG"></a>如是诸法。<a id="a-GH"></a>悉入法界。<a id="a-GI"></a>法界无字。<a id="a-GJ"></a>离诸字性。<a id="a-GK"></a>非诸众生而能宣辩。<a id="a-GL"></a>释曰。<a id="a-GM"></a>审知未达宗人。<a id="a-GN"></a>依通见解。<a id="a-GO"></a>随他语转。<a id="a-GP"></a>妄有所说。<a id="a-GQ"></a>如彼盲者。<a id="a-GR"></a>不见日光。<a id="a-GS"></a>听傍人声。<a id="a-GT"></a>岂穷日体。<a id="a-GU"></a>若眼开亲见。<a id="a-GV"></a>即知本无名字言说。<a id="a-GW"></a>故知有言伤旨。<a id="a-GX"></a>不达法界。<a id="a-GY"></a>是以经云。<a id="a-GZ"></a>如是诸法。<a id="a-Ga"></a>悉入法界。<a id="a-Gb"></a>法界无字。<a id="a-Gc"></a>离诸字性。<a id="a-Gd"></a>若能深达一字唯心法界。<a id="a-Ge"></a>自然言语道断。<a id="a-Gf"></a>法尔知解情亡。<a id="a-Gg"></a>岂是无辩。<a id="a-Gh"></a>智不能穷也。<a id="a-Gi"></a>如肇论云。<a id="a-Gj"></a>释迦掩室于摩竭。<a id="a-Gk"></a>净名杜口于毗耶。<a id="a-Gl"></a>须菩提唱无说以显道。<a id="a-Gm"></a>释梵绝听而雨华。<a id="a-Gn"></a>斯则理为神御。<a id="a-Go"></a>口以之默。<a id="a-Gp"></a>岂曰无辩。<a id="a-Gq"></a>辩所不能言也。</p>
  <p id="aGr">普超三昧经决狐疑品云。<a id="a-Gs"></a>于是阿阇世王曰。<a id="a-Gt"></a>唯愿濡首。<a id="a-Gu"></a>解我狐疑。<a id="a-Gv"></a>濡首答言。<a id="a-Gw"></a>大王所疑。<a id="a-Gx"></a>恒河沙等诸佛世尊。<a id="a-Gy"></a>所不能决。<a id="a-Gz"></a>时王自省无救护。<a id="a-H0"></a>从榻而堕。<a id="a-H1"></a>如断大树。<a id="a-H2"></a>摧折躄地。<a id="a-H3"></a>大迦葉曰。<a id="a-H4"></a>大王。<a id="a-H5"></a>自安。<a id="a-H6"></a>莫怀恐懅勿以为惧。<a id="a-H7"></a>所以者何。<a id="a-H8"></a>濡首童真。<a id="a-H9"></a>被大智铠。<a id="a-HA"></a>善权方便。<a id="a-HB"></a>而设此言。<a id="a-HC"></a>可徐而问。<a id="a-HD"></a>时王即起。<a id="a-HE"></a>问濡首曰。<a id="a-HF"></a>向者所说恒河沙诸佛。<a id="a-HG"></a>不能为我而决狐疑。<a id="a-HH"></a>濡首报曰。<a id="a-HI"></a>王意云何。<a id="a-HJ"></a>假若有人。<a id="a-HK"></a>而自说言。<a id="a-HL"></a>我以尘暝灰烟云雾污染虚空。<a id="a-HM"></a>宁堪任乎。<a id="a-HN"></a>答。<a id="a-HO"></a>不能污。<a id="a-HP"></a>濡首又问。<a id="a-HQ"></a>设令大王。<a id="a-HR"></a>取此空洗之使净。<a id="a-HS"></a>宁堪任乎。<a id="a-HT"></a>答曰。<a id="a-HU"></a>不能净。<a id="a-HV"></a>濡首报曰。<a id="a-HW"></a>吾以是向者说言恒河沙等诸佛世尊所不能决也。<a id="a-HX"></a>释曰。<a id="a-HY"></a>一切众生。<a id="a-HZ"></a>不了自性清净心故。<a id="a-Ha"></a>妄生垢净。<a id="a-Hb"></a>迷悟自没。<a id="a-Hc"></a>遂于无疑中起疑。<a id="a-Hd"></a>于无决中求决。<a id="a-He"></a>若能谛了。<a id="a-Hf"></a>豁尔意消。<a id="a-Hg"></a>即见一切染净诸法。<a id="a-Hh"></a>皆同虚空性。<a id="a-Hi"></a>既达虚空性不可染净。<a id="a-Hj"></a>方悟本心未曾迷悟。<a id="a-Hk"></a>设有说无生无得之理。<a id="a-Hl"></a>皆是一期随宜方便。<a id="a-Hm"></a>若入宗镜。<a id="a-Hn"></a>妙旨了然。<a id="a-Ho"></a>尚无疑与无疑。<a id="a-Hp"></a>何怀决不决耶。</p>
  <p id="aHq">月灯三昧经颂云。<a id="a-Hr"></a>譬如有童女。<a id="a-Hs"></a>夜卧梦产子。<a id="a-Ht"></a>生欣死忧戚。<a id="a-Hu"></a>诸法亦复然。<a id="a-Hv"></a>如人饮酒醉。<a id="a-Hw"></a>见地悉回转。<a id="a-Hx"></a>其实未曾动。<a id="a-Hy"></a>诸法亦复然。<a id="a-Hz"></a>如净虚空月。<a id="a-I0"></a>影现于清池。<a id="a-I1"></a>非月形入水。<a id="a-I2"></a>诸法亦复然。<a id="a-I3"></a>如人自好喜。<a id="a-I4"></a>执镜而照面。<a id="a-I5"></a>镜像不可得。<a id="a-I6"></a>诸法亦复然。<a id="a-I7"></a>如人在山谷。<a id="a-I8"></a>歌哭言笑响。<a id="a-I9"></a>闻声不可得。<a id="a-IA"></a>诸法亦复然。<a id="a-IB"></a>释曰。<a id="a-IC"></a>狂醉见闻。<a id="a-ID"></a>事何真实。<a id="a-IE"></a>昏梦境界。<a id="a-IF"></a>忧喜皆虚。<a id="a-IG"></a>镜里之形。<a id="a-IH"></a>因谁所起。<a id="a-II"></a>谷中之响。<a id="a-IJ"></a>起自何来。<a id="a-IK"></a>所以入楞伽经云。<a id="a-IL"></a>佛告楞伽王。<a id="a-IM"></a>譬如有人。<a id="a-IN"></a>于水镜中。<a id="a-IO"></a>自见其像。<a id="a-IP"></a>于灯月中。<a id="a-IQ"></a>自见其影。<a id="a-IR"></a>于山谷中。<a id="a-IS"></a>自闻其响。<a id="a-IT"></a>便生分别。<a id="a-IU"></a>而起取着。<a id="a-IV"></a>此亦如是。<a id="a-IW"></a>法与非法。<a id="a-IX"></a>唯是分别。<a id="a-IY"></a>由分别故。<a id="a-IZ"></a>不能舍离。<a id="a-Ia"></a>但更增长一切虚妄。<a id="a-Ib"></a>不得寂灭。<a id="a-Ic"></a>寂灭者。<a id="a-Id"></a>所谓一心。<a id="a-Ie"></a>一心者。<a id="a-If"></a>是最胜三昧。<a id="a-Ig"></a>从此能生自证圣智。<a id="a-Ih"></a>以如来藏而为境界。</p>
  <p id="aIi">法王经云。<a id="a-Ij"></a>于诸法中。<a id="a-Ik"></a>若说高下。<a id="a-Il"></a>即名邪说。<a id="a-Im"></a>其口当破。<a id="a-In"></a>其舌当裂。<a id="a-Io"></a>何以故。<a id="a-Ip"></a>一切众生。<a id="a-Iq"></a>心垢同一垢。<a id="a-Ir"></a>心净同一净。<a id="a-Is"></a>众生若病同一病。<a id="a-It"></a>众生须药。<a id="a-Iu"></a>应须一药。<a id="a-Iv"></a>若说多法。<a id="a-Iw"></a>即名颠倒。<a id="a-Ix"></a>何以故。<a id="a-Iy"></a>为妄分别。<a id="a-Iz"></a>析善恶法。<a id="a-J0"></a>破一切法故。<a id="a-J1"></a>随机说法。<a id="a-J2"></a>断佛道故。<a id="a-J3"></a>释曰。<a id="a-J4"></a>同一病须一药者。<a id="a-J5"></a>以一心为病。<a id="a-J6"></a>还以一心为药。<a id="a-J7"></a>以心生则法生。<a id="a-J8"></a>心灭则法灭故。<a id="a-J9"></a>若说多法即名颠倒者。<a id="a-JA"></a>若谛自心。<a id="a-JB"></a>尚不得一。<a id="a-JC"></a>何况说多。<a id="a-JD"></a>以心外见法。<a id="a-JE"></a>即成颠倒。<a id="a-JF"></a>如狂心见鬼。<a id="a-JG"></a>病眼生华。<a id="a-JH"></a>无中执有。<a id="a-JI"></a>岂成真正。<a id="a-JJ"></a>随机说法断佛道故者。<a id="a-JK"></a>执有前机。<a id="a-JL"></a>早违大旨。<a id="a-JM"></a>更说多法。<a id="a-JN"></a>实坏正宗。<a id="a-JO"></a>如法华经云。<a id="a-JP"></a>若有深爱法者。<a id="a-JQ"></a>亦不为多说。<a id="a-JR"></a>以心法甚深。<a id="a-JS"></a>非多非少。<a id="a-JT"></a>既不可多说。<a id="a-JU"></a>亦不可少说。<a id="a-JV"></a>以非多故不增。<a id="a-JW"></a>以非少故不减。<a id="a-JX"></a>以不增故不生。<a id="a-JY"></a>以不减故不灭。<a id="a-JZ"></a>故华严经颂云。<a id="a-Ja"></a>一切法不生。<a id="a-Jb"></a>一切法不灭。<a id="a-Jc"></a>若能如是解。<a id="a-Jd"></a>诸佛常现前。<a id="a-Je"></a>又药王菩萨云。<a id="a-Jf"></a>我舍两臂。<a id="a-Jg"></a>必当得佛金色之身。<a id="a-Jh"></a>两臂。<a id="a-Ji"></a>即是断常二法。<a id="a-Jj"></a>若舍生灭断常之见。<a id="a-Jk"></a>则心佛现前。<a id="a-Jl"></a>顿成佛体。<a id="a-Jm"></a>故云必当得佛金色之身。</p>
  <p id="aJn">无涯际总持经云。<a id="a-Jo"></a>一念之顷。<a id="a-Jp"></a>能知三世一切诸法。<a id="a-Jq"></a>悉皆平等。<a id="a-Jr"></a>无不通达。<a id="a-Js"></a>其人终无异行。<a id="a-Jt"></a>亦无异念。<a id="a-Ju"></a>释曰。<a id="a-Jv"></a>无涯际总持经者。<a id="a-Jw"></a>以名标宗。<a id="a-Jx"></a>谓真心无际。<a id="a-Jy"></a>总持万法。<a id="a-Jz"></a>摄归一体。<a id="a-K0"></a>故云平等。<a id="a-K1"></a>如是通达之人。<a id="a-K2"></a>终无异行者。<a id="a-K3"></a>以知心外无法可作差别故。<a id="a-K4"></a>亦无异念者。<a id="a-K5"></a>以心内无法可起思惟故。<a id="a-K6"></a>所以华严经十回向品云。<a id="a-K7"></a>菩萨摩诃萨。<a id="a-K8"></a>如是回向时。<a id="a-K9"></a>眼终不见有不净佛刹。<a id="a-KA"></a>亦不见有异相众生。<a id="a-KB"></a>以心境一如故。</p>
  <p id="aKC">不退转法轮经云。<a id="a-KD"></a>善知一切众生无相。<a id="a-KE"></a>悉同法界。<a id="a-KF"></a>非见非不见。<a id="a-KG"></a>何以故。<a id="a-KH"></a>法界即是一切众生心界。<a id="a-KI"></a>是名信行。</p>
  <p id="aKJ">持世经云。<a id="a-KK"></a>三界唯皆是识。<a id="a-KL"></a>是心意识。<a id="a-KM"></a>亦无形无方。<a id="a-KN"></a>不在法内。<a id="a-KO"></a>不在法外。<a id="a-KP"></a>凡夫为虚妄相应所缚。<a id="a-KQ"></a>于识阴中。<a id="a-KR"></a>贪着于我若我所。</p>
  <p id="aKS">璎珞经云。<a id="a-KT"></a>佛言。<a id="a-KU"></a>吾今有十四亿大众。<a id="a-KV"></a>以金刚口。<a id="a-KW"></a>说决定义。<a id="a-KX"></a>佛子。<a id="a-KY"></a>我昔法会。<a id="a-KZ"></a>有一亿八千无垢大士。<a id="a-Ka"></a>即于法会。<a id="a-Kb"></a>达一性原。<a id="a-Kc"></a>顿觉无二一切诸法。<a id="a-Kd"></a>皆一合相。<a id="a-Ke"></a>从法会出。<a id="a-Kf"></a>各于十方说此璎珞。<a id="a-Kg"></a>又云。<a id="a-Kh"></a>行从心得。<a id="a-Ki"></a>心净道成。</p>
  <p id="aKj">思益经云。<a id="a-Kk"></a>圣人无所断。<a id="a-Kl"></a>凡夫无所生。<a id="a-Km"></a>是二不出法性平等之相。<a id="a-Kn"></a>释曰。<a id="a-Ko"></a>以凡夫迷执心外有法。<a id="a-Kp"></a>妄见法生。<a id="a-Kq"></a>若圣人明见心外无法。<a id="a-Kr"></a>无法可生。<a id="a-Ks"></a>了凡无生。<a id="a-Kt"></a>即圣无断。<a id="a-Ku"></a>则是入一心不二法门。<a id="a-Kv"></a>故云不出法性平等之相。<a id="a-Kw"></a>以无有一法出法性外故。<a id="a-Kx"></a>如华严经颂云。<a id="a-Ky"></a>法性遍在一切处。<a id="a-Kz"></a>一切众生及国土。<a id="a-L0"></a>三世悉在无有余。<a id="a-L1"></a>亦无形相而可得。</p>
  <p id="aL2">胜迹菩萨所解诸法经云。<a id="a-L3"></a>法唯一字。<a id="a-L4"></a>所谓无字。<a id="a-L5"></a>本无言说。<a id="a-L6"></a>当知无说。<a id="a-L7"></a>是为真说。<a id="a-L8"></a>释曰。<a id="a-L9"></a>心为一字中王。<a id="a-LA"></a>摄尽无边之教海。<a id="a-LB"></a>心为诸佛智母。<a id="a-LC"></a>演出无尽之真诠。<a id="a-LD"></a>若能发明。<a id="a-LE"></a>决定信入。<a id="a-LF"></a>则如来常不说法。<a id="a-LG"></a>是名具足多闻。<a id="a-LH"></a>亦是唯愿少闻。<a id="a-LI"></a>多解义趣。<a id="a-LJ"></a>即斯旨矣。<a id="a-LK"></a>故涅槃疏云。<a id="a-LL"></a>涅槃之义。<a id="a-LM"></a>浩然无尽。<a id="a-LN"></a>欲举一蔽诸。<a id="a-LO"></a>指碱谈海者。<a id="a-LP"></a>即一心也。</p>
  <p id="aLQ">法句经偈云。<a id="a-LR"></a>森罗及万像。<a id="a-LS"></a>一法之所印。<a id="a-LT"></a>云何一法中。<a id="a-LU"></a>而见有种种。<a id="a-LV"></a>又云。<a id="a-LW"></a>虽诵千章。<a id="a-LX"></a>句义不正。<a id="a-LY"></a>不如一要。<a id="a-LZ"></a>闻可灭意。<a id="a-La"></a>释曰。<a id="a-Lb"></a>虽诵千章者。<a id="a-Lc"></a>但徇音声。<a id="a-Ld"></a>不知正义。<a id="a-Le"></a>不如一要者。<a id="a-Lf"></a>若了一心。<a id="a-Lg"></a>为万法之要。<a id="a-Lh"></a>达宗则息意。<a id="a-Li"></a>意息则境空。<a id="a-Lj"></a>以万法常虚。<a id="a-Lk"></a>随意生形。<a id="a-Ll"></a>故不思议光菩萨经偈云。<a id="a-Lm"></a>一切非如法。<a id="a-Ln"></a>等住于如中。<a id="a-Lo"></a>觉了知是已。<a id="a-Lp"></a>无过无功德。<a id="a-Lq"></a>释曰。<a id="a-Lr"></a>一切非如法者。<a id="a-Ls"></a>即是心外遍计妄执无体之法。<a id="a-Lt"></a>若了妄无实。<a id="a-Lu"></a>则一切诸法。<a id="a-Lv"></a>等住于一如心中。<a id="a-Lw"></a>如是觉知。<a id="a-Lx"></a>则觉外无法可为对待。<a id="a-Ly"></a>染净俱空故。<a id="a-Lz"></a>如思益经云。<a id="a-M0"></a>菩萨所化众生。<a id="a-M1"></a>无有功德。<a id="a-M2"></a>以无对处故。<a id="a-M3"></a>因有过患。<a id="a-M4"></a>方显功德。<a id="a-M5"></a>以真心遍一切处故。<a id="a-M6"></a>更无一法。<a id="a-M7"></a>可为过患。<a id="a-M8"></a>既无所治过患。<a id="a-M9"></a>亦无能治功德。<a id="a-MA"></a>二俱不立。<a id="a-MB"></a>故云无过无功德。</p>
  <p id="aMC">诸法无行经云。<a id="a-MD"></a>善住天子。<a id="a-ME"></a>问文殊言。<a id="a-MF"></a>若有人来求出家者。<a id="a-MG"></a>当云何答。<a id="a-MH"></a>文殊言。<a id="a-MI"></a>若不发出家心者。<a id="a-MJ"></a>当教汝真出家法。<a id="a-MK"></a>何者。<a id="a-ML"></a>若求出家。<a id="a-MM"></a>是求三界。<a id="a-MN"></a>及以五欲。<a id="a-MO"></a>未来报等。<a id="a-MP"></a>彼不见心。<a id="a-MQ"></a>故不证法。<a id="a-MR"></a>心无为故。<a id="a-MS"></a>故不发心。<a id="a-MT"></a>释曰。<a id="a-MU"></a>若证自心。<a id="a-MV"></a>即入无为之理。<a id="a-MW"></a>若是无为之理。<a id="a-MX"></a>则无心可发。<a id="a-MY"></a>斯则是真发心。<a id="a-MZ"></a>是真出家矣。</p>
  <p id="aMa">法华三昧观经云。<a id="a-Mb"></a>所谓十方三世众生。<a id="a-Mc"></a>若大若小。<a id="a-Md"></a>乃至一称南无佛者。<a id="a-Me"></a>皆当作佛。<a id="a-Mf"></a>唯一大乘。<a id="a-Mg"></a>无二无三。<a id="a-Mh"></a>一切诸法。<a id="a-Mi"></a>一相一门。<a id="a-Mj"></a>所谓无生灭毕竟空相。<a id="a-Mk"></a>唯有此大乘。<a id="a-Ml"></a>无有二也。<a id="a-Mm"></a>习如是观者。<a id="a-Mn"></a>五欲自断。<a id="a-Mo"></a>五盖自除。<a id="a-Mp"></a>五根增长。<a id="a-Mq"></a>即得禅定。<a id="a-Mr"></a>释曰。<a id="a-Ms"></a>一称南无佛。<a id="a-Mt"></a>皆当作佛者。<a id="a-Mu"></a>若法界含生。<a id="a-Mv"></a>三乘五性。<a id="a-Mw"></a>能归命一心。<a id="a-Mx"></a>无不成佛。<a id="a-My"></a>以离自心一相一门。<a id="a-Mz"></a>外更无有法可作归依。<a id="a-N0"></a>无二无三。<a id="a-N1"></a>毕竟空寂。<a id="a-N2"></a>如是观者。<a id="a-N3"></a>五欲自断。<a id="a-N4"></a>以六尘境。<a id="a-N5"></a>随妄念故有。<a id="a-N6"></a>无念则无境。<a id="a-N7"></a>何用更断。<a id="a-N8"></a>故能不断五欲。<a id="a-N9"></a>而净诸根。<a id="a-NA"></a>诸根既净。<a id="a-NB"></a>五盖自除。<a id="a-NC"></a>五根五力。<a id="a-ND"></a>自然增长。<a id="a-NE"></a>不唯即得禅定。<a id="a-NF"></a>乃至六度万行。<a id="a-NG"></a>悉皆成就。<a id="a-NH"></a>如金刚三昧经云。<a id="a-NI"></a>空心不动。<a id="a-NJ"></a>具六波罗蜜。<a id="a-NK"></a>心空则一切皆空。<a id="a-NL"></a>故云唯有此大乘。<a id="a-NM"></a>无有二也。</p>
  <p id="aNN">杂藏经云。<a id="a-NO"></a>为善福随。<a id="a-NP"></a>履恶祸追。<a id="a-NQ"></a>响之应声。<a id="a-NR"></a>善恶如音。<a id="a-NS"></a>非天龙鬼神所授。<a id="a-NT"></a>非先祢所为。<a id="a-NU"></a>造之者心。<a id="a-NV"></a>成者身口矣。<a id="a-NW"></a>佛说偈曰。<a id="a-NX"></a>心为法本。<a id="a-NY"></a>心尊心使。<a id="a-NZ"></a>中心念恶。<a id="a-Na"></a>即言即行。<a id="a-Nb"></a>罪苦自追。<a id="a-Nc"></a>车轹于辙。<a id="a-Nd"></a>心为法本。<a id="a-Ne"></a>心尊心使。<a id="a-Nf"></a>中心念善。<a id="a-Ng"></a>即言即行。<a id="a-Nh"></a>福乐自追。<a id="a-Ni"></a>如影随形。</p>
 </body>
</html>