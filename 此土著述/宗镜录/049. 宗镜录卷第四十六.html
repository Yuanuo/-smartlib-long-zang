<!doctype html>
<html id="z3IBXCM1eZ" data-ver="1902">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第四十六</h1>
  <p id="a2">夫欲显正宗。<a id="a-3"></a>先除邪执者。<a id="a-4"></a>约外道小乘诸古师等。<a id="a-5"></a>谬解唯识正理。<a id="a-6"></a>凡有几种。</p>
  <p id="a7">答。<a id="a-8"></a>不达唯识真性。<a id="a-9"></a>邪执盖多。<a id="a-A"></a>宗镜所明。<a id="a-B"></a>正为于此。<a id="a-C"></a>如唯识论云。<a id="a-D"></a>复有迷谬唯识理者。<a id="a-E"></a>或执外境如识非无。<a id="a-F"></a>或执内识如境非有。<a id="a-G"></a>或执诸识用别体同。<a id="a-H"></a>或执离心无别心所。<a id="a-I"></a>古德云。<a id="a-J"></a>或执外境如识非无者。<a id="a-K"></a>此即有宗。<a id="a-L"></a>依十二处教。<a id="a-M"></a>执心境俱有。<a id="a-N"></a>是第一义。<a id="a-O"></a>论云。<a id="a-P"></a>或执内识如境非有者。<a id="a-Q"></a>释曰。<a id="a-R"></a>此破清辩依密意空教。<a id="a-S"></a>拨识亦无。<a id="a-T"></a>论云。<a id="a-U"></a>或执识用别体同者。<a id="a-V"></a>释曰。<a id="a-W"></a>即大乘一类菩萨。<a id="a-X"></a>言八识体唯是一也。<a id="a-Y"></a>如一水镜。<a id="a-Z"></a>多波像生。<a id="a-a"></a>论云。<a id="a-b"></a>或执离心无别心所者。<a id="a-c"></a>释曰。<a id="a-d"></a>此即经部觉天所计。<a id="a-e"></a>以经言士夫六界。<a id="a-f"></a>染净由心。<a id="a-g"></a>无心所故。<a id="a-h"></a>虽于蕴中亦有心所。<a id="a-i"></a>但于识上分位假立。<a id="a-j"></a>无别实有。<a id="a-k"></a>慈恩大师释护法菩萨唯识论中。<a id="a-l"></a>略有四种。<a id="a-m"></a>一清辩顺世。<a id="a-n"></a>有境无心。<a id="a-o"></a>二中道大乘。<a id="a-p"></a>有心无境。<a id="a-q"></a>三小乘多部。<a id="a-r"></a>有境有心。<a id="a-s"></a>四邪见一说。<a id="a-t"></a>都无心境。<a id="a-u"></a>又四句分别。<a id="a-v"></a>一有见无相。<a id="a-w"></a>谓正量师。<a id="a-x"></a>不作相分而缘境也。<a id="a-y"></a>二有相无见。<a id="a-z"></a>谓清辩师。<a id="a-10"></a>三相见俱有。<a id="a-11"></a>余部及大乘等。<a id="a-12"></a>四相见俱无。<a id="a-13"></a>即安慧等。<a id="a-14"></a>大乘起信论云。<a id="a-15"></a>对治邪执者。<a id="a-16"></a>一切邪执。<a id="a-17"></a>皆依我见。<a id="a-18"></a>若离于我。<a id="a-19"></a>则无邪执。<a id="a-1A"></a>是我见有二种。<a id="a-1B"></a>云何为二。<a id="a-1C"></a>一者人我见。<a id="a-1D"></a>二者法我见。<a id="a-1E"></a>人我见者。<a id="a-1F"></a>依诸凡夫说有五种。<a id="a-1G"></a>云何为五。<a id="a-1H"></a>一者闻修多罗说如来法身。<a id="a-1I"></a>毕竟寂寞。<a id="a-1J"></a>犹如虚空。<a id="a-1K"></a>以不知为破着故。<a id="a-1L"></a>即谓虚空是如来性。<a id="a-1M"></a>云何对治。<a id="a-1N"></a>明虚空相是其妄法。<a id="a-1O"></a>体无不实。<a id="a-1P"></a>以对色故。<a id="a-1Q"></a>有是可见相。<a id="a-1R"></a>令心生灭。<a id="a-1S"></a>以一切色法本来是心实无外色。<a id="a-1T"></a>若无色者。<a id="a-1U"></a>则无虚空之相。<a id="a-1V"></a>所谓一切境界。<a id="a-1W"></a>唯心妄起故有。<a id="a-1X"></a>若心离于妄动。<a id="a-1Y"></a>则一切境界灭。<a id="a-1Z"></a>唯一真心。<a id="a-1a"></a>无所不遍。<a id="a-1b"></a>此谓如来广大性智究竟之义。<a id="a-1c"></a>非如虚空相故。<a id="a-1d"></a>二者闻修多罗说世间诸法。<a id="a-1e"></a>毕竟体空。<a id="a-1f"></a>乃至涅槃真如之法。<a id="a-1g"></a>亦毕竟空。<a id="a-1h"></a>从本已来自空。<a id="a-1i"></a>离一切相。<a id="a-1j"></a>以不知为破着故。<a id="a-1k"></a>即谓真如涅槃之性。<a id="a-1l"></a>唯是其空。<a id="a-1m"></a>云何对治。<a id="a-1n"></a>明真如法身自体不空。<a id="a-1o"></a>具足无量性功德故。<a id="a-1p"></a>三者闻修多罗之藏无有增减。<a id="a-1q"></a>体备一切功德之法。<a id="a-1r"></a>以不解故。<a id="a-1s"></a>即谓如来之藏。<a id="a-1t"></a>有色心法自相差别。<a id="a-1u"></a>云何对治。<a id="a-1v"></a>以唯依真如义说故。<a id="a-1w"></a>因生灭故。<a id="a-1x"></a>染义。<a id="a-1y"></a>示现说差别故。<a id="a-1z"></a>四者闻修多罗说一切世间生死染法。<a id="a-20"></a>皆依如来藏而有。<a id="a-21"></a>一切诸法。<a id="a-22"></a>不离真如。<a id="a-23"></a>以不解故。<a id="a-24"></a>谓如来藏自体具有一切世间生死等法。<a id="a-25"></a>云何对治。<a id="a-26"></a>以如来藏从本已来。<a id="a-27"></a>唯有过恒沙等诸净功德。<a id="a-28"></a>不离不断。<a id="a-29"></a>不异真如义故。<a id="a-2A"></a>以过恒沙等烦恼染法唯是妄有。<a id="a-2B"></a>性自本无。<a id="a-2C"></a>从无始世来。<a id="a-2D"></a>未曾与如来藏相应故。<a id="a-2E"></a>若如来藏体有妄法。<a id="a-2F"></a>而使证会永息妄者。<a id="a-2G"></a>则无是处故。<a id="a-2H"></a>五者闻修多罗说。<a id="a-2I"></a>依如来藏。<a id="a-2J"></a>故有生死。<a id="a-2K"></a>依如来藏。<a id="a-2L"></a>故得涅槃。<a id="a-2M"></a>以不解故。<a id="a-2N"></a>谓众生有始。<a id="a-2O"></a>以见始故。<a id="a-2P"></a>复为如来所得涅槃。<a id="a-2Q"></a>有其终尽。<a id="a-2R"></a>还作众生。<a id="a-2S"></a>云何对治。<a id="a-2T"></a>以如来藏。<a id="a-2U"></a>无前后际故。<a id="a-2V"></a>无明之相。<a id="a-2W"></a>亦无有始。<a id="a-2X"></a>若说三界外。<a id="a-2Y"></a>更有众生始起者。<a id="a-2Z"></a>即是外道经说。<a id="a-2a"></a>又如来藏无有后际。<a id="a-2b"></a>诸佛所得涅槃。<a id="a-2c"></a>与之相应。<a id="a-2d"></a>则无后际故。<a id="a-2e"></a>法我见者。<a id="a-2f"></a>依二乘钝根故。<a id="a-2g"></a>如来但为说人无我。<a id="a-2h"></a>以说不究竟。<a id="a-2i"></a>见有五阴生灭之法。<a id="a-2j"></a>怖畏生死。<a id="a-2k"></a>妄取涅槃。<a id="a-2l"></a>云何对治。<a id="a-2m"></a>以五阴法自性不生。<a id="a-2n"></a>则无有灭。<a id="a-2o"></a>本来涅槃故。<a id="a-2p"></a>复次究竟离妄执者。<a id="a-2q"></a>当知染法净法。<a id="a-2r"></a>皆悉相待。<a id="a-2s"></a>无有自相可说。<a id="a-2t"></a>是故一切法从本已来。<a id="a-2u"></a>非色非心。<a id="a-2v"></a>非智非识。<a id="a-2w"></a>非有非无。<a id="a-2x"></a>毕竟不可说相。<a id="a-2y"></a>而有言说者。<a id="a-2z"></a>当知如来善巧方便。<a id="a-30"></a>假以言说。<a id="a-31"></a>引导众生。<a id="a-32"></a>得其旨趣者。<a id="a-33"></a>皆为离念归于真如。<a id="a-34"></a>以念一切法。<a id="a-35"></a>令心生灭。<a id="a-36"></a>不入实智故。<a id="a-37"></a>但是不了正因缘。<a id="a-38"></a>皆成外道。<a id="a-39"></a>所执。<a id="a-3A"></a>有四。<a id="a-3B"></a>一不知有情业缘。<a id="a-3C"></a>执之为道。<a id="a-3D"></a>或执自然。<a id="a-3E"></a>二不知共业所感空劫。<a id="a-3F"></a>执为浑沌之气。<a id="a-3G"></a>三不知空后成劫。<a id="a-3H"></a>执为清浊两分。<a id="a-3I"></a>四不知上界有情下生。<a id="a-3J"></a>执为天地变化。<a id="a-3K"></a>故知见网难出。<a id="a-3L"></a>邪解易生。<a id="a-3M"></a>如止观细推。<a id="a-3N"></a>观诸见境者。<a id="a-3O"></a>非一曰诸。<a id="a-3P"></a>邪解称见。<a id="a-3Q"></a>又解知是见义。<a id="a-3R"></a>推理不当。<a id="a-3S"></a>而偏见分明。<a id="a-3T"></a>作决定解。<a id="a-3U"></a>名之为见。<a id="a-3V"></a>夫听学人。<a id="a-3W"></a>诵得名相。<a id="a-3X"></a>齐文作解。<a id="a-3Y"></a>心眼不开。<a id="a-3Z"></a>全无理观。<a id="a-3a"></a>据文者生。<a id="a-3b"></a>无证者死。<a id="a-3c"></a>夫习禅人。<a id="a-3d"></a>唯尚理观。<a id="a-3e"></a>触处心融。<a id="a-3f"></a>闇于名相。<a id="a-3g"></a>一句不识。<a id="a-3h"></a>诵文者守株。<a id="a-3i"></a>情通者妙悟。<a id="a-3j"></a>两家互阙。<a id="a-3k"></a>论评皆失。<a id="a-3l"></a>大约邪见有三。<a id="a-3m"></a>一佛法外外道者。<a id="a-3n"></a>本原有三。<a id="a-3o"></a>一迦毗罗外道。<a id="a-3p"></a>此翻黄头。<a id="a-3q"></a>计因中有果。<a id="a-3r"></a>二沤楼僧佉。<a id="a-3s"></a>此翻休睺。<a id="a-3t"></a>计因中无果。<a id="a-3u"></a>三勒沙婆。<a id="a-3v"></a>此翻苦行。<a id="a-3w"></a>计因中亦有果亦无果。<a id="a-3x"></a>又入大乘论。<a id="a-3y"></a>迦罗所说。<a id="a-3z"></a>有计一过。<a id="a-40"></a>作者与作一。<a id="a-41"></a>相与相者一。<a id="a-42"></a>分与有分一。<a id="a-43"></a>如是等名为计一。<a id="a-44"></a>优楼佉计异。<a id="a-45"></a>迦罗鸠驮计一异。<a id="a-46"></a>若提子计非一非异。<a id="a-47"></a>一切外道。<a id="a-48"></a>及摩迦罗等计异。<a id="a-49"></a>皆不离此四。<a id="a-4A"></a>从三四外道。<a id="a-4B"></a>派出枝流。<a id="a-4C"></a>至佛出时。<a id="a-4D"></a>有六大师。<a id="a-4E"></a>所谓富兰那。<a id="a-4F"></a>迦葉姓也。<a id="a-4G"></a>计不生不灭。<a id="a-4H"></a>末伽梨拘赊梨子。<a id="a-4I"></a>计众生苦乐。<a id="a-4J"></a>无有因缘。<a id="a-4K"></a>自然而尔。<a id="a-4L"></a>删阇夜毗罗胝子。<a id="a-4M"></a>计众生时熟得道。<a id="a-4N"></a>八万劫苦尽自解脱。<a id="a-4O"></a>如缕丸。<a id="a-4P"></a>线尽自止。<a id="a-4Q"></a>阿耆多翅舍钦婆罗。<a id="a-4R"></a>钦婆罗。<a id="a-4S"></a>粗衣也。<a id="a-4T"></a>计罪报之苦。<a id="a-4U"></a>以投岩拔发代之。<a id="a-4V"></a>迦罗鸠驮迦旃延。<a id="a-4W"></a>计亦有亦无。<a id="a-4X"></a>尼犍陀若提子。<a id="a-4Y"></a>计业所作。<a id="a-4Z"></a>定不可改。<a id="a-4a"></a>二附佛法外道者。<a id="a-4b"></a>起自犊子方广。<a id="a-4c"></a>自以聪明读佛经书。<a id="a-4d"></a>而生一见。<a id="a-4e"></a>附佛法起。<a id="a-4f"></a>故得此名。<a id="a-4g"></a>犊子读舍利弗毗昙。<a id="a-4h"></a>自制别义。<a id="a-4i"></a>言我在四句外。<a id="a-4j"></a>第五不可说藏中。<a id="a-4k"></a>云何四句。<a id="a-4l"></a>外道计。<a id="a-4m"></a>色即是我。<a id="a-4n"></a>离色有我。<a id="a-4o"></a>色中有我。<a id="a-4p"></a>我中有色。<a id="a-4q"></a>四阴亦如是。<a id="a-4r"></a>合二十身见。<a id="a-4s"></a>大论云。<a id="a-4t"></a>破二十身见。<a id="a-4u"></a>成须陀洹。<a id="a-4v"></a>即此义也。<a id="a-4w"></a>今犊子计我。<a id="a-4x"></a>异于六师。<a id="a-4y"></a>复非佛法。<a id="a-4z"></a>论诸皆推不受。<a id="a-50"></a>便是附佛法邪人法也。<a id="a-51"></a>或云。<a id="a-52"></a>三世及无为法。<a id="a-53"></a>为四句也。<a id="a-54"></a>又方广道人。<a id="a-55"></a>自以聪明读佛十喻。<a id="a-56"></a>自作义云。<a id="a-57"></a>不生不灭。<a id="a-58"></a>如幻如化。<a id="a-59"></a>空幻为宗。<a id="a-5A"></a>龙树斥云。<a id="a-5B"></a>非佛法理。<a id="a-5C"></a>方广所作。<a id="a-5D"></a>亦是邪人法也。<a id="a-5E"></a>三学佛法成外道。<a id="a-5F"></a>执佛教门而生烦恼。<a id="a-5G"></a>不得入理。<a id="a-5H"></a>大论云。<a id="a-5I"></a>若不得般若方便。<a id="a-5J"></a>入阿毗昙。<a id="a-5K"></a>即堕有中。<a id="a-5L"></a>入空。<a id="a-5M"></a>即堕无中。<a id="a-5N"></a>入毗勒。<a id="a-5O"></a>堕亦有亦无中。<a id="a-5P"></a>中论云。<a id="a-5Q"></a>执非有非无。<a id="a-5R"></a>名愚痴论。<a id="a-5S"></a>倒执正法。<a id="a-5T"></a>还成邪人法也。<a id="a-5U"></a>若学摩诃衍四门。<a id="a-5V"></a>既失般若意。<a id="a-5W"></a>为邪见火所烧。<a id="a-5X"></a>四成邪人法。<a id="a-5Y"></a>乃至若于观支。<a id="a-5Z"></a>忽解。<a id="a-5a"></a>无明转。<a id="a-5b"></a>即变为明。<a id="a-5c"></a>明具一切法。<a id="a-5d"></a>或谓无明不可得。<a id="a-5e"></a>变为明。<a id="a-5f"></a>明何可得。<a id="a-5g"></a>此不可得。<a id="a-5h"></a>亦具一切法。<a id="a-5i"></a>或谓法性之明。<a id="a-5j"></a>亦可得亦不可得。<a id="a-5k"></a>非可得非不可得。<a id="a-5l"></a>一门即三门。<a id="a-5m"></a>三门即一门。<a id="a-5n"></a>此解明利。<a id="a-5o"></a>所破无不坏。<a id="a-5p"></a>所存无不立。<a id="a-5q"></a>无能踰胜。<a id="a-5r"></a>亦复自谓是无生忍。<a id="a-5s"></a>如此解者。<a id="a-5t"></a>是圆教四门见发也。<a id="a-5u"></a>又大乘四门皆成见者。<a id="a-5v"></a>实语是虚妄。<a id="a-5w"></a>生语见故。<a id="a-5x"></a>涅槃是生死。<a id="a-5y"></a>起贪着故。<a id="a-5z"></a>多服甘露。<a id="a-60"></a>伤命早夭。<a id="a-61"></a>失方便门。<a id="a-62"></a>堕于邪执。<a id="a-63"></a>故称内邪见也。<a id="a-64"></a>又此土振旦。<a id="a-65"></a>亦有其义。<a id="a-66"></a>周弘正释三玄云。<a id="a-67"></a>易判八卦阴阳吉凶。<a id="a-68"></a>此约有明玄。<a id="a-69"></a>老子虚融。<a id="a-6A"></a>此约无明玄。<a id="a-6B"></a>庄子自然。<a id="a-6C"></a>约有无明玄。<a id="a-6D"></a>自外枝派。<a id="a-6E"></a>祖原出此。<a id="a-6F"></a>今且约此以明得失。<a id="a-6G"></a>如庄子云。<a id="a-6H"></a>贵贱苦乐。<a id="a-6I"></a>是非得失。<a id="a-6J"></a>皆其自然。<a id="a-6K"></a>若言自然。<a id="a-6L"></a>是不破果。<a id="a-6M"></a>不辩先业。<a id="a-6N"></a>即是破因。<a id="a-6O"></a>礼制仁义。<a id="a-6P"></a>卫身安国。<a id="a-6Q"></a>若不行用。<a id="a-6R"></a>灭族亡家。<a id="a-6S"></a>但现世立德。<a id="a-6T"></a>不招后世报。<a id="a-6U"></a>是为破果不破因。<a id="a-6V"></a>若言庆流后世。<a id="a-6W"></a>并前。<a id="a-6X"></a>则是亦有果亦无果也。<a id="a-6Y"></a>约一计即有三行。<a id="a-6Z"></a>一谓计有行善。<a id="a-6a"></a>二计有行恶。<a id="a-6b"></a>三计有行无记。<a id="a-6c"></a>如玄理分。<a id="a-6d"></a>应尔。<a id="a-6e"></a>富贵不可企求。<a id="a-6f"></a>贫贱不可怨避。<a id="a-6g"></a>生无足欣。<a id="a-6h"></a>死何劳畏。<a id="a-6i"></a>将此虚心。<a id="a-6j"></a>令居贵莫憍。<a id="a-6k"></a>处穷不闷。<a id="a-6l"></a>贪恚心息。<a id="a-6m"></a>安一怀抱。<a id="a-6n"></a>以自然训物。<a id="a-6o"></a>作入理哢胤。<a id="a-6p"></a>此其德也。<a id="a-6q"></a>德有多种。<a id="a-6r"></a>若言常无欲观其妙。<a id="a-6s"></a>无何等欲。<a id="a-6t"></a>忽玉璧。<a id="a-6u"></a>弃公相。<a id="a-6v"></a>洗耳还牛。<a id="a-6w"></a>自守高志。<a id="a-6x"></a>此乃弃欲界之欲。<a id="a-6y"></a>攀上胜出之妙。<a id="a-6z"></a>即以初禅等为妙。<a id="a-70"></a>何以得知。<a id="a-71"></a>庄子云。<a id="a-72"></a>皇帝问道观神气。<a id="a-73"></a>见身内众物。<a id="a-74"></a>以此为道。<a id="a-75"></a>似如通明观中。<a id="a-76"></a>发得初禅之妙。<a id="a-77"></a>若言诸苦所因。<a id="a-78"></a>贪欲为本。<a id="a-79"></a>若离贪欲。<a id="a-7A"></a>即得涅槃。<a id="a-7B"></a>此无三界之欲。<a id="a-7C"></a>此得灭止妙离之妙。<a id="a-7D"></a>又法名无染。<a id="a-7E"></a>若染于法。<a id="a-7F"></a>是染涅槃。<a id="a-7G"></a>无此染欲。<a id="a-7H"></a>得一道微妙。<a id="a-7I"></a>妙此诸欲。<a id="a-7J"></a>欲妙皆无。<a id="a-7K"></a>汝得何等。<a id="a-7L"></a>尚不识欲界欲。<a id="a-7M"></a>初禅妙。<a id="a-7N"></a>况后欲妙耶。<a id="a-7O"></a>若与权论。<a id="a-7P"></a>乃是逗机渐引。<a id="a-7Q"></a>覆相论欲妙。<a id="a-7R"></a>不得彰言了义而说。<a id="a-7S"></a>但息夸企之欲。<a id="a-7T"></a>观自然之妙。<a id="a-7U"></a>譣诐之行既除。<a id="a-7V"></a>仁让之风斯在。<a id="a-7W"></a>此皆计有自然而行善也。<a id="a-7X"></a>又计自然。<a id="a-7Y"></a>任运恣气。<a id="a-7Z"></a>亦不运御从善。<a id="a-7a"></a>亦不动役作恶。<a id="a-7b"></a>若伤神和。<a id="a-7c"></a>不会自然。<a id="a-7d"></a>虽无取舍。<a id="a-7e"></a>而是行无记。<a id="a-7f"></a>行业未尽。<a id="a-7g"></a>受报何疑。<a id="a-7h"></a>若计自然作恶者。<a id="a-7i"></a>谓万物自然。<a id="a-7j"></a>恣意造恶。<a id="a-7k"></a>终归自然。<a id="a-7l"></a>斯乃背无欲而恣欲。<a id="a-7m"></a>违于妙而就粗。<a id="a-7n"></a>如庄周斥仁义。<a id="a-7o"></a>虽防小盗。<a id="a-7p"></a>不意大盗。<a id="a-7q"></a>揭仁义。<a id="a-7r"></a>以谋其国。<a id="a-7s"></a>本以自然息欲。<a id="a-7t"></a>乃揭自然而为恶。<a id="a-7u"></a>此义可知也。<a id="a-7v"></a>已上外道及内道执见。<a id="a-7w"></a>有二。<a id="a-7x"></a>并决真伪者。<a id="a-7y"></a>一就所起法并决。<a id="a-7z"></a>二就所依法并决。<a id="a-80"></a>一今通从外外道四句。<a id="a-81"></a>乃至圆四门外道见。<a id="a-82"></a>通韦陀。<a id="a-83"></a>乃至圆门三念处。<a id="a-84"></a>三解脱。<a id="a-85"></a>名数是同。<a id="a-86"></a>所起见罪。<a id="a-87"></a>系缚无异。<a id="a-88"></a>譬如金铁二锁。<a id="a-89"></a>又从外道四句。<a id="a-8A"></a>乃至圆门四见。<a id="a-8B"></a>名虽清美。<a id="a-8C"></a>所起烦恼。<a id="a-8D"></a>体是污秽。<a id="a-8E"></a>譬如玉鼠二璞。<a id="a-8F"></a>又从外道四句。<a id="a-8G"></a>乃至圆门四见。<a id="a-8H"></a>虽同研炼。<a id="a-8I"></a>有成不成。<a id="a-8J"></a>譬如牛驴二乳。<a id="a-8K"></a>又从外道四句。<a id="a-8L"></a>乃至圆门四见。<a id="a-8M"></a>有害不害。<a id="a-8N"></a>譬如迦罗镇头二果。<a id="a-8O"></a>所计神我。<a id="a-8P"></a>乃是缚法。<a id="a-8Q"></a>非自在我。<a id="a-8R"></a>各执己是。<a id="a-8S"></a>余为妄语。<a id="a-8T"></a>互相是非。<a id="a-8U"></a>何关如实。<a id="a-8V"></a>自谓真道。<a id="a-8W"></a>翻开有路。<a id="a-8X"></a>望得涅槃。<a id="a-8Y"></a>方沉生死。<a id="a-8Z"></a>自言谛当。<a id="a-8a"></a>终成邪僻。<a id="a-8b"></a>爱处生爱。<a id="a-8c"></a>嗔处生嗔。<a id="a-8d"></a>虽起慈悲。<a id="a-8e"></a>爱见悲耳。<a id="a-8f"></a>虽安涂割。<a id="a-8g"></a>乃生灭强忍。<a id="a-8h"></a>虽一切智。<a id="a-8i"></a>世情推度。<a id="a-8j"></a>虽得神通。<a id="a-8k"></a>根本变化。<a id="a-8l"></a>有漏变化。<a id="a-8m"></a>所读韦陀。<a id="a-8n"></a>世智所说。<a id="a-8o"></a>非陀罗尼力。<a id="a-8p"></a>非法界流。<a id="a-8q"></a>虽断钝使。<a id="a-8r"></a>如屈步虫。<a id="a-8s"></a>世医所治。<a id="a-8t"></a>差已更发。<a id="a-8u"></a>八十八使集海浩然。<a id="a-8v"></a>三界生死苦轮无际。<a id="a-8w"></a>沉着有漏。<a id="a-8x"></a>永无出期。<a id="a-8y"></a>皆是诸见幻伪。<a id="a-8z"></a>岂可为真实之道也。<a id="a-90"></a>二约所依法异者。<a id="a-91"></a>一切诸见。<a id="a-92"></a>各依其法。<a id="a-93"></a>三外外道是有漏人。<a id="a-94"></a>发有漏法。<a id="a-95"></a>以有漏心。<a id="a-96"></a>着于着法。<a id="a-97"></a>着法着心。<a id="a-98"></a>体是诤竞。<a id="a-99"></a>非但因时捉头拔发。<a id="a-9A"></a>发诸见已。<a id="a-9B"></a>谓是涅槃。<a id="a-9C"></a>执成见猛毒增斗盛。<a id="a-9D"></a>所依之法非真。<a id="a-9E"></a>所发之见亦伪也。<a id="a-9F"></a>此虽邪法。<a id="a-9G"></a>若密得意。<a id="a-9H"></a>以邪相入正相。<a id="a-9I"></a>如华飞叶动。<a id="a-9J"></a>藉少因缘尚证支佛。<a id="a-9K"></a>何况世间旧法。<a id="a-9L"></a>然支佛虽正。<a id="a-9M"></a>华叶终非正教。<a id="a-9N"></a>外外密悟。<a id="a-9O"></a>而其法门但通诸见。<a id="a-9P"></a>非正法也。<a id="a-9Q"></a>皆由着心于着法。<a id="a-9R"></a>因果俱斗断奠。<a id="a-9S"></a>是邪法生邪见也。<a id="a-9T"></a>若三藏四门。<a id="a-9U"></a>是出世圣人得出世法。<a id="a-9V"></a>体是清净。<a id="a-9W"></a>灭烦恼处。<a id="a-9X"></a>非唯佛经是正法。<a id="a-9Y"></a>五百所申。<a id="a-9Z"></a>亦能得道。<a id="a-9a"></a>妙胜定云。<a id="a-9b"></a>佛去世后一百年。<a id="a-9c"></a>十万人出家。<a id="a-9d"></a>九万人得道。<a id="a-9e"></a>二百年时。<a id="a-9f"></a>十万人出家。<a id="a-9g"></a>一万人得道。<a id="a-9h"></a>当知以无著心。<a id="a-9i"></a>不着无著法。<a id="a-9j"></a>发心真正。<a id="a-9k"></a>觉悟无常。<a id="a-9l"></a>念念生灭。<a id="a-9m"></a>朝不保夕。<a id="a-9n"></a>志求出要。<a id="a-9o"></a>不封门生染而起戏论。<a id="a-9p"></a>譬如有人。<a id="a-9q"></a>欲速见王。<a id="a-9r"></a>受赐拜职。<a id="a-9s"></a>从四门入。<a id="a-9t"></a>何暇盘停诤计好丑。<a id="a-9u"></a>知门是通途。<a id="a-9v"></a>不须诤计。<a id="a-9w"></a>如药为治病。<a id="a-9x"></a>不应分别。<a id="a-9y"></a>速出火宅。<a id="a-9z"></a>尽诸苦际。<a id="a-A0"></a>真明发时。<a id="a-A1"></a>证究竟道。<a id="a-A2"></a>毕竟无诤。<a id="a-A3"></a>无诤则无业。<a id="a-A4"></a>无业则无生死。<a id="a-A5"></a>但有道灭。<a id="a-A6"></a>心地坦然。<a id="a-A7"></a>因果俱无。<a id="a-A8"></a>斗诤俱灭。<a id="a-A9"></a>唯有正见无邪见也。<a id="a-AA"></a>复次四门。<a id="a-AB"></a>虽是正法。<a id="a-AC"></a>若以着心。<a id="a-AD"></a>着此四门。<a id="a-AE"></a>则生邪见。<a id="a-AF"></a>见四门异。<a id="a-AG"></a>于修因时。<a id="a-AH"></a>多起斗诤。<a id="a-AI"></a>譬如有人。<a id="a-AJ"></a>久住城门。<a id="a-AK"></a>分别瓦木。<a id="a-AL"></a>评薄精粗。<a id="a-AM"></a>谓南是北非。<a id="a-AN"></a>东巧西拙。<a id="a-AO"></a>自作稽留。<a id="a-AP"></a>不肯前进。<a id="a-AQ"></a>非门过也。<a id="a-AR"></a>著者亦尔。<a id="a-AS"></a>分别名相。<a id="a-AT"></a>广知烦恼。<a id="a-AU"></a>多谓道品。<a id="a-AV"></a>要名聚众。<a id="a-AW"></a>媒炫求达。<a id="a-AX"></a>打自大鼓。<a id="a-AY"></a>竖我慢幢。<a id="a-AZ"></a>夸耀于他。<a id="a-Aa"></a>互生斗诤。<a id="a-Ab"></a>捉头拔发。<a id="a-Ac"></a>八十八使嗔爱浩然。<a id="a-Ad"></a>皆由着心。<a id="a-Ae"></a>于正法门而生邪见。<a id="a-Af"></a>所起烦恼。<a id="a-Ag"></a>与外外道。<a id="a-Ah"></a>更无有异。<a id="a-Ai"></a>论所计法。<a id="a-Aj"></a>天地悬殊。<a id="a-Ak"></a>方等云。<a id="a-Al"></a>种种问桥。<a id="a-Am"></a>智者所诃。<a id="a-An"></a>人亦如是。<a id="a-Ao"></a>为学道故。<a id="a-Ap"></a>修此四门。<a id="a-Aq"></a>三十余年分别一门。<a id="a-Ar"></a>尚未明了。<a id="a-As"></a>功夫才着。<a id="a-At"></a>年已老矣。<a id="a-Au"></a>无三种味。<a id="a-Av"></a>空生空死。<a id="a-Aw"></a>唐弃一期。<a id="a-Ax"></a>如彼问桥。<a id="a-Ay"></a>有何利益。<a id="a-Az"></a>此由着心。<a id="a-B0"></a>着无著法而起邪见。<a id="a-B1"></a>次通教四门。<a id="a-B2"></a>体是正法。<a id="a-B3"></a>近通化城。<a id="a-B4"></a>前曲此直。<a id="a-B5"></a>巧拙虽殊。<a id="a-B6"></a>通处无别。<a id="a-B7"></a>如天门直华。<a id="a-B8"></a>余门曲陋。<a id="a-B9"></a>不住二门。<a id="a-BA"></a>俱得通进。<a id="a-BB"></a>若数瓦木。<a id="a-BC"></a>二俱迟壅。<a id="a-BD"></a>若不稽留法门。<a id="a-BE"></a>若因若果。<a id="a-BF"></a>俱无诤着。<a id="a-BG"></a>是名无著心。<a id="a-BH"></a>不着无著法。<a id="a-BI"></a>不生邪见也。<a id="a-BJ"></a>复次以着心着此直门。<a id="a-BK"></a>亦生邪见。<a id="a-BL"></a>或为名为众为胜为利。<a id="a-BM"></a>分别门相。<a id="a-BN"></a>嗔爱慢结。<a id="a-BO"></a>因此得生。<a id="a-BP"></a>譬如以毒内良药中。<a id="a-BQ"></a>安得不死。<a id="a-BR"></a>以见着毒入正法中。<a id="a-BS"></a>增长苦集。<a id="a-BT"></a>非如来咎。<a id="a-BU"></a>利根外道。<a id="a-BV"></a>以邪相入正相。<a id="a-BW"></a>令着无著。<a id="a-BX"></a>成佛弟子。<a id="a-BY"></a>钝根内道。<a id="a-BZ"></a>以正相入邪相。<a id="a-Ba"></a>令无著有着。<a id="a-Bb"></a>成邪弟子。<a id="a-Bc"></a>岂不悲哉。<a id="a-Bd"></a>别圆四门。<a id="a-Be"></a>巧拙利钝。<a id="a-Bf"></a>俱通究竟涅槃。<a id="a-Bg"></a>因不住着。<a id="a-Bh"></a>果无斗诤。<a id="a-Bi"></a>若封门起见。<a id="a-Bj"></a>则生烦恼。<a id="a-Bk"></a>与沤楼佉等。<a id="a-Bl"></a>以此而观。<a id="a-Bm"></a>如明眼人。<a id="a-Bn"></a>临于泾渭。<a id="a-Bo"></a>岂容迷名而不识清浊也。<a id="a-Bp"></a>辅行记释云。<a id="a-Bq"></a>金铁二锁者。<a id="a-Br"></a>大智度论云。<a id="a-Bs"></a>譬在囹圄。<a id="a-Bt"></a>桎梏所拘。<a id="a-Bu"></a>虽复蒙赦。<a id="a-Bv"></a>更系金锁。<a id="a-Bw"></a>人为爱系。<a id="a-Bx"></a>如在囹圄。<a id="a-By"></a>虽得出家。<a id="a-Bz"></a>更着禁戒。<a id="a-C0"></a>如系金锁。<a id="a-C1"></a>今借譬此内外生着。<a id="a-C2"></a>在狱铁锁。<a id="a-C3"></a>如外计。<a id="a-C4"></a>逢赦。<a id="a-C5"></a>金锁。<a id="a-C6"></a>如内计。<a id="a-C7"></a>金铁虽殊。<a id="a-C8"></a>被缚义等。<a id="a-C9"></a>佛法虽胜。<a id="a-CA"></a>见系无差。<a id="a-CB"></a>玉鼠二璞者。<a id="a-CC"></a>璞者。<a id="a-CD"></a>玉也。<a id="a-CE"></a>郑重玉璞。<a id="a-CF"></a>若有得者。<a id="a-CG"></a>与其厚赐。<a id="a-CH"></a>周人闻之。<a id="a-CI"></a>规其厚赐。<a id="a-CJ"></a>周人风俗。<a id="a-CK"></a>名死鼠为玉璞。<a id="a-CL"></a>乃将诣郑。<a id="a-CM"></a>郑人笑之。<a id="a-CN"></a>其人悟已答郑人曰。<a id="a-CO"></a>楚人凤凰其实山鸡。<a id="a-CP"></a>以楚王重凤。<a id="a-CQ"></a>有不识凤者。<a id="a-CR"></a>路有担山鸡者。<a id="a-CS"></a>问之曰。<a id="a-CT"></a>此何鸟。<a id="a-CU"></a>担者知其不识。<a id="a-CV"></a>乃戏曰凤凰。<a id="a-CW"></a>其人谓实。<a id="a-CX"></a>便问担者。<a id="a-CY"></a>贩耶。<a id="a-CZ"></a>答贩。<a id="a-Ca"></a>问几钱。<a id="a-Cb"></a>答万钱。<a id="a-Cc"></a>用价买之。<a id="a-Cd"></a>拟欲上王。<a id="a-Ce"></a>得已便死。<a id="a-Cf"></a>楚王闻之。<a id="a-Cg"></a>愧而召问。<a id="a-Ch"></a>王亦谓实。<a id="a-Ci"></a>乃以十万钱赐之。<a id="a-Cj"></a>故知周郑之体。<a id="a-Ck"></a>净秽永殊。<a id="a-Cl"></a>无著如郑。<a id="a-Cm"></a>起见如周。<a id="a-Cn"></a>名同体异。<a id="a-Co"></a>此之谓也。<a id="a-Cp"></a>有于三藏乃至圆教四门之名。<a id="a-Cq"></a>义如璞。<a id="a-Cr"></a>起于见爱。<a id="a-Cs"></a>其如死鼠。<a id="a-Ct"></a>牛驴二乳者。<a id="a-Cu"></a>又论云。<a id="a-Cv"></a>余处或有好语。<a id="a-Cw"></a>亦从佛经中出。<a id="a-Cx"></a>若非佛法。<a id="a-Cy"></a>初闻以好。<a id="a-Cz"></a>久则不妙。<a id="a-D0"></a>譬如驴乳。<a id="a-D1"></a>其色虽同。<a id="a-D2"></a>抨但成粪。<a id="a-D3"></a>故佛法外道语。<a id="a-D4"></a>同有不杀慈悲之言。<a id="a-D5"></a>搜穷其实。<a id="a-D6"></a>尽归虚妄。<a id="a-D7"></a>今此亦尔。<a id="a-D8"></a>外计虽有有无等言。<a id="a-D9"></a>研核无实。<a id="a-DA"></a>尽是虚妄。<a id="a-DB"></a>佛法大小一十六门。<a id="a-DC"></a>虽云有无。<a id="a-DD"></a>但破执心。<a id="a-DE"></a>自归正辙。<a id="a-DF"></a>故云有成不成。<a id="a-DG"></a>于外起计。<a id="a-DH"></a>如驴乳。<a id="a-DI"></a>藏等起计。<a id="a-DJ"></a>如牛乳。<a id="a-DK"></a>乳名虽同。<a id="a-DL"></a>其体永别。<a id="a-DM"></a>见名虽等。<a id="a-DN"></a>所执各异。<a id="a-DO"></a>外虽除执。<a id="a-DP"></a>无理可成。<a id="a-DQ"></a>藏等离着。<a id="a-DR"></a>自入正辙。<a id="a-DS"></a>又大智度论云。<a id="a-DT"></a>谓佛教。<a id="a-DU"></a>如牛乳。<a id="a-DV"></a>修得解脱。<a id="a-DW"></a>如抨得酪生熟酥等。<a id="a-DX"></a>外道教。<a id="a-DY"></a>犹彼驴乳。<a id="a-DZ"></a>本非出酪之物。<a id="a-Da"></a>外道之教。<a id="a-Db"></a>无解脱味。<a id="a-Dc"></a>故抨驴乳。<a id="a-Dd"></a>但成屎尿。<a id="a-De"></a>依外道教行。<a id="a-Df"></a>但招苦果。<a id="a-Dg"></a>无所成益。<a id="a-Dh"></a>迦罗镇头二果者。<a id="a-Di"></a>大涅槃经云。<a id="a-Dj"></a>善男子。<a id="a-Dk"></a>如迦罗林。<a id="a-Dl"></a>其树众多。<a id="a-Dm"></a>唯有一株镇头迦树。<a id="a-Dn"></a>二果相似。<a id="a-Do"></a>是果熟时。<a id="a-Dp"></a>有一女人。<a id="a-Dq"></a>悉皆拾取。<a id="a-Dr"></a>镇头迦果。<a id="a-Ds"></a>唯有一分。<a id="a-Dt"></a>迦罗迦果。<a id="a-Du"></a>乃有十分。<a id="a-Dv"></a>女人不识。<a id="a-Dw"></a>持来诣市。<a id="a-Dx"></a>凡愚不识。<a id="a-Dy"></a>买迦罗迦。<a id="a-Dz"></a>啖已命终。<a id="a-E0"></a>有智人辈。<a id="a-E1"></a>闻是事已。<a id="a-E2"></a>问是女人。<a id="a-E3"></a>汝于何处得是果来。<a id="a-E4"></a>女人示处。<a id="a-E5"></a>诸人即言。<a id="a-E6"></a>彼方多有无量迦罗迦树。<a id="a-E7"></a>唯有一株镇头迦树。<a id="a-E8"></a>诸人知已。<a id="a-E9"></a>笑而舍去。<a id="a-EA"></a>经譬僧伽蓝清浊二众。<a id="a-EB"></a>今借以譬内见外见。<a id="a-EC"></a>二见名同。<a id="a-ED"></a>有害不害。<a id="a-EE"></a>如外见发。<a id="a-EF"></a>说无因果。<a id="a-EG"></a>归于邪无。<a id="a-EH"></a>若内见起。<a id="a-EI"></a>犹执大小经论所诠。<a id="a-EJ"></a>害谓损其善根。<a id="a-EK"></a>故知或名同体异。<a id="a-EL"></a>不可雷同。<a id="a-EM"></a>或名异体同。<a id="a-EN"></a>应须甄别。<a id="a-EO"></a>邪正既辩。<a id="a-EP"></a>玉石俄分。<a id="a-EQ"></a>不滥初修。<a id="a-ER"></a>深裨后学。<a id="a-ES"></a>又华严演义云。<a id="a-ET"></a>此方儒道玄妙。<a id="a-EU"></a>不越三玄。<a id="a-EV"></a>周易为真玄。<a id="a-EW"></a>老子为虚玄。<a id="a-EX"></a>庄子为谈玄。<a id="a-EY"></a>老子道德经云。<a id="a-EZ"></a>道生一。<a id="a-Ea"></a>一生二。<a id="a-Eb"></a>二生三。<a id="a-Ec"></a>三生万物。<a id="a-Ed"></a>注云。<a id="a-Ee"></a>一者。<a id="a-Ef"></a>冲和之气也。<a id="a-Eg"></a>言道动出冲和妙气。<a id="a-Eh"></a>于生物之理未足。<a id="a-Ei"></a>又生阳气。<a id="a-Ej"></a>阳气不能独生。<a id="a-Ek"></a>又生阴气。<a id="a-El"></a>积冲气之一。<a id="a-Em"></a>故云一生二。<a id="a-En"></a>生积阳气之二。<a id="a-Eo"></a>故云二生三。<a id="a-Ep"></a>阴阳含孕。<a id="a-Eq"></a>冲气调和。<a id="a-Er"></a>然后万物阜成。<a id="a-Es"></a>故云三生万物。<a id="a-Et"></a>次下又云。<a id="a-Eu"></a>万物负阴而抱阳。<a id="a-Ev"></a>冲气以为和。<a id="a-Ew"></a>上来皆明万物自然生也。<a id="a-Ex"></a>庄子宗师篇云。<a id="a-Ey"></a>在太极之先。<a id="a-Ez"></a>而不为高。<a id="a-F0"></a>在六合之下。<a id="a-F1"></a>而不为深。<a id="a-F2"></a>先天地生而不为久。<a id="a-F3"></a>长于上古而不为老。<a id="a-F4"></a>注云。<a id="a-F5"></a>言道之无所不在也。<a id="a-F6"></a>故在高为无高。<a id="a-F7"></a>在深为无深。<a id="a-F8"></a>在久为无久。<a id="a-F9"></a>在老为无老。<a id="a-FA"></a>无所不在。<a id="a-FB"></a>所在皆无也。<a id="a-FC"></a>又云。<a id="a-FD"></a>知天之所为。<a id="a-FE"></a>知人之所为。<a id="a-FF"></a>注云。<a id="a-FG"></a>知天之所为者。<a id="a-FH"></a>自然也。<a id="a-FI"></a>意云。<a id="a-FJ"></a>但有知有为。<a id="a-FK"></a>皆不为而为。<a id="a-FL"></a>故自然也。<a id="a-FM"></a>今断云。<a id="a-FN"></a>若以自然为因者。<a id="a-FO"></a>断义也。<a id="a-FP"></a>即老子意。<a id="a-FQ"></a>由道生一。<a id="a-FR"></a>道是自然。<a id="a-FS"></a>故以为因。<a id="a-FT"></a>是邪因也。<a id="a-FU"></a>又若谓万物自然而生。<a id="a-FV"></a>即庄子意。<a id="a-FW"></a>则万物自然。<a id="a-FX"></a>无使之然。<a id="a-FY"></a>故曰自然。<a id="a-FZ"></a>即无因也。<a id="a-Fa"></a>如乌之黑。<a id="a-Fb"></a>即庄子文。<a id="a-Fc"></a>涅槃经意。<a id="a-Fd"></a>周易云。<a id="a-Fe"></a>一阴一阳谓之道。<a id="a-Ff"></a>阴阳不测谓之神。<a id="a-Fg"></a>释云。<a id="a-Fh"></a>一谓无也。<a id="a-Fi"></a>无阴无阳。<a id="a-Fj"></a>乃谓之道。<a id="a-Fk"></a>一得为无者。<a id="a-Fl"></a>无是虚无。<a id="a-Fm"></a>虚空不可分别。<a id="a-Fn"></a>唯一而已。<a id="a-Fo"></a>故以一为无也。<a id="a-Fp"></a>若有境。<a id="a-Fq"></a>则有彼此相形。<a id="a-Fr"></a>有二有三。<a id="a-Fs"></a>不得为一故。<a id="a-Ft"></a>在阴之时。<a id="a-Fu"></a>而不见为阴之功。<a id="a-Fv"></a>在阳之时。<a id="a-Fw"></a>而不见为。<a id="a-Fx"></a>阳之力。<a id="a-Fy"></a>自然而有阴阳。<a id="a-Fz"></a>自然无所营为。<a id="a-G0"></a>此则道之谓也。<a id="a-G1"></a>今断云。<a id="a-G2"></a>若以阴阳变易能生。<a id="a-G3"></a>即是邪因。<a id="a-G4"></a>又一者无也。<a id="a-G5"></a>即是无因。<a id="a-G6"></a>若计一为虚无自然。<a id="a-G7"></a>则皆无因也。<a id="a-G8"></a>则人自然生。<a id="a-G9"></a>应常生人。<a id="a-GA"></a>不待父母等众缘。<a id="a-GB"></a>菩提自然生。<a id="a-GC"></a>则一切果报。<a id="a-GD"></a>不由修得。<a id="a-GE"></a>又易云。<a id="a-GF"></a>寂然不动。<a id="a-GG"></a>感。<a id="a-GH"></a>而遂通天下之故。<a id="a-GI"></a>礼云。<a id="a-GJ"></a>人生而静。<a id="a-GK"></a>天之性也。<a id="a-GL"></a>感物而动。<a id="a-GM"></a>性之欲也。<a id="a-GN"></a>后儒皆以言词小同。<a id="a-GO"></a>不观前后本所建立。<a id="a-GP"></a>致欲浑和三教。<a id="a-GQ"></a>但见言有小同。<a id="a-GR"></a>岂知义有大异。<a id="a-GS"></a>是知不入正宗。<a id="a-GT"></a>焉知言同意别。<a id="a-GU"></a>未明已眼。<a id="a-GV"></a>宁鉴名异体同。<a id="a-GW"></a>所以徇语者迷。<a id="a-GX"></a>据文者惑。<a id="a-GY"></a>恐参大旨。<a id="a-GZ"></a>故录示之。<a id="a-Ga"></a>且如外道说自然以为至道。<a id="a-Gb"></a>不成方便。<a id="a-Gc"></a>仍坏正因。<a id="a-Gd"></a>佛教亦说自然。<a id="a-Ge"></a>虽成正教。<a id="a-Gf"></a>犹是悉檀对治。<a id="a-Gg"></a>未为究竟。<a id="a-Gh"></a>以此一例。<a id="a-Gi"></a>其余可知。<a id="a-Gj"></a>又直饶见超四句。<a id="a-Gk"></a>始出单四句。<a id="a-Gl"></a>犹有复四句。<a id="a-Gm"></a>具足四句。<a id="a-Gn"></a>且单四句者。<a id="a-Go"></a>一有。<a id="a-Gp"></a>二无。<a id="a-Gq"></a>三亦有亦无。<a id="a-Gr"></a>四非有非无。<a id="a-Gs"></a>复四句者。<a id="a-Gt"></a>一有有有无。<a id="a-Gu"></a>二无有无无。<a id="a-Gv"></a>三亦有亦无有。<a id="a-Gw"></a>亦有亦无无。<a id="a-Gx"></a>四非有非无有。<a id="a-Gy"></a>非有非无无。<a id="a-Gz"></a>而言复者。<a id="a-H0"></a>四句之中。<a id="a-H1"></a>皆说有无。<a id="a-H2"></a>具足四句者。<a id="a-H3"></a>四句之中。<a id="a-H4"></a>皆具四故。<a id="a-H5"></a>第一有句具四者。<a id="a-H6"></a>谓一有有。<a id="a-H7"></a>二有无。<a id="a-H8"></a>三有亦有亦无。<a id="a-H9"></a>四有非有非无。<a id="a-HA"></a>第二无句中具四者。<a id="a-HB"></a>一无有。<a id="a-HC"></a>二无无。<a id="a-HD"></a>三无亦有亦无。<a id="a-HE"></a>四无非有非无。<a id="a-HF"></a>第三亦有亦无具四者。<a id="a-HG"></a>一亦有亦无有。<a id="a-HH"></a>二亦有亦无无。<a id="a-HI"></a>三亦有亦无。<a id="a-HJ"></a>亦有亦无。<a id="a-HK"></a>四亦有亦无。<a id="a-HL"></a>非有非无。<a id="a-HM"></a>第四非有非无具四者。<a id="a-HN"></a>一非有非无有。<a id="a-HO"></a>二非有非无无。<a id="a-HP"></a>三非有非无。<a id="a-HQ"></a>亦有亦无。<a id="a-HR"></a>四非有非无。<a id="a-HS"></a>非有非无。<a id="a-HT"></a>上四一十六句。<a id="a-HU"></a>为具足四句。<a id="a-HV"></a>第四绝言四句者。<a id="a-HW"></a>一单四句外。<a id="a-HX"></a>一绝言。<a id="a-HY"></a>二复四句外。<a id="a-HZ"></a>一绝言。<a id="a-Ha"></a>三具足四句外。<a id="a-Hb"></a>一绝言。<a id="a-Hc"></a>有三绝言。<a id="a-Hd"></a>上诸四见。<a id="a-He"></a>一一皆有八十八使相应。<a id="a-Hf"></a>是见即外道见故。<a id="a-Hg"></a>若约佛法。<a id="a-Hh"></a>历四教四门。<a id="a-Hi"></a>各生四见。<a id="a-Hj"></a>又一种四门。<a id="a-Hk"></a>各一绝言。<a id="a-Hl"></a>如是一一六各有八十八使。<a id="a-Hm"></a>六十二见。<a id="a-Hn"></a>百八等惑。<a id="a-Ho"></a>百法钞云。<a id="a-Hp"></a>破邪执者。<a id="a-Hq"></a>即二边之邪执。<a id="a-Hr"></a>总有三种二边。<a id="a-Hs"></a>一外道断常二边。<a id="a-Ht"></a>如有外道一向执常。<a id="a-Hu"></a>即四遍常论等是。<a id="a-Hv"></a>此即常见边。<a id="a-Hw"></a>又有外道一向执断。<a id="a-Hx"></a>即七断灭论是。<a id="a-Hy"></a>此即断见边。<a id="a-Hz"></a>第二小乘假实二边。<a id="a-I0"></a>或有小乘一向执假。<a id="a-I1"></a>即一说部等。<a id="a-I2"></a>执一切法但有假名。<a id="a-I3"></a>而无实体。<a id="a-I4"></a>即是着假边。<a id="a-I5"></a>又有小乘一向执实。<a id="a-I6"></a>即萨婆多及犊子部等。<a id="a-I7"></a>执诸法皆实。<a id="a-I8"></a>即是着实边。<a id="a-I9"></a>第三大小乘空有二边。<a id="a-IA"></a>即小乘有部等。<a id="a-IB"></a>执心外有法。<a id="a-IC"></a>是著有边。<a id="a-ID"></a>大乘清辩菩萨等。<a id="a-IE"></a>拨菩提涅槃悉无。<a id="a-IF"></a>即是着空边。<a id="a-IG"></a>显中道者有二。<a id="a-IH"></a>一假施设中道。<a id="a-II"></a>二真实中道。<a id="a-IJ"></a>真实中道有三。<a id="a-IK"></a>一者。<a id="a-IL"></a>能证净分依他。<a id="a-IM"></a>是其妙有。<a id="a-IN"></a>智起惑尽。<a id="a-IO"></a>名曰真空。<a id="a-IP"></a>妙有真空。<a id="a-IQ"></a>正处中道。<a id="a-IR"></a>二者。<a id="a-IS"></a>能证有为。<a id="a-IT"></a>是其妙有。<a id="a-IU"></a>所证真理。<a id="a-IV"></a>名曰真空。<a id="a-IW"></a>妙有真空。<a id="a-IX"></a>正处中道。<a id="a-IY"></a>三者。<a id="a-IZ"></a>唯于法身上说本来实性。<a id="a-Ia"></a>名为妙有。<a id="a-Ib"></a>即此实性。<a id="a-Ic"></a>便是真空。<a id="a-Id"></a>妙有真空。<a id="a-Ie"></a>正处中道。<a id="a-If"></a>二假施设中道者。<a id="a-Ig"></a>即佛于后得智中。<a id="a-Ih"></a>而假施设。<a id="a-Ii"></a>亦有三种。<a id="a-Ij"></a>一者。<a id="a-Ik"></a>不断不常中道。<a id="a-Il"></a>谓佛经中。<a id="a-Im"></a>说有异熟识为总报主。<a id="a-In"></a>此阴才灭。<a id="a-Io"></a>彼阴便生。<a id="a-Ip"></a>即不是断。<a id="a-Iq"></a>此破外道断常二边。<a id="a-Ir"></a>又说生灭不定。<a id="a-Is"></a>名曰无常。<a id="a-It"></a>即是不常。<a id="a-Iu"></a>二者。<a id="a-Iv"></a>不假不实中道者。<a id="a-Iw"></a>谓佛经中。<a id="a-Ix"></a>说一切色心从种而生者。<a id="a-Iy"></a>即是不假。<a id="a-Iz"></a>依此分位。<a id="a-J0"></a>或有相形。<a id="a-J1"></a>即是不实。<a id="a-J2"></a>称实而谈。<a id="a-J3"></a>正处中道。<a id="a-J4"></a>此破小乘假实二边。<a id="a-J5"></a>三者。<a id="a-J6"></a>不有不无中道。<a id="a-J7"></a>即经说我法遍计。<a id="a-J8"></a>即是不有。<a id="a-J9"></a>依圆妙有。<a id="a-JA"></a>即是不无。<a id="a-JB"></a>离有离无。<a id="a-JC"></a>正处中道。<a id="a-JD"></a>此破大小乘空有二边。<a id="a-JE"></a>是以欲执二边之情。<a id="a-JF"></a>即背中道之理。<a id="a-JG"></a>才作四句之解。<a id="a-JH"></a>便失一乘之门。<a id="a-JI"></a>须知非离边有中。<a id="a-JJ"></a>亦非即边是中。<a id="a-JK"></a>若离边求中。<a id="a-JL"></a>则边见未泯。<a id="a-JM"></a>若即边是中。<a id="a-JN"></a>中解犹存。<a id="a-JO"></a>是以难解难知。<a id="a-JP"></a>唯深般若。<a id="a-JQ"></a>执之如大火聚。<a id="a-JR"></a>四边不可触之。<a id="a-JS"></a>了之若清凉池。<a id="a-JT"></a>诸门皆可入矣。<a id="a-JU"></a>故知法无定相。<a id="a-JV"></a>回转随心。<a id="a-JW"></a>执即成非。<a id="a-JX"></a>达之无咎。<a id="a-JY"></a>如四句法。<a id="a-JZ"></a>通塞犹人。<a id="a-Ja"></a>在法名四句。<a id="a-Jb"></a>悟入名四门。<a id="a-Jc"></a>妄计名四执。<a id="a-Jd"></a>毁法名四谤。<a id="a-Je"></a>是知四句不动。<a id="a-Jf"></a>得失空生。<a id="a-Jg"></a>一法无差升沉自异。<a id="a-Jh"></a>又唯心诀破一百二十种见解云。<a id="a-Ji"></a>或和神养气而保自然。<a id="a-Jj"></a>或苦质摧形而为至道。<a id="a-Jk"></a>或执无著而椿立前境。<a id="a-Jl"></a>或求静虑而伏捺妄心。<a id="a-Jm"></a>或刳情灭法以凝空。<a id="a-Jn"></a>或附影缘尘而抱相。<a id="a-Jo"></a>或丧灵原之真照。<a id="a-Jp"></a>或殒佛种之正因。<a id="a-Jq"></a>或纯识凝神。<a id="a-Jr"></a>受报于无情之地。<a id="a-Js"></a>或澄心泯色。<a id="a-Jt"></a>住果于八难之天。<a id="a-Ju"></a>或著有而守干城。<a id="a-Jv"></a>或拨无而同兔角。<a id="a-Jw"></a>或绝见而居闇室。<a id="a-Jx"></a>或立照而存所知。<a id="a-Jy"></a>或认有觉。<a id="a-Jz"></a>是真佛之形。<a id="a-K0"></a>或效无知。<a id="a-K1"></a>同木石之类。<a id="a-K2"></a>或执妄取究竟之果。<a id="a-K3"></a>如即泥是瓶。<a id="a-K4"></a>或忘缘趣解脱之门。<a id="a-K5"></a>似拨波求水。<a id="a-K6"></a>或外骋而妄兴梦事。<a id="a-K7"></a>或内守而端居抱愚。<a id="a-K8"></a>或宗一而物像同如。<a id="a-K9"></a>或见异而各立法界。<a id="a-KA"></a>或守愚痴。<a id="a-KB"></a>无分别而为大道。<a id="a-KC"></a>或尚空见。<a id="a-KD"></a>排善恶而作真修。<a id="a-KE"></a>或解不思议性作顽空。<a id="a-KF"></a>或体真善妙色为实有。<a id="a-KG"></a>或修沈机绝想。<a id="a-KH"></a>同有漏之天。<a id="a-KI"></a>或学觉观思惟。<a id="a-KJ"></a>堕情量之域。<a id="a-KK"></a>或不穷妄性作冥初之解。<a id="a-KL"></a>或昧于幻体。<a id="a-KM"></a>立空无之宗。<a id="a-KN"></a>或认影像而为真。<a id="a-KO"></a>或舍虚妄而求实。<a id="a-KP"></a>或詺见闻性为活物。<a id="a-KQ"></a>或指幻化境作无情。<a id="a-KR"></a>或起意而乖寂知。<a id="a-KS"></a>或断念而亏佛用。<a id="a-KT"></a>或迷性功德而起色身之见。<a id="a-KU"></a>或据毕竟空。<a id="a-KV"></a>而生断灭之心。<a id="a-KW"></a>或执大理而顿弃庄严。<a id="a-KX"></a>或迷渐说而一向造作。<a id="a-KY"></a>或据体离缘而坚性执。<a id="a-KZ"></a>或忘泯一切而守己愚。<a id="a-Ka"></a>或定人法自尔。<a id="a-Kb"></a>而堕无因。<a id="a-Kc"></a>或执境智和合。<a id="a-Kd"></a>而生共见。<a id="a-Ke"></a>或执心境混同。<a id="a-Kf"></a>乱能所之法。<a id="a-Kg"></a>或着分别真俗。<a id="a-Kh"></a>缚智障之愚。<a id="a-Ki"></a>或守一如不变而堕常。<a id="a-Kj"></a>或定四相所迁而沉断。<a id="a-Kk"></a>或执无修而祛圣位。<a id="a-Kl"></a>或言有证而背天真。<a id="a-Km"></a>或耽依正而随世轮回。<a id="a-Kn"></a>或厌生死而丧真解脱。<a id="a-Ko"></a>或迷真空而崇因着果。<a id="a-Kp"></a>或昧实际而欣佛厌魔。<a id="a-Kq"></a>或着随宜所说。<a id="a-Kr"></a>而守语为真。<a id="a-Ks"></a>或失音声实相。<a id="a-Kt"></a>而离言求默。<a id="a-Ku"></a>或宗教乘而厌自性之定。<a id="a-Kv"></a>或弘禅观而斥了义之诠。<a id="a-Kw"></a>或斗奇特而但顾出身。<a id="a-Kx"></a>俄沈识海。<a id="a-Ky"></a>或作净洁而唯求玄密。<a id="a-Kz"></a>反堕阴城。<a id="a-L0"></a>或起殊胜知解。<a id="a-L1"></a>而斡肉为疮。<a id="a-L2"></a>或住本性清净。<a id="a-L3"></a>而执药成病。<a id="a-L4"></a>或寻文采义而饮客水。<a id="a-L5"></a>或守静居闲而坐法尘。<a id="a-L6"></a>或起有得心。<a id="a-L7"></a>谈无相大乘。<a id="a-L8"></a>或运图度想。<a id="a-L9"></a>探物外玄旨。<a id="a-LA"></a>或废说起绝言之见。<a id="a-LB"></a>或存诠招执指之机。<a id="a-LC"></a>或认动用而处生灭根原。<a id="a-LD"></a>或专记忆而住识想边际。<a id="a-LE"></a>或安排失圆觉之性。<a id="a-LF"></a>或纵任亏入道之门。<a id="a-LG"></a>或起身心精进。<a id="a-LH"></a>而滞有为。<a id="a-LI"></a>或守任真无事。<a id="a-LJ"></a>而沈慧缚。<a id="a-LK"></a>或专计念勤思。<a id="a-LL"></a>而失于正受。<a id="a-LM"></a>或效无碍自在。<a id="a-LN"></a>而放舍修行。<a id="a-LO"></a>或随结使而恃本性空。<a id="a-LP"></a>或执缠盖而妄加除断。<a id="a-LQ"></a>或保重而生法爱。<a id="a-LR"></a>或轻慢而毁佛因。<a id="a-LS"></a>或进求而乖本心。<a id="a-LT"></a>或退堕而成放逸。<a id="a-LU"></a>或语证相违而亏实地。<a id="a-LV"></a>或体用各据而乖佛乘。<a id="a-LW"></a>或欣寂而住空。<a id="a-LX"></a>失大悲之性。<a id="a-LY"></a>或泯缘而厌假。<a id="a-LZ"></a>违法尔之门。<a id="a-La"></a>或着我见而昧人空。<a id="a-Lb"></a>或迷现量而坚法执。<a id="a-Lc"></a>或解不兼信而滋邪见。<a id="a-Ld"></a>或信不具解而养无明。<a id="a-Le"></a>或云人是而法非。<a id="a-Lf"></a>或称境深而智浅。<a id="a-Lg"></a>或取而迷物性。<a id="a-Lh"></a>或舍而乖即真。<a id="a-Li"></a>或离而违因。<a id="a-Lj"></a>或即而亡果。<a id="a-Lk"></a>或非而谤实。<a id="a-Ll"></a>或是而毁权。<a id="a-Lm"></a>或恶无明而背不动智门。<a id="a-Ln"></a>或憎异境而坏法性三昧。<a id="a-Lo"></a>或据同理而起增上慢。<a id="a-Lp"></a>或贬别相而破方便门。<a id="a-Lq"></a>或是菩提而谤正法轮。<a id="a-Lr"></a>或非众生而毁真佛体。<a id="a-Ls"></a>或着本智而非权慧。<a id="a-Lt"></a>或迷正宗而执化门。<a id="a-Lu"></a>或滞理溺无为之坑。<a id="a-Lv"></a>或执事投虚幻之网。<a id="a-Lw"></a>或绝边泯迹。<a id="a-Lx"></a>违双照之门。<a id="a-Ly"></a>或保正存中。<a id="a-Lz"></a>失方便之意。<a id="a-M0"></a>或定慧偏习而燋烂道芽。<a id="a-M1"></a>或行愿孤兴而沉埋佛道。<a id="a-M2"></a>或作无作行。<a id="a-M3"></a>修有为菩提。<a id="a-M4"></a>或着无著心。<a id="a-M5"></a>学相似般若。<a id="a-M6"></a>或趣净相而迷垢实性。<a id="a-M7"></a>或住正位而失俗本空。<a id="a-M8"></a>或立无相观而障翳真如。<a id="a-M9"></a>或起了知心而违背法性。<a id="a-MA"></a>或守真诠而生语见。<a id="a-MB"></a>服甘露而早终。<a id="a-MC"></a>或敦圆理而起着心。<a id="a-MD"></a>饮醍醐而成毒。<a id="a-ME"></a>已上略标一百二十种见解。<a id="a-MF"></a>并是迷宗失旨。<a id="a-MG"></a>背湛乖真。<a id="a-MH"></a>掜目生华。<a id="a-MI"></a>迷头认影。<a id="a-MJ"></a>若敲冰而索火。<a id="a-MK"></a>如缘木以求鱼。<a id="a-ML"></a>畏影逃空。<a id="a-MM"></a>扪风捉电。<a id="a-MN"></a>苦非甘种。<a id="a-MO"></a>砂岂饭因。<a id="a-MP"></a>皆不能以法性融通。<a id="a-MQ"></a>一旨和会。<a id="a-MR"></a>尽迷方便。<a id="a-MS"></a>悉入见缠。<a id="a-MT"></a>不达正宗。<a id="a-MU"></a>皆投见网。<a id="a-MV"></a>绵密难出。<a id="a-MW"></a>如曲木曳于稠林。<a id="a-MX"></a>势猛力强。<a id="a-MY"></a>犹[泳-永+(虍-七+(一/八/八/目))]河漂于香象。<a id="a-MZ"></a>所以天魔外道。<a id="a-Ma"></a>本无其种。<a id="a-Mb"></a>修行失念。<a id="a-Mc"></a>遂派其原。<a id="a-Md"></a>故知但有所重所依立知立解。<a id="a-Me"></a>丝毫见处不亡。<a id="a-Mf"></a>皆成外道。<a id="a-Mg"></a>如华严经颂云。<a id="a-Mh"></a>以法无性故。<a id="a-Mi"></a>无有能了知。<a id="a-Mj"></a>如是解诸法。<a id="a-Mk"></a>究竟无所解。<a id="a-Ml"></a>以法无自体。<a id="a-Mm"></a>凭何作解。<a id="a-Mn"></a>如辩兔角之大小。<a id="a-Mo"></a>了龟毛之短长。<a id="a-Mp"></a>理事俱虚。<a id="a-Mq"></a>可取笑于天下。<a id="a-Mr"></a>情尘自隔。<a id="a-Ms"></a>实丧道于目前。<a id="a-Mt"></a>如华严论云。<a id="a-Mu"></a>见在即凡。<a id="a-Mv"></a>情亡即佛。<a id="a-Mw"></a>祖师云。<a id="a-Mx"></a>不用求真。<a id="a-My"></a>唯须息见。<a id="a-Mz"></a>法华经云。<a id="a-N0"></a>此法非思量分别之所能解。<a id="a-N1"></a>圆觉经云。<a id="a-N2"></a>若以思惟心。<a id="a-N3"></a>测度如来圆觉境界。<a id="a-N4"></a>如将萤火烧须弥山。<a id="a-N5"></a>终不能着。<a id="a-N6"></a>斯皆是有作世俗之心。<a id="a-N7"></a>岂能探无作出世之旨。<a id="a-N8"></a>如先德云。<a id="a-N9"></a>俗务者。<a id="a-NA"></a>非但执耒运斤。<a id="a-NB"></a>名为俗务。<a id="a-NC"></a>坐驰五尘六欲。<a id="a-ND"></a>即是世务又专念。<a id="a-NE"></a>空无相愿。<a id="a-NF"></a>亦是世务。<a id="a-NG"></a>又念苍生涂炭。<a id="a-NH"></a>慈悲慰拔。<a id="a-NI"></a>亦是世务。<a id="a-NJ"></a>若能念念于无念。<a id="a-NK"></a>非念非无念。<a id="a-NL"></a>一心中觉。<a id="a-NM"></a>方非世务。<a id="a-NN"></a>是以若实悟宗之人。<a id="a-NO"></a>尚不得。<a id="a-NP"></a>无见无解。<a id="a-NQ"></a>岂可更随言执意。<a id="a-NR"></a>而起有见有解乎。<a id="a-NS"></a>如大法镜经云。<a id="a-NT"></a>若诸菩萨。<a id="a-NU"></a>随言取义。<a id="a-NV"></a>不如正理思择法故。<a id="a-NW"></a>便生二十八不正见。<a id="a-NX"></a>谓初相见者。<a id="a-NY"></a>谓闻大乘经中。<a id="a-NZ"></a>所说。<a id="a-Na"></a>一切诸法。<a id="a-Nb"></a>皆无自性。<a id="a-Nc"></a>无生无灭。<a id="a-Nd"></a>本来寂静。<a id="a-Ne"></a>自性涅槃等言。<a id="a-Nf"></a>不善密意。<a id="a-Ng"></a>但随此言义。<a id="a-Nh"></a>便生胜解。<a id="a-Ni"></a>谓佛所说一切诸法。<a id="a-Nj"></a>定无自性。<a id="a-Nk"></a>定无生等。<a id="a-Nl"></a>执着如是无性等相。<a id="a-Nm"></a>是名相见。<a id="a-Nn"></a>彼执着。<a id="a-No"></a>如是无性等相。<a id="a-Np"></a>时便谤三自性。<a id="a-Nq"></a>谓遍计所执自性。<a id="a-Nr"></a>依他起自性。<a id="a-Ns"></a>圆成实自性等。<a id="a-Nt"></a>是知若谤此三性。<a id="a-Nu"></a>则拨真俗二谛等一切法。<a id="a-Nv"></a>所以有无二见。<a id="a-Nw"></a>为诸见本。<a id="a-Nx"></a>若能断于诸见。<a id="a-Ny"></a>自然以宗镜相应。<a id="a-Nz"></a>华手经云。<a id="a-O0"></a>尔时世尊。<a id="a-O1"></a>告舍利弗。<a id="a-O2"></a>所言正见。<a id="a-O3"></a>为何谓也。<a id="a-O4"></a>舍利弗。<a id="a-O5"></a>其正见者。<a id="a-O6"></a>无高无下。<a id="a-O7"></a>等观诸法。<a id="a-O8"></a>乃至又正见者。<a id="a-O9"></a>无一切见。<a id="a-OA"></a>何以故。<a id="a-OB"></a>诸有所见。<a id="a-OC"></a>皆是邪见。<a id="a-OD"></a>无一切见。<a id="a-OE"></a>即是正见。<a id="a-OF"></a>佛藏经云。<a id="a-OG"></a>佛言。<a id="a-OH"></a>一切诸见。<a id="a-OI"></a>皆从虚妄缘起。<a id="a-OJ"></a>舍利弗。<a id="a-OK"></a>若作是念。<a id="a-OL"></a>此是正见。<a id="a-OM"></a>是人即是邪见。<a id="a-ON"></a>舍利弗。<a id="a-OO"></a>于圣法中。<a id="a-OP"></a>拔断一切诸见根本。<a id="a-OQ"></a>悉断一切诸语言道。<a id="a-OR"></a>如虚空中。<a id="a-OS"></a>手无触碍。<a id="a-OT"></a>诸沙门法。<a id="a-OU"></a>皆应如是。<a id="a-OV"></a>又云。<a id="a-OW"></a>佛言。<a id="a-OX"></a>舍利弗。<a id="a-OY"></a>诸佛阿耨多罗三藐三菩提。<a id="a-OZ"></a>唯是一义。<a id="a-Oa"></a>所谓离也。<a id="a-Ob"></a>何等为离。<a id="a-Oc"></a>离诸欲诸见。<a id="a-Od"></a>欲者即是无明。<a id="a-Oe"></a>见者即是忆念。<a id="a-Of"></a>何以故。<a id="a-Og"></a>一切诸法。<a id="a-Oh"></a>忆念为本。<a id="a-Oi"></a>所有念想。<a id="a-Oj"></a>即为是见。<a id="a-Ok"></a>见即是邪。<a id="a-Ol"></a>是以若能离见。<a id="a-Om"></a>即成诸佛。<a id="a-On"></a>十方稽首。<a id="a-Oo"></a>万类归依。<a id="a-Op"></a>如中观论云。<a id="a-Oq"></a>瞿昙大圣主。<a id="a-Or"></a>怜愍说是法。<a id="a-Os"></a>悉断一切见。<a id="a-Ot"></a>我今稽首礼。<a id="a-Ou"></a>又夫远离二边。<a id="a-Ov"></a>住于中道者。<a id="a-Ow"></a>约华严经释。<a id="a-Ox"></a>略举四种以等一切。<a id="a-Oy"></a>一者染净。<a id="a-Oz"></a>约惑。<a id="a-P0"></a>二者缚脱。<a id="a-P1"></a>通惑业。<a id="a-P2"></a>三者有无。<a id="a-P3"></a>通事理。<a id="a-P4"></a>四者一异。<a id="a-P5"></a>约心境。<a id="a-P6"></a>何以有此。<a id="a-P7"></a>谓成菩提。<a id="a-P8"></a>既离细念妄惑尽。<a id="a-P9"></a>已。<a id="a-PA"></a>显现法身智慧纯净。<a id="a-PB"></a>若为此见。<a id="a-PC"></a>未免是边。<a id="a-PD"></a>故经云。<a id="a-PE"></a>若有见正觉。<a id="a-PF"></a>解脱离诸漏。<a id="a-PG"></a>不着一切世。<a id="a-PH"></a>此非证道眼。<a id="a-PI"></a>今了于惑。<a id="a-PJ"></a>体性本空。<a id="a-PK"></a>复无所净。<a id="a-PL"></a>故离二边。<a id="a-PM"></a>又染净交彻。<a id="a-PN"></a>故无住着。<a id="a-PO"></a>是曰离边。<a id="a-PP"></a>缚脱者。<a id="a-PQ"></a>谓昔常被惑业系缚。<a id="a-PR"></a>流转无穷。<a id="a-PS"></a>今谓菩提。<a id="a-PT"></a>释然解脱。<a id="a-PU"></a>若为此见。<a id="a-PV"></a>即是住边。<a id="a-PW"></a>菩萨智了本自无缚。<a id="a-PX"></a>于何有解。<a id="a-PY"></a>无缚无解。<a id="a-PZ"></a>则无苦乐。<a id="a-Pa"></a>故得离耳。<a id="a-Pb"></a>有无通事理者。<a id="a-Pc"></a>若昔谓惑有。<a id="a-Pd"></a>今了惑空。<a id="a-Pe"></a>昔谓心空。<a id="a-Pf"></a>今知妙有。<a id="a-Pg"></a>又真乐本有。<a id="a-Ph"></a>失而不知。<a id="a-Pi"></a>妄苦本空。<a id="a-Pj"></a>得而不觉。<a id="a-Pk"></a>今日始知空者妄苦。<a id="a-Pl"></a>有者涅槃。<a id="a-Pm"></a>若如是知。<a id="a-Pn"></a>并未离边。<a id="a-Po"></a>又烦恼业苦。<a id="a-Pp"></a>本有今无。<a id="a-Pq"></a>菩提佛身。<a id="a-Pr"></a>本无今有等。<a id="a-Ps"></a>皆三世有法。<a id="a-Pt"></a>菩提之性。<a id="a-Pu"></a>不属三世故。<a id="a-Pv"></a>三世有无。<a id="a-Pw"></a>皆是边摄。<a id="a-Px"></a>真智契理。<a id="a-Py"></a>绝于三世。<a id="a-Pz"></a>故离有无之二边等。<a id="a-Q0"></a>一异有二。<a id="a-Q1"></a>一者。<a id="a-Q2"></a>心境不了则二。<a id="a-Q3"></a>契合则一。<a id="a-Q4"></a>亦成于边。<a id="a-Q5"></a>二者。<a id="a-Q6"></a>生佛有异。<a id="a-Q7"></a>今了一性。<a id="a-Q8"></a>亦名为边。<a id="a-Q9"></a>今正觉了此中无有二。<a id="a-QA"></a>亦不有无二。<a id="a-QB"></a>若善见者。<a id="a-QC"></a>如理安住。<a id="a-QD"></a>故离此边。<a id="a-QE"></a>今一契菩提。<a id="a-QF"></a>一切都寂。<a id="a-QG"></a>故云远离。<a id="a-QH"></a>义净禅师云。<a id="a-QI"></a>瑜伽则真有俗无。<a id="a-QJ"></a>以三性为本。<a id="a-QK"></a>中观乃真无俗有。<a id="a-QL"></a>实二谛为先。<a id="a-QM"></a>般若大宗。<a id="a-QN"></a>含斯两意。<a id="a-QO"></a>致使东夏则道分南北。<a id="a-QP"></a>西方乃义隔有空。<a id="a-QQ"></a>如上所说。<a id="a-QR"></a>或诸凡夫执有着空。<a id="a-QS"></a>情见非一。<a id="a-QT"></a>四倒八邪之执。<a id="a-QU"></a>五谤二见之愚。<a id="a-QV"></a>或诸贤圣判教分宗。<a id="a-QW"></a>智解亦别。<a id="a-QX"></a>三时八教之道。<a id="a-QY"></a>五性十宗之科。<a id="a-QZ"></a>未显圆文。<a id="a-Qa"></a>或得或失。<a id="a-Qb"></a>若入宗镜。<a id="a-Qc"></a>正解分明。<a id="a-Qd"></a>体用相含。<a id="a-Qe"></a>心境交涉。<a id="a-Qf"></a>空具德而彻万有之表。<a id="a-Qg"></a>事无碍而全一理之中。<a id="a-Qh"></a>又若究竟欲免断常边邪之见。<a id="a-Qi"></a>须明华严六相义门。<a id="a-Qj"></a>则能任法施为。<a id="a-Qk"></a>自亡能所。<a id="a-Ql"></a>随缘动寂。<a id="a-Qm"></a>不坏有无。<a id="a-Qn"></a>具大总持。<a id="a-Qo"></a>究竟无过矣。<a id="a-Qp"></a>此六相义。<a id="a-Qq"></a>是辩世间法。<a id="a-Qr"></a>自在无碍。<a id="a-Qs"></a>正显缘起无分别理。<a id="a-Qt"></a>若善见者。<a id="a-Qu"></a>得智总持门。<a id="a-Qv"></a>不堕诸见。<a id="a-Qw"></a>不可废一取一双立双亡。<a id="a-Qx"></a>虽总同时。<a id="a-Qy"></a>繁兴不有。<a id="a-Qz"></a>纵各具别。<a id="a-R0"></a>冥寂非无。<a id="a-R1"></a>不可以有心知。<a id="a-R2"></a>不可以无心会。<a id="a-R3"></a>详法界内。<a id="a-R4"></a>无总别之文。<a id="a-R5"></a>就果海中。<a id="a-R6"></a>绝成坏之旨。<a id="a-R7"></a>今依因门智照。<a id="a-R8"></a>古德略以喻明。<a id="a-R9"></a>六相义者。<a id="a-RA"></a>一总相。<a id="a-RB"></a>二别相。<a id="a-RC"></a>三同相。<a id="a-RD"></a>四异相。<a id="a-RE"></a>五成相。<a id="a-RF"></a>六坏相。<a id="a-RG"></a>总相者。<a id="a-RH"></a>譬如一舍。<a id="a-RI"></a>是总相。<a id="a-RJ"></a>椽等是别相。<a id="a-RK"></a>椽等诸缘。<a id="a-RL"></a>和同作舍。<a id="a-RM"></a>各不相违。<a id="a-RN"></a>非作余物。<a id="a-RO"></a>故名同相。<a id="a-RP"></a>椽等诸缘。<a id="a-RQ"></a>递互相望。<a id="a-RR"></a>一一不同。<a id="a-RS"></a>名异相。<a id="a-RT"></a>椽等诸缘。<a id="a-RU"></a>一多相成。<a id="a-RV"></a>名成相。<a id="a-RW"></a>椽等诸缘。<a id="a-RX"></a>各住自法。<a id="a-RY"></a>本不作故。<a id="a-RZ"></a>名坏相。<a id="a-Ra"></a>又椽即是舍。<a id="a-Rb"></a>为椽独能作舍。<a id="a-Rc"></a>若离椽。<a id="a-Rd"></a>舍即全不成故。<a id="a-Re"></a>若得椽时。<a id="a-Rf"></a>即得舍故。<a id="a-Rg"></a>所以椽。<a id="a-Rh"></a>非是少力。<a id="a-Ri"></a>共成。<a id="a-Rj"></a>皆是全力故。<a id="a-Rk"></a>舍既即是椽。<a id="a-Rl"></a>余瓦木等总并是椽。<a id="a-Rm"></a>若却椽即舍无故。<a id="a-Rn"></a>舍坏。<a id="a-Ro"></a>故不名瓦木等。<a id="a-Rp"></a>是故瓦木等。<a id="a-Rq"></a>即是此椽也。<a id="a-Rr"></a>若不即椽者。<a id="a-Rs"></a>舍即不成。<a id="a-Rt"></a>椽瓦木等皆不成。<a id="a-Ru"></a>今既并成。<a id="a-Rv"></a>故知相即耳。<a id="a-Rw"></a>椽即瓦木等。<a id="a-Rx"></a>一椽既尔。<a id="a-Ry"></a>余一切缘例然。<a id="a-Rz"></a>是故一切缘起法不成。<a id="a-S0"></a>即已成也。<a id="a-S1"></a>别相者。<a id="a-S2"></a>椽等诸缘。<a id="a-S3"></a>别于总故。<a id="a-S4"></a>若不别者。<a id="a-S5"></a>总义不成。<a id="a-S6"></a>由无别时。<a id="a-S7"></a>即无总故。<a id="a-S8"></a>以因别而得总故。<a id="a-S9"></a>是故别者。<a id="a-SA"></a>以总为别也。<a id="a-SB"></a>如椽即舍故。<a id="a-SC"></a>名总相。<a id="a-SD"></a>即是椽故。<a id="a-SE"></a>名别相。<a id="a-SF"></a>若不即舍。<a id="a-SG"></a>不是椽。<a id="a-SH"></a>若不即椽。<a id="a-SI"></a>不是舍。<a id="a-SJ"></a>例如若不即总不名别。<a id="a-SK"></a>若不即别。<a id="a-SL"></a>不名总。</p>
  <p id="aSM">问。<a id="a-SN"></a>若相即者。<a id="a-SO"></a>云何说别。</p>
  <p id="aSP">答。<a id="a-SQ"></a>只由相即。<a id="a-SR"></a>是故成别。<a id="a-SS"></a>若不相即者。<a id="a-ST"></a>总在别外。<a id="a-SU"></a>故非总也。<a id="a-SV"></a>别在总外。<a id="a-SW"></a>故非别也。<a id="a-SX"></a>同相者。<a id="a-SY"></a>椽等诸缘。<a id="a-SZ"></a>和同作舍。<a id="a-Sa"></a>不相违故。<a id="a-Sb"></a>皆名舍缘。<a id="a-Sc"></a>非作余物。<a id="a-Sd"></a>故名同相。<a id="a-Se"></a>总相唯望一舍说。<a id="a-Sf"></a>今此同相。<a id="a-Sg"></a>约椽木等诸缘说。<a id="a-Sh"></a>虽体各别。<a id="a-Si"></a>成力义齐。<a id="a-Sj"></a>故名同相。<a id="a-Sk"></a>若不同者。<a id="a-Sl"></a>椽等诸缘互相违故。<a id="a-Sm"></a>皆不同作舍。<a id="a-Sn"></a>舍不得有。<a id="a-So"></a>故即是断也。<a id="a-Sp"></a>若相违不作舍。<a id="a-Sq"></a>而执有舍者。<a id="a-Sr"></a>无因有舍。<a id="a-Ss"></a>故即是常也。<a id="a-St"></a>异相者。<a id="a-Su"></a>椽等诸缘随自形类。<a id="a-Sv"></a>相差别故。</p>
  <p id="aSw">问。<a id="a-Sx"></a>若异者。<a id="a-Sy"></a>应不同耶。</p>
  <p id="aSz">答。<a id="a-T0"></a>只由异故。<a id="a-T1"></a>所以同耳。<a id="a-T2"></a>今既舍成。<a id="a-T3"></a>同名缘者。<a id="a-T4"></a>当知异也。<a id="a-T5"></a>又因同不异故。<a id="a-T6"></a>方说于诸法异耳。<a id="a-T7"></a>是以经云。<a id="a-T8"></a>奇哉世尊。<a id="a-T9"></a>能于无异法中。<a id="a-TA"></a>而说诸法异。<a id="a-TB"></a>前别相者。<a id="a-TC"></a>俱椽等诸缘。<a id="a-TD"></a>别于一舍故。<a id="a-TE"></a>今异相者。<a id="a-TF"></a>椽等诸缘。<a id="a-TG"></a>递互相望。<a id="a-TH"></a>各各异故。<a id="a-TI"></a>若不异者。<a id="a-TJ"></a>坏本缘法不成舍故。<a id="a-TK"></a>即是断。<a id="a-TL"></a>若坏缘不成舍。<a id="a-TM"></a>而执有舍。<a id="a-TN"></a>无因有者。<a id="a-TO"></a>即是常也。<a id="a-TP"></a>成相者。<a id="a-TQ"></a>以诸缘各住自法。<a id="a-TR"></a>本不作故。<a id="a-TS"></a>舍义得成。<a id="a-TT"></a>若椽作舍。<a id="a-TU"></a>即失本椽法故。<a id="a-TV"></a>舍义不得。<a id="a-TW"></a>成坏相者。<a id="a-TX"></a>椽等诸缘各住自法。<a id="a-TY"></a>本不作故。<a id="a-TZ"></a>是坏义。<a id="a-Ta"></a>若椽作即失椽法。<a id="a-Tb"></a>失椽法故。<a id="a-Tc"></a>舍即无椽。<a id="a-Td"></a>不得有舍。<a id="a-Te"></a>是断也。<a id="a-Tf"></a>若失椽法而有舍者。<a id="a-Tg"></a>无椽即无因。<a id="a-Th"></a>无因而有舍。<a id="a-Ti"></a>即是常也。<a id="a-Tj"></a>是故真如一心为总相。<a id="a-Tk"></a>能摄世出世间一切法故。<a id="a-Tl"></a>约摄诸法得总名。<a id="a-Tm"></a>能生诸缘成别号。<a id="a-Tn"></a>法法皆齐为同相。<a id="a-To"></a>随相不等称异门。<a id="a-Tp"></a>建立境界故称成。<a id="a-Tq"></a>不动自位而为坏。<a id="a-Tr"></a>又云。<a id="a-Ts"></a>一总相者。<a id="a-Tt"></a>一合多德故。<a id="a-Tu"></a>二别相者。<a id="a-Tv"></a>多德非一故。<a id="a-Tw"></a>三同相者。<a id="a-Tx"></a>多义不相违故。<a id="a-Ty"></a>四异相者。<a id="a-Tz"></a>多义不相似故。<a id="a-U0"></a>五成相者。<a id="a-U1"></a>由此诸义。<a id="a-U2"></a>缘起成故。<a id="a-U3"></a>六坏相者。<a id="a-U4"></a>诸缘各住自性。<a id="a-U5"></a>不移动故。<a id="a-U6"></a>此上六相义门。<a id="a-U7"></a>是菩萨初地中观。<a id="a-U8"></a>通世间一切法门。<a id="a-U9"></a>能入法界之宗。<a id="a-UA"></a>不堕断常之见。<a id="a-UB"></a>若一向别逐行位而乖宗。<a id="a-UC"></a>若一向同失进修而堕寂。<a id="a-UD"></a>所以位位即佛。<a id="a-UE"></a>阶降宛然。<a id="a-UF"></a>重重炼磨。<a id="a-UG"></a>本位不动。<a id="a-UH"></a>斯则同异俱济。<a id="a-UI"></a>理事不亏。<a id="a-UJ"></a>因果无差。<a id="a-UK"></a>迷悟全别。<a id="a-UL"></a>欲论大旨。<a id="a-UM"></a>六相还同梦里渡河。<a id="a-UN"></a>若约正宗。<a id="a-UO"></a>十地犹如空中鸟迹。<a id="a-UP"></a>若约圆修。<a id="a-UQ"></a>断惑。<a id="a-UR"></a>对治。<a id="a-US"></a>习气非无。<a id="a-UT"></a>理行相资。<a id="a-UU"></a>阙一不可。<a id="a-UV"></a>是以文殊以理印行。<a id="a-UW"></a>差别之道无亏。<a id="a-UX"></a>普贤以行会理。<a id="a-UY"></a>根本之门不废。<a id="a-UZ"></a>如上微细择见真实识心。<a id="a-Ua"></a>可谓教观相应。<a id="a-Ub"></a>境智冥合。<a id="a-Uc"></a>正助齐运。<a id="a-Ud"></a>目足更资。<a id="a-Ue"></a>则定可以继先德之后尘。<a id="a-Uf"></a>绍觉王之末裔矣。</p>
 </body>
</html>