<!doctype html>
<html id="z3IBX9x1e8" data-ver="1711">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第十九</h1>
  <p id="a2">夫如上所说。<a id="a-3"></a>祖教同诠。<a id="a-4"></a>凡曰有心。<a id="a-5"></a>皆得成佛。<a id="a-6"></a>如今现见众生。<a id="a-7"></a>何不成佛。</p>
  <p id="a8">答。<a id="a-9"></a>若以众生眼观。<a id="a-A"></a>只见众生界有余。<a id="a-B"></a>若以佛眼观。<a id="a-C"></a>乃知诸佛界无外。<a id="a-D"></a>故知无明妄风。<a id="a-E"></a>鼓心海而易动。<a id="a-F"></a>本觉真性。<a id="a-G"></a>睡长梦而难惺。<a id="a-H"></a>是以首楞严经云。<a id="a-I"></a>汝之心灵。<a id="a-J"></a>一切明了。<a id="a-K"></a>未曾暂昧。<a id="a-L"></a>而迷者。<a id="a-M"></a>目击而不知。<a id="a-N"></a>如美玉沉泥。<a id="a-O"></a>自埋高价。<a id="a-P"></a>犹贞金混砾。<a id="a-Q"></a>空匿光辉。<a id="a-R"></a>如法华经云。<a id="a-S"></a>我昔欲令汝得安乐。<a id="a-T"></a>五欲自恣。<a id="a-U"></a>于某年月日。<a id="a-V"></a>以无价宝珠。<a id="a-W"></a>系汝衣里。<a id="a-X"></a>今故现在。<a id="a-Y"></a>而汝不知。<a id="a-Z"></a>勤苦忧恼。<a id="a-a"></a>以求自活。<a id="a-b"></a>甚为痴也。<a id="a-c"></a>汝今可以此宝。<a id="a-d"></a>贸易所须。<a id="a-e"></a>常可如意。<a id="a-f"></a>无所乏短。<a id="a-g"></a>故知本觉常成。<a id="a-h"></a>衣珠不失。<a id="a-i"></a>若非圆顿之教。<a id="a-j"></a>何以直了自心。<a id="a-k"></a>故圆觉经云。<a id="a-l"></a>觉成就故。<a id="a-m"></a>当知菩萨不与法缚。<a id="a-n"></a>不求法脱。<a id="a-o"></a>不厌生死。<a id="a-p"></a>不爱涅槃。<a id="a-q"></a>不敬持戒。<a id="a-r"></a>不憎毁禁。<a id="a-s"></a>不重久习。<a id="a-t"></a>不轻未学。<a id="a-u"></a>何以故。<a id="a-v"></a>一切觉故。<a id="a-w"></a>是知一切众生。<a id="a-x"></a>皆本觉成就。<a id="a-y"></a>以不觉故。<a id="a-z"></a>认随染之觉。<a id="a-10"></a>见胜劣之境。<a id="a-11"></a>起忻厌之心。<a id="a-12"></a>但逐妄轮回。<a id="a-13"></a>顿迷真觉。<a id="a-14"></a>然因觉。<a id="a-15"></a>有不觉。<a id="a-16"></a>若无真。<a id="a-17"></a>妄无所依。<a id="a-18"></a>故如烟无火不起。<a id="a-19"></a>又觉因不觉。<a id="a-1A"></a>若随器之金。<a id="a-1B"></a>还待器显。<a id="a-1C"></a>事能显理故。<a id="a-1D"></a>所以唯真不立。<a id="a-1E"></a>单妄不成。<a id="a-1F"></a>唯真不立者。<a id="a-1G"></a>佛果无生故。<a id="a-1H"></a>单妄不成者。<a id="a-1I"></a>无所依故。<a id="a-1J"></a>如先德颂云。<a id="a-1K"></a>一切众生金色界。<a id="a-1L"></a>白净无垢智无坏。<a id="a-1M"></a>宝珠自在内衣中。<a id="a-1N"></a>只欲长贫在门外。<a id="a-1O"></a>清净宝乘住四衢。<a id="a-1P"></a>文殊引导普贤扶。<a id="a-1Q"></a>肥壮白牛甚多力。<a id="a-1R"></a>一念遍游无卷舒。<a id="a-1S"></a>如是宝乘不肯入。<a id="a-1T"></a>但乐勤苦门前立。<a id="a-1U"></a>不觉自身常在中。<a id="a-1V"></a>遣上恒言我不及。<a id="a-1W"></a>华严经颂云。<a id="a-1X"></a>欲求一切智。<a id="a-1Y"></a>速成无上觉。<a id="a-1Z"></a>应以净妙心。<a id="a-1a"></a>修习菩提行。<a id="a-1b"></a>又颂云。<a id="a-1c"></a>譬如良沃田。<a id="a-1d"></a>所种必滋长。<a id="a-1e"></a>如是净心地。<a id="a-1f"></a>出生诸佛法。<a id="a-1g"></a>是知十方诸佛中。<a id="a-1h"></a>无有一佛不信此心成佛。<a id="a-1i"></a>二十八祖内。<a id="a-1j"></a>无有一祖不见此性成祖。<a id="a-1k"></a>如今闻而不成祖佛者。<a id="a-1l"></a>皆为信不及见不谛故。<a id="a-1m"></a>但学其语。<a id="a-1n"></a>不照其心。<a id="a-1o"></a>但执其解。<a id="a-1p"></a>不深其法。<a id="a-1q"></a>何者。<a id="a-1r"></a>信。<a id="a-1s"></a>即是道故。<a id="a-1t"></a>经云。<a id="a-1u"></a>信是道原功德母。<a id="a-1v"></a>见即无疑。<a id="a-1w"></a>故经云。<a id="a-1x"></a>见苦谛。<a id="a-1y"></a>习亦除。<a id="a-1z"></a>何况现行。<a id="a-20"></a>心外境界。<a id="a-21"></a>但入宗镜。<a id="a-22"></a>方悟前非。<a id="a-23"></a>心光透时。<a id="a-24"></a>余瑕自尽。<a id="a-25"></a>华严出现品云。<a id="a-26"></a>佛子。<a id="a-27"></a>菩萨摩诃萨。<a id="a-28"></a>应知自心。<a id="a-29"></a>念念常有佛成正觉。<a id="a-2A"></a>何以故。<a id="a-2B"></a>诸佛如来。<a id="a-2C"></a>不离此心成正觉故。<a id="a-2D"></a>如自心。<a id="a-2E"></a>一切众生心亦复如是。<a id="a-2F"></a>悉有如来成等正觉。<a id="a-2G"></a>广大周遍。<a id="a-2H"></a>无处不有。<a id="a-2I"></a>不离不断。<a id="a-2J"></a>无有休息。<a id="a-2K"></a>入不思议方便法门。<a id="a-2L"></a>古释云。<a id="a-2M"></a>不离此心成佛者。<a id="a-2N"></a>有二。<a id="a-2O"></a>一众生身心。<a id="a-2P"></a>即佛所证故。<a id="a-2Q"></a>佛证众生之体。<a id="a-2R"></a>用众生之用。<a id="a-2S"></a>二全即佛菩提性故。<a id="a-2T"></a>一性无异。<a id="a-2U"></a>此即他果在我之因。<a id="a-2V"></a>以我因成他果故。<a id="a-2W"></a>名入不思议方便法门。<a id="a-2X"></a>是以不得意者。<a id="a-2Y"></a>作众生思故。<a id="a-2Z"></a>是亦不可。<a id="a-2a"></a>设作佛思。<a id="a-2b"></a>是亦不可。<a id="a-2c"></a>即亦不可。<a id="a-2d"></a>非即亦不可。<a id="a-2e"></a>当净智眼。<a id="a-2f"></a>无取诸情。<a id="a-2g"></a>经云。<a id="a-2h"></a>佛子。<a id="a-2i"></a>令依此知。<a id="a-2j"></a>无幽不尽。<a id="a-2k"></a>涅槃经云。<a id="a-2l"></a>二十五有有我者。<a id="a-2m"></a>自实名我。<a id="a-2n"></a>所谓一切诸法体实。<a id="a-2o"></a>一切众生。<a id="a-2p"></a>有如来藏。<a id="a-2q"></a>能为佛因。<a id="a-2r"></a>名有佛性。<a id="a-2s"></a>如一切色中。<a id="a-2t"></a>皆有空性。<a id="a-2u"></a>然非独有情。<a id="a-2v"></a>具如来之正性。<a id="a-2w"></a>一切诸法中。<a id="a-2x"></a>皆有安乐性。<a id="a-2y"></a>所以云。<a id="a-2z"></a>若以肉眼观。<a id="a-30"></a>无真不俗。<a id="a-31"></a>若以法眼观。<a id="a-32"></a>无俗不真。<a id="a-33"></a>又云。<a id="a-34"></a>法身流转五道。<a id="a-35"></a>名曰众生。<a id="a-36"></a>但法身即是真如。<a id="a-37"></a>流转五道。<a id="a-38"></a>即是随缘。<a id="a-39"></a>名曰众生。<a id="a-3A"></a>是差别义。<a id="a-3B"></a>又由随缘即不变故。<a id="a-3C"></a>夺差别令体空。<a id="a-3D"></a>则末寂也。<a id="a-3E"></a>由体空差别故。<a id="a-3F"></a>夺不变令随缘。<a id="a-3G"></a>故本寂也。<a id="a-3H"></a>以全本为末故。<a id="a-3I"></a>本便隐。<a id="a-3J"></a>全末为本故。<a id="a-3K"></a>末便亡也。<a id="a-3L"></a>是则真如随缘成众生。<a id="a-3M"></a>未曾失于真体。<a id="a-3N"></a>故令众生非众生也。<a id="a-3O"></a>众生体空即法身时。<a id="a-3P"></a>未曾无众生故。<a id="a-3Q"></a>非法身也。<a id="a-3R"></a>故二双绝。<a id="a-3S"></a>二既互绝。<a id="a-3T"></a>则真妄平等。<a id="a-3U"></a>无可异也。<a id="a-3V"></a>故云。<a id="a-3W"></a>随缘非有之法身。<a id="a-3X"></a>恒不异事而成立。<a id="a-3Y"></a>寂灭非无之众生。<a id="a-3Z"></a>常不异真而显现。<a id="a-3a"></a>故知烦恼即菩提。<a id="a-3b"></a>菩提即烦恼。<a id="a-3c"></a>所以胜天王般若经云。<a id="a-3d"></a>佛告胜天王言。<a id="a-3e"></a>譬如无价如意宝珠。<a id="a-3f"></a>妆饰莹治。<a id="a-3g"></a>皎洁可爱。<a id="a-3h"></a>体圆极净。<a id="a-3i"></a>无有垢浊。<a id="a-3j"></a>堕在淤泥。<a id="a-3k"></a>已经多时。<a id="a-3l"></a>有人拾得。<a id="a-3m"></a>取而守护。<a id="a-3n"></a>不令堕落。<a id="a-3o"></a>法性亦尔。<a id="a-3p"></a>虽在烦恼。<a id="a-3q"></a>不为所染。<a id="a-3r"></a>后复显现。<a id="a-3s"></a>天王。<a id="a-3t"></a>诸佛如来。<a id="a-3u"></a>悉知众生自性清净。<a id="a-3v"></a>客尘烦恼之所覆蔽。<a id="a-3w"></a>不入自性。<a id="a-3x"></a>是故菩萨摩诃萨。<a id="a-3y"></a>行般若波罗蜜。<a id="a-3z"></a>应作是念。<a id="a-40"></a>我当勇猛。<a id="a-41"></a>勤修精进。<a id="a-42"></a>为诸众生。<a id="a-43"></a>说是甚深般若波罗蜜。<a id="a-44"></a>除其烦恼。<a id="a-45"></a>一切众生。<a id="a-46"></a>皆有性净。<a id="a-47"></a>是故于彼。<a id="a-48"></a>勿生下劣。<a id="a-49"></a>应当尊重。<a id="a-4A"></a>彼即我师。<a id="a-4B"></a>如法恭敬。<a id="a-4C"></a>菩萨摩诃萨。<a id="a-4D"></a>作如是心。<a id="a-4E"></a>即生般若。<a id="a-4F"></a>阇那大悲处胎经云。<a id="a-4G"></a>魔梵释女。<a id="a-4H"></a>皆不舍身。<a id="a-4I"></a>不受身。<a id="a-4J"></a>悉于现身得成佛故。<a id="a-4K"></a>偈云。<a id="a-4L"></a>法性如大海。<a id="a-4M"></a>不说有是非。<a id="a-4N"></a>凡夫贤圣人。<a id="a-4O"></a>平等无高下。<a id="a-4P"></a>唯在心垢灭。<a id="a-4Q"></a>取证如反掌。<a id="a-4R"></a>华手经云。<a id="a-4S"></a>佛言。<a id="a-4T"></a>坚意。<a id="a-4U"></a>无碍际者。<a id="a-4V"></a>即无边际。<a id="a-4W"></a>无边际者。<a id="a-4X"></a>即是一切众生性也。<a id="a-4Y"></a>是名际门。<a id="a-4Z"></a>入是际门。<a id="a-4a"></a>则能开演千亿法藏。<a id="a-4b"></a>此法藏者。<a id="a-4c"></a>即非藏也。<a id="a-4d"></a>坚意。<a id="a-4e"></a>如来众法藏中。<a id="a-4f"></a>有所说法。<a id="a-4g"></a>皆说是际。<a id="a-4h"></a>复有色藏。<a id="a-4i"></a>受想行识藏。<a id="a-4j"></a>是藏非藏。<a id="a-4k"></a>不在自藏。<a id="a-4l"></a>是名诸藏。<a id="a-4m"></a>以阿字门入。<a id="a-4n"></a>释曰。<a id="a-4o"></a>阿字者。<a id="a-4p"></a>即无生义。<a id="a-4q"></a>若了心无生。<a id="a-4r"></a>则无法可得。<a id="a-4s"></a>悟此唯识。<a id="a-4t"></a>乃入道之初门。<a id="a-4u"></a>所以大品经云。<a id="a-4v"></a>无有一法可得。<a id="a-4w"></a>名曰众生。<a id="a-4x"></a>夫言众生者。<a id="a-4y"></a>即法身义。<a id="a-4z"></a>如不增不减经言。<a id="a-50"></a>舍利弗。<a id="a-51"></a>即此法身。<a id="a-52"></a>过于恒沙。<a id="a-53"></a>无量烦恼所缠。<a id="a-54"></a>从无始来。<a id="a-55"></a>随顺世间。<a id="a-56"></a>生死涛波。<a id="a-57"></a>去来生灭。<a id="a-58"></a>名为众生。<a id="a-59"></a>是知。<a id="a-5A"></a>若云众生即法身者。<a id="a-5B"></a>甚为难解。<a id="a-5C"></a>故先德引大涅槃经云。<a id="a-5D"></a>若有人能藕中丝。<a id="a-5E"></a>悬须弥山。<a id="a-5F"></a>可思议不。<a id="a-5G"></a>不也世尊。<a id="a-5H"></a>佛言。<a id="a-5I"></a>菩萨能以一念。<a id="a-5J"></a>称量生死。<a id="a-5K"></a>不可思议。<a id="a-5L"></a>今明圆理难晓。<a id="a-5M"></a>但仰信而已。<a id="a-5N"></a>如闻生死有不可思议理。<a id="a-5O"></a>而但仰信。<a id="a-5P"></a>不能一心即如来藏。<a id="a-5Q"></a>故非圆意。<a id="a-5R"></a>文殊般若经云。<a id="a-5S"></a>佛告文殊。<a id="a-5T"></a>若人问汝。<a id="a-5U"></a>有几众生界。<a id="a-5V"></a>汝云何答。<a id="a-5W"></a>文殊言。<a id="a-5X"></a>众生界数。<a id="a-5Y"></a>如如来界。<a id="a-5Z"></a>问。<a id="a-5a"></a>众生界广狭。<a id="a-5b"></a>答。<a id="a-5c"></a>如佛界广狭。<a id="a-5d"></a>问。<a id="a-5e"></a>一切众生。<a id="a-5f"></a>系在何界。<a id="a-5g"></a>答。<a id="a-5h"></a>如如来系。<a id="a-5i"></a>众生亦尔。<a id="a-5j"></a>问。<a id="a-5k"></a>众生界住何处。<a id="a-5l"></a>答。<a id="a-5m"></a>住涅槃界。<a id="a-5n"></a>又云。<a id="a-5o"></a>文殊言。<a id="a-5p"></a>如虚空无数。<a id="a-5q"></a>众生亦无数。<a id="a-5r"></a>虚空不可得。<a id="a-5s"></a>众生亦不可得。<a id="a-5t"></a>是以于不可得中。<a id="a-5u"></a>随世语言。<a id="a-5v"></a>有所建立。<a id="a-5w"></a>凡圣境界。<a id="a-5x"></a>方便说者。<a id="a-5y"></a>是不可思议。<a id="a-5z"></a>广大神变。<a id="a-60"></a>如大宝积经云。<a id="a-61"></a>文殊师利菩萨云。<a id="a-62"></a>复次法无出相。<a id="a-63"></a>说出离法。<a id="a-64"></a>是名神变。<a id="a-65"></a>法无差别。<a id="a-66"></a>文字分别。<a id="a-67"></a>是名神变。<a id="a-68"></a>法无所行。<a id="a-69"></a>说有修行。<a id="a-6A"></a>是名神变。<a id="a-6B"></a>法无来去。<a id="a-6C"></a>说有来去。<a id="a-6D"></a>是名神变。<a id="a-6E"></a>于一道证。<a id="a-6F"></a>建立诸果。<a id="a-6G"></a>是名神变。<a id="a-6H"></a>于一味法。<a id="a-6I"></a>分别三乘。<a id="a-6J"></a>是名神变。<a id="a-6K"></a>一切诸佛。<a id="a-6L"></a>唯是一佛。<a id="a-6M"></a>说无量佛。<a id="a-6N"></a>是名神变。<a id="a-6O"></a>一切佛土。<a id="a-6P"></a>唯一佛土。<a id="a-6Q"></a>说无量土。<a id="a-6R"></a>是名神变。<a id="a-6S"></a>无量众生。<a id="a-6T"></a>即一众生。<a id="a-6U"></a>说无量众生。<a id="a-6V"></a>是名神变。<a id="a-6W"></a>一切佛法。<a id="a-6X"></a>唯一佛法。<a id="a-6Y"></a>说无量法。<a id="a-6Z"></a>是名神变。<a id="a-6a"></a>法不可示。<a id="a-6b"></a>显示诸法。<a id="a-6c"></a>是名神变。<a id="a-6d"></a>法无所得。<a id="a-6e"></a>修习作证。<a id="a-6f"></a>是名神变。<a id="a-6g"></a>乃至尔时长老舍利弗。<a id="a-6h"></a>语商主天子言。<a id="a-6i"></a>汝闻此神变。<a id="a-6j"></a>不惊怖耶。<a id="a-6k"></a>天子答言。<a id="a-6l"></a>我即神变。<a id="a-6m"></a>云何惊怖。<a id="a-6n"></a>舍利弗言。<a id="a-6o"></a>天子。<a id="a-6p"></a>以何密意。<a id="a-6q"></a>而作是言。<a id="a-6r"></a>天曰。<a id="a-6s"></a>一切诸法。<a id="a-6t"></a>若善不善。<a id="a-6u"></a>无动而动。<a id="a-6v"></a>名大神变。<a id="a-6w"></a>是故舍利弗。<a id="a-6x"></a>作善业者。<a id="a-6y"></a>生于天上。<a id="a-6z"></a>有大威德。<a id="a-70"></a>如是善业。<a id="a-71"></a>不可思议。<a id="a-72"></a>一切众生。<a id="a-73"></a>往来生死。<a id="a-74"></a>亦不可思议。<a id="a-75"></a>不可思议者。<a id="a-76"></a>名大神变。<a id="a-77"></a>如佛所说。<a id="a-78"></a>四种境界。<a id="a-79"></a>不可思议。<a id="a-7A"></a>一者。<a id="a-7B"></a>业境界不可思议。<a id="a-7C"></a>二者。<a id="a-7D"></a>龙境界不可思议。<a id="a-7E"></a>三者。<a id="a-7F"></a>禅境界不可思议。<a id="a-7G"></a>四者。<a id="a-7H"></a>佛境界不可思议。<a id="a-7I"></a>以是义故。<a id="a-7J"></a>说一切法。<a id="a-7K"></a>名大神变。<a id="a-7L"></a>不应惊怖。<a id="a-7M"></a>复次舍利弗。<a id="a-7N"></a>若如来说此神变。<a id="a-7O"></a>虚空界宁有怖耶。<a id="a-7P"></a>答言。<a id="a-7Q"></a>不也。<a id="a-7R"></a>天曰。<a id="a-7S"></a>若虚空不怖。<a id="a-7T"></a>云何问言汝不惊怖。<a id="a-7U"></a>舍利弗言。<a id="a-7V"></a>汝岂同虚空耶。<a id="a-7W"></a>天曰。<a id="a-7X"></a>如佛所说。<a id="a-7Y"></a>若内空。<a id="a-7Z"></a>外空。<a id="a-7a"></a>是虚空不。<a id="a-7b"></a>答言。<a id="a-7c"></a>如是。<a id="a-7d"></a>天曰。<a id="a-7e"></a>是故一切众生。<a id="a-7f"></a>是虚空性。<a id="a-7g"></a>是知若一切有情无情。<a id="a-7h"></a>皆同虚空性者。<a id="a-7i"></a>何处有凡圣之异。<a id="a-7j"></a>内外之殊。<a id="a-7k"></a>且虚空性。<a id="a-7l"></a>无有起尽。<a id="a-7m"></a>何故更问成佛不成佛乎。<a id="a-7n"></a>入法界体性经云。<a id="a-7o"></a>佛问文殊。<a id="a-7p"></a>汝知法界耶。<a id="a-7q"></a>如是。<a id="a-7r"></a>世尊。<a id="a-7s"></a>我知法界。<a id="a-7t"></a>即是我界。<a id="a-7u"></a>又问。<a id="a-7v"></a>汝岂不乐法界耶。<a id="a-7w"></a>文殊曰。<a id="a-7x"></a>世尊。<a id="a-7y"></a>我不见一法非法界者。<a id="a-7z"></a>更何所乐。<a id="a-80"></a>持世经云。<a id="a-81"></a>若世间法。<a id="a-82"></a>与出世间法异者。<a id="a-83"></a>诸佛不出于世也。<a id="a-84"></a>何者。<a id="a-85"></a>以觉一切法平等。<a id="a-86"></a>故名为佛。<a id="a-87"></a>大集经云。<a id="a-88"></a>诸众生界及法界。<a id="a-89"></a>若能平等观无异。<a id="a-8A"></a>不生分别一二数。<a id="a-8B"></a>是名菩萨不退印。<a id="a-8C"></a>又云。<a id="a-8D"></a>若有菩萨。<a id="a-8E"></a>不离凡夫。<a id="a-8F"></a>能知圣法。<a id="a-8G"></a>以凡夫心。<a id="a-8H"></a>观察圣法。<a id="a-8I"></a>密严经云。<a id="a-8J"></a>如来法身。<a id="a-8K"></a>住于一切众生身中。<a id="a-8L"></a>光影外现。<a id="a-8M"></a>犹如净彩裹摩尼珠。<a id="a-8N"></a>无所障蔽。<a id="a-8O"></a>亦复如是。<a id="a-8P"></a>是故当知。<a id="a-8Q"></a>如来法身。<a id="a-8R"></a>遍在一切诸众生中。<a id="a-8S"></a>如佛所说。<a id="a-8T"></a>乃至枯树蕉木。<a id="a-8U"></a>亦悉皆入。<a id="a-8V"></a>不应生害。<a id="a-8W"></a>况复余类。<a id="a-8X"></a>是故不应称量众生。<a id="a-8Y"></a>除诸如来。<a id="a-8Z"></a>无能知者。<a id="a-8a"></a>是以诸佛法身。<a id="a-8b"></a>遍一切处。<a id="a-8c"></a>夫法身者。<a id="a-8d"></a>即自心也。<a id="a-8e"></a>是法家之身。<a id="a-8f"></a>群有之性。<a id="a-8g"></a>该今彻古。<a id="a-8h"></a>遍界盈空。<a id="a-8i"></a>十方太虚。<a id="a-8j"></a>于自心内。<a id="a-8k"></a>尚如一点之云生。<a id="a-8l"></a>百千大海。<a id="a-8m"></a>向本觉中。<a id="a-8n"></a>犹若一滴之沤起。<a id="a-8o"></a>岂况假名凡圣。<a id="a-8p"></a>而非我心乎。<a id="a-8q"></a>台教云。<a id="a-8r"></a>佛者觉义。<a id="a-8s"></a>如宝箧经云。<a id="a-8t"></a>佛界众生界。<a id="a-8u"></a>一界无别界。<a id="a-8v"></a>此是圆智。<a id="a-8w"></a>圆觉诸法。<a id="a-8x"></a>遍一切处。<a id="a-8y"></a>无不明了。<a id="a-8z"></a>虽五无间皆生解脱想。<a id="a-90"></a>虽惛盲倒惑。<a id="a-91"></a>其理存焉。<a id="a-92"></a>斯理灼然。<a id="a-93"></a>世间常住。<a id="a-94"></a>有佛不能益。<a id="a-95"></a>无佛不能损。<a id="a-96"></a>得之不为高。<a id="a-97"></a>失之不为下。<a id="a-98"></a>故言众生即佛。<a id="a-99"></a>此理佛也。<a id="a-9A"></a>华严论云。<a id="a-9B"></a>一切处文殊师利。<a id="a-9C"></a>一切处金色世界。<a id="a-9D"></a>一切处不动智佛。<a id="a-9E"></a>今之信者。<a id="a-9F"></a>当信自心无依住性妙慧解脱。<a id="a-9G"></a>是自文殊。<a id="a-9H"></a>于心无依住中。<a id="a-9I"></a>无性妙理。<a id="a-9J"></a>有自在分别。<a id="a-9K"></a>无性可动。<a id="a-9L"></a>名不动智佛。<a id="a-9M"></a>理智无二妙用自在。<a id="a-9N"></a>是故号曰妙德菩萨。<a id="a-9O"></a>是故一切诸佛。<a id="a-9P"></a>从此信生。<a id="a-9Q"></a>故号文殊。<a id="a-9R"></a>为十方诸佛之母。<a id="a-9S"></a>亦号文殊。<a id="a-9T"></a>为童子菩萨。<a id="a-9U"></a>为皆以信为初生故。<a id="a-9V"></a>信心成就。<a id="a-9W"></a>即以定慧观智力印之。<a id="a-9X"></a>契一念相应。<a id="a-9Y"></a>名十住初心。<a id="a-9Z"></a>便成正觉。<a id="a-9a"></a>取能行行处。<a id="a-9b"></a>号曰普贤。<a id="a-9c"></a>取妙慧无依处。<a id="a-9d"></a>号曰妙德。<a id="a-9e"></a>取善能分别知根之智。<a id="a-9f"></a>号之为不动智佛。<a id="a-9g"></a>自契相应。<a id="a-9h"></a>名为正觉。<a id="a-9i"></a>且能信处。<a id="a-9j"></a>号之曰信。<a id="a-9k"></a>自契相应。<a id="a-9l"></a>名为住心。<a id="a-9m"></a>为住佛所住妙慧解脱相。<a id="a-9n"></a>尽无生法故。<a id="a-9o"></a>若心外有佛。<a id="a-9p"></a>不名信心。<a id="a-9q"></a>名为邪见人也。<a id="a-9r"></a>一切诸佛。<a id="a-9s"></a>皆同自心。<a id="a-9t"></a>一切众生。<a id="a-9u"></a>皆同自性。<a id="a-9v"></a>性无依故。<a id="a-9w"></a>体无差别。<a id="a-9x"></a>智慧一性。<a id="a-9y"></a>应如是知。<a id="a-9z"></a>以此同体妙慧。<a id="a-A0"></a>知诸佛心。<a id="a-A1"></a>及众生心。<a id="a-A2"></a>应如是信解。<a id="a-A3"></a>不自欺诳。<a id="a-A4"></a>是故此经宗趣。<a id="a-A5"></a>为大心众生设如斯法。<a id="a-A6"></a>诸佛自所乘门。<a id="a-A7"></a>一乘妙典。<a id="a-A8"></a>法界道理。<a id="a-A9"></a>令大心众生。<a id="a-AA"></a>入佛根本。<a id="a-AB"></a>大智佛果故。<a id="a-AC"></a>一念契真。<a id="a-AD"></a>理智同现。<a id="a-AE"></a>即便佛故。<a id="a-AF"></a>为法界道理。<a id="a-AG"></a>见则无初中后故。<a id="a-AH"></a>是以世人。<a id="a-AI"></a>唯信诸佛境界。<a id="a-AJ"></a>不可思议。<a id="a-AK"></a>不知众生境界。<a id="a-AL"></a>亦不可思议。<a id="a-AM"></a>以众生界即佛界故。<a id="a-AN"></a>如论云。<a id="a-AO"></a>一切处不动智佛者。<a id="a-AP"></a>夫一切之言。<a id="a-AQ"></a>无处不遍。<a id="a-AR"></a>岂独众生界耶。<a id="a-AS"></a>所以华严私记云。<a id="a-AT"></a>今多许人学。<a id="a-AU"></a>皆得与释尊等。<a id="a-AV"></a>亦与文殊等。<a id="a-AW"></a>一念即等。<a id="a-AX"></a>若不信。<a id="a-AY"></a>始作少时努力。<a id="a-AZ"></a>静思惟看。<a id="a-Aa"></a>故知一念平等。<a id="a-Ab"></a>理事无差。<a id="a-Ac"></a>但静思凝神。<a id="a-Ad"></a>回光内照。<a id="a-Ae"></a>有何异法能为隔越。<a id="a-Af"></a>唯自心想起。<a id="a-Ag"></a>妄分高下耳。<a id="a-Ah"></a>清凉疏云。<a id="a-Ai"></a>佛及众生。<a id="a-Aj"></a>若以性净而说。<a id="a-Ak"></a>现今平等。<a id="a-Al"></a>而不妨迷悟之殊。<a id="a-Am"></a>是故三乘亦有差别。<a id="a-An"></a>亦无差别。<a id="a-Ao"></a>是则染净三世一切诸法。<a id="a-Ap"></a>无不平等。<a id="a-Aq"></a>况称性互收。<a id="a-Ar"></a>如是解者。<a id="a-As"></a>名为善住一切智地。<a id="a-At"></a>如地能生。<a id="a-Au"></a>终归于地。<a id="a-Av"></a>万法依于佛智。<a id="a-Aw"></a>究竟。<a id="a-Ax"></a>还至一切智。<a id="a-Ay"></a>宝性论偈云。<a id="a-Az"></a>譬如贫人舍。<a id="a-B0"></a>地有珍宝藏。<a id="a-B1"></a>彼人不能知。<a id="a-B2"></a>宝又不能言。<a id="a-B3"></a>众生亦如是。<a id="a-B4"></a>于自心舍中。<a id="a-B5"></a>有不可思议。<a id="a-B6"></a>无尽法宝藏。<a id="a-B7"></a>虽有此宝藏。<a id="a-B8"></a>不能自觉知。<a id="a-B9"></a>以不觉知故。<a id="a-BA"></a>受生死贫苦。<a id="a-BB"></a>譬如珍宝藏。<a id="a-BC"></a>在彼贫人宅。<a id="a-BD"></a>人不言我贫。<a id="a-BE"></a>宝不言在此。<a id="a-BF"></a>如是法宝藏。<a id="a-BG"></a>在众生心中。<a id="a-BH"></a>众生如贫人。<a id="a-BI"></a>佛性如宝藏。<a id="a-BJ"></a>为欲令众生。<a id="a-BK"></a>得此珍宝故。<a id="a-BL"></a>彼诸佛如来。<a id="a-BM"></a>出现于世间。<a id="a-BN"></a>无生义云。<a id="a-BO"></a>大师恒引如来藏经言。<a id="a-BP"></a>众生身中有佛三十二相。<a id="a-BQ"></a>八十种好。<a id="a-BR"></a>坐宝莲华。<a id="a-BS"></a>与佛无异。<a id="a-BT"></a>但为烦恼所覆故。<a id="a-BU"></a>未能得用。<a id="a-BV"></a>此是具有佛知见根性。<a id="a-BW"></a>未有知见用。<a id="a-BX"></a>即时犹故愚。<a id="a-BY"></a>乃至譬如小儿。<a id="a-BZ"></a>具有大人六根。<a id="a-Ba"></a>与大人不异。<a id="a-Bb"></a>在其身中。<a id="a-Bc"></a>而未能有大人用。<a id="a-Bd"></a>至渐长大。<a id="a-Be"></a>复须学问。<a id="a-Bf"></a>乃有大人知见力用也。<a id="a-Bg"></a>若根性是有。<a id="a-Bh"></a>作用。<a id="a-Bi"></a>岂无。<a id="a-Bj"></a>如种子本甘。<a id="a-Bk"></a>结果非苦。<a id="a-Bl"></a>只恐不知有。<a id="a-Bm"></a>自认作凡夫。<a id="a-Bn"></a>真性常了然。<a id="a-Bo"></a>未曾暂隐覆。<a id="a-Bp"></a>如佛言。<a id="a-Bq"></a>如来实无秘藏。<a id="a-Br"></a>何以故。<a id="a-Bs"></a>如秋满月。<a id="a-Bt"></a>处空显露。<a id="a-Bu"></a>清净。<a id="a-Bv"></a>无翳。<a id="a-Bw"></a>人皆睹见。<a id="a-Bx"></a>又祖师云。<a id="a-By"></a>五阴本来空。<a id="a-Bz"></a>师子何曾在窟。<a id="a-C0"></a>故知但是众生不了。<a id="a-C1"></a>自称为秘。<a id="a-C2"></a>然虽无秘藏。<a id="a-C3"></a>而有密语。<a id="a-C4"></a>密语难解。<a id="a-C5"></a>唯智能知。<a id="a-C6"></a>如百丈和尚云。<a id="a-C7"></a>只如今语言。<a id="a-C8"></a>鉴照分明。<a id="a-C9"></a>觅其形相不可得。<a id="a-CA"></a>是密语。<a id="a-CB"></a>所以宗镜之光。<a id="a-CC"></a>无时不照。<a id="a-CD"></a>常关日用。<a id="a-CE"></a>昧者不知。<a id="a-CF"></a>所以无所希望。<a id="a-CG"></a>经偈云。<a id="a-CH"></a>众生界悉等。<a id="a-CI"></a>平若虚空界。<a id="a-CJ"></a>其能了此等。<a id="a-CK"></a>成佛道不难。<a id="a-CL"></a>又偈云。<a id="a-CM"></a>其无所相者。<a id="a-CN"></a>一切无所念。<a id="a-CO"></a>无心无所生。<a id="a-CP"></a>佛道不难得。<a id="a-CQ"></a>月藏经云。<a id="a-CR"></a>佛言。<a id="a-CS"></a>是故于法平等。<a id="a-CT"></a>思惟观察。<a id="a-CU"></a>不离众生有法。<a id="a-CV"></a>不离法有众生。<a id="a-CW"></a>如众生体性。<a id="a-CX"></a>即是我体性。<a id="a-CY"></a>如我体性。<a id="a-CZ"></a>即是一切法体性。<a id="a-Ca"></a>如一切法体性。<a id="a-Cb"></a>即是佛法体性。<a id="a-Cc"></a>如是观诸法平等时。<a id="a-Cd"></a>众生即阴不可得。<a id="a-Ce"></a>离阴不可得。<a id="a-Cf"></a>和合不可得。<a id="a-Cg"></a>离和合亦不可得。<a id="a-Ch"></a>非法非非法。<a id="a-Ci"></a>是人如是得住无相。<a id="a-Cj"></a>是名法平等。<a id="a-Ck"></a>是知一切法常成正觉。<a id="a-Cl"></a>无有不成正觉时。<a id="a-Cm"></a>如经云。<a id="a-Cn"></a>凡真实法。<a id="a-Co"></a>不舍自相。<a id="a-Cp"></a>取于余相。<a id="a-Cq"></a>若舍非正觉。<a id="a-Cr"></a>成等正觉。<a id="a-Cs"></a>则非真实。<a id="a-Ct"></a>正觉者。<a id="a-Cu"></a>曾无有时不成正觉。<a id="a-Cv"></a>故知一切众生。<a id="a-Cw"></a>皆住觉地。<a id="a-Cx"></a>非是舍不觉。<a id="a-Cy"></a>而取正觉。<a id="a-Cz"></a>则一觉一切觉。<a id="a-D0"></a>常成正觉。<a id="a-D1"></a>无有不觉时。<a id="a-D2"></a>如虚空湛然。<a id="a-D3"></a>无有成坏。<a id="a-D4"></a>若执有成不成。<a id="a-D5"></a>斯属情见。<a id="a-D6"></a>若以智照。<a id="a-D7"></a>何往不真。<a id="a-D8"></a>念念而常见法身。<a id="a-D9"></a>尘尘而尽成佛国。<a id="a-DA"></a>但以自眼有翳。<a id="a-DB"></a>妙见不通。<a id="a-DC"></a>违背己灵沉溺家宝。<a id="a-DD"></a>虽同一性。<a id="a-DE"></a>要以智明。<a id="a-DF"></a>如乐蕴奇音。<a id="a-DG"></a>指妙则宫商应节。<a id="a-DH"></a>人怀觉性。<a id="a-DI"></a>智巧则动用冥真。<a id="a-DJ"></a>得失在人。<a id="a-DK"></a>精粗任己。<a id="a-DL"></a>所以善逝按指。<a id="a-DM"></a>发海印之光。<a id="a-DN"></a>含识举心。<a id="a-DO"></a>现尘劳之相。<a id="a-DP"></a>如古释众生佛性。<a id="a-DQ"></a>譬若箜篌。<a id="a-DR"></a>具有五义。<a id="a-DS"></a>一有箜篌身。<a id="a-DT"></a>二有中间声。<a id="a-DU"></a>三有弦绦。<a id="a-DV"></a>四有弹箜篌人。<a id="a-DW"></a>五有所弹得曲。<a id="a-DX"></a>此五是喻。<a id="a-DY"></a>我等五阴。<a id="a-DZ"></a>似箜篌。<a id="a-Da"></a>身中真如佛性似声。<a id="a-Db"></a>六度万行。<a id="a-Dc"></a>似弦绦。<a id="a-Dd"></a>巧便智慧。<a id="a-De"></a>似弹箜篌人。<a id="a-Df"></a>我等以巧便智修行六度。<a id="a-Dg"></a>当来成佛。<a id="a-Dh"></a>一尘一毛。<a id="a-Di"></a>皆遍法界。<a id="a-Dj"></a>似弹奏之曲也。<a id="a-Dk"></a>故沈休文。<a id="a-Dl"></a>佛知不异众生知义云。<a id="a-Dm"></a>故知凡夫之知。<a id="a-Dn"></a>与佛之知不异。<a id="a-Do"></a>由于所知之事异。<a id="a-Dp"></a>知不异也。<a id="a-Dq"></a>沈约六道相续作佛义云。<a id="a-Dr"></a>相续不灭。<a id="a-Ds"></a>所以能受知。<a id="a-Dt"></a>若今生陶练之功渐积。<a id="a-Du"></a>则来果所识之理转精。<a id="a-Dv"></a>转精之知来应。<a id="a-Dw"></a>以至于佛。<a id="a-Dx"></a>而不断不炼也。<a id="a-Dy"></a>若今生无明。<a id="a-Dz"></a>则来果所识转闇。<a id="a-E0"></a>转闇之知亦来应。<a id="a-E1"></a>以至于六趣也。<a id="a-E2"></a>故知众生之识。<a id="a-E3"></a>相续不断。<a id="a-E4"></a>但由精粗分其升降耳。<a id="a-E5"></a>又古师计云。<a id="a-E6"></a>一切如来因地发愿。<a id="a-E7"></a>度尽众生。<a id="a-E8"></a>生界不尽。<a id="a-E9"></a>不取正觉。<a id="a-EA"></a>现见众生沉沦九有。<a id="a-EB"></a>故知诸佛未合有成。<a id="a-EC"></a>成则违誓。<a id="a-ED"></a>彼答不正。<a id="a-EE"></a>华严记中。<a id="a-EF"></a>约如实义释。<a id="a-EG"></a>诸佛皆有悲智二门。<a id="a-EH"></a>以大悲故。<a id="a-EI"></a>穷未来际无成佛时。<a id="a-EJ"></a>故菩萨阐提。<a id="a-EK"></a>不成佛也。<a id="a-EL"></a>以大智故。<a id="a-EM"></a>念念速成。<a id="a-EN"></a>又欲化尽诸众生界。<a id="a-EO"></a>自须速成。<a id="a-EP"></a>方能广化。<a id="a-EQ"></a>不惧违昔。<a id="a-ER"></a>尽竟诚言。<a id="a-ES"></a>又了众生之本如。<a id="a-ET"></a>故化而无化。<a id="a-EU"></a>是则常成亦常不成。<a id="a-EV"></a>亦常化而常无化。<a id="a-EW"></a>悲智自在。<a id="a-EX"></a>何局执耶。<a id="a-EY"></a>如上释者。<a id="a-EZ"></a>此犹是约理事双通。<a id="a-Ea"></a>若直就宗明。<a id="a-Eb"></a>如华严经云。<a id="a-Ec"></a>如来初成正觉时。<a id="a-Ed"></a>于自身中。<a id="a-Ee"></a>见一切众生。<a id="a-Ef"></a>已成佛竟。<a id="a-Eg"></a>已涅槃境。<a id="a-Eh"></a>又经云。<a id="a-Ei"></a>尔时世尊。<a id="a-Ej"></a>复依一切住持藏法如来之相。<a id="a-Ek"></a>为菩萨宣说般若。<a id="a-El"></a>一切有情住持遍满甚深理趣胜藏法门。<a id="a-Em"></a>谓一切有情。<a id="a-En"></a>皆如来藏。<a id="a-Eo"></a>普贤菩萨。<a id="a-Ep"></a>自体遍故。<a id="a-Eq"></a>一切众生。<a id="a-Er"></a>皆金刚藏。<a id="a-Es"></a>以金刚藏。<a id="a-Et"></a>所灌洒故。<a id="a-Eu"></a>一切众生。<a id="a-Ev"></a>皆正法藏。<a id="a-Ew"></a>一切皆依。<a id="a-Ex"></a>正语转故。<a id="a-Ey"></a>一切众生。<a id="a-Ez"></a>皆妙业藏。<a id="a-F0"></a>一切事业。<a id="a-F1"></a>加行依故。<a id="a-F2"></a>法华经云。<a id="a-F3"></a>舍利弗。<a id="a-F4"></a>当知。<a id="a-F5"></a>我本立誓愿。<a id="a-F6"></a>欲令一切众。<a id="a-F7"></a>如我等无异。<a id="a-F8"></a>如我昔所愿。<a id="a-F9"></a>今者已满足。<a id="a-FA"></a>化一切众生。<a id="a-FB"></a>皆令入佛道。<a id="a-FC"></a>斯则成佛度生。<a id="a-FD"></a>大愿大化悉圆满矣。<a id="a-FE"></a>如有不信此说。<a id="a-FF"></a>自尚未成。<a id="a-FG"></a>焉能度彼。</p>
  <p id="aFH">问。<a id="a-FI"></a>众生即佛。<a id="a-FJ"></a>佛即众生。<a id="a-FK"></a>入一心门。<a id="a-FL"></a>因果交彻。<a id="a-FM"></a>故经云。<a id="a-FN"></a>若弥勒得菩提者。<a id="a-FO"></a>一切众生皆亦应得。<a id="a-FP"></a>此俱成佛得菩提义。<a id="a-FQ"></a>为是理成。<a id="a-FR"></a>为是事成。</p>
  <p id="aFS">答。<a id="a-FT"></a>三乘多约理成。<a id="a-FU"></a>或云。<a id="a-FV"></a>法身即等。<a id="a-FW"></a>报化未圆。<a id="a-FX"></a>亦云。<a id="a-FY"></a>一念成佛。<a id="a-FZ"></a>皆从理说。<a id="a-Fa"></a>今一乘宗。<a id="a-Fb"></a>理事齐等。<a id="a-Fc"></a>古德云。<a id="a-Fd"></a>此出自华严大意。<a id="a-Fe"></a>难以取解。<a id="a-Ff"></a>然诸众生。<a id="a-Fg"></a>若于人天位中观之。<a id="a-Fh"></a>具足人法二我。<a id="a-Fi"></a>小乘唯是五蕴实法。<a id="a-Fj"></a>大乘或说但心所现。<a id="a-Fk"></a>或说幻有即空。<a id="a-Fl"></a>人法俱遣。<a id="a-Fm"></a>或说唯如来藏。<a id="a-Fn"></a>具恒沙性德故。<a id="a-Fo"></a>众生即在缠法身。<a id="a-Fp"></a>法身众生。<a id="a-Fq"></a>义一名异。<a id="a-Fr"></a>犹据理说。<a id="a-Fs"></a>更有说言。<a id="a-Ft"></a>相本自尽。<a id="a-Fu"></a>性本自现。<a id="a-Fv"></a>不可说言。<a id="a-Fw"></a>即佛不即佛等。<a id="a-Fx"></a>若依华严宗。<a id="a-Fy"></a>旧来成竟。<a id="a-Fz"></a>亦涅槃竟。<a id="a-G0"></a>非约同体。<a id="a-G1"></a>此成即是彼成。<a id="a-G2"></a>若尔。<a id="a-G3"></a>何以现有众生。<a id="a-G4"></a>非即佛耶。<a id="a-G5"></a>若就众生见解位看者。<a id="a-G6"></a>尚不见唯心即空。<a id="a-G7"></a>安见圆教中事。<a id="a-G8"></a>如迷东为西。<a id="a-G9"></a>正执西故。<a id="a-GA"></a>若诸情顿破。<a id="a-GB"></a>则法界圆现。<a id="a-GC"></a>无不已成。<a id="a-GD"></a>犹彼悟人。<a id="a-GE"></a>西处全东。<a id="a-GF"></a>是以善财龙女。<a id="a-GG"></a>皆是凡夫一生亲证。<a id="a-GH"></a>三乘权教信不及人。<a id="a-GI"></a>称为示现。<a id="a-GJ"></a>如玄义格云。<a id="a-GK"></a>人谓善财龙女。<a id="a-GL"></a>是法身菩萨。<a id="a-GM"></a>化为幻技。<a id="a-GN"></a>一时悦凡人。<a id="a-GO"></a>令自强不息耳。<a id="a-GP"></a>议曰。<a id="a-GQ"></a>若尔。<a id="a-GR"></a>圣有诳凡之愆。<a id="a-GS"></a>凡无即圣之分。<a id="a-GT"></a>教门徒设。<a id="a-GU"></a>用学何为。<a id="a-GV"></a>故不然也。</p>
  <p id="aGW">问。<a id="a-GX"></a>若是实从凡顿成佛者。<a id="a-GY"></a>何故经中唯此二人。<a id="a-GZ"></a>别更无耶。</p>
  <p id="aGa">答。<a id="a-Gb"></a>日月在天。<a id="a-Gc"></a>盲者不见。<a id="a-Gd"></a>经说一生成佛者。<a id="a-Ge"></a>数如微尘。<a id="a-Gf"></a>五千卷经。<a id="a-Gg"></a>卷卷有即生得道。<a id="a-Gh"></a>只如达磨禅师。<a id="a-Gi"></a>传佛心印。<a id="a-Gj"></a>言下见性。<a id="a-Gk"></a>便为得道。<a id="a-Gl"></a>取相之徒。<a id="a-Gm"></a>指为外道。<a id="a-Gn"></a>论云。<a id="a-Go"></a>金色世界不动智佛。<a id="a-Gp"></a>一切处。<a id="a-Gq"></a>文殊。<a id="a-Gr"></a>俱是自心法性。<a id="a-Gs"></a>非外来物。<a id="a-Gt"></a>又云。<a id="a-Gu"></a>十信。<a id="a-Gv"></a>十住。<a id="a-Gw"></a>十行。<a id="a-Gx"></a>十向。<a id="a-Gy"></a>十地。<a id="a-Gz"></a>为华严。<a id="a-H0"></a>觉了自心。<a id="a-H1"></a>大方广。<a id="a-H2"></a>是佛。<a id="a-H3"></a>先自见性。<a id="a-H4"></a>为佛身心。<a id="a-H5"></a>齐修五位。<a id="a-H6"></a>为庄饰也。<a id="a-H7"></a>亦同天台。<a id="a-H8"></a>初发心时。<a id="a-H9"></a>即观涅槃行道。<a id="a-HA"></a>比喻莲华。<a id="a-HB"></a>华果同时义。<a id="a-HC"></a>同印即心成佛。<a id="a-HD"></a>鸯崛魔罗经云。<a id="a-HE"></a>鸯崛魔罗与文殊师利。<a id="a-HF"></a>普诣十方。<a id="a-HG"></a>各十世界诸如来所。<a id="a-HH"></a>问如是义。<a id="a-HI"></a>云何释迦牟尼佛。<a id="a-HJ"></a>住娑婆世界。<a id="a-HK"></a>不般涅槃解脱之际。<a id="a-HL"></a>彼诸如来。<a id="a-HM"></a>悉答我言。<a id="a-HN"></a>释迦牟尼佛。<a id="a-HO"></a>即我等身。<a id="a-HP"></a>彼佛自当决汝所疑。<a id="a-HQ"></a>故知遍刹之身。<a id="a-HR"></a>只是一身。<a id="a-HS"></a>分亦不多。<a id="a-HT"></a>聚亦非一。<a id="a-HU"></a>如首楞严三昧经云。<a id="a-HV"></a>若善男子。<a id="a-HW"></a>善女人。<a id="a-HX"></a>求佛道者。<a id="a-HY"></a>闻首楞严三昧义趣。<a id="a-HZ"></a>信解不疑。<a id="a-Ha"></a>当知是人。<a id="a-Hb"></a>必于佛道不复退转。<a id="a-Hc"></a>何况信已。<a id="a-Hd"></a>受持读诵。<a id="a-He"></a>为他人说。<a id="a-Hf"></a>如说修行。<a id="a-Hg"></a>时诸释梵。<a id="a-Hh"></a>护世天王。<a id="a-Hi"></a>皆作是念。<a id="a-Hj"></a>我等今者。<a id="a-Hk"></a>当为如来敷师子座。<a id="a-Hl"></a>正法座大人座。<a id="a-Hm"></a>大庄严座。<a id="a-Hn"></a>大转法轮座。<a id="a-Ho"></a>当令如来。<a id="a-Hp"></a>于我此座。<a id="a-Hq"></a>说首楞严三昧。<a id="a-Hr"></a>是中人人。<a id="a-Hs"></a>各各自谓。<a id="a-Ht"></a>唯我为佛敷师子座。<a id="a-Hu"></a>余人不能。<a id="a-Hv"></a>乃至须臾之间。<a id="a-Hw"></a>于如来前。<a id="a-Hx"></a>有八万四千亿那由他宝师子座。<a id="a-Hy"></a>悉于众会无所妨碍。<a id="a-Hz"></a>一一天子。<a id="a-I0"></a>不见余座。<a id="a-I1"></a>各作是念。<a id="a-I2"></a>我独为佛。<a id="a-I3"></a>敷师子座。<a id="a-I4"></a>佛当于我所敷座上。<a id="a-I5"></a>说首楞严三昧。<a id="a-I6"></a>时释梵护世天王。<a id="a-I7"></a>敷座已竟。<a id="a-I8"></a>各白佛言。<a id="a-I9"></a>唯愿如来。<a id="a-IA"></a>坐我座上。<a id="a-IB"></a>说首楞严三昧。<a id="a-IC"></a>即时世尊。<a id="a-ID"></a>现大神力。<a id="a-IE"></a>遍坐八万四千亿那由他师子座上。<a id="a-IF"></a>诸天各各见佛。<a id="a-IG"></a>坐其所敷座上。<a id="a-IH"></a>不见余座。<a id="a-II"></a>有一帝释。<a id="a-IJ"></a>语余释言。<a id="a-IK"></a>汝观如来。<a id="a-IL"></a>坐我座上。<a id="a-IM"></a>是释梵护世天王。<a id="a-IN"></a>各相谓言。<a id="a-IO"></a>汝观如来。<a id="a-IP"></a>坐我座上。<a id="a-IQ"></a>有一释言。<a id="a-IR"></a>如来今者。<a id="a-IS"></a>但在我座。<a id="a-IT"></a>不在汝座。<a id="a-IU"></a>乃至时梵众中。<a id="a-IV"></a>有一梵王。<a id="a-IW"></a>名曰等行。<a id="a-IX"></a>白佛言。<a id="a-IY"></a>世尊。<a id="a-IZ"></a>何等如来。<a id="a-Ia"></a>为是真实。<a id="a-Ib"></a>我座上是。<a id="a-Ic"></a>余座上是。<a id="a-Id"></a>佛告等行。<a id="a-Ie"></a>一切诸法。<a id="a-If"></a>皆空如幻。<a id="a-Ig"></a>从和合有。<a id="a-Ih"></a>无有作者。<a id="a-Ii"></a>皆从忆想分别而起。<a id="a-Ij"></a>无有主故。<a id="a-Ik"></a>随意而出。<a id="a-Il"></a>是诸如来。<a id="a-Im"></a>皆是真实。<a id="a-In"></a>云何为实。<a id="a-Io"></a>是诸如来。<a id="a-Ip"></a>本自不生。<a id="a-Iq"></a>是故为实。<a id="a-Ir"></a>是诸如来。<a id="a-Is"></a>今后亦无。<a id="a-It"></a>是故为实。<a id="a-Iu"></a>是诸如来。<a id="a-Iv"></a>非四天摄。<a id="a-Iw"></a>是故为实。<a id="a-Ix"></a>诸阴界入。<a id="a-Iy"></a>皆所不摄。<a id="a-Iz"></a>是故为实。<a id="a-J0"></a>是诸如来。<a id="a-J1"></a>如先中后。<a id="a-J2"></a>等无差别。<a id="a-J3"></a>是故为实。<a id="a-J4"></a>梵王。<a id="a-J5"></a>是诸如来。<a id="a-J6"></a>等无差别。<a id="a-J7"></a>所以者何。<a id="a-J8"></a>是诸如来。<a id="a-J9"></a>以色如故等。<a id="a-JA"></a>以受想行识如故等。<a id="a-JB"></a>以是故等。<a id="a-JC"></a>是诸如来。<a id="a-JD"></a>以过去世如故等。<a id="a-JE"></a>以未来世如故等。<a id="a-JF"></a>以现在世如故等。<a id="a-JG"></a>以如幻法故等。<a id="a-JH"></a>以如影法故等。<a id="a-JI"></a>以无所有法故等。<a id="a-JJ"></a>以无所从来。<a id="a-JK"></a>无所从去故等。<a id="a-JL"></a>是故如来。<a id="a-JM"></a>名为平等。<a id="a-JN"></a>如一切法等。<a id="a-JO"></a>是诸如来。<a id="a-JP"></a>亦复如是。<a id="a-JQ"></a>释曰。<a id="a-JR"></a>首楞严三昧者。<a id="a-JS"></a>即一切事究竟坚固。<a id="a-JT"></a>何者。<a id="a-JU"></a>以能见心性。<a id="a-JV"></a>名为上定。<a id="a-JW"></a>信入此者。<a id="a-JX"></a>亦名王三昧。<a id="a-JY"></a>以此三昧。<a id="a-JZ"></a>历一切事。<a id="a-Ja"></a>岂非究竟坚固耶。<a id="a-Jb"></a>如释梵护世诸天。<a id="a-Jc"></a>各见佛坐自座。<a id="a-Jd"></a>此乃实证自心。<a id="a-Je"></a>所以经云。<a id="a-Jf"></a>皆从忆想分别而起。<a id="a-Jg"></a>无有主故随意而出。<a id="a-Jh"></a>是诸如来皆是真实。<a id="a-Ji"></a>云何为实。<a id="a-Jj"></a>是诸如来本自不生。<a id="a-Jk"></a>是故为实者。<a id="a-Jl"></a>以诸如来。<a id="a-Jm"></a>本自不生。<a id="a-Jn"></a>即是自心生。<a id="a-Jo"></a>然其自心。<a id="a-Jp"></a>又如幻梦。<a id="a-Jq"></a>皆不出平等真如之性。<a id="a-Jr"></a>所以经云。<a id="a-Js"></a>譬如真金。<a id="a-Jt"></a>虽复锻磨。<a id="a-Ju"></a>不失其性。<a id="a-Jv"></a>是诸大士。<a id="a-Jw"></a>亦复如是。<a id="a-Jx"></a>随所试处。<a id="a-Jy"></a>皆能示现不思议法性。<a id="a-Jz"></a>宝性论偈云。<a id="a-K0"></a>如彼毗琉璃。<a id="a-K1"></a>清净大地中。<a id="a-K2"></a>天主帝释身。<a id="a-K3"></a>于中镜像现。<a id="a-K4"></a>如是众生心。<a id="a-K5"></a>清净大地中。<a id="a-K6"></a>诸佛如来身。<a id="a-K7"></a>于中镜像现。<a id="a-K8"></a>故知即心而见佛者。<a id="a-K9"></a>可谓现身成道矣。<a id="a-KA"></a>如禅要经云。<a id="a-KB"></a>佛言。<a id="a-KC"></a>善男子。<a id="a-KD"></a>若外相求虽经劫数。<a id="a-KE"></a>终不能得。<a id="a-KF"></a>于内觉观。<a id="a-KG"></a>如一念顷。<a id="a-KH"></a>即得阿耨多罗三藐三菩提。<a id="a-KI"></a>是以行位齐成。<a id="a-KJ"></a>速登妙果。<a id="a-KK"></a>以凡圣同体。<a id="a-KL"></a>迷悟似分。<a id="a-KM"></a>若信入之时。<a id="a-KN"></a>不从外得。<a id="a-KO"></a>所以云。<a id="a-KP"></a>生死与道合。<a id="a-KQ"></a>如明与暗合。<a id="a-KR"></a>故云水中碱味。<a id="a-KS"></a>色里胶青。<a id="a-KT"></a>李长者论云。<a id="a-KU"></a>此华严经。<a id="a-KV"></a>十住为见道。<a id="a-KW"></a>十行十向十地十一地为加行。<a id="a-KX"></a>修行令惯熟故。<a id="a-KY"></a>佛果于初。<a id="a-KZ"></a>先现以普贤悲愿。<a id="a-Ka"></a>令智悲大用。<a id="a-Kb"></a>惯熟自在故。<a id="a-Kc"></a>以自如来根本普光明智先现故。<a id="a-Kd"></a>始终本末。<a id="a-Ke"></a>总无延促时日分剂故。<a id="a-Kf"></a>以法身根本智。<a id="a-Kg"></a>如实而言。<a id="a-Kh"></a>不同三乘权教。<a id="a-Ki"></a>情所解故。<a id="a-Kj"></a>皆须约本而观之。<a id="a-Kk"></a>毕竟佛果惯习已成。<a id="a-Kl"></a>普贤行已满。<a id="a-Km"></a>一往但以教化一切众生为常恒。<a id="a-Kn"></a>从初至末。<a id="a-Ko"></a>无始无终。<a id="a-Kp"></a>无成无坏。<a id="a-Kq"></a>但以普遍十方一切六道。<a id="a-Kr"></a>以智对现利生。<a id="a-Ks"></a>为永业也。<a id="a-Kt"></a>从初发心。<a id="a-Ku"></a>起信修行时。<a id="a-Kv"></a>发如是信乐。<a id="a-Kw"></a>发如是志愿。<a id="a-Kx"></a>起如是志求见如是道。<a id="a-Ky"></a>从初发心住。<a id="a-Kz"></a>以定观力。<a id="a-L0"></a>契会法身。<a id="a-L1"></a>显根本普光明智。<a id="a-L2"></a>照知一切自他生死海。<a id="a-L3"></a>性自解脱。<a id="a-L4"></a>但为教化众生。<a id="a-L5"></a>令其破执。<a id="a-L6"></a>离妄想苦故。<a id="a-L7"></a>亦不见自身成佛不成佛故。<a id="a-L8"></a>若也起心图成佛念。<a id="a-L9"></a>当知此人去佛道远。<a id="a-LA"></a>若也但以法身无性之力。<a id="a-LB"></a>自他性离。<a id="a-LC"></a>无成坏心。<a id="a-LD"></a>起方便力。<a id="a-LE"></a>兴大愿力。<a id="a-LF"></a>起大悲门。<a id="a-LG"></a>无作而作。<a id="a-LH"></a>发无限志。<a id="a-LI"></a>愿。<a id="a-LJ"></a>教化一切法界中。<a id="a-LK"></a>无性众生。<a id="a-LL"></a>使令迷解。<a id="a-LM"></a>还令省得自心无性之理。<a id="a-LN"></a>妄想系着自无。<a id="a-LO"></a>不言成佛。<a id="a-LP"></a>不言不成佛。<a id="a-LQ"></a>不可作如是图念之情。<a id="a-LR"></a>如此华严经。<a id="a-LS"></a>安立五位教门。<a id="a-LT"></a>但为引接未得谓得。<a id="a-LU"></a>未至谓至。<a id="a-LV"></a>未满云满。<a id="a-LW"></a>滞染净障。<a id="a-LX"></a>于菩提道。<a id="a-LY"></a>及菩萨行。<a id="a-LZ"></a>有止足心。<a id="a-La"></a>有休息想。<a id="a-Lb"></a>安立五十重因果。<a id="a-Lc"></a>一百一十重法门。<a id="a-Ld"></a>使不滞住。<a id="a-Le"></a>止息休废之心。<a id="a-Lf"></a>满普贤愿行。<a id="a-Lg"></a>至无尽极。<a id="a-Lh"></a>又云。<a id="a-Li"></a>此华严经。<a id="a-Lj"></a>直示本身本法。<a id="a-Lk"></a>出超情见。<a id="a-Ll"></a>无始无终。<a id="a-Lm"></a>三世相绝。<a id="a-Ln"></a>一圆真报。<a id="a-Lo"></a>不生不灭。<a id="a-Lp"></a>不常不断。<a id="a-Lq"></a>性相无碍。<a id="a-Lr"></a>自在果海法门。<a id="a-Ls"></a>直授上上根人。<a id="a-Lt"></a>教门行相。<a id="a-Lu"></a>势分如是。<a id="a-Lv"></a>不同权学。<a id="a-Lw"></a>依次第渐渐而成。<a id="a-Lx"></a>只如登峰九仞。<a id="a-Ly"></a>不可以绝其踪。<a id="a-Lz"></a>履十层之级者。<a id="a-M0"></a>不可亡其迹。<a id="a-M1"></a>常见官阶一品。<a id="a-M2"></a>但以为臣。<a id="a-M3"></a>闻古士夫。<a id="a-M4"></a>忽有身登九五。<a id="a-M5"></a>明珠顿照。<a id="a-M6"></a>普见无方。<a id="a-M7"></a>泽霖大海。<a id="a-M8"></a>渧渧皆满。<a id="a-M9"></a>一尘空性。<a id="a-MA"></a>法界无差。<a id="a-MB"></a>品类有情强生留系。<a id="a-MC"></a>根器不等。<a id="a-MD"></a>权实不同。<a id="a-ME"></a>以此教门。<a id="a-MF"></a>千差万别。<a id="a-MG"></a>须知权实。<a id="a-MH"></a>识假修真。<a id="a-MI"></a>不可久滞权宗。<a id="a-MJ"></a>迷其实教者也。</p>
  <p id="aMK">故智俨法师问。<a id="a-ML"></a>一地即摄一切诸地功德者。<a id="a-MM"></a>一法即具。<a id="a-MN"></a>何用余门耶。</p>
  <p id="aMO">答曰。<a id="a-MP"></a>若无余门。<a id="a-MQ"></a>一门。<a id="a-MR"></a>即不成故。<a id="a-MS"></a>如一升摄一斗。<a id="a-MT"></a>若无升时。<a id="a-MU"></a>此斗即不成。</p>
  <p id="aMV">问。<a id="a-MW"></a>若无升。<a id="a-MX"></a>即无斗者。<a id="a-MY"></a>今举一升。<a id="a-MZ"></a>即得一斗。<a id="a-Ma"></a>以不得一升。<a id="a-Mb"></a>不得斗者。<a id="a-Mc"></a>一行不具一切也。</p>
  <p id="aMd">答。<a id="a-Me"></a>十升合成一斗。<a id="a-Mf"></a>既无其升时。<a id="a-Mg"></a>将何作斗。<a id="a-Mh"></a>故知无升即无斗。<a id="a-Mi"></a>有升即有斗。<a id="a-Mj"></a>今举升即斗。<a id="a-Mk"></a>斗升之外。<a id="a-Ml"></a>无别升斗也。<a id="a-Mm"></a>如龟毛兔角。<a id="a-Mn"></a>不可得也。<a id="a-Mo"></a>初心即成佛。<a id="a-Mp"></a>成外无别修。<a id="a-Mq"></a>其相如虚空故。<a id="a-Mr"></a>是故初心成佛者。<a id="a-Ms"></a>非谓不具诸功德。<a id="a-Mt"></a>如经说。<a id="a-Mu"></a>普庄严童子。<a id="a-Mv"></a>一生得闻善熏习。<a id="a-Mw"></a>二生成其解行。<a id="a-Mx"></a>三生得入果海。<a id="a-My"></a>同一缘起。<a id="a-Mz"></a>而此三生。<a id="a-N0"></a>只在一念。<a id="a-N1"></a>犹如远行。<a id="a-N2"></a>到在初步。<a id="a-N3"></a>然此初步之到。<a id="a-N4"></a>非谓无于后步。<a id="a-N5"></a>明。<a id="a-N6"></a>此童子得入果海。<a id="a-N7"></a>非不久植善根。</p>
  <p id="aN8">问。<a id="a-N9"></a>既久修始得。<a id="a-NA"></a>云何言一念得耶。</p>
  <p id="aNB">答。<a id="a-NC"></a>言久修善根者。<a id="a-ND"></a>即在三乘教摄。<a id="a-NE"></a>从三乘入一乘。<a id="a-NF"></a>即是一念始修具足。<a id="a-NG"></a>故经云。<a id="a-NH"></a>初发心时。<a id="a-NI"></a>便成正觉。<a id="a-NJ"></a>譬众川入海。<a id="a-NK"></a>才入一滴。<a id="a-NL"></a>即称周大海。<a id="a-NM"></a>无始无终。<a id="a-NN"></a>若余百川水之极深。<a id="a-NO"></a>不及入大海之一滴。<a id="a-NP"></a>即用三乘中修多劫。<a id="a-NQ"></a>不及一乘之一念。<a id="a-NR"></a>又此时劫不定。<a id="a-NS"></a>或一念即无量劫。<a id="a-NT"></a>无量劫即一念。<a id="a-NU"></a>一生即无量生。<a id="a-NV"></a>无量生即一生。<a id="a-NW"></a>如十玄门。<a id="a-NX"></a>时处无碍。<a id="a-NY"></a>又大乘明一念成佛义有二。<a id="a-NZ"></a>一者。<a id="a-Na"></a>会缘以入实。<a id="a-Nb"></a>性无多少故。<a id="a-Nc"></a>明一念成佛。<a id="a-Nd"></a>二者。<a id="a-Ne"></a>行行才满。<a id="a-Nf"></a>取最后念。<a id="a-Ng"></a>名为一念成佛。<a id="a-Nh"></a>如人远行。<a id="a-Ni"></a>以后步为到。<a id="a-Nj"></a>若一乘明一念成佛者。<a id="a-Nk"></a>如大乘取后一念成佛。<a id="a-Nl"></a>即入一乘。<a id="a-Nm"></a>以后即初。<a id="a-Nn"></a>初念即是成。<a id="a-No"></a>何以故。<a id="a-Np"></a>以因果相即。<a id="a-Nq"></a>同时相应故。<a id="a-Nr"></a>欲论其成者。<a id="a-Ns"></a>成复成。<a id="a-Nt"></a>成复成也。<a id="a-Nu"></a>众生欲在后成者。<a id="a-Nv"></a>在后复在后。<a id="a-Nw"></a>在后复在后也。<a id="a-Nx"></a>今举一念成者。<a id="a-Ny"></a>即与佛同位。<a id="a-Nz"></a>未具究竟故。<a id="a-O0"></a>复有浅深之殊矣。<a id="a-O1"></a>如人始出门。<a id="a-O2"></a>及以久游行他土。<a id="a-O3"></a>虽同在空中。<a id="a-O4"></a>而远近有别。<a id="a-O5"></a>是故十信十住等五位。<a id="a-O6"></a>各各言成佛者。<a id="a-O7"></a>而复辩其浅深。<a id="a-O8"></a>此中须善思之。<a id="a-O9"></a>心要笺云。<a id="a-OA"></a>心心作佛。<a id="a-OB"></a>无一心而非佛心。<a id="a-OC"></a>处处道成。<a id="a-OD"></a>无一尘而非佛国。<a id="a-OE"></a>是故真妄物我。<a id="a-OF"></a>举一全收。<a id="a-OG"></a>心佛众生。<a id="a-OH"></a>浑然齐致。<a id="a-OI"></a>是知迷则人随于法。<a id="a-OJ"></a>法万差而人不同。<a id="a-OK"></a>悟则法随于人。<a id="a-OL"></a>人一致而融万境。<a id="a-OM"></a>止观云。<a id="a-ON"></a>观众生相。<a id="a-OO"></a>如诸佛相。<a id="a-OP"></a>众生界量。<a id="a-OQ"></a>如诸佛界量。<a id="a-OR"></a>众生界住。<a id="a-OS"></a>如虚空住。<a id="a-OT"></a>以不住法。<a id="a-OU"></a>以无相法。<a id="a-OV"></a>住般若中。<a id="a-OW"></a>不见凡法。<a id="a-OX"></a>云何舍。<a id="a-OY"></a>不见圣法。<a id="a-OZ"></a>云何取。<a id="a-Oa"></a>但住实际。<a id="a-Ob"></a>如此观众生真佛法界。<a id="a-Oc"></a>身子云。<a id="a-Od"></a>谛了此义。<a id="a-Oe"></a>是名菩萨摩诃萨。<a id="a-Of"></a>弥勒云。<a id="a-Og"></a>是人近佛座。<a id="a-Oh"></a>佛觉此法故。<a id="a-Oi"></a>文殊云。<a id="a-Oj"></a>闻此法不惊。<a id="a-Ok"></a>即是见佛。<a id="a-Ol"></a>佛云。<a id="a-Om"></a>即住不退地。<a id="a-On"></a>具六波罗蜜。<a id="a-Oo"></a>具一切佛法矣。<a id="a-Op"></a>如上所说。<a id="a-Oq"></a>教理无亏。<a id="a-Or"></a>只是正解难生。<a id="a-Os"></a>信力不具。<a id="a-Ot"></a>若信而不解。<a id="a-Ou"></a>则日夜长无明。<a id="a-Ov"></a>若解而不信。<a id="a-Ow"></a>则日夜长邪见。<a id="a-Ox"></a>信而且解。<a id="a-Oy"></a>方契此宗。<a id="a-Oz"></a>契此宗人。<a id="a-P0"></a>甚为希有。<a id="a-P1"></a>不唯十方诸佛与我相应。<a id="a-P2"></a>大地山河一时同证。<a id="a-P3"></a>如真觉大师歌云。<a id="a-P4"></a>法中王。<a id="a-P5"></a>最高胜。<a id="a-P6"></a>恒沙诸佛同共证。<a id="a-P7"></a>我今解此如意珠。<a id="a-P8"></a>信受之者皆相应。<a id="a-P9"></a>百丈和尚云。<a id="a-PA"></a>但是一切照用。<a id="a-PB"></a>任听纵横。<a id="a-PC"></a>啼笑语言。<a id="a-PD"></a>皆成佛慧。<a id="a-PE"></a>如是解者。<a id="a-PF"></a>无一时不成佛。<a id="a-PG"></a>无一人不得道。<a id="a-PH"></a>天真自然。<a id="a-PI"></a>何关造作。<a id="a-PJ"></a>故法华经云。<a id="a-PK"></a>又见诸如来。<a id="a-PL"></a>自然成佛道。<a id="a-PM"></a>法界印云。<a id="a-PN"></a>初发心时便正觉。<a id="a-PO"></a>苦乐平等一味佛。<a id="a-PP"></a>又云。<a id="a-PQ"></a>寂法分别名众生。<a id="a-PR"></a>旧来不动名为佛。<a id="a-PS"></a>融大师颂云。<a id="a-PT"></a>法忍先将三毒共。<a id="a-PU"></a>佛性常与六情俱。<a id="a-PV"></a>但信研心出妙宝。<a id="a-PW"></a>何烦衣外觅明珠。<a id="a-PX"></a>傅大士颂云。<a id="a-PY"></a>佛亦不离心。<a id="a-PZ"></a>心亦不离佛。<a id="a-Pa"></a>心寂即涅槃。<a id="a-Pb"></a>心能则有物。<a id="a-Pc"></a>物则变成魔。<a id="a-Pd"></a>无物即见佛。<a id="a-Pe"></a>若能如是用。<a id="a-Pf"></a>十八从何出。<a id="a-Pg"></a>庞居士偈云。<a id="a-Ph"></a>不用苦多闻。<a id="a-Pi"></a>看他彼上人。<a id="a-Pj"></a>百亿及日月。<a id="a-Pk"></a>纂在一毛鳞。<a id="a-Pl"></a>心但寂无相。<a id="a-Pm"></a>即出无明津。<a id="a-Pn"></a>若能如是学。<a id="a-Po"></a>几许省精神。<a id="a-Pp"></a>寒山子诗云。<a id="a-Pq"></a>寄语诸仁者。<a id="a-Pr"></a>复以何为怀。<a id="a-Ps"></a>达道自见性。<a id="a-Pt"></a>见性即如来。<a id="a-Pu"></a>天真元具足。<a id="a-Pv"></a>修证转差回。<a id="a-Pw"></a>弃本却逐末。<a id="a-Px"></a>只守一场呆。<a id="a-Py"></a>志公和尚歌云。<a id="a-Pz"></a>佛体本是心作。<a id="a-Q0"></a>那得文字中觅。<a id="a-Q1"></a>将佛求佛辛苦。<a id="a-Q2"></a>坐地自致徭役。<a id="a-Q3"></a>一钵和尚歌云。<a id="a-Q4"></a>莫更将身造水泡。<a id="a-Q5"></a>百毛流血是谁教。<a id="a-Q6"></a>不如静坐真如地。<a id="a-Q7"></a>顶上从他鹊作巢。<a id="a-Q8"></a>万代金轮圣王子。<a id="a-Q9"></a>只者真如灵觉是。<a id="a-QA"></a>菩提树下度众生。<a id="a-QB"></a>度尽众生出生死。<a id="a-QC"></a>不生死。<a id="a-QD"></a>真丈夫。<a id="a-QE"></a>无形无相大毗卢。<a id="a-QF"></a>尘劳灭尽真如在。<a id="a-QG"></a>一颗圆明无价珠。<a id="a-QH"></a>布袋和尚歌云。<a id="a-QI"></a>只个心心心是佛。<a id="a-QJ"></a>十方世界最灵物。<a id="a-QK"></a>纵横妙用可怜生。<a id="a-QL"></a>一切不如心真实。<a id="a-QM"></a>腾腾自在无所为。<a id="a-QN"></a>闲闲究竟出家儿。<a id="a-QO"></a>若睹目前真太道。<a id="a-QP"></a>不见纤毫也大奇。<a id="a-QQ"></a>万法何殊心何异。<a id="a-QR"></a>何劳更用寻经义。<a id="a-QS"></a>心王本自绝多知。<a id="a-QT"></a>智者只明无学地。</p>
  <p id="aQU">问。<a id="a-QV"></a>凡圣皆同一心真性。<a id="a-QW"></a>成佛。<a id="a-QX"></a>云何见有前后。</p>
  <p id="aQY">答。<a id="a-QZ"></a>见虽前后。<a id="a-Qa"></a>性且不亏。<a id="a-Qb"></a>迹任升沉理亦无爽。<a id="a-Qc"></a>如昏睡心中有觉悟之性。<a id="a-Qd"></a>以眠熟未惺故。<a id="a-Qe"></a>寤来即现。<a id="a-Qf"></a>似婴孩身内具大人之相。<a id="a-Qg"></a>以力用未充故。<a id="a-Qh"></a>长成即备。<a id="a-Qi"></a>一切众生。<a id="a-Qj"></a>以无明梦未惺。<a id="a-Qk"></a>觉道力未具。<a id="a-Ql"></a>则佛性未现。<a id="a-Qm"></a>法身未圆。<a id="a-Qn"></a>岂是一切含生。<a id="a-Qo"></a>而不具如来藏性。</p>
  <p id="aQp">古德问云。<a id="a-Qq"></a>佛性共有。<a id="a-Qr"></a>诸佛。<a id="a-Qs"></a>成佛时。<a id="a-Qt"></a>众生尽合成佛。<a id="a-Qu"></a>若言各别有。<a id="a-Qv"></a>应是无常。</p>
  <p id="aQw">答。<a id="a-Qx"></a>佛性与一切众生共有。<a id="a-Qy"></a>所证是一。<a id="a-Qz"></a>能证有前后。<a id="a-R0"></a>是故诸佛成道。<a id="a-R1"></a>我等轮回。<a id="a-R2"></a>前后约时。<a id="a-R3"></a>性无本末。<a id="a-R4"></a>如昔人云。<a id="a-R5"></a>法身一相。<a id="a-R6"></a>瞻仰异容。<a id="a-R7"></a>正教无偏。<a id="a-R8"></a>说听殊旨。<a id="a-R9"></a>故摄论偈云。<a id="a-RA"></a>众生罪不现。<a id="a-RB"></a>如月于破器。<a id="a-RC"></a>遍满诸世间。<a id="a-RD"></a>由法光如日。<a id="a-RE"></a>释云。<a id="a-RF"></a>如破器中。<a id="a-RG"></a>水不得住。<a id="a-RH"></a>水不住故。<a id="a-RI"></a>月则不现。<a id="a-RJ"></a>如是有情身中。<a id="a-RK"></a>无有奢摩他水。<a id="a-RL"></a>佛月不现。<a id="a-RM"></a>佛虽不现。<a id="a-RN"></a>然遍一切施作佛事。<a id="a-RO"></a>譬如日光。<a id="a-RP"></a>遍满世间作诸佛事。<a id="a-RQ"></a>成熟有情。<a id="a-RR"></a>又如今己眼不明者。<a id="a-RS"></a>皆为执着凡圣。<a id="a-RT"></a>有所系故。<a id="a-RU"></a>如万回和尚歌云。<a id="a-RV"></a>黑白两亡开佛眼。<a id="a-RW"></a>不系一法出莲丛。<a id="a-RX"></a>真空不坏灵智性。<a id="a-RY"></a>妙用恒常无作功。<a id="a-RZ"></a>圣智本来成佛道。<a id="a-Ra"></a>寂光非照自圆通。</p>
 </body>
</html>