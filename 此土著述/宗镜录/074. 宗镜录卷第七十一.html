<!doctype html>
<html id="z3IBXEH1ez" data-ver="1321">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第七十一</h1>
  <p id="a2">夫心不孤起。<a id="a-3"></a>托境而方生。<a id="a-4"></a>还有不仗境质起不。</p>
  <p id="a5">答。<a id="a-6"></a>有。<a id="a-7"></a>护法菩萨云。<a id="a-8"></a>心生不必有本质。<a id="a-9"></a>正义者。<a id="a-A"></a>若疏所缘缘。<a id="a-B"></a>有无不定。<a id="a-C"></a>不假本质。<a id="a-D"></a>心亦得生唯识之境。<a id="a-E"></a>若亲相分。<a id="a-F"></a>若待外质方生。<a id="a-G"></a>慈恩云。<a id="a-H"></a>良恐理乖唯识。<a id="a-I"></a>若第八第六有无不定。<a id="a-J"></a>即如八识缘境时。<a id="a-K"></a>前五第七定有本质。<a id="a-L"></a>第八若缘他人扶尘根并异界器。<a id="a-M"></a>及定果色时。<a id="a-N"></a>即有本质。<a id="a-O"></a>若缘自三境者。<a id="a-P"></a>唯是亲变亲缘。<a id="a-Q"></a>即无本质。<a id="a-R"></a>第六若缘现在十八界时。<a id="a-S"></a>可有本质。<a id="a-T"></a>若缘过去十八界。<a id="a-U"></a>或缘无体法时。<a id="a-V"></a>将何为质。<a id="a-W"></a>故知六八所仗本质。<a id="a-X"></a>有无不定。<a id="a-Y"></a>若定果色。<a id="a-Z"></a>有变有化。<a id="a-a"></a>言有变者。<a id="a-b"></a>托质即有本质。<a id="a-c"></a>言有化者。<a id="a-d"></a>是离质。<a id="a-e"></a>或有缘他起者。<a id="a-f"></a>即有变之义。<a id="a-g"></a>即托他为质。<a id="a-h"></a>自变影像。<a id="a-i"></a>如搅长河为酥酪。<a id="a-j"></a>变大地为黄金。<a id="a-k"></a>此皆有本质。<a id="a-l"></a>或有定力生者。<a id="a-m"></a>即有化之义。<a id="a-n"></a>即离质化。<a id="a-o"></a>无而忽有。<a id="a-p"></a>如虚空华。<a id="a-q"></a>化出楼台七宝等事。<a id="a-r"></a>此皆从定心离质而化。<a id="a-s"></a>应作四句。<a id="a-t"></a>分别本质相分三境有无。<a id="a-u"></a>一有本质相分。<a id="a-v"></a>是实性境。<a id="a-w"></a>即前五识。<a id="a-x"></a>及明了意识初念。<a id="a-y"></a>并少分独头意识是。<a id="a-z"></a>二有本质相分。<a id="a-10"></a>是假。<a id="a-11"></a>即有质独影。<a id="a-12"></a>及带质境是。<a id="a-13"></a>三无质相分。<a id="a-14"></a>是假。<a id="a-15"></a>即无质独影是。<a id="a-16"></a>四无质相分。<a id="a-17"></a>是实性境。<a id="a-18"></a>即第八心王缘三境。<a id="a-19"></a>及本智缘如是。<a id="a-1A"></a>又别行钞云。<a id="a-1B"></a>所缘缘者。<a id="a-1C"></a>谓是心之所虑处故。<a id="a-1D"></a>名为所缘。<a id="a-1E"></a>只此所缘境。<a id="a-1F"></a>又有牵心令生。<a id="a-1G"></a>是心之所托故。<a id="a-1H"></a>复说名缘。<a id="a-1I"></a>即所缘为缘。<a id="a-1J"></a>名所缘缘。<a id="a-1K"></a>缘是体。<a id="a-1L"></a>所缘是用。<a id="a-1M"></a>六识之中。<a id="a-1N"></a>所缘即缘。<a id="a-1O"></a>持业释也。<a id="a-1P"></a>今先立正义者。<a id="a-1Q"></a>汝鞠多师。<a id="a-1R"></a>不解我大乘所缘缘义。<a id="a-1S"></a>只如我大乘言。<a id="a-1T"></a>是带已相者。<a id="a-1U"></a>带与已相各有二义。<a id="a-1V"></a>言带有二义者。<a id="a-1W"></a>一者挟带。<a id="a-1X"></a>即能缘心亲挟境体而缘。<a id="a-1Y"></a>二者变带。<a id="a-1Z"></a>即能缘心变起相分而缘。<a id="a-1a"></a>已相亦有二义。<a id="a-1b"></a>一体相名相。<a id="a-1c"></a>二相状名相。<a id="a-1d"></a>且初挟带体相者。<a id="a-1e"></a>根本智缘真如。<a id="a-1f"></a>是挟带体相而缘。<a id="a-1g"></a>是所缘缘。<a id="a-1h"></a>乃至内二分相缘。<a id="a-1i"></a>及自证分缘见分。<a id="a-1j"></a>亦是挟带体相。<a id="a-1k"></a>名所缘缘。<a id="a-1l"></a>谓能缘心。<a id="a-1m"></a>亲挟带内二分见相也。<a id="a-1n"></a>二变带相状相者。<a id="a-1o"></a>有两解不同。<a id="a-1p"></a>初龙兴钞主云。<a id="a-1q"></a>即有漏心心所。<a id="a-1r"></a>及无漏后得智见分。<a id="a-1s"></a>缘境之时。<a id="a-1t"></a>变相而缘。<a id="a-1u"></a>不简有质无质。<a id="a-1v"></a>皆是变带名带。<a id="a-1w"></a>相状名相。<a id="a-1x"></a>为所缘缘也。<a id="a-1y"></a>第二显幽钞云。<a id="a-1z"></a>八识见分缘自亲相时。<a id="a-20"></a>皆是挟带者。<a id="a-21"></a>然虽多此说。<a id="a-22"></a>理恐未然。<a id="a-23"></a>若尔。<a id="a-24"></a>即有三失。<a id="a-25"></a>一挟带变带无别失。<a id="a-26"></a>亲挟境体缘。<a id="a-27"></a>名为挟带。<a id="a-28"></a>变起相分而缘。<a id="a-29"></a>名为变带。<a id="a-2A"></a>今既呼相分为挟带。<a id="a-2B"></a>故知无别。<a id="a-2C"></a>二今古相违失。<a id="a-2D"></a>古时挟带。<a id="a-2E"></a>有少乖理。<a id="a-2F"></a>若于变带。<a id="a-2G"></a>即乃无违。<a id="a-2H"></a>今言相分是挟带。<a id="a-2I"></a>古云变带。<a id="a-2J"></a>岂不相违。<a id="a-2K"></a>三变带唯缘本质失。<a id="a-2L"></a>岂无质相分。<a id="a-2M"></a>非心变耶。<a id="a-2N"></a>今以理而推。<a id="a-2O"></a>但是相分。<a id="a-2P"></a>非论有质无质。<a id="a-2Q"></a>皆名变带。<a id="a-2R"></a>若不变相分。<a id="a-2S"></a>直附境体。<a id="a-2T"></a>即名挟带。<a id="a-2U"></a>所以唐三藏。<a id="a-2V"></a>将挟带。<a id="a-2W"></a>以救前义。<a id="a-2X"></a>谓古大乘师。<a id="a-2Y"></a>但明变带也。<a id="a-2Z"></a>次依论破小乘所缘缘义。<a id="a-2a"></a>分二。<a id="a-2b"></a>初破正量部师。<a id="a-2c"></a>论主云。<a id="a-2d"></a>夫五识所缘者。<a id="a-2e"></a>谓能缘识带彼相起。<a id="a-2f"></a>及有实体。<a id="a-2g"></a>令能缘识托彼而生。<a id="a-2h"></a>汝正量部师。<a id="a-2i"></a>若言。<a id="a-2j"></a>所缘缘义但有能生识之一义。<a id="a-2k"></a>不许能缘眼识带彼相起者。<a id="a-2l"></a>即应非是所缘缘。<a id="a-2m"></a>大乘量云。<a id="a-2n"></a>汝眼识所缘缘是有法。<a id="a-2o"></a>应非眼识所缘缘。<a id="a-2p"></a>宗因云。<a id="a-2q"></a>但有能生识一义故。<a id="a-2r"></a>同喻如眼识因缘。<a id="a-2s"></a>又返立量破云。<a id="a-2t"></a>汝眼识因缘是有法。<a id="a-2u"></a>应是眼识所缘缘。<a id="a-2v"></a>宗因云。<a id="a-2w"></a>但有能生一义故。<a id="a-2x"></a>如眼缘色时。<a id="a-2y"></a>此中意云。<a id="a-2z"></a>古大乘师不说挟带。<a id="a-30"></a>即本智缘真如时为所缘缘。<a id="a-31"></a>义如有失。<a id="a-32"></a>若正量部不许变带。<a id="a-33"></a>即眼识缘色时。<a id="a-34"></a>所缘缘义不成。<a id="a-35"></a>次破经部师者。<a id="a-36"></a>论主云。<a id="a-37"></a>汝经部师。<a id="a-38"></a>将外和合假色作所缘缘者。<a id="a-39"></a>不然。<a id="a-3A"></a>设许汝眼识带彼粗色相故。<a id="a-3B"></a>许作所缘。<a id="a-3C"></a>亦不得名缘。<a id="a-3D"></a>以汝执假色无体故。<a id="a-3E"></a>犹如眼识错乱。<a id="a-3F"></a>见第二月。<a id="a-3G"></a>彼无实体。<a id="a-3H"></a>不能生识。<a id="a-3I"></a>但名所缘。<a id="a-3J"></a>不得名缘。<a id="a-3K"></a>和合假色。<a id="a-3L"></a>亦复如是。<a id="a-3M"></a>立量破云。<a id="a-3N"></a>汝和合粗色是有法。<a id="a-3O"></a>设为眼识所缘非缘。<a id="a-3P"></a>宗因云。<a id="a-3Q"></a>汝执是假无体故。<a id="a-3R"></a>同喻如第二月故。<a id="a-3S"></a>观所缘缘论偈云。<a id="a-3T"></a>和合于五识。<a id="a-3U"></a>设所缘非缘。<a id="a-3V"></a>彼体实无故。<a id="a-3W"></a>犹如第二月。<a id="a-3X"></a>经部有执云。<a id="a-3Y"></a>和合粗色。<a id="a-3Z"></a>虽即是假有。<a id="a-3a"></a>能成一一极微。<a id="a-3b"></a>是其实有。<a id="a-3c"></a>各得为缘引生五识。<a id="a-3d"></a>又何不可。<a id="a-3e"></a>论主破云。<a id="a-3f"></a>其和合色等能成极微。<a id="a-3g"></a>设许为缘。<a id="a-3h"></a>又非所缘。<a id="a-3i"></a>以眼等识生。<a id="a-3j"></a>不带彼极微相故。<a id="a-3k"></a>如眼识生。<a id="a-3l"></a>不带彼眼根相。<a id="a-3m"></a>其眼等五根。<a id="a-3n"></a>但能生眼等五识。<a id="a-3o"></a>然眼等五识。<a id="a-3p"></a>即不能缘眼等五根。<a id="a-3q"></a>将根为喻。<a id="a-3r"></a>立量云。<a id="a-3s"></a>汝色等能成极微是有法。<a id="a-3t"></a>设为五识缘非所缘。<a id="a-3u"></a>宗因云。<a id="a-3v"></a>五识生不带彼相故。<a id="a-3w"></a>同喻如五根。<a id="a-3x"></a>观所缘缘论偈云。<a id="a-3y"></a>极微于五识。<a id="a-3z"></a>设许非所缘。<a id="a-40"></a>彼相分无故。<a id="a-41"></a>犹如眼根等。<a id="a-42"></a>若十八部师义。<a id="a-43"></a>已许带彼相故。<a id="a-44"></a>所以不破。<a id="a-45"></a>今正解者。<a id="a-46"></a>疏云。<a id="a-47"></a>谓若有法。<a id="a-48"></a>是带已相。<a id="a-49"></a>所言有法者。<a id="a-4A"></a>有两解。<a id="a-4B"></a>初显幽钞解云。<a id="a-4C"></a>有法。<a id="a-4D"></a>即有体实法。<a id="a-4E"></a>拣于假法。<a id="a-4F"></a>及遍计相无体法。<a id="a-4G"></a>但是所缘。<a id="a-4H"></a>不成缘。<a id="a-4I"></a>夫为缘。<a id="a-4J"></a>须是有体实法。<a id="a-4K"></a>有力用。<a id="a-4L"></a>能牵生识。<a id="a-4M"></a>即圆成依他起。<a id="a-4N"></a>是有体法。<a id="a-4O"></a>二龙兴云。<a id="a-4P"></a>谓若有法者。<a id="a-4Q"></a>即依圆二性。<a id="a-4R"></a>以有体故。<a id="a-4S"></a>能牵于心。<a id="a-4T"></a>名之为缘。<a id="a-4U"></a>不通无体。<a id="a-4V"></a>若是遍计。<a id="a-4W"></a>以无体故。<a id="a-4X"></a>但有所缘。<a id="a-4Y"></a>而非缘体。<a id="a-4Z"></a>若是所缘。<a id="a-4a"></a>即体通有无。</p>
  <p id="a4b">问。<a id="a-4c"></a>遍计所执。<a id="a-4d"></a>既也无体。<a id="a-4e"></a>不能生心。<a id="a-4f"></a>何得名为所缘。</p>
  <p id="a4g">答。<a id="a-4h"></a>无体所缘。<a id="a-4i"></a>依有体缘生。<a id="a-4j"></a>于有体法上。<a id="a-4k"></a>妄增益而有。<a id="a-4l"></a>非缘故。<a id="a-4m"></a>两解之中。<a id="a-4n"></a>后解为正。</p>
  <p id="a4o">问。<a id="a-4p"></a>前解有何过。</p>
  <p id="a4q">答。<a id="a-4r"></a>若前解有法。<a id="a-4s"></a>唯取实法为所缘者。<a id="a-4t"></a>然先德虽多确此义。<a id="a-4u"></a>今略推征。<a id="a-4v"></a>有三过失。<a id="a-4w"></a>一固违疏文失。<a id="a-4x"></a>假法若非有体者。<a id="a-4y"></a>何以疏主将依圆二性出百法体。<a id="a-4z"></a>以百法通假实故。<a id="a-50"></a>今言假法无体。<a id="a-51"></a>岂不相违。<a id="a-52"></a>二遍计无别失。<a id="a-53"></a>依圆假法既言无体。<a id="a-54"></a>与遍计所执无体何别。<a id="a-55"></a>论云。<a id="a-56"></a>依圆是有。<a id="a-57"></a>遍计是无。<a id="a-58"></a>岂不相违。<a id="a-59"></a>三有法例不成失。<a id="a-5A"></a>所缘缘体。<a id="a-5B"></a>论云。<a id="a-5C"></a>有法便言唯实。<a id="a-5D"></a>增上缘体。<a id="a-5E"></a>论云。<a id="a-5F"></a>有法。<a id="a-5G"></a>何乃通假。<a id="a-5H"></a>即命根等。<a id="a-5I"></a>岂是实耶。<a id="a-5J"></a>若依今明有法。<a id="a-5K"></a>通取三境假之与实。<a id="a-5L"></a>但名有法。<a id="a-5M"></a>尽作所缘缘。<a id="a-5N"></a>于八识中分别。<a id="a-5O"></a>前五第八性境为所缘缘。<a id="a-5P"></a>拣诸假法。<a id="a-5Q"></a>及遍计所执。<a id="a-5R"></a>第七带质境为所缘缘。<a id="a-5S"></a>唯假非实。<a id="a-5T"></a>及简遍计所执。<a id="a-5U"></a>第六意识。<a id="a-5V"></a>缘于三境作所缘缘。<a id="a-5W"></a>通于假实。<a id="a-5X"></a>唯简遍计所执。<a id="a-5Y"></a>更立量云。<a id="a-5Z"></a>诸假相分是有法。<a id="a-5a"></a>定为能变心亲所缘缘。<a id="a-5b"></a>宗因云。<a id="a-5c"></a>法处有无门中影字摄故。<a id="a-5d"></a>同喻如实定果色。<a id="a-5e"></a>遍计所执为异喻。<a id="a-5f"></a>或作量云。<a id="a-5g"></a>带质独影是有法。<a id="a-5h"></a>是亲所缘缘。<a id="a-5i"></a>宗因云。<a id="a-5j"></a>影之差别故。<a id="a-5k"></a>同喻如性境。</p>
  <p id="a5l">问。<a id="a-5m"></a>实法有体名所缘缘。<a id="a-5n"></a>假法无体。<a id="a-5o"></a>非所缘缘。</p>
  <p id="a5p">答。<a id="a-5q"></a>假法有二种。<a id="a-5r"></a>一有体假。<a id="a-5s"></a>即依圆性中诸假法也。<a id="a-5t"></a>二无体假。<a id="a-5u"></a>即遍计所执也。<a id="a-5v"></a>若我若法。<a id="a-5w"></a>空华兔角等。<a id="a-5x"></a>但简无体非所缘缘。<a id="a-5y"></a>不简有体故。</p>
  <p id="a5z">问。<a id="a-60"></a>若遍计所执非所缘者。<a id="a-61"></a>如何第六缘空华等时。<a id="a-62"></a>亦有所缘缘义。<a id="a-63"></a>岂即有体耶。</p>
  <p id="a64">答。<a id="a-65"></a>但望自亲相分为亲所缘缘。<a id="a-66"></a>非望空华也。<a id="a-67"></a>若是空华等。<a id="a-68"></a>但于相分上。<a id="a-69"></a>妄执生华解。<a id="a-6A"></a>其体是无。<a id="a-6B"></a>若所变相分。<a id="a-6C"></a>其体是有。<a id="a-6D"></a>得成所缘缘。</p>
  <p id="a6E">问。<a id="a-6F"></a>有何教说带质独影境假相分。<a id="a-6G"></a>得为所缘缘。</p>
  <p id="a6H">答。<a id="a-6I"></a>其教极多。<a id="a-6J"></a>下约识分别辩所缘缘。<a id="a-6K"></a>疏云。<a id="a-6L"></a>八于七有。<a id="a-6M"></a>七于八无。<a id="a-6N"></a>余七非八所仗质故。<a id="a-6O"></a>且如第七缘第八见分。<a id="a-6P"></a>岂非带质境作所缘缘。<a id="a-6Q"></a>乃至疏云。<a id="a-6R"></a>第六于五无。<a id="a-6S"></a>余五于彼有。<a id="a-6T"></a>亦是带质。<a id="a-6U"></a>境作所缘缘。<a id="a-6V"></a>又唯识论云。<a id="a-6W"></a>亲所缘缘。<a id="a-6X"></a>一切心生。<a id="a-6Y"></a>决定皆有。<a id="a-6Z"></a>离内所虑托。<a id="a-6a"></a>必不能生。<a id="a-6b"></a>为证极多。<a id="a-6c"></a>不能繁引。</p>
  <p id="a6d">问。<a id="a-6e"></a>应一切有体法。<a id="a-6f"></a>总是所缘缘。<a id="a-6g"></a>以是有法故。</p>
  <p id="a6h">答疏云。<a id="a-6i"></a>是带已相。<a id="a-6j"></a>须是能缘之心缘所缘时。<a id="a-6k"></a>带起所缘已相。<a id="a-6l"></a>此有体法。<a id="a-6m"></a>即是。<a id="a-6n"></a>所缘缘。<a id="a-6o"></a>余不带起已相者。<a id="a-6p"></a>虽是有法。<a id="a-6q"></a>不为所缘缘。<a id="a-6r"></a>如眼识缘境时。<a id="a-6s"></a>所带起色。<a id="a-6t"></a>已相。<a id="a-6u"></a>此有体法。<a id="a-6v"></a>即是眼识家所缘缘。<a id="a-6w"></a>余不带起已相者。<a id="a-6x"></a>虽是有法。<a id="a-6y"></a>不是眼识所缘缘。<a id="a-6z"></a>眼识既尔。<a id="a-70"></a>余识亦然。<a id="a-71"></a>带与已相。<a id="a-72"></a>各有二义。<a id="a-73"></a>且带二义者。<a id="a-74"></a>一者挟带。<a id="a-75"></a>即能缘心亲附境体而缘。<a id="a-76"></a>二者变带。<a id="a-77"></a>即能缘心变起相分而缘。<a id="a-78"></a>言已相亦有二义。<a id="a-79"></a>一体相相。<a id="a-7A"></a>二相状相。<a id="a-7B"></a>若无分别智缘真如。<a id="a-7C"></a>是挟带体相而缘。<a id="a-7D"></a>是所缘缘。<a id="a-7E"></a>及内二分相缘。<a id="a-7F"></a>并自证缘见分。<a id="a-7G"></a>是挟带。<a id="a-7H"></a>若有漏心心所见分。<a id="a-7I"></a>及无漏后得智。<a id="a-7J"></a>起见分缘境时。<a id="a-7K"></a>即是变带相状而缘。<a id="a-7L"></a>是所缘缘。<a id="a-7M"></a>谓若有法。<a id="a-7N"></a>是缘。<a id="a-7O"></a>是带已相。<a id="a-7P"></a>是所缘。<a id="a-7Q"></a>具此二义。<a id="a-7R"></a>名所缘缘义。<a id="a-7S"></a>又简法辩果者。<a id="a-7T"></a>先引慈恩征云。<a id="a-7U"></a>缘生于谁。<a id="a-7V"></a>谁带已相。<a id="a-7W"></a>疏答云。<a id="a-7X"></a>心或相应。<a id="a-7Y"></a>此辩所缘缘果也。<a id="a-7Z"></a>以所缘为缘。<a id="a-7a"></a>是因。<a id="a-7b"></a>生得心心所。<a id="a-7c"></a>是果。<a id="a-7d"></a>言心者。<a id="a-7e"></a>即八识心王。<a id="a-7f"></a>言或相应者。<a id="a-7g"></a>即五十一心所。<a id="a-7h"></a>有起有不起不定故。<a id="a-7i"></a>而言或也。<a id="a-7j"></a>即简不立色。<a id="a-7k"></a>及不相应无为等。<a id="a-7l"></a>为所缘缘。<a id="a-7m"></a>彼非心法。<a id="a-7n"></a>无缘虑故。</p>
  <p id="a7o">问。<a id="a-7p"></a>亲疏所缘缘中。<a id="a-7q"></a>于相分内。<a id="a-7r"></a>何者是实。</p>
  <p id="a7s">答。<a id="a-7t"></a>二俱不实。<a id="a-7u"></a>唯识镜云。<a id="a-7v"></a>相见二分之中。<a id="a-7w"></a>见分唯实。<a id="a-7x"></a>就相分中。<a id="a-7y"></a>真如是实。<a id="a-7z"></a>余亲疏相。<a id="a-80"></a>皆非是实。<a id="a-81"></a>疏云。<a id="a-82"></a>以疏所缘缘等。<a id="a-83"></a>取亲相。<a id="a-84"></a>不即亲得。<a id="a-85"></a>不为行相者。<a id="a-86"></a>疏所缘缘。<a id="a-87"></a>能缘之心。<a id="a-88"></a>不亲得本质故。<a id="a-89"></a>疏所缘不名行相。<a id="a-8A"></a>如前五识缘五尘时。<a id="a-8B"></a>必托第八所变五尘为其本质。<a id="a-8C"></a>五识缘时。<a id="a-8D"></a>但得自识所变相分。<a id="a-8E"></a>以此相分。<a id="a-8F"></a>必带本质。<a id="a-8G"></a>缘相分时。<a id="a-8H"></a>疏缘本质故。<a id="a-8I"></a>疏所缘不即亲得。<a id="a-8J"></a>不名行相。<a id="a-8K"></a>五识相分各望自识。<a id="a-8L"></a>依他中假。<a id="a-8M"></a>摄假从实。<a id="a-8N"></a>无心外境。<a id="a-8O"></a>故名唯识。<a id="a-8P"></a>其本质境。<a id="a-8Q"></a>望于能变第八识体。<a id="a-8R"></a>本质之境。<a id="a-8S"></a>亦非实有故。<a id="a-8T"></a>亲疏二境皆不实也。<a id="a-8U"></a>夫所缘缘义者。<a id="a-8V"></a>大小虽通。<a id="a-8W"></a>疏亲莫辩。<a id="a-8X"></a>亲则挟带逼附而起。<a id="a-8Y"></a>如钳取物。<a id="a-8Z"></a>似日舒光。<a id="a-8a"></a>亲照亲持。<a id="a-8b"></a>体不相离。<a id="a-8c"></a>疏则变带仗托附影而起。<a id="a-8d"></a>缘似质之状。<a id="a-8e"></a>离相分之亲。<a id="a-8f"></a>体不相收。<a id="a-8g"></a>内生虑托。<a id="a-8h"></a>若如是了达。<a id="a-8i"></a>亲疏不滥。<a id="a-8j"></a>方知心外无境。<a id="a-8k"></a>见法是心。<a id="a-8l"></a>或愚暗不分。<a id="a-8m"></a>则心境宛尔。<a id="a-8n"></a>深穷缘性。<a id="a-8o"></a>始荡情尘。<a id="a-8p"></a>细达见原。<a id="a-8q"></a>方明佛旨。<a id="a-8r"></a>四增上缘者。<a id="a-8s"></a>谓若有法。<a id="a-8t"></a>有胜势用。<a id="a-8u"></a>能于余法。<a id="a-8v"></a>或顺或违。<a id="a-8w"></a>则成增上缘义。<a id="a-8x"></a>释云。<a id="a-8y"></a>谓若有法。<a id="a-8z"></a>亦是有体。<a id="a-90"></a>此简所执。<a id="a-91"></a>有胜势用者。<a id="a-92"></a>谓为胜义。<a id="a-93"></a>即有为无为有胜势用。<a id="a-94"></a>此用非是与果等用。<a id="a-95"></a>但不障力。<a id="a-96"></a>能于余法者。<a id="a-97"></a>简其自体。<a id="a-98"></a>显不同前所缘缘故。<a id="a-99"></a>或顺或违者。<a id="a-9A"></a>显与顺违俱能为缘。<a id="a-9B"></a>与后生异法为缘。<a id="a-9C"></a>非前灭法。<a id="a-9D"></a>谓十因中。<a id="a-9E"></a>前九是顺。<a id="a-9F"></a>第十是违。<a id="a-9G"></a>亦是此缘故。</p>
  <p id="a9H">问。<a id="a-9I"></a>增上缘约逆顺有力无力。<a id="a-9J"></a>都有几种。</p>
  <p id="a9K">答。<a id="a-9L"></a>古释有四种。<a id="a-9M"></a>夫增上缘者。<a id="a-9N"></a>即简遍计所执是无体法。<a id="a-9O"></a>须是有体法。<a id="a-9P"></a>得为增上缘。<a id="a-9Q"></a>即是依圆二性。<a id="a-9R"></a>皆是有体法。<a id="a-9S"></a>为增上缘义。<a id="a-9T"></a>若无体法。<a id="a-9U"></a>即是我法等。<a id="a-9V"></a>全无体故。<a id="a-9W"></a>从妄执生。<a id="a-9X"></a>非增上缘。<a id="a-9Y"></a>一顺。<a id="a-9Z"></a>如水土。<a id="a-9a"></a>与青草等顺增上缘。<a id="a-9b"></a>六波罗蜜行为佛果。<a id="a-9c"></a>为顺增上缘。<a id="a-9d"></a>受取二支。<a id="a-9e"></a>与五果种子为顺增上缘。<a id="a-9f"></a>二违。<a id="a-9g"></a>即如霜雹。<a id="a-9h"></a>与青草作违增上缘。<a id="a-9i"></a>又如智。<a id="a-9j"></a>与惑作违增上缘。<a id="a-9k"></a>即一念间智起时。<a id="a-9l"></a>惑便断。<a id="a-9m"></a>即知一念有二增上。<a id="a-9n"></a>一念正与惑作违增上。<a id="a-9o"></a>便与二空理作顺增上。<a id="a-9p"></a>三有力增上。<a id="a-9q"></a>亦名亲增上。<a id="a-9r"></a>如五根发生五识等。<a id="a-9s"></a>四无力增上。<a id="a-9t"></a>即此人五根。<a id="a-9u"></a>望彼人五识。<a id="a-9v"></a>是无力增上。<a id="a-9w"></a>亦名疏增上。<a id="a-9x"></a>如灯焰正生时。<a id="a-9y"></a>一切大地等法不碍此焰生。<a id="a-9z"></a>名疏增上。<a id="a-A0"></a>但取不障碍义边。<a id="a-A1"></a>名增上缘。</p>
  <p id="aA2">问。<a id="a-A3"></a>因缘与缘起。<a id="a-A4"></a>二义同别。</p>
  <p id="aA5">答。<a id="a-A6"></a>古德云。<a id="a-A7"></a>因缘者。<a id="a-A8"></a>随。<a id="a-A9"></a>俗差别。<a id="a-AA"></a>即。<a id="a-AB"></a>是因缘相望。<a id="a-AC"></a>显无自性义。<a id="a-AD"></a>正是俗谛体也。<a id="a-AE"></a>缘。<a id="a-AF"></a>起者。<a id="a-AG"></a>顺。<a id="a-AH"></a>性无分别。<a id="a-AI"></a>即。<a id="a-AJ"></a>是相即相融。<a id="a-AK"></a>显平等义。<a id="a-AL"></a>正。<a id="a-AM"></a>顺第一义谛体也。</p>
  <p id="aAN">问。<a id="a-AO"></a>染净诸法。<a id="a-AP"></a>有因有缘。<a id="a-AQ"></a>因亲缘疏。<a id="a-AR"></a>成其二义。<a id="a-AS"></a>缘义已显。<a id="a-AT"></a>因理如何。<a id="a-AU"></a>广略备陈。<a id="a-AV"></a>都有几种。</p>
  <p id="aAW">答。<a id="a-AX"></a>经论共立。<a id="a-AY"></a>有六因十因。<a id="a-AZ"></a>且六因者。<a id="a-Aa"></a>一能作因。<a id="a-Ab"></a>除自。<a id="a-Ac"></a>余能作者。<a id="a-Ad"></a>除自体外。<a id="a-Ae"></a>余一切法。<a id="a-Af"></a>不障有为法生。<a id="a-Ag"></a>总名能作因。<a id="a-Ah"></a>因是一切有为无为法。<a id="a-Ai"></a>是体。<a id="a-Aj"></a>体上有能作之用。<a id="a-Ak"></a>能作即因。<a id="a-Al"></a>持业释。<a id="a-Am"></a>持即任持。<a id="a-An"></a>业即业用。<a id="a-Ao"></a>因是体。<a id="a-Ap"></a>能作是用。<a id="a-Aq"></a>摄用归体。<a id="a-Ar"></a>名持业释。<a id="a-As"></a>二俱有因。<a id="a-At"></a>俱有互为果。<a id="a-Au"></a>心。<a id="a-Av"></a>于心随转。<a id="a-Aw"></a>俱时。<a id="a-Ax"></a>而有。<a id="a-Ay"></a>果与因俱。<a id="a-Az"></a>名俱有因。<a id="a-B0"></a>互为果者。<a id="a-B1"></a>有三。<a id="a-B2"></a>一四大种。<a id="a-B3"></a>互为俱有因。<a id="a-B4"></a>互为士用果。<a id="a-B5"></a>二如能相所相法。<a id="a-B6"></a>能相为因。<a id="a-B7"></a>所相为果。<a id="a-B8"></a>所相为因。<a id="a-B9"></a>能相为果。<a id="a-BA"></a>三心心所法。<a id="a-BB"></a>心王为因。<a id="a-BC"></a>心所为果。<a id="a-BD"></a>心所为因。<a id="a-BE"></a>心王为果。<a id="a-BF"></a>三同类因。<a id="a-BG"></a>即因似果。<a id="a-BH"></a>果似因。<a id="a-BI"></a>如染性五蕴中。<a id="a-BJ"></a>色蕴能引色蕴。<a id="a-BK"></a>色蕴引余四蕴。<a id="a-BL"></a>四蕴引色蕴。<a id="a-BM"></a>虽心色不同。<a id="a-BN"></a>同是染性故。<a id="a-BO"></a>四相应因。<a id="a-BP"></a>决定心心所。<a id="a-BQ"></a>同依。<a id="a-BR"></a>即心王心所具五义。<a id="a-BS"></a>一同一所依根。<a id="a-BT"></a>二同一所缘境。<a id="a-BU"></a>三同一时。<a id="a-BV"></a>四同一事。<a id="a-BW"></a>五。<a id="a-BX"></a>同一行相。<a id="a-BY"></a>具足五义。<a id="a-BZ"></a>名相应。<a id="a-Ba"></a>相应之因。<a id="a-Bb"></a>且如心所引起心王时。<a id="a-Bc"></a>心王是相应法。<a id="a-Bd"></a>是果。<a id="a-Be"></a>即胜。<a id="a-Bf"></a>心所是因。<a id="a-Bg"></a>即劣。<a id="a-Bh"></a>依主释也。<a id="a-Bi"></a>五遍行因为同地染因。<a id="a-Bj"></a>即十一遍使。<a id="a-Bk"></a>遍行即因。<a id="a-Bl"></a>遍行即十一遍使。<a id="a-Bm"></a>是体上有遍行五部为因之用。<a id="a-Bn"></a>持业释也。<a id="a-Bo"></a>六异熟因。<a id="a-Bp"></a>有漏善不善业为异熟因。<a id="a-Bq"></a>因通善恶。<a id="a-Br"></a>果唯无记。<a id="a-Bs"></a>异熟即因。<a id="a-Bt"></a>因即善不善业。<a id="a-Bu"></a>是体上有异熟之用。<a id="a-Bv"></a>持业释也。<a id="a-Bw"></a>十因者。<a id="a-Bx"></a>瑜伽论云。<a id="a-By"></a>五明中。<a id="a-Bz"></a>诸佛语言名内明。<a id="a-C0"></a>云何内明。<a id="a-C1"></a>论云。<a id="a-C2"></a>显示正因果相。<a id="a-C3"></a>谓有十种因。<a id="a-C4"></a>当知建立无颠倒因。<a id="a-C5"></a>摄一切因。<a id="a-C6"></a>或为杂染。<a id="a-C7"></a>或为清净。<a id="a-C8"></a>或为世间彼彼稼穑等无记法转。<a id="a-C9"></a>云何十因。<a id="a-CA"></a>一随说因。<a id="a-CB"></a>谓一切法名为先。<a id="a-CC"></a>故想。<a id="a-CD"></a>想为先。<a id="a-CE"></a>故说。<a id="a-CF"></a>是名彼诸法随说因。<a id="a-CG"></a>二观待因。<a id="a-CH"></a>观待此故。<a id="a-CI"></a>此为因故。<a id="a-CJ"></a>于彼彼事若求若取。<a id="a-CK"></a>此名彼观待因。<a id="a-CL"></a>如观待手故。<a id="a-CM"></a>手为因故。<a id="a-CN"></a>有亲待业。<a id="a-CO"></a>观待足故。<a id="a-CP"></a>足为因故。<a id="a-CQ"></a>有往来业。<a id="a-CR"></a>三牵引因。<a id="a-CS"></a>一切种子望后自果。<a id="a-CT"></a>名牵引因。<a id="a-CU"></a>四摄受因。<a id="a-CV"></a>除种子外所余诸缘。<a id="a-CW"></a>名摄受因。<a id="a-CX"></a>五生起因。<a id="a-CY"></a>即诸种子望初自果。<a id="a-CZ"></a>名生起因。<a id="a-Ca"></a>六引发因。<a id="a-Cb"></a>即初种子所生起果。<a id="a-Cc"></a>望后种子所牵引果。<a id="a-Cd"></a>名引发因。<a id="a-Ce"></a>七定异因。<a id="a-Cf"></a>种种异类。<a id="a-Cg"></a>各别因缘。<a id="a-Ch"></a>名定异因。<a id="a-Ci"></a>八同事因。<a id="a-Cj"></a>从随说因。<a id="a-Ck"></a>至定异因。<a id="a-Cl"></a>如是诸因总摄为一。<a id="a-Cm"></a>名同事因。<a id="a-Cn"></a>九相违因。<a id="a-Co"></a>于所生法能障碍因。<a id="a-Cp"></a>名相违因。<a id="a-Cq"></a>十不相违因。<a id="a-Cr"></a>此障碍因若阙若离。<a id="a-Cs"></a>名不相违因。<a id="a-Ct"></a>此一切因。<a id="a-Cu"></a>二因所摄。<a id="a-Cv"></a>一能生因。<a id="a-Cw"></a>二方便因。<a id="a-Cx"></a>当知此中牵引种子。<a id="a-Cy"></a>生起种子。<a id="a-Cz"></a>名能生因。<a id="a-D0"></a>所余诸因。<a id="a-D1"></a>名方便因。<a id="a-D2"></a>当知此中若能生因。<a id="a-D3"></a>是名因缘。<a id="a-D4"></a>若方便因。<a id="a-D5"></a>是增上缘。<a id="a-D6"></a>若等无间缘及所缘缘。<a id="a-D7"></a>唯望一切心心法说。<a id="a-D8"></a>由彼一切心及心法。<a id="a-D9"></a>前生开导所摄受故。<a id="a-DA"></a>所缘境界所摄受故。<a id="a-DB"></a>方生方转。<a id="a-DC"></a>是故当知。<a id="a-DD"></a>等无间缘及所缘缘。<a id="a-DE"></a>摄受因摄。</p>
  <p id="aDF">问。<a id="a-DG"></a>一心建立。<a id="a-DH"></a>已具因缘。<a id="a-DI"></a>因缘所感。<a id="a-DJ"></a>必有其果。<a id="a-DK"></a>所以法华经。<a id="a-DL"></a>云。<a id="a-DM"></a>如是因。<a id="a-DN"></a>如是缘。<a id="a-DO"></a>如是果。<a id="a-DP"></a>如是报。<a id="a-DQ"></a>其果有几种。<a id="a-DR"></a>各依何处而得。</p>
  <p id="aDS">答。<a id="a-DT"></a>凡圣通论。<a id="a-DU"></a>略有五种。<a id="a-DV"></a>识论云。<a id="a-DW"></a>一者异熟果。<a id="a-DX"></a>谓有漏善及不善法。<a id="a-DY"></a>所招自。<a id="a-DZ"></a>相续异熟生无记。<a id="a-Da"></a>释云。<a id="a-Db"></a>有漏善者。<a id="a-Dc"></a>简无漏善。<a id="a-Dd"></a>自相续者。<a id="a-De"></a>简他身及非情。<a id="a-Df"></a>若但言异熟。<a id="a-Dg"></a>即六识中报。<a id="a-Dh"></a>非真异熟摄。<a id="a-Di"></a>今为总摄彼。<a id="a-Dj"></a>故言异熟生。<a id="a-Dk"></a>然本识亦名异熟生。<a id="a-Dl"></a>是无记故。<a id="a-Dm"></a>此位稍长。<a id="a-Dn"></a>至金刚心。<a id="a-Do"></a>顿通三乘无学。<a id="a-Dp"></a>一真异熟。<a id="a-Dq"></a>即第八识。<a id="a-Dr"></a>二异熟生。<a id="a-Ds"></a>即前六识。<a id="a-Dt"></a>成本识亦名异熟生故。<a id="a-Du"></a>从自异熟种子而生起故。<a id="a-Dv"></a>若前六识。<a id="a-Dw"></a>从真异熟识生起故。<a id="a-Dx"></a>亦名异熟生。<a id="a-Dy"></a>是一分心心所。<a id="a-Dz"></a>缘境。<a id="a-E0"></a>昧劣不明利。<a id="a-E1"></a>不熏解心种故。<a id="a-E2"></a>是无记性。<a id="a-E3"></a>异熟有四。<a id="a-E4"></a>一异时而熟。<a id="a-E5"></a>异。<a id="a-E6"></a>谓是别异。<a id="a-E7"></a>属因。<a id="a-E8"></a>熟。<a id="a-E9"></a>谓成熟。<a id="a-EA"></a>是果。<a id="a-EB"></a>异因居过去。<a id="a-EC"></a>熟果即现在。<a id="a-ED"></a>故名异熟。<a id="a-EE"></a>二异性而熟。<a id="a-EF"></a>过去修异因。<a id="a-EG"></a>因五戒十戒等业。<a id="a-EH"></a>所招。<a id="a-EI"></a>天人总别报异熟果。<a id="a-EJ"></a>若因十不善恶业。<a id="a-EK"></a>所招三涂不善总别报异熟果。<a id="a-EL"></a>总无记性。<a id="a-EM"></a>三异类而熟。<a id="a-EN"></a>造异类业。<a id="a-EO"></a>受异类生。<a id="a-EP"></a>五趣各别。<a id="a-EQ"></a>四异圣而熟。<a id="a-ER"></a>谓异熟果。<a id="a-ES"></a>依分别二障种上。<a id="a-ET"></a>有趣生差别功用故。<a id="a-EU"></a>圣人已无。<a id="a-EV"></a>八识之中。<a id="a-EW"></a>唯第八具三义。<a id="a-EX"></a>一遍。<a id="a-EY"></a>简前五识。<a id="a-EZ"></a>二相续。<a id="a-Ea"></a>简第六。<a id="a-Eb"></a>三业招。<a id="a-Ec"></a>简第七。<a id="a-Ed"></a>二等流果者。<a id="a-Ee"></a>等。<a id="a-Ef"></a>谓平等。<a id="a-Eg"></a>流。<a id="a-Eh"></a>谓流类。<a id="a-Ei"></a>等流不同。<a id="a-Ej"></a>有二。<a id="a-Ek"></a>一真等流。<a id="a-El"></a>为善不善无记三性为因。<a id="a-Em"></a>所引同类果。<a id="a-En"></a>故名等流果。<a id="a-Eo"></a>如第八识中三性种子。<a id="a-Ep"></a>各生三性现行果。<a id="a-Eq"></a>果与因性同故。<a id="a-Er"></a>即心种子生心现行。<a id="a-Es"></a>色种子生色现行。<a id="a-Et"></a>有漏种生有漏现行。<a id="a-Eu"></a>无漏种生无漏现行。<a id="a-Ev"></a>名等流者。<a id="a-Ew"></a>是流类义。<a id="a-Ex"></a>二假等流者。<a id="a-Ey"></a>前生令他命短。<a id="a-Ez"></a>今生自身亦命短。<a id="a-F0"></a>是先杀业同类果故。<a id="a-F1"></a>依所招总报第八识有短长。<a id="a-F2"></a>名假等流。<a id="a-F3"></a>理实是增上果。<a id="a-F4"></a>但取杀他。<a id="a-F5"></a>令他命短。<a id="a-F6"></a>今生自命亦短。<a id="a-F7"></a>有相似义故。<a id="a-F8"></a>假名等流。<a id="a-F9"></a>实是善恶感无记果。<a id="a-FA"></a>三增上果者。<a id="a-FB"></a>增胜殊上。<a id="a-FC"></a>但除四果外。<a id="a-FD"></a>余一切所得果者。<a id="a-FE"></a>皆是此增上缘果收。<a id="a-FF"></a>此增上果最广。<a id="a-FG"></a>如四缘中增上缘。<a id="a-FH"></a>五见中邪见。<a id="a-FI"></a>不简有漏无漏。<a id="a-FJ"></a>有为无为。<a id="a-FK"></a>但有所得果。<a id="a-FL"></a>于前四果中所不摄。<a id="a-FM"></a>皆是增上果中收。<a id="a-FN"></a>此有二种。<a id="a-FO"></a>一与力增上果。<a id="a-FP"></a>如外器能受用顺益义故。<a id="a-FQ"></a>二不与力增上果。<a id="a-FR"></a>如他人金帛妻子等。<a id="a-FS"></a>复有二种。<a id="a-FT"></a>一顺。<a id="a-FU"></a>如眼识得明缘。<a id="a-FV"></a>二违。<a id="a-FW"></a>如遇暗相等。<a id="a-FX"></a>四士用果者。<a id="a-FY"></a>谓诸作者。<a id="a-FZ"></a>余诸器等成办种种事业。<a id="a-Fa"></a>名士用果。<a id="a-Fb"></a>瑜伽论云。<a id="a-Fc"></a>一类于现法中依止。<a id="a-Fd"></a>随一切工巧业处。<a id="a-Fe"></a>起士夫用。<a id="a-Ff"></a>所谓士农商贾。<a id="a-Fg"></a>书算占卜等事。<a id="a-Fh"></a>由此士夫之用。<a id="a-Fi"></a>成办诸稼穑财利等果。<a id="a-Fj"></a>名士用果。</p>
  <p id="aFk">问。<a id="a-Fl"></a>于八识中。<a id="a-Fm"></a>一一识如何各具四果。</p>
  <p id="aFn">答。<a id="a-Fo"></a>古释云。<a id="a-Fp"></a>且如眼识。<a id="a-Fq"></a>从种生现。<a id="a-Fr"></a>是等流果。<a id="a-Fs"></a>眼根为所依故。<a id="a-Ft"></a>名增上果。<a id="a-Fu"></a>眼识作意警心。<a id="a-Fv"></a>为士用果。<a id="a-Fw"></a>或眼识能缘实色等。<a id="a-Fx"></a>亦士用果。<a id="a-Fy"></a>眼根是第八亲相分故。<a id="a-Fz"></a>亦异熟果。<a id="a-G0"></a>耳等四识。<a id="a-G1"></a>亦皆例此。<a id="a-G2"></a>若第六识种生现。<a id="a-G3"></a>是等流果。<a id="a-G4"></a>前念意根为能引。<a id="a-G5"></a>或能引前五识。<a id="a-G6"></a>故增上果。<a id="a-G7"></a>又能缘三世内外。<a id="a-G8"></a>境等用名士用果。<a id="a-G9"></a>能造当来总别报。<a id="a-GA"></a>名异熟果。<a id="a-GB"></a>约与异熟为因故。<a id="a-GC"></a>名异熟果。<a id="a-GD"></a>若第七识种生现等流果。<a id="a-GE"></a>前念第七与后念为所依。<a id="a-GF"></a>即增上果。<a id="a-GG"></a>内能缘第八见分为我。<a id="a-GH"></a>即士用果。<a id="a-GI"></a>能与真异熟识为所依故。<a id="a-GJ"></a>名异熟果。<a id="a-GK"></a>若八识种生现。<a id="a-GL"></a>名等流。<a id="a-GM"></a>与第七为所依故。<a id="a-GN"></a>是增上果。<a id="a-GO"></a>能缘三境。<a id="a-GP"></a>及持种受熏。<a id="a-GQ"></a>名士用果。<a id="a-GR"></a>当体是真异熟故。<a id="a-GS"></a>五离系果者。<a id="a-GT"></a>唯圣人。<a id="a-GU"></a>非凡夫得。<a id="a-GV"></a>瑜伽显扬等论皆云。<a id="a-GW"></a>异生以世俗智。<a id="a-GX"></a>灭诸烦恼。<a id="a-GY"></a>不究竟故。<a id="a-GZ"></a>非此果摄。<a id="a-Ga"></a>唯识论云。<a id="a-Gb"></a>离系果。<a id="a-Gc"></a>谓无漏道断障。<a id="a-Gd"></a>证得无漏法故。<a id="a-Ge"></a>若本智与真如合时。<a id="a-Gf"></a>是离系果摄。<a id="a-Gg"></a>若后得缘真如时。<a id="a-Gh"></a>是士用果摄。</p>
  <p id="aGi">问。<a id="a-Gj"></a>六因能感几果。</p>
  <p id="aGk">答。<a id="a-Gl"></a>六因总威五果。<a id="a-Gm"></a>能作因。<a id="a-Gn"></a>感增上果。<a id="a-Go"></a>相应俱有二因。<a id="a-Gp"></a>得士用果。<a id="a-Gq"></a>同类遍行二因。<a id="a-Gr"></a>得等流果。<a id="a-Gs"></a>异熟因。<a id="a-Gt"></a>感异熟果。<a id="a-Gu"></a>五离系果。<a id="a-Gv"></a>以择灭无为为体。<a id="a-Gw"></a>体是无漏。<a id="a-Gx"></a>能断道之所证得名离系果。</p>
  <p id="aGy">问。<a id="a-Gz"></a>相应俱有。<a id="a-H0"></a>二因何别。</p>
  <p id="aH1">答。<a id="a-H2"></a>相应唯心心所法。<a id="a-H3"></a>俱有。<a id="a-H4"></a>即通色通心。<a id="a-H5"></a>得士用果者。<a id="a-H6"></a>缘二种因。<a id="a-H7"></a>各于所得果。<a id="a-H8"></a>有士夫力用。<a id="a-H9"></a>名同体别。</p>
  <p id="aHA">问。<a id="a-HB"></a>同类遍行。<a id="a-HC"></a>二因何别。</p>
  <p id="aHD">答。<a id="a-HE"></a>同类。<a id="a-HF"></a>遍三性。<a id="a-HG"></a>通有漏无漏。<a id="a-HH"></a>遍行。<a id="a-HI"></a>唯染污别也。<a id="a-HJ"></a>二种因所得之果。<a id="a-HK"></a>皆似于因。<a id="a-HL"></a>名等流果也。<a id="a-HM"></a>夫四缘六因十因五果者。<a id="a-HN"></a>收尽凡圣之道。<a id="a-HO"></a>能成教法之门。<a id="a-HP"></a>阙之则一法不圆。<a id="a-HQ"></a>昧之则终为外道。<a id="a-HR"></a>且四缘者。<a id="a-HS"></a>因缘。<a id="a-HT"></a>则于有为之门。<a id="a-HU"></a>亲办自果。<a id="a-HV"></a>无问则为开导之义。<a id="a-HW"></a>万有咸生。<a id="a-HX"></a>所缘则具虑托而方成。<a id="a-HY"></a>约亲疏而俱立。<a id="a-HZ"></a>增上。<a id="a-Ha"></a>则有胜势力。<a id="a-Hb"></a>不障他缘。<a id="a-Hc"></a>六因者。<a id="a-Hd"></a>能作因。<a id="a-He"></a>则业用成办。<a id="a-Hf"></a>俱有因。<a id="a-Hg"></a>则更互同时。<a id="a-Hh"></a>同类因。<a id="a-Hi"></a>初后相似。<a id="a-Hj"></a>相应因。<a id="a-Hk"></a>则决定一缘。<a id="a-Hl"></a>遍行因。<a id="a-Hm"></a>则同其染类。<a id="a-Hn"></a>异熟因。<a id="a-Ho"></a>则成熟后果。<a id="a-Hp"></a>十因者。<a id="a-Hq"></a>随说因。<a id="a-Hr"></a>为诸法先导之门。<a id="a-Hs"></a>观待因。<a id="a-Ht"></a>了现得作用之事。<a id="a-Hu"></a>牵引因。<a id="a-Hv"></a>则令成自果。<a id="a-Hw"></a>摄受因。<a id="a-Hx"></a>则能摄万缘。<a id="a-Hy"></a>生起因。<a id="a-Hz"></a>令万类能生。<a id="a-I0"></a>引发因。<a id="a-I1"></a>使诸果成办。<a id="a-I2"></a>定异因。<a id="a-I3"></a>则种类各别。<a id="a-I4"></a>同事因。<a id="a-I5"></a>则体总一如。<a id="a-I6"></a>相违因。<a id="a-I7"></a>能起障碍之门。<a id="a-I8"></a>不违因。<a id="a-I9"></a>随顺。<a id="a-IA"></a>缘生之理。<a id="a-IB"></a>五果者。<a id="a-IC"></a>异熟果。<a id="a-ID"></a>则因生果熟。<a id="a-IE"></a>异时而成。<a id="a-IF"></a>等流。<a id="a-IG"></a>则因果性同。<a id="a-IH"></a>流类无滥。<a id="a-II"></a>增上。<a id="a-IJ"></a>则力用殊胜。<a id="a-IK"></a>能助他缘。<a id="a-IL"></a>士用。<a id="a-IM"></a>则功业所成。<a id="a-IN"></a>能获财利。<a id="a-IO"></a>离系。<a id="a-IP"></a>则断障证真。<a id="a-IQ"></a>超诸漏缚。<a id="a-IR"></a>总摄如上。<a id="a-IS"></a>因缘。<a id="a-IT"></a>报成五果。<a id="a-IU"></a>咸归真异熟第八识中。<a id="a-IV"></a>斯异熟果门。<a id="a-IW"></a>于异时而熟。<a id="a-IX"></a>若起一念善。<a id="a-IY"></a>如将甜种子下于肥田内。<a id="a-IZ"></a>或生一念恶。<a id="a-Ia"></a>似植苦种子下向瘦田中。<a id="a-Ib"></a>以水土因缘时节际会。<a id="a-Ic"></a>则抽芽布叶次第而生。<a id="a-Id"></a>华发果成积渐而熟。<a id="a-Ie"></a>此染净种子。<a id="a-If"></a>异熟亦然。<a id="a-Ig"></a>若作善因。<a id="a-Ih"></a>下人天之乐种。<a id="a-Ii"></a>或兴恶行。<a id="a-Ij"></a>生四趣之恶田。<a id="a-Ik"></a>靡起善恶因。<a id="a-Il"></a>终无苦乐报。<a id="a-Im"></a>不下粗好种。<a id="a-In"></a>岂有华果生。<a id="a-Io"></a>故知因果相酬。<a id="a-Ip"></a>唯识变定。<a id="a-Iq"></a>如镜现像。<a id="a-Ir"></a>似影随形。<a id="a-Is"></a>无有影而不随形。<a id="a-It"></a>无有镜而不现像。<a id="a-Iu"></a>斯则无有作而不受报。<a id="a-Iv"></a>无有果而不酬因。<a id="a-Iw"></a>法尔如然。<a id="a-Ix"></a>世所共悉。<a id="a-Iy"></a>唯有不作者。<a id="a-Iz"></a>业果定难羁。<a id="a-J0"></a>但了一心宗。<a id="a-J1"></a>者缘皆顿息。<a id="a-J2"></a>是以了唯识理。<a id="a-J3"></a>无所用心。<a id="a-J4"></a>终不妄兴三界业果。<a id="a-J5"></a>以唯识变定故。<a id="a-J6"></a>惧业之人方能信受。<a id="a-J7"></a>如前定录云。<a id="a-J8"></a>昔韩公滉之在中书也。<a id="a-J9"></a>尝召一吏。<a id="a-JA"></a>不时而至。<a id="a-JB"></a>怒将鞭之。<a id="a-JC"></a>吏曰。<a id="a-JD"></a>某别有所属。<a id="a-JE"></a>不得遽至。<a id="a-JF"></a>晋公曰。<a id="a-JG"></a>宰相之吏。<a id="a-JH"></a>更属何人。<a id="a-JI"></a>吏曰。<a id="a-JJ"></a>某不幸。<a id="a-JK"></a>兼属阴官。<a id="a-JL"></a>晋公以为不诚。<a id="a-JM"></a>怒曰。<a id="a-JN"></a>既属阴司。<a id="a-JO"></a>有何所主。<a id="a-JP"></a>吏曰。<a id="a-JQ"></a>某所主。<a id="a-JR"></a>三品已上食料。<a id="a-JS"></a>晋公曰。<a id="a-JT"></a>若然。<a id="a-JU"></a>某明日当以何食。<a id="a-JV"></a>吏曰。<a id="a-JW"></a>此虽细事。<a id="a-JX"></a>不可显言。<a id="a-JY"></a>乞疏于纸。<a id="a-JZ"></a>过后为验。<a id="a-Ja"></a>乃如之。<a id="a-Jb"></a>而系其吏。<a id="a-Jc"></a>明旦遽有诏命。<a id="a-Jd"></a>既对。<a id="a-Je"></a>适遇。<a id="a-Jf"></a>太官进食。<a id="a-Jg"></a>糕糜一器。<a id="a-Jh"></a>上以其半赐晋公。<a id="a-Ji"></a>晋公食之美。<a id="a-Jj"></a>又以赐之。<a id="a-Jk"></a>既退而腹胀。<a id="a-Jl"></a>归于私第。<a id="a-Jm"></a>召医视之。<a id="a-Jn"></a>曰。<a id="a-Jo"></a>食物所壅。<a id="a-Jp"></a>宜服少橘皮汤。<a id="a-Jq"></a>至夜可饮浆水。<a id="a-Jr"></a>明旦疾愈。<a id="a-Js"></a>思前吏言。<a id="a-Jt"></a>召之。<a id="a-Ju"></a>视其书云。<a id="a-Jv"></a>明晨。<a id="a-Jw"></a>相公只食一饤半糕糜。<a id="a-Jx"></a>橘皮汤一碗浆水一瓯。<a id="a-Jy"></a>则皆如其言。<a id="a-Jz"></a>公固复问。<a id="a-K0"></a>人间之食皆有籍耶。<a id="a-K1"></a>答曰。<a id="a-K2"></a>三品已上。<a id="a-K3"></a>日支。<a id="a-K4"></a>五品已上。<a id="a-K5"></a>有权者。<a id="a-K6"></a>旬支。<a id="a-K7"></a>无则月支。<a id="a-K8"></a>凡六品至一命。<a id="a-K9"></a>皆季支。<a id="a-KA"></a>其不食禄者。<a id="a-KB"></a>年支耳。<a id="a-KC"></a>故知饮啄有分。<a id="a-KD"></a>丰俭无差。<a id="a-KE"></a>所谓玉食锦袍。<a id="a-KF"></a>鹑衣藜藿。<a id="a-KG"></a>席门金屋。<a id="a-KH"></a>千驷一瓢。<a id="a-KI"></a>皆因最初一念而造。<a id="a-KJ"></a>心迹才现。<a id="a-KK"></a>果报难逃。<a id="a-KL"></a>以过去善恶为因。<a id="a-KM"></a>现今苦乐为果。<a id="a-KN"></a>丝毫匪滥。<a id="a-KO"></a>孰能免之。<a id="a-KP"></a>犹响之应声。<a id="a-KQ"></a>影之随形。<a id="a-KR"></a>此必然之理也。<a id="a-KS"></a>唯除悟道。<a id="a-KT"></a>定力所排。<a id="a-KU"></a>若处世幻之中。<a id="a-KV"></a>焉有能脱之者。<a id="a-KW"></a>所以经偈云。<a id="a-KX"></a>假使百千劫。<a id="a-KY"></a>所作业不忘。<a id="a-KZ"></a>因缘会遇时。<a id="a-Ka"></a>果报还自受。<a id="a-Kb"></a>所以财命论云。<a id="a-Kc"></a>贫者无立锥之地。<a id="a-Kd"></a>刀彝则田逾万顷。<a id="a-Ke"></a>饿者无担石之储。<a id="a-Kf"></a>李衡则木号千奴。<a id="a-Kg"></a>故史记。<a id="a-Kh"></a>楚相孙叔敖。<a id="a-Ki"></a>尽忠于国。<a id="a-Kj"></a>及身死。<a id="a-Kk"></a>其子贫无立锥之地。<a id="a-Kl"></a>汉书云。<a id="a-Km"></a>刀彝。<a id="a-Kn"></a>历官尚书郎。<a id="a-Ko"></a>不随德行。<a id="a-Kp"></a>种植为务。<a id="a-Kq"></a>有田万顷。<a id="a-Kr"></a>奴婢千人。<a id="a-Ks"></a>魏志云。<a id="a-Kt"></a>华歆。<a id="a-Ku"></a>效官。<a id="a-Kv"></a>清贫。<a id="a-Kw"></a>家无担石之储。<a id="a-Kx"></a>晋书云。<a id="a-Ky"></a>李衡植橘千株。<a id="a-Kz"></a>号为木奴千头。<a id="a-L0"></a>又不但贫富唯识变定。<a id="a-L1"></a>寿命亦然。<a id="a-L2"></a>以先心所作慈杀之因。<a id="a-L3"></a>今定受后报修短之果。<a id="a-L4"></a>非干今身善恶之行。<a id="a-L5"></a>故云。<a id="a-L6"></a>无礼必毙。<a id="a-L7"></a>跖何事而独寿。<a id="a-L8"></a>行善则吉。<a id="a-L9"></a>托何事而早终。<a id="a-LA"></a>如庄子云。<a id="a-LB"></a>盗跖。<a id="a-LC"></a>从卒九千。<a id="a-LD"></a>横行天下。<a id="a-LE"></a>侵暴诸侯。<a id="a-LF"></a>而其寿考。<a id="a-LG"></a>论语疏云。<a id="a-LH"></a>项托七岁为孔子之师。<a id="a-LI"></a>而少夭焉。</p>
 </body>
</html>