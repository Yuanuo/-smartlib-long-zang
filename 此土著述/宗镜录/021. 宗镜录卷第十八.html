<!doctype html>
<html id="z3IBX9r1e7" data-ver="2290">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第十八</h1>
  <p id="a2">夫诸佛法身。<a id="a-3"></a>普遍众生心。<a id="a-4"></a>既同一心。<a id="a-5"></a>云何有现不现。</p>
  <p id="a6">答。<a id="a-7"></a>常现无不现时。<a id="a-8"></a>或于一尘顿现。<a id="a-9"></a>无不具足。<a id="a-A"></a>或于诸尘普现。<a id="a-B"></a>无不周遍。<a id="a-C"></a>一处顿现者。<a id="a-D"></a>如来眼睫。<a id="a-E"></a>文殊宝冠。<a id="a-F"></a>弥勒阁中。<a id="a-G"></a>普贤毛孔。<a id="a-H"></a>净名室里。<a id="a-I"></a>摩耶腹中。<a id="a-J"></a>芥子针锋。<a id="a-K"></a>近尘远刹。<a id="a-L"></a>各各顿现。<a id="a-M"></a>如文殊般泥洹经云。<a id="a-N"></a>文殊身如紫金山等。<a id="a-O"></a>其文殊冠毗楞伽宝之所严饰。<a id="a-P"></a>有五百种色。<a id="a-Q"></a>一一色中。<a id="a-R"></a>日月星辰。<a id="a-S"></a>诸天龙宫。<a id="a-T"></a>世间众生所希见事。<a id="a-U"></a>皆于中现。<a id="a-V"></a>维摩经云。<a id="a-W"></a>于是长者维摩诘。<a id="a-X"></a>现神通力。<a id="a-Y"></a>即时彼佛。<a id="a-Z"></a>遣三万二千师子之座。<a id="a-a"></a>高广严净。<a id="a-b"></a>来入维摩诘室。<a id="a-c"></a>诸菩萨大弟子。<a id="a-d"></a>释梵四天王等。<a id="a-e"></a>昔所未见。<a id="a-f"></a>其室广博。<a id="a-g"></a>悉包容三万二千师子之座。<a id="a-h"></a>无所妨碍。<a id="a-i"></a>于毗耶离城。<a id="a-j"></a>及阎浮提四天下。<a id="a-k"></a>亦不迫窄。<a id="a-l"></a>悉现如故。<a id="a-m"></a>华严经入法界品。<a id="a-n"></a>摩耶夫人。<a id="a-o"></a>告善财言。<a id="a-p"></a>善男子。<a id="a-q"></a>尔时菩萨。<a id="a-r"></a>从兜率天。<a id="a-s"></a>将降神时。<a id="a-t"></a>有十佛刹极微尘数诸菩萨众。<a id="a-u"></a>乃至与眷属俱。<a id="a-v"></a>从天宫下。<a id="a-w"></a>来入我身。<a id="a-x"></a>彼诸菩萨。<a id="a-y"></a>于我腹中。<a id="a-z"></a>现大神通。<a id="a-10"></a>游行自在。<a id="a-11"></a>或以三千大千世界而为一步。<a id="a-12"></a>乃至或以不可说不可说佛刹极微尘数世界而为一步。<a id="a-13"></a>又念念中。<a id="a-14"></a>十方不可说佛刹极微尘数世界。<a id="a-15"></a>诸如来所。<a id="a-16"></a>菩萨众会。<a id="a-17"></a>及四天王、<a id="a-18"></a>三十三天、<a id="a-19"></a>须摩天．兜率陀天．化乐天．他化自在天。<a id="a-1A"></a>乃至色界诸梵天王。<a id="a-1B"></a>俱来欲见菩萨处胎。<a id="a-1C"></a>广大神变。<a id="a-1D"></a>恭敬供养。<a id="a-1E"></a>听受正法。<a id="a-1F"></a>皆入我身。<a id="a-1G"></a>虽我腹中。<a id="a-1H"></a>悉能容受如是众会。<a id="a-1I"></a>而身不广大。<a id="a-1J"></a>亦不迫窄。<a id="a-1K"></a>其诸菩萨。<a id="a-1L"></a>各见自处众会道场。<a id="a-1M"></a>清净严饰。<a id="a-1N"></a>善男子。<a id="a-1O"></a>如此四天下阎浮提中。<a id="a-1P"></a>菩萨受生。<a id="a-1Q"></a>我为其母。<a id="a-1R"></a>三千大千世界。<a id="a-1S"></a>百亿四天下阎浮提中。<a id="a-1T"></a>悉亦如是。<a id="a-1U"></a>然我此身。<a id="a-1V"></a>本来无二亦复非一。<a id="a-1W"></a>非一处住。<a id="a-1X"></a>非多处住。<a id="a-1Y"></a>何以故。<a id="a-1Z"></a>以修菩萨大愿智幻庄严解脱门故。<a id="a-1a"></a>如先德云。<a id="a-1b"></a>广大如法界。<a id="a-1c"></a>究竟若虚空。<a id="a-1d"></a>是处胎义。<a id="a-1e"></a>若如是者。<a id="a-1f"></a>则一切众生。<a id="a-1g"></a>皆处摩耶胎。<a id="a-1h"></a>非独释迦矣。<a id="a-1i"></a>何以故。<a id="a-1j"></a>众生心。<a id="a-1k"></a>即法界故。<a id="a-1l"></a>又若了心空。<a id="a-1m"></a>即无胎分。<a id="a-1n"></a>如菩萨处胎经云。<a id="a-1o"></a>佛告弥勒。<a id="a-1p"></a>行空菩萨。<a id="a-1q"></a>云何游至十方刹土。<a id="a-1r"></a>教化众生。<a id="a-1s"></a>弥勒白佛言。<a id="a-1t"></a>行空菩萨。<a id="a-1u"></a>不见刹土。<a id="a-1v"></a>亦无有佛。<a id="a-1w"></a>佛自无佛。<a id="a-1x"></a>云何有佛。<a id="a-1y"></a>地水火风识界。<a id="a-1z"></a>我人寿命。<a id="a-20"></a>皆悉空寂。<a id="a-21"></a>以是之故。<a id="a-22"></a>无有胎分。<a id="a-23"></a>诸尘普现者。<a id="a-24"></a>则横该一切处。<a id="a-25"></a>竖彻一切时。<a id="a-26"></a>涉入重重。<a id="a-27"></a>普融圆遍。<a id="a-28"></a>古德云。<a id="a-29"></a>一切不思议事。<a id="a-2A"></a>于一切处。<a id="a-2B"></a>悉能普现。<a id="a-2C"></a>其唯一毗卢清净法身之应用耳。<a id="a-2D"></a>此法身者。<a id="a-2E"></a>即是心也。<a id="a-2F"></a>所以言。<a id="a-2G"></a>若能谛观心不二。<a id="a-2H"></a>方见毗卢清净身。<a id="a-2I"></a>一念起恶法身亦随现。<a id="a-2J"></a>一念善心生。<a id="a-2K"></a>法身亦随现。<a id="a-2L"></a>名为处处互现。<a id="a-2M"></a>乃至色处现。<a id="a-2N"></a>空处现。<a id="a-2O"></a>自在无碍。<a id="a-2P"></a>更莫远推诸佛。<a id="a-2Q"></a>唯自一念空心是。<a id="a-2R"></a>又如海印。<a id="a-2S"></a>普印一切。<a id="a-2T"></a>华严经出现品云。<a id="a-2U"></a>佛子。<a id="a-2V"></a>菩萨摩诃萨。<a id="a-2W"></a>应知如来成正觉。<a id="a-2X"></a>于一切义。<a id="a-2Y"></a>无所观察。<a id="a-2Z"></a>于法平等。<a id="a-2a"></a>无所疑惑。<a id="a-2b"></a>无二无相。<a id="a-2c"></a>无行无止。<a id="a-2d"></a>无量无际。<a id="a-2e"></a>远离二边。<a id="a-2f"></a>住于中道。<a id="a-2g"></a>出过一切文字言说。<a id="a-2h"></a>知一切众生心念所行。<a id="a-2i"></a>根性欲乐。<a id="a-2j"></a>烦恼染习。<a id="a-2k"></a>举要言之。<a id="a-2l"></a>于一念中。<a id="a-2m"></a>悉知三世一切诸法。<a id="a-2n"></a>佛子。<a id="a-2o"></a>譬如大海。<a id="a-2p"></a>普能印现四天下中。<a id="a-2q"></a>一切众生色身形像。<a id="a-2r"></a>是故共说以为大海。<a id="a-2s"></a>故经中有海印三昧。<a id="a-2t"></a>疏释云。<a id="a-2u"></a>海印三昧有十义。<a id="a-2v"></a>根器是所现。<a id="a-2w"></a>菩萨定心是能现。<a id="a-2x"></a>无不空心。<a id="a-2y"></a>故名三昧。<a id="a-2z"></a>一无心能现。<a id="a-30"></a>经云。<a id="a-31"></a>无有功用无分别。<a id="a-32"></a>二现无所现。<a id="a-33"></a>经云。<a id="a-34"></a>如光影故。<a id="a-35"></a>三能现与所现非一。<a id="a-36"></a>四非异。<a id="a-37"></a>经云。<a id="a-38"></a>大海能现。<a id="a-39"></a>能所异。<a id="a-3A"></a>故非一。<a id="a-3B"></a>水外求像不可得。<a id="a-3C"></a>故非异。<a id="a-3D"></a>显此定心。<a id="a-3E"></a>与所现法。<a id="a-3F"></a>即性之相故。<a id="a-3G"></a>能所宛然。<a id="a-3H"></a>即相之性故。<a id="a-3I"></a>物我无二。<a id="a-3J"></a>五无去来。<a id="a-3K"></a>现万法于自心。<a id="a-3L"></a>彼亦不来。<a id="a-3M"></a>罗身云于法界。<a id="a-3N"></a>未曾暂去。<a id="a-3O"></a>六广大。<a id="a-3P"></a>经云。<a id="a-3Q"></a>普悉包容无所拒。<a id="a-3R"></a>明三昧心。<a id="a-3S"></a>周于法界。<a id="a-3T"></a>则众生色心。<a id="a-3U"></a>皆定心中物。<a id="a-3V"></a>用周法界。<a id="a-3W"></a>亦不离此心。<a id="a-3X"></a>七普现。<a id="a-3Y"></a>经云。<a id="a-3Z"></a>一切皆能现。<a id="a-3a"></a>又云。<a id="a-3b"></a>菩萨普印诸心行。<a id="a-3c"></a>此与广大异者。<a id="a-3d"></a>此约所现不简巨细。<a id="a-3e"></a>彼约能现。<a id="a-3f"></a>其量普周。<a id="a-3g"></a>八顿现。<a id="a-3h"></a>经云。<a id="a-3i"></a>一念现故。<a id="a-3j"></a>谓无前。<a id="a-3k"></a>后。<a id="a-3l"></a>如印顿成。<a id="a-3m"></a>九常现。<a id="a-3n"></a>非如明镜。<a id="a-3o"></a>有现不现时。<a id="a-3p"></a>十非现现。<a id="a-3q"></a>如明镜对至。<a id="a-3r"></a>方现四天之像。<a id="a-3s"></a>不对而现。<a id="a-3t"></a>故云非现现。<a id="a-3u"></a>以不待对。<a id="a-3v"></a>是故常现该三际也。<a id="a-3w"></a>此上海印现义。<a id="a-3x"></a>随理事能所而分十门。<a id="a-3y"></a>但是一真心寂照普现之义。<a id="a-3z"></a>若有不现者。<a id="a-40"></a>即是客尘自遮。<a id="a-41"></a>见网自隔。<a id="a-42"></a>非法身咎。<a id="a-43"></a>摩诃衍论云。<a id="a-44"></a>诸佛如来。<a id="a-45"></a>法身平等。<a id="a-46"></a>自然遍一切处。<a id="a-47"></a>无有作意。<a id="a-48"></a>但依众生心现。<a id="a-49"></a>众生心者。<a id="a-4A"></a>犹如于镜。<a id="a-4B"></a>镜若有垢。<a id="a-4C"></a>色像不现。<a id="a-4D"></a>如是众生心若有垢。<a id="a-4E"></a>法身不现。<a id="a-4F"></a>其犹日月丽天。<a id="a-4G"></a>盲者不睹。<a id="a-4H"></a>雷霆震地。<a id="a-4I"></a>聋者不闻。<a id="a-4J"></a>道契则邻。<a id="a-4K"></a>不在身近故。<a id="a-4L"></a>福人出世。<a id="a-4M"></a>则琳琅现矣。<a id="a-4N"></a>薄福者出。<a id="a-4O"></a>则荆棘生焉。<a id="a-4P"></a>皆由自心。<a id="a-4Q"></a>有现不现。<a id="a-4R"></a>若直了心性之人。<a id="a-4S"></a>悉皆平等显现。<a id="a-4T"></a>如洛浦和尚神剑歌云。<a id="a-4U"></a>君子得之忘彼此。<a id="a-4V"></a>小人得之自轻生。<a id="a-4W"></a>他家不用我家剑。<a id="a-4X"></a>世上高低早晚平。<a id="a-4Y"></a>所以众生。<a id="a-4Z"></a>不得了然明现。<a id="a-4a"></a>皆滞有迷真。<a id="a-4b"></a>滞真迷中。<a id="a-4c"></a>滞中迷性。<a id="a-4d"></a>成三种缘集。<a id="a-4e"></a>所以成障。<a id="a-4f"></a>如天台净名疏云。<a id="a-4g"></a>众生气类。<a id="a-4h"></a>无量无边。<a id="a-4i"></a>元其正要。<a id="a-4j"></a>不出三种缘集气类。<a id="a-4k"></a>一有为缘集之类者。<a id="a-4l"></a>即是界内染净国土。<a id="a-4m"></a>悉迷真滞有而起结业。<a id="a-4n"></a>禀分段生死。<a id="a-4o"></a>皆是有为缘集众生之类。<a id="a-4p"></a>二无为缘集之类者。<a id="a-4q"></a>即是界外有余国土。<a id="a-4r"></a>及果报土。<a id="a-4s"></a>乃至下品。<a id="a-4t"></a>中品。<a id="a-4u"></a>常寂光土。<a id="a-4v"></a>此三土众生。<a id="a-4w"></a>迷中道佛性。<a id="a-4x"></a>滞真空无为。<a id="a-4y"></a>缘无为。<a id="a-4z"></a>起诸结业。<a id="a-50"></a>受变易生死。<a id="a-51"></a>是无为缘集众生之类。<a id="a-52"></a>三。<a id="a-53"></a>自体法界缘集者。<a id="a-54"></a>即菩萨迷自体起。<a id="a-55"></a>如宗门中云。<a id="a-56"></a>已见不忘。<a id="a-57"></a>今室外折伏界内有为缘集众生。<a id="a-58"></a>次弟子一品。<a id="a-59"></a>折伏无为缘集众生。<a id="a-5A"></a>后菩萨一品。<a id="a-5B"></a>即是折伏自体法界缘集众生。</p>
  <p id="a5C">问。<a id="a-5D"></a>无为缘集。<a id="a-5E"></a>与自体缘集。<a id="a-5F"></a>为同为异。</p>
  <p id="a5G">答。<a id="a-5H"></a>名虽有别。<a id="a-5I"></a>惑体不殊。<a id="a-5J"></a>二乘迷自体。<a id="a-5K"></a>起无为。<a id="a-5L"></a>生计着。<a id="a-5M"></a>着无为。<a id="a-5N"></a>故正受无为缘集名。<a id="a-5O"></a>菩萨亦迷自体。<a id="a-5P"></a>起无为缘集。<a id="a-5Q"></a>而菩萨观。<a id="a-5R"></a>破无为着。<a id="a-5S"></a>无为缘集未尽。<a id="a-5T"></a>此惑附体。<a id="a-5U"></a>别受自体缘集之名。<a id="a-5V"></a>如凡夫迷真。<a id="a-5W"></a>起有为缘集。<a id="a-5X"></a>学人见真。<a id="a-5Y"></a>断见思。<a id="a-5Z"></a>思惟不尽。<a id="a-5a"></a>犹于真理有贪恚色。<a id="a-5b"></a>染无色之名。</p>
  <p id="a5c">问。<a id="a-5d"></a>学人有为缘集不尽。<a id="a-5e"></a>见真。<a id="a-5f"></a>犹有惑。<a id="a-5g"></a>不约真。<a id="a-5h"></a>名自体缘集。<a id="a-5i"></a>菩萨无为缘集不尽。<a id="a-5j"></a>见真。<a id="a-5k"></a>何得别受自体缘集之名。</p>
  <p id="a5l">答。<a id="a-5m"></a>二乘见真。<a id="a-5n"></a>但是空理。<a id="a-5o"></a>空理非法身。<a id="a-5p"></a>不得立自体之名。<a id="a-5q"></a>菩萨见真。<a id="a-5r"></a>实是法身。<a id="a-5s"></a>法身常在。<a id="a-5t"></a>故得别立自体缘集名也。<a id="a-5u"></a>菩萨或未知。<a id="a-5v"></a>未知故须折伏也。<a id="a-5w"></a>是故三种缘集不亡。<a id="a-5x"></a>所以法身不现。<a id="a-5y"></a>又远大师云。<a id="a-5z"></a>缘集义者。<a id="a-60"></a>统唯一种。<a id="a-61"></a>或分为二。<a id="a-62"></a>约真妄开。<a id="a-63"></a>一妄缘集。<a id="a-64"></a>三界虚妄。<a id="a-65"></a>唯一心作。<a id="a-66"></a>如梦所见。<a id="a-67"></a>但是妄心解。<a id="a-68"></a>二真缘集。<a id="a-69"></a>一切诸法。<a id="a-6A"></a>皆真心起。<a id="a-6B"></a>如梦所见。<a id="a-6C"></a>皆报心作。<a id="a-6D"></a>或约心识说三。<a id="a-6E"></a>一就事缘集。<a id="a-6F"></a>从其事识。<a id="a-6G"></a>起一切法。<a id="a-6H"></a>二妄缘集。<a id="a-6I"></a>从其妄缘。<a id="a-6J"></a>起一切法。<a id="a-6K"></a>三真缘集。<a id="a-6L"></a>真识体中。<a id="a-6M"></a>具过一切恒沙性德。<a id="a-6N"></a>互相集成。<a id="a-6O"></a>故言缘集。<a id="a-6P"></a>又从真识。<a id="a-6Q"></a>起一切法。<a id="a-6R"></a>故经说言。<a id="a-6S"></a>若无如来藏识。<a id="a-6T"></a>七识不住。<a id="a-6U"></a>不得厌苦。<a id="a-6V"></a>乐求涅槃。<a id="a-6W"></a>由如来藏。<a id="a-6X"></a>故起诸法。<a id="a-6Y"></a>又就有为无为说三。<a id="a-6Z"></a>即一有为缘集。<a id="a-6a"></a>二无为缘集。<a id="a-6b"></a>三具二缘集。</p>
  <p id="a6c">问。<a id="a-6d"></a>直了此心是佛。<a id="a-6e"></a>更用八相成道不。</p>
  <p id="a6f">答。<a id="a-6g"></a>若了此心。<a id="a-6h"></a>即是天真佛。<a id="a-6i"></a>不说成与不成。<a id="a-6j"></a>若说成佛。<a id="a-6k"></a>是助语。<a id="a-6l"></a>亦是增语。<a id="a-6m"></a>圆觉经云。<a id="a-6n"></a>一切如来。<a id="a-6o"></a>妙圆觉心。<a id="a-6p"></a>本无菩提。<a id="a-6q"></a>及与涅槃。<a id="a-6r"></a>亦无成佛。<a id="a-6s"></a>及不成佛。<a id="a-6t"></a>无妄轮回。<a id="a-6u"></a>及非轮回等。<a id="a-6v"></a>释曰。<a id="a-6w"></a>本无菩提。<a id="a-6x"></a>及与涅槃者。<a id="a-6y"></a>此是二转依号。<a id="a-6z"></a>亦是住观语。<a id="a-70"></a>转烦恼。<a id="a-71"></a>故立菩提之号。<a id="a-72"></a>转生死。<a id="a-73"></a>故得涅槃之名。<a id="a-74"></a>若了烦恼性空。<a id="a-75"></a>生死本寂。<a id="a-76"></a>既无所转之相。<a id="a-77"></a>亦无能转之名。<a id="a-78"></a>无不成佛者。<a id="a-79"></a>无妄轮回。<a id="a-7A"></a>亦无成佛者。<a id="a-7B"></a>无非轮回。<a id="a-7C"></a>唯妙圆觉心。<a id="a-7D"></a>更无所有。<a id="a-7E"></a>如今只恐。<a id="a-7F"></a>不得宗镜之光。<a id="a-7G"></a>若得其光。<a id="a-7H"></a>则自然入圆觉门。<a id="a-7I"></a>普照法界。<a id="a-7J"></a>所以先德云。<a id="a-7K"></a>飞锡若登故国路。<a id="a-7L"></a>莫愁天下不闻声。<a id="a-7M"></a>庞居士颂云。<a id="a-7N"></a>十方来一会。<a id="a-7O"></a>各自学无为。<a id="a-7P"></a>此是选佛处。<a id="a-7Q"></a>心通及第归。<a id="a-7R"></a>如是则自然应念登科。<a id="a-7S"></a>随处及第。<a id="a-7T"></a>何须受记。<a id="a-7U"></a>而待扬名者乎。<a id="a-7V"></a>如昔人歌云。<a id="a-7W"></a>不坐禅。<a id="a-7X"></a>不持律。<a id="a-7Y"></a>妙觉心珠白如日。<a id="a-7Z"></a>当体虚玄一物无。<a id="a-7a"></a>阿谁承受燃灯佛。</p>
  <p id="a7b">问。<a id="a-7c"></a>众生业果。<a id="a-7d"></a>种子现行。<a id="a-7e"></a>积劫所熏。<a id="a-7f"></a>犹如胶漆。<a id="a-7g"></a>云何但了一心。<a id="a-7h"></a>顿断成佛。</p>
  <p id="a7i">答。<a id="a-7j"></a>若执心境是实。<a id="a-7k"></a>人法不空。<a id="a-7l"></a>徒经万劫修行。<a id="a-7m"></a>终不证于道果。<a id="a-7n"></a>若顿了无我。<a id="a-7o"></a>深达物虚。<a id="a-7p"></a>则能所俱消。<a id="a-7q"></a>有何不证。<a id="a-7r"></a>犹微尘扬于猛吹。<a id="a-7s"></a>轻舸随于迅流。<a id="a-7t"></a>只恐不信一心。<a id="a-7u"></a>自生艰阻。<a id="a-7v"></a>若入宗镜。<a id="a-7w"></a>何往不从。<a id="a-7x"></a>且如勇施菩萨。<a id="a-7y"></a>因犯淫欲。<a id="a-7z"></a>尚悟无生。<a id="a-80"></a>性比丘尼。<a id="a-81"></a>无心修行。<a id="a-82"></a>亦证道果。<a id="a-83"></a>何况信解一乘之法。<a id="a-84"></a>谛了自心。<a id="a-85"></a>而无克证乎。<a id="a-86"></a>或有疑云。<a id="a-87"></a>岂不断烦恼耶。<a id="a-88"></a>解云。<a id="a-89"></a>但谛观杀盗淫妄。<a id="a-8A"></a>从一心上起。<a id="a-8B"></a>当处便寂。<a id="a-8C"></a>何须更断。<a id="a-8D"></a>是以但了一心。<a id="a-8E"></a>自然万境如幻。<a id="a-8F"></a>何者。<a id="a-8G"></a>以一切诸法。<a id="a-8H"></a>皆从心幻生。<a id="a-8I"></a>心既无形。<a id="a-8J"></a>法何有相。<a id="a-8K"></a>所以高城和尚歌云。<a id="a-8L"></a>说教本穷无相理。<a id="a-8M"></a>广读元来不识心。<a id="a-8N"></a>识取心。<a id="a-8O"></a>了取境。<a id="a-8P"></a>识心了境禅河静。<a id="a-8Q"></a>若能了境便识心。<a id="a-8R"></a>万法都如闼婆影。<a id="a-8S"></a>性比丘尼。<a id="a-8T"></a>即摩登伽。<a id="a-8U"></a>首楞严经云。<a id="a-8V"></a>佛告阿难。<a id="a-8W"></a>摩登伽。<a id="a-8X"></a>彼尚淫女。<a id="a-8Y"></a>无心修行。<a id="a-8Z"></a>神力冥资。<a id="a-8a"></a>速证无学。<a id="a-8b"></a>云何汝等在会声闻求最上乘。<a id="a-8c"></a>决定成佛。<a id="a-8d"></a>譬如以尘扬于顺风。<a id="a-8e"></a>有何艰险。<a id="a-8f"></a>净业障经云。<a id="a-8g"></a>尔时有一比丘。<a id="a-8h"></a>名无垢光。<a id="a-8i"></a>入毗舍离城。<a id="a-8j"></a>次第乞食。<a id="a-8k"></a>以不知故。<a id="a-8l"></a>入淫女家。<a id="a-8m"></a>时无垢光。<a id="a-8n"></a>入其家已。<a id="a-8o"></a>是时淫女。<a id="a-8p"></a>起染污心。<a id="a-8q"></a>作是思惟。<a id="a-8r"></a>我今必死。<a id="a-8s"></a>当与此比丘共行欲法。<a id="a-8t"></a>若不从我。<a id="a-8u"></a>我将殒命。<a id="a-8v"></a>作是念已。<a id="a-8w"></a>即便闭门。<a id="a-8x"></a>语比丘言。<a id="a-8y"></a>愿与尊者。<a id="a-8z"></a>共行欲事。<a id="a-90"></a>若不从我。<a id="a-91"></a>我当必死。<a id="a-92"></a>时无垢光。<a id="a-93"></a>语淫女言。<a id="a-94"></a>且止。<a id="a-95"></a>大姊。<a id="a-96"></a>我今不应犯如此事。<a id="a-97"></a>所以者何。<a id="a-98"></a>佛所制戒。<a id="a-99"></a>我应奉行。<a id="a-9A"></a>宁舍身命。<a id="a-9B"></a>不毁此戒。<a id="a-9C"></a>尔时淫女。<a id="a-9D"></a>复更思惟。<a id="a-9E"></a>我今当以咒术药草。<a id="a-9F"></a>令此比丘共为欲事。<a id="a-9G"></a>语比丘言。<a id="a-9H"></a>我今不能令汝退转。<a id="a-9I"></a>毁犯禁戒。<a id="a-9J"></a>但当受我所施之食。<a id="a-9K"></a>即入舍内。<a id="a-9L"></a>便咒其食。<a id="a-9M"></a>投比丘钵。<a id="a-9N"></a>咒术力故。<a id="a-9O"></a>令此比丘便失正念。<a id="a-9P"></a>起于欲心。<a id="a-9Q"></a>展转增盛。<a id="a-9R"></a>尔时淫女。<a id="a-9S"></a>见此比丘。<a id="a-9T"></a>颜色变异。<a id="a-9U"></a>即前牵手。<a id="a-9V"></a>共为欲事。<a id="a-9W"></a>是时比丘。<a id="a-9X"></a>与彼淫女共相爱乐。<a id="a-9Y"></a>行淫欲已。<a id="a-9Z"></a>持所乞食。<a id="a-9a"></a>还诣精舍。<a id="a-9b"></a>到精舍已。<a id="a-9c"></a>生大忧悔。<a id="a-9d"></a>举体烦热。<a id="a-9e"></a>咄哉。<a id="a-9f"></a>何为破大戒身。<a id="a-9g"></a>我今不应受他信施。<a id="a-9h"></a>我今则是破戒之人。<a id="a-9i"></a>当堕地狱。<a id="a-9j"></a>时无垢光。<a id="a-9k"></a>向诸比丘同梵行者。<a id="a-9l"></a>说如是言。<a id="a-9m"></a>我今破戒。<a id="a-9n"></a>非是沙门。<a id="a-9o"></a>必趣地狱。<a id="a-9p"></a>时诸比丘。<a id="a-9q"></a>问无垢光。<a id="a-9r"></a>有何因缘而破此戒。<a id="a-9s"></a>时无垢光。<a id="a-9t"></a>具说上事。<a id="a-9u"></a>时诸同学。<a id="a-9v"></a>语无垢光。<a id="a-9w"></a>仁者。<a id="a-9x"></a>当知。<a id="a-9y"></a>此有菩萨摩诃萨。<a id="a-9z"></a>名文殊师利。<a id="a-A0"></a>得无生法忍。<a id="a-A1"></a>善能除灭破戒之罪。<a id="a-A2"></a>亦令众生离诸盖缠。<a id="a-A3"></a>我今与汝。<a id="a-A4"></a>共诣文殊师利菩萨摩诃萨所。<a id="a-A5"></a>除汝忧悔。<a id="a-A6"></a>时无垢光。<a id="a-A7"></a>犹故未食。<a id="a-A8"></a>与诸比丘。<a id="a-A9"></a>诣文殊师利法王子所。<a id="a-AA"></a>到已问讯。<a id="a-AB"></a>供养恭敬。<a id="a-AC"></a>即以上事。<a id="a-AD"></a>具白文殊师利。<a id="a-AE"></a>文殊师利语无垢光。<a id="a-AF"></a>汝今且食。<a id="a-AG"></a>食已。<a id="a-AH"></a>当共诣如来所。<a id="a-AI"></a>问如来此事。<a id="a-AJ"></a>如佛所说。<a id="a-AK"></a>当共受持。<a id="a-AL"></a>比丘食已。<a id="a-AM"></a>与文殊师利。<a id="a-AN"></a>共诣佛所。<a id="a-AO"></a>到已。<a id="a-AP"></a>顶礼佛足。<a id="a-AQ"></a>却坐一面。<a id="a-AR"></a>尔时无垢光比丘。<a id="a-AS"></a>心怀恐惧。<a id="a-AT"></a>不敢问佛。<a id="a-AU"></a>于是文殊师利。<a id="a-AV"></a>即从座起。<a id="a-AW"></a>整衣服。<a id="a-AX"></a>偏袒右肩。<a id="a-AY"></a>右膝着地。<a id="a-AZ"></a>合掌向佛。<a id="a-Aa"></a>即以上事。<a id="a-Ab"></a>具白世尊。<a id="a-Ac"></a>尔时世尊告无垢光。<a id="a-Ad"></a>汝实尔不。<a id="a-Ae"></a>答言。<a id="a-Af"></a>实尔。<a id="a-Ag"></a>佛告比丘。<a id="a-Ah"></a>汝本有心。<a id="a-Ai"></a>欲犯淫不。<a id="a-Aj"></a>答言。<a id="a-Ak"></a>不也。<a id="a-Al"></a>佛告比丘。<a id="a-Am"></a>汝本无心。<a id="a-An"></a>云何而犯。<a id="a-Ao"></a>比丘答言。<a id="a-Ap"></a>我于后时。<a id="a-Aq"></a>乃生欲心。<a id="a-Ar"></a>如是比丘。<a id="a-As"></a>心犯欲耶。<a id="a-At"></a>答言。<a id="a-Au"></a>如是。<a id="a-Av"></a>佛告比丘。<a id="a-Aw"></a>我常不言。<a id="a-Ax"></a>心垢故众生垢。<a id="a-Ay"></a>心净故众生净耶。<a id="a-Az"></a>答言。<a id="a-B0"></a>如是。<a id="a-B1"></a>佛告比丘。<a id="a-B2"></a>于意云何。<a id="a-B3"></a>汝曾梦中受欲之时。<a id="a-B4"></a>心觉知不。<a id="a-B5"></a>答言。<a id="a-B6"></a>觉知。<a id="a-B7"></a>佛告比丘。<a id="a-B8"></a>汝向犯欲。<a id="a-B9"></a>岂非由心而觉知耶。<a id="a-BA"></a>答言。<a id="a-BB"></a>如是。<a id="a-BC"></a>若如是者。<a id="a-BD"></a>比丘悟梦犯欲。<a id="a-BE"></a>有何差别。<a id="a-BF"></a>比丘答言。<a id="a-BG"></a>悟梦犯欲。<a id="a-BH"></a>无差别也。<a id="a-BI"></a>佛言。<a id="a-BJ"></a>于意云何。<a id="a-BK"></a>我先不言。<a id="a-BL"></a>一切诸法皆如梦耶。<a id="a-BM"></a>答言。<a id="a-BN"></a>如是。<a id="a-BO"></a>佛言。<a id="a-BP"></a>于意云何。<a id="a-BQ"></a>如梦诸法。<a id="a-BR"></a>是真实耶。<a id="a-BS"></a>答言。<a id="a-BT"></a>不也。<a id="a-BU"></a>佛告比丘。<a id="a-BV"></a>于意云何。<a id="a-BW"></a>悟梦二心。<a id="a-BX"></a>俱是真实耶。<a id="a-BY"></a>不也。<a id="a-BZ"></a>世尊。<a id="a-Ba"></a>佛告比丘。<a id="a-Bb"></a>若非真实。<a id="a-Bc"></a>是有法也。<a id="a-Bd"></a>不也。<a id="a-Be"></a>世尊。<a id="a-Bf"></a>佛告比丘。<a id="a-Bg"></a>于意云何。<a id="a-Bh"></a>无所有法。<a id="a-Bi"></a>为有生不。<a id="a-Bj"></a>不也世尊。<a id="a-Bk"></a>佛告比丘。<a id="a-Bl"></a>若法无生。<a id="a-Bm"></a>有灭。<a id="a-Bn"></a>有缚。<a id="a-Bo"></a>有解脱耶。<a id="a-Bp"></a>不也。<a id="a-Bq"></a>世尊。<a id="a-Br"></a>佛告比丘。<a id="a-Bs"></a>于意云何。<a id="a-Bt"></a>无生之法。<a id="a-Bu"></a>尚无所有。<a id="a-Bv"></a>而当有堕三恶道耶。<a id="a-Bw"></a>佛告比丘。<a id="a-Bx"></a>一切诸法。<a id="a-By"></a>本性清净。<a id="a-Bz"></a>然诸凡夫。<a id="a-C0"></a>愚小无智。<a id="a-C1"></a>于无有法。<a id="a-C2"></a>不知如故。<a id="a-C3"></a>妄生分别。<a id="a-C4"></a>以分别故。<a id="a-C5"></a>堕三恶道。<a id="a-C6"></a>复告比丘。<a id="a-C7"></a>诸法无实。<a id="a-C8"></a>而现种种所应作事。<a id="a-C9"></a>为着贪欲嗔恚愚痴凡夫等故。<a id="a-CA"></a>分别诸法。<a id="a-CB"></a>不知如故。<a id="a-CC"></a>非是真实。<a id="a-CD"></a>复告比丘。<a id="a-CE"></a>诸法虚诳。<a id="a-CF"></a>如野马故。<a id="a-CG"></a>诸法如梦。<a id="a-CH"></a>本性自在。<a id="a-CI"></a>逮清净故。<a id="a-CJ"></a>诸法究竟。<a id="a-CK"></a>如水中月。<a id="a-CL"></a>泡沫等故。<a id="a-CM"></a>诸法寂静。<a id="a-CN"></a>无老病死诸过患故。<a id="a-CO"></a>诸法无取。<a id="a-CP"></a>非是色法。<a id="a-CQ"></a>不可见故。<a id="a-CR"></a>诸法无聚。<a id="a-CS"></a>如虚空故。<a id="a-CT"></a>诸法无性。<a id="a-CU"></a>过诸性故。<a id="a-CV"></a>诸法甚深。<a id="a-CW"></a>过虚妄故。<a id="a-CX"></a>诸法广大。<a id="a-CY"></a>无处所故。<a id="a-CZ"></a>法无所作。<a id="a-Ca"></a>究竟寂故。<a id="a-Cb"></a>法无所依。<a id="a-Cc"></a>境界空故。<a id="a-Cd"></a>法无根本。<a id="a-Ce"></a>毕竟空故。<a id="a-Cf"></a>法离盖缠。<a id="a-Cg"></a>烦恼结使不可得故。<a id="a-Ch"></a>法离炽然。<a id="a-Ci"></a>性不生故。<a id="a-Cj"></a>乃至尔时无垢光。<a id="a-Ck"></a>闻说是法。<a id="a-Cl"></a>心怀欢喜。<a id="a-Cm"></a>悲喜交集。<a id="a-Cn"></a>雨泪。<a id="a-Co"></a>叉手合掌。<a id="a-Cp"></a>一心观佛。<a id="a-Cq"></a>即说偈言。<a id="a-Cr"></a>快哉世尊大功德。<a id="a-Cs"></a>诸天世人所归仰。<a id="a-Ct"></a>善觉一切胜妙法。<a id="a-Cu"></a>稽首能断诸苦行。<a id="a-Cv"></a>又佛告文殊。<a id="a-Cw"></a>过去有佛。<a id="a-Cx"></a>号无垢光。<a id="a-Cy"></a>时有比丘。<a id="a-Cz"></a>名曰勇施。<a id="a-D0"></a>入难胜城。<a id="a-D1"></a>次行乞食。<a id="a-D2"></a>到长者舍。<a id="a-D3"></a>其家有女。<a id="a-D4"></a>容貌端正。<a id="a-D5"></a>见勇施已。<a id="a-D6"></a>生爱染心。<a id="a-D7"></a>乃至因托病。<a id="a-D8"></a>延请勇施说法。<a id="a-D9"></a>其后勇施。<a id="a-DA"></a>数到其家。<a id="a-DB"></a>转相亲厚。<a id="a-DC"></a>数相见故。<a id="a-DD"></a>便失正念而生欲心。<a id="a-DE"></a>即与彼女。<a id="a-DF"></a>共行淫法。<a id="a-DG"></a>心遂耽着。<a id="a-DH"></a>往来频数。<a id="a-DI"></a>时彼女夫。<a id="a-DJ"></a>见此比丘往来频数。<a id="a-DK"></a>心生疑恚。<a id="a-DL"></a>即设方便。<a id="a-DM"></a>欲断其命。<a id="a-DN"></a>勇施比丘。<a id="a-DO"></a>闻是事已。<a id="a-DP"></a>即以毒药。<a id="a-DQ"></a>持与彼女。<a id="a-DR"></a>而语之言。<a id="a-DS"></a>若必念我。<a id="a-DT"></a>可持此药以杀汝夫。<a id="a-DU"></a>时长者女。<a id="a-DV"></a>即以毒药和着食中。<a id="a-DW"></a>敕其婢使。<a id="a-DX"></a>持此饭食以饭我夫。<a id="a-DY"></a>夫食饭已。<a id="a-DZ"></a>即便命终。<a id="a-Da"></a>尔时勇施。<a id="a-Db"></a>闻彼命终。<a id="a-Dc"></a>心生大悔。<a id="a-Dd"></a>作是思惟。<a id="a-De"></a>今我所作。<a id="a-Df"></a>是大重恶。<a id="a-Dg"></a>何名比丘。<a id="a-Dh"></a>受行淫法。<a id="a-Di"></a>又断人命。<a id="a-Dj"></a>我今如是。<a id="a-Dk"></a>当何所归。<a id="a-Dl"></a>生大忧恼。<a id="a-Dm"></a>我若命终。<a id="a-Dn"></a>当堕恶道。<a id="a-Do"></a>谁能免我如是之苦。<a id="a-Dp"></a>以是事故。<a id="a-Dq"></a>从一精舍。<a id="a-Dr"></a>至一精舍。<a id="a-Ds"></a>惶怖驰走。<a id="a-Dt"></a>衣服落地。<a id="a-Du"></a>作如是言。<a id="a-Dv"></a>咄哉怪哉。<a id="a-Dw"></a>我今即是地狱众生。<a id="a-Dx"></a>时有精舍。<a id="a-Dy"></a>名曰醯无。<a id="a-Dz"></a>中有菩萨。<a id="a-E0"></a>名曰鼻掬多罗。<a id="a-E1"></a>勇施比丘。<a id="a-E2"></a>即入其房。<a id="a-E3"></a>举身投地。<a id="a-E4"></a>时彼菩萨。<a id="a-E5"></a>问勇施言。<a id="a-E6"></a>何为以身。<a id="a-E7"></a>自投于地。<a id="a-E8"></a>答言。<a id="a-E9"></a>大德。<a id="a-EA"></a>我今即是地狱众生。<a id="a-EB"></a>又复问言。<a id="a-EC"></a>谁乃令汝为地狱人。<a id="a-ED"></a>勇施答言。<a id="a-EE"></a>我作大罪犯于淫戒。<a id="a-EF"></a>又断人命。<a id="a-EG"></a>时彼菩萨。<a id="a-EH"></a>语勇施言。<a id="a-EI"></a>比丘莫怖。<a id="a-EJ"></a>我今力能施汝无畏。<a id="a-EK"></a>尔时勇施。<a id="a-EL"></a>闻彼菩萨施无畏声。<a id="a-EM"></a>心生欢喜。<a id="a-EN"></a>踊跃无量。<a id="a-EO"></a>尔时鼻掬多罗菩萨。<a id="a-EP"></a>即时从地接起勇施。<a id="a-EQ"></a>牵其右手。<a id="a-ER"></a>将至异处。<a id="a-ES"></a>坐林树中。<a id="a-ET"></a>时鼻掬多罗菩萨。<a id="a-EU"></a>即时入于诸佛境界。<a id="a-EV"></a>大乘妙门。<a id="a-EW"></a>如来宝印三昧。<a id="a-EX"></a>入三昧已。<a id="a-EY"></a>即于身上出无量佛。<a id="a-EZ"></a>身。<a id="a-Ea"></a>皆金色。<a id="a-Eb"></a>三十二相。<a id="a-Ec"></a>遍林树间。<a id="a-Ed"></a>尔时诸佛。<a id="a-Ee"></a>即时同声。<a id="a-Ef"></a>说是偈言。<a id="a-Eg"></a>诸法同镜像。<a id="a-Eh"></a>亦如水中月。<a id="a-Ei"></a>凡夫愚惑心。<a id="a-Ej"></a>分别痴恚爱。<a id="a-Ek"></a>乃至诸法常无相。<a id="a-El"></a>寂静无根本。<a id="a-Em"></a>无边不可取。<a id="a-En"></a>欲性亦如是。<a id="a-Eo"></a>尔时林中。<a id="a-Ep"></a>二万天子。<a id="a-Eq"></a>诣鼻掬多罗菩萨。<a id="a-Er"></a>来听法者。<a id="a-Es"></a>闻说是偈。<a id="a-Et"></a>即得无生法忍。</p>
  <p id="aEu">问。<a id="a-Ev"></a>妙圆觉心。<a id="a-Ew"></a>既无所有。<a id="a-Ex"></a>云何教中。<a id="a-Ey"></a>说诸佛成等正觉。<a id="a-Ez"></a>出现世间等事。</p>
  <p id="aF0">答。<a id="a-F1"></a>一是机熟众生。<a id="a-F2"></a>自心感现。<a id="a-F3"></a>二是菩萨因地本愿。<a id="a-F4"></a>然诸佛境界。<a id="a-F5"></a>广大无边。<a id="a-F6"></a>非情识所知。<a id="a-F7"></a>唯见性能了。<a id="a-F8"></a>故华严经云。<a id="a-F9"></a>佛子。<a id="a-FA"></a>菩萨摩诃萨。<a id="a-FB"></a>应云何知如来应正等觉境界。<a id="a-FC"></a>佛子。<a id="a-FD"></a>菩萨摩诃萨。<a id="a-FE"></a>以无障无碍智慧。<a id="a-FF"></a>知一切世间境界。<a id="a-FG"></a>是如来境界。<a id="a-FH"></a>知一切三世境界。<a id="a-FI"></a>一切刹境界。<a id="a-FJ"></a>一切法境界。<a id="a-FK"></a>一切众生境界。<a id="a-FL"></a>真如无差别境界。<a id="a-FM"></a>法界无障碍境界。<a id="a-FN"></a>实际无边际境界。<a id="a-FO"></a>虚空无分量境界。<a id="a-FP"></a>无境界境界。<a id="a-FQ"></a>是如来境界。<a id="a-FR"></a>佛子。<a id="a-FS"></a>如一切世间境界无量。<a id="a-FT"></a>如来境界亦无量。<a id="a-FU"></a>如一切三世境界无量。<a id="a-FV"></a>如来境界亦无量。<a id="a-FW"></a>乃至如无境界。<a id="a-FX"></a>境界无量。<a id="a-FY"></a>如来境界亦无量。<a id="a-FZ"></a>如无境界境界。<a id="a-Fa"></a>一切处无有。<a id="a-Fb"></a>如来境界亦如是。<a id="a-Fc"></a>一切处无有。<a id="a-Fd"></a>佛子。<a id="a-Fe"></a>菩萨摩诃萨。<a id="a-Ff"></a>应知心境界。<a id="a-Fg"></a>是如来境界。<a id="a-Fh"></a>如心境界。<a id="a-Fi"></a>无量无边。<a id="a-Fj"></a>无缚无脱。<a id="a-Fk"></a>如来境界。<a id="a-Fl"></a>亦无量无边。<a id="a-Fm"></a>无缚无脱。<a id="a-Fn"></a>何以故。<a id="a-Fo"></a>以如是如是。<a id="a-Fp"></a>思惟分别。<a id="a-Fq"></a>如是如是。<a id="a-Fr"></a>无量显现。<a id="a-Fs"></a>故知凡圣无际。<a id="a-Ft"></a>心境一原。<a id="a-Fu"></a>真无性而即相发明。<a id="a-Fv"></a>相无体而因真建立。<a id="a-Fw"></a>故云智身寥廓。<a id="a-Fx"></a>总万像以成体。<a id="a-Fy"></a>万像无形。<a id="a-Fz"></a>以智身而齐体。<a id="a-G0"></a>又若论化现门中。<a id="a-G1"></a>此是诸佛因地悲愿之力。<a id="a-G2"></a>令机熟众生自心感现。<a id="a-G3"></a>众生心中诸佛。<a id="a-G4"></a>应现无穷。<a id="a-G5"></a>诸佛心内众生。<a id="a-G6"></a>机缘不尽。<a id="a-G7"></a>所以法身无像。<a id="a-G8"></a>遇感成形。<a id="a-G9"></a>妙应无方。<a id="a-GA"></a>应念垂迹。<a id="a-GB"></a>由了平等。<a id="a-GC"></a>赴众望。<a id="a-GD"></a>而犹若摩尼。<a id="a-GE"></a>为达无私。<a id="a-GF"></a>任群机。<a id="a-GG"></a>而如同天鼓。<a id="a-GH"></a>古颂云。<a id="a-GI"></a>佛是众生心里佛。<a id="a-GJ"></a>随自根堪无异物。<a id="a-GK"></a>欲知一切诸佛原。<a id="a-GL"></a>悟自无明本是佛。<a id="a-GM"></a>如佛地经云。<a id="a-GN"></a>随诸众生所乐。<a id="a-GO"></a>示现。<a id="a-GP"></a>平等法性。<a id="a-GQ"></a>圆满成故。<a id="a-GR"></a>论释云。<a id="a-GS"></a>随诸有情乐见如来色身差别。<a id="a-GT"></a>如来示现如是色身。<a id="a-GU"></a>如来虽居无戏论位。<a id="a-GV"></a>由平等智增上力故。<a id="a-GW"></a>大圆镜智相应净识。<a id="a-GX"></a>现琉璃等微妙色身。<a id="a-GY"></a>令诸有情善根成熟。<a id="a-GZ"></a>自心变似如是身相。<a id="a-Ga"></a>谓自心外。<a id="a-Gb"></a>见如来身。<a id="a-Gc"></a>如契经言。<a id="a-Gd"></a>由诸如来慈善根力。<a id="a-Ge"></a>有所示现。<a id="a-Gf"></a>令天人等自心变异。<a id="a-Gg"></a>见如来身如金色等。<a id="a-Gh"></a>又如经言。<a id="a-Gi"></a>若所应化无量有情。<a id="a-Gj"></a>宜见琉璃末尼宝色。<a id="a-Gk"></a>如来即能无碍示现种种琉璃末尼宝色。<a id="a-Gl"></a>令彼自心亦如是变。<a id="a-Gm"></a>乃至广说。<a id="a-Gn"></a>如是示现。<a id="a-Go"></a>一切如来。<a id="a-Gp"></a>形相平等。<a id="a-Gq"></a>如是平等。<a id="a-Gr"></a>即是法性。<a id="a-Gs"></a>是故说名平等法性。<a id="a-Gt"></a>谓诸如来。<a id="a-Gu"></a>随同所化有情乐见色身形相。<a id="a-Gv"></a>即各示现同处同时。<a id="a-Gw"></a>异类形相。<a id="a-Gx"></a>令彼自心如是变现。<a id="a-Gy"></a>作利乐事。<a id="a-Gz"></a>如诸有情。<a id="a-H0"></a>阿赖耶识共相种熟。<a id="a-H1"></a>各各变现世界等相。<a id="a-H2"></a>同处相似。<a id="a-H3"></a>不相妨碍。<a id="a-H4"></a>此亦如是。<a id="a-H5"></a>如色身相。<a id="a-H6"></a>余事亦尔。<a id="a-H7"></a>由此示现。<a id="a-H8"></a>如前修习圆满成故。<a id="a-H9"></a>平等性智。<a id="a-HA"></a>圆满成就。<a id="a-HB"></a>度一切诸佛境界。<a id="a-HC"></a>智严经云。<a id="a-HD"></a>文殊师利问。<a id="a-HE"></a>无生无灭。<a id="a-HF"></a>其相云何。<a id="a-HG"></a>佛答。<a id="a-HH"></a>不生不灭。<a id="a-HI"></a>即是如来。<a id="a-HJ"></a>文殊师利。<a id="a-HK"></a>譬如大地。<a id="a-HL"></a>琉璃所成。<a id="a-HM"></a>帝释毗阇延宫殿供具等。<a id="a-HN"></a>影现其中。<a id="a-HO"></a>阎浮提人。<a id="a-HP"></a>见琉璃地诸宫殿影。<a id="a-HQ"></a>合掌供养。<a id="a-HR"></a>烧香散华。<a id="a-HS"></a>愿我得生如是宫殿。<a id="a-HT"></a>我当游戏如帝释等。<a id="a-HU"></a>彼诸众生。<a id="a-HV"></a>不知此地是宫殿影。<a id="a-HW"></a>乃布施持戒。<a id="a-HX"></a>修诸功德。<a id="a-HY"></a>为得如是宫殿果报。<a id="a-HZ"></a>文殊师利。<a id="a-Ha"></a>如此宫殿。<a id="a-Hb"></a>实无生灭。<a id="a-Hc"></a>以地净故。<a id="a-Hd"></a>影现其中。<a id="a-He"></a>彼宫殿影。<a id="a-Hf"></a>亦有亦无。<a id="a-Hg"></a>不生不灭。<a id="a-Hh"></a>文殊师利。<a id="a-Hi"></a>众生见佛。<a id="a-Hj"></a>亦复如是。<a id="a-Hk"></a>以其心净。<a id="a-Hl"></a>故见佛身。<a id="a-Hm"></a>佛身无为。<a id="a-Hn"></a>不生不灭。<a id="a-Ho"></a>不起不尽。<a id="a-Hp"></a>非色非非色。<a id="a-Hq"></a>不可见。<a id="a-Hr"></a>非不可见。<a id="a-Hs"></a>非世间非非世间。<a id="a-Ht"></a>非心非非心。<a id="a-Hu"></a>以众生心净。<a id="a-Hv"></a>见如来身。<a id="a-Hw"></a>散华烧香。<a id="a-Hx"></a>种种供养。<a id="a-Hy"></a>愿我当得如是色身。<a id="a-Hz"></a>布施持戒。<a id="a-I0"></a>作诸功德。<a id="a-I1"></a>为得如来微妙身故。<a id="a-I2"></a>如是文殊师利。<a id="a-I3"></a>如来神力。<a id="a-I4"></a>出现世间。<a id="a-I5"></a>令诸众生。<a id="a-I6"></a>得大利益。<a id="a-I7"></a>如影如像。<a id="a-I8"></a>随众生见。<a id="a-I9"></a>又说如日光无心普照喻。<a id="a-IA"></a>摩尼无心雨宝喻。<a id="a-IB"></a>谷响无实喻等。<a id="a-IC"></a>其琉璃地等喻众生心。<a id="a-ID"></a>影喻佛身。<a id="a-IE"></a>又华严有摩尼随映喻。<a id="a-IF"></a>摩尼现色。<a id="a-IG"></a>喻自受用身。<a id="a-IH"></a>有其本色。<a id="a-II"></a>但无青黄等异。<a id="a-IJ"></a>青黄等异。<a id="a-IK"></a>随机映生。<a id="a-IL"></a>又若以虚空喻佛身。<a id="a-IM"></a>即法性身。<a id="a-IN"></a>以虚空无相故。<a id="a-IO"></a>不随方隅而有增减。<a id="a-IP"></a>以法身无形故。<a id="a-IQ"></a>非依报化而现精粗。<a id="a-IR"></a>如华严十定品云。<a id="a-IS"></a>佛子。<a id="a-IT"></a>譬如虚空。<a id="a-IU"></a>于虫所食芥子孔中。<a id="a-IV"></a>亦不减小。<a id="a-IW"></a>于无数世界中。<a id="a-IX"></a>亦不增广。<a id="a-IY"></a>其诸佛身。<a id="a-IZ"></a>亦复如是。<a id="a-Ia"></a>见大之时。<a id="a-Ib"></a>亦无所增。<a id="a-Ic"></a>见小之时。<a id="a-Id"></a>亦无所减。<a id="a-Ie"></a>如上诸况皆喻见佛。<a id="a-If"></a>然于镜像喻最亲。<a id="a-Ig"></a>如质来对镜。<a id="a-Ih"></a>镜中见像。<a id="a-Ii"></a>像是质像。<a id="a-Ij"></a>机感对刹。<a id="a-Ik"></a>刹中见佛。<a id="a-Il"></a>佛是心佛。<a id="a-Im"></a>故华严经云。<a id="a-In"></a>化佛从敬心起。<a id="a-Io"></a>又诸喻大意。<a id="a-Ip"></a>皆以体无生灭。<a id="a-Iq"></a>不碍生灭。<a id="a-Ir"></a>如非色约体。<a id="a-Is"></a>非不色约用。<a id="a-It"></a>则法报一际。<a id="a-Iu"></a>体用无差。<a id="a-Iv"></a>俱会无生。<a id="a-Iw"></a>同归宗镜。<a id="a-Ix"></a>又若以色声取。<a id="a-Iy"></a>是行邪道。<a id="a-Iz"></a>若离色声取。<a id="a-J0"></a>未免断无。<a id="a-J1"></a>古释云。<a id="a-J2"></a>如华严偈云。<a id="a-J3"></a>色身非是佛。<a id="a-J4"></a>音声亦复然。<a id="a-J5"></a>亦不离色声。<a id="a-J6"></a>见佛神通力。<a id="a-J7"></a>若依权教。<a id="a-J8"></a>本影四句。<a id="a-J9"></a>体用皆分。<a id="a-JA"></a>若依此宗。<a id="a-JB"></a>四句皆用。<a id="a-JC"></a>知一切法。<a id="a-JD"></a>即心自性故。<a id="a-JE"></a>本质影像。<a id="a-JF"></a>亦是自心。<a id="a-JG"></a>横竖等一切诸法。<a id="a-JH"></a>不出心性故。<a id="a-JI"></a>如般若中。<a id="a-JJ"></a>了色是般若。<a id="a-JK"></a>具历诸法。<a id="a-JL"></a>且初历五蕴云。<a id="a-JM"></a>了色是般若。<a id="a-JN"></a>一切法趣色。<a id="a-JO"></a>色尚不可得。<a id="a-JP"></a>云何当有趣非趣。<a id="a-JQ"></a>如是具历诸法皆然。<a id="a-JR"></a>般若意。<a id="a-JS"></a>似当诸法之性。<a id="a-JT"></a>不异色性。<a id="a-JU"></a>故皆趣色。<a id="a-JV"></a>色不可得。<a id="a-JW"></a>当法性空。<a id="a-JX"></a>既无所趣。<a id="a-JY"></a>安有能趣。<a id="a-JZ"></a>若智者意。<a id="a-Ja"></a>一切法趣色。<a id="a-Jb"></a>假观。<a id="a-Jc"></a>色尚不可得。<a id="a-Jd"></a>空观。<a id="a-Je"></a>云何当有趣非趣。<a id="a-Jf"></a>即中道观。<a id="a-Jg"></a>今但要初句。<a id="a-Jh"></a>以取色性为诸法依。<a id="a-Ji"></a>以性普收。<a id="a-Jj"></a>故皆趣色。<a id="a-Jk"></a>则一色中。<a id="a-Jl"></a>具一切法。<a id="a-Jm"></a>是无碍之意故。<a id="a-Jn"></a>随一法。<a id="a-Jo"></a>皆收法界故。<a id="a-Jp"></a>若能如是解者。<a id="a-Jq"></a>则凡有见闻一切境界。<a id="a-Jr"></a>无非是佛出世。<a id="a-Js"></a>如大集经云。<a id="a-Jt"></a>尔时众中有一菩萨。<a id="a-Ju"></a>名曰慧聚。<a id="a-Jv"></a>白佛言。<a id="a-Jw"></a>世尊。<a id="a-Jx"></a>生老病死出于世者。<a id="a-Jy"></a>即是佛出。<a id="a-Jz"></a>无明爱出。<a id="a-K0"></a>即是佛出。<a id="a-K1"></a>贪恚痴出。<a id="a-K2"></a>即是佛出。<a id="a-K3"></a>一切疑网烦恼出者。<a id="a-K4"></a>即是佛出。<a id="a-K5"></a>何以故。<a id="a-K6"></a>若如是等法不出世者。<a id="a-K7"></a>佛以何缘出现于世。<a id="a-K8"></a>佛言。<a id="a-K9"></a>善哉善哉。<a id="a-KA"></a>善男子。<a id="a-KB"></a>实如所言。<a id="a-KC"></a>尔时海慧菩萨言。<a id="a-KD"></a>世尊。<a id="a-KE"></a>若有不见如是等法。<a id="a-KF"></a>是时如来。<a id="a-KG"></a>为出于世。<a id="a-KH"></a>不出于世。<a id="a-KI"></a>善男子。<a id="a-KJ"></a>菩萨初发菩提心时。<a id="a-KK"></a>真实不知如是等法。<a id="a-KL"></a>是故我为而宣说之。<a id="a-KM"></a>善男子。<a id="a-KN"></a>菩萨有四种。<a id="a-KO"></a>一者初发菩提之心。<a id="a-KP"></a>二者修行菩提之道。<a id="a-KQ"></a>三者坚固不退菩提。<a id="a-KR"></a>四者一生当补佛处。<a id="a-KS"></a>发心菩萨。<a id="a-KT"></a>见佛色相。<a id="a-KU"></a>见已。<a id="a-KV"></a>即发菩提之心。<a id="a-KW"></a>修行菩萨。<a id="a-KX"></a>见佛具足一切善法。<a id="a-KY"></a>见已。<a id="a-KZ"></a>即发菩提之心。<a id="a-Ka"></a>不退菩萨。<a id="a-Kb"></a>见如来身。<a id="a-Kc"></a>及一切法。<a id="a-Kd"></a>皆悉平等。<a id="a-Ke"></a>一生菩萨。<a id="a-Kf"></a>不见如来所有功德。<a id="a-Kg"></a>及一切法。<a id="a-Kh"></a>何以故。<a id="a-Ki"></a>所得慧眼。<a id="a-Kj"></a>了了净故。<a id="a-Kk"></a>断二见故。<a id="a-Kl"></a>净智慧故。<a id="a-Km"></a>若不见净。<a id="a-Kn"></a>不见不净。<a id="a-Ko"></a>不见非净非不净。<a id="a-Kp"></a>是人即能明见如来。<a id="a-Kq"></a>又古德释台教止观云。<a id="a-Kr"></a>只达一念自心是法界。<a id="a-Ks"></a>十方诸佛。<a id="a-Kt"></a>与一切众生。<a id="a-Ku"></a>同一无住。<a id="a-Kv"></a>本一法界。<a id="a-Kw"></a>为身为土。<a id="a-Kx"></a>无彼无此。<a id="a-Ky"></a>无根无住处。<a id="a-Kz"></a>无修不修。<a id="a-L0"></a>无证不证。<a id="a-L1"></a>无凡无圣。<a id="a-L2"></a>但众生自谓妄想缠缚为凡。<a id="a-L3"></a>为不修。<a id="a-L4"></a>为不证。<a id="a-L5"></a>谓佛为圣。<a id="a-L6"></a>为修。<a id="a-L7"></a>为证。<a id="a-L8"></a>修证凡圣。<a id="a-L9"></a>在众生自强立之。<a id="a-LA"></a>佛位中都无此名也。<a id="a-LB"></a>诸佛所见。<a id="a-LC"></a>一切众生凡圣身。<a id="a-LD"></a>是佛法身。<a id="a-LE"></a>一切国土。<a id="a-LF"></a>是佛国土。<a id="a-LG"></a>一切法。<a id="a-LH"></a>是佛法。<a id="a-LI"></a>一切心。<a id="a-LJ"></a>是一心。<a id="a-LK"></a>极十方三际推求无纤毫许。<a id="a-LL"></a>若色若心。<a id="a-LM"></a>不是佛理。<a id="a-LN"></a>智境。<a id="a-LO"></a>朗然。<a id="a-LP"></a>周遍法界。<a id="a-LQ"></a>尝无一事。<a id="a-LR"></a>澹然身心。<a id="a-LS"></a>无所施为。<a id="a-LT"></a>佛心既然。<a id="a-LU"></a>我学佛智。<a id="a-LV"></a>如佛用心。<a id="a-LW"></a>即止观明静也。<a id="a-LX"></a>佛现。<a id="a-LY"></a>即我心现。<a id="a-LZ"></a>现与不现。<a id="a-La"></a>只是自心镜上影像耳。</p>
  <p id="aLb">问。<a id="a-Lc"></a>岂都无外佛可见耶。</p>
  <p id="aLd">答。<a id="a-Le"></a>自他不二。<a id="a-Lf"></a>但如来有同体大悲。<a id="a-Lg"></a>众生有熏习之力。<a id="a-Lh"></a>扣击同体智镜。<a id="a-Li"></a>随此心上。<a id="a-Lj"></a>感见相好。<a id="a-Lk"></a>镜中之像。<a id="a-Ll"></a>然不离镜。<a id="a-Lm"></a>而非即镜。<a id="a-Ln"></a>随照好丑。<a id="a-Lo"></a>感者千差。<a id="a-Lp"></a>相亦万品。<a id="a-Lq"></a>或机地深厚。<a id="a-Lr"></a>或佛身长千万由旬。<a id="a-Ls"></a>寿命无量阿僧祇劫。<a id="a-Lt"></a>以恒河沙世界微尘佛刹为净妙国土。<a id="a-Lu"></a>说无量无边不可说不可说法门。<a id="a-Lv"></a>或人天报殊。<a id="a-Lw"></a>示现八相。<a id="a-Lx"></a>一期利益。<a id="a-Ly"></a>不过数百年间。<a id="a-Lz"></a>如空云水月。<a id="a-M0"></a>恍惚而生。<a id="a-M1"></a>斯皆由感者一念之心。<a id="a-M2"></a>谓佛色身来应。<a id="a-M3"></a>佛实无来去之劳。<a id="a-M4"></a>无有形之患。<a id="a-M5"></a>无可说之法。<a id="a-M6"></a>无所度之机。<a id="a-M7"></a>但众生善缘心想。<a id="a-M8"></a>谓佛来应为我说法。<a id="a-M9"></a>实是众生。<a id="a-MA"></a>于自心上现此相耳。</p>
  <p id="aMB">问。<a id="a-MC"></a>众生善根。<a id="a-MD"></a>击佛大圆智镜。<a id="a-ME"></a>现此影像。<a id="a-MF"></a>像则属佛。</p>
  <p id="aMG">答。<a id="a-MH"></a>明镜属佛。<a id="a-MI"></a>像不属佛。<a id="a-MJ"></a>像若属佛。<a id="a-MK"></a>佛则生灭流动。<a id="a-ML"></a>像若属众生。<a id="a-MM"></a>众生业结所缚。<a id="a-MN"></a>何能具此相好。<a id="a-MO"></a>但感应道交。<a id="a-MP"></a>方见此耳。</p>
  <p id="aMQ">问。<a id="a-MR"></a>既是佛智镜上像。<a id="a-MS"></a>何言众生心上现。</p>
  <p id="aMT">答。<a id="a-MU"></a>同体圆镜。<a id="a-MV"></a>不偏属佛。<a id="a-MW"></a>及众生。<a id="a-MX"></a>同一体故。<a id="a-MY"></a>但众生磨莹己镜。<a id="a-MZ"></a>未得全明故。<a id="a-Ma"></a>能暂现此相。<a id="a-Mb"></a>表进修之力。</p>
  <p id="aMc">问。<a id="a-Md"></a>若尔。<a id="a-Me"></a>众生自感心镜上现像。<a id="a-Mf"></a>不言佛像现。<a id="a-Mg"></a>佛即于众生无力。<a id="a-Mh"></a>虚致敬慕。<a id="a-Mi"></a>有何益也。</p>
  <p id="aMj">答。<a id="a-Mk"></a>由敬慕之心。<a id="a-Ml"></a>感像现也。<a id="a-Mm"></a>此真佛力。<a id="a-Mn"></a>岂众生能置哉。</p>
  <p id="aMo">问。<a id="a-Mp"></a>此亦众生自家佛力。<a id="a-Mq"></a>非他佛力也。</p>
  <p id="aMr">答。<a id="a-Ms"></a>佛地无自他。<a id="a-Mt"></a>汝强谓自佛他佛者。<a id="a-Mu"></a>众生心不尽耳。</p>
  <p id="aMv">问。<a id="a-Mw"></a>若尔。<a id="a-Mx"></a>只共作一佛。<a id="a-My"></a>不能各各自成也。</p>
  <p id="aMz">答。<a id="a-N0"></a>不共作一佛。<a id="a-N1"></a>不各各自成。<a id="a-N2"></a>此义难了。<a id="a-N3"></a>试举喻看。<a id="a-N4"></a>如国清寺。<a id="a-N5"></a>法界也。<a id="a-N6"></a>住寺僧。<a id="a-N7"></a>古佛也。<a id="a-N8"></a>远人暂游。<a id="a-N9"></a>暂感佛也。<a id="a-NA"></a>他日爱慕剃发。<a id="a-NB"></a>配寺。<a id="a-NC"></a>国清即我寺也。<a id="a-ND"></a>五峰松径。<a id="a-NE"></a>台殿房廊。<a id="a-NF"></a>悉我有也。<a id="a-NG"></a>顿得受用。<a id="a-NH"></a>不减他物。<a id="a-NI"></a>成我家也。<a id="a-NJ"></a>不人人别造一寺也。<a id="a-NK"></a>不若他分一寺也。<a id="a-NL"></a>分即随人去。<a id="a-NM"></a>常住法界不可分也。<a id="a-NN"></a>此义出涅槃经中。<a id="a-NO"></a>譬如路有一大树。<a id="a-NP"></a>树阴清凉。<a id="a-NQ"></a>来者即纳。<a id="a-NR"></a>无人遮护。<a id="a-NS"></a>无持去者。<a id="a-NT"></a>既印金口。<a id="a-NU"></a>可以奉持。<a id="a-NV"></a>又机应相关。<a id="a-NW"></a>感应缘会。<a id="a-NX"></a>能见一切无边佛事。<a id="a-NY"></a>以佛是增上缘。<a id="a-NZ"></a>广大悲愿。<a id="a-Na"></a>慈善根力。<a id="a-Nb"></a>以众生是等流果。<a id="a-Nc"></a>志诚所感。<a id="a-Nd"></a>根熟而见。<a id="a-Ne"></a>然总不出自心。<a id="a-Nf"></a>如师子现指。<a id="a-Ng"></a>醉象礼足。<a id="a-Nh"></a>慈母遇子。<a id="a-Ni"></a>盲贼得明。<a id="a-Nj"></a>城变琉璃。<a id="a-Nk"></a>石举空界。<a id="a-Nl"></a>释女疮合。<a id="a-Nm"></a>调达病痊。<a id="a-Nn"></a>皆是本师。<a id="a-No"></a>积劫熏修慈善根力。<a id="a-Np"></a>令一切众生。<a id="a-Nq"></a>自心所见。<a id="a-Nr"></a>如上等事。<a id="a-Ns"></a>可证今文。<a id="a-Nt"></a>故大涅槃经云。<a id="a-Nu"></a>佛言。<a id="a-Nv"></a>善男子。<a id="a-Nw"></a>如提婆达多。<a id="a-Nx"></a>教阿阇世王。<a id="a-Ny"></a>欲害如来。<a id="a-Nz"></a>是时我入王舍大城。<a id="a-O0"></a>次第乞食。<a id="a-O1"></a>阿阇世王。<a id="a-O2"></a>即放护财狂醉之象。<a id="a-O3"></a>欲令害我。<a id="a-O4"></a>及诸弟子。<a id="a-O5"></a>乃至我于尔时。<a id="a-O6"></a>为欲降伏护财象故。<a id="a-O7"></a>即入慈定。<a id="a-O8"></a>舒手示之。<a id="a-O9"></a>即于五指出五师子。<a id="a-OA"></a>是象见已。<a id="a-OB"></a>其心怖畏。<a id="a-OC"></a>寻即失粪。<a id="a-OD"></a>举身投地。<a id="a-OE"></a>敬礼我足。<a id="a-OF"></a>善男子。<a id="a-OG"></a>我于尔时。<a id="a-OH"></a>手五指头。<a id="a-OI"></a>实无师子。<a id="a-OJ"></a>乃是修慈善根力故。<a id="a-OK"></a>令彼调伏。<a id="a-OL"></a>复次善男子。<a id="a-OM"></a>我欲涅槃。<a id="a-ON"></a>始初发足。<a id="a-OO"></a>向拘尸那城。<a id="a-OP"></a>有五百力士。<a id="a-OQ"></a>于其中路。<a id="a-OR"></a>平治扫洒。<a id="a-OS"></a>中有一石。<a id="a-OT"></a>众欲举弃。<a id="a-OU"></a>尽力不能。<a id="a-OV"></a>我时怜愍。<a id="a-OW"></a>即起慈心。<a id="a-OX"></a>彼诸力士。<a id="a-OY"></a>寻即见我。<a id="a-OZ"></a>以足拇指。<a id="a-Oa"></a>举此大石掷置虚空。<a id="a-Ob"></a>还以手接。<a id="a-Oc"></a>安置右掌。<a id="a-Od"></a>吹令碎粖。<a id="a-Oe"></a>复还聚合。<a id="a-Of"></a>令彼力士。<a id="a-Og"></a>贡高心息。<a id="a-Oh"></a>即为略说种种法要。<a id="a-Oi"></a>令其俱发阿耨多罗三藐三菩提心。<a id="a-Oj"></a>善男子。<a id="a-Ok"></a>如来尔时。<a id="a-Ol"></a>实不以指。<a id="a-Om"></a>举此大石。<a id="a-On"></a>在虚空中。<a id="a-Oo"></a>还置右掌。<a id="a-Op"></a>吹令碎粖复合如本。<a id="a-Oq"></a>善男子。<a id="a-Or"></a>当知即是慈善根力。<a id="a-Os"></a>令诸力士见如是事。<a id="a-Ot"></a>复次善男子。<a id="a-Ou"></a>此南天竺。<a id="a-Ov"></a>有一大城。<a id="a-Ow"></a>名首波罗。<a id="a-Ox"></a>于是城中。<a id="a-Oy"></a>有一长者。<a id="a-Oz"></a>名曰卢至。<a id="a-P0"></a>为众导主。<a id="a-P1"></a>已于过去无量佛所。<a id="a-P2"></a>植诸善本。<a id="a-P3"></a>善男子。<a id="a-P4"></a>彼大城中。<a id="a-P5"></a>一切人民。<a id="a-P6"></a>信伏邪道。<a id="a-P7"></a>奉事尼干。<a id="a-P8"></a>我时欲度彼长者故。<a id="a-P9"></a>从王舍城。<a id="a-PA"></a>至彼城邑。<a id="a-PB"></a>其路中间相去六十五由旬。<a id="a-PC"></a>步涉而往。<a id="a-PD"></a>为欲化度彼诸人故。<a id="a-PE"></a>彼众尼干。<a id="a-PF"></a>闻我欲至首波罗城。<a id="a-PG"></a>即作是念。<a id="a-PH"></a>沙门瞿昙。<a id="a-PI"></a>若至此者。<a id="a-PJ"></a>此诸人民。<a id="a-PK"></a>便当舍我。<a id="a-PL"></a>更不供给。<a id="a-PM"></a>我等穷悴。<a id="a-PN"></a>奈何自活。<a id="a-PO"></a>诸尼干辈。<a id="a-PP"></a>各各分散。<a id="a-PQ"></a>告彼城人。<a id="a-PR"></a>沙门瞿昙今欲来此。<a id="a-PS"></a>然彼沙门。<a id="a-PT"></a>委弃父母。<a id="a-PU"></a>东西驰骋。<a id="a-PV"></a>所至之处。<a id="a-PW"></a>能令土地谷米不登。<a id="a-PX"></a>人民饥馑。<a id="a-PY"></a>死亡者众。<a id="a-PZ"></a>病瘦相寻。<a id="a-Pa"></a>无可救解。<a id="a-Pb"></a>瞿昙无赖。<a id="a-Pc"></a>纯将诸恶罗刹鬼神。<a id="a-Pd"></a>以为侍从。<a id="a-Pe"></a>无父无母。<a id="a-Pf"></a>孤穷之人。<a id="a-Pg"></a>而来咨启为作门徒。<a id="a-Ph"></a>所可教诏。<a id="a-Pi"></a>纯说虚空。<a id="a-Pj"></a>随其至处。<a id="a-Pk"></a>初无安乐。<a id="a-Pl"></a>彼人闻已。<a id="a-Pm"></a>即怀怖畏。<a id="a-Pn"></a>头面敬礼尼干子足。<a id="a-Po"></a>白言。<a id="a-Pp"></a>大师。<a id="a-Pq"></a>我等今者。<a id="a-Pr"></a>当设何计。<a id="a-Ps"></a>尼干答言。<a id="a-Pt"></a>沙门瞿昙。<a id="a-Pu"></a>性好丛林。<a id="a-Pv"></a>流泉清水。<a id="a-Pw"></a>外设有者。<a id="a-Px"></a>宜应破坏。<a id="a-Py"></a>汝等便可相与出城。<a id="a-Pz"></a>诸有之处。<a id="a-Q0"></a>斩伐令尽。<a id="a-Q1"></a>莫使有遗。<a id="a-Q2"></a>流泉井池。<a id="a-Q3"></a>悉置粪秽。<a id="a-Q4"></a>坚闭城门。<a id="a-Q5"></a>各严器仗。<a id="a-Q6"></a>当壁防护。<a id="a-Q7"></a>勤自固守。<a id="a-Q8"></a>彼设来者。<a id="a-Q9"></a>莫令得前。<a id="a-QA"></a>若不前者。<a id="a-QB"></a>汝当安隐。<a id="a-QC"></a>我等亦当作种种术。<a id="a-QD"></a>令彼瞿昙。<a id="a-QE"></a>复道还去。<a id="a-QF"></a>彼诸人民。<a id="a-QG"></a>闻是语已。<a id="a-QH"></a>敬诺施行。<a id="a-QI"></a>斩伐树木。<a id="a-QJ"></a>污辱诸水。<a id="a-QK"></a>庄严器仗。<a id="a-QL"></a>牢自防护。<a id="a-QM"></a>善男子。<a id="a-QN"></a>我于尔时。<a id="a-QO"></a>至彼城已。<a id="a-QP"></a>不见一切树木丛林。<a id="a-QQ"></a>唯见诸人庄严器仗。<a id="a-QR"></a>当壁自守。<a id="a-QS"></a>见是事已。<a id="a-QT"></a>寻生怜愍。<a id="a-QU"></a>慈心向之。<a id="a-QV"></a>所有树木还生如本。<a id="a-QW"></a>复更生长。<a id="a-QX"></a>其余诸树。<a id="a-QY"></a>不可称计。<a id="a-QZ"></a>河池泉井。<a id="a-Qa"></a>其水清净。<a id="a-Qb"></a>盈满其中。<a id="a-Qc"></a>如青琉璃。<a id="a-Qd"></a>生众杂华。<a id="a-Qe"></a>弥覆其上。<a id="a-Qf"></a>变其城壁。<a id="a-Qg"></a>为绀琉璃。<a id="a-Qh"></a>城内人民。<a id="a-Qi"></a>悉得彻见我及大众。<a id="a-Qj"></a>门自开辟。<a id="a-Qk"></a>无能制者。<a id="a-Ql"></a>所严器仗。<a id="a-Qm"></a>变成杂华。<a id="a-Qn"></a>卢至长者而为上首。<a id="a-Qo"></a>与其人民俱共相随。<a id="a-Qp"></a>往至佛所。<a id="a-Qq"></a>我即为说种种法要。<a id="a-Qr"></a>令彼诸人。<a id="a-Qs"></a>一切皆发阿耨多罗三藐三菩提心。<a id="a-Qt"></a>善男子。<a id="a-Qu"></a>我于尔时。<a id="a-Qv"></a>实不化作种种树木。<a id="a-Qw"></a>清净流水。<a id="a-Qx"></a>盈满河池。<a id="a-Qy"></a>变其本城。<a id="a-Qz"></a>为绀琉璃。<a id="a-R0"></a>令彼人民彻见于我。<a id="a-R1"></a>开其城门。<a id="a-R2"></a>器仗为华。<a id="a-R3"></a>善男子。<a id="a-R4"></a>当知皆是慈善根力。<a id="a-R5"></a>能令彼人见如是事。<a id="a-R6"></a>复次善男子。<a id="a-R7"></a>舍卫城中。<a id="a-R8"></a>有婆罗门女。<a id="a-R9"></a>姓婆私吒。<a id="a-RA"></a>唯有一子。<a id="a-RB"></a>爱之甚重。<a id="a-RC"></a>遇病命终。<a id="a-RD"></a>尔时女人。<a id="a-RE"></a>愁毒入心。<a id="a-RF"></a>狂乱失性。<a id="a-RG"></a>裸形无耻。<a id="a-RH"></a>游行四衢。<a id="a-RI"></a>啼哭失声。<a id="a-RJ"></a>唱言。<a id="a-RK"></a>子子汝何处去。<a id="a-RL"></a>周遍城邑。<a id="a-RM"></a>无有疲已。<a id="a-RN"></a>而是女人。<a id="a-RO"></a>已于先佛植众德本。<a id="a-RP"></a>善男子。<a id="a-RQ"></a>我于是女。<a id="a-RR"></a>起慈愍心。<a id="a-RS"></a>是时女人。<a id="a-RT"></a>即得见我。<a id="a-RU"></a>便生子想。<a id="a-RV"></a>还得本心。<a id="a-RW"></a>前抱我身呜[口*(一/巾)]我口。<a id="a-RX"></a>我时即告。<a id="a-RY"></a>侍者阿难。<a id="a-RZ"></a>汝可持衣。<a id="a-Ra"></a>与是女人。<a id="a-Rb"></a>既与衣已。<a id="a-Rc"></a>便为种种说诸法要。<a id="a-Rd"></a>是女闻法。<a id="a-Re"></a>欢喜踊跃。<a id="a-Rf"></a>发阿耨多罗三藐三菩提心。<a id="a-Rg"></a>善男子。<a id="a-Rh"></a>我于尔时。<a id="a-Ri"></a>实非彼子。<a id="a-Rj"></a>彼非我母。<a id="a-Rk"></a>亦无抱持。<a id="a-Rl"></a>善男子。<a id="a-Rm"></a>当知皆是慈善根力。<a id="a-Rn"></a>令彼女人见如是事。<a id="a-Ro"></a>复次善男子。<a id="a-Rp"></a>波罗柰城。<a id="a-Rq"></a>有优婆夷。<a id="a-Rr"></a>字曰摩诃斯那达多。<a id="a-Rs"></a>已于过去无量光佛。<a id="a-Rt"></a>种诸善根。<a id="a-Ru"></a>是优婆夷。<a id="a-Rv"></a>夏九十日。<a id="a-Rw"></a>请命众僧。<a id="a-Rx"></a>奉施医药。<a id="a-Ry"></a>是时众中有一比丘。<a id="a-Rz"></a>身婴重病。<a id="a-S0"></a>良医诊之。<a id="a-S1"></a>当须肉药。<a id="a-S2"></a>若得肉者。<a id="a-S3"></a>病则可除。<a id="a-S4"></a>若不得肉。<a id="a-S5"></a>命将不全。<a id="a-S6"></a>时优婆夷。<a id="a-S7"></a>闻医此言。<a id="a-S8"></a>寻持黄金。<a id="a-S9"></a>遍至市廛。<a id="a-SA"></a>唱如是言。<a id="a-SB"></a>谁有肉卖。<a id="a-SC"></a>吾以金买。<a id="a-SD"></a>若有肉者。<a id="a-SE"></a>当等与金。<a id="a-SF"></a>周遍城市求不能得。<a id="a-SG"></a>是优婆夷。<a id="a-SH"></a>寻自取刀割其髀肉。<a id="a-SI"></a>切以为臛。<a id="a-SJ"></a>下种种香。<a id="a-SK"></a>送病比丘。<a id="a-SL"></a>比丘服已。<a id="a-SM"></a>病即得差。<a id="a-SN"></a>是优婆夷。<a id="a-SO"></a>患疮苦恼。<a id="a-SP"></a>不能堪忍。<a id="a-SQ"></a>即发声言。<a id="a-SR"></a>南无佛陀。<a id="a-SS"></a>南无佛陀。<a id="a-ST"></a>我于尔时。<a id="a-SU"></a>在舍卫城。<a id="a-SV"></a>闻其音声。<a id="a-SW"></a>于是女人。<a id="a-SX"></a>起大慈心。<a id="a-SY"></a>是女寻见我持良药。<a id="a-SZ"></a>涂其疮上。<a id="a-Sa"></a>还合如本。<a id="a-Sb"></a>我即为其种种说法。<a id="a-Sc"></a>闻法欢喜。<a id="a-Sd"></a>发阿耨多罗三藐三菩提心。<a id="a-Se"></a>善男子。<a id="a-Sf"></a>我于尔时。<a id="a-Sg"></a>实不往至波罗奈城。<a id="a-Sh"></a>持药涂是优婆夷疮。<a id="a-Si"></a>善男子。<a id="a-Sj"></a>当知皆是慈善根力。<a id="a-Sk"></a>令彼女人见如是事。<a id="a-Sl"></a>复次善男子。<a id="a-Sm"></a>调达恶人。<a id="a-Sn"></a>贪不知足。<a id="a-So"></a>多服酥故。<a id="a-Sp"></a>头痛腹满。<a id="a-Sq"></a>受大苦恼。<a id="a-Sr"></a>不能堪忍。<a id="a-Ss"></a>发如是言。<a id="a-St"></a>南无佛陀。<a id="a-Su"></a>南无佛陀。<a id="a-Sv"></a>我时住在优禅尼城。<a id="a-Sw"></a>闻其音声。<a id="a-Sx"></a>即生慈心。<a id="a-Sy"></a>尔时调达。<a id="a-Sz"></a>寻便见我往至其所。<a id="a-T0"></a>手摩头腹。<a id="a-T1"></a>授与盐汤。<a id="a-T2"></a>而令服之。<a id="a-T3"></a>服已平复。<a id="a-T4"></a>善男子。<a id="a-T5"></a>我实不往调达所。<a id="a-T6"></a>摩其头腹。<a id="a-T7"></a>授汤令服。<a id="a-T8"></a>善男子。<a id="a-T9"></a>当知皆是慈善根力。<a id="a-TA"></a>令调达见如是事。<a id="a-TB"></a>复次善男子。<a id="a-TC"></a>憍萨罗国。<a id="a-TD"></a>有诸群贼。<a id="a-TE"></a>其数五百。<a id="a-TF"></a>群党抄劫。<a id="a-TG"></a>为害滋甚。<a id="a-TH"></a>波斯匿王。<a id="a-TI"></a>患其纵暴。<a id="a-TJ"></a>遣兵伺捕。<a id="a-TK"></a>得已挑目。<a id="a-TL"></a>逐着黑闇丛林之下。<a id="a-TM"></a>是诸群贼。<a id="a-TN"></a>已于先佛植众德本。<a id="a-TO"></a>既失目已。<a id="a-TP"></a>受大苦恼。<a id="a-TQ"></a>各作是言。<a id="a-TR"></a>南无佛陀。<a id="a-TS"></a>南无佛陀。<a id="a-TT"></a>我等今者。<a id="a-TU"></a>无有救护。<a id="a-TV"></a>啼哭号啕。<a id="a-TW"></a>我时住在只桓精舍。<a id="a-TX"></a>闻其音声。<a id="a-TY"></a>即生慈心。<a id="a-TZ"></a>时有凉风。<a id="a-Ta"></a>吹香山中。<a id="a-Tb"></a>种种香药满其眼眶。<a id="a-Tc"></a>寻还得眼。<a id="a-Td"></a>如本不异。<a id="a-Te"></a>诸贼开眼。<a id="a-Tf"></a>即见如来住立其前。<a id="a-Tg"></a>而为说法。<a id="a-Th"></a>贼闻法已。<a id="a-Ti"></a>发阿耨多罗三藐三菩提心。<a id="a-Tj"></a>善男子。<a id="a-Tk"></a>我于尔时。<a id="a-Tl"></a>实不作风。<a id="a-Tm"></a>吹香山中种种香药。<a id="a-Tn"></a>住其人前而为说法。<a id="a-To"></a>善男子。<a id="a-Tp"></a>当知皆是慈善根力。<a id="a-Tq"></a>令彼群贼见如是事。<a id="a-Tr"></a>复次善男子。<a id="a-Ts"></a>琉璃太子。<a id="a-Tt"></a>以愚痴故。<a id="a-Tu"></a>废其父王。<a id="a-Tv"></a>自立为主。<a id="a-Tw"></a>复念宿嫌。<a id="a-Tx"></a>多害释种。<a id="a-Ty"></a>取万二千释种诸女。<a id="a-Tz"></a>刖劓耳鼻。<a id="a-U0"></a>断截手足。<a id="a-U1"></a>推之坑堑。<a id="a-U2"></a>时诸女人。<a id="a-U3"></a>身受苦恼。<a id="a-U4"></a>作如是言。<a id="a-U5"></a>南无佛陀。<a id="a-U6"></a>南无佛陀。<a id="a-U7"></a>我等今者。<a id="a-U8"></a>无有救护。<a id="a-U9"></a>复大号啕。<a id="a-UA"></a>是诸女人。<a id="a-UB"></a>已于先佛种诸善根。<a id="a-UC"></a>我于尔时。<a id="a-UD"></a>在竹林中。<a id="a-UE"></a>闻其音声。<a id="a-UF"></a>即起慈心。<a id="a-UG"></a>诸女尔时见我来至迦毗罗城。<a id="a-UH"></a>以水洗疮。<a id="a-UI"></a>以药傅之。<a id="a-UJ"></a>苦痛寻除。<a id="a-UK"></a>耳鼻手足。<a id="a-UL"></a>还复如本。<a id="a-UM"></a>我时即为略说法要。<a id="a-UN"></a>悉令俱发。<a id="a-UO"></a>阿耨多罗三藐三菩提心。<a id="a-UP"></a>即于大爱道比丘尼所。<a id="a-UQ"></a>出家受具足戒。<a id="a-UR"></a>善男子。<a id="a-US"></a>如来尔时。<a id="a-UT"></a>实不往至迦毗罗城。<a id="a-UU"></a>以水洗疮傅药止苦。<a id="a-UV"></a>善男子。<a id="a-UW"></a>当知皆是慈善根力。<a id="a-UX"></a>令彼女人见如是事。<a id="a-UY"></a>悲喜之心。<a id="a-UZ"></a>亦复如是。<a id="a-Ua"></a>善男子。<a id="a-Ub"></a>以是义故。<a id="a-Uc"></a>菩萨摩诃萨。<a id="a-Ud"></a>修慈思惟。<a id="a-Ue"></a>即是真实。<a id="a-Uf"></a>非虚妄也。<a id="a-Ug"></a>善男子。<a id="a-Uh"></a>夫无量者。<a id="a-Ui"></a>不可思议。<a id="a-Uj"></a>菩萨所行。<a id="a-Uk"></a>不可思议。<a id="a-Ul"></a>诸佛所行。<a id="a-Um"></a>亦不可思议。<a id="a-Un"></a>是大乘典。<a id="a-Uo"></a>大涅槃经。<a id="a-Up"></a>亦不可思议。<a id="a-Uq"></a>以此明文。<a id="a-Ur"></a>可为诚证。<a id="a-Us"></a>则知三界九有。<a id="a-Ut"></a>一切染净等法。<a id="a-Uu"></a>皆不出法界众生之心。<a id="a-Uv"></a>犹如画师。<a id="a-Uw"></a>画出一切境界。<a id="a-Ux"></a>心之画师。<a id="a-Uy"></a>亦复如是。<a id="a-Uz"></a>所以正法念处经云。<a id="a-V0"></a>又彼比丘。<a id="a-V1"></a>如是观察。<a id="a-V2"></a>云何众生有种种色。<a id="a-V3"></a>种种形相。<a id="a-V4"></a>有种种道。<a id="a-V5"></a>种种依止。<a id="a-V6"></a>又彼观察。<a id="a-V7"></a>有种种心。<a id="a-V8"></a>种种依止。<a id="a-V9"></a>种种信解。<a id="a-VA"></a>有种种业。<a id="a-VB"></a>此如是等种种诸色。<a id="a-VC"></a>种种形相。<a id="a-VD"></a>种种诸道。<a id="a-VE"></a>种种依止。<a id="a-VF"></a>譬如黠慧善巧画师。<a id="a-VG"></a>若其弟子。<a id="a-VH"></a>观察善平坚滑好地。<a id="a-VI"></a>得此地已。<a id="a-VJ"></a>种种彩色。<a id="a-VK"></a>种种杂色。<a id="a-VL"></a>若好若丑。<a id="a-VM"></a>随心所作。<a id="a-VN"></a>如彼形相。<a id="a-VO"></a>心业画师。<a id="a-VP"></a>若其弟子。<a id="a-VQ"></a>亦复如是。<a id="a-VR"></a>善平坚滑业果报地。<a id="a-VS"></a>生死地界。<a id="a-VT"></a>随其所解。<a id="a-VU"></a>作种种形相。<a id="a-VV"></a>种种诸道。<a id="a-VW"></a>种种依止。<a id="a-VX"></a>心业画师。<a id="a-VY"></a>业作众生。<a id="a-VZ"></a>又诸彩色。<a id="a-Va"></a>取白作白。<a id="a-Vb"></a>取赤作赤。<a id="a-Vc"></a>取黄作黄。<a id="a-Vd"></a>若取鸽色。<a id="a-Ve"></a>则为鸽色。<a id="a-Vf"></a>取黑作黑。<a id="a-Vg"></a>心业画师。<a id="a-Vh"></a>亦复如是。<a id="a-Vi"></a>缘白取白。<a id="a-Vj"></a>于天人中。<a id="a-Vk"></a>则成白色。<a id="a-Vl"></a>何义名白。<a id="a-Vm"></a>欲等漏垢所不染污。<a id="a-Vn"></a>故名白色。<a id="a-Vo"></a>又复如是。<a id="a-Vp"></a>心业画师。<a id="a-Vq"></a>取赤彩色。<a id="a-Vr"></a>于天人中。<a id="a-Vs"></a>能作赤色。<a id="a-Vt"></a>何义名赤。<a id="a-Vu"></a>所谓爱声味触香色。<a id="a-Vv"></a>画观察衣。<a id="a-Vw"></a>又复如是。<a id="a-Vx"></a>心业画师。<a id="a-Vy"></a>取黄彩色。<a id="a-Vz"></a>于畜生道。<a id="a-W0"></a>能作黄色。<a id="a-W1"></a>何义名黄。<a id="a-W2"></a>彼此递互饮血啖肉。<a id="a-W3"></a>贪欲嗔痴。<a id="a-W4"></a>更相杀害。<a id="a-W5"></a>故名黄色。<a id="a-W6"></a>又复如是。<a id="a-W7"></a>心业画师。<a id="a-W8"></a>取鸽彩色。<a id="a-W9"></a>攀缘观察。<a id="a-WA"></a>于饿鬼道。<a id="a-WB"></a>作垢鸽色。<a id="a-WC"></a>何义名鸽。<a id="a-WD"></a>彼身犹如火烧林树。<a id="a-WE"></a>饥渴所恼。<a id="a-WF"></a>种种苦逼。<a id="a-WG"></a>心业画师嫉心所秉。<a id="a-WH"></a>痴闇所覆。<a id="a-WI"></a>又复如是。<a id="a-WJ"></a>心业画师。<a id="a-WK"></a>取黑彩色。<a id="a-WL"></a>于地狱中。<a id="a-WM"></a>画作黑色。<a id="a-WN"></a>何义名黑。<a id="a-WO"></a>以黑业故。<a id="a-WP"></a>生地狱中。<a id="a-WQ"></a>有黑铁壁。<a id="a-WR"></a>被然被缚。<a id="a-WS"></a>得黑色身。<a id="a-WT"></a>作种种病。<a id="a-WU"></a>饥渴苦身。<a id="a-WV"></a>无量苦逼。<a id="a-WW"></a>皆是自业。<a id="a-WX"></a>非他所作。<a id="a-WY"></a>又彼比丘。<a id="a-WZ"></a>观察如是三界五道。<a id="a-Wa"></a>五种彩色。<a id="a-Wb"></a>生死画衣。<a id="a-Wc"></a>于三地住。<a id="a-Wd"></a>谓欲界地。<a id="a-We"></a>色无色地。<a id="a-Wf"></a>心业画师。<a id="a-Wg"></a>习近淫欲。<a id="a-Wh"></a>攀缘欲界种种色画。<a id="a-Wi"></a>缘色依止。<a id="a-Wj"></a>有二十种。<a id="a-Wk"></a>离欲四禅。<a id="a-Wl"></a>以为画笔。<a id="a-Wm"></a>依十六地。<a id="a-Wn"></a>是所画处。<a id="a-Wo"></a>作色界。<a id="a-Wp"></a>离缘色界三摩跋提。<a id="a-Wq"></a>缘无色界。<a id="a-Wr"></a>画为四处。<a id="a-Ws"></a>心业画师。<a id="a-Wt"></a>广画如是三界大衣。<a id="a-Wu"></a>又彼比丘观察如是心业画师。<a id="a-Wv"></a>身如彩器。<a id="a-Ww"></a>贪欲嗔痴。<a id="a-Wx"></a>以为坚牢。<a id="a-Wy"></a>攀缘之心。<a id="a-Wz"></a>犹如梯蹬。<a id="a-X0"></a>根如画笔。<a id="a-X1"></a>外诸境界。<a id="a-X2"></a>声触味色。<a id="a-X3"></a>及诸香等。<a id="a-X4"></a>如种种彩。<a id="a-X5"></a>生死如地。<a id="a-X6"></a>智如光明。<a id="a-X7"></a>勤发精进。<a id="a-X8"></a>如手相似。<a id="a-X9"></a>众生如画。<a id="a-XA"></a>神通如彼无量形服。<a id="a-XB"></a>有无量种业果报生。<a id="a-XC"></a>如画成就。<a id="a-XD"></a>又彼比丘。<a id="a-XE"></a>依禅观察。<a id="a-XF"></a>心业画师。<a id="a-XG"></a>有异种法。<a id="a-XH"></a>如彼画师。<a id="a-XI"></a>不生疲倦。<a id="a-XJ"></a>善治彩色。<a id="a-XK"></a>各各明净。<a id="a-XL"></a>善识好笔。<a id="a-XM"></a>画作好色。<a id="a-XN"></a>心业画师。<a id="a-XO"></a>亦复如是。<a id="a-XP"></a>不生疲倦。<a id="a-XQ"></a>若修禅定。<a id="a-XR"></a>善治禅彩。<a id="a-XS"></a>攀缘明净。<a id="a-XT"></a>如彩光明。<a id="a-XU"></a>修道之师。<a id="a-XV"></a>如善好笔。<a id="a-XW"></a>知禅上下。<a id="a-XX"></a>如善识知。<a id="a-XY"></a>有取有舍。<a id="a-XZ"></a>如不疲倦。<a id="a-Xa"></a>如是禅定心业画师。<a id="a-Xb"></a>画彼禅地。<a id="a-Xc"></a>如彼好色。<a id="a-Xd"></a>又彼如是。<a id="a-Xe"></a>心业画师。<a id="a-Xf"></a>若有疲倦。<a id="a-Xg"></a>则画不善。<a id="a-Xh"></a>地狱饿鬼畜生道处。<a id="a-Xi"></a>同业因缘。<a id="a-Xj"></a>铁杵为笔。<a id="a-Xk"></a>不善彩色。<a id="a-Xl"></a>画非器人。<a id="a-Xm"></a>所谓地狱饿鬼畜生。<a id="a-Xn"></a>如是等色。<a id="a-Xo"></a>非好色画。<a id="a-Xp"></a>广说如前。<a id="a-Xq"></a>释曰。<a id="a-Xr"></a>是以画师运巧拙之意。<a id="a-Xs"></a>执五彩之笔。<a id="a-Xt"></a>于平正之地。<a id="a-Xu"></a>邈出一切精粗之像。<a id="a-Xv"></a>如众生禀愚智之心。<a id="a-Xw"></a>兴三业之笔。<a id="a-Xx"></a>于善恶之地。<a id="a-Xy"></a>画出一切。<a id="a-Xz"></a>苦乐之事。<a id="a-Y0"></a>又如世画师。<a id="a-Y1"></a>只画得色阴。<a id="a-Y2"></a>若心画师。<a id="a-Y3"></a>能画五阴。<a id="a-Y4"></a>又世画不坚牢。<a id="a-Y5"></a>色退像即灭。<a id="a-Y6"></a>心画经长劫。<a id="a-Y7"></a>身谢业不亡。<a id="a-Y8"></a>又世画甚易知。<a id="a-Y9"></a>妍丑皆可见。<a id="a-YA"></a>心画极难审。<a id="a-YB"></a>果报莫可知。<a id="a-YC"></a>如正法念处经颂云。<a id="a-YD"></a>诸业之所作。<a id="a-YE"></a>过于巧画师。<a id="a-YF"></a>业画师天中。<a id="a-YG"></a>作种种乐报。<a id="a-YH"></a>种种众彩色。<a id="a-YI"></a>现观则可数。<a id="a-YJ"></a>心业布众彩。<a id="a-YK"></a>其数不可知。<a id="a-YL"></a>毁壁画则亡。<a id="a-YM"></a>二俱同时灭。<a id="a-YN"></a>若身丧灭时。<a id="a-YO"></a>业画不可失。<a id="a-YP"></a>譬如一画师。<a id="a-YQ"></a>造作众文饰。<a id="a-YR"></a>一心亦如是。<a id="a-YS"></a>造作种种业。<a id="a-YT"></a>五彩光色现。<a id="a-YU"></a>见之生爱乐。<a id="a-YV"></a>五根画亦尔。<a id="a-YW"></a>如业有生死。<a id="a-YX"></a>如世巧画师。<a id="a-YY"></a>现前则可见。<a id="a-YZ"></a>心画师微细。<a id="a-Ya"></a>一切不可见。<a id="a-Yb"></a>图画好丑形。<a id="a-Yc"></a>令壁众像现。<a id="a-Yd"></a>心业亦如是。<a id="a-Ye"></a>能作善恶报。<a id="a-Yf"></a>是心于昼夜。<a id="a-Yg"></a>思念恒不住。<a id="a-Yh"></a>如是业随心。<a id="a-Yi"></a>展转常不离。<a id="a-Yj"></a>风尘烟云热。<a id="a-Yk"></a>画色则毁灭。<a id="a-Yl"></a>舍善不善持。<a id="a-Ym"></a>诸业尔乃失。<a id="a-Yn"></a>又依般舟经。<a id="a-Yo"></a>见佛略有四喻。<a id="a-Yp"></a>一梦喻。<a id="a-Yq"></a>如梦所见。<a id="a-Yr"></a>从分别生。<a id="a-Ys"></a>见一切佛。<a id="a-Yt"></a>从自心起。<a id="a-Yu"></a>二水影喻。<a id="a-Yv"></a>水喻心性。<a id="a-Yw"></a>则佛之月影。<a id="a-Yx"></a>皆是众生真心中物。<a id="a-Yy"></a>心佛交彻。<a id="a-Yz"></a>唯真心也。<a id="a-Z0"></a>三幻喻。<a id="a-Z1"></a>自心犹如幻术。<a id="a-Z2"></a>一切佛如幻所作。<a id="a-Z3"></a>谓有能幻法。<a id="a-Z4"></a>方成幻事。<a id="a-Z5"></a>无能念心。<a id="a-Z6"></a>无所见佛。<a id="a-Z7"></a>四响喻。<a id="a-Z8"></a>譬如空谷。<a id="a-Z9"></a>随声发响。<a id="a-ZA"></a>悟解自心。<a id="a-ZB"></a>随念见佛。<a id="a-ZC"></a>上之四喻。<a id="a-ZD"></a>一正喻唯心。<a id="a-ZE"></a>二唯心故空。<a id="a-ZF"></a>三唯心故假。<a id="a-ZG"></a>四唯心故中。<a id="a-ZH"></a>又梦喻不来不去。<a id="a-ZI"></a>影喻不出不入。<a id="a-ZJ"></a>幻喻非有非无。<a id="a-ZK"></a>响喻非合非散。<a id="a-ZL"></a>如经颂云。<a id="a-ZM"></a>心者不知心。<a id="a-ZN"></a>心者不见心。<a id="a-ZO"></a>心有想则痴。<a id="a-ZP"></a>无想则泥洹。<a id="a-ZQ"></a>是法不坚固。<a id="a-ZR"></a>常立在于念。<a id="a-ZS"></a>以解见空者。<a id="a-ZT"></a>一切无想念。<a id="a-ZU"></a>释云。<a id="a-ZV"></a>若心自见心。<a id="a-ZW"></a>先心为能见。<a id="a-ZX"></a>佛为所见。<a id="a-ZY"></a>刀不自割。<a id="a-ZZ"></a>指不自触。<a id="a-Za"></a>云何自心还见自心。<a id="a-Zb"></a>能所不分。<a id="a-Zc"></a>见相斯绝。<a id="a-Zd"></a>故经云。<a id="a-Ze"></a>心有想则痴。<a id="a-Zf"></a>若无想则心冥性佛。<a id="a-Zg"></a>永绝思求矣。<a id="a-Zh"></a>如上是众生自心感现。<a id="a-Zi"></a>次诸佛菩萨因地愿力。<a id="a-Zj"></a>示现化门。<a id="a-Zk"></a>无有断绝。<a id="a-Zl"></a>所以维摩经云。<a id="a-Zm"></a>虽示成正觉。<a id="a-Zn"></a>不舍菩萨道。<a id="a-Zo"></a>虽悟即心是佛。<a id="a-Zp"></a>顿成菩提。<a id="a-Zq"></a>然为众生未达。<a id="a-Zr"></a>广修福业。<a id="a-Zs"></a>以导未闻。<a id="a-Zt"></a>皆令开解。<a id="a-Zu"></a>同归此地。<a id="a-Zv"></a>如华严经云。<a id="a-Zw"></a>虽能一念。<a id="a-Zx"></a>即成阿耨多罗三藐三菩提。<a id="a-Zy"></a>然为众生故。<a id="a-Zz"></a>于无量劫行菩萨行。<a id="a-a0"></a>无有休息。<a id="a-a1"></a>是为如山增上心。<a id="a-a2"></a>又云。<a id="a-a3"></a>佛子。<a id="a-a4"></a>菩萨摩诃萨。<a id="a-a5"></a>又作是念。<a id="a-a6"></a>阿耨多罗三藐三菩提。<a id="a-a7"></a>以心为本。<a id="a-a8"></a>心若清净。<a id="a-a9"></a>则能圆满一切善根。<a id="a-aA"></a>于佛菩提。<a id="a-aB"></a>必得自在。<a id="a-aC"></a>欲成阿耨多罗三藐三菩提。<a id="a-aD"></a>随意即成。<a id="a-aE"></a>若欲除断一切取缘。<a id="a-aF"></a>住一向道。<a id="a-aG"></a>我亦能得。<a id="a-aH"></a>而我不断。<a id="a-aI"></a>为欲究竟佛菩提故。<a id="a-aJ"></a>亦不即证无上菩提。<a id="a-aK"></a>何以故。<a id="a-aL"></a>为满本愿。<a id="a-aM"></a>尽一切世界。<a id="a-aN"></a>行菩萨行。<a id="a-aO"></a>化众生故。<a id="a-aP"></a>是为第九如金刚大乘誓愿心。<a id="a-aQ"></a>如上况喻。<a id="a-aR"></a>证信无疑。<a id="a-aS"></a>则佛道立成。<a id="a-aT"></a>匪由他教。<a id="a-aU"></a>终不起于余念。<a id="a-aV"></a>唯自净于一心。<a id="a-aW"></a>可谓顺佛本怀。<a id="a-aX"></a>得教正意矣。</p>
  <p id="aaY">问。<a id="a-aZ"></a>佛度众生。<a id="a-aa"></a>众生还度佛不。</p>
  <p id="aab">答。<a id="a-ac"></a>若约内观。<a id="a-ad"></a>因了妄念杂识。<a id="a-ae"></a>众生无体。<a id="a-af"></a>发其觉慧。<a id="a-ag"></a>成自心之佛。<a id="a-ah"></a>此岂不是因众生得度。<a id="a-ai"></a>若论外化。<a id="a-aj"></a>皆因众生感出。<a id="a-ak"></a>若无机缘。<a id="a-al"></a>既无所化。<a id="a-am"></a>亦不成佛。<a id="a-an"></a>如净名经云。<a id="a-ao"></a>菩萨随所化众生而取佛土。<a id="a-ap"></a>净度三昧经云。<a id="a-aq"></a>众生亦度佛。<a id="a-ar"></a>若无感。<a id="a-as"></a>佛不出世。<a id="a-at"></a>亦不能得成三菩提。<a id="a-au"></a>出世菩提。<a id="a-av"></a>皆由众生机故。</p>
 </body>
</html>