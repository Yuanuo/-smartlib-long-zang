<!doctype html>
<html id="z3IBX9O1dw" data-ver="1220">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第七</h1>
  <p id="a2">夫水喻真心者。<a id="a-3"></a>以水有十义。<a id="a-4"></a>同真性故。<a id="a-5"></a>一水体澄清。<a id="a-6"></a>喻自性清净心。<a id="a-7"></a>二得泥成浊。<a id="a-8"></a>喻净心不染而染。<a id="a-9"></a>三虽浊不失净性。<a id="a-A"></a>喻净心染而不染。<a id="a-B"></a>四若泥澄净现。<a id="a-C"></a>喻真心惑尽性现。<a id="a-D"></a>五遇冷成冰。<a id="a-E"></a>而有硬用。<a id="a-F"></a>喻如来藏与无明合。<a id="a-G"></a>成本识用。<a id="a-H"></a>六虽成硬用。<a id="a-I"></a>而不失濡性。<a id="a-J"></a>喻即事恒真。<a id="a-K"></a>七暖融成濡。<a id="a-L"></a>喻本识还净。<a id="a-M"></a>八随风波动。<a id="a-N"></a>不改静性。<a id="a-O"></a>喻如来藏随无明风。<a id="a-P"></a>波浪起灭而不变自不生灭性。<a id="a-Q"></a>九随地高下排引流注。<a id="a-R"></a>而不动自性。<a id="a-S"></a>喻真心随缘流注。<a id="a-T"></a>而性常湛然。<a id="a-U"></a>十随器方圆。<a id="a-V"></a>而不失自性。<a id="a-W"></a>喻真性普遍诸有为法。<a id="a-X"></a>而不失自性。<a id="a-Y"></a>又书云。<a id="a-Z"></a>上德若水。<a id="a-a"></a>方圆任器。<a id="a-b"></a>曲直随形故。<a id="a-c"></a>如小乘俱舍论。<a id="a-d"></a>亦说诸有为法。<a id="a-e"></a>有刹那尽。<a id="a-f"></a>何以知有。<a id="a-g"></a>后有尽故。<a id="a-h"></a>既后有尽。<a id="a-i"></a>知前有灭。<a id="a-j"></a>故论云。<a id="a-k"></a>若此处生。<a id="a-l"></a>即此处灭。<a id="a-m"></a>无容从此转至余方。<a id="a-n"></a>若此生此灭。<a id="a-o"></a>不至余方。<a id="a-p"></a>同不迁义。<a id="a-q"></a>而有法体是生是灭。<a id="a-r"></a>故非大乘。<a id="a-s"></a>大乘之法。<a id="a-t"></a>缘生无性。<a id="a-u"></a>生即不生。<a id="a-v"></a>灭即不灭。<a id="a-w"></a>故迁即不迁。<a id="a-x"></a>则其理悬隔。<a id="a-y"></a>又中论疏云。<a id="a-z"></a>常无常门者。<a id="a-10"></a>常即人天位定。<a id="a-11"></a>故无往来。<a id="a-12"></a>无常即六趣各尽一形。<a id="a-13"></a>亦无往来。<a id="a-14"></a>又常即凝然不动。<a id="a-15"></a>无常念念变异。<a id="a-16"></a>令谁往来。<a id="a-17"></a>则常无常法。<a id="a-18"></a>俱不相到。<a id="a-19"></a>皆无往来。<a id="a-1A"></a>肇论云。<a id="a-1B"></a>夫人之所谓动者。<a id="a-1C"></a>以昔物不至今。<a id="a-1D"></a>故曰动而非静。<a id="a-1E"></a>我之所谓静者。<a id="a-1F"></a>亦以昔物不至今。<a id="a-1G"></a>故曰静而非动。<a id="a-1H"></a>动而非静。<a id="a-1I"></a>以其不来。<a id="a-1J"></a>静而非动。<a id="a-1K"></a>以其不去。<a id="a-1L"></a>然则所造未尝异。<a id="a-1M"></a>所见未尝同。<a id="a-1N"></a>逆之所谓塞。<a id="a-1O"></a>顺之所谓通。<a id="a-1P"></a>苟得其道。<a id="a-1Q"></a>复何滞哉。<a id="a-1R"></a>伤夫人情之惑久矣。<a id="a-1S"></a>目对真而莫觉。<a id="a-1T"></a>既知往物之不来。<a id="a-1U"></a>而谓今物而可往。<a id="a-1V"></a>往物既不来。<a id="a-1W"></a>今物何可往。<a id="a-1X"></a>何则。<a id="a-1Y"></a>求向物于向。<a id="a-1Z"></a>于向未尝无。<a id="a-1a"></a>责向物于今。<a id="a-1b"></a>于今未尝有。<a id="a-1c"></a>于今未尝有。<a id="a-1d"></a>以明物不来。<a id="a-1e"></a>于向未尝无。<a id="a-1f"></a>故知物不去。<a id="a-1g"></a>覆而求今。<a id="a-1h"></a>今亦不往。<a id="a-1i"></a>是谓昔物自在昔。<a id="a-1j"></a>不从今以至昔。<a id="a-1k"></a>今物自在今。<a id="a-1l"></a>不从昔以至今。<a id="a-1m"></a>故仲尼曰。<a id="a-1n"></a>回也见新。<a id="a-1o"></a>交臂非故。<a id="a-1p"></a>如此则物不相往来明矣。<a id="a-1q"></a>既无往返之微朕。<a id="a-1r"></a>又何物而可动乎。<a id="a-1s"></a>释曰。<a id="a-1t"></a>回也见新。<a id="a-1u"></a>交臂非故者。<a id="a-1v"></a>孔子谓颜回曰。<a id="a-1w"></a>吾与汝。<a id="a-1x"></a>终身交一臂已谢。<a id="a-1y"></a>岂待白首然后变乎。<a id="a-1z"></a>意明物物常自新。<a id="a-20"></a>念念不相到。<a id="a-21"></a>交臂之顷。<a id="a-22"></a>尚不相待。<a id="a-23"></a>已失前人。<a id="a-24"></a>岂容至老而后变耶。<a id="a-25"></a>又前念已故。<a id="a-26"></a>后念恒新。<a id="a-27"></a>终日相见。<a id="a-28"></a>恒是新人。<a id="a-29"></a>故云见新。<a id="a-2A"></a>如此新人。<a id="a-2B"></a>见之只如交臂之顷。<a id="a-2C"></a>早是后念新人。<a id="a-2D"></a>非前念时也。<a id="a-2E"></a>故云非故耳。<a id="a-2F"></a>若前念已古。<a id="a-2G"></a>后念已新。<a id="a-2H"></a>新不至古。<a id="a-2I"></a>古不待新。<a id="a-2J"></a>前后不相至。<a id="a-2K"></a>故不迁也。<a id="a-2L"></a>又虽两人初相见。<a id="a-2M"></a>只如举手交臂之顷。<a id="a-2N"></a>早已往矣。<a id="a-2O"></a>此取速疾也。<a id="a-2P"></a>故云。<a id="a-2Q"></a>昔物自在昔。<a id="a-2R"></a>今物自在今。<a id="a-2S"></a>如红颜自在童子之身。<a id="a-2T"></a>白首自处老年之体。<a id="a-2U"></a>所以云。<a id="a-2V"></a>人则谓少壮同体。<a id="a-2W"></a>百龄一质。<a id="a-2X"></a>徒知年往。<a id="a-2Y"></a>不觉形随。<a id="a-2Z"></a>是以梵志出家。<a id="a-2a"></a>白首而归。<a id="a-2b"></a>邻人见之曰。<a id="a-2c"></a>昔人尚存乎。<a id="a-2d"></a>梵志曰。<a id="a-2e"></a>吾犹昔人。<a id="a-2f"></a>非昔人也。<a id="a-2g"></a>邻人皆愕然非其言。<a id="a-2h"></a>所谓有力者负之而趋。<a id="a-2i"></a>昧者不觉。<a id="a-2j"></a>其斯之谓欤。<a id="a-2k"></a>吾犹昔人者。<a id="a-2l"></a>犹者。<a id="a-2m"></a>似也。<a id="a-2n"></a>吾虽此身似于昔人。<a id="a-2o"></a>然童颜自在于昔。<a id="a-2p"></a>今衰老之相。<a id="a-2q"></a>自在于今。<a id="a-2r"></a>则非昔人也。<a id="a-2s"></a>故云。<a id="a-2t"></a>徒知年往。<a id="a-2u"></a>不觉形随。<a id="a-2v"></a>世人虽知岁月在于往古。<a id="a-2w"></a>岂觉当时之貌。<a id="a-2x"></a>亦随年在于昔时。<a id="a-2y"></a>则童子不至老年。<a id="a-2z"></a>老年不至童子。<a id="a-30"></a>刹那不相知。<a id="a-31"></a>念念不相待。<a id="a-32"></a>岂得少壮同体。<a id="a-33"></a>百龄一质耶。<a id="a-34"></a>又年往形亦往。<a id="a-35"></a>此是迁义。<a id="a-36"></a>即此迁中有不迁也。<a id="a-37"></a>往年在往时。<a id="a-38"></a>往形在往日。<a id="a-39"></a>是谓不迁。<a id="a-3A"></a>而人乃谓往日之人。<a id="a-3B"></a>迁至今日。<a id="a-3C"></a>是谓惑矣。<a id="a-3D"></a>又昔自在昔。<a id="a-3E"></a>何须迁至今。<a id="a-3F"></a>今自在今。<a id="a-3G"></a>何须迁至昔。<a id="a-3H"></a>故论云。<a id="a-3I"></a>是以言往不必往。<a id="a-3J"></a>古今常存。<a id="a-3K"></a>以其不动。<a id="a-3L"></a>称去不必去。<a id="a-3M"></a>谓不从今至古。<a id="a-3N"></a>以其不来。<a id="a-3O"></a>经中言迁。<a id="a-3P"></a>未必即迁。<a id="a-3Q"></a>以古在古。<a id="a-3R"></a>以今在今故也。<a id="a-3S"></a>所以言无常者。<a id="a-3T"></a>防人之常执。<a id="a-3U"></a>言常住者。<a id="a-3V"></a>防人之断执。<a id="a-3W"></a>言虽乖而理不异。<a id="a-3X"></a>语虽反而真不迁。<a id="a-3Y"></a>不可随方便有无之言。<a id="a-3Z"></a>迷一心不迁之性。<a id="a-3a"></a>又解云。<a id="a-3b"></a>如梵志白首而归。<a id="a-3c"></a>邻人谓少壮同体。<a id="a-3d"></a>故云昔人尚存乎。<a id="a-3e"></a>所谓有力者。<a id="a-3f"></a>则三藏等事。<a id="a-3g"></a>无常冥运。<a id="a-3h"></a>力负夜趋。<a id="a-3i"></a>交臂恒新。<a id="a-3j"></a>念念舍故。<a id="a-3k"></a>而常见昧之。<a id="a-3l"></a>谓是固矣。<a id="a-3m"></a>邻人不觉。<a id="a-3n"></a>此之谓欤。<a id="a-3o"></a>又有力者。<a id="a-3p"></a>即无常之大力也。<a id="a-3q"></a>世间未有一法。<a id="a-3r"></a>不被无常吞。<a id="a-3s"></a>故云。<a id="a-3t"></a>然则庄生之所以藏山。<a id="a-3u"></a>仲尼之所以临川。<a id="a-3v"></a>斯皆感往者之难留。<a id="a-3w"></a>岂曰排今而可往。<a id="a-3x"></a>庄子本意。<a id="a-3y"></a>说不住之法。<a id="a-3z"></a>念念恒新。<a id="a-40"></a>物物各住。<a id="a-41"></a>各住相因而不相到。<a id="a-42"></a>即不迁也。<a id="a-43"></a>于惑者。<a id="a-44"></a>则为无常不住。<a id="a-45"></a>新新生灭。<a id="a-46"></a>而谓之迁。<a id="a-47"></a>若智者。<a id="a-48"></a>则了性空无知。<a id="a-49"></a>念念无生。<a id="a-4A"></a>谓之不迁。<a id="a-4B"></a>庄子有三藏。<a id="a-4C"></a>谓藏山于泽。<a id="a-4D"></a>藏舟于壑。<a id="a-4E"></a>藏天下于天下。<a id="a-4F"></a>谓之固者。<a id="a-4G"></a>不然也。<a id="a-4H"></a>然无常夜半负之而趋。<a id="a-4I"></a>昧者不觉也。<a id="a-4J"></a>三藏者。<a id="a-4K"></a>藏人于屋。<a id="a-4L"></a>藏物于器。<a id="a-4M"></a>此小藏也。<a id="a-4N"></a>藏舟于壑。<a id="a-4O"></a>藏山于泽。<a id="a-4P"></a>此大藏也。<a id="a-4Q"></a>藏天下于天下。<a id="a-4R"></a>此无所藏。<a id="a-4S"></a>然大小虽异。<a id="a-4T"></a>藏皆得宜。<a id="a-4U"></a>犹念念迁流。<a id="a-4V"></a>新新移改。<a id="a-4W"></a>是知变化之道。<a id="a-4X"></a>无处可逃也。<a id="a-4Y"></a>夫藏天下于天下者。<a id="a-4Z"></a>岂藏之哉。<a id="a-4a"></a>盖无所藏也。<a id="a-4b"></a>孔子在川上曰。<a id="a-4c"></a>逝者如斯夫。<a id="a-4d"></a>不舍昼夜。<a id="a-4e"></a>逝者往也。<a id="a-4f"></a>浩浩迅流。<a id="a-4g"></a>未曾暂住。<a id="a-4h"></a>昼夜常然。<a id="a-4i"></a>亦叹世人之不觉。<a id="a-4j"></a>故云。<a id="a-4k"></a>斯皆感往者之难留。<a id="a-4l"></a>岂曰排今而可往。<a id="a-4m"></a>此庄孔俱叹逝往难留。<a id="a-4n"></a>皆说无常去也。<a id="a-4o"></a>岂可推今日物到昔日乎。<a id="a-4p"></a>若今日不到昔。<a id="a-4q"></a>即今日自在今。<a id="a-4r"></a>昔日自在昔。<a id="a-4s"></a>则今昔显然。<a id="a-4t"></a>俱不迁也。<a id="a-4u"></a>故云。<a id="a-4v"></a>何者。<a id="a-4w"></a>人则求古于今。<a id="a-4x"></a>谓其不住。<a id="a-4y"></a>吾则求今于古。<a id="a-4z"></a>知其不去。<a id="a-50"></a>今若至古。<a id="a-51"></a>古应有今。<a id="a-52"></a>古若至今。<a id="a-53"></a>今应有古。<a id="a-54"></a>今而无古。<a id="a-55"></a>以知不来。<a id="a-56"></a>古而无今。<a id="a-57"></a>以知不去。<a id="a-58"></a>若古不至今。<a id="a-59"></a>今不至古。<a id="a-5A"></a>事各性住。<a id="a-5B"></a>有何物而可去来。<a id="a-5C"></a>大涅槃经云。<a id="a-5D"></a>人命不停。<a id="a-5E"></a>过于山水。<a id="a-5F"></a>夫无常有二。<a id="a-5G"></a>一者败坏无常。<a id="a-5H"></a>二者念念无常。<a id="a-5I"></a>人只知坏灭无常。<a id="a-5J"></a>而不觉念念无常。<a id="a-5K"></a>论云。<a id="a-5L"></a>若动而静。<a id="a-5M"></a>似去而留。<a id="a-5N"></a>经说无常速疾。<a id="a-5O"></a>犹似流动。<a id="a-5P"></a>据理虽则无常。<a id="a-5Q"></a>前后不相往来。<a id="a-5R"></a>故如静也。<a id="a-5S"></a>虽则念念谢往。<a id="a-5T"></a>古今各性而住。<a id="a-5U"></a>当处自寂。<a id="a-5V"></a>故如留也。<a id="a-5W"></a>又。<a id="a-5X"></a>虽说古今各性而住。<a id="a-5Y"></a>当处自寂。<a id="a-5Z"></a>而宛然念念不住。<a id="a-5a"></a>前后相续也。<a id="a-5b"></a>则非常非断。<a id="a-5c"></a>非动非静。<a id="a-5d"></a>见物性之原也。</p>
  <p id="a5e">古德问云。<a id="a-5f"></a>各性而住。<a id="a-5g"></a>似如小乘。<a id="a-5h"></a>执诸法各有自性。<a id="a-5i"></a>又何异纳衣梵志言。<a id="a-5j"></a>一切众生其性各异。</p>
  <p id="a5k">答。<a id="a-5l"></a>为破去来。<a id="a-5m"></a>明无去来。<a id="a-5n"></a>所以据体言之。<a id="a-5o"></a>故云各性而住。<a id="a-5p"></a>非决定义。<a id="a-5q"></a>则以无性而为性。<a id="a-5r"></a>不同外道二乘。<a id="a-5s"></a>执有决定自性。<a id="a-5t"></a>从此向彼。<a id="a-5u"></a>若不执有定性去来。<a id="a-5v"></a>亦不说各性而住。<a id="a-5w"></a>故论云。<a id="a-5x"></a>言往不必往。<a id="a-5y"></a>闲人之常想。<a id="a-5z"></a>称住不必住。<a id="a-60"></a>释人之所住耳。<a id="a-61"></a>又刘湛注云。<a id="a-62"></a>庄子藏山。<a id="a-63"></a>仲尼临川者。<a id="a-64"></a>庄子意明前山非后山。<a id="a-65"></a>夫子意明前水非后水。<a id="a-66"></a>半夜有力负之而趋者。<a id="a-67"></a>即生住异灭四时。<a id="a-68"></a>念念迁流不停也。<a id="a-69"></a>是以若心外取法。<a id="a-6A"></a>妄梦所见。<a id="a-6B"></a>情谓去来。<a id="a-6C"></a>则念念轮回。<a id="a-6D"></a>心随境转。<a id="a-6E"></a>尚不觉无常粗相。<a id="a-6F"></a>焉能悟不迁之密旨乎。<a id="a-6G"></a>若能见法是心。<a id="a-6H"></a>随缘了性。<a id="a-6I"></a>无一法从外而入。<a id="a-6J"></a>无一法从内而生。<a id="a-6K"></a>无一法和合而有。<a id="a-6L"></a>无一法自然而成。<a id="a-6M"></a>如是。<a id="a-6N"></a>则尚不见一微毫住相。<a id="a-6O"></a>宁观万法去来。<a id="a-6P"></a>斯乃彻底明宗。<a id="a-6Q"></a>透峰见性。<a id="a-6R"></a>心心常合道。<a id="a-6S"></a>念念不违宗。<a id="a-6T"></a>去住同时。<a id="a-6U"></a>古今一贯。<a id="a-6V"></a>故法华经云。<a id="a-6W"></a>我观久远。<a id="a-6X"></a>犹若今日。<a id="a-6Y"></a>维摩经云。<a id="a-6Z"></a>法无去来。<a id="a-6a"></a>常不住故。<a id="a-6b"></a>若了此无所住之真心。<a id="a-6c"></a>不变异之妙性。<a id="a-6d"></a>方究竟明不迁矣。<a id="a-6e"></a>已上论中。<a id="a-6f"></a>所引内外之经典。<a id="a-6g"></a>借世相之古今。<a id="a-6h"></a>寄明不迁。<a id="a-6i"></a>同入真实。<a id="a-6j"></a>是以时因法立。<a id="a-6k"></a>法自本无。<a id="a-6l"></a>所依之法体犹空。<a id="a-6m"></a>能依之古今奚有。<a id="a-6n"></a>若假方隅而辩法。<a id="a-6o"></a>因指见月而无妨。<a id="a-6p"></a>或徇方便而迷真。<a id="a-6q"></a>执解违宗而反误。<a id="a-6r"></a>故信心铭云。<a id="a-6s"></a>信心不二。<a id="a-6t"></a>不二信心。<a id="a-6u"></a>言语道断。<a id="a-6v"></a>非去来今。<a id="a-6w"></a>第二。<a id="a-6x"></a>依火焰起灭喻中之义。<a id="a-6y"></a>同前。<a id="a-6z"></a>初唯焰者。<a id="a-70"></a>谓焰起灭。<a id="a-71"></a>有其二义。<a id="a-72"></a>一前焰谢灭。<a id="a-73"></a>引起后焰。<a id="a-74"></a>后焰无体而能知前。<a id="a-75"></a>前焰已灭。<a id="a-76"></a>复无所知。<a id="a-77"></a>是故各各皆不相知。<a id="a-78"></a>二前焰若未灭。<a id="a-79"></a>亦依前引。<a id="a-7A"></a>无体。<a id="a-7B"></a>故无能知。<a id="a-7C"></a>后焰未至。<a id="a-7D"></a>故无所知。<a id="a-7E"></a>是故彼亦各不相知。<a id="a-7F"></a>妄法亦尔。<a id="a-7G"></a>刹那生灭。<a id="a-7H"></a>不能自立。<a id="a-7I"></a>谓已灭未生。<a id="a-7J"></a>无物可知。<a id="a-7K"></a>生已则灭。<a id="a-7L"></a>无体可知。<a id="a-7M"></a>是故皆无所有也。<a id="a-7N"></a>斯则流金砾石而不热也。<a id="a-7O"></a>二依所依者。<a id="a-7P"></a>谓彼火焰。<a id="a-7Q"></a>即由于此无体无用不相知故。<a id="a-7R"></a>而有起灭虚妄之相。<a id="a-7S"></a>是则揽非有而为有也。<a id="a-7T"></a>妄法亦尔。<a id="a-7U"></a>依此无所依之真理。<a id="a-7V"></a>方是妄法。<a id="a-7W"></a>是亦非有为有也。<a id="a-7X"></a>三唯所依者。<a id="a-7Y"></a>推起灭之焰。<a id="a-7Z"></a>体用俱无。<a id="a-7a"></a>无焰之理。<a id="a-7b"></a>挺然显现。<a id="a-7c"></a>是则无妄法之有。<a id="a-7d"></a>有妄法之无。<a id="a-7e"></a>湛然显现。<a id="a-7f"></a>遂令缘起之相。<a id="a-7g"></a>相无不尽。<a id="a-7h"></a>无性之理。<a id="a-7i"></a>理无不现。<a id="a-7j"></a>又火依薪有。<a id="a-7k"></a>薪是可燃。<a id="a-7l"></a>火即是燃。<a id="a-7m"></a>以燃因可燃。<a id="a-7n"></a>则燃无体。<a id="a-7o"></a>可燃因燃。<a id="a-7p"></a>则可燃无体。<a id="a-7q"></a>又前焰已灭。<a id="a-7r"></a>后焰未生。<a id="a-7s"></a>中间无住。<a id="a-7t"></a>如一念之上。<a id="a-7u"></a>即有三时。<a id="a-7v"></a>已灭为已生。<a id="a-7w"></a>未生为未生。<a id="a-7x"></a>生已即减是生时。<a id="a-7y"></a>故净名经云。<a id="a-7z"></a>若过去生。<a id="a-80"></a>过去生已灭。<a id="a-81"></a>若未来生。<a id="a-82"></a>未来生未至。<a id="a-83"></a>若现在生。<a id="a-84"></a>现在生无住。<a id="a-85"></a>经云。<a id="a-86"></a>比丘。<a id="a-87"></a>汝今即时。<a id="a-88"></a>亦生亦老亦灭。<a id="a-89"></a>故三时无体。<a id="a-8A"></a>无可相知也。<a id="a-8B"></a>第三依风有动作。<a id="a-8C"></a>喻妄用依真起。<a id="a-8D"></a>三义同前。<a id="a-8E"></a>一唯动者。<a id="a-8F"></a>离所动之物。<a id="a-8G"></a>风之动相了不可得。<a id="a-8H"></a>无可相知。<a id="a-8I"></a>妄法亦尔。<a id="a-8J"></a>离所依真体不可得故。<a id="a-8K"></a>无可相知。<a id="a-8L"></a>斯则旋岚偃岳而常静也。<a id="a-8M"></a>二依所依者。<a id="a-8N"></a>谓风不能自动。<a id="a-8O"></a>要依物现动。<a id="a-8P"></a>动无自体可以知物。<a id="a-8Q"></a>物不自动。<a id="a-8R"></a>随风无体。<a id="a-8S"></a>不能知。<a id="a-8T"></a>风法中能依妄法。<a id="a-8U"></a>要依真立。<a id="a-8V"></a>无体知真。<a id="a-8W"></a>真随妄隐。<a id="a-8X"></a>无相知妄。<a id="a-8Y"></a>三唯所依者。<a id="a-8Z"></a>谓风鼓于物。<a id="a-8a"></a>动唯物动。<a id="a-8b"></a>风相皆尽。<a id="a-8c"></a>无可相知。<a id="a-8d"></a>妄法作用。<a id="a-8e"></a>自本性空。<a id="a-8f"></a>唯所依真。<a id="a-8g"></a>挺然显现。<a id="a-8h"></a>是故妄法全尽而不灭。<a id="a-8i"></a>真性全隐而恒露。<a id="a-8j"></a>能所熏等。<a id="a-8k"></a>法本自尔。<a id="a-8l"></a>思之可见。<a id="a-8m"></a>第四依地有任持者。<a id="a-8n"></a>喻妄为真所持。<a id="a-8o"></a>三义同前。<a id="a-8p"></a>初地界因依。<a id="a-8q"></a>有二种义。<a id="a-8r"></a>一约自类。<a id="a-8s"></a>二约异类。<a id="a-8t"></a>前中。<a id="a-8u"></a>从金刚际。<a id="a-8v"></a>上至地面。<a id="a-8w"></a>皆上依下。<a id="a-8x"></a>下持上。<a id="a-8y"></a>展转因依而得安住。<a id="a-8z"></a>然上能依。<a id="a-90"></a>皆离所无体而能知下。<a id="a-91"></a>然下能持。<a id="a-92"></a>皆亦离所无体可令知上。<a id="a-93"></a>又上上能依。<a id="a-94"></a>彻至于下。<a id="a-95"></a>无下可相知。<a id="a-96"></a>下下能持。<a id="a-97"></a>彻至于上。<a id="a-98"></a>无上可相知。<a id="a-99"></a>是故若依若持。<a id="a-9A"></a>相无不尽。<a id="a-9B"></a>所现妄法。<a id="a-9C"></a>当知亦尔。<a id="a-9D"></a>必粗依细。<a id="a-9E"></a>谓苦报依于业。<a id="a-9F"></a>业依无明造。<a id="a-9G"></a>无明依所造。<a id="a-9H"></a>展转无体。<a id="a-9I"></a>无物可相知。<a id="a-9J"></a>斯则厚载万物而不仁也。<a id="a-9K"></a>肇公亦曰。<a id="a-9L"></a>乾坤倒覆。<a id="a-9M"></a>无谓不静也。<a id="a-9N"></a>老子云。<a id="a-9O"></a>天地不仁。<a id="a-9P"></a>以万物为刍狗。<a id="a-9Q"></a>经云。<a id="a-9R"></a>譬如大地。<a id="a-9S"></a>荷四重任。<a id="a-9T"></a>而无疲厌也。<a id="a-9U"></a>不仁者。<a id="a-9V"></a>不恃仁德也。<a id="a-9W"></a>犹如草狗。<a id="a-9X"></a>岂有吠守之能。<a id="a-9Y"></a>故云唯道无心。<a id="a-9Z"></a>万物圆备矣。<a id="a-9a"></a>二约异类者。<a id="a-9b"></a>如经云。<a id="a-9c"></a>地轮依水轮。<a id="a-9d"></a>水轮依风轮。<a id="a-9e"></a>风轮依虚空。<a id="a-9f"></a>虚空无所依。<a id="a-9g"></a>准此妄境依妄心。<a id="a-9h"></a>妄心依本识。<a id="a-9i"></a>本识依如来藏。<a id="a-9j"></a>如来藏。<a id="a-9k"></a>无所依。<a id="a-9l"></a>是故若离如来藏。<a id="a-9m"></a>余诸妄法。<a id="a-9n"></a>各互相依。<a id="a-9o"></a>无体能相知。<a id="a-9p"></a>是则妄法无不皆尽。<a id="a-9q"></a>二依所依者。<a id="a-9r"></a>地界正由各无自性。<a id="a-9s"></a>而得存立。<a id="a-9t"></a>向若有体。<a id="a-9u"></a>则不相依。<a id="a-9v"></a>不相依故。<a id="a-9w"></a>不得有法。<a id="a-9x"></a>是故揽此无性。<a id="a-9y"></a>以成彼法。<a id="a-9z"></a>法合可知。<a id="a-A0"></a>三唯所依者。<a id="a-A1"></a>谓揽无性成彼法者。<a id="a-A2"></a>是则彼法无不皆尽。<a id="a-A3"></a>而未曾不灭。<a id="a-A4"></a>唯无性理而独现前。<a id="a-A5"></a>又既不相知。<a id="a-A6"></a>何缘种种。<a id="a-A7"></a>答。<a id="a-A8"></a>此有四因。<a id="a-A9"></a>一由妄分别。<a id="a-AA"></a>二诸识熏习。<a id="a-AB"></a>三由无性不相知。<a id="a-AC"></a>四真如随缘。<a id="a-AD"></a>然此四因。<a id="a-AE"></a>但是一致。<a id="a-AF"></a>谓由妄分别为缘。<a id="a-AG"></a>令真如不守自性。<a id="a-AH"></a>随缘成有。<a id="a-AI"></a>诸识熏习。<a id="a-AJ"></a>展转无穷。<a id="a-AK"></a>若达妄原。<a id="a-AL"></a>成净缘起。<a id="a-AM"></a>前所疑云。<a id="a-AN"></a>为是种种。<a id="a-AO"></a>为是一性。<a id="a-AP"></a>今答云。<a id="a-AQ"></a>常种种。<a id="a-AR"></a>常一性。<a id="a-AS"></a>又难云。<a id="a-AT"></a>一性随于种种。<a id="a-AU"></a>则失真谛。<a id="a-AV"></a>种种随于一性。<a id="a-AW"></a>则坏俗谛。<a id="a-AX"></a>今答云。<a id="a-AY"></a>此二互相成立。<a id="a-AZ"></a>岂当相乖。<a id="a-Aa"></a>性非事外。<a id="a-Ab"></a>曾何乖于种种。<a id="a-Ac"></a>种种性空。<a id="a-Ad"></a>曾何乖于一性。<a id="a-Ae"></a>由无性故有。<a id="a-Af"></a>一性能成种种。<a id="a-Ag"></a>缘生故空。<a id="a-Ah"></a>种种能成一性。<a id="a-Ai"></a>是以缘起之法。<a id="a-Aj"></a>总有四义。<a id="a-Ak"></a>一缘生故有。<a id="a-Al"></a>即妄心分别有。<a id="a-Am"></a>及诸识熏习是也。<a id="a-An"></a>二缘生故空。<a id="a-Ao"></a>即诸法无作用。<a id="a-Ap"></a>亦无有体性是也。<a id="a-Aq"></a>三无性故有。<a id="a-Ar"></a>以有空义故。<a id="a-As"></a>一切法得成也。<a id="a-At"></a>四无性故空。<a id="a-Au"></a>即一切空无性也。<a id="a-Av"></a>复次性有二义。<a id="a-Aw"></a>一有。<a id="a-Ax"></a>二空。<a id="a-Ay"></a>又二义。<a id="a-Az"></a>一不变。<a id="a-B0"></a>二随缘。<a id="a-B1"></a>以有义。<a id="a-B2"></a>故说二空所显。<a id="a-B3"></a>即法性本无生也。<a id="a-B4"></a>以空义。<a id="a-B5"></a>故说依他无性。<a id="a-B6"></a>即是圆成。<a id="a-B7"></a>即各不相知。<a id="a-B8"></a>以有义。<a id="a-B9"></a>故说不变。<a id="a-BA"></a>以空义。<a id="a-BB"></a>故说随缘。<a id="a-BC"></a>此二不二。<a id="a-BD"></a>随缘即是不变。<a id="a-BE"></a>不变故能随缘。<a id="a-BF"></a>若唯不变性。<a id="a-BG"></a>何预于法。<a id="a-BH"></a>若但随缘。<a id="a-BI"></a>岂称真性。<a id="a-BJ"></a>又若性离于法。<a id="a-BK"></a>则成断灭。<a id="a-BL"></a>法离于性。<a id="a-BM"></a>则本无今有。<a id="a-BN"></a>又法若即性。<a id="a-BO"></a>性常应常。<a id="a-BP"></a>性若即法。<a id="a-BQ"></a>法灭应灭。<a id="a-BR"></a>此二相成。<a id="a-BS"></a>非常非断。<a id="a-BT"></a>此二相夺。<a id="a-BU"></a>非有非空。<a id="a-BV"></a>为中道义。<a id="a-BW"></a>经颂云。<a id="a-BX"></a>眼耳鼻舌身。<a id="a-BY"></a>心意诸情根。<a id="a-BZ"></a>以此常流转。<a id="a-Ba"></a>而无能转者。<a id="a-Bb"></a>以眼等八识。<a id="a-Bc"></a>为能所熏。<a id="a-Bd"></a>展转为因而常流转。<a id="a-Be"></a>无别我人。<a id="a-Bf"></a>故云而无能转者。<a id="a-Bg"></a>是以举体性空。<a id="a-Bh"></a>方成流转。<a id="a-Bi"></a>即此八识各无体性。<a id="a-Bj"></a>故无实我法而为其主。<a id="a-Bk"></a>向若有性。<a id="a-Bl"></a>不可熏变。<a id="a-Bm"></a>安得流转。<a id="a-Bn"></a>故知趣生同异。<a id="a-Bo"></a>受报妍媸。<a id="a-Bp"></a>皆由识种。<a id="a-Bq"></a>悉依于心。<a id="a-Br"></a>如流依水。<a id="a-Bs"></a>似火依薪。<a id="a-Bt"></a>续续无知。<a id="a-Bu"></a>新新不住。<a id="a-Bv"></a>善趣恶趣。<a id="a-Bw"></a>即是总报。<a id="a-Bx"></a>由业熏心。<a id="a-By"></a>受所受报。<a id="a-Bz"></a>如水漂流不断。<a id="a-C0"></a>虽然流转。<a id="a-C1"></a>而无转者。<a id="a-C2"></a>故云以此常流转。<a id="a-C3"></a>而无能转者。<a id="a-C4"></a>释论云。<a id="a-C5"></a>如瀑流水。<a id="a-C6"></a>非断非常。<a id="a-C7"></a>相续长时。<a id="a-C8"></a>有所漂溺。<a id="a-C9"></a>此识亦尔。<a id="a-CA"></a>从无始来。<a id="a-CB"></a>刹那刹那。<a id="a-CC"></a>果生因灭。<a id="a-CD"></a>果生故非断。<a id="a-CE"></a>因灭故非常。<a id="a-CF"></a>漂溺有情。<a id="a-CG"></a>令不出离。<a id="a-CH"></a>华严经云。<a id="a-CI"></a>一切众生。<a id="a-CJ"></a>为大瀑水。<a id="a-CK"></a>波浪所没。<a id="a-CL"></a>楞伽经云。<a id="a-CM"></a>藏识海常住。<a id="a-CN"></a>境界风所动。<a id="a-CO"></a>唯识论云。<a id="a-CP"></a>恒转如瀑流。<a id="a-CQ"></a>起信论云。<a id="a-CR"></a>如大海水。<a id="a-CS"></a>因风波动等。<a id="a-CT"></a>又以虚妄中有其二义。<a id="a-CU"></a>一虚转。<a id="a-CV"></a>二无转。<a id="a-CW"></a>故常种种。<a id="a-CX"></a>常一性也。<a id="a-CY"></a>虚转故。<a id="a-CZ"></a>俗不异真而俗相立。<a id="a-Ca"></a>无转故。<a id="a-Cb"></a>真不异俗而真体存。<a id="a-Cc"></a>故互不相违也。<a id="a-Cd"></a>法性本无生者。<a id="a-Ce"></a>法性者。<a id="a-Cf"></a>法谓差别依正等法。<a id="a-Cg"></a>性谓彼法所依体性。<a id="a-Ch"></a>即法之性。<a id="a-Ci"></a>故名为法性。<a id="a-Cj"></a>又性以不变为义。<a id="a-Ck"></a>即此可轨。<a id="a-Cl"></a>亦名为法。<a id="a-Cm"></a>此则性即法。<a id="a-Cn"></a>故名为法性。<a id="a-Co"></a>此二义。<a id="a-Cp"></a>并约不变释也。<a id="a-Cq"></a>又即一切法各无性。<a id="a-Cr"></a>故名为法性。<a id="a-Cs"></a>即随缘之性。<a id="a-Ct"></a>法即性也。<a id="a-Cu"></a>本无生者。<a id="a-Cv"></a>本有二义。<a id="a-Cw"></a>一约不变。<a id="a-Cx"></a>本谓原本。<a id="a-Cy"></a>本来不生。<a id="a-Cz"></a>随缘故生。<a id="a-D0"></a>二约随缘。<a id="a-D1"></a>有此法来。<a id="a-D2"></a>本自不生。<a id="a-D3"></a>非待灭无。<a id="a-D4"></a>即示现生时本不生。<a id="a-D5"></a>故云是中无能现。<a id="a-D6"></a>亦无所现物。<a id="a-D7"></a>则妄心分别。<a id="a-D8"></a>情计谓有。<a id="a-D9"></a>然有即不有。<a id="a-DA"></a>故云一切空无性。<a id="a-DB"></a>常有常空。<a id="a-DC"></a>是即万物之自虚。<a id="a-DD"></a>岂待宰割以求通哉。<a id="a-DE"></a>又约相待相夺。<a id="a-DF"></a>释不相知。<a id="a-DG"></a>言相待者。<a id="a-DH"></a>业无识种。<a id="a-DI"></a>不亲办体。<a id="a-DJ"></a>识无业种。<a id="a-DK"></a>不招苦乐。<a id="a-DL"></a>既互相待。<a id="a-DM"></a>则各无自性。<a id="a-DN"></a>言相夺者。<a id="a-DO"></a>以业夺因。<a id="a-DP"></a>唯由业招。<a id="a-DQ"></a>故因如虚空。<a id="a-DR"></a>以因夺缘。<a id="a-DS"></a>则唯心为体。<a id="a-DT"></a>故业如虚空。<a id="a-DU"></a>互夺独立。<a id="a-DV"></a>亦不能相知。<a id="a-DW"></a>互夺两亡。<a id="a-DX"></a>无可相知。<a id="a-DY"></a>又以无生。<a id="a-DZ"></a>故不相知。<a id="a-Da"></a>以缘夺因。<a id="a-Db"></a>故不自生。<a id="a-Dc"></a>以因夺缘。<a id="a-Dd"></a>故不他生。<a id="a-De"></a>因缘合辩。<a id="a-Df"></a>相待无性。<a id="a-Dg"></a>故不共生。<a id="a-Dh"></a>互夺双亡。<a id="a-Di"></a>无因岂生。<a id="a-Dj"></a>以此不生。<a id="a-Dk"></a>类于不知。<a id="a-Dl"></a>居然易了。<a id="a-Dm"></a>即以因为。<a id="a-Dn"></a>自以缘为他。<a id="a-Do"></a>合此为共。<a id="a-Dp"></a>离此为无因。<a id="a-Dq"></a>互有尚不相知。<a id="a-Dr"></a>互无岂能相知耳。<a id="a-Ds"></a>故知诸法相待。<a id="a-Dt"></a>皆无自性。<a id="a-Du"></a>如中论相待门说。<a id="a-Dv"></a>不空既破。<a id="a-Dw"></a>空法亦亡。<a id="a-Dx"></a>偈云。<a id="a-Dy"></a>若有不真法。<a id="a-Dz"></a>即应有真法。<a id="a-E0"></a>实无不真法。<a id="a-E1"></a>何得有真法。<a id="a-E2"></a>亦如因垢说净。<a id="a-E3"></a>垢性本无。<a id="a-E4"></a>净相何有。<a id="a-E5"></a>此相待一门。<a id="a-E6"></a>尽破诸法。<a id="a-E7"></a>以诸法皆是相待而有。<a id="a-E8"></a>未曾有一法。<a id="a-E9"></a>而能独立者。<a id="a-EA"></a>故因缘无性论云。<a id="a-EB"></a>阿难调达。<a id="a-EC"></a>并为世尊之弟。<a id="a-ED"></a>罗睺善星。<a id="a-EE"></a>同是如来之胤。<a id="a-EF"></a>而阿难常亲给侍。<a id="a-EG"></a>调达每兴害逆。<a id="a-EH"></a>罗睺则护珠莫犯。<a id="a-EI"></a>善星则破器难收。<a id="a-EJ"></a>以此而观。<a id="a-EK"></a>谅可知矣。<a id="a-EL"></a>若云各有自性。<a id="a-EM"></a>不可迁贸者。<a id="a-EN"></a>此殊不然。<a id="a-EO"></a>至如鹰化为鸠。<a id="a-EP"></a>本心顿尽。<a id="a-EQ"></a>橘变成枳。<a id="a-ER"></a>前味永消。<a id="a-ES"></a>故知有情无情。<a id="a-ET"></a>各无定性。<a id="a-EU"></a>但随心变。<a id="a-EV"></a>唯逐业生。<a id="a-EW"></a>遂有从凡入圣之门。<a id="a-EX"></a>转恶为善之事。<a id="a-EY"></a>大般若经云。<a id="a-EZ"></a>谓证诸法无性为性。<a id="a-Ea"></a>究竟圆满。<a id="a-Eb"></a>方名为佛。<a id="a-Ec"></a>故知建立三宝。<a id="a-Ed"></a>成佛事门。<a id="a-Ee"></a>皆从无性因缘。<a id="a-Ef"></a>而得兴显。<a id="a-Eg"></a>所以首楞严三昧经云。<a id="a-Eh"></a>尔时长老摩诃迦葉白佛言。<a id="a-Ei"></a>世尊。<a id="a-Ej"></a>我谓文殊师利法王子。<a id="a-Ek"></a>曾于先世。<a id="a-El"></a>已作佛事。<a id="a-Em"></a>现坐道场。<a id="a-En"></a>转于法轮。<a id="a-Eo"></a>示诸众生。<a id="a-Ep"></a>入大灭度。<a id="a-Eq"></a>佛言。<a id="a-Er"></a>如是如是。<a id="a-Es"></a>乃至迦葉。<a id="a-Et"></a>汝今且观首楞严三昧势力。<a id="a-Eu"></a>诸大菩萨以是力故。<a id="a-Ev"></a>示现入胎。<a id="a-Ew"></a>初生出家。<a id="a-Ex"></a>诣菩提树。<a id="a-Ey"></a>坐于道场。<a id="a-Ez"></a>转妙法轮。<a id="a-F0"></a>入般涅槃。<a id="a-F1"></a>分布舍利。<a id="a-F2"></a>而亦不舍菩萨之法。<a id="a-F3"></a>于般涅槃不毕竟灭。<a id="a-F4"></a>尔时长老摩诃迦葉。<a id="a-F5"></a>语文殊师利言。<a id="a-F6"></a>仁者。<a id="a-F7"></a>乃能施作如此希有难事。<a id="a-F8"></a>示现众生。<a id="a-F9"></a>文殊师利言。<a id="a-FA"></a>迦葉。<a id="a-FB"></a>于意云何。<a id="a-FC"></a>是耆阇崛山。<a id="a-FD"></a>谁之所造。<a id="a-FE"></a>是世界者。<a id="a-FF"></a>亦从何出。<a id="a-FG"></a>迦葉答言。<a id="a-FH"></a>文殊师利。<a id="a-FI"></a>一切世界。<a id="a-FJ"></a>水沫所成。<a id="a-FK"></a>亦从众生不可思议业因缘出。<a id="a-FL"></a>文殊师利言。<a id="a-FM"></a>一切诸法。<a id="a-FN"></a>亦从不可思议业因缘有。<a id="a-FO"></a>我于是事。<a id="a-FP"></a>无有功力。<a id="a-FQ"></a>所以者何。<a id="a-FR"></a>一切诸法。<a id="a-FS"></a>皆属因缘。<a id="a-FT"></a>无有主故。<a id="a-FU"></a>随意所成。<a id="a-FV"></a>若能解此。<a id="a-FW"></a>所为不难。<a id="a-FX"></a>释曰。<a id="a-FY"></a>若了一切法。<a id="a-FZ"></a>悉属因缘。<a id="a-Fa"></a>皆无自性。<a id="a-Fb"></a>但是心生。<a id="a-Fc"></a>则凡有施为。<a id="a-Fd"></a>何假功力。<a id="a-Fe"></a>以无性之理。<a id="a-Ff"></a>法尔之门。<a id="a-Fg"></a>随缘卷舒。<a id="a-Fh"></a>自在无碍。<a id="a-Fi"></a>华严经颂云。<a id="a-Fj"></a>如其心性而观察。<a id="a-Fk"></a>毕竟推求不可得。<a id="a-Fl"></a>一切诸法无有余。<a id="a-Fm"></a>悉入于如无体性。<a id="a-Fn"></a>又颂云。<a id="a-Fo"></a>譬如真如本自性。<a id="a-Fp"></a>其中未曾有一法。<a id="a-Fq"></a>不得自性是真性。<a id="a-Fr"></a>以如是业而回向。<a id="a-Fs"></a>华严论云。<a id="a-Ft"></a>一切众生迷根本智。<a id="a-Fu"></a>而有世间苦乐法者。<a id="a-Fv"></a>为智无性故。<a id="a-Fw"></a>随缘不觉。<a id="a-Fx"></a>苦乐业生。<a id="a-Fy"></a>为智无性故。<a id="a-Fz"></a>为苦所缠。<a id="a-G0"></a>方能自觉根本无性。<a id="a-G1"></a>众缘无性。<a id="a-G2"></a>万法自寂。<a id="a-G3"></a>若不觉苦时。<a id="a-G4"></a>以无性故。<a id="a-G5"></a>总不自知有性无性。<a id="a-G6"></a>如人因地而倒。<a id="a-G7"></a>因地而起。<a id="a-G8"></a>一切众生。<a id="a-G9"></a>因自心根本智而倒。<a id="a-GA"></a>亦因而起。<a id="a-GB"></a>又为智体无性。<a id="a-GC"></a>但随缘现。<a id="a-GD"></a>如空中响。<a id="a-GE"></a>应物成音。<a id="a-GF"></a>无性之智。<a id="a-GG"></a>但应缘分别。<a id="a-GH"></a>以分别故。<a id="a-GI"></a>痴爱随起。<a id="a-GJ"></a>又中观论。<a id="a-GK"></a>破应无如来偈云。<a id="a-GL"></a>邪见深厚者。<a id="a-GM"></a>则说无如来。<a id="a-GN"></a>如来寂灭相。<a id="a-GO"></a>分别有亦非。<a id="a-GP"></a>如是性空中。<a id="a-GQ"></a>思惟亦不可。<a id="a-GR"></a>如来灭度后。<a id="a-GS"></a>分别于有无。<a id="a-GT"></a>次总拂偈云。<a id="a-GU"></a>如来过戏论。<a id="a-GV"></a>而人生戏论。<a id="a-GW"></a>戏论破慧眼。<a id="a-GX"></a>是皆不见佛。<a id="a-GY"></a>论释云。<a id="a-GZ"></a>戏论名忆念。<a id="a-Ga"></a>分别此彼等。<a id="a-Gb"></a>此如来品。<a id="a-Gc"></a>初中后思惟如来定性不可得。<a id="a-Gd"></a>乃至五求四句皆非是。<a id="a-Ge"></a>故偈云。<a id="a-Gf"></a>如来无有性。<a id="a-Gg"></a>即是世间性。<a id="a-Gh"></a>如来无有性。<a id="a-Gi"></a>世间亦无性。<a id="a-Gj"></a>以如来一性空义。<a id="a-Gk"></a>知一切世间法。<a id="a-Gl"></a>悉皆无性。<a id="a-Gm"></a>同如来义。<a id="a-Gn"></a>华严演义中。<a id="a-Go"></a>引法华经偈云。<a id="a-Gp"></a>未来世诸佛。<a id="a-Gq"></a>虽说百千亿。<a id="a-Gr"></a>无数诸法门。<a id="a-Gs"></a>其实为一乘。<a id="a-Gt"></a>诸佛两足尊。<a id="a-Gu"></a>知法常无性。<a id="a-Gv"></a>佛种从缘起。<a id="a-Gw"></a>是故说一乘。<a id="a-Gx"></a>是法住法位。<a id="a-Gy"></a>世间相常住。<a id="a-Gz"></a>于道场知已。<a id="a-H0"></a>导师方便说。<a id="a-H1"></a>今但引两句。<a id="a-H2"></a>显诸法无性。<a id="a-H3"></a>成一性义耳。<a id="a-H4"></a>然上三偈。<a id="a-H5"></a>诸释不同。<a id="a-H6"></a>今直解经文。<a id="a-H7"></a>初一偈。<a id="a-H8"></a>明当佛开权。<a id="a-H9"></a>终归一实。<a id="a-HA"></a>故云其实为一乘。<a id="a-HB"></a>次偈释说一乘所以。<a id="a-HC"></a>以唯一性故。<a id="a-HD"></a>谓若有二性。<a id="a-HE"></a>容有两乘。<a id="a-HF"></a>既唯一性。<a id="a-HG"></a>故说一乘耳。<a id="a-HH"></a>知法常无性者。<a id="a-HI"></a>知即证知。<a id="a-HJ"></a>法谓所证知法。<a id="a-HK"></a>即色心等一切法也。<a id="a-HL"></a>常无性者。<a id="a-HM"></a>所证理也。<a id="a-HN"></a>即如无性理。<a id="a-HO"></a>觉诸法故。<a id="a-HP"></a>云何无性。<a id="a-HQ"></a>谓色心等从本已来。<a id="a-HR"></a>性相空寂。<a id="a-HS"></a>非自非他。<a id="a-HT"></a>非共非离。<a id="a-HU"></a>湛然常寂。<a id="a-HV"></a>故曰无性。<a id="a-HW"></a>而言常者。<a id="a-HX"></a>谓本来即无。<a id="a-HY"></a>非推之使无。<a id="a-HZ"></a>故曰常无性耳。<a id="a-Ha"></a>佛种从缘起者。<a id="a-Hb"></a>然有二义。<a id="a-Hc"></a>一约因种。<a id="a-Hd"></a>因种即正因佛性。<a id="a-He"></a>故涅槃经云。<a id="a-Hf"></a>佛性者。<a id="a-Hg"></a>即是无上菩提中道种子。<a id="a-Hh"></a>此种即前常无性理。<a id="a-Hi"></a>故涅槃经云。<a id="a-Hj"></a>佛性者。<a id="a-Hk"></a>即是第一义空。<a id="a-Hl"></a>无性。<a id="a-Hm"></a>即空义也。<a id="a-Hn"></a>缘即六度万行。<a id="a-Ho"></a>是缘因佛性。<a id="a-Hp"></a>起彼正因。<a id="a-Hq"></a>令得成佛。<a id="a-Hr"></a>是故说一乘者。<a id="a-Hs"></a>唯以佛性起于佛性。<a id="a-Ht"></a>更无余性。<a id="a-Hu"></a>故说一乘。<a id="a-Hv"></a>称理说也。<a id="a-Hw"></a>体同曰性。<a id="a-Hx"></a>相似名种。<a id="a-Hy"></a>故关中云。<a id="a-Hz"></a>如稻自生稻。<a id="a-I0"></a>不生余谷。<a id="a-I1"></a>此属性也。<a id="a-I2"></a>萌[卄/稈]华粒。<a id="a-I3"></a>其类无差。<a id="a-I4"></a>此属种也。<a id="a-I5"></a>二果种性。<a id="a-I6"></a>关中云。<a id="a-I7"></a>佛报唯佛。<a id="a-I8"></a>其理不差。<a id="a-I9"></a>即性义也。<a id="a-IA"></a>说法度人。<a id="a-IB"></a>类皆相似。<a id="a-IC"></a>此种义也。<a id="a-ID"></a>果之种性。<a id="a-IE"></a>缘真理生。<a id="a-IF"></a>故云从缘。<a id="a-IG"></a>故释此偈云。<a id="a-IH"></a>佛缘理生。<a id="a-II"></a>理既无二。<a id="a-IJ"></a>是故说一乘耳。<a id="a-IK"></a>意云。<a id="a-IL"></a>证理成佛。<a id="a-IM"></a>称理说一。<a id="a-IN"></a>此中知法常无性偈。<a id="a-IO"></a>全同华严出现品经云。<a id="a-IP"></a>如来成正觉时。<a id="a-IQ"></a>于其身中。<a id="a-IR"></a>普见一切众生成正觉。<a id="a-IS"></a>乃至普见一切众生入涅槃。<a id="a-IT"></a>皆同一性。<a id="a-IU"></a>所谓无性。<a id="a-IV"></a>乃至知一切法。<a id="a-IW"></a>皆无性故。<a id="a-IX"></a>得一切智。<a id="a-IY"></a>大悲相续。<a id="a-IZ"></a>救度众生。<a id="a-Ia"></a>谓知无性。<a id="a-Ib"></a>佛性同故。<a id="a-Ic"></a>准经文云。<a id="a-Id"></a>以知无性。<a id="a-Ie"></a>尚得一成一切皆成。<a id="a-If"></a>况不说一乘而度脱之。<a id="a-Ig"></a>后偈云。<a id="a-Ih"></a>是法住法位等者。<a id="a-Ii"></a>重释前偈。<a id="a-Ij"></a>言是法者。<a id="a-Ik"></a>即前所知之法。<a id="a-Il"></a>所以常无性者。<a id="a-Im"></a>由住真如正位故。<a id="a-In"></a>由缘无性。<a id="a-Io"></a>缘起即真。<a id="a-Ip"></a>由即真。<a id="a-Iq"></a>故云无性。<a id="a-Ir"></a>言法位者。<a id="a-Is"></a>即真如正位。<a id="a-It"></a>故智论。<a id="a-Iu"></a>说。<a id="a-Iv"></a>法性。<a id="a-Iw"></a>法界。<a id="a-Ix"></a>法住。<a id="a-Iy"></a>法位。<a id="a-Iz"></a>皆真如异名。<a id="a-J0"></a>世法即如。<a id="a-J1"></a>故皆常住。<a id="a-J2"></a>谓因乖常理。<a id="a-J3"></a>成三界无常。<a id="a-J4"></a>若解无常之实。<a id="a-J5"></a>即无常而成常矣。<a id="a-J6"></a>则常与无常。<a id="a-J7"></a>二理不偏。<a id="a-J8"></a>故涅槃经况之二鸟。<a id="a-J9"></a>飞止同居。<a id="a-JA"></a>今于道场。<a id="a-JB"></a>证知一切世间无常。<a id="a-JC"></a>即真常理。<a id="a-JD"></a>犹悬镜高堂。<a id="a-JE"></a>万像斯鉴。<a id="a-JF"></a>二而不二。<a id="a-JG"></a>不可言宣。<a id="a-JH"></a>以方便力。<a id="a-JI"></a>假以言说。<a id="a-JJ"></a>一乘尚是假说。<a id="a-JK"></a>况有二三。<a id="a-JL"></a>则一乘之理。<a id="a-JM"></a>至理无过。<a id="a-JN"></a>无性之宗。<a id="a-JO"></a>诸宗莫及。<a id="a-JP"></a>可谓宗镜之纲骨。<a id="a-JQ"></a>祖教之指南也。<a id="a-JR"></a>所以深密经云。<a id="a-JS"></a>一切诸法。<a id="a-JT"></a>皆无自性。<a id="a-JU"></a>无生无灭。<a id="a-JV"></a>本来寂静。<a id="a-JW"></a>自性涅槃。<a id="a-JX"></a>商主天子所问经云。<a id="a-JY"></a>若法是无。<a id="a-JZ"></a>即不自在。<a id="a-Ja"></a>若不自在。<a id="a-Jb"></a>是则无欲。<a id="a-Jc"></a>若无欲者。<a id="a-Jd"></a>则是真性。<a id="a-Je"></a>若是真性。<a id="a-Jf"></a>即名无性。</p>
 </body>
</html>