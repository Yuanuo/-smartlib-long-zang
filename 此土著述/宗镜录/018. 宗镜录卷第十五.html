<!doctype html>
<html id="z3IBX9m1e4" data-ver="1438">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第十五</h1>
  <p id="a2">问。<a id="a-3"></a>既博地凡夫。<a id="a-4"></a>位齐诸佛者。<a id="a-5"></a>云何不具诸佛神通作用。</p>
  <p id="a6">答。<a id="a-7"></a>非是不具。<a id="a-8"></a>但众生不知。<a id="a-9"></a>故华严宗云。<a id="a-A"></a>诸佛证众生之体。<a id="a-B"></a>用众生之用。<a id="a-C"></a>所以志公和尚歌云。<a id="a-D"></a>日昳未。<a id="a-E"></a>心地。<a id="a-F"></a>何曾安了义。<a id="a-G"></a>他家文字有亲疏。<a id="a-H"></a>莫起功夫求的意。<a id="a-I"></a>任踪横绝忌讳。<a id="a-J"></a>长在人间不居世。<a id="a-K"></a>运用元来声色中。<a id="a-L"></a>凡夫不了争为计。<a id="a-M"></a>如有学人问大安和尚。<a id="a-N"></a>如何是诸佛神通。<a id="a-O"></a>师云。<a id="a-P"></a>汝从何处来。<a id="a-Q"></a>对云。<a id="a-R"></a>江西来。<a id="a-S"></a>师云。<a id="a-T"></a>莫不谩语不。<a id="a-U"></a>对云。<a id="a-V"></a>终不谬言。<a id="a-W"></a>学人再问。<a id="a-X"></a>如何是神通。<a id="a-Y"></a>师云。<a id="a-Z"></a>果然妄语。<a id="a-a"></a>斯皆可验。<a id="a-b"></a>并是现前日用不知故。<a id="a-c"></a>诸佛将众生心中真如体相用三大之因。<a id="a-d"></a>为法报化三身之果。<a id="a-e"></a>岂可更论具不具耶。<a id="a-f"></a>如今若实未荐者。<a id="a-g"></a>但非生因之所生。<a id="a-h"></a>唯在了因之所了。<a id="a-i"></a>大涅槃经云。<a id="a-j"></a>生因者。<a id="a-k"></a>如泥作瓶。<a id="a-l"></a>了因者。<a id="a-m"></a>如灯照物。<a id="a-n"></a>若智灯才照。<a id="a-o"></a>凡圣一如。<a id="a-p"></a>若意解观之。<a id="a-q"></a>真俗似别。<a id="a-r"></a>然世间多执事相。<a id="a-s"></a>迷于真理。<a id="a-t"></a>故法华经云。<a id="a-u"></a>取相凡夫。<a id="a-v"></a>随宜为说。<a id="a-w"></a>金刚经云。<a id="a-x"></a>但凡夫之人。<a id="a-y"></a>贪着其事。<a id="a-z"></a>所以一切经论。<a id="a-10"></a>皆破众生身心事相等执。<a id="a-11"></a>如宝藏论离微品云。<a id="a-12"></a>夫经论者。<a id="a-13"></a>莫不就彼凡情。<a id="a-14"></a>破彼根量。<a id="a-15"></a>种种方便。<a id="a-16"></a>皆不住于形事。<a id="a-17"></a>若不住形事者。<a id="a-18"></a>则不须一切言说。<a id="a-19"></a>及以离微也。<a id="a-1A"></a>故经云。<a id="a-1B"></a>随宜说法。<a id="a-1C"></a>意趣难解。<a id="a-1D"></a>虽说种种之乘。<a id="a-1E"></a>皆是权接方便助道法也。<a id="a-1F"></a>然非究竟解脱涅槃。<a id="a-1G"></a>如有人于虚空中画作种种色相。<a id="a-1H"></a>及种种音声。<a id="a-1I"></a>然彼虚空。<a id="a-1J"></a>实无异相。<a id="a-1K"></a>受入变动。<a id="a-1L"></a>故知诸佛化身。<a id="a-1M"></a>及以说法。<a id="a-1N"></a>亦复如是。<a id="a-1O"></a>于实际中。<a id="a-1P"></a>都无一异。<a id="a-1Q"></a>是以天地合离。<a id="a-1R"></a>虚空合微。<a id="a-1S"></a>万物动作。<a id="a-1T"></a>变化无为。<a id="a-1U"></a>夫神中有智。<a id="a-1V"></a>智中有通。<a id="a-1W"></a>通有五种。<a id="a-1X"></a>智有三种。<a id="a-1Y"></a>何为五种通。<a id="a-1Z"></a>一曰道通。<a id="a-1a"></a>二曰神通。<a id="a-1b"></a>三曰依通。<a id="a-1c"></a>四曰报通。<a id="a-1d"></a>五曰妖通。<a id="a-1e"></a>妖通者。<a id="a-1f"></a>狐狸老变。<a id="a-1g"></a>木石精化。<a id="a-1h"></a>附傍人神。<a id="a-1i"></a>聪慧奇异。<a id="a-1j"></a>此谓妖通。<a id="a-1k"></a>何谓报通。<a id="a-1l"></a>鬼神逆知。<a id="a-1m"></a>诸天变化。<a id="a-1n"></a>中阴了生。<a id="a-1o"></a>神龙隐变。<a id="a-1p"></a>此谓报通。<a id="a-1q"></a>何谓依通。<a id="a-1r"></a>约法而知。<a id="a-1s"></a>缘身而用。<a id="a-1t"></a>乘符往来。<a id="a-1u"></a>药饵灵变。<a id="a-1v"></a>此谓依通。<a id="a-1w"></a>何谓神通。<a id="a-1x"></a>静心照物。<a id="a-1y"></a>宿命记持。<a id="a-1z"></a>种种分别。<a id="a-20"></a>皆随定力。<a id="a-21"></a>此谓神通。<a id="a-22"></a>何谓道通。<a id="a-23"></a>无心应物。<a id="a-24"></a>缘化万有。<a id="a-25"></a>水月空华。<a id="a-26"></a>影像无主。<a id="a-27"></a>此谓道通。<a id="a-28"></a>何谓三智。<a id="a-29"></a>一曰真智。<a id="a-2A"></a>二曰内智。<a id="a-2B"></a>三曰外智。<a id="a-2C"></a>何谓外智。<a id="a-2D"></a>谓分别根门。<a id="a-2E"></a>识了尘境。<a id="a-2F"></a>博览古今。<a id="a-2G"></a>皆通俗事。<a id="a-2H"></a>此名外智。<a id="a-2I"></a>何谓内智。<a id="a-2J"></a>自觉无明。<a id="a-2K"></a>割断烦恼。<a id="a-2L"></a>心意寂静。<a id="a-2M"></a>灭无有余。<a id="a-2N"></a>此名内智。<a id="a-2O"></a>何谓真智。<a id="a-2P"></a>体解无物。<a id="a-2Q"></a>本来寂静。<a id="a-2R"></a>通达无涯。<a id="a-2S"></a>净秽不二。<a id="a-2T"></a>故名真智。<a id="a-2U"></a>真智道通不可名目。<a id="a-2V"></a>余所有者。<a id="a-2W"></a>皆是邪伪。<a id="a-2X"></a>伪则不真。<a id="a-2Y"></a>邪则不正。<a id="a-2Z"></a>惑乱心生。<a id="a-2a"></a>迷于本性。<a id="a-2b"></a>是以深解离微。<a id="a-2c"></a>达彼诸有。<a id="a-2d"></a>自性本真。<a id="a-2e"></a>出于群品。<a id="a-2f"></a>夫智有邪正。<a id="a-2g"></a>通有真伪。<a id="a-2h"></a>若非法眼精明。<a id="a-2i"></a>难可辩了。<a id="a-2j"></a>是以俗间多信邪伪。<a id="a-2k"></a>少信正真。<a id="a-2l"></a>大教偃行。<a id="a-2m"></a>小乘现用。<a id="a-2n"></a>故知妙理难显也。<a id="a-2o"></a>百丈广语云。<a id="a-2p"></a>应物随形。<a id="a-2q"></a>变现诸趣。<a id="a-2r"></a>离我我所。<a id="a-2s"></a>犹属小用。<a id="a-2t"></a>是佛事门收。<a id="a-2u"></a>大用者。<a id="a-2v"></a>大身隐于无形。<a id="a-2w"></a>大音匿于希声。<a id="a-2x"></a>庞居士偈云。<a id="a-2y"></a>世人多重金。<a id="a-2z"></a>我爱刹那静。<a id="a-30"></a>金多乱人心。<a id="a-31"></a>静见真如性。<a id="a-32"></a>心通法亦通。<a id="a-33"></a>十八断行踪。<a id="a-34"></a>但自心无碍。<a id="a-35"></a>何愁神不通。<a id="a-36"></a>如是解者。<a id="a-37"></a>方入宗镜之中。<a id="a-38"></a>所有施为。<a id="a-39"></a>皆入律行。<a id="a-3A"></a>自然成办一切佛事。<a id="a-3B"></a>如净名私记云。<a id="a-3C"></a>得入律行者。<a id="a-3D"></a>如优波离章。<a id="a-3E"></a>是名奉律。<a id="a-3F"></a>是名善解。<a id="a-3G"></a>端坐不用。<a id="a-3H"></a>经营办供养具。<a id="a-3I"></a>而常作佛事。<a id="a-3J"></a>心行中求。<a id="a-3K"></a>已上并约性用心通。<a id="a-3L"></a>不约事解。<a id="a-3M"></a>或诸家兼事说者。<a id="a-3N"></a>或云众生理具。<a id="a-3O"></a>诸佛事圆。<a id="a-3P"></a>或云众生在因。<a id="a-3Q"></a>诸佛证果。<a id="a-3R"></a>或云众生客尘所遮。<a id="a-3S"></a>诸佛种现俱尽。<a id="a-3T"></a>或云众生妄见所隔。<a id="a-3U"></a>诸佛五眼。<a id="a-3V"></a>圆通。<a id="a-3W"></a>又台教。<a id="a-3X"></a>多约本迹。<a id="a-3Y"></a>明凡圣不二。<a id="a-3Z"></a>辩生佛之因果。<a id="a-3a"></a>故肇法师云。<a id="a-3b"></a>本迹虽殊。<a id="a-3c"></a>不思议一。<a id="a-3d"></a>所以湛然尊者。<a id="a-3e"></a>约三观四教十如十乘。<a id="a-3f"></a>一念三千等。<a id="a-3g"></a>于此迹门。<a id="a-3h"></a>论其十妙。<a id="a-3i"></a>若知迹门尚妙。<a id="a-3j"></a>本门可知。<a id="a-3k"></a>遂撮略色心不二等十门。<a id="a-3l"></a>明权实之宗。<a id="a-3m"></a>辩能所之化。<a id="a-3n"></a>故云。<a id="a-3o"></a>为实施权。<a id="a-3p"></a>则不二而二。<a id="a-3q"></a>开权显实。<a id="a-3r"></a>则二而不二。<a id="a-3s"></a>斯则始终明不二。<a id="a-3t"></a>十门者。<a id="a-3u"></a>一色心不二门者。<a id="a-3v"></a>且十如镜乃至无谛。<a id="a-3w"></a>一一皆有总别二意。<a id="a-3x"></a>总在一念。<a id="a-3y"></a>分别色心。<a id="a-3z"></a>何者。<a id="a-40"></a>初十如中。<a id="a-41"></a>相唯在色。<a id="a-42"></a>性唯在心。<a id="a-43"></a>体力作缘。<a id="a-44"></a>义兼色心。<a id="a-45"></a>因果唯心。<a id="a-46"></a>报唯约色。<a id="a-47"></a>十二因缘。<a id="a-48"></a>苦业两兼。<a id="a-49"></a>惑唯在心。<a id="a-4A"></a>四谛。<a id="a-4B"></a>则三兼色心。<a id="a-4C"></a>灭唯在心。<a id="a-4D"></a>二谛三谛。<a id="a-4E"></a>皆俗具色心。<a id="a-4F"></a>真中唯心。<a id="a-4G"></a>一实谛及无谛。<a id="a-4H"></a>准此可见。<a id="a-4I"></a>既知别已。<a id="a-4J"></a>摄别入总。<a id="a-4K"></a>一切诸法。<a id="a-4L"></a>无非心性。<a id="a-4M"></a>一性无性。<a id="a-4N"></a>三千宛然。<a id="a-4O"></a>当知心之色心。<a id="a-4P"></a>即心名变。<a id="a-4Q"></a>变名为造。<a id="a-4R"></a>造谓体用。<a id="a-4S"></a>是则非色非心。<a id="a-4T"></a>而色而心。<a id="a-4U"></a>唯色唯心。<a id="a-4V"></a>良由于此。<a id="a-4W"></a>故知但识一念。<a id="a-4X"></a>遍见己他生佛。<a id="a-4Y"></a>他生他佛。<a id="a-4Z"></a>尚与心同。<a id="a-4a"></a>况己心生佛。<a id="a-4b"></a>宁乖一念。<a id="a-4c"></a>故彼彼境法。<a id="a-4d"></a>差而不差。<a id="a-4e"></a>二内外不二门者。<a id="a-4f"></a>凡所观境。<a id="a-4g"></a>不出内外。<a id="a-4h"></a>外谓托彼依正色心。<a id="a-4i"></a>即空假中。<a id="a-4j"></a>即空假中妙故。<a id="a-4k"></a>色心体绝。<a id="a-4l"></a>唯一实性。<a id="a-4m"></a>无空假中。<a id="a-4n"></a>色心宛然。<a id="a-4o"></a>豁同真净。<a id="a-4p"></a>无复众生七方便异。<a id="a-4q"></a>不见国土净秽差品。<a id="a-4r"></a>而帝网依正。<a id="a-4s"></a>终自炳然。<a id="a-4t"></a>所言内者。<a id="a-4u"></a>先了外色心一念无念。<a id="a-4v"></a>唯内体三千即空假中。<a id="a-4w"></a>是则外法全为心性。<a id="a-4x"></a>心性无外。<a id="a-4y"></a>摄无不周。<a id="a-4z"></a>十方诸佛法界有情。<a id="a-50"></a>性体无殊。<a id="a-51"></a>一切咸遍。<a id="a-52"></a>谁云内外色心己他。<a id="a-53"></a>此即用向色心不二门成。<a id="a-54"></a>三修性不二门者。<a id="a-55"></a>性德只是界如一念。<a id="a-56"></a>此内界如。<a id="a-57"></a>三法具足。<a id="a-58"></a>性虽本尔籍智起修。<a id="a-59"></a>由修照性。<a id="a-5A"></a>由性发修。<a id="a-5B"></a>在性则全修成性。<a id="a-5C"></a>起修则全性成修。<a id="a-5D"></a>性无所移。<a id="a-5E"></a>修常宛尔。<a id="a-5F"></a>修又二种。<a id="a-5G"></a>顺修逆修。<a id="a-5H"></a>顺谓了性为行。<a id="a-5I"></a>逆谓背性成迷。<a id="a-5J"></a>迷了二心。<a id="a-5K"></a>心虽不二。<a id="a-5L"></a>逆顺二性。<a id="a-5M"></a>性事恒殊。<a id="a-5N"></a>可由事不移心。<a id="a-5O"></a>则令迷修成了。<a id="a-5P"></a>故须一期迷了。<a id="a-5Q"></a>照性成修。<a id="a-5R"></a>见性修心。<a id="a-5S"></a>二心俱泯。<a id="a-5T"></a>又了顺修对性。<a id="a-5U"></a>有离有合。<a id="a-5V"></a>离谓修性各三。<a id="a-5W"></a>合谓修二性一。<a id="a-5X"></a>修二各三共发性三。<a id="a-5Y"></a>是则修虽具九。<a id="a-5Z"></a>九只是三。<a id="a-5a"></a>为对性明修。<a id="a-5b"></a>故合修为二。<a id="a-5c"></a>二与一性。<a id="a-5d"></a>如水为波。<a id="a-5e"></a>二亦无二亦无波水。<a id="a-5f"></a>应知性指三障。<a id="a-5g"></a>是故具三。<a id="a-5h"></a>修从性成。<a id="a-5i"></a>成三法尔。<a id="a-5j"></a>达无修性。<a id="a-5k"></a>唯一妙乘。<a id="a-5l"></a>无所分别。<a id="a-5m"></a>法界洞朗。<a id="a-5n"></a>此由内外不二门成。<a id="a-5o"></a>四因果不二门者。<a id="a-5p"></a>众生心因。<a id="a-5q"></a>既具三轨。<a id="a-5r"></a>此因成果。<a id="a-5s"></a>名三涅槃。<a id="a-5t"></a>因果无殊。<a id="a-5u"></a>始终理一。<a id="a-5v"></a>若尔因德已具。<a id="a-5w"></a>何不住因。<a id="a-5x"></a>但由迷因。<a id="a-5y"></a>各自谓实。<a id="a-5z"></a>若了迷性。<a id="a-60"></a>实唯住因故。<a id="a-61"></a>久研此因。<a id="a-62"></a>因显名果。<a id="a-63"></a>只缘因果理一。<a id="a-64"></a>用此一理为因。<a id="a-65"></a>理显无复果名。<a id="a-66"></a>岂可仍存因号。<a id="a-67"></a>因果既泯。<a id="a-68"></a>理性自忘。<a id="a-69"></a>只由忘智亲疏。<a id="a-6A"></a>致使迷成厚薄。<a id="a-6B"></a>迷厚薄故强分三惑。<a id="a-6C"></a>义开六即。<a id="a-6D"></a>名智浅深。<a id="a-6E"></a>故如梦勤加。<a id="a-6F"></a>空冥惑绝。<a id="a-6G"></a>幻因既满。<a id="a-6H"></a>镜像果圆。<a id="a-6I"></a>空像虽即义同。<a id="a-6J"></a>而空虚像实。<a id="a-6K"></a>像实。<a id="a-6L"></a>故称理本有。<a id="a-6M"></a>空虚故迷转成性。<a id="a-6N"></a>是则不二而二。<a id="a-6O"></a>立因果殊。<a id="a-6P"></a>二而不二。<a id="a-6Q"></a>始终体一。<a id="a-6R"></a>若谓因异果。<a id="a-6S"></a>因亦非因。<a id="a-6T"></a>晓果从因。<a id="a-6U"></a>因方克果。<a id="a-6V"></a>所以三千在理。<a id="a-6W"></a>同名无明。<a id="a-6X"></a>三千果成。<a id="a-6Y"></a>咸称常乐。<a id="a-6Z"></a>三千无改。<a id="a-6a"></a>无明即明。<a id="a-6b"></a>三千并常。<a id="a-6c"></a>俱体俱用。<a id="a-6d"></a>此以修性不二门成。<a id="a-6e"></a>五。<a id="a-6f"></a>染净不二门者。<a id="a-6g"></a>若识无始即法性为无明。<a id="a-6h"></a>故可了。<a id="a-6i"></a>今无明为法性。<a id="a-6j"></a>法性之与无明。<a id="a-6k"></a>遍造诸法。<a id="a-6l"></a>名之为染。<a id="a-6m"></a>无明之与法性。<a id="a-6n"></a>遍应众缘。<a id="a-6o"></a>号之为净。<a id="a-6p"></a>浊水清水。<a id="a-6q"></a>波湿无殊。<a id="a-6r"></a>清浊虽即。<a id="a-6s"></a>由缘而浊成本有。<a id="a-6t"></a>浊虽本有。<a id="a-6u"></a>而全体是清。<a id="a-6v"></a>以二波理通。<a id="a-6w"></a>举体是用故。<a id="a-6x"></a>三千因果。<a id="a-6y"></a>俱名缘起。<a id="a-6z"></a>迷悟缘起。<a id="a-70"></a>不离刹那。<a id="a-71"></a>刹那性常。<a id="a-72"></a>缘起理一一理之内。<a id="a-73"></a>而分净秽。<a id="a-74"></a>别则六秽四净。<a id="a-75"></a>通则十通净秽。<a id="a-76"></a>故知刹那。<a id="a-77"></a>染体悉净。<a id="a-78"></a>三千未显。<a id="a-79"></a>验体仍迷。<a id="a-7A"></a>故相似位。<a id="a-7B"></a>成六根遍照。<a id="a-7C"></a>照分十界各具灼然。<a id="a-7D"></a>岂六根净人。<a id="a-7E"></a>谓十定十。<a id="a-7F"></a>分真垂迹。<a id="a-7G"></a>十界亦然。<a id="a-7H"></a>乃至果成。<a id="a-7I"></a>等彼百界。<a id="a-7J"></a>故须初心。<a id="a-7K"></a>而遮而照。<a id="a-7L"></a>照故三千恒具。<a id="a-7M"></a>遮故法尔空中。<a id="a-7N"></a>终日双亡。<a id="a-7O"></a>终日双照。<a id="a-7P"></a>不动此念。<a id="a-7Q"></a>遍应无方。<a id="a-7R"></a>随感而施。<a id="a-7S"></a>净秽斯泯。<a id="a-7T"></a>亡净秽故。<a id="a-7U"></a>以空以中。<a id="a-7V"></a>仍由空中。<a id="a-7W"></a>转染为净。<a id="a-7X"></a>由了染净。<a id="a-7Y"></a>空中自亡。<a id="a-7Z"></a>此以因果不二门成。<a id="a-7a"></a>六依正不二门者。<a id="a-7b"></a>已证遮那。<a id="a-7c"></a>一体不二。<a id="a-7d"></a>良由无始。<a id="a-7e"></a>一念三千。<a id="a-7f"></a>以三千中。<a id="a-7g"></a>生阴二千为正。<a id="a-7h"></a>国土一千属依。<a id="a-7i"></a>依正既居一心。<a id="a-7j"></a>一心岂分能所。<a id="a-7k"></a>虽无能所。<a id="a-7l"></a>依正宛然。<a id="a-7m"></a>是则理性名字观行。<a id="a-7n"></a>已有不二依正之相。<a id="a-7o"></a>故使自他。<a id="a-7p"></a>因果相摄。<a id="a-7q"></a>但众生在理。<a id="a-7r"></a>果虽未办。<a id="a-7s"></a>一切莫非遮那妙境。<a id="a-7t"></a>然应复了。<a id="a-7u"></a>诸佛法体。<a id="a-7v"></a>非遍而遍。<a id="a-7w"></a>众生理性。<a id="a-7x"></a>非局而局。<a id="a-7y"></a>始。<a id="a-7z"></a>终不改。<a id="a-80"></a>大小无妨。<a id="a-81"></a>因果理同。<a id="a-82"></a>依正何别。<a id="a-83"></a>故净秽之土。<a id="a-84"></a>胜劣之身。<a id="a-85"></a>尘身与法身量同。<a id="a-86"></a>尘国与寂光无异。<a id="a-87"></a>是则一一尘刹一切刹。<a id="a-88"></a>一一尘身一切身。<a id="a-89"></a>广狭胜劣难思议。<a id="a-8A"></a>净秽方所无穷尽。<a id="a-8B"></a>若非三千空假中。<a id="a-8C"></a>安能成兹自在用。<a id="a-8D"></a>如是方知生佛等。<a id="a-8E"></a>彼此事理互相收。<a id="a-8F"></a>此以染净不二门成。<a id="a-8G"></a>七自他不二门者。<a id="a-8H"></a>随机利他。<a id="a-8I"></a>事乃凭本。<a id="a-8J"></a>本为一性。<a id="a-8K"></a>具足自他。<a id="a-8L"></a>方至果位。<a id="a-8M"></a>自即益他。<a id="a-8N"></a>如理性三德三谛。<a id="a-8O"></a>三千。<a id="a-8P"></a>自行。<a id="a-8Q"></a>唯在空中。<a id="a-8R"></a>利他三千赴物。<a id="a-8S"></a>物机无量。<a id="a-8T"></a>不出三千。<a id="a-8U"></a>能应虽多。<a id="a-8V"></a>不出十界。<a id="a-8W"></a>十界转现。<a id="a-8X"></a>不出一念。<a id="a-8Y"></a>土土互生。<a id="a-8Z"></a>不出寂光。<a id="a-8a"></a>众生由理具三千故能感。<a id="a-8b"></a>诸佛由三千理满故能应。<a id="a-8c"></a>应遍机遍。<a id="a-8d"></a>欣赴不差。<a id="a-8e"></a>不然。<a id="a-8f"></a>岂能如镜现像。<a id="a-8g"></a>镜有现像之理。<a id="a-8h"></a>形有生像之性。<a id="a-8i"></a>若一形对不能现像。<a id="a-8j"></a>则理镜有穷。<a id="a-8k"></a>形事未通。<a id="a-8l"></a>若与镜像隔。<a id="a-8m"></a>则容有是理。<a id="a-8n"></a>无有形对而不像者。<a id="a-8o"></a>若镜未现像。<a id="a-8p"></a>由尘所遮。<a id="a-8q"></a>去尘由人磨。<a id="a-8r"></a>现像非关磨者。<a id="a-8s"></a>以喻观法。<a id="a-8t"></a>大旨可知。<a id="a-8u"></a>应知理虽自他具足。<a id="a-8v"></a>必籍缘了为利他功。<a id="a-8w"></a>复由缘了与性一合。<a id="a-8x"></a>方能称性施设万端。<a id="a-8y"></a>则不起自性。<a id="a-8z"></a>化无方所。<a id="a-90"></a>此由依正不二门成。<a id="a-91"></a>八三业不二门者。<a id="a-92"></a>于化他门。<a id="a-93"></a>事分三密。<a id="a-94"></a>随顺物理得名。<a id="a-95"></a>不同。<a id="a-96"></a>心轮鉴机。<a id="a-97"></a>二轮设化。<a id="a-98"></a>现身说法。<a id="a-99"></a>未曾毫差。<a id="a-9A"></a>在身分于真应。<a id="a-9B"></a>在法分于权实。<a id="a-9C"></a>二身若异。<a id="a-9D"></a>何故乃云即是法身。<a id="a-9E"></a>二说若乖。<a id="a-9F"></a>何故乃云皆成佛道。<a id="a-9G"></a>若唯法身。<a id="a-9H"></a>应无垂世。<a id="a-9I"></a>若唯佛道。<a id="a-9J"></a>谁施三乘。<a id="a-9K"></a>身尚无身。<a id="a-9L"></a>说必非说。<a id="a-9M"></a>身口平等。<a id="a-9N"></a>等彼意轮。<a id="a-9O"></a>心色一如。<a id="a-9P"></a>不谋而化。<a id="a-9Q"></a>常冥至极。<a id="a-9R"></a>称物施为。<a id="a-9S"></a>岂非百界一心。<a id="a-9T"></a>界界无非三业。<a id="a-9U"></a>界尚一念。<a id="a-9V"></a>三业岂殊。<a id="a-9W"></a>果用无亏。<a id="a-9X"></a>因必称果。<a id="a-9Y"></a>若信因果。<a id="a-9Z"></a>方知三密有本。<a id="a-9a"></a>百界三业。<a id="a-9b"></a>俱空假中。<a id="a-9c"></a>故使称宜遍赴为果。<a id="a-9d"></a>一一应色。<a id="a-9e"></a>一一言音。<a id="a-9f"></a>无不百界。<a id="a-9g"></a>三业具足。<a id="a-9h"></a>化复作化。<a id="a-9i"></a>斯之谓欤。<a id="a-9j"></a>故一念凡心。<a id="a-9k"></a>已有理性三密相海。<a id="a-9l"></a>一尘报色。<a id="a-9m"></a>同在本理毗卢遮那。<a id="a-9n"></a>方乃名为三无差别。<a id="a-9o"></a>此以自他不二门成。<a id="a-9p"></a>九明权实不二门者。<a id="a-9q"></a>平等大慧。<a id="a-9r"></a>常鉴法界。<a id="a-9s"></a>亦由理性。<a id="a-9t"></a>九权一实。<a id="a-9u"></a>实复九界。<a id="a-9v"></a>权亦复然。<a id="a-9w"></a>权实相冥。<a id="a-9x"></a>百界一念。<a id="a-9y"></a>亦不可分别。<a id="a-9z"></a>任运常然。<a id="a-A0"></a>至果。<a id="a-A1"></a>乃由契本一理。<a id="a-A2"></a>非权非实。<a id="a-A3"></a>而权而实。<a id="a-A4"></a>此即如前。<a id="a-A5"></a>心轮自在。<a id="a-A6"></a>致令身口。<a id="a-A7"></a>赴权实机。<a id="a-A8"></a>三业一念。<a id="a-A9"></a>无乖权实。<a id="a-AA"></a>不动而施。<a id="a-AB"></a>岂应隔异。<a id="a-AC"></a>对说。<a id="a-AD"></a>即以权实立称。<a id="a-AE"></a>在身。<a id="a-AF"></a>则以真应为名。<a id="a-AG"></a>三业理同。<a id="a-AH"></a>权实冥合。<a id="a-AI"></a>此以三业不二门成。<a id="a-AJ"></a>十受润不二门者。<a id="a-AK"></a>物理本来。<a id="a-AL"></a>性具权实。<a id="a-AM"></a>无始熏习。<a id="a-AN"></a>或权或实。<a id="a-AO"></a>权实由熏。<a id="a-AP"></a>理恒平等。<a id="a-AQ"></a>遇时成习。<a id="a-AR"></a>愿行所资。<a id="a-AS"></a>若无本因。<a id="a-AT"></a>熏亦徒设。<a id="a-AU"></a>遇熏自异。<a id="a-AV"></a>非由性殊。<a id="a-AW"></a>性虽无殊。<a id="a-AX"></a>必藉幻发。<a id="a-AY"></a>幻机幻感。<a id="a-AZ"></a>幻应幻赴。<a id="a-Aa"></a>能化所化。<a id="a-Ab"></a>并非权实。<a id="a-Ac"></a>然由生具非权非实。<a id="a-Ad"></a>成权实机。<a id="a-Ae"></a>佛亦果具非权非实。<a id="a-Af"></a>为权实应。<a id="a-Ag"></a>物机应契。<a id="a-Ah"></a>身土无偏。<a id="a-Ai"></a>同常寂光。<a id="a-Aj"></a>无非法界。<a id="a-Ak"></a>故知三千同在心地。<a id="a-Al"></a>与佛心地三千不殊。<a id="a-Am"></a>四微体同。<a id="a-An"></a>权实益等。<a id="a-Ao"></a>此以权实不二门成。<a id="a-Ap"></a>已上并是约理事权实因果能所等解释。<a id="a-Aq"></a>大凡理事二门。<a id="a-Ar"></a>非一非异。<a id="a-As"></a>如大智度论云。<a id="a-At"></a>有二种门。<a id="a-Au"></a>一毕竟空门。<a id="a-Av"></a>二分别好恶门。<a id="a-Aw"></a>今依分别门中。<a id="a-Ax"></a>则理是所依为本。<a id="a-Ay"></a>事是能依为末。<a id="a-Az"></a>又理妙难知为胜。<a id="a-B0"></a>事粗易见为劣。<a id="a-B1"></a>如今秖可从胜。<a id="a-B2"></a>不可徇劣。<a id="a-B3"></a>但得理本。<a id="a-B4"></a>本立而道生。<a id="a-B5"></a>事则自然成矣。<a id="a-B6"></a>又理实应缘。<a id="a-B7"></a>无碍事之理。<a id="a-B8"></a>事因理立。<a id="a-B9"></a>无失理之事。<a id="a-BA"></a>如今不入圆信之者。<a id="a-BB"></a>皆自鄙下凡。<a id="a-BC"></a>远推极圣。<a id="a-BD"></a>斯乃不唯失事。<a id="a-BE"></a>理亦全无。<a id="a-BF"></a>但悟一心无碍自在之宗。<a id="a-BG"></a>自然理事融通。<a id="a-BH"></a>真俗交彻。<a id="a-BI"></a>若执事而迷理。<a id="a-BJ"></a>永劫沉沦。<a id="a-BK"></a>或悟理而遗事。<a id="a-BL"></a>此非圆证。<a id="a-BM"></a>何者。<a id="a-BN"></a>理事不出自心。<a id="a-BO"></a>性相宁乖一旨。<a id="a-BP"></a>若入宗镜。<a id="a-BQ"></a>顿悟真心。<a id="a-BR"></a>尚无非理非事之文。<a id="a-BS"></a>岂有若理若事之执。<a id="a-BT"></a>但得本之后。<a id="a-BU"></a>亦不废圆修。<a id="a-BV"></a>如有学人问本净和尚云。<a id="a-BW"></a>师还修行也无。<a id="a-BX"></a>对云。<a id="a-BY"></a>我修行与汝别。<a id="a-BZ"></a>汝先修而后悟。<a id="a-Ba"></a>我先悟而后修。<a id="a-Bb"></a>是以若先修而后悟。<a id="a-Bc"></a>斯则有功之功。<a id="a-Bd"></a>功归生灭。<a id="a-Be"></a>若先悟而后修。<a id="a-Bf"></a>此乃无功之功。<a id="a-Bg"></a>功不虚弃。<a id="a-Bh"></a>所以融大师信心铭云。<a id="a-Bi"></a>欲得心净。<a id="a-Bj"></a>无心用功。<a id="a-Bk"></a>又若具智眼之人。<a id="a-Bl"></a>岂得妄生叨滥。<a id="a-Bm"></a>况似明目之者。<a id="a-Bn"></a>终不堕于沟坑。<a id="a-Bo"></a>若盲禅闇证之徒。<a id="a-Bp"></a>焉知六即。<a id="a-Bq"></a>狂慧徇文之等。<a id="a-Br"></a>奚识一心。<a id="a-Bs"></a>如今但先令圆信无疑。<a id="a-Bt"></a>自居观行之位。<a id="a-Bu"></a>古人云。<a id="a-Bv"></a>一生可办。<a id="a-Bw"></a>岂虚言哉。<a id="a-Bx"></a>切不可迷性徇修执权害实。<a id="a-By"></a>弃本逐末。<a id="a-Bz"></a>认妄遗真。<a id="a-C0"></a>据世谛之名言。<a id="a-C1"></a>执无始之熏习。<a id="a-C2"></a>将言定旨。<a id="a-C3"></a>立解明宗。<a id="a-C4"></a>一向合尘。<a id="a-C5"></a>背于本觉。<a id="a-C6"></a>如昔人云。<a id="a-C7"></a>妄情牵引何年了。<a id="a-C8"></a>辜负灵台一点光。<a id="a-C9"></a>又真觉大师歌云。<a id="a-CA"></a>觉即了。<a id="a-CB"></a>不施功。<a id="a-CC"></a>一切有为法不同。<a id="a-CD"></a>住相布施生天福。<a id="a-CE"></a>犹如仰箭射虚空。<a id="a-CF"></a>势力尽。<a id="a-CG"></a>箭还坠。<a id="a-CH"></a>招得来生不如意。<a id="a-CI"></a>争似无为实相门。<a id="a-CJ"></a>一超直入如来地。<a id="a-CK"></a>但得本。<a id="a-CL"></a>莫愁末。<a id="a-CM"></a>如净琉璃含宝月。<a id="a-CN"></a>既能解此如意珠。<a id="a-CO"></a>自利利他终不歇且如世间有福之人。<a id="a-CP"></a>于伏藏内。<a id="a-CQ"></a>得摩尼珠。<a id="a-CR"></a>法尔以种种磨治。<a id="a-CS"></a>然后自然雨宝。<a id="a-CT"></a>况悟心得道之者。<a id="a-CU"></a>亦复如是。<a id="a-CV"></a>既入佛位。<a id="a-CW"></a>法尔万行庄严。<a id="a-CX"></a>悲智相续。<a id="a-CY"></a>如华严经中。<a id="a-CZ"></a>第十法云地菩萨。<a id="a-Ca"></a>况如大摩尼珠。<a id="a-Cb"></a>有十种性。<a id="a-Cc"></a>十地品云。<a id="a-Cd"></a>佛子。<a id="a-Ce"></a>譬如大摩尼珠。<a id="a-Cf"></a>有十种性。<a id="a-Cg"></a>出过众宝。<a id="a-Ch"></a>何等为十。<a id="a-Ci"></a>一者。<a id="a-Cj"></a>从大海出。<a id="a-Ck"></a>二者。<a id="a-Cl"></a>巧匠治理。<a id="a-Cm"></a>三者。<a id="a-Cn"></a>圆满无缺。<a id="a-Co"></a>四者。<a id="a-Cp"></a>清净离垢。<a id="a-Cq"></a>五者。<a id="a-Cr"></a>内外明彻。<a id="a-Cs"></a>六者。<a id="a-Ct"></a>善巧钻穿。<a id="a-Cu"></a>七者。<a id="a-Cv"></a>贯以宝缕。<a id="a-Cw"></a>八者。<a id="a-Cx"></a>置在琉璃高幢之上。<a id="a-Cy"></a>九者。<a id="a-Cz"></a>普放一切种种光明。<a id="a-D0"></a>十者。<a id="a-D1"></a>能随王意。<a id="a-D2"></a>雨众宝物。<a id="a-D3"></a>如众生心。<a id="a-D4"></a>充满其愿。<a id="a-D5"></a>佛子。<a id="a-D6"></a>当知。<a id="a-D7"></a>菩萨。<a id="a-D8"></a>亦复如是。<a id="a-D9"></a>有十种事。<a id="a-DA"></a>出过众圣。<a id="a-DB"></a>何等为十。<a id="a-DC"></a>一者。<a id="a-DD"></a>发一切智心。<a id="a-DE"></a>二者。<a id="a-DF"></a>持戒头陀。<a id="a-DG"></a>正行明净。<a id="a-DH"></a>三者。<a id="a-DI"></a>诸禅三昧。<a id="a-DJ"></a>圆满无缺。<a id="a-DK"></a>四者。<a id="a-DL"></a>道行清白。<a id="a-DM"></a>离诸垢秽。<a id="a-DN"></a>五者。<a id="a-DO"></a>方便神通。<a id="a-DP"></a>内外明彻。<a id="a-DQ"></a>六者。<a id="a-DR"></a>缘起智慧善能钻穿。<a id="a-DS"></a>七者。<a id="a-DT"></a>贯以种种方便智缕。<a id="a-DU"></a>八者。<a id="a-DV"></a>置于自在高幢之上。<a id="a-DW"></a>九者。<a id="a-DX"></a>观众生行。<a id="a-DY"></a>放闻持光。<a id="a-DZ"></a>十者。<a id="a-Da"></a>受佛智职堕在佛数。<a id="a-Db"></a>能为众生。<a id="a-Dc"></a>广作佛事。<a id="a-Dd"></a>故知悟道如得珠。<a id="a-De"></a>岂无磨治庄严等事。</p>
  <p id="aDf">问。<a id="a-Dg"></a>若不具神变。<a id="a-Dh"></a>将何摄化。</p>
  <p id="aDi">答。<a id="a-Dj"></a>若纯取事相神通。<a id="a-Dk"></a>有违真趣。<a id="a-Dl"></a>如辅行记云。<a id="a-Dm"></a>修三昧者。<a id="a-Dn"></a>忽发神通。<a id="a-Do"></a>须急弃之。<a id="a-Dp"></a>有漏之法。<a id="a-Dq"></a>虚妄故也。<a id="a-Dr"></a>故止观云。<a id="a-Ds"></a>能障般若。<a id="a-Dt"></a>何者。<a id="a-Du"></a>种智般若。<a id="a-Dv"></a>自具诸法。<a id="a-Dw"></a>能泯诸相。<a id="a-Dx"></a>未具已来。<a id="a-Dy"></a>但安于理。<a id="a-Dz"></a>何须事通。<a id="a-E0"></a>若专于通。<a id="a-E1"></a>是则障理。<a id="a-E2"></a>又不唯障理。<a id="a-E3"></a>反受其殃。<a id="a-E4"></a>如郁头胜意之徒。<a id="a-E5"></a>即斯类矣。<a id="a-E6"></a>夫言真实神变者。<a id="a-E7"></a>无非演一乘门。<a id="a-E8"></a>谈无生理。<a id="a-E9"></a>一言契道。<a id="a-EA"></a>当生死而证涅槃。<a id="a-EB"></a>目击明宗。<a id="a-EC"></a>即尘劳而成正觉。<a id="a-ED"></a>刹那而革凡为圣。<a id="a-EE"></a>须臾而变有归空。<a id="a-EF"></a>如此作用。<a id="a-EG"></a>岂非神变耶。<a id="a-EH"></a>所以宝积经云。<a id="a-EI"></a>文殊师利白佛言。<a id="a-EJ"></a>世尊。<a id="a-EK"></a>夫说法者。<a id="a-EL"></a>为大神变。<a id="a-EM"></a>若是下劣根机。<a id="a-EN"></a>之者。<a id="a-EO"></a>诸佛大慈不令孤弃。<a id="a-EP"></a>一期方便。<a id="a-EQ"></a>黄叶止啼。<a id="a-ER"></a>如维摩经云。<a id="a-ES"></a>以神通惠化愚痴众生。<a id="a-ET"></a>若上上根人。<a id="a-EU"></a>只令观身实相。<a id="a-EV"></a>观佛亦然。</p>
  <p id="aEW">如昔有彭城王问诸大德等。<a id="a-EX"></a>贵若证果。<a id="a-EY"></a>即得成圣者。<a id="a-EZ"></a>与我左腋出水。<a id="a-Ea"></a>右腋出火。<a id="a-Eb"></a>飞腾虚空。<a id="a-Ec"></a>放光动地。<a id="a-Ed"></a>我即礼拜汝为师。</p>
  <p id="aEe">牛头融大师答云。<a id="a-Ef"></a>善哉善哉。<a id="a-Eg"></a>不可思议。<a id="a-Eh"></a>今若责我如此证果者。<a id="a-Ei"></a>恐与道乖。<a id="a-Ej"></a>审如是成佛者。<a id="a-Ek"></a>幻师亦得作佛。<a id="a-El"></a>且与诸大德及诸人士证者。<a id="a-Em"></a>昔释迦在于。<a id="a-En"></a>僧中演无上道。<a id="a-Eo"></a>与僧不异。<a id="a-Ep"></a>维摩在俗说解脱果。<a id="a-Eq"></a>与俗不殊。<a id="a-Er"></a>胜鬘女人说大乘法。<a id="a-Es"></a>女相不改。<a id="a-Et"></a>善星比丘行阐提行。<a id="a-Eu"></a>僧相不移。<a id="a-Ev"></a>此乃正据其内心解与不解。<a id="a-Ew"></a>以为差隔。<a id="a-Ex"></a>何关色身。<a id="a-Ey"></a>男女相貌。<a id="a-Ez"></a>衣服好丑。<a id="a-F0"></a>若言形随证改。<a id="a-F1"></a>貌逐悟迁是圣者。<a id="a-F2"></a>则瞿昙形改。<a id="a-F3"></a>方成释迦。<a id="a-F4"></a>维摩相迁。<a id="a-F5"></a>乃成金粟。<a id="a-F6"></a>即知证是心证。<a id="a-F7"></a>非是形迁。<a id="a-F8"></a>悟是智变。<a id="a-F9"></a>非关相异。<a id="a-FA"></a>譬如世间任官之人。<a id="a-FB"></a>为迁改官。<a id="a-FC"></a>官高岂即貌别。<a id="a-FD"></a>又古人云。<a id="a-FE"></a>不改旧时人。<a id="a-FF"></a>只改旧时行履处。<a id="a-FG"></a>设或改形换质。<a id="a-FH"></a>千变万化。<a id="a-FI"></a>皆是一心所为。<a id="a-FJ"></a>乃至神通作用。<a id="a-FK"></a>出没自在。<a id="a-FL"></a>易小令大。<a id="a-FM"></a>展促为长。<a id="a-FN"></a>岂离一心之内。<a id="a-FO"></a>故知万事无有不由心者。<a id="a-FP"></a>但证自心。<a id="a-FQ"></a>言下成圣。<a id="a-FR"></a>若不识道。<a id="a-FS"></a>具相奚为。<a id="a-FT"></a>故金刚经云。<a id="a-FU"></a>若以三十二相观如来者。<a id="a-FV"></a>转轮圣王。<a id="a-FW"></a>即是如来。<a id="a-FX"></a>又偈云。<a id="a-FY"></a>若以色见我。<a id="a-FZ"></a>以音声求我。<a id="a-Fa"></a>是人行邪道。<a id="a-Fb"></a>不能见如来。<a id="a-Fc"></a>古人云。<a id="a-Fd"></a>若不达此理。<a id="a-Fe"></a>纵然步步脚踏莲华。<a id="a-Ff"></a>亦同魔作。<a id="a-Fg"></a>庞居士偈云。<a id="a-Fh"></a>色声求佛道。<a id="a-Fi"></a>结果反成魔。<a id="a-Fj"></a>若决定取神通胜相作佛者。<a id="a-Fk"></a>不唯幻士成圣。<a id="a-Fl"></a>乃至天魔外道。<a id="a-Fm"></a>妖狐精魅。<a id="a-Fn"></a>鬼神龙蜃等。<a id="a-Fo"></a>皆悉成佛。<a id="a-Fp"></a>彼咸具业报五通。<a id="a-Fq"></a>尽能变化故。<a id="a-Fr"></a>若不一一以实相勘之。<a id="a-Fs"></a>何辩真伪。<a id="a-Ft"></a>但先悟宗镜。<a id="a-Fu"></a>法眼圆明。<a id="a-Fv"></a>则何理而不通。<a id="a-Fw"></a>何事而不彻。<a id="a-Fx"></a>一切佛事摄化之门。<a id="a-Fy"></a>自然成就。<a id="a-Fz"></a>如华严论云。<a id="a-G0"></a>经云。<a id="a-G1"></a>入深禅定。<a id="a-G2"></a>得佛神通者。<a id="a-G3"></a>以心称理原。<a id="a-G4"></a>无出入体。<a id="a-G5"></a>无静乱体。<a id="a-G6"></a>无造作性。<a id="a-G7"></a>任理自真。<a id="a-G8"></a>不生不灭。<a id="a-G9"></a>理真智应。<a id="a-GA"></a>性自遍周。<a id="a-GB"></a>三世十方。<a id="a-GC"></a>一时普应。<a id="a-GD"></a>对现色身。<a id="a-GE"></a>随智应而化群品。<a id="a-GF"></a>而无来往。<a id="a-GG"></a>亦不变化。<a id="a-GH"></a>名佛神通。<a id="a-GI"></a>智无依止。<a id="a-GJ"></a>无形无色。<a id="a-GK"></a>体无来去。<a id="a-GL"></a>性自遍周。<a id="a-GM"></a>非三世摄。<a id="a-GN"></a>而能普应三世之法。<a id="a-GO"></a>名曰神通。<a id="a-GP"></a>是故经云。<a id="a-GQ"></a>智入三世。<a id="a-GR"></a>而无来往。<a id="a-GS"></a>为三世是众生情所妄立。<a id="a-GT"></a>非实有故。<a id="a-GU"></a>为智体无形无色。<a id="a-GV"></a>不造不作。<a id="a-GW"></a>而应群品。<a id="a-GX"></a>名之为神。<a id="a-GY"></a>圆满十方。<a id="a-GZ"></a>无法不知。<a id="a-Ga"></a>无根不识。<a id="a-Gb"></a>名之为通。<a id="a-Gc"></a>又云。<a id="a-Gd"></a>法华经云。<a id="a-Ge"></a>种种性相义。<a id="a-Gf"></a>我及十方佛。<a id="a-Gg"></a>乃能知是事。<a id="a-Gh"></a>声闻及缘觉。<a id="a-Gi"></a>不退诸菩萨。<a id="a-Gj"></a>皆悉不能知。<a id="a-Gk"></a>此等即是门前三乘也。<a id="a-Gl"></a>为未明。<a id="a-Gm"></a>世间相常住。<a id="a-Gn"></a>是法住法位。<a id="a-Go"></a>为三乘同厌苦集。<a id="a-Gp"></a>乐修灭道之心。<a id="a-Gq"></a>未明苦集。<a id="a-Gr"></a>本唯智起。<a id="a-Gs"></a>不了灭道。<a id="a-Gt"></a>本自无修无造无作。<a id="a-Gu"></a>化诸群品。<a id="a-Gv"></a>如幻住世。<a id="a-Gw"></a>性绝无明。<a id="a-Gx"></a>即是佛故。<a id="a-Gy"></a>一念相应一念佛。<a id="a-Gz"></a>一日相应一日佛。<a id="a-H0"></a>何须苦死要三僧祇。<a id="a-H1"></a>但自了三界业。<a id="a-H2"></a>能空业处。<a id="a-H3"></a>任运接生。<a id="a-H4"></a>即是佛也。<a id="a-H5"></a>何须变易。<a id="a-H6"></a>方言成佛。<a id="a-H7"></a>龙天变易。<a id="a-H8"></a>岂为佛耶。<a id="a-H9"></a>三乘之人亦变易。<a id="a-HA"></a>何故待三僧祗佛方成故。<a id="a-HB"></a>十地之上。<a id="a-HC"></a>方能见性。<a id="a-HD"></a>是故经云。<a id="a-HE"></a>若以色性大神力。<a id="a-HF"></a>而欲望见调御士。<a id="a-HG"></a>彼。<a id="a-HH"></a>即翳目颠倒见。<a id="a-HI"></a>彼。<a id="a-HJ"></a>为不识最胜法。<a id="a-HK"></a>佛者。<a id="a-HL"></a>觉也。<a id="a-HM"></a>觉业性真。<a id="a-HN"></a>业无生灭。<a id="a-HO"></a>无得无证。<a id="a-HP"></a>不出不没。<a id="a-HQ"></a>性无变化。<a id="a-HR"></a>本来如。<a id="a-HS"></a>即是佛故。<a id="a-HT"></a>随缘六道。<a id="a-HU"></a>行菩萨行。<a id="a-HV"></a>变化神通。<a id="a-HW"></a>接引迷流。<a id="a-HX"></a>佛非变化。<a id="a-HY"></a>净名经云。<a id="a-HZ"></a>虽成正觉。<a id="a-Ha"></a>转于法轮。<a id="a-Hb"></a>不舍菩萨之道。<a id="a-Hc"></a>是菩萨行故。<a id="a-Hd"></a>以此善财。<a id="a-He"></a>十住初心。<a id="a-Hf"></a>于妙峰山上德云比丘所。<a id="a-Hg"></a>得忆念一切诸佛境界智慧光明普见法门。<a id="a-Hh"></a>即便成正觉。<a id="a-Hi"></a>然后始诣诸友求菩萨道。<a id="a-Hj"></a>行菩萨行。<a id="a-Hk"></a>当知正觉体用之时。<a id="a-Hl"></a>即心无作处。<a id="a-Hm"></a>即是佛故。<a id="a-Hn"></a>不须修行。<a id="a-Ho"></a>设当行满。<a id="a-Hp"></a>亦不移今。<a id="a-Hq"></a>故如化佛示成化相之时。<a id="a-Hr"></a>苦行麻麦。<a id="a-Hs"></a>剃发持衣。<a id="a-Ht"></a>舍诸饰好。<a id="a-Hu"></a>藉草等事。<a id="a-Hv"></a>为化外道。<a id="a-Hw"></a>经中佛自和会。<a id="a-Hx"></a>非佛自须如是等行。<a id="a-Hy"></a>无增上慢者。<a id="a-Hz"></a>岂须如是。<a id="a-I0"></a>一念任无作性。<a id="a-I1"></a>佛智慧现前。<a id="a-I2"></a>无得无证。<a id="a-I3"></a>即是佛也。<a id="a-I4"></a>还如善财证觉之后。<a id="a-I5"></a>方求菩提道。<a id="a-I6"></a>菩萨行。<a id="a-I7"></a>所以然者。<a id="a-I8"></a>为觉道之后。<a id="a-I9"></a>方堪入缠处俗无缚。<a id="a-IA"></a>始能为众生说法解缚。<a id="a-IB"></a>若自有缚。<a id="a-IC"></a>能解彼缚。<a id="a-ID"></a>无有是处。<a id="a-IE"></a>说时前后。<a id="a-IF"></a>法是一时故。<a id="a-IG"></a>当知若欲行菩萨行。<a id="a-IH"></a>须先成正觉。<a id="a-II"></a>又经颂云。<a id="a-IJ"></a>文殊法常尔者。<a id="a-IK"></a>为文殊是诸佛之慧。<a id="a-IL"></a>不动智是体。<a id="a-IM"></a>文殊是用。<a id="a-IN"></a>以将此一切诸佛一切众生根本智之体用门。<a id="a-IO"></a>与一切信心者作因果体用故。<a id="a-IP"></a>使依本故。<a id="a-IQ"></a>迄至究竟果满。<a id="a-IR"></a>与因不异。<a id="a-IS"></a>无二性故。<a id="a-IT"></a>方名初发心毕竟心。<a id="a-IU"></a>二种不别。<a id="a-IV"></a>明此十信心难发难信难入。<a id="a-IW"></a>闻之者。<a id="a-IX"></a>皆云。<a id="a-IY"></a>我是凡夫。<a id="a-IZ"></a>何犹可得是佛。<a id="a-Ia"></a>故设少分信者。<a id="a-Ib"></a>即责神通道力。<a id="a-Ic"></a>是故当知。<a id="a-Id"></a>且须如是正信。<a id="a-Ie"></a>方始以正信正见法力加行。<a id="a-If"></a>如法进修。<a id="a-Ig"></a>分分无明薄。<a id="a-Ih"></a>解脱智慧明。<a id="a-Ii"></a>依自得法浅深。<a id="a-Ij"></a>渐当神通德用。<a id="a-Ik"></a>随自己得。<a id="a-Il"></a>信犹未得。<a id="a-Im"></a>何索神通。<a id="a-In"></a>说言渐渐者。<a id="a-Io"></a>不移一时。<a id="a-Ip"></a>一法性一智慧。<a id="a-Iq"></a>无依住无所得中渐渐故。<a id="a-Ir"></a>以十玄六相义圆之。<a id="a-Is"></a>法性理中。<a id="a-It"></a>无有渐顿。<a id="a-Iu"></a>但为无始无明惯习熟。<a id="a-Iv"></a>卒令契理。<a id="a-Iw"></a>纯熟难故。<a id="a-Ix"></a>而有渐渐。</p>
  <p id="aIy">问。<a id="a-Iz"></a>佛称觉义。<a id="a-J0"></a>觉何等法。</p>
  <p id="aJ1">答。<a id="a-J2"></a>无法之法。<a id="a-J3"></a>是名真法。<a id="a-J4"></a>无觉之觉。<a id="a-J5"></a>是名真觉。<a id="a-J6"></a>则妙性无寄。<a id="a-J7"></a>天真朗然。<a id="a-J8"></a>华严经颂云。<a id="a-J9"></a>佛法不可觉。<a id="a-JA"></a>了此名觉法。<a id="a-JB"></a>诸佛如是修。<a id="a-JC"></a>一法不可得。<a id="a-JD"></a>无字宝箧经云。<a id="a-JE"></a>尔时胜思惟菩萨白佛言。<a id="a-JF"></a>何等一法。<a id="a-JG"></a>是如来所证觉知。<a id="a-JH"></a>善男子。<a id="a-JI"></a>无有一法如来所觉。<a id="a-JJ"></a>善男子。<a id="a-JK"></a>于法无觉。<a id="a-JL"></a>是如来觉。<a id="a-JM"></a>善男子。<a id="a-JN"></a>一切法不生。<a id="a-JO"></a>而如来证觉。<a id="a-JP"></a>一切法不灭。<a id="a-JQ"></a>而如来证觉。<a id="a-JR"></a>是以若有觉乃众生。<a id="a-JS"></a>无觉同木石。<a id="a-JT"></a>俱非真性。<a id="a-JU"></a>不契无缘。<a id="a-JV"></a>无觉之觉。<a id="a-JW"></a>方齐大旨。<a id="a-JX"></a>无觉故不同众生。<a id="a-JY"></a>觉故不如木石。<a id="a-JZ"></a>则一觉一切觉。<a id="a-Ja"></a>无觉无不觉。<a id="a-Jb"></a>无觉故慧解寂然。<a id="a-Jc"></a>无不觉故虚怀朗鉴。<a id="a-Jd"></a>又见心常住。<a id="a-Je"></a>称之曰觉。<a id="a-Jf"></a>一成一切成。<a id="a-Jg"></a>一觉一切觉。<a id="a-Jh"></a>言穷虑绝。<a id="a-Ji"></a>不坏假名。<a id="a-Jj"></a>故云始成正觉。</p>
  <p id="aJk">问。<a id="a-Jl"></a>初发心时。<a id="a-Jm"></a>便成正觉者。<a id="a-Jn"></a>云何复说后心菩提。</p>
  <p id="aJo">答。<a id="a-Jp"></a>非初非后。<a id="a-Jq"></a>不离初后。<a id="a-Jr"></a>如大智度论云。<a id="a-Js"></a>不但以初心得。<a id="a-Jt"></a>亦不离初心得。<a id="a-Ju"></a>所以者何。<a id="a-Jv"></a>若但以初心得。<a id="a-Jw"></a>不以后心者。<a id="a-Jx"></a>菩萨初发心便应是佛。<a id="a-Jy"></a>若无初心。<a id="a-Jz"></a>云何有第二第三心。<a id="a-K0"></a>第二第三心。<a id="a-K1"></a>以初心为根本因缘。<a id="a-K2"></a>亦不但后心。<a id="a-K3"></a>亦不离后心者。<a id="a-K4"></a>是后心亦不离初心。<a id="a-K5"></a>若无初心。<a id="a-K6"></a>则无后心。<a id="a-K7"></a>初心集种种无量功德。<a id="a-K8"></a>后心则具足。<a id="a-K9"></a>具足故。<a id="a-KA"></a>能断烦恼习。<a id="a-KB"></a>得无上道。<a id="a-KC"></a>须菩提。<a id="a-KD"></a>此中自说难因缘。<a id="a-KE"></a>初后心心数法不俱。<a id="a-KF"></a>不俱者。<a id="a-KG"></a>则过去已灭。<a id="a-KH"></a>不得和合。<a id="a-KI"></a>若无和合。<a id="a-KJ"></a>则善根不集。<a id="a-KK"></a>善根不集。<a id="a-KL"></a>云何成无上道。<a id="a-KM"></a>佛以现事譬喻答。<a id="a-KN"></a>如灯炷非独初焰燋。<a id="a-KO"></a>亦不离初焰。<a id="a-KP"></a>非独后焰燋。<a id="a-KQ"></a>亦不离后焰。<a id="a-KR"></a>而灯炷燋。<a id="a-KS"></a>佛语须菩提。<a id="a-KT"></a>汝自见炷燋。<a id="a-KU"></a>非初非后而炷燋。<a id="a-KV"></a>我亦以佛眼见菩萨得无上道。<a id="a-KW"></a>不以初心得。<a id="a-KX"></a>亦不离初心。<a id="a-KY"></a>亦不以后心得。<a id="a-KZ"></a>亦不离后心。<a id="a-Ka"></a>而得无上道。<a id="a-Kb"></a>灯譬菩萨道。<a id="a-Kc"></a>炷喻无明等烦恼。<a id="a-Kd"></a>焰如初地相应智慧。<a id="a-Ke"></a>乃至金刚三昧相应智慧。<a id="a-Kf"></a>燋无明等烦恼炷。<a id="a-Kg"></a>亦非初心智焰。<a id="a-Kh"></a>亦非后心智焰。<a id="a-Ki"></a>而无明等烦恼炷燋尽。<a id="a-Kj"></a>得成无上道。<a id="a-Kk"></a>又如灯虽念念灭。<a id="a-Kl"></a>而能相续破闇。<a id="a-Km"></a>心亦如是。<a id="a-Kn"></a>虽念念不住。<a id="a-Ko"></a>前后不俱。<a id="a-Kp"></a>而能相续。<a id="a-Kq"></a>成其觉慧。<a id="a-Kr"></a>成无上道。<a id="a-Ks"></a>清凉疏云。<a id="a-Kt"></a>华严经云。<a id="a-Ku"></a>了知境界。<a id="a-Kv"></a>如幻如梦。<a id="a-Kw"></a>如影如响。<a id="a-Kx"></a>亦如变化。<a id="a-Ky"></a>若诸菩萨。<a id="a-Kz"></a>能与如是观行相应。<a id="a-L0"></a>于诸法中不生二解。<a id="a-L1"></a>一切佛法疾得现前。<a id="a-L2"></a>初发心时。<a id="a-L3"></a>即得阿耨多罗三藐三菩提。<a id="a-L4"></a>知一切法。<a id="a-L5"></a>即心自性。<a id="a-L6"></a>成就慧身。<a id="a-L7"></a>不由他悟者。<a id="a-L8"></a>夫初心为始。<a id="a-L9"></a>正觉为终。<a id="a-LA"></a>何以初心便成正觉。<a id="a-LB"></a>故云知一切法。<a id="a-LC"></a>即心自性故。<a id="a-LD"></a>觉法自性。<a id="a-LE"></a>即名为佛。<a id="a-LF"></a>故经颂云。<a id="a-LG"></a>佛心岂有他。<a id="a-LH"></a>正觉觉世间。<a id="a-LI"></a>斯良证也。<a id="a-LJ"></a>斯则发者。<a id="a-LK"></a>是开发之发。<a id="a-LL"></a>非发起之发也。<a id="a-LM"></a>何谓现前之相。<a id="a-LN"></a>夫佛智非深。<a id="a-LO"></a>情迷谓远。<a id="a-LP"></a>情亡智现。<a id="a-LQ"></a>则一体非遥。<a id="a-LR"></a>既言知一切法。<a id="a-LS"></a>即心自性。<a id="a-LT"></a>则知此心。<a id="a-LU"></a>即一切法性。<a id="a-LV"></a>今理现自心。<a id="a-LW"></a>即心之性。<a id="a-LX"></a>已备无边之德矣。<a id="a-LY"></a>成就慧身者。<a id="a-LZ"></a>上观法尽也。<a id="a-La"></a>正法当兴。<a id="a-Lb"></a>今诸见亡也。<a id="a-Lc"></a>佛智爰起。<a id="a-Ld"></a>觉心则理现。<a id="a-Le"></a>理现则智圆。<a id="a-Lf"></a>若镜净明生。<a id="a-Lg"></a>非前非后。<a id="a-Lh"></a>非新非故。<a id="a-Li"></a>寂照湛然。<a id="a-Lj"></a>不由他悟者。<a id="a-Lk"></a>成上慧身。<a id="a-Ll"></a>即无师自然智也。<a id="a-Lm"></a>又不由他悟。<a id="a-Ln"></a>是自觉也。<a id="a-Lo"></a>知一切法。<a id="a-Lp"></a>是觉他也。<a id="a-Lq"></a>成就慧身。<a id="a-Lr"></a>为觉满也。<a id="a-Ls"></a>成就慧身。<a id="a-Lt"></a>必资理发。<a id="a-Lu"></a>见夫心性。<a id="a-Lv"></a>岂更有他。<a id="a-Lw"></a>若见有他。<a id="a-Lx"></a>安称为悟。<a id="a-Ly"></a>既曰心性。<a id="a-Lz"></a>自亦不存。<a id="a-M0"></a>寂而能知。<a id="a-M1"></a>名为正觉。<a id="a-M2"></a>故法华经云。<a id="a-M3"></a>为一大事因缘故出现于世。<a id="a-M4"></a>开示悟入佛之知见。<a id="a-M5"></a>夫一者。<a id="a-M6"></a>即古今不易之一道。<a id="a-M7"></a>大者。<a id="a-M8"></a>是凡圣之心体故。<a id="a-M9"></a>十方诸佛。<a id="a-MA"></a>为此一大事出现于世。<a id="a-MB"></a>皆令众生。<a id="a-MC"></a>于自心中。<a id="a-MD"></a>开此知见。<a id="a-ME"></a>若立种种差别。<a id="a-MF"></a>是众生知见。<a id="a-MG"></a>若融归一道。<a id="a-MH"></a>是二乘知见。<a id="a-MI"></a>若一亦非一是菩萨知见。<a id="a-MJ"></a>若佛知见者。<a id="a-MK"></a>当一念心开之时。<a id="a-ML"></a>如千日并照。<a id="a-MM"></a>不俟更言。<a id="a-MN"></a>即是祖师西来。<a id="a-MO"></a>即是诸佛普现。<a id="a-MP"></a>故云念念释迦出世。<a id="a-MQ"></a>步步弥勒下生。<a id="a-MR"></a>何处于自心外。<a id="a-MS"></a>别求祖佛。<a id="a-MT"></a>则知众生佛智。<a id="a-MU"></a>本自具足。<a id="a-MV"></a>若欲起心别求。<a id="a-MW"></a>即成遍计之性。<a id="a-MX"></a>故六祖云。<a id="a-MY"></a>本性自有般若之智。<a id="a-MZ"></a>自用智慧观照。<a id="a-Ma"></a>不假文字。<a id="a-Mb"></a>若如是者。<a id="a-Mc"></a>何用更立文字。<a id="a-Md"></a>今为未知者。<a id="a-Me"></a>假以文字指归。<a id="a-Mf"></a>令见自性。<a id="a-Mg"></a>若发明时。<a id="a-Mh"></a>即是豁然还得本心。<a id="a-Mi"></a>于本心中。<a id="a-Mj"></a>无法不了。<a id="a-Mk"></a>故云悟无念法者。<a id="a-Ml"></a>万法尽通。<a id="a-Mm"></a>悟无念法者。<a id="a-Mn"></a>见诸佛境界。<a id="a-Mo"></a>是知若入无念法门。<a id="a-Mp"></a>成佛不出刹那之际。<a id="a-Mq"></a>若起心求道。<a id="a-Mr"></a>徒劳神于尘劫之中。<a id="a-Ms"></a>如释迦文佛。<a id="a-Mt"></a>从过去无量劫来。<a id="a-Mu"></a>承事供养无数恒河沙等诸佛。<a id="a-Mv"></a>皆不得记。<a id="a-Mw"></a>何以故。<a id="a-Mx"></a>以依止所行有所得故。<a id="a-My"></a>至燃灯佛时。<a id="a-Mz"></a>因献五茎莲华。<a id="a-N0"></a>乃得授记释迦之号。<a id="a-N1"></a>方达五阴性空。<a id="a-N2"></a>心无所著。<a id="a-N3"></a>始见天真之佛。<a id="a-N4"></a>顿入无得之门。<a id="a-N5"></a>故将莲华献佛。<a id="a-N6"></a>用表证明。<a id="a-N7"></a>所以华严经颂云。<a id="a-N8"></a>性空即是佛。<a id="a-N9"></a>不可得思量。<a id="a-NA"></a>尚不用瞥起思量。<a id="a-NB"></a>岂况劳功永劫。</p>
 </body>
</html>