<!doctype html>
<html id="z3IBXF81fB" data-ver="1466">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第八十三</h1>
  <p id="a2">夫真心是一字之王。<a id="a-3"></a>般若之母。<a id="a-4"></a>云何论说。<a id="a-5"></a>诸佛常依二谛说法。</p>
  <p id="a6">答。<a id="a-7"></a>若约正宗。<a id="a-8"></a>心智路绝。<a id="a-9"></a>若离二谛。<a id="a-A"></a>断方便门。<a id="a-B"></a>以真心是自证法。<a id="a-C"></a>有何文字。<a id="a-D"></a>凡能诠教。<a id="a-E"></a>无非假名。<a id="a-F"></a>故云依二谛说法。<a id="a-G"></a>金刚三昧经偈云。<a id="a-H"></a>因缘所生义。<a id="a-I"></a>是义灭非生。<a id="a-J"></a>灭诸生灭义。<a id="a-K"></a>是义生非灭。<a id="a-L"></a>论释云。<a id="a-M"></a>此四句。<a id="a-N"></a>义有总别。<a id="a-O"></a>别则明二门义。<a id="a-P"></a>总则显一心法。<a id="a-Q"></a>如是一心二门之内。<a id="a-R"></a>一切诸法无所不摄。<a id="a-S"></a>前二融俗为真。<a id="a-T"></a>显平等义。<a id="a-U"></a>后二融真为俗。<a id="a-V"></a>显差别门。<a id="a-W"></a>总而言之。<a id="a-X"></a>真俗无二而不守一。<a id="a-Y"></a>由无二故。<a id="a-Z"></a>则是一心。<a id="a-a"></a>不守一故。<a id="a-b"></a>举体为二。<a id="a-c"></a>又真俗无二一实之法。<a id="a-d"></a>诸佛所归。<a id="a-e"></a>名如来藏。<a id="a-f"></a>明无量法及一切行。<a id="a-g"></a>莫不归入如来藏中。<a id="a-h"></a>无边教法所诠义相。<a id="a-i"></a>更无异趣唯一实义。<a id="a-j"></a>所言实者。<a id="a-k"></a>是自心之性。<a id="a-l"></a>除此之外。<a id="a-m"></a>皆是虚幻。<a id="a-n"></a>智度论云。<a id="a-o"></a>除一实相外。<a id="a-p"></a>其余尽成魔事。<a id="a-q"></a>法华经云。<a id="a-r"></a>唯此一事实。<a id="a-s"></a>余二即非真。<a id="a-t"></a>凡经论大意。<a id="a-u"></a>并是显宗破执。<a id="a-v"></a>独标心性。<a id="a-w"></a>若通达。<a id="a-x"></a>一切诸法即心自性。<a id="a-y"></a>心外无法。<a id="a-z"></a>性无不包。<a id="a-10"></a>犹若虚空遍一切处。<a id="a-11"></a>则一切诸法。<a id="a-12"></a>无非实相。<a id="a-13"></a>故知诸义。<a id="a-14"></a>但一念心。<a id="a-15"></a>一理应一切名。<a id="a-16"></a>以理外无名故。<a id="a-17"></a>一切名即一理。<a id="a-18"></a>以名外无理。<a id="a-19"></a>故则是无名之真名。<a id="a-1A"></a>无理之真理。<a id="a-1B"></a>是以一心二谛。<a id="a-1C"></a>体用周足。<a id="a-1D"></a>本约真论俗。<a id="a-1E"></a>从一起多。<a id="a-1F"></a>还约俗论真。<a id="a-1G"></a>从多会一。<a id="a-1H"></a>如如意珠。<a id="a-1I"></a>珠以譬真。<a id="a-1J"></a>用以譬俗。<a id="a-1K"></a>即珠是用。<a id="a-1L"></a>即用是珠。<a id="a-1M"></a>不二而二。<a id="a-1N"></a>分真俗耳。<a id="a-1O"></a>起信论明一心二门。<a id="a-1P"></a>心真如门者是体。<a id="a-1Q"></a>以一切法无生无灭。<a id="a-1R"></a>本来寂静。<a id="a-1S"></a>唯是一心。<a id="a-1T"></a>如是名为心真如门。<a id="a-1U"></a>楞伽经云。<a id="a-1V"></a>寂灭者。<a id="a-1W"></a>名为一心。<a id="a-1X"></a>心生灭门者。<a id="a-1Y"></a>是用。<a id="a-1Z"></a>此一心体有本觉。<a id="a-1a"></a>而随无明动作生灭。<a id="a-1b"></a>故于此门。<a id="a-1c"></a>如来之性隐而不显。<a id="a-1d"></a>名如来藏。<a id="a-1e"></a>楞伽经云。<a id="a-1f"></a>一心者。<a id="a-1g"></a>名如来藏。<a id="a-1h"></a>又云。<a id="a-1i"></a>如来藏者。<a id="a-1j"></a>是善不善因。<a id="a-1k"></a>此二门约体用分二。<a id="a-1l"></a>若以全体之用。<a id="a-1m"></a>用不离体。<a id="a-1n"></a>全用之体。<a id="a-1o"></a>体不离用。<a id="a-1p"></a>还念其一。<a id="a-1q"></a>以一心染净其性无二真妄二门不得有异。<a id="a-1r"></a>故名为一。<a id="a-1s"></a>此无二处。<a id="a-1t"></a>诸法中实。<a id="a-1u"></a>不同虚空。<a id="a-1v"></a>性自神解。<a id="a-1w"></a>故名为心。<a id="a-1x"></a>既无有二。<a id="a-1y"></a>何得有一。<a id="a-1z"></a>一无所有。<a id="a-20"></a>就谁曰心。<a id="a-21"></a>如是道理。<a id="a-22"></a>离言绝虑。<a id="a-23"></a>不知何以言之。<a id="a-24"></a>强为一心也。</p>
  <p id="a25">问。<a id="a-26"></a>摩诃衍论云。<a id="a-27"></a>一即是心。<a id="a-28"></a>心即是一。<a id="a-29"></a>无一别心。<a id="a-2A"></a>无心别一。<a id="a-2B"></a>一切诸法平等一味。<a id="a-2C"></a>一相无相。<a id="a-2D"></a>作一种光明心地之海者。<a id="a-2E"></a>云何复说同相异相。</p>
  <p id="a2F">答。<a id="a-2G"></a>若同若异。<a id="a-2H"></a>俱一心作故。<a id="a-2I"></a>如海涌千波。<a id="a-2J"></a>千波即海。<a id="a-2K"></a>以众生差别性故。<a id="a-2L"></a>不能同种。<a id="a-2M"></a>以如来平等性故。<a id="a-2N"></a>不能异种。<a id="a-2O"></a>众生虽差别。<a id="a-2P"></a>不能自异。<a id="a-2Q"></a>如来虽平等。<a id="a-2R"></a>不能自同。<a id="a-2S"></a>不能自异故。<a id="a-2T"></a>即异无异也。<a id="a-2U"></a>不能自同故。<a id="a-2V"></a>即同非同也。<a id="a-2W"></a>摩诃衍论云。<a id="a-2X"></a>同相者。<a id="a-2Y"></a>一切诸法唯一真如。<a id="a-2Z"></a>异者。<a id="a-2a"></a>唯一真如作一切法。<a id="a-2b"></a>金刚三昧论云。<a id="a-2c"></a>平等一味故。<a id="a-2d"></a>圣人所不能异也。<a id="a-2e"></a>有通有别故。<a id="a-2f"></a>圣人所不能同也。<a id="a-2g"></a>不能同者。<a id="a-2h"></a>即同于异。<a id="a-2i"></a>不能异者。<a id="a-2j"></a>即异于同。<a id="a-2k"></a>又不可说异故。<a id="a-2l"></a>可得说是同。<a id="a-2m"></a>不可说同故。<a id="a-2n"></a>可得说是异耳。<a id="a-2o"></a>说与不说。<a id="a-2p"></a>无二无别也。<a id="a-2q"></a>又云。<a id="a-2r"></a>依甚深教如言取义者。<a id="a-2s"></a>有二种失。<a id="a-2t"></a>一者。<a id="a-2u"></a>闻佛所说动静无二。<a id="a-2v"></a>便谓是一一实一心。<a id="a-2w"></a>由是拨无二谛道理。<a id="a-2x"></a>二者闻佛所说空有二门。<a id="a-2y"></a>计有二法而无一实。<a id="a-2z"></a>由是诽谤无二中道。<a id="a-30"></a>又云。<a id="a-31"></a>如是一心。<a id="a-32"></a>通为一切染净诸法之所依止故。<a id="a-33"></a>即是诸法根本。<a id="a-34"></a>本来静门。<a id="a-35"></a>恒沙功德无所不备。<a id="a-36"></a>谓一切是随缘动门。<a id="a-37"></a>恒沙染。<a id="a-38"></a>法无所不具。<a id="a-39"></a>然举染法以望心体。<a id="a-3A"></a>不能遍通。<a id="a-3B"></a>所以经云。<a id="a-3C"></a>若离若脱。<a id="a-3D"></a>若举心体。<a id="a-3E"></a>望诸净法。<a id="a-3F"></a>无所不遍。<a id="a-3G"></a>故经言。<a id="a-3H"></a>于世法中不离不脱。<a id="a-3I"></a>总明一心。<a id="a-3J"></a>通于动静。<a id="a-3K"></a>为染净所依。<a id="a-3L"></a>别显动门。<a id="a-3M"></a>染法所依。<a id="a-3N"></a>别显静门。<a id="a-3O"></a>净法所依。<a id="a-3P"></a>亦如起信。<a id="a-3Q"></a>于一心立真如生灭二门。<a id="a-3R"></a>若卷若舒。<a id="a-3S"></a>或总或别。<a id="a-3T"></a>皆是一心之体用。<a id="a-3U"></a>如日月之光明。<a id="a-3V"></a>似江河之波浪。<a id="a-3W"></a>真心无寄。<a id="a-3X"></a>不落言思。<a id="a-3Y"></a>但约世谛随缘门中。<a id="a-3Z"></a>分其二义。<a id="a-3a"></a>以真心不守性故。<a id="a-3b"></a>随缘成异。<a id="a-3c"></a>即成异门。<a id="a-3d"></a>以随缘时不失自性故。<a id="a-3e"></a>随缘不变。<a id="a-3f"></a>即成同门。<a id="a-3g"></a>虽立同异。<a id="a-3h"></a>常冥一际。<a id="a-3i"></a>古释。<a id="a-3j"></a>一真心非一非异者。<a id="a-3k"></a>真心全体动故。<a id="a-3l"></a>心与生灭非异。<a id="a-3m"></a>而恒不变真性故。<a id="a-3n"></a>与生灭不一。<a id="a-3o"></a>先明不异门有三义。<a id="a-3p"></a>一本从末明不异。<a id="a-3q"></a>经云。<a id="a-3r"></a>如来藏是善不善因。<a id="a-3s"></a>能遍造一切趣生。<a id="a-3t"></a>又经云。<a id="a-3u"></a>佛性随流成别味。<a id="a-3v"></a>二摄末同本明不异。<a id="a-3w"></a>经云。<a id="a-3x"></a>众生即如也。<a id="a-3y"></a>又云。<a id="a-3z"></a>十二因缘。<a id="a-40"></a>即佛性。<a id="a-41"></a>地论云。<a id="a-42"></a>三界唯一心者。<a id="a-43"></a>第一义谛也。<a id="a-44"></a>前即末之本。<a id="a-45"></a>本无别本。<a id="a-46"></a>唯有生灭。<a id="a-47"></a>更无别法可相异也。<a id="a-48"></a>后即本之末。<a id="a-49"></a>末无别末。<a id="a-4A"></a>故唯有不生灭。<a id="a-4B"></a>亦无别法可相异也。<a id="a-4C"></a>三本末平等明不异。<a id="a-4D"></a>经偈云。<a id="a-4E"></a>甚深如来藏。<a id="a-4F"></a>而与七识俱。<a id="a-4G"></a>又论云。<a id="a-4H"></a>唯真不立。<a id="a-4I"></a>单妄不成。<a id="a-4J"></a>此显本末镕融。<a id="a-4K"></a>际限不分。<a id="a-4L"></a>故云不异也。<a id="a-4M"></a>次明不一门者。<a id="a-4N"></a>此中非直不乖不异以明不一。<a id="a-4O"></a>亦乃由不异故成于不一。<a id="a-4P"></a>何以故。<a id="a-4Q"></a>若如来藏随缘作生灭时。<a id="a-4R"></a>失自不生灭者。<a id="a-4S"></a>即不得有生灭也。<a id="a-4T"></a>如水失湿性。<a id="a-4U"></a>则不能成大小之波。<a id="a-4V"></a>是故由不生灭。<a id="a-4W"></a>得有生灭。<a id="a-4X"></a>是故即不异故不一也。<a id="a-4Y"></a>起信明如来藏与生灭和合。<a id="a-4Z"></a>非一非异。<a id="a-4a"></a>而成办世出世间染净等事。</p>
  <p id="a4b">问。<a id="a-4c"></a>论云。<a id="a-4d"></a>同相者。<a id="a-4e"></a>一切诸法唯一真如。<a id="a-4f"></a>异相者。<a id="a-4g"></a>唯一真如作一切法。<a id="a-4h"></a>此同异二义。<a id="a-4i"></a>为复法尔自作。<a id="a-4j"></a>为复因人所置。</p>
  <p id="a4k">答。<a id="a-4l"></a>法性不动。<a id="a-4m"></a>岂有同异之文。<a id="a-4n"></a>改变从心。<a id="a-4o"></a>自起一多之见。<a id="a-4p"></a>如大乘起信论云。<a id="a-4q"></a>复次觉与不觉。<a id="a-4r"></a>有二种相。<a id="a-4s"></a>一者同相。<a id="a-4t"></a>二者异相。<a id="a-4u"></a>言同相者。<a id="a-4v"></a>譬如种种瓦器。<a id="a-4w"></a>皆同微尘性相。<a id="a-4x"></a>如是无漏无明。<a id="a-4y"></a>种种业幻。<a id="a-4z"></a>皆同真如性相。<a id="a-50"></a>是故修多罗中。<a id="a-51"></a>依于此义。<a id="a-52"></a>说一切众生本来常住。<a id="a-53"></a>入于涅槃。<a id="a-54"></a>菩提之法。<a id="a-55"></a>非可修相。<a id="a-56"></a>非可作相。<a id="a-57"></a>毕竟无得。<a id="a-58"></a>亦无色相可见。<a id="a-59"></a>而有见色相者。<a id="a-5A"></a>唯是随染业幻所作。<a id="a-5B"></a>非是智色不空之性。<a id="a-5C"></a>以智相无可见故。<a id="a-5D"></a>言异相者。<a id="a-5E"></a>如种种瓦器。<a id="a-5F"></a>各各不同。<a id="a-5G"></a>如是无漏无明。<a id="a-5H"></a>随染幻差别性。<a id="a-5I"></a>染幻业差别故。<a id="a-5J"></a>论释曰。<a id="a-5K"></a>即此文中。<a id="a-5L"></a>故有二门。<a id="a-5M"></a>一者同相门。<a id="a-5N"></a>二者异相门。<a id="a-5O"></a>为明何义故。<a id="a-5P"></a>建立同相门。<a id="a-5Q"></a>为欲显示一切诸法唯一真如。<a id="a-5R"></a>无余法故。<a id="a-5S"></a>当真如门。<a id="a-5T"></a>为明何义故。<a id="a-5U"></a>建立异相门。<a id="a-5V"></a>为欲显示唯一真如作一切法。<a id="a-5W"></a>名相各别义用不同故。<a id="a-5X"></a>当生灭门。<a id="a-5Y"></a>依何契经所建立耶。<a id="a-5Z"></a>谓文殊师利答第一经。<a id="a-5a"></a>彼契经中当何说耶。<a id="a-5b"></a>谓彼经中作如是说。<a id="a-5c"></a>佛问文殊。<a id="a-5d"></a>汝久远来。<a id="a-5e"></a>恒无休息。<a id="a-5f"></a>普遍游行十方刹中。<a id="a-5g"></a>见何殊事。<a id="a-5h"></a>文殊答曰。<a id="a-5i"></a>我久远来不见余事。<a id="a-5j"></a>唯见微尘。<a id="a-5k"></a>又佛问言。<a id="a-5l"></a>汝百年中居于轮家。<a id="a-5m"></a>不见种种瓦器相耶。<a id="a-5n"></a>文殊对曰。<a id="a-5o"></a>我唯见尘。<a id="a-5p"></a>不见瓦器。<a id="a-5q"></a>又佛问言。<a id="a-5r"></a>汝实不见地水火风。<a id="a-5s"></a>山川林树等种种相耶。<a id="a-5t"></a>对曰。<a id="a-5u"></a>我实不见如是等相。<a id="a-5v"></a>唯见微尘。<a id="a-5w"></a>如是如是。<a id="a-5x"></a>世尊问讫。<a id="a-5y"></a>文殊答曰。<a id="a-5z"></a>至一百数。<a id="a-60"></a>佛问文殊。<a id="a-61"></a>见微尘耶。<a id="a-62"></a>文殊对曰。<a id="a-63"></a>我久远来不见微尘。<a id="a-64"></a>尔时世尊告文殊言。<a id="a-65"></a>善哉善哉。<a id="a-66"></a>汝是大士。<a id="a-67"></a>能觉一相。<a id="a-68"></a>能觉一相。<a id="a-69"></a>即无相法。<a id="a-6A"></a>文殊师利。<a id="a-6B"></a>汝一仁者。<a id="a-6C"></a>非如是觉。<a id="a-6D"></a>依一相门。<a id="a-6E"></a>一切众生本来常住。<a id="a-6F"></a>入于涅槃。<a id="a-6G"></a>菩提之法。<a id="a-6H"></a>非可修相。<a id="a-6I"></a>非可作相。<a id="a-6J"></a>毕竟无得。<a id="a-6K"></a>亦无色相可见。<a id="a-6L"></a>而有见色相者。<a id="a-6M"></a>唯是随染业幻所作。<a id="a-6N"></a>非是智色不空之性。<a id="a-6O"></a>以智相无可见故。<a id="a-6P"></a>异相门者。<a id="a-6Q"></a>彼契经中作如是说。<a id="a-6R"></a>佛告身子。<a id="a-6S"></a>汝见此土。<a id="a-6T"></a>作何心见。<a id="a-6U"></a>身子答曰。<a id="a-6V"></a>我见此土。<a id="a-6W"></a>山川林树。<a id="a-6X"></a>沙砾土石。<a id="a-6Y"></a>日月宫殿舍宅等。<a id="a-6Z"></a>种种相。<a id="a-6a"></a>各各形相名字差别不同。<a id="a-6b"></a>佛言。<a id="a-6c"></a>汝智慧力。<a id="a-6d"></a>下劣狭少。<a id="a-6e"></a>心有高下。<a id="a-6f"></a>见如是异。<a id="a-6g"></a>唯汝一人非如是见。<a id="a-6h"></a>一切众生亦复如是。<a id="a-6i"></a>乃至诸法亦复如是。<a id="a-6j"></a>真妄互熏。<a id="a-6k"></a>染净相待。<a id="a-6l"></a>功德过患。<a id="a-6m"></a>形相名字各各差别。<a id="a-6n"></a>随凡夫心所立名相。<a id="a-6o"></a>有而非实。<a id="a-6p"></a>皆如幻化。</p>
  <p id="a6q">问。<a id="a-6r"></a>一心开真如生灭二门。<a id="a-6s"></a>有何所以。</p>
  <p id="a6t">答。<a id="a-6u"></a>甚有功能。<a id="a-6v"></a>深谐事理。<a id="a-6w"></a>一心者。<a id="a-6x"></a>起大乘之信。<a id="a-6y"></a>二门者。<a id="a-6z"></a>破邪见之执。<a id="a-70"></a>约真如门信妙理决定。<a id="a-71"></a>约生灭门信业用不立。<a id="a-72"></a>可谓理事圆通。<a id="a-73"></a>真俗无滞。<a id="a-74"></a>释摩诃衍论云。<a id="a-75"></a>心真如门有十种名。<a id="a-76"></a>一者名为如来藏门。<a id="a-77"></a>无杂乱故。<a id="a-78"></a>二者名为不二平等门。<a id="a-79"></a>无差别故。<a id="a-7A"></a>三者名为一道清净门。<a id="a-7B"></a>无异岐故。<a id="a-7C"></a>四者名为不起不动门。<a id="a-7D"></a>离作业故。<a id="a-7E"></a>五者名为无断无缚门。<a id="a-7F"></a>无治障故。<a id="a-7G"></a>六者名为无去无来门。<a id="a-7H"></a>无上下故。<a id="a-7I"></a>七者名为出世间门。<a id="a-7J"></a>无四相故。<a id="a-7K"></a>八者名为寂灭寂静门。<a id="a-7L"></a>无往向故。<a id="a-7M"></a>九者名为大总相门。<a id="a-7N"></a>无别相故。<a id="a-7O"></a>十者名为真如门。<a id="a-7P"></a>无虚伪故。<a id="a-7Q"></a>是名为十。<a id="a-7R"></a>如是十名。<a id="a-7S"></a>总摄诸佛一切法藏。<a id="a-7T"></a>平等义理法门名字。<a id="a-7U"></a>生灭门有十种名。<a id="a-7V"></a>一者名为藏识门。<a id="a-7W"></a>摄持一切染净法故。<a id="a-7X"></a>二者名为如来藏门。<a id="a-7Y"></a>覆藏如来法身故。<a id="a-7Z"></a>三者名为起动门。<a id="a-7a"></a>相续作业故。<a id="a-7b"></a>四者名为有断有缚门。<a id="a-7c"></a>有治障故。<a id="a-7d"></a>五者名为有去有来门。<a id="a-7e"></a>有上下故。<a id="a-7f"></a>六者名为多相分异门。<a id="a-7g"></a>染净之法过恒沙故。<a id="a-7h"></a>七者名为世间门。<a id="a-7i"></a>四相俱转故。<a id="a-7j"></a>八者名为流转还灭门。<a id="a-7k"></a>具足生死及涅槃故。<a id="a-7l"></a>九者名为相待俱成门。<a id="a-7m"></a>无自成法故。<a id="a-7n"></a>十者名为生灭门。<a id="a-7o"></a>表无常相故。<a id="a-7p"></a>如是十名。<a id="a-7q"></a>总摄诸佛一切法藏。<a id="a-7r"></a>种种差别法门名字。<a id="a-7s"></a>又夫真如者。<a id="a-7t"></a>虽在不起不动门。<a id="a-7u"></a>非是凝然不动。<a id="a-7v"></a>寂尔离缘。<a id="a-7w"></a>此落静尘。<a id="a-7x"></a>生于断见。<a id="a-7y"></a>斯乃随缘会寂。<a id="a-7z"></a>约法明真。<a id="a-80"></a>是以无性因缘。<a id="a-81"></a>理事一际。<a id="a-82"></a>因缘无性。<a id="a-83"></a>隐显同时。<a id="a-84"></a>如义海云。<a id="a-85"></a>入真如者。<a id="a-86"></a>谓尘随心回转。<a id="a-87"></a>种种义味。<a id="a-88"></a>成大缘起。<a id="a-89"></a>虽有种种。<a id="a-8A"></a>而无生灭。<a id="a-8B"></a>虽不生灭。<a id="a-8C"></a>而恒不碍一切随缘。<a id="a-8D"></a>今无生灭。<a id="a-8E"></a>是不变。<a id="a-8F"></a>不碍一切是随缘。<a id="a-8G"></a>随缘不变。<a id="a-8H"></a>是真如义。</p>
  <p id="a8I">问。<a id="a-8J"></a>上说一切众生皆有本觉。<a id="a-8K"></a>常熏无明成其净用。<a id="a-8L"></a>此真如妙用。<a id="a-8M"></a>诸佛化门。<a id="a-8N"></a>为在真如门中。<a id="a-8O"></a>生灭门中。</p>
  <p id="a8P">答。<a id="a-8Q"></a>此是生灭门中本觉真如。<a id="a-8R"></a>故有熏义。<a id="a-8S"></a>真如门中。<a id="a-8T"></a>则无此义。<a id="a-8U"></a>由此本觉内熏不觉。<a id="a-8V"></a>令成厌求反流顺真。<a id="a-8W"></a>故云用也。<a id="a-8X"></a>涅槃经云。<a id="a-8Y"></a>阐提之人。<a id="a-8Z"></a>未来佛性力故。<a id="a-8a"></a>还生善根。<a id="a-8b"></a>佛性力者。<a id="a-8c"></a>即本觉内熏力成其净用。<a id="a-8d"></a>乃至八相成道。<a id="a-8e"></a>十地行位。<a id="a-8f"></a>并约世谛门收。</p>
  <p id="a8g">问。<a id="a-8h"></a>上立一心真如生灭二门。<a id="a-8i"></a>为复从何门入。<a id="a-8j"></a>疾得成就。</p>
  <p id="a8k">答。<a id="a-8l"></a>但从生灭门入。<a id="a-8m"></a>直至道场。<a id="a-8n"></a>不动尘劳而成正觉。<a id="a-8o"></a>起信论云。<a id="a-8p"></a>复次为令众生从心生灭门。<a id="a-8q"></a>入真如门故。<a id="a-8r"></a>令观色等相。<a id="a-8s"></a>皆不成就。<a id="a-8t"></a>云何不成就。<a id="a-8u"></a>谓析粗色渐至微尘。<a id="a-8v"></a>复以方分析此微尘。<a id="a-8w"></a>是故若粗若细。<a id="a-8x"></a>一切诸色。<a id="a-8y"></a>唯是妄心分别影像。<a id="a-8z"></a>实无所有。<a id="a-90"></a>推求余蕴渐至刹那。<a id="a-91"></a>相别非一。<a id="a-92"></a>无为之法。<a id="a-93"></a>亦复如是。<a id="a-94"></a>离于法界。<a id="a-95"></a>终不可得。<a id="a-96"></a>如是十方一切诸法。<a id="a-97"></a>应知悉然。<a id="a-98"></a>犹如迷人谓东为西。<a id="a-99"></a>方实不转。<a id="a-9A"></a>众生亦尔。<a id="a-9B"></a>无明迷故谓心为动。<a id="a-9C"></a>而实不动。<a id="a-9D"></a>若知动心即不生灭。<a id="a-9E"></a>即得入于真如之门。<a id="a-9F"></a>如上二谛之义。<a id="a-9G"></a>不可一向作一解。<a id="a-9H"></a>亦不可一向作二解。<a id="a-9I"></a>所以仁王经二谛品云。<a id="a-9J"></a>尔时波斯匿王白佛言。<a id="a-9K"></a>世尊。<a id="a-9L"></a>胜义谛中有世俗谛不。<a id="a-9M"></a>若言无者。<a id="a-9N"></a>智不应二。<a id="a-9O"></a>若言有者。<a id="a-9P"></a>智不应一。<a id="a-9Q"></a>一二之义。<a id="a-9R"></a>其事云何。<a id="a-9S"></a>佛言。<a id="a-9T"></a>大王。<a id="a-9U"></a>汝于过去龙光王佛法中。<a id="a-9V"></a>已问此义。<a id="a-9W"></a>我今无说。<a id="a-9X"></a>汝今无听。<a id="a-9Y"></a>无说无听。<a id="a-9Z"></a>是即名为一义二义。<a id="a-9a"></a>汝今谛听。<a id="a-9b"></a>当为汝说。<a id="a-9c"></a>尔时世尊即说偈言。<a id="a-9d"></a>无相胜义谛。<a id="a-9e"></a>体非自他作。<a id="a-9f"></a>因缘如幻有。<a id="a-9g"></a>亦非自他作。<a id="a-9h"></a>法性本无性。<a id="a-9i"></a>胜义谛空如。<a id="a-9j"></a>诸有幻有法。<a id="a-9k"></a>三假集假有。<a id="a-9l"></a>无无谛实无。<a id="a-9m"></a>寂灭胜义空。<a id="a-9n"></a>诸法因缘有。<a id="a-9o"></a>有无义如是。<a id="a-9p"></a>有无本自二。<a id="a-9q"></a>譬如牛二角。<a id="a-9r"></a>照解见无二。<a id="a-9s"></a>二谛常不即。<a id="a-9t"></a>解心见无二。<a id="a-9u"></a>求二不可得。<a id="a-9v"></a>非谓二谛一。<a id="a-9w"></a>一亦不可得。<a id="a-9x"></a>于解常自一。<a id="a-9y"></a>于谛常自二。<a id="a-9z"></a>了达此一二。<a id="a-A0"></a>真入胜义谛。<a id="a-A1"></a>世谛幻化起。<a id="a-A2"></a>譬如虚空华。<a id="a-A3"></a>如影如毛轮。<a id="a-A4"></a>因缘故幻有。<a id="a-A5"></a>幻化见幻化。<a id="a-A6"></a>愚夫名幻谛。<a id="a-A7"></a>幻师见幻法。<a id="a-A8"></a>谛幻悉皆无。<a id="a-A9"></a>若了如是法。<a id="a-AA"></a>即解一二义。<a id="a-AB"></a>遍于一切法。<a id="a-AC"></a>应作如是观。<a id="a-AD"></a>故涅槃经况二鸟双游者。<a id="a-AE"></a>生死俱常无常。<a id="a-AF"></a>涅槃亦尔。<a id="a-AG"></a>在下在高。<a id="a-AH"></a>双飞双息。<a id="a-AI"></a>即事而理。<a id="a-AJ"></a>即理而事。<a id="a-AK"></a>二谛即中。<a id="a-AL"></a>中即二谛。<a id="a-AM"></a>非二中而二中。<a id="a-AN"></a>是则双游义成。<a id="a-AO"></a>二鸟者。<a id="a-AP"></a>即鸳鸯鸟。<a id="a-AQ"></a>双飞双止。<a id="a-AR"></a>双飞即况双照。<a id="a-AS"></a>双止即况双遮。<a id="a-AT"></a>亦是体用理事。<a id="a-AU"></a>不即不离。</p>
  <p id="aAV">问。<a id="a-AW"></a>真谛云何不称第一义谛。</p>
  <p id="aAX">答。<a id="a-AY"></a>真但对俗得名。<a id="a-AZ"></a>未是中道。<a id="a-Aa"></a>又通了一切法无我。<a id="a-Ab"></a>但是真诠。<a id="a-Ac"></a>未穷实性。<a id="a-Ad"></a>不通真俗。<a id="a-Ae"></a>如中道第一义谛者。<a id="a-Af"></a>非离二边称中。<a id="a-Ag"></a>即是一切法之实性。<a id="a-Ah"></a>遍通凡圣情与非情。<a id="a-Ai"></a>故称第一。<a id="a-Aj"></a>亦云无等。<a id="a-Ak"></a>以无法可过。<a id="a-Al"></a>故称第一。<a id="a-Am"></a>以无法可比。<a id="a-An"></a>故称无等。<a id="a-Ao"></a>此非约胜劣而言。<a id="a-Ap"></a>以一切法即真如一心故。<a id="a-Aq"></a>所以起信论云。<a id="a-Ar"></a>所言法者。<a id="a-As"></a>谓众生心。<a id="a-At"></a>古释云。<a id="a-Au"></a>诸法既无。<a id="a-Av"></a>故唯心矣。<a id="a-Aw"></a>如万像本空。<a id="a-Ax"></a>唯是一镜。</p>
  <p id="aAy">问。<a id="a-Az"></a>妙明真心。<a id="a-B0"></a>遍一切处。<a id="a-B1"></a>云何涅槃经云。<a id="a-B2"></a>佛性除于瓦砾。</p>
  <p id="aB3">答。<a id="a-B4"></a>能所不同。<a id="a-B5"></a>不可执一。<a id="a-B6"></a>心境一味。<a id="a-B7"></a>不可称异。<a id="a-B8"></a>若以性从缘。<a id="a-B9"></a>则情非情异。<a id="a-BA"></a>为性亦殊。<a id="a-BB"></a>若泯缘从性。<a id="a-BC"></a>则非觉不觉。<a id="a-BD"></a>若二性互融。<a id="a-BE"></a>则无非觉悟。<a id="a-BF"></a>华严经云。<a id="a-BG"></a>真如无少分非觉悟者。<a id="a-BH"></a>则真如遍一切有情无情之处。<a id="a-BI"></a>若无少分非觉悟者。<a id="a-BJ"></a>岂无情非佛性乎。<a id="a-BK"></a>又经意但除执瓦砾无情之见。<a id="a-BL"></a>非除佛性。<a id="a-BM"></a>则性无不在。<a id="a-BN"></a>量出虚空。<a id="a-BO"></a>宁可除乎。<a id="a-BP"></a>又古德云。<a id="a-BQ"></a>觉性是理。<a id="a-BR"></a>觉了属事。<a id="a-BS"></a>如无情中。<a id="a-BT"></a>但有觉性。<a id="a-BU"></a>而无觉了。<a id="a-BV"></a>如水中但有火性。<a id="a-BW"></a>亦无火照。<a id="a-BX"></a>今言性者。<a id="a-BY"></a>但据理本。<a id="a-BZ"></a>谁论枝末。<a id="a-Ba"></a>又觉智缘虑名情。<a id="a-Bb"></a>自性不改名性。<a id="a-Bc"></a>愚人迷性生情。<a id="a-Bd"></a>故境智不一。<a id="a-Be"></a>智者了情成性。<a id="a-Bf"></a>故物我无二。</p>
  <p id="aBg">问。<a id="a-Bh"></a>万法唯心。<a id="a-Bi"></a>诚证非一。<a id="a-Bj"></a>入楞伽经偈云。<a id="a-Bk"></a>三界上下法。<a id="a-Bl"></a>我说即是心。<a id="a-Bm"></a>离于诸心法。<a id="a-Bn"></a>更无有可得。<a id="a-Bo"></a>若四维上下皆是自心者。<a id="a-Bp"></a>则行住坐卧依何而住。<a id="a-Bq"></a>若无依报所居。<a id="a-Br"></a>正报如何成立。</p>
  <p id="aBs">答。<a id="a-Bt"></a>有识之身。<a id="a-Bu"></a>无情之土。<a id="a-Bv"></a>皆是内外四大。<a id="a-Bw"></a>悉皆无体。<a id="a-Bx"></a>且如地大。<a id="a-By"></a>唯依风轮。<a id="a-Bz"></a>众微所成。<a id="a-C0"></a>本无自性。<a id="a-C1"></a>但是有情心变。<a id="a-C2"></a>更无异理。<a id="a-C3"></a>安庠动止。<a id="a-C4"></a>皆在心中。<a id="a-C5"></a>似鸟飞空。<a id="a-C6"></a>不离空界。<a id="a-C7"></a>如鱼潜水。<a id="a-C8"></a>岂越水源。<a id="a-C9"></a>入楞伽经偈云。<a id="a-CA"></a>若一切唯心。<a id="a-CB"></a>世间何处住。<a id="a-CC"></a>去来依何法。<a id="a-CD"></a>云何见地中。<a id="a-CE"></a>如鸟虚空中。<a id="a-CF"></a>依心风而去。<a id="a-CG"></a>不住不观察。<a id="a-CH"></a>于地上而去。<a id="a-CI"></a>如是诸众生。<a id="a-CJ"></a>依分别风动。<a id="a-CK"></a>自心中来去。<a id="a-CL"></a>如空中飞鸟。<a id="a-CM"></a>见是资生器。<a id="a-CN"></a>佛说心如是。<a id="a-CO"></a>故知举足下足。<a id="a-CP"></a>不离自心。<a id="a-CQ"></a>如鸟若离空。<a id="a-CR"></a>何以骞翥。<a id="a-CS"></a>鱼若离水。<a id="a-CT"></a>岂得浮沉。<a id="a-CU"></a>所以西天祖师弥遮迦。<a id="a-CV"></a>问婆须蜜曰。<a id="a-CW"></a>何方而来。<a id="a-CX"></a>复往何所。<a id="a-CY"></a>答曰。<a id="a-CZ"></a>自从心来。<a id="a-Ca"></a>欲往无处。<a id="a-Cb"></a>又此土五泄和尚。<a id="a-Cc"></a>临终歇食三日而告寂。<a id="a-Cd"></a>学人问云。<a id="a-Ce"></a>师何处去。<a id="a-Cf"></a>答。<a id="a-Cg"></a>无处去。<a id="a-Ch"></a>学人何不见。<a id="a-Ci"></a>答。<a id="a-Cj"></a>非眼所睹。<a id="a-Ck"></a>故大集经云。<a id="a-Cl"></a>佛言。<a id="a-Cm"></a>即四大中求于菩提。<a id="a-Cn"></a>不余处求。<a id="a-Co"></a>求时不见一切诸物。<a id="a-Cp"></a>不见者。<a id="a-Cq"></a>即是无处。<a id="a-Cr"></a>无处者。<a id="a-Cs"></a>即是无住。<a id="a-Ct"></a>无住者。<a id="a-Cu"></a>即是一切诸法之性。<a id="a-Cv"></a>一切诸法若无性者。<a id="a-Cw"></a>即是实相。<a id="a-Cx"></a>实相者。<a id="a-Cy"></a>非常非断。<a id="a-Cz"></a>名毕竟节。<a id="a-D0"></a>金刚三昧经云。<a id="a-D1"></a>无住菩萨言。<a id="a-D2"></a>尊者。<a id="a-D3"></a>我从无本来。<a id="a-D4"></a>今至无本所。<a id="a-D5"></a>佛言。<a id="a-D6"></a>汝本不从。<a id="a-D7"></a>来今亦不至所。<a id="a-D8"></a>汝得本利不可思议。<a id="a-D9"></a>乃至色无处所。<a id="a-DA"></a>清净无名。<a id="a-DB"></a>不入于内。<a id="a-DC"></a>眼无处所。<a id="a-DD"></a>清净无见。<a id="a-DE"></a>不出于外。<a id="a-DF"></a>心无处所。<a id="a-DG"></a>清净无上。<a id="a-DH"></a>无有起处。<a id="a-DI"></a>清净无动。<a id="a-DJ"></a>无有缘别。<a id="a-DK"></a>性皆空寂。<a id="a-DL"></a>乃至如彼心王。<a id="a-DM"></a>本无住处。<a id="a-DN"></a>凡夫之心。<a id="a-DO"></a>妄分别见。<a id="a-DP"></a>如如之体。<a id="a-DQ"></a>本不有无。<a id="a-DR"></a>有无之相。<a id="a-DS"></a>见唯心识。<a id="a-DT"></a>云何无本。<a id="a-DU"></a>以无住故。<a id="a-DV"></a>有本则有住。<a id="a-DW"></a>无住则无本。<a id="a-DX"></a>明知众生业趣去来。<a id="a-DY"></a>诸圣净界动止。<a id="a-DZ"></a>来是心来。<a id="a-Da"></a>去是心去。<a id="a-Db"></a>动是心动。<a id="a-Dc"></a>止是心止。<a id="a-Dd"></a>毕竟无有去。<a id="a-De"></a>来动止而可得。<a id="a-Df"></a>不离法界故。<a id="a-Dg"></a>则未有一法非心所标。<a id="a-Dh"></a>是以文殊师利化善财童子。<a id="a-Di"></a>现三千世界满中台观。<a id="a-Dj"></a>善财观之。<a id="a-Dk"></a>忽然不现。<a id="a-Dl"></a>世界皆空。<a id="a-Dm"></a>问世界来去之处。<a id="a-Dn"></a>文殊答言。<a id="a-Do"></a>从来处来。<a id="a-Dp"></a>却归去处去。<a id="a-Dq"></a>即是清净法界中来。<a id="a-Dr"></a>却归清净法界中去。<a id="a-Ds"></a>故知诸法所生。<a id="a-Dt"></a>唯心所现。<a id="a-Du"></a>生灭去来。<a id="a-Dv"></a>皆如来藏。<a id="a-Dw"></a>斯乃穷迹达本。<a id="a-Dx"></a>见法明宗矣。<a id="a-Dy"></a>又如琉璃光法王子云。<a id="a-Dz"></a>我忆往昔经恒沙劫。<a id="a-E0"></a>有佛出世。<a id="a-E1"></a>名无量声。<a id="a-E2"></a>开示菩萨本觉妙明。<a id="a-E3"></a>观此世界及众生身。<a id="a-E4"></a>皆是妄缘风力所转。<a id="a-E5"></a>我于尔时观界安立。<a id="a-E6"></a>观世动时。<a id="a-E7"></a>观身动止。<a id="a-E8"></a>观心动念。<a id="a-E9"></a>诸动无二等无差别。<a id="a-EA"></a>我时了觉此群动性。<a id="a-EB"></a>来无所从。<a id="a-EC"></a>去无所至。<a id="a-ED"></a>十方微尘颠倒众生。<a id="a-EE"></a>同一虚妄。<a id="a-EF"></a>如是乃至三千大千一世界内所有众生。<a id="a-EG"></a>如一器中贮百蚊蚋。<a id="a-EH"></a>啾啾乱鸣。<a id="a-EI"></a>于分寸中鼓发狂闹。<a id="a-EJ"></a>乃至我以观察风力无依。<a id="a-EK"></a>悟菩提心。<a id="a-EL"></a>入三摩地。<a id="a-EM"></a>令十方佛传一妙心。<a id="a-EN"></a>斯为第一。<a id="a-EO"></a>故知群动无二唯一妄风。<a id="a-EP"></a>风赖众缘。<a id="a-EQ"></a>本无依处。<a id="a-ER"></a>若能谛观风力无依。<a id="a-ES"></a>顿悟唯心不动。<a id="a-ET"></a>则本觉妙明。<a id="a-EU"></a>恒照法界。<a id="a-EV"></a>故云十方诸佛。<a id="a-EW"></a>传此一妙心耳。<a id="a-EX"></a>风力既无依。<a id="a-EY"></a>万法皆无主。<a id="a-EZ"></a>来从缘有。<a id="a-Ea"></a>去逐幻空。<a id="a-Eb"></a>唯本觉心。<a id="a-Ec"></a>本无生灭。<a id="a-Ed"></a>所以法华经。<a id="a-Ee"></a>但说一乘。<a id="a-Ef"></a>开示于此。<a id="a-Eg"></a>般若经。<a id="a-Eh"></a>唯言无二付嘱于此。<a id="a-Ei"></a>涅槃经。<a id="a-Ej"></a>佛性平等。<a id="a-Ek"></a>广喻于此。<a id="a-El"></a>华严经。<a id="a-Em"></a>法界无尽。<a id="a-En"></a>显现于此。<a id="a-Eo"></a>无边妙旨。<a id="a-Ep"></a>同归宗镜矣。</p>
  <p id="aEq">问。<a id="a-Er"></a>楞伽经云。<a id="a-Es"></a>佛语心为宗。<a id="a-Et"></a>既立一心为宗。<a id="a-Eu"></a>云何复云无心是道。</p>
  <p id="aEv">答。<a id="a-Ew"></a>心为宗者。<a id="a-Ex"></a>是真实心。<a id="a-Ey"></a>此心不是有无。<a id="a-Ez"></a>无住无依。<a id="a-F0"></a>不生不灭。<a id="a-F1"></a>有佛无佛。<a id="a-F2"></a>性相常住。<a id="a-F3"></a>为一切万物之性。<a id="a-F4"></a>犹如虚空体。<a id="a-F5"></a>非一切。<a id="a-F6"></a>而能现一切。<a id="a-F7"></a>只为众生不了此常住真心。<a id="a-F8"></a>以真心无性。<a id="a-F9"></a>不觉而起妄识之心。<a id="a-FA"></a>遂遗此真心妙性。<a id="a-FB"></a>逐妄轮回。<a id="a-FC"></a>于毕竟同中成究竟异。<a id="a-FD"></a>一向执此妄心。<a id="a-FE"></a>能缘尘徇物。<a id="a-FF"></a>背道违真。<a id="a-FG"></a>则是令息其缘虑妄心。<a id="a-FH"></a>若不起妄心。<a id="a-FI"></a>则能顺觉。<a id="a-FJ"></a>所以云无心是道。<a id="a-FK"></a>亦云冥心合道。<a id="a-FL"></a>又即心无心。<a id="a-FM"></a>常顺本觉。<a id="a-FN"></a>未必灭心取证。<a id="a-FO"></a>却成背道。<a id="a-FP"></a>然虽即心无心。<a id="a-FQ"></a>又不可。<a id="a-FR"></a>故起。<a id="a-FS"></a>此妄识心对境而生。<a id="a-FT"></a>无体可得。<a id="a-FU"></a>如海上波。<a id="a-FV"></a>随风断续。<a id="a-FW"></a>境界妄风不起。<a id="a-FX"></a>分别。<a id="a-FY"></a>识浪不生。<a id="a-FZ"></a>密严经云。<a id="a-Fa"></a>一切诸世间。<a id="a-Fb"></a>譬如热时焰。<a id="a-Fc"></a>以诸不实相。<a id="a-Fd"></a>无而妄分别。<a id="a-Fe"></a>觉因所觉生。<a id="a-Ff"></a>所觉依能觉。<a id="a-Fg"></a>离一则无二。<a id="a-Fh"></a>譬如光共影。<a id="a-Fi"></a>无心亦无境。<a id="a-Fj"></a>量及所量事。<a id="a-Fk"></a>但依于一心。<a id="a-Fl"></a>如是而分别。<a id="a-Fm"></a>能知所知法。<a id="a-Fn"></a>唯依心妄计。<a id="a-Fo"></a>若了所知无。<a id="a-Fp"></a>能知则非有。<a id="a-Fq"></a>所知无者。<a id="a-Fr"></a>则是无境。<a id="a-Fs"></a>能知无者。<a id="a-Ft"></a>则是无心。<a id="a-Fu"></a>妄心幻境既空。<a id="a-Fv"></a>一道真心自现。<a id="a-Fw"></a>故知但心不起。<a id="a-Fx"></a>万法无生。<a id="a-Fy"></a>才有起心。<a id="a-Fz"></a>即成住着。<a id="a-G0"></a>如大法炬陀罗尼经云。<a id="a-G1"></a>佛言。<a id="a-G2"></a>一切住即是非住。<a id="a-G3"></a>但是思想移来。<a id="a-G4"></a>次第相续。<a id="a-G5"></a>故有生耳。<a id="a-G6"></a>乃至若正思惟。<a id="a-G7"></a>一切皆是无住住也。<a id="a-G8"></a>故知一切万法。<a id="a-G9"></a>皆从思生。<a id="a-GA"></a>凡有思惟。<a id="a-GB"></a>皆是邪思惟。<a id="a-GC"></a>若无思惟。<a id="a-GD"></a>即是正思惟。<a id="a-GE"></a>故云若正思惟。<a id="a-GF"></a>一切皆是无住住也。<a id="a-GG"></a>无住住者。<a id="a-GH"></a>乃万法之根本矣。</p>
  <p id="aGI">问。<a id="a-GJ"></a>若云心同境空。<a id="a-GK"></a>了不可得者。<a id="a-GL"></a>如今介尔心起。<a id="a-GM"></a>果报非虚。<a id="a-GN"></a>一念善心。<a id="a-GO"></a>远阶佛果。<a id="a-GP"></a>一念恶想。<a id="a-GQ"></a>长劫受殃。<a id="a-GR"></a>岂同外色前尘。<a id="a-GS"></a>性是无记。<a id="a-GT"></a>依心假有。<a id="a-GU"></a>体毕竟无。<a id="a-GV"></a>若缘念心。<a id="a-GW"></a>即应是有。</p>
  <p id="aGX">答。<a id="a-GY"></a>此一念心。<a id="a-GZ"></a>亦不孤起。<a id="a-Ga"></a>依他假有。<a id="a-Gb"></a>内外皆空。<a id="a-Gc"></a>此一念瞥起觉了能知之心。<a id="a-Gd"></a>如阿难妄执在其七处。<a id="a-Ge"></a>世尊一一推破。<a id="a-Gf"></a>俱无所在。<a id="a-Gg"></a>然因依之处。<a id="a-Gh"></a>不过此七。<a id="a-Gi"></a>世人同执。<a id="a-Gj"></a>熏习坚牢。<a id="a-Gk"></a>若非大圣子细推寻。<a id="a-Gl"></a>情见无由可脱。<a id="a-Gm"></a>此七处既破。<a id="a-Gn"></a>则一切处皆无。<a id="a-Go"></a>可以即今现知。<a id="a-Gp"></a>无劳更执。<a id="a-Gq"></a>如首楞严经云。<a id="a-Gr"></a>佛告阿难。<a id="a-Gs"></a>如汝所说。<a id="a-Gt"></a>真所爱乐。<a id="a-Gu"></a>因。<a id="a-Gv"></a>于心目。<a id="a-Gw"></a>若不识知心目所在。<a id="a-Gx"></a>则不能得降伏尘劳。<a id="a-Gy"></a>譬如国王为贼所侵。<a id="a-Gz"></a>发兵讨除。<a id="a-H0"></a>是兵要当知贼所在。<a id="a-H1"></a>使汝流转。<a id="a-H2"></a>心目为咎。<a id="a-H3"></a>吾今问汝。<a id="a-H4"></a>唯心与目。<a id="a-H5"></a>今何所在。<a id="a-H6"></a>阿难白佛言。<a id="a-H7"></a>世尊。<a id="a-H8"></a>一切世间十种异生。<a id="a-H9"></a>同将识心居在身内。<a id="a-HA"></a>纵观如来青莲华眼。<a id="a-HB"></a>亦在佛面。<a id="a-HC"></a>我今观此浮根四尘。<a id="a-HD"></a>只在我面。<a id="a-HE"></a>如是识心。<a id="a-HF"></a>实居身内。<a id="a-HG"></a>佛告阿难。<a id="a-HH"></a>汝今现坐如来讲堂。<a id="a-HI"></a>观只陀林。<a id="a-HJ"></a>今何所在。<a id="a-HK"></a>世尊。<a id="a-HL"></a>此大重阁清净讲堂。<a id="a-HM"></a>在给孤园。<a id="a-HN"></a>今只陀林。<a id="a-HO"></a>实在堂外。<a id="a-HP"></a>阿难。<a id="a-HQ"></a>汝今堂中先何所见。<a id="a-HR"></a>世尊。<a id="a-HS"></a>我在堂中先见如来。<a id="a-HT"></a>次观大众。<a id="a-HU"></a>如是外望。<a id="a-HV"></a>方瞩林园。<a id="a-HW"></a>阿难。<a id="a-HX"></a>汝瞩林园。<a id="a-HY"></a>因何有见。<a id="a-HZ"></a>世尊。<a id="a-Ha"></a>此大讲堂。<a id="a-Hb"></a>户牖开豁。<a id="a-Hc"></a>故我在堂。<a id="a-Hd"></a>得远瞻见。<a id="a-He"></a>乃至佛告阿难。<a id="a-Hf"></a>如汝所言。<a id="a-Hg"></a>身在讲堂。<a id="a-Hh"></a>户牖开豁。<a id="a-Hi"></a>远瞩林园。<a id="a-Hj"></a>亦有众生在此堂中。<a id="a-Hk"></a>不见如来。<a id="a-Hl"></a>见堂外者。<a id="a-Hm"></a>阿难答言。<a id="a-Hn"></a>世尊。<a id="a-Ho"></a>在堂不见如来。<a id="a-Hp"></a>能见林泉。<a id="a-Hq"></a>无有是处。<a id="a-Hr"></a>阿难。<a id="a-Hs"></a>汝亦如是。<a id="a-Ht"></a>汝之心灵。<a id="a-Hu"></a>一切明了。<a id="a-Hv"></a>若汝现前所明了心。<a id="a-Hw"></a>实在身内。<a id="a-Hx"></a>尔时先合了知内身。<a id="a-Hy"></a>颇有众生。<a id="a-Hz"></a>先见身中。<a id="a-I0"></a>后观外物。<a id="a-I1"></a>纵不能见心肝脾胃。<a id="a-I2"></a>爪生发长。<a id="a-I3"></a>筋转脉摇。<a id="a-I4"></a>诚合明了。<a id="a-I5"></a>如何不知。<a id="a-I6"></a>必不内知。<a id="a-I7"></a>云何知外。<a id="a-I8"></a>是故应知。<a id="a-I9"></a>汝言觉了能知之心。<a id="a-IA"></a>住在身内。<a id="a-IB"></a>无有是处。<a id="a-IC"></a>阿难稽首而白佛言。<a id="a-ID"></a>我闻如来如是法音。<a id="a-IE"></a>悟知我心实居身外。<a id="a-IF"></a>所以者何。<a id="a-IG"></a>譬如灯光然于室中。<a id="a-IH"></a>是灯必能先照室内。<a id="a-II"></a>从其室门。<a id="a-IJ"></a>后及庭际。<a id="a-IK"></a>一切众生不见身中。<a id="a-IL"></a>独见身外。<a id="a-IM"></a>亦如灯光。<a id="a-IN"></a>居在室外。<a id="a-IO"></a>不能照室。<a id="a-IP"></a>是义必明。<a id="a-IQ"></a>将无所惑。<a id="a-IR"></a>同佛了义。<a id="a-IS"></a>得无妄耶。<a id="a-IT"></a>佛告阿难。<a id="a-IU"></a>是诸比丘。<a id="a-IV"></a>适来从我室罗筏城。<a id="a-IW"></a>循乞抟食。<a id="a-IX"></a>归只陀林。<a id="a-IY"></a>我已宿斋。<a id="a-IZ"></a>汝观比丘。<a id="a-Ia"></a>一人食时诸人饱不。<a id="a-Ib"></a>阿难答言。<a id="a-Ic"></a>不也。<a id="a-Id"></a>世尊。<a id="a-Ie"></a>何以故。<a id="a-If"></a>是比丘虽阿罗汉。<a id="a-Ig"></a>躯命不同。<a id="a-Ih"></a>云何一人能令众饱。<a id="a-Ii"></a>佛告阿难。<a id="a-Ij"></a>若汝觉了知见之心。<a id="a-Ik"></a>实在身外。<a id="a-Il"></a>身心相外。<a id="a-Im"></a>自不相干。<a id="a-In"></a>则心所知。<a id="a-Io"></a>身不能觉。<a id="a-Ip"></a>觉在身际。<a id="a-Iq"></a>心不能知。<a id="a-Ir"></a>我今示汝兜罗绵手。<a id="a-Is"></a>汝眼见时。<a id="a-It"></a>心分别不。<a id="a-Iu"></a>阿难答言。<a id="a-Iv"></a>如是。<a id="a-Iw"></a>世尊。<a id="a-Ix"></a>佛告阿难。<a id="a-Iy"></a>若相知者。<a id="a-Iz"></a>云何在外。<a id="a-J0"></a>是故应知。<a id="a-J1"></a>汝言觉了能知之心。<a id="a-J2"></a>住在身外。<a id="a-J3"></a>无有是处。<a id="a-J4"></a>阿难白佛言。<a id="a-J5"></a>世尊。<a id="a-J6"></a>如佛所言。<a id="a-J7"></a>不见内故。<a id="a-J8"></a>不居身内。<a id="a-J9"></a>身心相知。<a id="a-JA"></a>不相离故。<a id="a-JB"></a>不在身外。<a id="a-JC"></a>我今思惟。<a id="a-JD"></a>知在一处。<a id="a-JE"></a>佛言。<a id="a-JF"></a>处今何在。<a id="a-JG"></a>阿难言。<a id="a-JH"></a>此了知心。<a id="a-JI"></a>既不知内而能见外。<a id="a-JJ"></a>如我思忖。<a id="a-JK"></a>潜伏根里。<a id="a-JL"></a>犹如有人取琉璃碗合其两眼。<a id="a-JM"></a>虽有物合而不留碍。<a id="a-JN"></a>彼根随见随即分别。<a id="a-JO"></a>然我觉了能知之心。<a id="a-JP"></a>不见内者。<a id="a-JQ"></a>为在根故。<a id="a-JR"></a>分明瞩外无障碍者。<a id="a-JS"></a>潜根内故。<a id="a-JT"></a>佛告阿难。<a id="a-JU"></a>如汝所言。<a id="a-JV"></a>潜根内者。<a id="a-JW"></a>犹如琉璃。<a id="a-JX"></a>彼人当以琉璃笼眼当见山河。<a id="a-JY"></a>见琉璃不。<a id="a-JZ"></a>如是。<a id="a-Ja"></a>世尊。<a id="a-Jb"></a>是人当以琉璃笼眼。<a id="a-Jc"></a>实见琉璃。<a id="a-Jd"></a>佛告阿难。<a id="a-Je"></a>汝心若同琉璃合者。<a id="a-Jf"></a>当见山河。<a id="a-Jg"></a>何不见眼。<a id="a-Jh"></a>若见眼者。<a id="a-Ji"></a>眼即同境。<a id="a-Jj"></a>不得成随。<a id="a-Jk"></a>若不能见。<a id="a-Jl"></a>云何说言。<a id="a-Jm"></a>此了知心。<a id="a-Jn"></a>潜在根内。<a id="a-Jo"></a>如琉璃合。<a id="a-Jp"></a>是故应知。<a id="a-Jq"></a>汝言觉了能知之心。<a id="a-Jr"></a>潜伏根里。<a id="a-Js"></a>如琉璃合。<a id="a-Jt"></a>无有是处。<a id="a-Ju"></a>阿难白佛言。<a id="a-Jv"></a>世尊。<a id="a-Jw"></a>我今又作如是思惟。<a id="a-Jx"></a>是众生身。<a id="a-Jy"></a>腑藏在中。<a id="a-Jz"></a>窍穴居外。<a id="a-K0"></a>有藏则闇。<a id="a-K1"></a>有窍则明。<a id="a-K2"></a>今我对佛。<a id="a-K3"></a>开眼见明。<a id="a-K4"></a>名为见外。<a id="a-K5"></a>闭眼见闇。<a id="a-K6"></a>名为见内。<a id="a-K7"></a>是义云何。<a id="a-K8"></a>佛告阿难。<a id="a-K9"></a>汝当闭眼见闇之时。<a id="a-KA"></a>此闇境界。<a id="a-KB"></a>为与眼对。<a id="a-KC"></a>为不对眼。<a id="a-KD"></a>若与眼对。<a id="a-KE"></a>闇在眼前。<a id="a-KF"></a>云何成内。<a id="a-KG"></a>若成内者。<a id="a-KH"></a>居暗室中无日月灯。<a id="a-KI"></a>此室闇中皆汝焦腑。<a id="a-KJ"></a>若不对者。<a id="a-KK"></a>云何成见。<a id="a-KL"></a>若离外见内对所成。<a id="a-KM"></a>合眼见闇。<a id="a-KN"></a>名为身中。<a id="a-KO"></a>开眼见明。<a id="a-KP"></a>何不见面。<a id="a-KQ"></a>若不见面。<a id="a-KR"></a>内对不成。<a id="a-KS"></a>见面若成。<a id="a-KT"></a>此了知心。<a id="a-KU"></a>及与眼根乃在虚空。<a id="a-KV"></a>何成在内。<a id="a-KW"></a>若在虚空。<a id="a-KX"></a>自非汝体。<a id="a-KY"></a>即应如来今见汝面。<a id="a-KZ"></a>亦是汝身。<a id="a-Ka"></a>汝眼已知。<a id="a-Kb"></a>身合非觉。<a id="a-Kc"></a>必汝执言身眼两觉。<a id="a-Kd"></a>应有二知。<a id="a-Ke"></a>即汝一身应成两佛。<a id="a-Kf"></a>是故应知。<a id="a-Kg"></a>汝言见闇。<a id="a-Kh"></a>名见内者。<a id="a-Ki"></a>无有是处。<a id="a-Kj"></a>阿难言。<a id="a-Kk"></a>我常闻佛开示四众。<a id="a-Kl"></a>由心生故种种法生。<a id="a-Km"></a>由法生故种种心生。<a id="a-Kn"></a>我今思惟。<a id="a-Ko"></a>即思惟体。<a id="a-Kp"></a>实我心性。<a id="a-Kq"></a>随所合处。<a id="a-Kr"></a>心则随有。<a id="a-Ks"></a>亦非内外中间三处。<a id="a-Kt"></a>佛告阿难。<a id="a-Ku"></a>汝今说言。<a id="a-Kv"></a>由法生故种种法生。<a id="a-Kw"></a>随所合处心随有者。<a id="a-Kx"></a>是心无体。<a id="a-Ky"></a>则无所合。<a id="a-Kz"></a>若无有体而能合者。<a id="a-L0"></a>则十九界因七尘合。<a id="a-L1"></a>是义不然。<a id="a-L2"></a>若有体者。<a id="a-L3"></a>如汝以手自挃其体。<a id="a-L4"></a>汝所知心。<a id="a-L5"></a>为复内出。<a id="a-L6"></a>为从外入。<a id="a-L7"></a>若复内出。<a id="a-L8"></a>还见身中。<a id="a-L9"></a>若从外来。<a id="a-LA"></a>先合见面。<a id="a-LB"></a>阿难言。<a id="a-LC"></a>见是其眼。<a id="a-LD"></a>心知非眼。<a id="a-LE"></a>为见非义。<a id="a-LF"></a>佛言。<a id="a-LG"></a>若眼能见。<a id="a-LH"></a>汝在室中门能见不。<a id="a-LI"></a>则诸已死尚有眼存。<a id="a-LJ"></a>应皆见物。<a id="a-LK"></a>若见物者。<a id="a-LL"></a>云何名死。<a id="a-LM"></a>阿难。<a id="a-LN"></a>又汝觉了能知之心。<a id="a-LO"></a>若必有体。<a id="a-LP"></a>为复一体。<a id="a-LQ"></a>为有多体。<a id="a-LR"></a>今在汝身。<a id="a-LS"></a>为复遍体。<a id="a-LT"></a>为不遍体。<a id="a-LU"></a>若一体者。<a id="a-LV"></a>则汝以手挃一支时。<a id="a-LW"></a>四支应觉。<a id="a-LX"></a>若咸觉者。<a id="a-LY"></a>挃应无在。<a id="a-LZ"></a>若挃有所。<a id="a-La"></a>则汝一体自不能成。<a id="a-Lb"></a>若多体者。<a id="a-Lc"></a>则成多人。<a id="a-Ld"></a>何体为汝。<a id="a-Le"></a>若遍体者。<a id="a-Lf"></a>同前所挃。<a id="a-Lg"></a>若不遍者。<a id="a-Lh"></a>当汝触头。<a id="a-Li"></a>亦触其足。<a id="a-Lj"></a>头有所觉。<a id="a-Lk"></a>足应无知。<a id="a-Ll"></a>今汝不然。<a id="a-Lm"></a>是故应知。<a id="a-Ln"></a>随所合处。<a id="a-Lo"></a>心则随有。<a id="a-Lp"></a>无有是处。<a id="a-Lq"></a>阿难白佛言。<a id="a-Lr"></a>世尊。<a id="a-Ls"></a>我亦闻佛。<a id="a-Lt"></a>与文殊等诸法王子。<a id="a-Lu"></a>谈实相时。<a id="a-Lv"></a>世尊。<a id="a-Lw"></a>亦言。<a id="a-Lx"></a>心不在内。<a id="a-Ly"></a>亦不在外。<a id="a-Lz"></a>如我思惟。<a id="a-M0"></a>内无所见。<a id="a-M1"></a>外不相知。<a id="a-M2"></a>内无知故。<a id="a-M3"></a>在内不成。<a id="a-M4"></a>身心相知。<a id="a-M5"></a>在外非义。<a id="a-M6"></a>今相知故。<a id="a-M7"></a>复内无见。<a id="a-M8"></a>当在中间。<a id="a-M9"></a>佛言。<a id="a-MA"></a>汝言中间。<a id="a-MB"></a>中必不迷。<a id="a-MC"></a>非无所在。<a id="a-MD"></a>今汝推中。<a id="a-ME"></a>中何为在。<a id="a-MF"></a>为复在处。<a id="a-MG"></a>为当在身。<a id="a-MH"></a>若在身者。<a id="a-MI"></a>在边非中。<a id="a-MJ"></a>在中同内。<a id="a-MK"></a>若在处者。<a id="a-ML"></a>为有所表。<a id="a-MM"></a>为无所表。<a id="a-MN"></a>无表同无。<a id="a-MO"></a>表则无定。<a id="a-MP"></a>何以故。<a id="a-MQ"></a>如人以表表为中时。<a id="a-MR"></a>东看则西。<a id="a-MS"></a>南观成北。<a id="a-MT"></a>表体既混。<a id="a-MU"></a>心应杂乱。<a id="a-MV"></a>阿难言。<a id="a-MW"></a>我所说中。<a id="a-MX"></a>非此二种。<a id="a-MY"></a>如世尊言。<a id="a-MZ"></a>眼色为缘。<a id="a-Ma"></a>生于眼识。<a id="a-Mb"></a>眼有分别。<a id="a-Mc"></a>色尘无知。<a id="a-Md"></a>识生其中。<a id="a-Me"></a>则为心在。<a id="a-Mf"></a>佛言。<a id="a-Mg"></a>汝心若在根尘之中。<a id="a-Mh"></a>此之心体。<a id="a-Mi"></a>为复兼二。<a id="a-Mj"></a>为不兼二。<a id="a-Mk"></a>若兼二者。<a id="a-Ml"></a>物体杂乱。<a id="a-Mm"></a>物非体知。<a id="a-Mn"></a>成敌两立。<a id="a-Mo"></a>云何为中。<a id="a-Mp"></a>兼二不成。<a id="a-Mq"></a>非知不知。<a id="a-Mr"></a>即无体性。<a id="a-Ms"></a>中何为相。<a id="a-Mt"></a>是故应知当在中间。<a id="a-Mu"></a>无有是处。<a id="a-Mv"></a>阿难白佛言。<a id="a-Mw"></a>世尊。<a id="a-Mx"></a>我昔见佛。<a id="a-My"></a>与大目连。<a id="a-Mz"></a>须菩提。<a id="a-N0"></a>富楼那。<a id="a-N1"></a>舍利弗。<a id="a-N2"></a>四大弟子。<a id="a-N3"></a>共转法轮。<a id="a-N4"></a>常言觉知分别心性。<a id="a-N5"></a>既不在内。<a id="a-N6"></a>亦不在外。<a id="a-N7"></a>不在中间。<a id="a-N8"></a>俱无所在。<a id="a-N9"></a>一切无著。<a id="a-NA"></a>名之为心。<a id="a-NB"></a>则我无著。<a id="a-NC"></a>名为心不。<a id="a-ND"></a>佛告阿难。<a id="a-NE"></a>汝言觉知分别心性。<a id="a-NF"></a>俱无在者。<a id="a-NG"></a>世间虚空水陆飞行。<a id="a-NH"></a>诸所物像。<a id="a-NI"></a>名为一切。<a id="a-NJ"></a>汝不著者。<a id="a-NK"></a>为在为无。<a id="a-NL"></a>无则同于龟毛兔角。<a id="a-NM"></a>云何不着。<a id="a-NN"></a>有不著者。<a id="a-NO"></a>不可名无。<a id="a-NP"></a>无相则无。<a id="a-NQ"></a>非无则相。<a id="a-NR"></a>相有则在。<a id="a-NS"></a>云何无著。<a id="a-NT"></a>是故应知。<a id="a-NU"></a>一切无著。<a id="a-NV"></a>名觉知心。<a id="a-NW"></a>无有是处。<a id="a-NX"></a>如上所推。<a id="a-NY"></a>即今生灭身中。<a id="a-NZ"></a>妄心无寄。<a id="a-Na"></a>现量所知。<a id="a-Nb"></a>分明无惑。<a id="a-Nc"></a>可谓顿悟真心。<a id="a-Nd"></a>直了无生矣。</p>
 </body>
</html>