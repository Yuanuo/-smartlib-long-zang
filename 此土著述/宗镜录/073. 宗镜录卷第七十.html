<!doctype html>
<html id="z3IBXEF1ey" data-ver="1189">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第七十</h1>
  <p id="a2">夫祖佛正意。<a id="a-3"></a>本显一心。<a id="a-4"></a>何必教中。<a id="a-5"></a>更谈阴界。</p>
  <p id="a6">答。<a id="a-7"></a>随妄心而破妄境。<a id="a-8"></a>谓显人空。<a id="a-9"></a>除异执。<a id="a-A"></a>而说异门。<a id="a-B"></a>成法解脱。<a id="a-C"></a>无有定法故。<a id="a-D"></a>号之为阿耨菩提。<a id="a-E"></a>病差药消。<a id="a-F"></a>如筏喻之法尚应舍。</p>
  <p id="aG">识论问云。<a id="a-H"></a>以有阿含证验知故。<a id="a-I"></a>若但心识虚妄分别见外境界。<a id="a-J"></a>不从色等外境界生眼识等者。<a id="a-K"></a>以何义故。<a id="a-L"></a>如来说眼色等十二种入。<a id="a-M"></a>明知有色香味等外境界也。</p>
  <p id="aN">答曰。<a id="a-O"></a>偈言。<a id="a-P"></a>说色等诸入。<a id="a-Q"></a>为可化众生。<a id="a-R"></a>依前人受法。<a id="a-S"></a>说言有化生。<a id="a-T"></a>如来依彼心业相续。<a id="a-U"></a>不断不绝。<a id="a-V"></a>是故说有化生众生。<a id="a-W"></a>又说言。<a id="a-X"></a>无我无众生无寿者。<a id="a-Y"></a>唯因缘和合有诸法生。<a id="a-Z"></a>如来如是说色等入。<a id="a-a"></a>为令前人得受法故。<a id="a-b"></a>以彼前人未解因缘诸法体空。<a id="a-c"></a>非谓实有色香味等外诸境界。</p>
  <p id="ad">问。<a id="a-e"></a>若实无有色等入者。<a id="a-f"></a>以何义故。<a id="a-g"></a>如来经中作如是说。</p>
  <p id="ah">答曰。<a id="a-i"></a>偈言。<a id="a-j"></a>依彼本心智。<a id="a-k"></a>识妄取外境。<a id="a-l"></a>是故如来说。<a id="a-m"></a>有内外诸入。<a id="a-n"></a>此依无始心意识等种子转变。<a id="a-o"></a>虚妄见彼色香味等外诸境界。<a id="a-p"></a>是故如来依此虚妄二种法故。<a id="a-q"></a>作如是说。<a id="a-r"></a>一本识种子。<a id="a-s"></a>二虚妄外境界等。<a id="a-t"></a>依此二法。<a id="a-u"></a>如来说有眼色等入。</p>
  <p id="av">问。<a id="a-w"></a>依如是偈说。<a id="a-x"></a>有何功德利益。</p>
  <p id="ay">答。<a id="a-z"></a>偈曰。<a id="a-10"></a>观虚妄无实。<a id="a-11"></a>如是入我空。<a id="a-12"></a>观知诸法异。<a id="a-13"></a>入诸法无我。<a id="a-14"></a>为令声闻解知。<a id="a-15"></a>因彼六根六尘。<a id="a-16"></a>生六种识。<a id="a-17"></a>无有一法是实觉者。<a id="a-18"></a>乃至无有一法是实见者。<a id="a-19"></a>为令可化众生等。<a id="a-1A"></a>作是观察。<a id="a-1B"></a>入人无我空。<a id="a-1C"></a>观于诸法异者。<a id="a-1D"></a>谓菩萨观实无色等外尘一法可见。<a id="a-1E"></a>乃至实无一触可觉。<a id="a-1F"></a>如是观察。<a id="a-1G"></a>得入因缘诸法体空。<a id="a-1H"></a>为欲遮彼虚妄分别故。<a id="a-1I"></a>说色等一切诸法。<a id="a-1J"></a>毕竟空无。<a id="a-1K"></a>非无言处。<a id="a-1L"></a>皆悉空无。<a id="a-1M"></a>无言处者。<a id="a-1N"></a>所谓诸佛如来行处。<a id="a-1O"></a>如是唯有真识。<a id="a-1P"></a>更无余识。<a id="a-1Q"></a>不能如是分别观察。<a id="a-1R"></a>入于识空。<a id="a-1S"></a>如是依识。<a id="a-1T"></a>说入一切诸法无我。<a id="a-1U"></a>非谓一向谤真识我。<a id="a-1V"></a>说言无有佛性实我。<a id="a-1W"></a>又如来方便。<a id="a-1X"></a>渐令众生得入我空。<a id="a-1Y"></a>及法空故。<a id="a-1Z"></a>说有内识。<a id="a-1a"></a>而识无有内识可取。<a id="a-1b"></a>若不如是。<a id="a-1c"></a>则不得说我法空。<a id="a-1d"></a>以是义故。<a id="a-1e"></a>虚妄分别。<a id="a-1f"></a>此心于彼心。<a id="a-1g"></a>彼心知此心。<a id="a-1h"></a>辩中边颂云。<a id="a-1i"></a>识生变似义。<a id="a-1j"></a>有情我及了。<a id="a-1k"></a>此境实非有。<a id="a-1l"></a>境无故识无。<a id="a-1m"></a>变似义者。<a id="a-1n"></a>谓似色等诸境性现。<a id="a-1o"></a>变似有情者。<a id="a-1p"></a>谓似自他身五根性现。<a id="a-1q"></a>变似我者。<a id="a-1r"></a>谓染污末那。<a id="a-1s"></a>与我痴等恒相应故。<a id="a-1t"></a>变似了者。<a id="a-1u"></a>诸余六识。<a id="a-1v"></a>了别相粗故。<a id="a-1w"></a>此境实非有者。<a id="a-1x"></a>谓似义似相。<a id="a-1y"></a>无行相故。<a id="a-1z"></a>似我似了。<a id="a-20"></a>非真现故。<a id="a-21"></a>皆非实有。<a id="a-22"></a>境无故识无者。<a id="a-23"></a>谓所取义。<a id="a-24"></a>有情。<a id="a-25"></a>我。<a id="a-26"></a>了别等。<a id="a-27"></a>四境无故。<a id="a-28"></a>能取诸识。<a id="a-29"></a>亦非实有。<a id="a-2A"></a>是以若约大根顿悟之人。<a id="a-2B"></a>尚不得一。<a id="a-2C"></a>何况说多。<a id="a-2D"></a>何以故。<a id="a-2E"></a>以执多故。<a id="a-2F"></a>迷了一故。<a id="a-2G"></a>悟于迷多中。<a id="a-2H"></a>根有不同。<a id="a-2I"></a>遂开阴处界。<a id="a-2J"></a>若迷心不迷色。<a id="a-2K"></a>则数为五阴。<a id="a-2L"></a>若迷色不迷心。<a id="a-2M"></a>则数为十二处。<a id="a-2N"></a>若心色俱迷者。<a id="a-2O"></a>则数为十八界。<a id="a-2P"></a>若直见真心神解之性。<a id="a-2Q"></a>则非一非多。<a id="a-2R"></a>非法非数。<a id="a-2S"></a>其余能诠之教。<a id="a-2T"></a>皆是善巧之门。<a id="a-2U"></a>将逗机宜。<a id="a-2V"></a>广申破立。<a id="a-2W"></a>欲显真空之理。<a id="a-2X"></a>先明幻有之端。<a id="a-2Y"></a>究竟指归一心之海。</p>
  <p id="a2Z">问。<a id="a-2a"></a>于世间法。<a id="a-2b"></a>五蕴身中。<a id="a-2c"></a>作何见解成外道义。<a id="a-2d"></a>云何通达成佛法义。</p>
  <p id="a2e">答。<a id="a-2f"></a>外道不达诸法因缘和合成诸蕴。<a id="a-2g"></a>凡有所为。<a id="a-2h"></a>皆是识阴。<a id="a-2i"></a>便于蕴上。<a id="a-2j"></a>执有实我。<a id="a-2k"></a>受用自在。<a id="a-2l"></a>名为神主。<a id="a-2m"></a>于似常似一相续之中。<a id="a-2n"></a>说有神性。<a id="a-2o"></a>是外道义。<a id="a-2p"></a>若了内外和合因缘所成。<a id="a-2q"></a>唯识所变。<a id="a-2r"></a>似境所现。<a id="a-2s"></a>即第八识任持不断。<a id="a-2t"></a>似有相续。<a id="a-2u"></a>即佛法义。<a id="a-2v"></a>外道不知。<a id="a-2w"></a>将为实有。<a id="a-2x"></a>迷无性之理。<a id="a-2y"></a>执身见之愚。</p>
  <p id="a2z">问。<a id="a-30"></a>前破五阴。<a id="a-31"></a>六入。<a id="a-32"></a>十八界。<a id="a-33"></a>七大性。<a id="a-34"></a>识义俱无。<a id="a-35"></a>云何建立唯识。</p>
  <p id="a36">答。<a id="a-37"></a>一为遣境故立识。<a id="a-38"></a>何者。<a id="a-39"></a>若不因识。<a id="a-3A"></a>何以立境。<a id="a-3B"></a>若不显识。<a id="a-3C"></a>何以遣境。<a id="a-3D"></a>二为以有妄想心故。<a id="a-3E"></a>能知名义。<a id="a-3F"></a>何者。<a id="a-3G"></a>若无妄则不能显真。<a id="a-3H"></a>若无真则不能破惑。<a id="a-3I"></a>故知破立在我。<a id="a-3J"></a>染净由心。<a id="a-3K"></a>三无性论云。<a id="a-3L"></a>今为成就此依他性故。<a id="a-3M"></a>说成立道理。<a id="a-3N"></a>此性不但以言说为体。<a id="a-3O"></a>何以故。<a id="a-3P"></a>言说必有所依故。<a id="a-3Q"></a>若不依乱识品类。<a id="a-3R"></a>名言得立。<a id="a-3S"></a>无有是处。<a id="a-3T"></a>若不尔。<a id="a-3U"></a>所依品类既无有。<a id="a-3V"></a>所说名言则不得立。<a id="a-3W"></a>若尔。<a id="a-3X"></a>则无二性。<a id="a-3Y"></a>无二性故。<a id="a-3Z"></a>则无惑品。<a id="a-3a"></a>无惑品故。<a id="a-3b"></a>则有二过。<a id="a-3c"></a>一不由功用。<a id="a-3d"></a>自然解脱。<a id="a-3e"></a>二则生死涅槃。<a id="a-3f"></a>不可显现。<a id="a-3g"></a>由无此二过。<a id="a-3h"></a>失故。<a id="a-3i"></a>是故应知。<a id="a-3j"></a>决有依他性。<a id="a-3k"></a>有此性故。<a id="a-3l"></a>世谛立。<a id="a-3m"></a>若不立世谛。<a id="a-3n"></a>亦不得真谛。<a id="a-3o"></a>何者。<a id="a-3p"></a>以了俗无性故。<a id="a-3q"></a>即成真谛。<a id="a-3r"></a>若拟无二谛。<a id="a-3s"></a>是恶取邪空。<a id="a-3t"></a>非善通正理。<a id="a-3u"></a>又若无真谛之本。<a id="a-3v"></a>何以垂俗谛之迹。<a id="a-3w"></a>本迹虽殊。<a id="a-3x"></a>不思议一。<a id="a-3y"></a>如法华玄义。<a id="a-3z"></a>广释本迹为六本者。<a id="a-40"></a>理本。<a id="a-41"></a>即是实相一究竟道。<a id="a-42"></a>迹者。<a id="a-43"></a>除诸法实相。<a id="a-44"></a>其余种种。<a id="a-45"></a>皆名为迹。<a id="a-46"></a>又理之与事。<a id="a-47"></a>皆名为本。<a id="a-48"></a>说理说事。<a id="a-49"></a>皆名教迹也。<a id="a-4A"></a>又理事之教皆为本。<a id="a-4B"></a>禀教修行名为迹。<a id="a-4C"></a>如人依处。<a id="a-4D"></a>则有行迹。<a id="a-4E"></a>寻迹得处也。<a id="a-4F"></a>又行能证体。<a id="a-4G"></a>体为本。<a id="a-4H"></a>依体起用。<a id="a-4I"></a>用为迹。<a id="a-4J"></a>又实得体用名为本。<a id="a-4K"></a>权施体用名为迹。<a id="a-4L"></a>又今日所显者为本。<a id="a-4M"></a>先来已说者为迹。<a id="a-4N"></a>约此六义。<a id="a-4O"></a>以明本迹也。<a id="a-4P"></a>一又约理事明本迹者。<a id="a-4Q"></a>从无住本。<a id="a-4R"></a>立一切法。<a id="a-4S"></a>无住之理。<a id="a-4T"></a>即是本时实相真谛也。<a id="a-4U"></a>一切法。<a id="a-4V"></a>即是本时森罗俗谛也。<a id="a-4W"></a>由实相真本。<a id="a-4X"></a>垂于俗迹。<a id="a-4Y"></a>寻于俗迹。<a id="a-4Z"></a>即显真本。<a id="a-4a"></a>本迹虽殊。<a id="a-4b"></a>不思议一。<a id="a-4c"></a>故经云。<a id="a-4d"></a>观一切法空。<a id="a-4e"></a>如实相。<a id="a-4f"></a>但以因缘有。<a id="a-4g"></a>从颠倒生。<a id="a-4h"></a>二理教明本迹者。<a id="a-4i"></a>即是本时所照二谛。<a id="a-4j"></a>俱不可说故。<a id="a-4k"></a>皆名本也。<a id="a-4l"></a>昔佛方便说之。<a id="a-4m"></a>即是二谛之教。<a id="a-4n"></a>教名为迹。<a id="a-4o"></a>若无二谛之本。<a id="a-4p"></a>则无二种之教。<a id="a-4q"></a>若无教迹。<a id="a-4r"></a>岂显谛本。<a id="a-4s"></a>本迹虽殊。<a id="a-4t"></a>不思议一也。<a id="a-4u"></a>经偈云。<a id="a-4v"></a>是法不可示。<a id="a-4w"></a>言词相寂灭。<a id="a-4x"></a>以方便力故。<a id="a-4y"></a>为五比丘说。<a id="a-4z"></a>三约教行为本迹者。<a id="a-50"></a>最初禀昔佛之教以为本。<a id="a-51"></a>则有修因致果之行。<a id="a-52"></a>由教诠理而得起行。<a id="a-53"></a>由行会教而得显理。<a id="a-54"></a>本迹虽殊。<a id="a-55"></a>不思议一也。<a id="a-56"></a>经偈云。<a id="a-57"></a>诸法从本来。<a id="a-58"></a>常自寂灭相。<a id="a-59"></a>佛子行道已。<a id="a-5A"></a>来世得作佛。<a id="a-5B"></a>四约体用明本迹者。<a id="a-5C"></a>由昔最初修行契理。<a id="a-5D"></a>证于法身为本。<a id="a-5E"></a>初得法身本故。<a id="a-5F"></a>即体起应身之用。<a id="a-5G"></a>由于应身。<a id="a-5H"></a>得显法身。<a id="a-5I"></a>本迹虽殊。<a id="a-5J"></a>不思议一也。<a id="a-5K"></a>经云。<a id="a-5L"></a>吾从成佛已来。<a id="a-5M"></a>甚大久远。<a id="a-5N"></a>若斯。<a id="a-5O"></a>但以方便教化众生。<a id="a-5P"></a>作如此说。<a id="a-5Q"></a>五约权实明本迹者。<a id="a-5R"></a>实者。<a id="a-5S"></a>最初久远。<a id="a-5T"></a>实得法应二身。<a id="a-5U"></a>皆名为本。<a id="a-5V"></a>中间数数唱生唱灭。<a id="a-5W"></a>种种施权法应二身。<a id="a-5X"></a>故名为迹。<a id="a-5Y"></a>非初得法应之本。<a id="a-5Z"></a>则无中间法应之迹。<a id="a-5a"></a>由迹显本。<a id="a-5b"></a>本迹虽殊。<a id="a-5c"></a>不思议一也。<a id="a-5d"></a>经云。<a id="a-5e"></a>是我方便。<a id="a-5f"></a>诸佛亦然。<a id="a-5g"></a>六约今已论本迹者。<a id="a-5h"></a>前来诸教已说理事。<a id="a-5i"></a>乃至权实者。<a id="a-5j"></a>皆是迹也。<a id="a-5k"></a>今经所说久远理事。<a id="a-5l"></a>乃至权实者。<a id="a-5m"></a>皆名为本。<a id="a-5n"></a>非今所明久远之本。<a id="a-5o"></a>无以垂于已说之迹。<a id="a-5p"></a>非已说迹。<a id="a-5q"></a>岂显今本。<a id="a-5r"></a>本迹虽殊。<a id="a-5s"></a>不思议一也。<a id="a-5t"></a>经偈云。<a id="a-5u"></a>诸佛法久后。<a id="a-5v"></a>要当说真实。</p>
  <p id="a5w">问。<a id="a-5x"></a>世间无有一法不从缘生。<a id="a-5y"></a>具几因缘。<a id="a-5z"></a>能生万法。</p>
  <p id="a60">答。<a id="a-61"></a>曾无心外法。<a id="a-62"></a>能与心为缘。<a id="a-63"></a>但是自心生。<a id="a-64"></a>还与心为相。<a id="a-65"></a>义海云。<a id="a-66"></a>明缘起者。<a id="a-67"></a>如见尘时。<a id="a-68"></a>此尘是自心现。<a id="a-69"></a>由自心现。<a id="a-6A"></a>即与自心为缘。<a id="a-6B"></a>由缘现前。<a id="a-6C"></a>心法方起。<a id="a-6D"></a>故名为缘起法也。<a id="a-6E"></a>经云。<a id="a-6F"></a>诸法从缘起。<a id="a-6G"></a>无缘即不起。<a id="a-6H"></a>乃至则知尘体。<a id="a-6I"></a>空无所有。<a id="a-6J"></a>今悟缘非缘。<a id="a-6K"></a>起无不妙。<a id="a-6L"></a>但缘起体寂。<a id="a-6M"></a>起恒不起。<a id="a-6N"></a>达体随缘。<a id="a-6O"></a>不起恒起。<a id="a-6P"></a>如是见者。<a id="a-6Q"></a>名实知见。<a id="a-6R"></a>何谓实知见。<a id="a-6S"></a>若见缘而不见体。<a id="a-6T"></a>即是常见。<a id="a-6U"></a>若见体而不见缘。<a id="a-6V"></a>即是断见。<a id="a-6W"></a>今从因缘而见性。<a id="a-6X"></a>则不落常。<a id="a-6Y"></a>于真性中而缘起。<a id="a-6Z"></a>则不堕断。<a id="a-6a"></a>名实知见。<a id="a-6b"></a>所以广辩因缘行相者。<a id="a-6c"></a>谓因事而显理。<a id="a-6d"></a>令理不孤。<a id="a-6e"></a>因理而成事。<a id="a-6f"></a>令事融即。<a id="a-6g"></a>然约经论。<a id="a-6h"></a>随顺世谛所立。<a id="a-6i"></a>有四因缘。<a id="a-6j"></a>内外假立。<a id="a-6k"></a>不无行相。<a id="a-6l"></a>一因缘者。<a id="a-6m"></a>论云。<a id="a-6n"></a>一因缘。<a id="a-6o"></a>谓有为法亲办自果。<a id="a-6p"></a>此体有二。<a id="a-6q"></a>一种子。<a id="a-6r"></a>二现行。<a id="a-6s"></a>释云。<a id="a-6t"></a>若一切烦恼种。<a id="a-6u"></a>被加行智折伏已。<a id="a-6v"></a>永无生现行用。<a id="a-6w"></a>虽种子是因缘法。<a id="a-6x"></a>以不能生现行故。<a id="a-6y"></a>不得名因缘。<a id="a-6z"></a>又如将心种望色现。<a id="a-70"></a>亦不名因缘。<a id="a-71"></a>若心种生心现。<a id="a-72"></a>色种生色现等。<a id="a-73"></a>皆是因缘。<a id="a-74"></a>此双通新本二类种子故。<a id="a-75"></a>二。<a id="a-76"></a>等无间缘。<a id="a-77"></a>谓八现识。<a id="a-78"></a>及彼心所。<a id="a-79"></a>前聚。<a id="a-7A"></a>于后。<a id="a-7B"></a>自类无间。<a id="a-7C"></a>等而开导。<a id="a-7D"></a>令彼定生。<a id="a-7E"></a>释云。<a id="a-7F"></a>八现识及心所者。<a id="a-7G"></a>出缘体。<a id="a-7H"></a>唯见自证。<a id="a-7I"></a>此是缘体总名现识。<a id="a-7J"></a>简色。<a id="a-7K"></a>不相应。<a id="a-7L"></a>种子。<a id="a-7M"></a>无为。<a id="a-7N"></a>非此缘性。<a id="a-7O"></a>论说。<a id="a-7P"></a>等无间缘。<a id="a-7Q"></a>唯望一切心心所说。<a id="a-7R"></a>以前生开导所摄受故。<a id="a-7S"></a>开者。<a id="a-7T"></a>避义。<a id="a-7U"></a>与彼处义。<a id="a-7V"></a>导者。<a id="a-7W"></a>招引义。<a id="a-7X"></a>即前往避其处。<a id="a-7Y"></a>招引后法令生。<a id="a-7Z"></a>前聚于后者。<a id="a-7a"></a>简俱时及后为前缘义。<a id="a-7b"></a>非开导故。<a id="a-7c"></a>自类者。<a id="a-7d"></a>显非他识为缘。<a id="a-7e"></a>无间者。<a id="a-7f"></a>显虽前无间为后缘。<a id="a-7g"></a>非中间隔要无间者。<a id="a-7h"></a>等。<a id="a-7i"></a>而开导者。<a id="a-7j"></a>显缘义。<a id="a-7k"></a>令彼定生。<a id="a-7l"></a>即显后果。<a id="a-7m"></a>虽经久远。<a id="a-7n"></a>如经八万劫。<a id="a-7o"></a>前眼识。<a id="a-7p"></a>望后亦为此缘。<a id="a-7q"></a>以彼后果当定生故。<a id="a-7r"></a>即简入无余依最后心。<a id="a-7s"></a>无果定生。<a id="a-7t"></a>故非此缘。<a id="a-7u"></a>虽有开义。<a id="a-7v"></a>无导引力故。</p>
  <p id="a7w">问。<a id="a-7x"></a>心与心所。<a id="a-7y"></a>既非自类。<a id="a-7z"></a>如八种识。<a id="a-80"></a>恒时俱转。<a id="a-81"></a>体用各殊。<a id="a-82"></a>如何俱起望后。<a id="a-83"></a>并得互为缘义。</p>
  <p id="a84">答。<a id="a-85"></a>论云。<a id="a-86"></a>心与心所。<a id="a-87"></a>虽恒俱转。<a id="a-88"></a>而相应故。<a id="a-89"></a>和合似一。<a id="a-8A"></a>不可施设离别殊异故。<a id="a-8B"></a>得互作等无间缘。<a id="a-8C"></a>和合似一者。<a id="a-8D"></a>同一所缘。<a id="a-8E"></a>及同一依。<a id="a-8F"></a>同一时转。<a id="a-8G"></a>同一性摄。<a id="a-8H"></a>不可离别令其殊异。<a id="a-8I"></a>不同八识行相所缘。<a id="a-8J"></a>及依。<a id="a-8K"></a>各不等故。<a id="a-8L"></a>非互为缘。<a id="a-8M"></a>又但除却入无余依者外。<a id="a-8N"></a>余一切心心所。<a id="a-8O"></a>皆是等无间缘。<a id="a-8P"></a>以力用齐等。<a id="a-8Q"></a>无自类间隔故。<a id="a-8R"></a>三所缘缘。<a id="a-8S"></a>谓若有法。<a id="a-8T"></a>是带己相。<a id="a-8U"></a>心。<a id="a-8V"></a>或相应。<a id="a-8W"></a>所虑所托。<a id="a-8X"></a>此体有二。<a id="a-8Y"></a>一亲。<a id="a-8Z"></a>二疏。<a id="a-8a"></a>若与能缘体不相离。<a id="a-8b"></a>是见分等内所虑托。<a id="a-8c"></a>应知彼是亲所缘缘。<a id="a-8d"></a>若与能缘体虽相离。<a id="a-8e"></a>为质能起内所虑托。<a id="a-8f"></a>应知彼是疏所缘缘。<a id="a-8g"></a>亲所缘缘。<a id="a-8h"></a>能缘皆有。<a id="a-8i"></a>离内所虑托。<a id="a-8j"></a>必不生故。<a id="a-8k"></a>疏所缘缘。<a id="a-8l"></a>能缘或有。<a id="a-8m"></a>离外所虑托。<a id="a-8n"></a>亦得生故。<a id="a-8o"></a>释云。<a id="a-8p"></a>谓若有法者。<a id="a-8q"></a>谓非遍计所执。<a id="a-8r"></a>所执无体。<a id="a-8s"></a>不能发生能缘之识。<a id="a-8t"></a>故非是缘。<a id="a-8u"></a>缘者。<a id="a-8v"></a>必是依他。<a id="a-8w"></a>今此必是有体方缘。<a id="a-8x"></a>是带己相者。<a id="a-8y"></a>谓能缘心等。<a id="a-8z"></a>带此色等己之相也。<a id="a-90"></a>带者。<a id="a-91"></a>是挟带义。<a id="a-92"></a>相者。<a id="a-93"></a>体相。<a id="a-94"></a>非相状义。<a id="a-95"></a>谓正智等生时。<a id="a-96"></a>挟带真如之体相起。<a id="a-97"></a>与真不一不异。<a id="a-98"></a>非相非非相。<a id="a-99"></a>若挟带所缘之己以为境相者。<a id="a-9A"></a>是所缘故。<a id="a-9B"></a>若相言体。<a id="a-9C"></a>即有同时心心所之体相。<a id="a-9D"></a>亦心挟带而有。<a id="a-9E"></a>相者。<a id="a-9F"></a>分义。<a id="a-9G"></a>或体相义。<a id="a-9H"></a>真如亦名为相。<a id="a-9I"></a>无相之相。<a id="a-9J"></a>所以经言。<a id="a-9K"></a>皆同一相。<a id="a-9L"></a>所谓无相。<a id="a-9M"></a>亲所缘缘者。<a id="a-9N"></a>若与见分等体不相离者。<a id="a-9O"></a>简他识所变。<a id="a-9P"></a>及自八识各各所缘别。<a id="a-9Q"></a>唯是见分内所虑托。<a id="a-9R"></a>此有二种。<a id="a-9S"></a>一是有为。<a id="a-9T"></a>即识所变。<a id="a-9U"></a>名内所虑托。<a id="a-9V"></a>二是无为。<a id="a-9W"></a>真如体不离识。<a id="a-9X"></a>名所虑托。<a id="a-9Y"></a>即如自证缘见分等。<a id="a-9Z"></a>并是此例。<a id="a-9a"></a>此说亲缘。<a id="a-9b"></a>疏所缘缘。<a id="a-9c"></a>与能缘心相离法是。<a id="a-9d"></a>谓即他识所变。<a id="a-9e"></a>及自身中别识所变。<a id="a-9f"></a>仗为质者是。<a id="a-9g"></a>又亲所缘者。<a id="a-9h"></a>即谓见分。<a id="a-9i"></a>是带己相。<a id="a-9j"></a>此疏中即影像相分。<a id="a-9k"></a>是带本质之相。<a id="a-9l"></a>故名所缘。<a id="a-9m"></a>又亲所缘缘。<a id="a-9n"></a>但是能缘之心。<a id="a-9o"></a>皆有。<a id="a-9p"></a>离内所虑托之相分。<a id="a-9q"></a>一切心等。<a id="a-9r"></a>必不行故。<a id="a-9s"></a>今大乘中。<a id="a-9t"></a>若缘无法。<a id="a-9u"></a>不生心也。<a id="a-9v"></a>疏所缘缘。<a id="a-9w"></a>能缘之法。<a id="a-9x"></a>或有或无。<a id="a-9y"></a>以是心外法故。<a id="a-9z"></a>如执实我法。<a id="a-A0"></a>虽无本质。<a id="a-A1"></a>然离彼法。<a id="a-A2"></a>心亦生故。<a id="a-A3"></a>又观所缘缘论颂云。<a id="a-A4"></a>内色如外现。<a id="a-A5"></a>为识所缘缘。<a id="a-A6"></a>许彼相在识。<a id="a-A7"></a>及能生识故。<a id="a-A8"></a>以自内识所变之色。<a id="a-A9"></a>为所缘缘。<a id="a-AA"></a>是依他性。<a id="a-AB"></a>有体法故。<a id="a-AC"></a>不缘心外所执无法故。<a id="a-AD"></a>论云。<a id="a-AE"></a>见托彼生。<a id="a-AF"></a>带彼相起。<a id="a-AG"></a>见托彼生。<a id="a-AH"></a>即是缘义。<a id="a-AI"></a>然心起时。<a id="a-AJ"></a>带彼相起。<a id="a-AK"></a>名为所缘。<a id="a-AL"></a>带是挟带逼附之义。<a id="a-AM"></a>百法云。<a id="a-AN"></a>护法明此所缘。<a id="a-AO"></a>如见相。<a id="a-AP"></a>无定相分。<a id="a-AQ"></a>以本智亲证如体。<a id="a-AR"></a>不取相故。<a id="a-AS"></a>与如体冥合故。<a id="a-AT"></a>即无相状之相。<a id="a-AU"></a>即但有体相之相。<a id="a-AV"></a>即挟带之义。<a id="a-AW"></a>亦所缘缘。</p>
  <p id="aAX">难云。<a id="a-AY"></a>若有见分。<a id="a-AZ"></a>即有分别相。<a id="a-Aa"></a>何名无分别相也。<a id="a-Ab"></a>又云。<a id="a-Ac"></a>无能取耶。</p>
  <p id="aAd">答。<a id="a-Ae"></a>虽有见分而无分别。<a id="a-Af"></a>复无能取。<a id="a-Ag"></a>正智缘如。<a id="a-Ah"></a>亲挟附体相缘故。<a id="a-Ai"></a>更无相状之相。<a id="a-Aj"></a>说。<a id="a-Ak"></a>无相分。<a id="a-Al"></a>言无能取者。<a id="a-Am"></a>即无分别妄执实能取故。<a id="a-An"></a>不无内分能缘见分。<a id="a-Ao"></a>又难。<a id="a-Ap"></a>若言无相分者。<a id="a-Aq"></a>所缘缘论云。<a id="a-Ar"></a>依彼生。<a id="a-As"></a>带彼相。<a id="a-At"></a>故名所缘相。<a id="a-Au"></a>若无真如相分者。<a id="a-Av"></a>即无所缘。<a id="a-Aw"></a>护法云。<a id="a-Ax"></a>亦有所缘缘义。<a id="a-Ay"></a>虽见相分。<a id="a-Az"></a>而可有带如相起。<a id="a-B0"></a>不离故。<a id="a-B1"></a>即本智见分。<a id="a-B2"></a>亲挟带真如之体相起故。<a id="a-B3"></a>名所缘缘。<a id="a-B4"></a>如自证分亲带见分。<a id="a-B5"></a>名所缘缘。<a id="a-B6"></a>此亦应尔。<a id="a-B7"></a>实无变带之义。<a id="a-B8"></a>唯有挟带。<a id="a-B9"></a>名所缘缘。<a id="a-BA"></a>故与后得别也。<a id="a-BB"></a>若变相分缘者。<a id="a-BC"></a>便非亲证。<a id="a-BD"></a>即如后得智。<a id="a-BE"></a>应有分别。<a id="a-BF"></a>既异后得。<a id="a-BG"></a>即明知有见分无相分也。<a id="a-BH"></a>又一切见分。<a id="a-BI"></a>皆有挟带境相义者。<a id="a-BJ"></a>由相不离见故。<a id="a-BK"></a>即是挟带之义。<a id="a-BL"></a>不离有二。<a id="a-BM"></a>一者有为相分。<a id="a-BN"></a>望自能变之识。<a id="a-BO"></a>血脉相连。<a id="a-BP"></a>犹如父子。<a id="a-BQ"></a>故名不离。<a id="a-BR"></a>二者真如等境。<a id="a-BS"></a>虽非识变。<a id="a-BT"></a>然是识等实体。<a id="a-BU"></a>故名不离。</p>
  <p id="aBV">问。<a id="a-BW"></a>所缘缘论偈云。<a id="a-BX"></a>内色如外现。<a id="a-BY"></a>为识所缘缘。<a id="a-BZ"></a>许彼相在识。<a id="a-Ba"></a>及能生识故。<a id="a-Bb"></a>是以外境虽无。<a id="a-Bc"></a>而有内色。<a id="a-Bd"></a>似外境现。<a id="a-Be"></a>为所缘缘。<a id="a-Bf"></a>既外相在识。<a id="a-Bg"></a>即是俱起。<a id="a-Bh"></a>以相在故。<a id="a-Bi"></a>云何复能生识。<a id="a-Bj"></a>能作识缘。</p>
  <p id="aBk">答。<a id="a-Bl"></a>如眼等识。<a id="a-Bm"></a>带彼相起。<a id="a-Bn"></a>虽即同时。<a id="a-Bo"></a>不碍前后。<a id="a-Bp"></a>以展转相因。<a id="a-Bq"></a>成所缘缘之理。</p>
  <p id="aBr">论问云。<a id="a-Bs"></a>此内境相。<a id="a-Bt"></a>既不离识。<a id="a-Bu"></a>如何俱起。<a id="a-Bv"></a>能作识缘。</p>
  <p id="aBw">颂答云。<a id="a-Bx"></a>决定相随故。<a id="a-By"></a>俱时亦作缘。<a id="a-Bz"></a>或前为后缘。<a id="a-C0"></a>引彼功能故。<a id="a-C1"></a>境相与识。<a id="a-C2"></a>定相随故。<a id="a-C3"></a>虽俱时起。<a id="a-C4"></a>亦作识缘。<a id="a-C5"></a>而外诸法。<a id="a-C6"></a>理非有故。<a id="a-C7"></a>定应许在识非余。<a id="a-C8"></a>此根功能。<a id="a-C9"></a>与前境色。<a id="a-CA"></a>从无始际。<a id="a-CB"></a>展转为因。<a id="a-CC"></a>如是诸识。<a id="a-CD"></a>唯内境相。<a id="a-CE"></a>为所缘缘。<a id="a-CF"></a>理善成立。</p>
  <p id="aCG">问。<a id="a-CH"></a>所明挟带。<a id="a-CI"></a>是亲所缘缘者。<a id="a-CJ"></a>为复挟体挟用。</p>
  <p id="aCK">答。<a id="a-CL"></a>应作四句分别。<a id="a-CM"></a>一体挟体者。<a id="a-CN"></a>即自证分缘证自证分。<a id="a-CO"></a>证自证分却缘自证分。<a id="a-CP"></a>是也。<a id="a-CQ"></a>二用挟用者。<a id="a-CR"></a>即八识心心所见分。<a id="a-CS"></a>缘自亲相分。<a id="a-CT"></a>是也。<a id="a-CU"></a>三用挟体者。<a id="a-CV"></a>即根本智见分缘真如。<a id="a-CW"></a>是也。<a id="a-CX"></a>四体挟用者。<a id="a-CY"></a>即自证分缘见分也。</p>
  <p id="aCZ">问。<a id="a-Ca"></a>所缘缘义。<a id="a-Cb"></a>于八识如何料简亲疏。</p>
  <p id="aCc">答。<a id="a-Cd"></a>百法云。<a id="a-Ce"></a>护法解。<a id="a-Cf"></a>此第八心及心所。<a id="a-Cg"></a>名此品。<a id="a-Ch"></a>若因若果。<a id="a-Ci"></a>疏所缘有无不定。<a id="a-Cj"></a>若因中第八识。<a id="a-Ck"></a>托他人扶尘。<a id="a-Cl"></a>器世间境。<a id="a-Cm"></a>自变相分缘。<a id="a-Cn"></a>即可互受用。<a id="a-Co"></a>有疏所缘义。<a id="a-Cp"></a>若是自他缘义。<a id="a-Cq"></a>五根及种子。<a id="a-Cr"></a>不互变缘。<a id="a-Cs"></a>即无疏所缘缘义也。<a id="a-Ct"></a>又有色界。<a id="a-Cu"></a>即有扶尘。<a id="a-Cv"></a>器世间可互。<a id="a-Cw"></a>扶尘即有疏所缘缘。<a id="a-Cx"></a>若无色界。<a id="a-Cy"></a>即无色可扶托故。<a id="a-Cz"></a>即无疏所缘缘义也。<a id="a-D0"></a>若自第八识缘自三境。<a id="a-D1"></a>唯有亲所缘缘也。<a id="a-D2"></a>此是因中料简。<a id="a-D3"></a>若至佛果位中。<a id="a-D4"></a>第八识。<a id="a-D5"></a>若缘自境。<a id="a-D6"></a>及缘真如。<a id="a-D7"></a>及缘过未一切无体法时。<a id="a-D8"></a>即无疏所缘缘也。<a id="a-D9"></a>若缘他佛身土。<a id="a-DA"></a>即变影而缘。<a id="a-DB"></a>亦有疏义。<a id="a-DC"></a>即第八识心王自。<a id="a-DD"></a>果位中。<a id="a-DE"></a>疏所缘缘有无不定。<a id="a-DF"></a>若第八五心所因果位中。<a id="a-DG"></a>皆有疏所缘缘也。<a id="a-DH"></a>若为托第八心王三境为质而缘故。<a id="a-DI"></a>若第七识者。<a id="a-DJ"></a>论云。<a id="a-DK"></a>第七心品未转依位。<a id="a-DL"></a>是俱生故。<a id="a-DM"></a>必扶外质故。<a id="a-DN"></a>亦定有疏所缘缘。<a id="a-DO"></a>于转依位。<a id="a-DP"></a>此非定有。<a id="a-DQ"></a>缘真如。<a id="a-DR"></a>无外质故。<a id="a-DS"></a>今言。<a id="a-DT"></a>此第七识有漏位中者。<a id="a-DU"></a>体是俱生。<a id="a-DV"></a>任运无力。<a id="a-DW"></a>必扶第八识以为外质故。<a id="a-DX"></a>自方变影缘故。<a id="a-DY"></a>即定有疏所缘缘。<a id="a-DZ"></a>若约无漏时。<a id="a-Da"></a>即疏所缘缘。<a id="a-Db"></a>有无不定。<a id="a-Dc"></a>若第七根本智相应心品。<a id="a-Dd"></a>缘真如。<a id="a-De"></a>即无疏缘。<a id="a-Df"></a>若后得智缘如。<a id="a-Dg"></a>即有疏缘。<a id="a-Dh"></a>若是无漏第七缘过未及诸无体法。<a id="a-Di"></a>皆无疏所缘缘。</p>
  <p id="aDj">问。<a id="a-Dk"></a>何故有漏第七起执事。<a id="a-Dl"></a>须扶托本质起耶。<a id="a-Dm"></a>夫是执者构画所生。<a id="a-Dn"></a>即不合假于外质而起。</p>
  <p id="aDo">答。<a id="a-Dp"></a>执有二。<a id="a-Dq"></a>一有强思分别计度而起执者。<a id="a-Dr"></a>即所托外质。<a id="a-Ds"></a>有无不定。<a id="a-Dt"></a>如第六识独生散意是也。<a id="a-Du"></a>二者有任运起执。<a id="a-Dv"></a>即第七识是。<a id="a-Dw"></a>为第七心心所是俱生任运。<a id="a-Dx"></a>自无力起。<a id="a-Dy"></a>要假外质。<a id="a-Dz"></a>自方起执也。<a id="a-E0"></a>故知第七有漏位中疏所缘缘。<a id="a-E1"></a>有无不定。<a id="a-E2"></a>若第六识者。<a id="a-E3"></a>此识身心品。<a id="a-E4"></a>行相猛利。<a id="a-E5"></a>于一切位能自在转。<a id="a-E6"></a>所仗外质。<a id="a-E7"></a>或有或无。<a id="a-E8"></a>疏所缘缘。<a id="a-E9"></a>有无不定。<a id="a-EA"></a>于因果位中。<a id="a-EB"></a>皆自在转。<a id="a-EC"></a>或分别起。<a id="a-ED"></a>或俱生故。<a id="a-EE"></a>缘一切法时。<a id="a-EF"></a>有仗质起。<a id="a-EG"></a>有不仗质起。<a id="a-EH"></a>缘境最广故。<a id="a-EI"></a>疏所缘缘。<a id="a-EJ"></a>有无不定。<a id="a-EK"></a>若前五转识者。<a id="a-EL"></a>未转依粗观劣故。<a id="a-EM"></a>必仗外质故。<a id="a-EN"></a>即定有疏所缘缘。<a id="a-EO"></a>若转依位。<a id="a-EP"></a>此非定有。<a id="a-EQ"></a>缘过未等。<a id="a-ER"></a>无外质故。<a id="a-ES"></a>前五转识因果位中。<a id="a-ET"></a>约诸根互用。<a id="a-EU"></a>亦须仗质而起。<a id="a-EV"></a>定有疏所缘缘。<a id="a-EW"></a>若至果位。<a id="a-EX"></a>有无不定。<a id="a-EY"></a>又诸识互缘者。<a id="a-EZ"></a>第八识与前七为所缘缘。<a id="a-Ea"></a>即八识相分。<a id="a-Eb"></a>与五识为所缘缘。<a id="a-Ec"></a>第六识缘第八四分为所缘缘。<a id="a-Ed"></a>第七即唯托第八见分为所缘缘。<a id="a-Ee"></a>即第八识四分为本质。<a id="a-Ef"></a>即前七识见分变相分缘。<a id="a-Eg"></a>即第八与前七为所缘义。<a id="a-Eh"></a>故八于七有也。<a id="a-Ei"></a>即第八与前七为疏所缘缘。<a id="a-Ej"></a>七于八无者。<a id="a-Ek"></a>即前七不与第八为所缘缘。<a id="a-El"></a>以第八不缘前七故。<a id="a-Em"></a>不托前七生故。<a id="a-En"></a>唯缘自三境为所缘缘。<a id="a-Eo"></a>又广释云。<a id="a-Ep"></a>古大乘师立所缘缘义者。<a id="a-Eq"></a>彼云。<a id="a-Er"></a>谓若有法者。<a id="a-Es"></a>即有体本质法。<a id="a-Et"></a>名缘。<a id="a-Eu"></a>言是带己相者。<a id="a-Ev"></a>即相分。<a id="a-Ew"></a>名所缘相。<a id="a-Ex"></a>相质合说。<a id="a-Ey"></a>名所缘缘。<a id="a-Ez"></a>所言带己相者。<a id="a-F0"></a>带字属心。<a id="a-F1"></a>己字属本质。<a id="a-F2"></a>相即相分。<a id="a-F3"></a>谓能缘心。<a id="a-F4"></a>缘所缘境时。<a id="a-F5"></a>带起本质家己有之相分。<a id="a-F6"></a>故名是带己相。<a id="a-F7"></a>被小乘正量部。<a id="a-F8"></a>般若鞠多不立相分师。<a id="a-F9"></a>造谤大乘论七百偈。<a id="a-FA"></a>破古大乘师所缘缘义云。<a id="a-FB"></a>汝若言已相是相分。<a id="a-FC"></a>将为所缘者。<a id="a-FD"></a>且如汝大乘宗。<a id="a-FE"></a>无分别智缘真如时。<a id="a-FF"></a>不带起真如相分。<a id="a-FG"></a>其真如望能缘智见分。<a id="a-FH"></a>应无所缘缘义。<a id="a-FI"></a>必若言本智缘如。<a id="a-FJ"></a>亦有相分者。<a id="a-FK"></a>即违汝自宗一切经论。<a id="a-FL"></a>如何通会。<a id="a-FM"></a>古大乘师被此一难。<a id="a-FN"></a>当时绝救。<a id="a-FO"></a>经一十二年。<a id="a-FP"></a>无人救得大乘所缘缘义。<a id="a-FQ"></a>唐三藏救云。<a id="a-FR"></a>我宗大乘解带有二义。<a id="a-FS"></a>一者变带变。<a id="a-FT"></a>二者挟带变。<a id="a-FU"></a>若变带者。<a id="a-FV"></a>即变带似质之已相起。<a id="a-FW"></a>是相状之相。<a id="a-FX"></a>令根本智缘如时即无。<a id="a-FY"></a>若挟带者。<a id="a-FZ"></a>即有。<a id="a-Fa"></a>根本智亲挟带真如体相。<a id="a-Fb"></a>而缘。<a id="a-Fc"></a>更不变相分故。<a id="a-Fd"></a>亦成所缘缘。<a id="a-Fe"></a>三藏云。<a id="a-Ff"></a>谓若有法。<a id="a-Fg"></a>即真如是有体法。<a id="a-Fh"></a>名缘。<a id="a-Fi"></a>即此真如。<a id="a-Fj"></a>是本智所虑处。<a id="a-Fk"></a>又名所缘。<a id="a-Fl"></a>二势合说。<a id="a-Fm"></a>名所缘缘。<a id="a-Fn"></a>所缘即缘。<a id="a-Fo"></a>持业释。<a id="a-Fp"></a>亦如八识见分。<a id="a-Fq"></a>各缘自亲相分时。<a id="a-Fr"></a>皆是挟带。<a id="a-Fs"></a>乃至内二分相缘亦尔。<a id="a-Ft"></a>故知本智缘如。<a id="a-Fu"></a>虽不变相分。<a id="a-Fv"></a>然亲挟带真如体相而缘。<a id="a-Fw"></a>亦成所缘缘。<a id="a-Fx"></a>古大乘师错解所缘缘义者。<a id="a-Fy"></a>夫所缘缘义者。<a id="a-Fz"></a>以有体法是缘。<a id="a-G0"></a>即此有体法。<a id="a-G1"></a>是能缘心所虑处故。<a id="a-G2"></a>便名所缘。<a id="a-G3"></a>今古大乘师。<a id="a-G4"></a>既唯将实相分为所缘者。<a id="a-G5"></a>错之甚矣。<a id="a-G6"></a>正解所缘缘义者。<a id="a-G7"></a>谓若有法。<a id="a-G8"></a>是带已相者。<a id="a-G9"></a>谓若有法者。<a id="a-GA"></a>即有实法。<a id="a-GB"></a>简于假法。<a id="a-GC"></a>及遍计相分无体法。<a id="a-GD"></a>无体法。<a id="a-GE"></a>但是所缘。<a id="a-GF"></a>不成缘。<a id="a-GG"></a>夫为缘者。<a id="a-GH"></a>须是有体实法。<a id="a-GI"></a>有力用故。<a id="a-GJ"></a>能牵生识。<a id="a-GK"></a>即实圆成依他。<a id="a-GL"></a>是有体法。<a id="a-GM"></a>言是带已相者。<a id="a-GN"></a>带有二义。<a id="a-GO"></a>一者变带。<a id="a-GP"></a>即八个识。<a id="a-GQ"></a>有疏所缘缘本质。<a id="a-GR"></a>是为托。<a id="a-GS"></a>此有体境为本质。<a id="a-GT"></a>变似质之相起。<a id="a-GU"></a>名为变带。<a id="a-GV"></a>二者挟带。<a id="a-GW"></a>即一切亲所缘缘实相分是。<a id="a-GX"></a>为此相分十离能缘心故。<a id="a-GY"></a>其能缘心。<a id="a-GZ"></a>亲挟此相分而缘。<a id="a-Ga"></a>名为挟带。<a id="a-Gb"></a>言已相者。<a id="a-Gc"></a>亦有二义。<a id="a-Gd"></a>且第一于变带疏所缘缘上说者。<a id="a-Ge"></a>即变似质之己相。<a id="a-Gf"></a>已者。<a id="a-Gg"></a>体也。<a id="a-Gh"></a>即相分似本质已体。<a id="a-Gi"></a>此是相状之相。<a id="a-Gj"></a>二于挟带亲所缘缘上说者。<a id="a-Gk"></a>即能缘心上亲挟带所缘相分之已相。<a id="a-Gl"></a>此是境相之相。<a id="a-Gm"></a>即不同于疏所缘缘。<a id="a-Gn"></a>带本质家之已相起。<a id="a-Go"></a>忽有人问云。<a id="a-Gp"></a>言是带已相者。<a id="a-Gq"></a>未审能缘心。<a id="a-Gr"></a>带谁家之已相而缘。<a id="a-Gs"></a>应答云。<a id="a-Gt"></a>若疏所缘缘。<a id="a-Gu"></a>即变带本质家之已相缘。<a id="a-Gv"></a>若亲所缘缘。<a id="a-Gw"></a>即挟带相分家之已相缘。<a id="a-Gx"></a>又疏所缘缘。<a id="a-Gy"></a>是带相状之相。<a id="a-Gz"></a>即带似质之相状。<a id="a-H0"></a>若亲所缘缘。<a id="a-H1"></a>即带境相之相。<a id="a-H2"></a>以亲挟境相而缘故。<a id="a-H3"></a>有人云。<a id="a-H4"></a>带能缘心之已相者。<a id="a-H5"></a>此人不会所缘义。</p>
  <p id="aH6">问。<a id="a-H7"></a>若言亲挟带境相。<a id="a-H8"></a>及变带似质之相状起。<a id="a-H9"></a>成亲疏二缘者。<a id="a-HA"></a>即外色法。<a id="a-HB"></a>亦成亲疏二缘。<a id="a-HC"></a>且如将镜照人时。<a id="a-HD"></a>于镜面上。<a id="a-HE"></a>亦能亲挟于人影像。<a id="a-HF"></a>以人影不离于镜面故。<a id="a-HG"></a>应成亲所缘缘。<a id="a-HH"></a>又镜面望外边人本质。<a id="a-HI"></a>应成疏所缘缘。</p>
  <p id="aHJ">答。<a id="a-HK"></a>将所虑简之。<a id="a-HL"></a>意云。<a id="a-HM"></a>夫为所缘缘者。<a id="a-HN"></a>须对能缘虑法。<a id="a-HO"></a>所虑。<a id="a-HP"></a>方名所缘缘。<a id="a-HQ"></a>今镜面既非能缘虑法者。<a id="a-HR"></a>即镜中人影。<a id="a-HS"></a>及外边人本质。<a id="a-HT"></a>亦不得名所虑法。<a id="a-HU"></a>既阙所虑义者。<a id="a-HV"></a>不成所缘缘。</p>
  <p id="aHW">外人又难。<a id="a-HX"></a>若尔者。<a id="a-HY"></a>且如第六识缘空华无体法时。<a id="a-HZ"></a>有所虑义。<a id="a-Ha"></a>应成所缘缘。<a id="a-Hb"></a>为识是能缘虑故。</p>
  <p id="aHc">答。<a id="a-Hd"></a>将所托简之。<a id="a-He"></a>意云。<a id="a-Hf"></a>其意缘无体法时。<a id="a-Hg"></a>虽有所虑义。<a id="a-Hh"></a>又阙所托义。<a id="a-Hi"></a>以空华等无体。<a id="a-Hj"></a>不与能缘心为所托。<a id="a-Hk"></a>不妨但成所缘。<a id="a-Hl"></a>即不成缘。<a id="a-Hm"></a>由是应须四句分别。<a id="a-Hn"></a>一有所虑。<a id="a-Ho"></a>非所托。<a id="a-Hp"></a>即遍计妄执我法等是。<a id="a-Hq"></a>以无体故。<a id="a-Hr"></a>但为所虑。<a id="a-Hs"></a>不为所托。<a id="a-Ht"></a>二有所托。<a id="a-Hu"></a>非所虑。<a id="a-Hv"></a>即镜水所照人等是。<a id="a-Hw"></a>此但有所托。<a id="a-Hx"></a>而无所虑。<a id="a-Hy"></a>以镜水等非能虑故。<a id="a-Hz"></a>三俱句。<a id="a-I0"></a>即一切所缘缘实相分是。<a id="a-I1"></a>四俱非。<a id="a-I2"></a>即除镜水等所照外。<a id="a-I3"></a>余不缘者是。<a id="a-I4"></a>又亲缘者。<a id="a-I5"></a>是逼附义。<a id="a-I6"></a>近义。<a id="a-I7"></a>即如相分。<a id="a-I8"></a>亲逼附近于见分。<a id="a-I9"></a>更无余分间隔故。<a id="a-IA"></a>言疏者。<a id="a-IB"></a>是远义。<a id="a-IC"></a>被相分隔故。<a id="a-ID"></a>即本质法是。<a id="a-IE"></a>又亲所缘缘。<a id="a-IF"></a>都有四类。<a id="a-IG"></a>一有亲所缘缘。<a id="a-IH"></a>从质及心而变起。<a id="a-II"></a>即五识缘五尘境所缘相分是。<a id="a-IJ"></a>二有亲所缘缘。<a id="a-IK"></a>但从心变。<a id="a-IL"></a>不仗质起。<a id="a-IM"></a>即第八识缘三境相分是。<a id="a-IN"></a>三有亲所缘缘。<a id="a-IO"></a>不由心变。<a id="a-IP"></a>亦不由质起。<a id="a-IQ"></a>即根本智所证真如是。<a id="a-IR"></a>四有亲所缘缘。<a id="a-IS"></a>而非相分。<a id="a-IT"></a>即内二分互相缘是。<a id="a-IU"></a>慈恩云。<a id="a-IV"></a>若与能缘体不相离。<a id="a-IW"></a>是见分等内所虑托。<a id="a-IX"></a>应知彼是亲所缘缘者。<a id="a-IY"></a>若与能缘者。<a id="a-IZ"></a>是见分。<a id="a-Ia"></a>体不相离者。<a id="a-Ib"></a>即与自证分体不相离。<a id="a-Ic"></a>意云。<a id="a-Id"></a>相分是见分亲所缘缘。<a id="a-Ie"></a>见分是自证分亲所缘缘。<a id="a-If"></a>皆不离自证分体。<a id="a-Ig"></a>此正简疏所缘缘。<a id="a-Ih"></a>本质法。<a id="a-Ii"></a>望能缘见分。<a id="a-Ij"></a>有相离八识故。<a id="a-Ik"></a>此亦简他人所变相分。<a id="a-Il"></a>及自身八识。<a id="a-Im"></a>各各所变相分。<a id="a-In"></a>更互相望。<a id="a-Io"></a>皆不是亲。<a id="a-Ip"></a>今唯取自识所变相分。<a id="a-Iq"></a>名亲。<a id="a-Ir"></a>望能变见分。<a id="a-Is"></a>体不相离。<a id="a-It"></a>中间更无物隔碍。<a id="a-Iu"></a>方是亲义。<a id="a-Iv"></a>言是见分等内所虑托者。<a id="a-Iw"></a>言见分等者。<a id="a-Ix"></a>即等取自证分及第四分。<a id="a-Iy"></a>并本智缘如等。<a id="a-Iz"></a>此皆成亲所缘缘。<a id="a-J0"></a>且如相分。<a id="a-J1"></a>是见分家亲所缘缘。<a id="a-J2"></a>见分。<a id="a-J3"></a>即自证分亲所缘缘。<a id="a-J4"></a>自证分。<a id="a-J5"></a>是证自证分亲所缘缘。<a id="a-J6"></a>又真如。<a id="a-J7"></a>是根本智亲所缘缘。<a id="a-J8"></a>又等取心心所缘亲相分。<a id="a-J9"></a>亦是亲所缘缘。<a id="a-JA"></a>此上皆是挟带而缘。</p>
 </body>
</html>