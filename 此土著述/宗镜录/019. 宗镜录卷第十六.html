<!doctype html>
<html id="z3IBX9n1e5" data-ver="1563">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第十六</h1>
  <p id="a2">夫即心成佛者。<a id="a-3"></a>为即真心。<a id="a-4"></a>为即妄心。</p>
  <p id="a5">答。<a id="a-6"></a>唯即真心。<a id="a-7"></a>悟心真故。<a id="a-8"></a>成大觉义。<a id="a-9"></a>故称为佛。</p>
  <p id="aA">问。<a id="a-B"></a>若即真心。<a id="a-C"></a>有何胜义。<a id="a-D"></a>若即妄心。<a id="a-E"></a>成何过咎。</p>
  <p id="aF">答。<a id="a-G"></a>毕竟空门。<a id="a-H"></a>理无眹迹。<a id="a-I"></a>分别之道。<a id="a-J"></a>事有开遮。<a id="a-K"></a>妄心者。<a id="a-L"></a>从能所生。<a id="a-M"></a>因分别起。<a id="a-N"></a>发浮根之暂用。<a id="a-O"></a>成对境之妄知。<a id="a-P"></a>若离前尘。<a id="a-Q"></a>此心无体。<a id="a-R"></a>因境起照。<a id="a-S"></a>境灭照亡。<a id="a-T"></a>随念生尘。<a id="a-U"></a>念空尘谢。<a id="a-V"></a>若将此影事而为佛身。<a id="a-W"></a>既为虚妄之因。<a id="a-X"></a>只成断灭之果。<a id="a-Y"></a>真心者。<a id="a-Z"></a>湛然寂照。<a id="a-a"></a>非从境生。<a id="a-b"></a>含虚任缘。<a id="a-c"></a>未尝作意。<a id="a-d"></a>明明不昧。<a id="a-e"></a>了了常知。<a id="a-f"></a>舒之无踪。<a id="a-g"></a>卷之无迹。<a id="a-h"></a>如澄潭莹野。<a id="a-i"></a>明镜悬空。<a id="a-j"></a>万像森罗。<a id="a-k"></a>豁然虚鉴。<a id="a-l"></a>不出不入。<a id="a-m"></a>非有非无。<a id="a-n"></a>斯则千圣冥归。<a id="a-o"></a>万灵交会。<a id="a-p"></a>信之者。<a id="a-q"></a>彻大道之原底。<a id="a-r"></a>体之者。<a id="a-s"></a>成常住之法身。<a id="a-t"></a>祖佛同指此心而成于佛。<a id="a-u"></a>亦名天真佛。<a id="a-v"></a>法身佛。<a id="a-w"></a>性佛。<a id="a-x"></a>如如佛。<a id="a-y"></a>亦非离妄。<a id="a-z"></a>妄无体故。<a id="a-10"></a>亦非即真。<a id="a-11"></a>真非即故。<a id="a-12"></a>真妄名尽。<a id="a-13"></a>即离情消。<a id="a-14"></a>妙圆觉心。<a id="a-15"></a>方能显现。<a id="a-16"></a>又以本具故。<a id="a-17"></a>方能开示。<a id="a-18"></a>故云如来正觉心。<a id="a-19"></a>与众生分别心。<a id="a-1A"></a>契同无二。<a id="a-1B"></a>为开示悟入之方便。<a id="a-1C"></a>是以若众生心与诸佛心各异。<a id="a-1D"></a>如何说开。<a id="a-1E"></a>只为契同。<a id="a-1F"></a>方垂方便。<a id="a-1G"></a>如藏中无宝。<a id="a-1H"></a>徒劳掘凿。<a id="a-1I"></a>只为有宝。<a id="a-1J"></a>不废人功。<a id="a-1K"></a>但发信心。<a id="a-1L"></a>终当见性。<a id="a-1M"></a>故云我为汝保任此事。<a id="a-1N"></a>终不虚也。<a id="a-1O"></a>所以云。<a id="a-1P"></a>摩尼珠。<a id="a-1Q"></a>人不识。<a id="a-1R"></a>如来藏里亲收得。<a id="a-1S"></a>六般神用空不空。<a id="a-1T"></a>一颗圆光色非色。<a id="a-1U"></a>如是的指。<a id="a-1V"></a>何用别求耶。<a id="a-1W"></a>故心丹诀云。<a id="a-1X"></a>茫茫天下虚寻觅。<a id="a-1Y"></a>未肯回头自相识。<a id="a-1Z"></a>信师行到无为乡。<a id="a-1a"></a>始觉从来枉施力。<a id="a-1b"></a>所以华严论云。<a id="a-1c"></a>以无明住地烦恼。<a id="a-1d"></a>便为一切诸佛不动智。<a id="a-1e"></a>一切众生。<a id="a-1f"></a>皆自有之。<a id="a-1g"></a>只为智体。<a id="a-1h"></a>无性无依。<a id="a-1i"></a>不能自了。<a id="a-1j"></a>会缘方了。<a id="a-1k"></a>故知一切众生。<a id="a-1l"></a>皆是佛智。<a id="a-1m"></a>不得了缘。<a id="a-1n"></a>无由觉悟。<a id="a-1o"></a>了即成佛。<a id="a-1p"></a>如大品经云。<a id="a-1q"></a>有菩萨初发心。<a id="a-1r"></a>即坐道场为如佛。<a id="a-1s"></a>所以庞居士偈云。<a id="a-1t"></a>心若如。<a id="a-1u"></a>神自虚。<a id="a-1v"></a>不服药。<a id="a-1w"></a>病自除。<a id="a-1x"></a>白莲华。<a id="a-1y"></a>如意珠。<a id="a-1z"></a>无劳觅。<a id="a-20"></a>莫驱驱。<a id="a-21"></a>智者观财色。<a id="a-22"></a>了了如幻虚。<a id="a-23"></a>衣食支身命。<a id="a-24"></a>相劝学如如。<a id="a-25"></a>时至移庵去。<a id="a-26"></a>无物可盈余。<a id="a-27"></a>又古人云。<a id="a-28"></a>一丸疗万病。<a id="a-29"></a>不假药方多。</p>
  <p id="a2A">问。<a id="a-2B"></a>若即真心成佛。<a id="a-2C"></a>妄觉堕凡。<a id="a-2D"></a>则妄念违宗。<a id="a-2E"></a>真心顺觉。<a id="a-2F"></a>斯乃真妄有二体用分离。<a id="a-2G"></a>如何会通圆融一旨。</p>
  <p id="a2H">答。<a id="a-2I"></a>真妄无性。<a id="a-2J"></a>常契一原。<a id="a-2K"></a>岂有二心而互相即。<a id="a-2L"></a>以性净无染。<a id="a-2M"></a>妄不可得。<a id="a-2N"></a>如幻刀不能斫石。<a id="a-2O"></a>苦雾不能染空。<a id="a-2P"></a>为不了一心之人。<a id="a-2Q"></a>所以说即。</p>
  <p id="a2R">如台教问云。<a id="a-2S"></a>无明即法性。<a id="a-2T"></a>无复无明。<a id="a-2U"></a>与谁相即。</p>
  <p id="a2V">答。<a id="a-2W"></a>如为不识冰人。<a id="a-2X"></a>指水是冰指冰是水。<a id="a-2Y"></a>但有名字。<a id="a-2Z"></a>宁复有二物相即耶。<a id="a-2a"></a>是知时节有异。<a id="a-2b"></a>融结随缘。<a id="a-2c"></a>湿性常在。<a id="a-2d"></a>未曾变动。<a id="a-2e"></a>乃至即凡即圣。<a id="a-2f"></a>亦复如是。<a id="a-2g"></a>凡圣但名。<a id="a-2h"></a>一体无异。<a id="a-2i"></a>故先德释华严经云。<a id="a-2j"></a>一世界。<a id="a-2k"></a>尽法界亦如是者。<a id="a-2l"></a>知一眼如。<a id="a-2m"></a>一切眼如皆然。<a id="a-2n"></a>举譬。<a id="a-2o"></a>如一人身有手足。<a id="a-2p"></a>一切人皆有手足。<a id="a-2q"></a>是以不了此一心。<a id="a-2r"></a>皆成二见。<a id="a-2s"></a>若凡夫执着此心。<a id="a-2t"></a>造轮回业。<a id="a-2u"></a>二乘厌弃此心求灰断果。<a id="a-2v"></a>又凡夫无眼。<a id="a-2w"></a>将菩提智照。<a id="a-2x"></a>成烦恼火烧。<a id="a-2y"></a>如大富盲儿。<a id="a-2z"></a>坐宝藏中。<a id="a-30"></a>举动挂碍。<a id="a-31"></a>为宝所伤。<a id="a-32"></a>二乘将如来四德秘藏。<a id="a-33"></a>为无常五阴。<a id="a-34"></a>谓是贼虎龙蛇。<a id="a-35"></a>怕怖驰走。<a id="a-36"></a>缚脱虽殊。<a id="a-37"></a>取舍俱失。<a id="a-38"></a>若谛了通达之者。<a id="a-39"></a>不起不灭。<a id="a-3A"></a>无得无生。<a id="a-3B"></a>了此妄心念念无体。<a id="a-3C"></a>从何起执。<a id="a-3D"></a>念念自离。<a id="a-3E"></a>不须断灭。<a id="a-3F"></a>尚不得一。<a id="a-3G"></a>何况二乎。<a id="a-3H"></a>故知诸法顺如。<a id="a-3I"></a>证圆成。<a id="a-3J"></a>而情无理有。<a id="a-3K"></a>群情违旨。<a id="a-3L"></a>执遍计。<a id="a-3M"></a>而情有理无。<a id="a-3N"></a>顺常在违。<a id="a-3O"></a>一道而何曾失体。<a id="a-3P"></a>情不乖理。<a id="a-3Q"></a>千途而未暂分岐。<a id="a-3R"></a>洞之而情理绝名。<a id="a-3S"></a>了之而顺违无地。<a id="a-3T"></a>是以法法尽合无言之道。<a id="a-3U"></a>念念皆归无得之宗。<a id="a-3V"></a>天真自然。<a id="a-3W"></a>非于造作。<a id="a-3X"></a>如无言菩萨经云。<a id="a-3Y"></a>尔时舍利弗。<a id="a-3Z"></a>谓无言菩萨曰。<a id="a-3a"></a>汝族姓子。<a id="a-3b"></a>不能语言。<a id="a-3c"></a>云何欲问如来义乎。<a id="a-3d"></a>无言曰。<a id="a-3e"></a>一切诸法。<a id="a-3f"></a>悉无文字。<a id="a-3g"></a>亦无言词。<a id="a-3h"></a>所以者何。<a id="a-3i"></a>一切众生。<a id="a-3j"></a>皆悉自然。<a id="a-3k"></a>无诸言教。<a id="a-3l"></a>及众想念。<a id="a-3m"></a>所以若约事备陈。<a id="a-3n"></a>则凡圣无差而差。<a id="a-3o"></a>若就理融即。<a id="a-3p"></a>则生佛差而不差。<a id="a-3q"></a>是以差与不差。<a id="a-3r"></a>俱不离真如之体。<a id="a-3s"></a>如华严演义云。<a id="a-3t"></a>无差之差者。<a id="a-3u"></a>是圆融上之行布也。<a id="a-3v"></a>差之无差者。<a id="a-3w"></a>是行布上之圆融也。<a id="a-3x"></a>如揽别成总。<a id="a-3y"></a>非离别外而有此总。<a id="a-3z"></a>如是融摄。<a id="a-40"></a>无法不归。<a id="a-41"></a>则三乘非三。<a id="a-42"></a>五性非五。<a id="a-43"></a>如是妙解。<a id="a-44"></a>方被宗镜之光。<a id="a-45"></a>离此见生。<a id="a-46"></a>悉乖不二之旨。</p>
  <p id="a47">问。<a id="a-48"></a>若一切众生。<a id="a-49"></a>即心是佛者。<a id="a-4A"></a>则诸佛何假三祇百劫。<a id="a-4B"></a>积功累德方成。</p>
  <p id="a4C">答。<a id="a-4D"></a>为复学一乘实法。<a id="a-4E"></a>为复趣五性权机。<a id="a-4F"></a>此论自证法门。<a id="a-4G"></a>非述化仪方便。<a id="a-4H"></a>且楞伽经说有四佛。<a id="a-4I"></a>一化佛。<a id="a-4J"></a>二报生佛。<a id="a-4K"></a>三如如佛。<a id="a-4L"></a>四智慧佛。<a id="a-4M"></a>随机赴感。<a id="a-4N"></a>名之为化。<a id="a-4O"></a>酬其往因。<a id="a-4P"></a>名之为报。<a id="a-4Q"></a>本觉显照。<a id="a-4R"></a>名为智慧。<a id="a-4S"></a>理体无二。<a id="a-4T"></a>故曰如如。<a id="a-4U"></a>华严经明十种佛。<a id="a-4V"></a>所谓于安住世间成正觉佛。<a id="a-4W"></a>无著见。<a id="a-4X"></a>愿佛。<a id="a-4Y"></a>出生见。<a id="a-4Z"></a>业报佛。<a id="a-4a"></a>深信见。<a id="a-4b"></a>住持佛。<a id="a-4c"></a>随顺见。<a id="a-4d"></a>涅槃佛。<a id="a-4e"></a>深入见。<a id="a-4f"></a>法界佛。<a id="a-4g"></a>普至见。<a id="a-4h"></a>心佛。<a id="a-4i"></a>安住见。<a id="a-4j"></a>三昧佛。<a id="a-4k"></a>无量无依见。<a id="a-4l"></a>本性佛。<a id="a-4m"></a>明了见。<a id="a-4n"></a>随乐佛。<a id="a-4o"></a>普授见。<a id="a-4p"></a>又佛总具十身。<a id="a-4q"></a>一众生身。<a id="a-4r"></a>二国土身。<a id="a-4s"></a>三业报身。<a id="a-4t"></a>四声闻身。<a id="a-4u"></a>五缘觉身。<a id="a-4v"></a>六菩萨身。<a id="a-4w"></a>七如来身。<a id="a-4x"></a>八智身。<a id="a-4y"></a>九法身。<a id="a-4z"></a>十虚空身。<a id="a-50"></a>若别依五教。<a id="a-51"></a>随教不定。<a id="a-52"></a>一小乘教。<a id="a-53"></a>有二身佛。<a id="a-54"></a>一生身。<a id="a-55"></a>二法身。<a id="a-56"></a>二大乘初教。<a id="a-57"></a>有三身佛。<a id="a-58"></a>一法身。<a id="a-59"></a>二应身。<a id="a-5A"></a>三化身。<a id="a-5B"></a>三终教。<a id="a-5C"></a>有四身佛。<a id="a-5D"></a>一理性身。<a id="a-5E"></a>二法身。<a id="a-5F"></a>三报身。<a id="a-5G"></a>四应化身。<a id="a-5H"></a>四顿教。<a id="a-5I"></a>唯一佛身。<a id="a-5J"></a>一实性佛。<a id="a-5K"></a>五一乘圆教。<a id="a-5L"></a>有十身佛。<a id="a-5M"></a>又约性成佛。<a id="a-5N"></a>五教差别不同。<a id="a-5O"></a>小乘唯悉达一人为佛性。<a id="a-5P"></a>初教半成半不成。<a id="a-5Q"></a>以有性无性分故为佛。<a id="a-5R"></a>终教凡有心者。<a id="a-5S"></a>当得作佛。<a id="a-5T"></a>除草木等。<a id="a-5U"></a>顿教无佛无性。<a id="a-5V"></a>离言说相为佛。<a id="a-5W"></a>圆教无所不有佛性。<a id="a-5X"></a>以三种世间皆是为佛。<a id="a-5Y"></a>若三种世间。<a id="a-5Z"></a>皆是为佛者。<a id="a-5a"></a>则内外心境。<a id="a-5b"></a>无非佛矣。<a id="a-5c"></a>又约心成佛。<a id="a-5d"></a>小乘以善心修所得为佛。<a id="a-5e"></a>初教心性为佛。<a id="a-5f"></a>终教以心相性泯为佛。<a id="a-5g"></a>顿教心本不生为佛。<a id="a-5h"></a>圆教以心无碍无尽为佛。<a id="a-5i"></a>又天台明四教佛。<a id="a-5j"></a>一藏教佛。<a id="a-5k"></a>二通教佛。<a id="a-5l"></a>三别教佛。<a id="a-5m"></a>四圆教佛。<a id="a-5n"></a>若以如如佛。<a id="a-5o"></a>心佛。<a id="a-5p"></a>本性佛。<a id="a-5q"></a>谁人不具。<a id="a-5r"></a>若以国土身。<a id="a-5s"></a>法身。<a id="a-5t"></a>虚空身。<a id="a-5u"></a>何法不圆。<a id="a-5v"></a>则处处而皆是宝坊。<a id="a-5w"></a>丘陵谁立。<a id="a-5x"></a>念念而咸成正觉。<a id="a-5y"></a>妄想何分。<a id="a-5z"></a>如盲者不睹光明。<a id="a-60"></a>非朝阳夕魄之过咎。<a id="a-61"></a>似小果不闻圆顿。<a id="a-62"></a>岂佛心妙旨之亲疏。<a id="a-63"></a>但以法弱由于根微。<a id="a-64"></a>道广在乎量大。<a id="a-65"></a>浅机自感。<a id="a-66"></a>妙有证作无常。<a id="a-67"></a>薄福所宜。<a id="a-68"></a>珍宝化为瓦砾。<a id="a-69"></a>空迷己眼。<a id="a-6A"></a>错认他身。<a id="a-6B"></a>分实际以千差。<a id="a-6C"></a>致化仪之百变。<a id="a-6D"></a>如大方等无想经云。<a id="a-6E"></a>尔时佛告大云密藏菩萨言。<a id="a-6F"></a>善男子。<a id="a-6G"></a>汝今当燃大智慧灯。<a id="a-6H"></a>破诸众生。<a id="a-6I"></a>狂愚黑闇。<a id="a-6J"></a>若言如来。<a id="a-6K"></a>真实出生输头檀舍。<a id="a-6L"></a>出家学道。<a id="a-6M"></a>修习苦行。<a id="a-6N"></a>坏魔兵众。<a id="a-6O"></a>坐于道场。<a id="a-6P"></a>成菩提道。<a id="a-6Q"></a>当知是人。<a id="a-6R"></a>即是谤佛。<a id="a-6S"></a>宁当断首。<a id="a-6T"></a>拔出其舌。<a id="a-6U"></a>终不出此虚妄之言。<a id="a-6V"></a>何以故。<a id="a-6W"></a>非是善解如来秘密语故。<a id="a-6X"></a>又大涅槃经云。<a id="a-6Y"></a>若言释迦如来。<a id="a-6Z"></a>从兜率天。<a id="a-6a"></a>降神母胎。<a id="a-6b"></a>乃至八相成道。<a id="a-6c"></a>此是声闻曲见。<a id="a-6d"></a>故云为劣解众生。<a id="a-6e"></a>母胎出现。<a id="a-6f"></a>是以入此宗镜。<a id="a-6g"></a>出语无过。<a id="a-6h"></a>举念皆真。<a id="a-6i"></a>若未到斯门。<a id="a-6j"></a>说是成非。<a id="a-6k"></a>摄心犹错。<a id="a-6l"></a>如圆觉经云。<a id="a-6m"></a>动念之与息念。<a id="a-6n"></a>皆归迷闷。<a id="a-6o"></a>信心铭云。<a id="a-6p"></a>不识玄旨。<a id="a-6q"></a>徒劳念净融大师云。<a id="a-6r"></a>悟此宗人。<a id="a-6s"></a>道佛不是亦得。<a id="a-6t"></a>若未信者。<a id="a-6u"></a>设念佛亦成妄语。<a id="a-6v"></a>故知不达宗镜。<a id="a-6w"></a>凡有见解。<a id="a-6x"></a>尽成谤佛谤法谤僧。<a id="a-6y"></a>任万虑千思。<a id="a-6z"></a>未有相应之日。<a id="a-70"></a>才了此旨。<a id="a-71"></a>自然一念无差。<a id="a-72"></a>所以华严论云。<a id="a-73"></a>从初发心十住之首。<a id="a-74"></a>以三昧力。<a id="a-75"></a>顿印三界。<a id="a-76"></a>三世一际。<a id="a-77"></a>诸法一味。<a id="a-78"></a>解脱涅槃。<a id="a-79"></a>常寂灭味。<a id="a-7A"></a>更无始终。<a id="a-7B"></a>因果一际。<a id="a-7C"></a>诸性一性。<a id="a-7D"></a>诸智一智。<a id="a-7E"></a>诸相一相。<a id="a-7F"></a>诸行一行。<a id="a-7G"></a>三世一念。<a id="a-7H"></a>一念三世。<a id="a-7I"></a>乃至十世。<a id="a-7J"></a>如是等法。<a id="a-7K"></a>自在无碍。<a id="a-7L"></a>此经法门。<a id="a-7M"></a>无始无终。<a id="a-7N"></a>名为常转法轮。<a id="a-7O"></a>是故此经教门。<a id="a-7P"></a>依本安立。<a id="a-7Q"></a>以备大根。<a id="a-7R"></a>依本一际。<a id="a-7S"></a>不立始终。<a id="a-7T"></a>为非虚妄见故。<a id="a-7U"></a>入一总得余。<a id="a-7V"></a>为法界一际故。<a id="a-7W"></a>不同权学。<a id="a-7X"></a>见未尽故。<a id="a-7Y"></a>入余总得一。<a id="a-7Z"></a>为法界体无碍故。<a id="a-7a"></a>如圆珠无方。<a id="a-7b"></a>如明镜顿照。<a id="a-7c"></a>如虚空无隔。<a id="a-7d"></a>如响无依。<a id="a-7e"></a>如影不碍。<a id="a-7f"></a>如化人所生。<a id="a-7g"></a>此法门者。<a id="a-7h"></a>是该括始终一际。<a id="a-7i"></a>圆满无碍。<a id="a-7j"></a>无成无坏。<a id="a-7k"></a>无出无没。<a id="a-7l"></a>常转法轮。<a id="a-7m"></a>若人了得此法门者。<a id="a-7n"></a>佛智。<a id="a-7o"></a>自然智。<a id="a-7p"></a>无师智。<a id="a-7q"></a>之所现前。<a id="a-7r"></a>为此法无出没故。<a id="a-7s"></a>还以自然无出没智。<a id="a-7t"></a>而自能得之。<a id="a-7u"></a>非情系思量之所能。<a id="a-7v"></a>得也。<a id="a-7w"></a>一切权教法门。<a id="a-7x"></a>总在其中。<a id="a-7y"></a>一时而说。<a id="a-7z"></a>为诸权教。<a id="a-80"></a>不出法界。<a id="a-81"></a>无三世故。<a id="a-82"></a>各依自见。<a id="a-83"></a>无量差殊。<a id="a-84"></a>此一乘教。<a id="a-85"></a>是始成正觉时说。<a id="a-86"></a>若依情。<a id="a-87"></a>是最初成佛时说。<a id="a-88"></a>若依智。<a id="a-89"></a>无始终说。<a id="a-8A"></a>故知成佛说法。<a id="a-8B"></a>不离一念。<a id="a-8C"></a>如华严经中。<a id="a-8D"></a>毗目仙人。<a id="a-8E"></a>执善财手。<a id="a-8F"></a>即时善财。<a id="a-8G"></a>自见其身。<a id="a-8H"></a>往十方十佛刹微尘数世界中。<a id="a-8I"></a>到十佛刹微尘数诸佛所。<a id="a-8J"></a>见彼佛刹。<a id="a-8K"></a>及其众会。<a id="a-8L"></a>诸佛相好。<a id="a-8M"></a>种种庄严。<a id="a-8N"></a>乃至或经。<a id="a-8O"></a>百千亿不可说不可说佛刹微尘数劫。<a id="a-8P"></a>乃至时彼仙人。<a id="a-8Q"></a>放善财手。<a id="a-8R"></a>善财童子。<a id="a-8S"></a>即自见身。<a id="a-8T"></a>还在本处。<a id="a-8U"></a>是知不动本位之地。<a id="a-8V"></a>而身遍十方。<a id="a-8W"></a>未离一念之中。<a id="a-8X"></a>而时经亿劫。<a id="a-8Y"></a>本位不动。<a id="a-8Z"></a>远近之刹历然。<a id="a-8a"></a>一念靡移。<a id="a-8b"></a>延促之时宛尔。<a id="a-8c"></a>不依宗镜。<a id="a-8d"></a>何以消文。<a id="a-8e"></a>万法冥归。<a id="a-8f"></a>终无别旨。</p>
  <p id="a8g">问。<a id="a-8h"></a>无性理同。<a id="a-8i"></a>一时成佛者。<a id="a-8j"></a>云何三乘等人。<a id="a-8k"></a>见佛有其差别。</p>
  <p id="a8l">答。<a id="a-8m"></a>随心感现。<a id="a-8n"></a>影像不同。<a id="a-8o"></a>自业差殊。<a id="a-8p"></a>非佛有异。<a id="a-8q"></a>观一水而俄分四等。<a id="a-8r"></a>皆自见殊。<a id="a-8s"></a>共宝器而饭色不同。<a id="a-8t"></a>非他业变。<a id="a-8u"></a>则全心是佛。<a id="a-8v"></a>全佛是心。<a id="a-8w"></a>即真如心。<a id="a-8x"></a>是法身佛。<a id="a-8y"></a>且法身无相。<a id="a-8z"></a>真性无形。<a id="a-90"></a>形相尚无。<a id="a-91"></a>云何差别。<a id="a-92"></a>皆是自识。<a id="a-93"></a>照影不同。<a id="a-94"></a>如五百婆罗门。<a id="a-95"></a>见灰身而起信。<a id="a-96"></a>劬师罗长者。<a id="a-97"></a>睹三尺而发心。<a id="a-98"></a>无边身菩萨。<a id="a-99"></a>穷上界而有余。<a id="a-9A"></a>住小圣之凡夫。<a id="a-9B"></a>观丈六而无尽。<a id="a-9C"></a>如观佛三昧经云。<a id="a-9D"></a>佛白父王。<a id="a-9E"></a>及敕阿难。<a id="a-9F"></a>吾今为汝。<a id="a-9G"></a>悉现具足身相。<a id="a-9H"></a>说是语已。<a id="a-9I"></a>佛从座起。<a id="a-9J"></a>令众俱起。<a id="a-9K"></a>令观如来。<a id="a-9L"></a>从顶顺观。<a id="a-9M"></a>至足轮相。<a id="a-9N"></a>复从足相。<a id="a-9O"></a>逆观至顶。<a id="a-9P"></a>一一身分。<a id="a-9Q"></a>分明了了。<a id="a-9R"></a>如人执镜。<a id="a-9S"></a>自见面像。<a id="a-9T"></a>若生垢恶不善心者。<a id="a-9U"></a>若有能毁佛禁戒者。<a id="a-9V"></a>见像纯黑。<a id="a-9W"></a>犹如灰人。<a id="a-9X"></a>五百释子。<a id="a-9Y"></a>但见灰人。<a id="a-9Z"></a>有千比丘。<a id="a-9a"></a>见赤土色。<a id="a-9b"></a>优婆塞十六人。<a id="a-9c"></a>见黑象脚色。<a id="a-9d"></a>优婆夷二十四人。<a id="a-9e"></a>见如聚墨。<a id="a-9f"></a>比丘尼。<a id="a-9g"></a>见如白银。<a id="a-9h"></a>优婆塞。<a id="a-9i"></a>优婆夷。<a id="a-9j"></a>有见如蓝染青色。<a id="a-9k"></a>四众悲泪。<a id="a-9l"></a>释子拔发碎身。<a id="a-9m"></a>自述所见。<a id="a-9n"></a>乃至佛各为说。<a id="a-9o"></a>过去宿因。<a id="a-9p"></a>致兹异色。<a id="a-9q"></a>故识论云。<a id="a-9r"></a>境随业识转。<a id="a-9s"></a>是故说唯心。<a id="a-9t"></a>又密迹经云。<a id="a-9u"></a>一切天人见佛色量。<a id="a-9v"></a>或如黄金白银。<a id="a-9w"></a>诸杂宝等。<a id="a-9x"></a>乃至或见丈六。<a id="a-9y"></a>或见一里。<a id="a-9z"></a>或见十里。<a id="a-A0"></a>乃至百亿。<a id="a-A1"></a>无量无边。<a id="a-A2"></a>遍虚空中。<a id="a-A3"></a>是则名为如来身密。<a id="a-A4"></a>故知随见不同。<a id="a-A5"></a>迹分多种。<a id="a-A6"></a>不唯见佛。<a id="a-A7"></a>观法亦然。<a id="a-A8"></a>随智浅深。<a id="a-A9"></a>法成高下。<a id="a-AA"></a>如大涅槃经云。<a id="a-AB"></a>十二因缘。<a id="a-AC"></a>下智观故。<a id="a-AD"></a>得声闻菩提。<a id="a-AE"></a>中智观故。<a id="a-AF"></a>得缘觉菩提。<a id="a-AG"></a>上智观故。<a id="a-AH"></a>得菩萨菩提。<a id="a-AI"></a>上上智观故。<a id="a-AJ"></a>得佛菩提。<a id="a-AK"></a>乃至八相成道。<a id="a-AL"></a>不出刹那际三昧门。<a id="a-AM"></a>随众生见闻。<a id="a-AN"></a>自分时分。<a id="a-AO"></a>故先德云。<a id="a-AP"></a>是故如来。<a id="a-AQ"></a>于一念中。<a id="a-AR"></a>八相成道。<a id="a-AS"></a>不出刹那际者。<a id="a-AT"></a>以降生时。<a id="a-AU"></a>即是成道时。<a id="a-AV"></a>即是度人时。<a id="a-AW"></a>即是入灭时。<a id="a-AX"></a>何以故。<a id="a-AY"></a>以一切法。<a id="a-AZ"></a>同时俱成故。<a id="a-Aa"></a>一成一切成。<a id="a-Ab"></a>华严经云。<a id="a-Ac"></a>不离觉树。<a id="a-Ad"></a>而升。<a id="a-Ae"></a>释天者。<a id="a-Af"></a>疏释云。<a id="a-Ag"></a>佛得菩提。<a id="a-Ah"></a>智无不周。<a id="a-Ai"></a>体无不在。<a id="a-Aj"></a>无依无住。<a id="a-Ak"></a>无去无来。<a id="a-Al"></a>然以自在即体之应。<a id="a-Am"></a>应随体遍。<a id="a-An"></a>缘感前后。<a id="a-Ao"></a>有住有升。<a id="a-Ap"></a>阎浮有感。<a id="a-Aq"></a>见在道树。<a id="a-Ar"></a>天宫有感。<a id="a-As"></a>见升天上。<a id="a-At"></a>非移觉树之佛。<a id="a-Au"></a>而升天宫。<a id="a-Av"></a>故云不离觉树。<a id="a-Aw"></a>而升释殿。<a id="a-Ax"></a>法慧偈云。<a id="a-Ay"></a>佛子汝应观。<a id="a-Az"></a>如来自在力。<a id="a-B0"></a>一切阎浮提。<a id="a-B1"></a>皆言佛在中。<a id="a-B2"></a>此不离也。<a id="a-B3"></a>我等今见佛。<a id="a-B4"></a>住于须弥顶。<a id="a-B5"></a>此而升也。<a id="a-B6"></a>又古师。<a id="a-B7"></a>释有十义。<a id="a-B8"></a>一约处相入门。<a id="a-B9"></a>以一处中。<a id="a-BA"></a>有一切处故。<a id="a-BB"></a>是此天宫等。<a id="a-BC"></a>本在树下。<a id="a-BD"></a>故不须起。<a id="a-BE"></a>然是彼用。<a id="a-BF"></a>故说升也。<a id="a-BG"></a>二亦约相入门。<a id="a-BH"></a>以一处。<a id="a-BI"></a>入一切处故。<a id="a-BJ"></a>树遍天中。<a id="a-BK"></a>亦不须起。<a id="a-BL"></a>欲用天宫。<a id="a-BM"></a>表法升进。<a id="a-BN"></a>故云升也。<a id="a-BO"></a>三由一切即一故。<a id="a-BP"></a>天在树下。<a id="a-BQ"></a>四由一即一切故。<a id="a-BR"></a>树在天上。<a id="a-BS"></a>不起等准前。<a id="a-BT"></a>五。<a id="a-BU"></a>约佛身。<a id="a-BV"></a>谓此树下身。<a id="a-BW"></a>即满法界。<a id="a-BX"></a>遍一切处。<a id="a-BY"></a>则本来在彼。<a id="a-BZ"></a>不待起也。<a id="a-Ba"></a>机熟令见。<a id="a-Bb"></a>故云升也。<a id="a-Bc"></a>是故如来。<a id="a-Bd"></a>以法界身。<a id="a-Be"></a>常在此。<a id="a-Bf"></a>即是在彼。<a id="a-Bg"></a>六约佛自在不思议解脱。<a id="a-Bh"></a>谓坐即是行住等。<a id="a-Bi"></a>在此即在彼。<a id="a-Bj"></a>皆非下位测量故也。<a id="a-Bk"></a>七约缘起相由门。<a id="a-Bl"></a>八约法性融通门。<a id="a-Bm"></a>九约表示显法门。<a id="a-Bn"></a>十约成法界大会门。<a id="a-Bo"></a>不思议经云。<a id="a-Bp"></a>以一切佛。<a id="a-Bq"></a>一切诸法。<a id="a-Br"></a>平等平等。<a id="a-Bs"></a>皆同一理。<a id="a-Bt"></a>如阳焰等。<a id="a-Bu"></a>一切众生。<a id="a-Bv"></a>及诸如来一切佛土。<a id="a-Bw"></a>皆不离想。<a id="a-Bx"></a>乃至若我分别。<a id="a-By"></a>佛即现前。<a id="a-Bz"></a>若无分别。<a id="a-C0"></a>都无所见。<a id="a-C1"></a>想能作佛。<a id="a-C2"></a>离想无有。<a id="a-C3"></a>如是三界。<a id="a-C4"></a>一切诸法。<a id="a-C5"></a>皆不离心。<a id="a-C6"></a>普贤观经云。<a id="a-C7"></a>尔时行者。<a id="a-C8"></a>闻普贤说。<a id="a-C9"></a>深解义趣。<a id="a-CA"></a>忆持不忘。<a id="a-CB"></a>日日如是。<a id="a-CC"></a>其心渐利。<a id="a-CD"></a>普贤菩萨。<a id="a-CE"></a>教其忆念十方诸佛。<a id="a-CF"></a>随普贤教。<a id="a-CG"></a>正心正意。<a id="a-CH"></a>渐以心眼。<a id="a-CI"></a>见东方佛。<a id="a-CJ"></a>身黄金色。<a id="a-CK"></a>端严微妙。<a id="a-CL"></a>见一佛已。<a id="a-CM"></a>复见一佛。<a id="a-CN"></a>如是渐渐遍见东方一切诸佛。<a id="a-CO"></a>心想利故。<a id="a-CP"></a>遍见十方一切诸佛。<a id="a-CQ"></a>无量寿经云。<a id="a-CR"></a>诸佛如来。<a id="a-CS"></a>是法界身。<a id="a-CT"></a>入一切众生心想中。<a id="a-CU"></a>是故汝等。<a id="a-CV"></a>心想佛时。<a id="a-CW"></a>是心即具三十二相。<a id="a-CX"></a>八十随形好。<a id="a-CY"></a>是心作佛。<a id="a-CZ"></a>是心是佛。<a id="a-Ca"></a>诸佛正遍知海。<a id="a-Cb"></a>从心想生。<a id="a-Cc"></a>此无量寿经。<a id="a-Cd"></a>为中下之机。<a id="a-Ce"></a>作十六观想。<a id="a-Cf"></a>令韦提夫人等。<a id="a-Cg"></a>暂现佛身。<a id="a-Ch"></a>恐生外解。<a id="a-Ci"></a>故有此说。<a id="a-Cj"></a>是心是佛之文。<a id="a-Ck"></a>令生实见。<a id="a-Cl"></a>华严出现品云。<a id="a-Cm"></a>佛子。<a id="a-Cn"></a>譬如大海。<a id="a-Co"></a>其水潜流四天下地。<a id="a-Cp"></a>及八十亿诸小洲中。<a id="a-Cq"></a>有穿凿者。<a id="a-Cr"></a>无不得水。<a id="a-Cs"></a>而彼大海。<a id="a-Ct"></a>不作分别。<a id="a-Cu"></a>我出于水。<a id="a-Cv"></a>佛智海水。<a id="a-Cw"></a>亦复如是。<a id="a-Cx"></a>流入一切众生心中。<a id="a-Cy"></a>若诸众生观察境界。<a id="a-Cz"></a>修习法门。<a id="a-D0"></a>则得智慧清净明了。<a id="a-D1"></a>而如来智。<a id="a-D2"></a>平等无二无有分别。<a id="a-D3"></a>但随众生心行异故。<a id="a-D4"></a>所得智慧各各不同。<a id="a-D5"></a>佛子。<a id="a-D6"></a>是为如来心相。<a id="a-D7"></a>又问明品颂云。<a id="a-D8"></a>譬如水一味。<a id="a-D9"></a>因器有差别。<a id="a-DA"></a>佛福田亦然。<a id="a-DB"></a>众生心故异。<a id="a-DC"></a>又颂云。<a id="a-DD"></a>譬如净明镜。<a id="a-DE"></a>随色而现像。<a id="a-DF"></a>佛福田如是。<a id="a-DG"></a>随心获众报。<a id="a-DH"></a>起信论云。<a id="a-DI"></a>复次真如用者。<a id="a-DJ"></a>谓一切诸佛。<a id="a-DK"></a>在因地时。<a id="a-DL"></a>发大慈悲。<a id="a-DM"></a>修行诸度四摄等行。<a id="a-DN"></a>观物同己普皆救脱。<a id="a-DO"></a>尽未来际。<a id="a-DP"></a>不限劫数。<a id="a-DQ"></a>如实了知自他平等。<a id="a-DR"></a>而亦不取众生之相。<a id="a-DS"></a>以如是大方便智。<a id="a-DT"></a>灭无始无明。<a id="a-DU"></a>证本法身。<a id="a-DV"></a>任运起于不思议业。<a id="a-DW"></a>种种自在。<a id="a-DX"></a>差别作用。<a id="a-DY"></a>周遍法界真如等。<a id="a-DZ"></a>而亦无有用相可得。<a id="a-Da"></a>何以故。<a id="a-Db"></a>一切如来。<a id="a-Dc"></a>唯是法身。<a id="a-Dd"></a>第一义谛。<a id="a-De"></a>无有世谛。<a id="a-Df"></a>境界作用。<a id="a-Dg"></a>但随众生见闻等故。<a id="a-Dh"></a>而有种种作用不同。<a id="a-Di"></a>此用有二。<a id="a-Dj"></a>一依分别事识。<a id="a-Dk"></a>谓凡夫二乘心所见者。<a id="a-Dl"></a>是名化身。<a id="a-Dm"></a>此人不知转识影现。<a id="a-Dn"></a>见从外来。<a id="a-Do"></a>取色分限。<a id="a-Dp"></a>然佛化身。<a id="a-Dq"></a>无有限量。<a id="a-Dr"></a>二依业识。<a id="a-Ds"></a>谓诸菩萨从初发心。<a id="a-Dt"></a>乃至菩萨究竟地。<a id="a-Du"></a>心所见者。<a id="a-Dv"></a>名受用身。<a id="a-Dw"></a>身有无量色。<a id="a-Dx"></a>色有无量相。<a id="a-Dy"></a>相有无量好。<a id="a-Dz"></a>所住依果。<a id="a-E0"></a>亦其无量功德庄严。<a id="a-E1"></a>随所应见。<a id="a-E2"></a>无量无边。<a id="a-E3"></a>无际无断。<a id="a-E4"></a>非于心外。<a id="a-E5"></a>如是而见。<a id="a-E6"></a>此诸功德。<a id="a-E7"></a>皆因波罗蜜等。<a id="a-E8"></a>无漏行熏。<a id="a-E9"></a>及不思议熏之所成就。<a id="a-EA"></a>具无边喜乐功德相故。<a id="a-EB"></a>亦名报身。<a id="a-EC"></a>又凡夫等所见。<a id="a-ED"></a>是其粗用。<a id="a-EE"></a>随六趣异。<a id="a-EF"></a>种种差别。<a id="a-EG"></a>无有无边功德乐相。<a id="a-EH"></a>名为化身。<a id="a-EI"></a>初行菩萨。<a id="a-EJ"></a>见中品用。<a id="a-EK"></a>以深信真如故。<a id="a-EL"></a>得少分见。<a id="a-EM"></a>知如来身。<a id="a-EN"></a>无去无来。<a id="a-EO"></a>无有断绝。<a id="a-EP"></a>唯心影现。<a id="a-EQ"></a>不离真如。<a id="a-ER"></a>然此菩萨犹未能离微细分别。<a id="a-ES"></a>以未入法身位故。<a id="a-ET"></a>净心菩萨。<a id="a-EU"></a>见微细用。<a id="a-EV"></a>如是转胜。<a id="a-EW"></a>乃至菩萨究竟地中。<a id="a-EX"></a>见之方尽。<a id="a-EY"></a>此微细用。<a id="a-EZ"></a>是受用身。<a id="a-Ea"></a>以有业识。<a id="a-Eb"></a>见受用身。<a id="a-Ec"></a>若离业识。<a id="a-Ed"></a>则无可见。<a id="a-Ee"></a>一切如来。<a id="a-Ef"></a>皆是法身。<a id="a-Eg"></a>无有彼此差别色相。<a id="a-Eh"></a>互相见。<a id="a-Ei"></a>故古释云。<a id="a-Ej"></a>依分别事识。<a id="a-Ek"></a>谓凡夫二乘心所见者。<a id="a-El"></a>是名化身者。<a id="a-Em"></a>凡夫二乘。<a id="a-En"></a>未知唯识。<a id="a-Eo"></a>计有外尘。<a id="a-Ep"></a>即是分别事识义。<a id="a-Eq"></a>今见佛身。<a id="a-Er"></a>亦谓心外。<a id="a-Es"></a>顺彼事识分别计度。<a id="a-Et"></a>迷于唯心。<a id="a-Eu"></a>故言从外来。<a id="a-Ev"></a>不达即色是心。<a id="a-Ew"></a>无有分剂。<a id="a-Ex"></a>故云取色分剂不能尽知。</p>
  <p id="aEy">问。<a id="a-Ez"></a>佛身何故唯众生真心。<a id="a-F0"></a>与诸佛体平等无二。</p>
  <p id="aF1">答。<a id="a-F2"></a>但众生迷于自理。<a id="a-F3"></a>起诸妄念。<a id="a-F4"></a>是时真如。<a id="a-F5"></a>但显染相。<a id="a-F6"></a>以本觉内熏妄心。<a id="a-F7"></a>故有厌求。<a id="a-F8"></a>有厌求故。<a id="a-F9"></a>真用即显。<a id="a-FA"></a>厌求劣故。<a id="a-FB"></a>相用即粗。<a id="a-FC"></a>厌求渐增。<a id="a-FD"></a>用亦微细。<a id="a-FE"></a>如是渐渐。<a id="a-FF"></a>乃至心原。<a id="a-FG"></a>无明既尽。<a id="a-FH"></a>厌求都息。<a id="a-FI"></a>始觉同本。<a id="a-FJ"></a>用还归体。<a id="a-FK"></a>平等平等。<a id="a-FL"></a>无二无别。<a id="a-FM"></a>未至心原已还。<a id="a-FN"></a>用于识中。<a id="a-FO"></a>随根显现。<a id="a-FP"></a>故云识中现也。</p>
  <p id="aFQ">问。<a id="a-FR"></a>若据此义。<a id="a-FS"></a>用从真起。<a id="a-FT"></a>何说言转识现耶。</p>
  <p id="aFU">答。<a id="a-FV"></a>转识即是赖耶中转相。<a id="a-FW"></a>依此转相。<a id="a-FX"></a>方起现识。<a id="a-FY"></a>现诸境界。<a id="a-FZ"></a>此识即是真妄和合。</p>
  <p id="aFa">问。<a id="a-Fb"></a>若据此义。<a id="a-Fc"></a>乃是众生自心中真如之用。<a id="a-Fd"></a>云何说云佛报化也。</p>
  <p id="aFe">答。<a id="a-Ff"></a>众生真心。<a id="a-Fg"></a>则诸佛体无差别。<a id="a-Fh"></a>若随流生死。<a id="a-Fi"></a>即妄有功能。<a id="a-Fj"></a>妄虽有功。<a id="a-Fk"></a>离真不立。<a id="a-Fl"></a>若返流出缠。<a id="a-Fm"></a>真有功能。<a id="a-Fn"></a>真虽有功。<a id="a-Fo"></a>离妄不显。<a id="a-Fp"></a>就缘起和合中说其用耳。<a id="a-Fq"></a>既从法身。<a id="a-Fr"></a>起报化用。<a id="a-Fs"></a>何得不是众生真心耶。<a id="a-Ft"></a>以真心是法家之身。<a id="a-Fu"></a>凡圣同共一法身故。<a id="a-Fv"></a>经云。<a id="a-Fw"></a>心造诸如来。<a id="a-Fx"></a>所以即心是佛故。</p>
  <p id="aFy">问。<a id="a-Fz"></a>若真心即佛者。<a id="a-G0"></a>何故云从波罗蜜等因缘生。</p>
  <p id="aG1">答。<a id="a-G2"></a>此约本觉随染义说。<a id="a-G3"></a>然其始觉。<a id="a-G4"></a>觉至心原。<a id="a-G5"></a>平等一际。<a id="a-G6"></a>有何差别。<a id="a-G7"></a>又即以诸佛悲智为增上。<a id="a-G8"></a>缘众生机感。<a id="a-G9"></a>种子为因。<a id="a-GA"></a>托佛本质上。<a id="a-GB"></a>自心变影像。<a id="a-GC"></a>故云在自识中现。<a id="a-GD"></a>法界品。<a id="a-GE"></a>弥伽长者。<a id="a-GF"></a>彻见十方佛海。<a id="a-GG"></a>显此定者。<a id="a-GH"></a>唯心之观。<a id="a-GI"></a>知众生界。<a id="a-GJ"></a>无量无边。<a id="a-GK"></a>皆心现故。<a id="a-GL"></a>明随心念佛。<a id="a-GM"></a>诸佛现前。<a id="a-GN"></a>以唯心观。<a id="a-GO"></a>遍该万法。<a id="a-GP"></a>今约上中下根。<a id="a-GQ"></a>随自心观。<a id="a-GR"></a>见佛不同。<a id="a-GS"></a>有其四等。<a id="a-GT"></a>一凡夫。<a id="a-GU"></a>由带过去六道恶业习气不尽。<a id="a-GV"></a>或见佛是树神。<a id="a-GW"></a>天神。<a id="a-GX"></a>黑脚象。<a id="a-GY"></a>三尺等身。<a id="a-GZ"></a>二小乘。<a id="a-Ga"></a>由带业生灭之见。<a id="a-Gb"></a>见佛是金枪马麦。<a id="a-Gc"></a>打身出血。<a id="a-Gd"></a>俱非乐相。<a id="a-Ge"></a>三大乘。<a id="a-Gf"></a>初终顿等。<a id="a-Gg"></a>三教菩萨。<a id="a-Gh"></a>由是唯识观。<a id="a-Gi"></a>佛乃是赖耶识中。<a id="a-Gj"></a>转识所现之相。<a id="a-Gk"></a>故。<a id="a-Gl"></a>见此佛身。<a id="a-Gm"></a>唯是心现。<a id="a-Gn"></a>不离真如。<a id="a-Go"></a>无有分剂。<a id="a-Gp"></a>遍一切处。<a id="a-Gq"></a>随众生根。<a id="a-Gr"></a>自然显现。<a id="a-Gs"></a>此是乐相。<a id="a-Gt"></a>四。<a id="a-Gu"></a>一乘圆教菩萨。<a id="a-Gv"></a>以法界圆明之智。<a id="a-Gw"></a>依正该摄理事人法。<a id="a-Gx"></a>以此之智。<a id="a-Gy"></a>感见十身理事无碍。<a id="a-Gz"></a>又三世融通一切。<a id="a-H0"></a>是故佛身不离十方道树。<a id="a-H1"></a>常诣六天。<a id="a-H2"></a>智乃遍观一切。<a id="a-H3"></a>恒无作念。<a id="a-H4"></a>十四科法身义云。<a id="a-H5"></a>经明法身者。<a id="a-H6"></a>迹指丈六同人身是聚义。<a id="a-H7"></a>而无非法。<a id="a-H8"></a>故有法身之称。<a id="a-H9"></a>寻经之旨。<a id="a-HA"></a>以如来照体虚存为身。<a id="a-HB"></a>累尽为法。<a id="a-HC"></a>乃是所以真法身也。<a id="a-HD"></a>然即以善感应。<a id="a-HE"></a>应即随类成异。<a id="a-HF"></a>但于见者是有。<a id="a-HG"></a>佛常无身故。<a id="a-HH"></a>经云。<a id="a-HI"></a>如来之身。<a id="a-HJ"></a>是幻化身。</p>
  <p id="aHK">问。<a id="a-HL"></a>佛必无身者。<a id="a-HM"></a>云何以解感丈六耶。</p>
  <p id="aHN">答。<a id="a-HO"></a>众生以未足之善。<a id="a-HP"></a>仰感如来至足之地。<a id="a-HQ"></a>道足即能应化无方。<a id="a-HR"></a>未足故唯见其所见法。<a id="a-HS"></a>不达即身是虚幻也。</p>
  <p id="aHT">问。<a id="a-HU"></a>夫感应之道。<a id="a-HV"></a>皆由情彻冥契。<a id="a-HW"></a>故致事效于当时。<a id="a-HX"></a>内外理应是同。<a id="a-HY"></a>如妇人诣情幽冥。<a id="a-HZ"></a>城为之崩。<a id="a-Ha"></a>孝至而石开。<a id="a-Hb"></a>此即事随心变。<a id="a-Hc"></a>云何以善感丈六。<a id="a-Hd"></a>而云是虚幻身耶。</p>
  <p id="aHe">答。<a id="a-Hf"></a>城崩石开。<a id="a-Hg"></a>此由情感于物。<a id="a-Hh"></a>物实故崩开。<a id="a-Hi"></a>非虚。<a id="a-Hj"></a>解感法身。<a id="a-Hk"></a>法身非有。<a id="a-Hl"></a>但信解为惑所壅隔。<a id="a-Hm"></a>故见丈六为实。<a id="a-Hn"></a>岂非人自见所感耶。</p>
  <p id="aHo">问。<a id="a-Hp"></a>丈六若是虚幻。<a id="a-Hq"></a>何由传于实理耶。</p>
  <p id="aHr">答。<a id="a-Hs"></a>理妙非粗不传。<a id="a-Ht"></a>犹影之传于形也。</p>
  <p id="aHu">问。<a id="a-Hv"></a>法身无形者。<a id="a-Hw"></a>为即法身是丈六。<a id="a-Hx"></a>为法身外别有丈六耶。</p>
  <p id="aHy">答。<a id="a-Hz"></a>感法身为丈六。<a id="a-I0"></a>何有别也。<a id="a-I1"></a>如声感谷而出响。<a id="a-I2"></a>岂容谷外别有响哉。</p>
  <p id="aI3">问。<a id="a-I4"></a>众生为缘法身生见。<a id="a-I5"></a>为缘丈六生见耶。</p>
  <p id="aI6">答。<a id="a-I7"></a>感见法身所应。<a id="a-I8"></a>何缘见法身。<a id="a-I9"></a>如见影知有树。<a id="a-IA"></a>不见树也。</p>
  <p id="aIB">问。<a id="a-IC"></a>法身是常。<a id="a-ID"></a>丈六亦是常不。</p>
  <p id="aIE">答。<a id="a-IF"></a>丈六理是常。<a id="a-IG"></a>但于人是无常。<a id="a-IH"></a>故经云。<a id="a-II"></a>如暗中树影。<a id="a-IJ"></a>非肉眼所见也。<a id="a-IK"></a>古释云。<a id="a-IL"></a>佛常无身者。<a id="a-IM"></a>明。<a id="a-IN"></a>感应非真。<a id="a-IO"></a>法身是实。<a id="a-IP"></a>感是能感。<a id="a-IQ"></a>属众生。<a id="a-IR"></a>应谓所应。<a id="a-IS"></a>属佛。<a id="a-IT"></a>以众生有感佛之善。<a id="a-IU"></a>自见不同。<a id="a-IV"></a>有见释迦丈六弥勒千尺。<a id="a-IW"></a>或睹无边之相。<a id="a-IX"></a>或见三尺之形。<a id="a-IY"></a>与众生根善有浅深。<a id="a-IZ"></a>遂令应身精粗随异。<a id="a-Ia"></a>故云佛真法身。<a id="a-Ib"></a>犹若虚空。<a id="a-Ic"></a>应物现形。<a id="a-Id"></a>如水中月。<a id="a-Ie"></a>又佛常无身者。<a id="a-If"></a>无分段变易之身。<a id="a-Ig"></a>以法身至妙。<a id="a-Ih"></a>不可以形质求。<a id="a-Ii"></a>故云无身。<a id="a-Ij"></a>据乎实理。<a id="a-Ik"></a>非无妙色妙心。<a id="a-Il"></a>妙色。<a id="a-Im"></a>故能分形适变。<a id="a-In"></a>妙心。<a id="a-Io"></a>故能虚能鉴故。<a id="a-Ip"></a>天亲颂云。<a id="a-Iq"></a>报化非真佛。<a id="a-Ir"></a>亦非说法者。<a id="a-Is"></a>金光明经云。<a id="a-It"></a>应化二身是假名有。<a id="a-Iu"></a>法身是真实有。<a id="a-Iv"></a>道足即能应化无方者。<a id="a-Iw"></a>以法身道足故。<a id="a-Ix"></a>能应化无方。<a id="a-Iy"></a>即是无所不应。<a id="a-Iz"></a>无其定一之身。<a id="a-J0"></a>众生位居信解。<a id="a-J1"></a>以未足之善。<a id="a-J2"></a>唯随其所见丈六等身。<a id="a-J3"></a>不足之善者。<a id="a-J4"></a>法云已还。<a id="a-J5"></a>信解善也。<a id="a-J6"></a>至足之地者。<a id="a-J7"></a>佛果极照。<a id="a-J8"></a>道满菩提。<a id="a-J9"></a>名至足之地。<a id="a-JA"></a>以善未足故。<a id="a-JB"></a>不能了达丈六三尺等身。<a id="a-JC"></a>即是虚幻。<a id="a-JD"></a>唯法身及自受用身。<a id="a-JE"></a>可名真实。<a id="a-JF"></a>如妇人诣情幽冥。<a id="a-JG"></a>城为之崩者。<a id="a-JH"></a>列女传云。<a id="a-JI"></a>杞梁妻。<a id="a-JJ"></a>就其夫尸。<a id="a-JK"></a>于城下哭之。<a id="a-JL"></a>十日而城为之崩。<a id="a-JM"></a>孝至而石开者。<a id="a-JN"></a>漠书云。<a id="a-JO"></a>李广无父。<a id="a-JP"></a>问其母曰。<a id="a-JQ"></a>我父何耶。<a id="a-JR"></a>母曰。<a id="a-JS"></a>虎杀之。<a id="a-JT"></a>遂行。<a id="a-JU"></a>射虎于草中。<a id="a-JV"></a>夜见石似虎。<a id="a-JW"></a>射之没羽。<a id="a-JX"></a>后射之终不入矣。<a id="a-JY"></a>以城石之事。<a id="a-JZ"></a>随心感变。<a id="a-Ja"></a>所以崩开。<a id="a-Jb"></a>理妙非粗不传。<a id="a-Jc"></a>由影之传于形者。<a id="a-Jd"></a>明丈六虽粗而能传妙理。<a id="a-Je"></a>托事表理。<a id="a-Jf"></a>寄言显道。<a id="a-Jg"></a>犹影传于形。<a id="a-Jh"></a>亦如指指月。<a id="a-Ji"></a>清凉疏云。<a id="a-Jj"></a>旧佛新成。<a id="a-Jk"></a>曾无二体。<a id="a-Jl"></a>新成旧佛。<a id="a-Jm"></a>法报似分。<a id="a-Jn"></a>无不应时。<a id="a-Jo"></a>故即真而应。<a id="a-Jp"></a>应随性起。<a id="a-Jq"></a>故即应而真。<a id="a-Jr"></a>三佛圆融。<a id="a-Js"></a>十身无碍。<a id="a-Jt"></a>故辩应现即显真成。<a id="a-Ju"></a>又佛身无依。<a id="a-Jv"></a>应机普现。<a id="a-Jw"></a>谓色无定色。<a id="a-Jx"></a>若金刚之合朱紫。<a id="a-Jy"></a>形无定形。<a id="a-Jz"></a>犹光影之任修短。<a id="a-K0"></a>相无定相。<a id="a-K1"></a>似明镜之对妍媸。<a id="a-K2"></a>故随乐皆见。<a id="a-K3"></a>乃至一身多身。<a id="a-K4"></a>但由众生分别心起。<a id="a-K5"></a>故无积无从。<a id="a-K6"></a>其犹并安千器。<a id="a-K7"></a>数步而千月不同。<a id="a-K8"></a>一道澄江。<a id="a-K9"></a>万里而一月孤映。<a id="a-KA"></a>又如三舟共观。<a id="a-KB"></a>一舟停住。<a id="a-KC"></a>二舟南北。<a id="a-KD"></a>南者。<a id="a-KE"></a>见月千里随南。<a id="a-KF"></a>北者。<a id="a-KG"></a>见月千里随北。<a id="a-KH"></a>停舟之者。<a id="a-KI"></a>见月不移。<a id="a-KJ"></a>是为此月。<a id="a-KK"></a>不离中流而往南北。<a id="a-KL"></a>设百千共观。<a id="a-KM"></a>八方各去。<a id="a-KN"></a>则百千月各随其去。<a id="a-KO"></a>是以情隔即法身成异。<a id="a-KP"></a>心通而玄旨必均。<a id="a-KQ"></a>纭纭自他。<a id="a-KR"></a>于佛何预。<a id="a-KS"></a>是以真身寥廓。<a id="a-KT"></a>与法界合其体。<a id="a-KU"></a>包罗无外。<a id="a-KV"></a>与万化齐其用。<a id="a-KW"></a>穷原莫二执迹多端。<a id="a-KX"></a>一身多身。<a id="a-KY"></a>经论异说。<a id="a-KZ"></a>今说此经佛。<a id="a-Ka"></a>为真为应。<a id="a-Kb"></a>为一为多。<a id="a-Kc"></a>若言真者。<a id="a-Kd"></a>何名释迦。<a id="a-Ke"></a>居娑婆界。<a id="a-Kf"></a>人天同见。<a id="a-Kg"></a>若云应者。<a id="a-Kh"></a>那言遮那。<a id="a-Ki"></a>处莲华藏。<a id="a-Kj"></a>大菩萨见。<a id="a-Kk"></a>见佛法身。<a id="a-Kl"></a>若云一者。<a id="a-Km"></a>何以多处别现。<a id="a-Kn"></a>若云异者。<a id="a-Ko"></a>何复言而不分身。<a id="a-Kp"></a>故说此经佛。<a id="a-Kq"></a>并非前说。<a id="a-Kr"></a>即是法界无尽身云。<a id="a-Ks"></a>真应相融。<a id="a-Kt"></a>一多无碍。<a id="a-Ku"></a>即毗卢遮那。<a id="a-Kv"></a>是释迦故。<a id="a-Kw"></a>常在此处。<a id="a-Kx"></a>即他处故。<a id="a-Ky"></a>远在他方。<a id="a-Kz"></a>恒住此故。<a id="a-L0"></a>身不分异。<a id="a-L1"></a>亦非一故。<a id="a-L2"></a>同时异处。<a id="a-L3"></a>一身圆满。<a id="a-L4"></a>皆全现故。<a id="a-L5"></a>一切菩萨。<a id="a-L6"></a>不能思故。<a id="a-L7"></a>今先明十身。<a id="a-L8"></a>后彰无碍。<a id="a-L9"></a>言十身者。<a id="a-LA"></a>如前所述。<a id="a-LB"></a>今就佛上。<a id="a-LC"></a>自有十身。<a id="a-LD"></a>一菩提身。<a id="a-LE"></a>二愿身。<a id="a-LF"></a>三化身。<a id="a-LG"></a>四力持身。<a id="a-LH"></a>五相好庄严身。<a id="a-LI"></a>六威势身。<a id="a-LJ"></a>七意生身。<a id="a-LK"></a>八福德身。<a id="a-LL"></a>九法身。<a id="a-LM"></a>十智身。<a id="a-LN"></a>言无碍者。<a id="a-LO"></a>指归中有十义。<a id="a-LP"></a>一用周无碍。<a id="a-LQ"></a>谓于念劫刹尘等处。<a id="a-LR"></a>遮那佛现法界身云。<a id="a-LS"></a>业用无边。<a id="a-LT"></a>悉周遍故。<a id="a-LU"></a>经颂云。<a id="a-LV"></a>如于此处见佛坐。<a id="a-LW"></a>一切尘中亦如是等。<a id="a-LX"></a>二相遍无碍。<a id="a-LY"></a>于一一差别用中。<a id="a-LZ"></a>各摄一切业用。<a id="a-La"></a>如在胎中。<a id="a-Lb"></a>即有出家成道等类。<a id="a-Lc"></a>如是一切自在无碍。<a id="a-Ld"></a>三寂用无碍。<a id="a-Le"></a>虽现如是无边自在。<a id="a-Lf"></a>然不作意。<a id="a-Lg"></a>不起念。<a id="a-Lh"></a>常在三昧。<a id="a-Li"></a>不碍起用。<a id="a-Lj"></a>不思议品云。<a id="a-Lk"></a>于一念中。<a id="a-Ll"></a>皆能示现一切三世佛。<a id="a-Lm"></a>教化一切众生。<a id="a-Ln"></a>而不舍离诸佛寂灭无二三昧。<a id="a-Lo"></a>是为诸佛。<a id="a-Lp"></a>不可譬喻。<a id="a-Lq"></a>不可思议境界。<a id="a-Lr"></a>譬如摩尼雨宝。<a id="a-Ls"></a>天鼓出声。<a id="a-Lt"></a>皆无功用。<a id="a-Lu"></a>任运成就。<a id="a-Lv"></a>四依起无碍。<a id="a-Lw"></a>如此所现。<a id="a-Lx"></a>虽无功用。<a id="a-Ly"></a>皆依海印三昧之力。<a id="a-Lz"></a>而得显现。<a id="a-M0"></a>经颂云。<a id="a-M1"></a>一切示现无有余。<a id="a-M2"></a>海印三昧威神力。<a id="a-M3"></a>五真应无碍。<a id="a-M4"></a>即此应现无尽身云。<a id="a-M5"></a>即无生灭。<a id="a-M6"></a>即是法身平等一味。<a id="a-M7"></a>不碍业用。<a id="a-M8"></a>无有限量。<a id="a-M9"></a>六分圆无碍。<a id="a-MA"></a>即此遍法界卢舍那身。<a id="a-MB"></a>一一身。<a id="a-MC"></a>一一支分。<a id="a-MD"></a>一一毛孔。<a id="a-ME"></a>皆亦有自舍那全身。<a id="a-MF"></a>是故分处即圆满。<a id="a-MG"></a>经颂云。<a id="a-MH"></a>如来无量功德海。<a id="a-MI"></a>一一毛孔皆悉见。<a id="a-MJ"></a>七因果无碍。<a id="a-MK"></a>谓于身分毛孔处。<a id="a-ML"></a>现自舍那往昔本生。<a id="a-MM"></a>行菩萨行所受之身。<a id="a-MN"></a>及佛眉间出胜音等尘数菩萨。<a id="a-MO"></a>八依正无碍。<a id="a-MP"></a>谓此身云。<a id="a-MQ"></a>即作一切器世间。<a id="a-MR"></a>经颂云。<a id="a-MS"></a>或作日月游虚空。<a id="a-MT"></a>或作河池井泉等。<a id="a-MU"></a>又亦潜身入彼诸刹。<a id="a-MV"></a>一一微细尘毛等处。<a id="a-MW"></a>皆有佛身圆满普遍。<a id="a-MX"></a>九潜入无碍。<a id="a-MY"></a>谓入众生界。<a id="a-MZ"></a>如如来藏。<a id="a-Ma"></a>虽作众生。<a id="a-Mb"></a>不失自性。<a id="a-Mc"></a>故出现品云。<a id="a-Md"></a>佛智潜入众生。<a id="a-Me"></a>又云。<a id="a-Mf"></a>众生心中。<a id="a-Mg"></a>有佛成正觉等。<a id="a-Mh"></a>又亦摄一切众生。<a id="a-Mi"></a>在一毛孔。<a id="a-Mj"></a>善化天王颂云。<a id="a-Mk"></a>汝应观佛一毛孔。<a id="a-Ml"></a>一切众生悉在中等。<a id="a-Mm"></a>十圆通无碍。<a id="a-Mn"></a>谓此佛身。<a id="a-Mo"></a>即理即事。<a id="a-Mp"></a>即一即多。<a id="a-Mq"></a>即依即正。<a id="a-Mr"></a>即人即法。<a id="a-Ms"></a>即此即彼。<a id="a-Mt"></a>即情即非情。<a id="a-Mu"></a>即深即广。<a id="a-Mv"></a>即因即果。<a id="a-Mw"></a>即三身。<a id="a-Mx"></a>即十身。<a id="a-My"></a>同一无碍。<a id="a-Mz"></a>如是无碍。<a id="a-N0"></a>但是一心。<a id="a-N1"></a>若有外尘。<a id="a-N2"></a>丝毫成滞。<a id="a-N3"></a>如华严经颂云。<a id="a-N4"></a>佛身非过去。<a id="a-N5"></a>亦复非未来。<a id="a-N6"></a>一念现出生。<a id="a-N7"></a>成道及涅槃。<a id="a-N8"></a>华严演义。<a id="a-N9"></a>释见佛差别。<a id="a-NA"></a>今寄清凉。<a id="a-NB"></a>五台求见文殊。<a id="a-NC"></a>以况法界见佛差别。<a id="a-ND"></a>总有十义。<a id="a-NE"></a>一或多机异处各感见。<a id="a-NF"></a>二。<a id="a-NG"></a>或同处各见。<a id="a-NH"></a>三或异时别见。<a id="a-NI"></a>四或同时异见。<a id="a-NJ"></a>五或同时异处见。<a id="a-NK"></a>六或同处异时见。<a id="a-NL"></a>七或异时异处见。<a id="a-NM"></a>八或同时同处见。<a id="a-NN"></a>九或一人于同异交互时处。<a id="a-NO"></a>见多人所见。<a id="a-NP"></a>十或一人于同异俱时处。<a id="a-NQ"></a>见一切人所见。<a id="a-NR"></a>谓同时同处。<a id="a-NS"></a>异时异处。<a id="a-NT"></a>名同异俱时处。<a id="a-NU"></a>既是一人时该多时。<a id="a-NV"></a>处遍诸处。<a id="a-NW"></a>见通诸境。<a id="a-NX"></a>故是普眼机也。<a id="a-NY"></a>故知文殊真体。<a id="a-NZ"></a>尚非是一。<a id="a-Na"></a>见者自有差殊。<a id="a-Nb"></a>可验唯心。<a id="a-Nc"></a>弥加深观。<a id="a-Nd"></a>又如云。<a id="a-Ne"></a>一文殊从一处东来。<a id="a-Nf"></a>即一切处文殊者。<a id="a-Ng"></a>一约义。<a id="a-Nh"></a>复语其实德。<a id="a-Ni"></a>如前溪之月。<a id="a-Nj"></a>即是后溪及万江百川之月。<a id="a-Nk"></a>全入前溪。<a id="a-Nl"></a>所以尔者。<a id="a-Nm"></a>一切处月。<a id="a-Nn"></a>不离本月故。<a id="a-No"></a>本月落溪。<a id="a-Np"></a>则千处俱落。<a id="a-Nq"></a>二约表者。<a id="a-Nr"></a>文殊主般若门。<a id="a-Ns"></a>若约观照般若。<a id="a-Nt"></a>智了万境。<a id="a-Nu"></a>无非般若。<a id="a-Nv"></a>若白日丽天。<a id="a-Nw"></a>无物不明矣。<a id="a-Nx"></a>若实相般若。<a id="a-Ny"></a>无法非实相故。<a id="a-Nz"></a>无非般若。<a id="a-O0"></a>犹水遍波。<a id="a-O1"></a>无波非水。<a id="a-O2"></a>即大般若经云。<a id="a-O3"></a>般若波罗蜜多清净。<a id="a-O4"></a>故色清净。<a id="a-O5"></a>色清净故。<a id="a-O6"></a>一切智智清净。<a id="a-O7"></a>何以故。<a id="a-O8"></a>若般若波罗蜜多清净。<a id="a-O9"></a>若色清净。<a id="a-OA"></a>若一切智智清净。<a id="a-OB"></a>无二无二分。<a id="a-OC"></a>无别无断故。<a id="a-OD"></a>通于观照。<a id="a-OE"></a>及实相也。</p>
  <p id="aOF">又问。<a id="a-OG"></a>佛前唯一普贤。<a id="a-OH"></a>何以一一佛前。<a id="a-OI"></a>各有多耶。</p>
  <p id="aOJ">答含有二义。<a id="a-OK"></a>一缘起相由。<a id="a-OL"></a>正约主伴。<a id="a-OM"></a>兼明即入。<a id="a-ON"></a>谓为主须一为伴必多。<a id="a-OO"></a>此一者。<a id="a-OP"></a>是即多之一。<a id="a-OQ"></a>一切一也。<a id="a-OR"></a>多是全一之多。<a id="a-OS"></a>一一切也。<a id="a-OT"></a>二力用交彻。<a id="a-OU"></a>一有一切。<a id="a-OV"></a>普贤之身。<a id="a-OW"></a>不可思议。<a id="a-OX"></a>略有三类。<a id="a-OY"></a>一随类身。<a id="a-OZ"></a>随人天等。<a id="a-Oa"></a>见不同故。<a id="a-Ob"></a>二渐胜身。<a id="a-Oc"></a>乘六牙象等。<a id="a-Od"></a>相庄严故。<a id="a-Oe"></a>三穷尽法界身。<a id="a-Of"></a>帝网重重。<a id="a-Og"></a>无有尽故。<a id="a-Oh"></a>此第三身。<a id="a-Oi"></a>含前二身。<a id="a-Oj"></a>及无尽身。</p>
  <p id="aOk">又问。<a id="a-Ol"></a>如上所说。<a id="a-Om"></a>则无一处无有普贤。<a id="a-On"></a>今何不见。</p>
  <p id="aOo">释有三意。<a id="a-Op"></a>一约机不见。<a id="a-Oq"></a>是盲者过。<a id="a-Or"></a>二不见是见。<a id="a-Os"></a>见虚空身。<a id="a-Ot"></a>以虚空不可见。<a id="a-Ou"></a>若不见者。<a id="a-Ov"></a>真见虚空。<a id="a-Ow"></a>三亦遍不见处故者。<a id="a-Ox"></a>明见则不遍。<a id="a-Oy"></a>何者。<a id="a-Oz"></a>以可见不可见。<a id="a-P0"></a>皆是普贤身。<a id="a-P1"></a>要令可见为身。<a id="a-P2"></a>则普贤身不周万有。<a id="a-P3"></a>如智不可见。<a id="a-P4"></a>岂非智身耶。<a id="a-P5"></a>明知由有不见之处。<a id="a-P6"></a>方知遍耳。<a id="a-P7"></a>此第三身。<a id="a-P8"></a>何人能见。<a id="a-P9"></a>慧眼方见。<a id="a-PA"></a>非肉眼所见。<a id="a-PB"></a>如是慧眼。<a id="a-PC"></a>无见无不见矣。</p>
 </body>
</html>