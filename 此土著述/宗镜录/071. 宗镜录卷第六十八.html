<!doctype html>
<html id="z3IBXE71ew" data-ver="1191">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第六十八</h1>
  <p id="a2">夫既云约俗假立。<a id="a-3"></a>心境双陈。<a id="a-4"></a>开之则两分。<a id="a-5"></a>合之则一味。<a id="a-6"></a>今约开义。<a id="a-7"></a>则互相生。<a id="a-8"></a>未有无心境。<a id="a-9"></a>曾无无境心。<a id="a-A"></a>凡圣通论。<a id="a-B"></a>都有几境。</p>
  <p id="aC">答。<a id="a-D"></a>大约有三境。<a id="a-E"></a>颂云。<a id="a-F"></a>性境不随心。<a id="a-G"></a>独影唯从见。<a id="a-H"></a>带质通情本。<a id="a-I"></a>性种等随应。<a id="a-J"></a>性境不随心者。<a id="a-K"></a>性境者。<a id="a-L"></a>性是实义。<a id="a-M"></a>即实根尘四大。<a id="a-N"></a>及实定果色等相分境。<a id="a-O"></a>言不随心者。<a id="a-P"></a>为此根尘等相分。<a id="a-Q"></a>皆自有实种生。<a id="a-R"></a>不随能缘见分种生故。<a id="a-S"></a>独影唯从见者。<a id="a-T"></a>影为影像。<a id="a-U"></a>是相分异名。<a id="a-V"></a>为此假相分。<a id="a-W"></a>无种为伴。<a id="a-X"></a>但独自有。<a id="a-Y"></a>故名独影。<a id="a-Z"></a>即空华兔角。<a id="a-a"></a>过去未来。<a id="a-b"></a>诸假影像法。<a id="a-c"></a>是此但从。<a id="a-d"></a>能缘见分变生。<a id="a-e"></a>与见分同种。<a id="a-f"></a>故名独影。<a id="a-g"></a>唯从见。<a id="a-h"></a>带质通情本者。<a id="a-i"></a>即相分。<a id="a-j"></a>一半与本质同一种生。<a id="a-k"></a>一半与见分同一种生。<a id="a-l"></a>故言通情本。<a id="a-m"></a>情即能缘见分。<a id="a-n"></a>本即所缘本质。<a id="a-o"></a>言性种等随应者。<a id="a-p"></a>随应。<a id="a-q"></a>是不定义。<a id="a-r"></a>谓于三境中名随所应。<a id="a-s"></a>有性。<a id="a-t"></a>种。<a id="a-u"></a>界系。<a id="a-v"></a>三科。<a id="a-w"></a>异熟等。<a id="a-x"></a>差别不定。<a id="a-y"></a>又广释云。<a id="a-z"></a>性境者。<a id="a-10"></a>为有体实相分名性境。<a id="a-11"></a>即前五识。<a id="a-12"></a>及第八心王。<a id="a-13"></a>并现量第六识所缘诸实色。<a id="a-14"></a>得境之自相。<a id="a-15"></a>不带名言。<a id="a-16"></a>无筹度心。<a id="a-17"></a>此境方名性境。<a id="a-18"></a>及根本智缘真如时。<a id="a-19"></a>亦是性境。<a id="a-1A"></a>以无分别任运转故。<a id="a-1B"></a>言不随心者。<a id="a-1C"></a>都有五种不随。<a id="a-1D"></a>一性不随者。<a id="a-1E"></a>其能缘见分。<a id="a-1F"></a>通三性。<a id="a-1G"></a>所缘相分境。<a id="a-1H"></a>唯无记性。<a id="a-1I"></a>即不随能缘见分通三性。<a id="a-1J"></a>二种不随者。<a id="a-1K"></a>即见分从自见分种生。<a id="a-1L"></a>相分从自相分种生。<a id="a-1M"></a>不随能缘见分心种生故。<a id="a-1N"></a>名种不随。<a id="a-1O"></a>三界系不随者。<a id="a-1P"></a>如明了意识缘香味境时。<a id="a-1Q"></a>其香味二境。<a id="a-1R"></a>唯欲界系。<a id="a-1S"></a>不随明了意识通上界系。<a id="a-1T"></a>又如欲界第八缘种子境时。<a id="a-1U"></a>其能缘第八唯欲界系。<a id="a-1V"></a>所缘种子。<a id="a-1W"></a>便通三界。<a id="a-1X"></a>即六八二识。<a id="a-1Y"></a>有界系不随。<a id="a-1Z"></a>四三科不随者。<a id="a-1a"></a>且五蕴不随者。<a id="a-1b"></a>即如五识见分。<a id="a-1c"></a>是识种收。<a id="a-1d"></a>五尘相分。<a id="a-1e"></a>即色蕴摄。<a id="a-1f"></a>是蕴科不随。<a id="a-1g"></a>十二处不随者。<a id="a-1h"></a>其五识见分。<a id="a-1i"></a>是意处收。<a id="a-1j"></a>五尘相分。<a id="a-1k"></a>五境处摄。<a id="a-1l"></a>是处科不随。<a id="a-1m"></a>十八界不随者。<a id="a-1n"></a>其五识见分。<a id="a-1o"></a>是五识界收。<a id="a-1p"></a>五尘相分。<a id="a-1q"></a>五境界摄。<a id="a-1r"></a>此是三科不随。<a id="a-1s"></a>五异熟不随者。<a id="a-1t"></a>即如第八见分。<a id="a-1u"></a>是异熟性。<a id="a-1v"></a>所缘五尘相分。<a id="a-1w"></a>非异熟性。<a id="a-1x"></a>名异熟不随。<a id="a-1y"></a>独影境者。<a id="a-1z"></a>谓相分与见分同种生。<a id="a-20"></a>名独影唯从见。<a id="a-21"></a>即如第六识缘空华兔角过未。<a id="a-22"></a>及变影缘无为。<a id="a-23"></a>并缘地界法。<a id="a-24"></a>或缘假定果。<a id="a-25"></a>极迥极略等。<a id="a-26"></a>皆是假影像。<a id="a-27"></a>此但从见分变生。<a id="a-28"></a>自无其种。<a id="a-29"></a>名为从见。<a id="a-2A"></a>独影有二种。<a id="a-2B"></a>一者无质独影。<a id="a-2C"></a>即第六缘空华兔角。<a id="a-2D"></a>及过未等所变相分。<a id="a-2E"></a>是。<a id="a-2F"></a>其相分。<a id="a-2G"></a>与第六见分同种生。<a id="a-2H"></a>无空华等质。<a id="a-2I"></a>二者有质独影。<a id="a-2J"></a>即第六识缘五根种现。<a id="a-2K"></a>是皆托质而起故。<a id="a-2L"></a>其相分。<a id="a-2M"></a>亦与见分同种而生。<a id="a-2N"></a>亦名独影境。<a id="a-2O"></a>三带质者。<a id="a-2P"></a>即心缘心是。<a id="a-2Q"></a>如第七缘第八见分境时。<a id="a-2R"></a>其相分无别种生。<a id="a-2S"></a>一半与本质同种生。<a id="a-2T"></a>一半与能缘见分同种生。<a id="a-2U"></a>从本质生者。<a id="a-2V"></a>即无覆性。<a id="a-2W"></a>从能缘见分生者。<a id="a-2X"></a>即有覆性。<a id="a-2Y"></a>以两头摄不定。<a id="a-2Z"></a>故名通情本。<a id="a-2a"></a>质即第七能缘见分。<a id="a-2b"></a>本即第八所缘见分。<a id="a-2c"></a>又四句分别。<a id="a-2d"></a>一唯别种。<a id="a-2e"></a>非同种。<a id="a-2f"></a>即性境。<a id="a-2g"></a>二唯同种。<a id="a-2h"></a>非别种。<a id="a-2i"></a>即独影境。<a id="a-2j"></a>三俱句。<a id="a-2k"></a>即带质境。<a id="a-2l"></a>四俱非。<a id="a-2m"></a>即本智缘如。<a id="a-2n"></a>以真如不从见分种生故。<a id="a-2o"></a>名非同种。<a id="a-2p"></a>又真如当体是无为。<a id="a-2q"></a>但因证显得。<a id="a-2r"></a>非生因所生法故。<a id="a-2s"></a>名非别种。<a id="a-2t"></a>性种说随应者。<a id="a-2u"></a>性即性境。<a id="a-2v"></a>种谓种类。<a id="a-2w"></a>谓于三境中。<a id="a-2x"></a>各有种类不同。<a id="a-2y"></a>今皆须随应而说。<a id="a-2z"></a>又约八识分别者。<a id="a-30"></a>前五转识。<a id="a-31"></a>一切时中皆唯性境。<a id="a-32"></a>不简互用不互用。<a id="a-33"></a>二种变中。<a id="a-34"></a>唯因缘变。<a id="a-35"></a>又与五根同种故。<a id="a-36"></a>第六意识有四类。<a id="a-37"></a>一明了意识。<a id="a-38"></a>亦通三境。<a id="a-39"></a>与五同缘实五尘。<a id="a-3A"></a>初率尔心中是性境。<a id="a-3B"></a>若以后念缘五尘上方圆长短等假色。<a id="a-3C"></a>即有质独影。<a id="a-3D"></a>亦名似带质境。<a id="a-3E"></a>二散位独头意识。<a id="a-3F"></a>亦通三境。<a id="a-3G"></a>多是独影。<a id="a-3H"></a>通缘三世有质无质法故。<a id="a-3I"></a>若缘自身现行心心所时。<a id="a-3J"></a>是带质境。<a id="a-3K"></a>若缘自身五根。<a id="a-3L"></a>及缘他人心心所。<a id="a-3M"></a>是独影境。<a id="a-3N"></a>亦名似带质境。<a id="a-3O"></a>又独头意识。<a id="a-3P"></a>初刹那缘五尘。<a id="a-3Q"></a>少分缘实色。<a id="a-3R"></a>亦名性境。<a id="a-3S"></a>三定中意识。<a id="a-3T"></a>亦通三境。<a id="a-3U"></a>通缘三世有质无质法故。<a id="a-3V"></a>是独影境。<a id="a-3W"></a>又能缘自身现行心心所故。<a id="a-3X"></a>是带质境。<a id="a-3Y"></a>又七地已前有漏定位。<a id="a-3Z"></a>亦能引起五识。<a id="a-3a"></a>缘五尘故。<a id="a-3b"></a>即是性境。<a id="a-3c"></a>四梦中意识。<a id="a-3d"></a>唯是独影境。<a id="a-3e"></a>第七识唯带质境。<a id="a-3f"></a>第八识。<a id="a-3g"></a>其心王唯性境。<a id="a-3h"></a>因缘变故。<a id="a-3i"></a>相应作意等五心所。<a id="a-3j"></a>是似带质真独影境。</p>
  <p id="a3k">问。<a id="a-3l"></a>三境以何为体。</p>
  <p id="a3m">答。<a id="a-3n"></a>初性境。<a id="a-3o"></a>用实五尘为体。<a id="a-3p"></a>具八法成故。<a id="a-3q"></a>八法者。<a id="a-3r"></a>即四大。<a id="a-3s"></a>地水火风。<a id="a-3t"></a>四微。<a id="a-3u"></a>色香味触等。<a id="a-3v"></a>约有为说。<a id="a-3w"></a>若能缘有漏位中。<a id="a-3x"></a>除第七识。<a id="a-3y"></a>余七皆用自心心所为体。<a id="a-3z"></a>第二独影境。<a id="a-40"></a>将第六识见分所变假相分为体。<a id="a-41"></a>能缘即自心心所为体。<a id="a-42"></a>第三带质。<a id="a-43"></a>即变起中间假相分为体。<a id="a-44"></a>若能缘有漏位中。<a id="a-45"></a>唯六七二识心心所为体。<a id="a-46"></a>又成唯识论枢要志云。<a id="a-47"></a>真色真心。<a id="a-48"></a>俱是所缘。<a id="a-49"></a>所变相分俱名性境。<a id="a-4A"></a>或能缘心。<a id="a-4B"></a>而非妄执分别构画。<a id="a-4C"></a>名为真心。<a id="a-4D"></a>真心缘彼真色等境。<a id="a-4E"></a>所变相分。<a id="a-4F"></a>方名性境。<a id="a-4G"></a>若心缘心所变。<a id="a-4H"></a>相分。<a id="a-4I"></a>相分无实。<a id="a-4J"></a>但带质故。<a id="a-4K"></a>性者。<a id="a-4L"></a>体也。<a id="a-4M"></a>体性是实。<a id="a-4N"></a>名为性境。<a id="a-4O"></a>独影者。<a id="a-4P"></a>独者。<a id="a-4Q"></a>单也。<a id="a-4R"></a>单有影像。<a id="a-4S"></a>而无本质。<a id="a-4T"></a>故相名独。<a id="a-4U"></a>如缘龟毛石女等相。<a id="a-4V"></a>或虽有质相分。<a id="a-4W"></a>不能熏彼质种。<a id="a-4X"></a>望质无能。<a id="a-4Y"></a>但有假影。<a id="a-4Z"></a>亦名为独。<a id="a-4a"></a>如分别心缘无为相。<a id="a-4b"></a>及第八识心所相及。<a id="a-4c"></a>余准此知。<a id="a-4d"></a>带质之境者。<a id="a-4e"></a>质者。<a id="a-4f"></a>周易云。<a id="a-4g"></a>形体也。<a id="a-4h"></a>带者。<a id="a-4i"></a>说文谓之绅也。<a id="a-4j"></a>绅也谓束。<a id="a-4k"></a>又方言云。<a id="a-4l"></a>带谓行也。<a id="a-4m"></a>今云带质。<a id="a-4n"></a>义通二也。<a id="a-4o"></a>若依说文。<a id="a-4p"></a>谓即挟带逼附之义。<a id="a-4q"></a>如绅束也。<a id="a-4r"></a>若依方言。<a id="a-4s"></a>影仗质生。<a id="a-4t"></a>如因其路。<a id="a-4u"></a>行义方有。<a id="a-4v"></a>然此相分。<a id="a-4w"></a>虽有能熏自及质种。<a id="a-4x"></a>然无实用。<a id="a-4y"></a>如缘心相。<a id="a-4z"></a>相分之心。<a id="a-50"></a>无虑用故。<a id="a-51"></a>通情本者。<a id="a-52"></a>情谓见分。<a id="a-53"></a>本谓质也。<a id="a-54"></a>显所变相。<a id="a-55"></a>随见随质。<a id="a-56"></a>以判种性。<a id="a-57"></a>二义不定。<a id="a-58"></a>又境有二。<a id="a-59"></a>一众生遍计所执情境。<a id="a-5A"></a>心外见法。<a id="a-5B"></a>名之曰境。<a id="a-5C"></a>二诸圣自在德用智境。<a id="a-5D"></a>以从心现故。<a id="a-5E"></a>成其妙用智境。<a id="a-5F"></a>又二。<a id="a-5G"></a>一分剂境。<a id="a-5H"></a>广大无边故。<a id="a-5I"></a>二所知境。<a id="a-5J"></a>唯佛能尽故。<a id="a-5K"></a>又有二种。<a id="a-5L"></a>一是心境。<a id="a-5M"></a>唯心现故。<a id="a-5N"></a>张心无心外之境。<a id="a-5O"></a>张境无境外之心。<a id="a-5P"></a>常含一味故。<a id="a-5Q"></a>二是境界之境。<a id="a-5R"></a>谓心境无碍。<a id="a-5S"></a>隐显同时。<a id="a-5T"></a>体用相成。<a id="a-5U"></a>理事齐现。</p>
  <p id="a5V">问。<a id="a-5W"></a>心外无境。<a id="a-5X"></a>境外无心。<a id="a-5Y"></a>云何又说心说境。</p>
  <p id="a5Z">答。<a id="a-5a"></a>前已广明。<a id="a-5b"></a>何须重执。<a id="a-5c"></a>一心四分。<a id="a-5d"></a>理教无差。<a id="a-5e"></a>有境有心。<a id="a-5f"></a>方成唯识。<a id="a-5g"></a>如心缘境时。<a id="a-5h"></a>必有相分故。<a id="a-5i"></a>如镜照面时。<a id="a-5j"></a>有面影像也。<a id="a-5k"></a>量云。<a id="a-5l"></a>心缘境是有法。<a id="a-5m"></a>心上必带境之影像。<a id="a-5n"></a>宗因云。<a id="a-5o"></a>心对外质。<a id="a-5p"></a>同喻如镜照面时。</p>
  <p id="a5q">问。<a id="a-5r"></a>智境各一。<a id="a-5s"></a>何分多种。</p>
  <p id="a5t">答。<a id="a-5u"></a>智因境分。<a id="a-5v"></a>有真俗之异。<a id="a-5w"></a>境从智立。<a id="a-5x"></a>标凡圣之殊。<a id="a-5y"></a>约用似多。<a id="a-5z"></a>究体元一。</p>
  <p id="a60">如起信钞问云。<a id="a-61"></a>境智为一为异。</p>
  <p id="a62">答云。<a id="a-63"></a>智体无二。<a id="a-64"></a>境亦无二。<a id="a-65"></a>智无二者。<a id="a-66"></a>只是一智。<a id="a-67"></a>义用有殊。<a id="a-68"></a>约知真处。<a id="a-69"></a>名为真智。<a id="a-6A"></a>约知俗处。<a id="a-6B"></a>名为俗智。<a id="a-6C"></a>境无二者。<a id="a-6D"></a>谓色即是空为真境。<a id="a-6E"></a>空即是色为俗境。<a id="a-6F"></a>由是证真时必达俗。<a id="a-6G"></a>达俗时必证真。<a id="a-6H"></a>了俗无性。<a id="a-6I"></a>即是真空。<a id="a-6J"></a>岂有前后耶。<a id="a-6K"></a>况无心外之境。<a id="a-6L"></a>何有境外之心。<a id="a-6M"></a>是即心境浑融。<a id="a-6N"></a>为一法界。</p>
  <p id="a6O">问。<a id="a-6P"></a>一心二谛。<a id="a-6Q"></a>理事非虚。<a id="a-6R"></a>证理性而成真。<a id="a-6S"></a>审事实而为俗。<a id="a-6T"></a>皆具极成之义。<a id="a-6U"></a>不坏二谛之门。<a id="a-6V"></a>大小二乘。<a id="a-6W"></a>同共建立。<a id="a-6X"></a>如何是极成之义。</p>
  <p id="a6Y">答。<a id="a-6Z"></a>所成决定不可移易。<a id="a-6a"></a>随真随俗。<a id="a-6b"></a>各有道理。<a id="a-6c"></a>瑜伽论云。<a id="a-6d"></a>一有世间极成真实。<a id="a-6e"></a>二道理极成真实。<a id="a-6f"></a>世间极成真实者。<a id="a-6g"></a>谓一切世间。<a id="a-6h"></a>于彼彼事。<a id="a-6i"></a>随顺假立。<a id="a-6j"></a>世俗惯习。<a id="a-6k"></a>悟入觉慧所见同性。<a id="a-6l"></a>谓地唯是地。<a id="a-6m"></a>非是火等。<a id="a-6n"></a>乃至苦唯是苦。<a id="a-6o"></a>非是乐等。<a id="a-6p"></a>乐唯是乐。<a id="a-6q"></a>非是苦等。<a id="a-6r"></a>以要言之。<a id="a-6s"></a>此即如此。<a id="a-6t"></a>非不如此。<a id="a-6u"></a>是即如是。<a id="a-6v"></a>非不如是。<a id="a-6w"></a>决定胜解。<a id="a-6x"></a>所行境事。<a id="a-6y"></a>一切世间。<a id="a-6z"></a>从其本际。<a id="a-70"></a>展转传来。<a id="a-71"></a>想自分别。<a id="a-72"></a>共所成立。<a id="a-73"></a>不由思惟筹量观察。<a id="a-74"></a>然后方取。<a id="a-75"></a>是名世间极成真实。<a id="a-76"></a>道理极成真实者。<a id="a-77"></a>依止现比。<a id="a-78"></a>及至校量极善思择决定智。<a id="a-79"></a>所行所知事。<a id="a-7A"></a>由证成道理所建立。<a id="a-7B"></a>所施设义。<a id="a-7C"></a>是名道理极成真实。</p>
  <p id="a7D">问。<a id="a-7E"></a>离识有色。<a id="a-7F"></a>文义俱虚。<a id="a-7G"></a>心外无尘。<a id="a-7H"></a>教理同证。<a id="a-7I"></a>其奈名言熏习。<a id="a-7J"></a>世见坚牢。<a id="a-7K"></a>若不微细剖陈。<a id="a-7L"></a>难圆正信。<a id="a-7M"></a>只如外色。<a id="a-7N"></a>若粗若细。<a id="a-7O"></a>云何推检。<a id="a-7P"></a>知其本空。<a id="a-7Q"></a>了了分明。<a id="a-7R"></a>成就唯识。</p>
  <p id="a7S">答。<a id="a-7T"></a>粗细之色。<a id="a-7U"></a>皆从识变。<a id="a-7V"></a>既从识有。<a id="a-7W"></a>外色全空。<a id="a-7X"></a>故经云。<a id="a-7Y"></a>色性自空。<a id="a-7Z"></a>非色灭空。<a id="a-7a"></a>为未了者。<a id="a-7b"></a>更须破析。<a id="a-7c"></a>直至极微。<a id="a-7d"></a>方信空现。<a id="a-7e"></a>识论云。<a id="a-7f"></a>余乘所执离识实有色等诸法。<a id="a-7g"></a>如何非有。<a id="a-7h"></a>彼所执色。<a id="a-7i"></a>不相应行。<a id="a-7j"></a>及诸无为。<a id="a-7k"></a>理非有故。<a id="a-7l"></a>且所执色。<a id="a-7m"></a>总有二种。<a id="a-7n"></a>一者有对。<a id="a-7o"></a>极微所成。<a id="a-7p"></a>二者无对。<a id="a-7q"></a>非极微成。<a id="a-7r"></a>彼有对色。<a id="a-7s"></a>定非实有。<a id="a-7t"></a>能成极微。<a id="a-7u"></a>非实有故。<a id="a-7v"></a>谓诸极微。<a id="a-7w"></a>若有质碍。<a id="a-7x"></a>应如瓶等。<a id="a-7y"></a>是假非实。<a id="a-7z"></a>若无质碍。<a id="a-80"></a>应如非色。<a id="a-81"></a>如何可集成瓶衣等。<a id="a-82"></a>又诸极微。<a id="a-83"></a>若有方分。<a id="a-84"></a>必可分析。<a id="a-85"></a>便非实有。<a id="a-86"></a>若无方分。<a id="a-87"></a>则如非色。<a id="a-88"></a>乃至虽非无色。<a id="a-89"></a>而是识变。<a id="a-8A"></a>谓识生时。<a id="a-8B"></a>内因缘力。<a id="a-8C"></a>变似眼等色等相现。<a id="a-8D"></a>即以此相。<a id="a-8E"></a>为所依缘。<a id="a-8F"></a>然眼等根。<a id="a-8G"></a>非现量得。<a id="a-8H"></a>以能发识。<a id="a-8I"></a>比知是有。<a id="a-8J"></a>此但功能。<a id="a-8K"></a>非外所造。<a id="a-8L"></a>外有对色。<a id="a-8M"></a>理既不成。<a id="a-8N"></a>故应但是内识变现。<a id="a-8O"></a>发眼等识。<a id="a-8P"></a>名眼等根。<a id="a-8Q"></a>此为所依。<a id="a-8R"></a>生眼等识。<a id="a-8S"></a>此眼等识。<a id="a-8T"></a>外所缘缘。<a id="a-8U"></a>理非有故。<a id="a-8V"></a>决定应许自识所变。<a id="a-8W"></a>为所缘缘。<a id="a-8X"></a>谓能引生似自识者。<a id="a-8Y"></a>乃至由此定知。<a id="a-8Z"></a>自识所变以色等相。<a id="a-8a"></a>为所缘缘。<a id="a-8b"></a>见托彼生。<a id="a-8c"></a>带彼相起故。<a id="a-8d"></a>然识变时。<a id="a-8e"></a>随量大小。<a id="a-8f"></a>顿现一相。<a id="a-8g"></a>非别变作众多极微。<a id="a-8h"></a>合成一物。<a id="a-8i"></a>为执粗色有实体者。<a id="a-8j"></a>佛说极微。<a id="a-8k"></a>令其除析。<a id="a-8l"></a>非谓诸色实有极微。<a id="a-8m"></a>诸瑜伽师。<a id="a-8n"></a>以假想慧。<a id="a-8o"></a>于粗色相。<a id="a-8p"></a>渐次除析。<a id="a-8q"></a>至不可析。<a id="a-8r"></a>假说极微。<a id="a-8s"></a>虽此极微犹有方分。<a id="a-8t"></a>而不可析。<a id="a-8u"></a>若更析之。<a id="a-8v"></a>便似空现。<a id="a-8w"></a>不名为色。<a id="a-8x"></a>故说极微。<a id="a-8y"></a>是色边际。<a id="a-8z"></a>由此应知。<a id="a-90"></a>诸有对色。<a id="a-91"></a>皆识变现。<a id="a-92"></a>非极微成。<a id="a-93"></a>余无对色。<a id="a-94"></a>是此类故。<a id="a-95"></a>亦非实有。<a id="a-96"></a>或无对故。<a id="a-97"></a>如心心所。<a id="a-98"></a>定非实色。<a id="a-99"></a>诸有对色。<a id="a-9A"></a>现有色相。<a id="a-9B"></a>以理推究。<a id="a-9C"></a>离识尚无。<a id="a-9D"></a>况无对色。<a id="a-9E"></a>现无色相。<a id="a-9F"></a>而可说为真实色法。</p>
  <p id="a9G">问。<a id="a-9H"></a>表无表色。<a id="a-9I"></a>不居身外。<a id="a-9J"></a>内所动作。<a id="a-9K"></a>显现非虚。<a id="a-9L"></a>如成业论偈云。<a id="a-9M"></a>由外发身语。<a id="a-9N"></a>表内心所思。<a id="a-9O"></a>譬彼潜渊鱼。<a id="a-9P"></a>鼓波而自表。<a id="a-9Q"></a>此表无表色。<a id="a-9R"></a>是实有不。</p>
  <p id="a9S">答。<a id="a-9T"></a>识论云。<a id="a-9U"></a>且身表色。<a id="a-9V"></a>若是实有。<a id="a-9W"></a>以何为性。<a id="a-9X"></a>若言是形。<a id="a-9Y"></a>便非实有。<a id="a-9Z"></a>可分析故。<a id="a-9a"></a>长等极微不可得故。<a id="a-9b"></a>若言是动。<a id="a-9c"></a>亦非实有。<a id="a-9d"></a>才生即灭。<a id="a-9e"></a>无动义故。<a id="a-9f"></a>有为法灭。<a id="a-9g"></a>不待因故。<a id="a-9h"></a>灭若待因。<a id="a-9i"></a>应非灭故。<a id="a-9j"></a>若言有色。<a id="a-9k"></a>非显非形。<a id="a-9l"></a>心所引生。<a id="a-9m"></a>能动手等。<a id="a-9n"></a>名身表业。<a id="a-9o"></a>理亦不然。<a id="a-9p"></a>此若是动。<a id="a-9q"></a>义如前破。<a id="a-9r"></a>若是动因。<a id="a-9s"></a>应即风界。<a id="a-9t"></a>风无表示。<a id="a-9u"></a>不应名表。<a id="a-9v"></a>故身表业。<a id="a-9w"></a>定非实有。<a id="a-9x"></a>然心为因。<a id="a-9y"></a>令识所变手等色相。<a id="a-9z"></a>生灭相续。<a id="a-A0"></a>转趣余方。<a id="a-A1"></a>似有动作。<a id="a-A2"></a>表示心故。<a id="a-A3"></a>假名身表。<a id="a-A4"></a>语表亦非实有声性。<a id="a-A5"></a>一刹那声。<a id="a-A6"></a>无诠表故。<a id="a-A7"></a>多念相续。<a id="a-A8"></a>便非实故。<a id="a-A9"></a>外有对色。<a id="a-AA"></a>前已破故。<a id="a-AB"></a>然因心故。<a id="a-AC"></a>识变似声。<a id="a-AD"></a>生灭相续。<a id="a-AE"></a>似有表示。<a id="a-AF"></a>假名语表。<a id="a-AG"></a>于理无违。<a id="a-AH"></a>表既实无。<a id="a-AI"></a>无表宁实。<a id="a-AJ"></a>然依思愿善恶分限。<a id="a-AK"></a>假立无表。<a id="a-AL"></a>理亦无违。</p>
  <p id="aAM">问。<a id="a-AN"></a>经中说有三业。<a id="a-AO"></a>善恶果报。<a id="a-AP"></a>不滥升沉。<a id="a-AQ"></a>云何拨无。<a id="a-AR"></a>岂不违教。</p>
  <p id="aAS">答。<a id="a-AT"></a>不拨为无。<a id="a-AU"></a>为显识故。<a id="a-AV"></a>推其不实。<a id="a-AW"></a>于世俗门。<a id="a-AX"></a>善顺成立。<a id="a-AY"></a>识论云。<a id="a-AZ"></a>不拨为无。<a id="a-Aa"></a>但言非色。<a id="a-Ab"></a>能动身思。<a id="a-Ac"></a>说名身业。<a id="a-Ad"></a>能发语思。<a id="a-Ae"></a>说名语业。<a id="a-Af"></a>审决二思。<a id="a-Ag"></a>意相应故。<a id="a-Ah"></a>作动意故。<a id="a-Ai"></a>说名意业。<a id="a-Aj"></a>起身语思。<a id="a-Ak"></a>有所造作。<a id="a-Al"></a>说名为业。<a id="a-Am"></a>是审决思所游履处故。<a id="a-An"></a>通生苦乐异熟果故。<a id="a-Ao"></a>亦名为道。<a id="a-Ap"></a>或身语表。<a id="a-Aq"></a>由异发故。<a id="a-Ar"></a>假说为业。<a id="a-As"></a>思所履故。<a id="a-At"></a>说名业道。<a id="a-Au"></a>由此应知。<a id="a-Av"></a>实无外色。<a id="a-Aw"></a>唯有内识。<a id="a-Ax"></a>变似色生。</p>
  <p id="aAy">问。<a id="a-Az"></a>不相应行。<a id="a-B0"></a>是实有不。</p>
  <p id="aB1">答。<a id="a-B2"></a>识论云。<a id="a-B3"></a>不相应行。<a id="a-B4"></a>亦非实有。<a id="a-B5"></a>所以者何。<a id="a-B6"></a>得非得等。<a id="a-B7"></a>非如色心及诸心所。<a id="a-B8"></a>体相可得。<a id="a-B9"></a>非异色心及诸心所。<a id="a-BA"></a>作用可得。<a id="a-BB"></a>由此故知。<a id="a-BC"></a>定非实有。<a id="a-BD"></a>但依色等分位假立。<a id="a-BE"></a>此定非异色心心所有实体用。</p>
  <p id="aBF">问。<a id="a-BG"></a>二无心定。<a id="a-BH"></a>无想异熟。<a id="a-BI"></a>应异色心等有实自性。<a id="a-BJ"></a>若无实性。<a id="a-BK"></a>应不能遮心心所法。<a id="a-BL"></a>令不现起。</p>
  <p id="aBM">答。<a id="a-BN"></a>识论云。<a id="a-BO"></a>若无心位有别实法。<a id="a-BP"></a>异色心等能遮于心名无心定。<a id="a-BQ"></a>应无色时有别实法。<a id="a-BR"></a>异色心等。<a id="a-BS"></a>能碍于色名无色定。<a id="a-BT"></a>彼既不尔。<a id="a-BU"></a>此云何然。<a id="a-BV"></a>又遮碍心。<a id="a-BW"></a>何须实法。<a id="a-BX"></a>如堤塘等。<a id="a-BY"></a>假亦能遮。<a id="a-BZ"></a>谓修定时。<a id="a-Ba"></a>于定加行。<a id="a-Bb"></a>厌患粗动心心所故。<a id="a-Bc"></a>发胜期愿。<a id="a-Bd"></a>遮心心所。<a id="a-Be"></a>念心心所。<a id="a-Bf"></a>渐细渐微。<a id="a-Bg"></a>微微心时。<a id="a-Bh"></a>熏异熟识。<a id="a-Bi"></a>成极增上厌心等种。<a id="a-Bj"></a>由此损伏心等种故。<a id="a-Bk"></a>粗动等暂不现行。<a id="a-Bl"></a>依此分位。<a id="a-Bm"></a>假立二定。<a id="a-Bn"></a>此种善故。<a id="a-Bo"></a>定亦名善。<a id="a-Bp"></a>无想定前求无想果故。<a id="a-Bq"></a>所熏成种。<a id="a-Br"></a>招彼异熟识。<a id="a-Bs"></a>依之粗动想等不行。<a id="a-Bt"></a>于此分位。<a id="a-Bu"></a>假立无想。<a id="a-Bv"></a>依异熟立。<a id="a-Bw"></a>得异熟名。<a id="a-Bx"></a>故此三法。<a id="a-By"></a>亦非实有。</p>
  <p id="aBz">问。<a id="a-C0"></a>世间依想建立。<a id="a-C1"></a>有为之法皆虚。<a id="a-C2"></a>俗谛从识施为。<a id="a-C3"></a>无体之门尽伪。<a id="a-C4"></a>且如圣教。<a id="a-C5"></a>文句能诠。<a id="a-C6"></a>乃广长舌相之所宣。<a id="a-C7"></a>妙观察智之所演。<a id="a-C8"></a>云何俱称不实。<a id="a-C9"></a>咸是虚耶。</p>
  <p id="aCA">答。<a id="a-CB"></a>诸圣演教谈诠。<a id="a-CC"></a>是依世俗文字。<a id="a-CD"></a>所以佛告三乘学者。<a id="a-CE"></a>只令依义不依语。<a id="a-CF"></a>权藉教以明心。<a id="a-CG"></a>是以文字俱无自性。<a id="a-CH"></a>亦从识变。<a id="a-CI"></a>广百门论云。<a id="a-CJ"></a>然诸世间。<a id="a-CK"></a>随自心变。<a id="a-CL"></a>谓有众字和合为名。<a id="a-CM"></a>复谓众名和合为句。<a id="a-CN"></a>谓此名句。<a id="a-CO"></a>能有所诠。<a id="a-CP"></a>能诠所诠。<a id="a-CQ"></a>皆自心变。<a id="a-CR"></a>诸心所变。<a id="a-CS"></a>情有理无。<a id="a-CT"></a>圣者于中。<a id="a-CU"></a>如实知见。<a id="a-CV"></a>云何知见。<a id="a-CW"></a>谓彼法。<a id="a-CX"></a>皆是愚夫虚妄识心分别所作。<a id="a-CY"></a>假而非实。<a id="a-CZ"></a>俗有真无。<a id="a-Ca"></a>随顺世间。<a id="a-Cb"></a>权说为有。</p>
  <p id="aCc">问。<a id="a-Cd"></a>音声可闻。<a id="a-Ce"></a>色尘有对。<a id="a-Cf"></a>可言心变。<a id="a-Cg"></a>只如时法无相。<a id="a-Ch"></a>应为实有。</p>
  <p id="aCi">答。<a id="a-Cj"></a>有相尚空。<a id="a-Ck"></a>无相何有。<a id="a-Cl"></a>时亦无体。<a id="a-Cm"></a>延促由心。<a id="a-Cn"></a>以始从一念。<a id="a-Co"></a>终成于劫。<a id="a-Cp"></a>念若不起。<a id="a-Cq"></a>时劫本空。<a id="a-Cr"></a>但有初中后等时量。<a id="a-Cs"></a>皆是唯识之时。<a id="a-Ct"></a>广百论破时品云。<a id="a-Cu"></a>复次是则一切若假若实。<a id="a-Cv"></a>皆依世俗假相施设。<a id="a-Cw"></a>云何汝等。<a id="a-Cx"></a>定执诸法。<a id="a-Cy"></a>皆是实体。</p>
  <p id="aCz">难。<a id="a-D0"></a>若一切法。<a id="a-D1"></a>皆非实有。<a id="a-D2"></a>如何现前分明可见。</p>
  <p id="aD3">答。<a id="a-D4"></a>镜像水月。<a id="a-D5"></a>乾闼婆城。<a id="a-D6"></a>梦境幻事。<a id="a-D7"></a>第二月等。<a id="a-D8"></a>分明可见。<a id="a-D9"></a>岂实有耶。<a id="a-DA"></a>世间所见。<a id="a-DB"></a>皆无有实。<a id="a-DC"></a>云何以现证法是真。<a id="a-DD"></a>觉时所见。<a id="a-DE"></a>一切非真。<a id="a-DF"></a>是识所缘。<a id="a-DG"></a>如梦所见。<a id="a-DH"></a>梦心所见。<a id="a-DI"></a>决定非真。<a id="a-DJ"></a>乱识所缘。<a id="a-DK"></a>如第二月。<a id="a-DL"></a>如是虽无真实法体。<a id="a-DM"></a>而能为境生现见心。<a id="a-DN"></a>因斯展转。<a id="a-DO"></a>发生忆念。<a id="a-DP"></a>前后俱缘。<a id="a-DQ"></a>非真有境。<a id="a-DR"></a>是故不可以生忆念。<a id="a-DS"></a>证法是真。<a id="a-DT"></a>法既非真。<a id="a-DU"></a>时如何实。</p>
  <p id="aDV">难。<a id="a-DW"></a>若缘妄境。<a id="a-DX"></a>生于倒见。<a id="a-DY"></a>境可是虚。<a id="a-DZ"></a>见应是实。</p>
  <p id="aDa">答。<a id="a-Db"></a>境既是虚。<a id="a-Dc"></a>见云何实。<a id="a-Dd"></a>如在梦中。<a id="a-De"></a>谓眼等识。<a id="a-Df"></a>缘色等境。<a id="a-Dg"></a>觉时知彼二事俱无。<a id="a-Dh"></a>妄境倒心。<a id="a-Di"></a>亦复如是。<a id="a-Dj"></a>愚夫谓有。<a id="a-Dk"></a>圣者知无。</p>
  <p id="aDl">难。<a id="a-Dm"></a>有倒心境。<a id="a-Dn"></a>二种皆虚。<a id="a-Do"></a>无倒境心。<a id="a-Dp"></a>俱应是实。</p>
  <p id="aDq">答。<a id="a-Dr"></a>世俗可尔。<a id="a-Ds"></a>胜义不然。<a id="a-Dt"></a>以胜义中心言绝故。<a id="a-Du"></a>若于胜义心言绝者。<a id="a-Dv"></a>云何数说心境是虚。<a id="a-Dw"></a>为破实执。<a id="a-Dx"></a>故且言虚。<a id="a-Dy"></a>实执若除。<a id="a-Dz"></a>虚亦不有。<a id="a-E0"></a>若实若虚。<a id="a-E1"></a>皆为遣执。<a id="a-E2"></a>依世俗说。<a id="a-E3"></a>非就胜义。<a id="a-E4"></a>胜义谛言。<a id="a-E5"></a>亦是假立。<a id="a-E6"></a>为翻世俗。<a id="a-E7"></a>非有定诠。</p>
  <p id="aE8">难。<a id="a-E9"></a>现见心境。<a id="a-EA"></a>可言是无。<a id="a-EB"></a>忆念境心。<a id="a-EC"></a>云何非有。</p>
  <p id="aED">答。<a id="a-EE"></a>现见尚无。<a id="a-EF"></a>忆念岂有。</p>
  <p id="aEG">难。<a id="a-EH"></a>若一切法。<a id="a-EI"></a>都非实有。<a id="a-EJ"></a>如何世间现造善恶。<a id="a-EK"></a>若无善恶。<a id="a-EL"></a>苦乐亦无。<a id="a-EM"></a>是则拨无一切因果。<a id="a-EN"></a>若拨无因果。<a id="a-EO"></a>则无邪见。<a id="a-EP"></a>岂不怖此邪见罪耶。</p>
  <p id="aEQ">答。<a id="a-ER"></a>奇哉世间。<a id="a-ES"></a>愚痴难悟。<a id="a-ET"></a>唯知怖罪。<a id="a-EU"></a>不识罪因。<a id="a-EV"></a>一切善恶。<a id="a-EW"></a>苦乐因果。<a id="a-EX"></a>并世俗有。<a id="a-EY"></a>胜义中无。<a id="a-EZ"></a>我依胜义。<a id="a-Ea"></a>言不可得。<a id="a-Eb"></a>不拨世俗。<a id="a-Ec"></a>何成邪见。<a id="a-Ed"></a>于世俗中。<a id="a-Ee"></a>执胜义有。<a id="a-Ef"></a>不称正理。<a id="a-Eg"></a>是为邪见。<a id="a-Eh"></a>今于此中。<a id="a-Ei"></a>为破时执。<a id="a-Ej"></a>略说诸法。<a id="a-Ek"></a>俗有真无。<a id="a-El"></a>又古释云。<a id="a-Em"></a>凡如来三时说法。<a id="a-En"></a>或云一时。<a id="a-Eo"></a>三世十世等时。<a id="a-Ep"></a>皆从能变心生。<a id="a-Eq"></a>外无三世之境。<a id="a-Er"></a>离自心外。<a id="a-Es"></a>诸法无体。<a id="a-Et"></a>如世尊说弥勒作佛。<a id="a-Eu"></a>即听者于自心上。<a id="a-Ev"></a>变作过去相分生起。<a id="a-Ew"></a>世尊答云。<a id="a-Ex"></a>从今十二年后。<a id="a-Ey"></a>必得往生。<a id="a-Ez"></a>听者心上。<a id="a-F0"></a>又变作未来相分而起。<a id="a-F1"></a>能变心。<a id="a-F2"></a>即现在也。<a id="a-F3"></a>此过去时。<a id="a-F4"></a>无其实境。<a id="a-F5"></a>尽从心变。<a id="a-F6"></a>但随心分限。<a id="a-F7"></a>变起长时短时。<a id="a-F8"></a>是以时因心立。<a id="a-F9"></a>无有定性。<a id="a-FA"></a>因现在。<a id="a-FB"></a>则有过去未来。<a id="a-FC"></a>因延有促。<a id="a-FD"></a>因一念有大劫。<a id="a-FE"></a>若无现在心。<a id="a-FF"></a>何处立过未。<a id="a-FG"></a>西域记第七云。<a id="a-FH"></a>昔有隐士。<a id="a-FI"></a>结庐屏迹。<a id="a-FJ"></a>博习技艺。<a id="a-FK"></a>究极神理。<a id="a-FL"></a>能使瓦砾成宝。<a id="a-FM"></a>人畜变形。<a id="a-FN"></a>但未能驭风云。<a id="a-FO"></a>陪仙驾。<a id="a-FP"></a>阅图考古。<a id="a-FQ"></a>更求仙法。<a id="a-FR"></a>遂得求仙方云。<a id="a-FS"></a>将欲求仙当筑坛场。<a id="a-FT"></a>命一烈士。<a id="a-FU"></a>按长剑。<a id="a-FV"></a>立坛隅。<a id="a-FW"></a>屏息绝言。<a id="a-FX"></a>自昏达曙。<a id="a-FY"></a>求仙者。<a id="a-FZ"></a>坛中而坐。<a id="a-Fa"></a>按长剑。<a id="a-Fb"></a>诵神咒。<a id="a-Fc"></a>收视返听。<a id="a-Fd"></a>达曙登仙。<a id="a-Fe"></a>既得此方。<a id="a-Ff"></a>数年之间求烈士不得。<a id="a-Fg"></a>后遇一人。<a id="a-Fh"></a>先为人佣力。<a id="a-Fi"></a>艰辛五载。<a id="a-Fj"></a>一旦违失。<a id="a-Fk"></a>遂被笞辱。<a id="a-Fl"></a>又无所得。<a id="a-Fm"></a>悲号巡路。<a id="a-Fn"></a>隐士见命数加优赠。<a id="a-Fo"></a>烈士欲求报效。<a id="a-Fp"></a>隐士曰。<a id="a-Fq"></a>我弥历多年。<a id="a-Fr"></a>幸而遇会。<a id="a-Fs"></a>奇貌应图。<a id="a-Ft"></a>非有他故。<a id="a-Fu"></a>愿一旦不语耳。<a id="a-Fv"></a>烈士曰。<a id="a-Fw"></a>死尚不辞。<a id="a-Fx"></a>何况不语。<a id="a-Fy"></a>于是隐士。<a id="a-Fz"></a>立坛受仙。<a id="a-G0"></a>依事行之。<a id="a-G1"></a>日暮之后。<a id="a-G2"></a>各思其事。<a id="a-G3"></a>隐者诵咒。<a id="a-G4"></a>烈士按剑。<a id="a-G5"></a>俟将晓矣。<a id="a-G6"></a>烈士忽然大叫。<a id="a-G7"></a>时空中火下。<a id="a-G8"></a>烟焰云蒸。<a id="a-G9"></a>稳士疾引此人。<a id="a-GA"></a>入池避难。<a id="a-GB"></a>问曰。<a id="a-GC"></a>诫子无声。<a id="a-GD"></a>何乃惊叫。<a id="a-GE"></a>烈士曰。<a id="a-GF"></a>受命之后。<a id="a-GG"></a>至夜昏然若梦。<a id="a-GH"></a>见昔所事主人。<a id="a-GI"></a>躬来至傍。<a id="a-GJ"></a>感厚恩而不语。<a id="a-GK"></a>被打震怒。<a id="a-GL"></a>而见致害。<a id="a-GM"></a>遂见托生南印土大婆罗门家。<a id="a-GN"></a>受生。<a id="a-GO"></a>乃至出胎。<a id="a-GP"></a>苦厄备受。<a id="a-GQ"></a>荷恩不语。<a id="a-GR"></a>洎乎受冠生子。<a id="a-GS"></a>每念前恩思而不语。<a id="a-GT"></a>阖家亲戚。<a id="a-GU"></a>咸见怪矣。<a id="a-GV"></a>年过六十。<a id="a-GW"></a>而有一子。<a id="a-GX"></a>其妻谓曰。<a id="a-GY"></a>汝若不语。<a id="a-GZ"></a>我杀汝子。<a id="a-Ga"></a>我自怀念。<a id="a-Gb"></a>今已隔生。<a id="a-Gc"></a>唯有一子宁忍令杀。<a id="a-Gd"></a>因止其妻。<a id="a-Ge"></a>遂发此言。<a id="a-Gf"></a>隐士曰。<a id="a-Gg"></a>我之过也。<a id="a-Gh"></a>被魔所娆。<a id="a-Gi"></a>烈士感激其事。<a id="a-Gj"></a>忿恚而死。<a id="a-Gk"></a>故知睡梦与觉。<a id="a-Gl"></a>所见唯心。<a id="a-Gm"></a>延促之时。<a id="a-Gn"></a>不离一念。<a id="a-Go"></a>故引梦时。<a id="a-Gp"></a>以明觉位。<a id="a-Gq"></a>又法华经安乐行品。<a id="a-Gr"></a>梦入铜轮。<a id="a-Gs"></a>成道度生。<a id="a-Gt"></a>经无量时。<a id="a-Gu"></a>唯只一夜梦心。<a id="a-Gv"></a>所以无性摄论颂云。<a id="a-Gw"></a>处梦谓经年。<a id="a-Gx"></a>觉乃须臾顷。<a id="a-Gy"></a>故时虽无量。<a id="a-Gz"></a>摄在一刹那。<a id="a-H0"></a>可证听者心上。<a id="a-H1"></a>自变长短二时。<a id="a-H2"></a>实唯现在心心所也。<a id="a-H3"></a>故义海云。<a id="a-H4"></a>如见尘时。<a id="a-H5"></a>是一念心所现。<a id="a-H6"></a>此一念心之时。<a id="a-H7"></a>全是百千大劫成。<a id="a-H8"></a>何以故。<a id="a-H9"></a>百千大劫。<a id="a-HA"></a>本由一念方成。<a id="a-HB"></a>大劫既相由成立。<a id="a-HC"></a>俱无体性。<a id="a-HD"></a>乃至远近世界。<a id="a-HE"></a>佛及众生。<a id="a-HF"></a>三世一切事物。<a id="a-HG"></a>莫不于一念中现。<a id="a-HH"></a>何以故。<a id="a-HI"></a>一切事法。<a id="a-HJ"></a>依心而现。<a id="a-HK"></a>念既无碍。<a id="a-HL"></a>法亦随融。<a id="a-HM"></a>是故一念。<a id="a-HN"></a>即见三世事物显然。<a id="a-HO"></a>所以华严经颂云。<a id="a-HP"></a>一念普观无量劫。<a id="a-HQ"></a>无去无来亦无住。<a id="a-HR"></a>如是了知三世事。<a id="a-HS"></a>超诸方便成十力。<a id="a-HT"></a>又颂云。<a id="a-HU"></a>始从一念终成劫。<a id="a-HV"></a>悉从众生心想生。<a id="a-HW"></a>一切刹海劫无边。<a id="a-HX"></a>以一方便皆清净。<a id="a-HY"></a>又颂云。<a id="a-HZ"></a>或从心海生。<a id="a-Ha"></a>随心所解住。<a id="a-Hb"></a>如幻无处所。<a id="a-Hc"></a>一切是分别。<a id="a-Hd"></a>故知横收刹海。<a id="a-He"></a>竖彻僧祇。<a id="a-Hf"></a>皆一念心。<a id="a-Hg"></a>前后际断。<a id="a-Hh"></a>既无大小之刹。<a id="a-Hi"></a>亦无延促之时。<a id="a-Hj"></a>以一方便唯心之门。<a id="a-Hk"></a>令众生界悉皆清净。<a id="a-Hl"></a>何者。<a id="a-Hm"></a>以知境唯妄识分别。<a id="a-Hn"></a>则不起心。<a id="a-Ho"></a>以心不起故。<a id="a-Hp"></a>则妄境不现。<a id="a-Hq"></a>妄境不现。<a id="a-Hr"></a>垢净之法无依粗想不生。<a id="a-Hs"></a>长短之时自绝。<a id="a-Ht"></a>若教中所说劫量延促。<a id="a-Hu"></a>皆是善巧逗机方便。<a id="a-Hv"></a>或为怯弱众生。<a id="a-Hw"></a>说成佛只在刹那。<a id="a-Hx"></a>或为懈怠众生。<a id="a-Hy"></a>说须经阿僧祇劫。<a id="a-Hz"></a>若成佛之旨。<a id="a-I0"></a>一际无差。<a id="a-I1"></a>延促之诠。<a id="a-I2"></a>尽归权智。<a id="a-I3"></a>又古释云。<a id="a-I4"></a>一方便者。<a id="a-I5"></a>即了唯心也。<a id="a-I6"></a>一念与劫。<a id="a-I7"></a>并由想心。<a id="a-I8"></a>心想不生。<a id="a-I9"></a>长短安在。<a id="a-IA"></a>非长非短。<a id="a-IB"></a>是谓清净。<a id="a-IC"></a>不坏于相。<a id="a-ID"></a>则劫海无边。<a id="a-IE"></a>故知一切诸法。<a id="a-IF"></a>皆无自体。<a id="a-IG"></a>悉不坚牢。<a id="a-IH"></a>唯从想生。<a id="a-II"></a>若执为实。<a id="a-IJ"></a>但是颠倒。<a id="a-IK"></a>所以广博严净经云。<a id="a-IL"></a>文殊师利告阿难言。<a id="a-IM"></a>愚小之人。<a id="a-IN"></a>以日为昼想。<a id="a-IO"></a>无黠慧故。<a id="a-IP"></a>所以者何。<a id="a-IQ"></a>若令此昼。<a id="a-IR"></a>是真实者。<a id="a-IS"></a>是常住者。<a id="a-IT"></a>是坚牢者。<a id="a-IU"></a>应有积聚。<a id="a-IV"></a>不应过去。<a id="a-IW"></a>唯应有昼。<a id="a-IX"></a>不应有夜。</p>
  <p id="aIY">问。<a id="a-IZ"></a>此三世时。<a id="a-Ia"></a>既从心变。<a id="a-Ib"></a>于八识内。<a id="a-Ic"></a>何识所缘。</p>
  <p id="aId">答。<a id="a-Ie"></a>古释云。<a id="a-If"></a>唯意所缘。<a id="a-Ig"></a>谓时之一法是假。<a id="a-Ih"></a>前五第八俱不能缘。<a id="a-Ii"></a>第七又常缘内第八见分为我。<a id="a-Ij"></a>兼无分别故。<a id="a-Ik"></a>唯第六能缘。<a id="a-Il"></a>又四种意识中。<a id="a-Im"></a>唯明了意识不能缘。<a id="a-In"></a>时是假故。<a id="a-Io"></a>即定中。<a id="a-Ip"></a>梦中。<a id="a-Iq"></a>独散。<a id="a-Ir"></a>此三俱能缘。<a id="a-Is"></a>若约三境中。<a id="a-It"></a>是独影境。</p>
  <p id="aIu">问。<a id="a-Iv"></a>不相应行中诸有为法。<a id="a-Iw"></a>似有作用。<a id="a-Ix"></a>应不离识。<a id="a-Iy"></a>如六种无为。<a id="a-Iz"></a>无有作用。<a id="a-J0"></a>应离色心等有其实性。</p>
  <p id="aJ1">答。<a id="a-J2"></a>有无之法。<a id="a-J3"></a>皆依识变。<a id="a-J4"></a>虚空等五无为。<a id="a-J5"></a>皆依妄识所变。<a id="a-J6"></a>真如无为。<a id="a-J7"></a>是净识之性。<a id="a-J8"></a>亦不离识。<a id="a-J9"></a>乃至有无真假。<a id="a-JA"></a>一切性相。<a id="a-JB"></a>离真唯识性。<a id="a-JC"></a>更无所有。</p>
 </body>
</html>