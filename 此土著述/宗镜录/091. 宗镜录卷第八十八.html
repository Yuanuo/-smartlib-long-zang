<!doctype html>
<html id="z3IBXFd1fG" data-ver="1381">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第八十八</h1>
  <p id="a2">夫证唯识理而登佛果。<a id="a-3"></a>从初资粮位至究竟位。<a id="a-4"></a>具几智而得成就。</p>
  <p id="a5">答。<a id="a-6"></a>唯一无分别智。<a id="a-7"></a>约初后有三种。<a id="a-8"></a>一加行无分别。<a id="a-9"></a>谓寻思等智。<a id="a-A"></a>即是道因。<a id="a-B"></a>二无分别智。<a id="a-C"></a>即是道正体。<a id="a-D"></a>三无分别后智。<a id="a-E"></a>即是出观智。<a id="a-F"></a>谓道果。</p>
  <p id="aG">问。<a id="a-H"></a>此三智行相如何。</p>
  <p id="aI">答。<a id="a-J"></a>摄论云。<a id="a-K"></a>无分别智自性应知离五种相。<a id="a-L"></a>一离非思惟故。<a id="a-M"></a>二离非觉观地故。<a id="a-N"></a>三离灭想受定寂静故。<a id="a-O"></a>四离色自性故。<a id="a-P"></a>五于真实义离异分别故。<a id="a-Q"></a>此智若由离思惟故。<a id="a-R"></a>名无分别智。<a id="a-S"></a>熟眠放逸狂醉。<a id="a-T"></a>同离思惟。<a id="a-U"></a>应得此智。<a id="a-V"></a>若由过觉观地故。<a id="a-W"></a>名无分别智。<a id="a-X"></a>从二定以上。<a id="a-Y"></a>已过觉观。<a id="a-Z"></a>应得此智。<a id="a-a"></a>若依此二义。<a id="a-b"></a>凡夫应得此智。<a id="a-c"></a>是处能离心及心法。<a id="a-d"></a>应说名无分别智。<a id="a-e"></a>谓想受灭定等。<a id="a-f"></a>若人在此位中得无分别智。<a id="a-g"></a>此则不成智。<a id="a-h"></a>何以故。<a id="a-i"></a>于灭定等位。<a id="a-j"></a>无心及心法故。<a id="a-k"></a>若言如色自性。<a id="a-l"></a>智自性亦如此。<a id="a-m"></a>如色钝无知。<a id="a-n"></a>此智应钝无知。<a id="a-o"></a>若于真实义。<a id="a-p"></a>由已分别显现。<a id="a-q"></a>是分别应成无分别智。<a id="a-r"></a>何以故。<a id="a-s"></a>此分别能分别真实义。<a id="a-t"></a>谓此义真实。<a id="a-u"></a>若智离五相。<a id="a-v"></a>缘真实义起。<a id="a-w"></a>若不异分别真实义。<a id="a-x"></a>谓此法真实。<a id="a-y"></a>但缘真实义。<a id="a-z"></a>如眼识不以分别为性。<a id="a-10"></a>是名无分别智。<a id="a-11"></a>无分别智。<a id="a-12"></a>众行中最为上首。<a id="a-13"></a>更以偈显。<a id="a-14"></a>诸菩萨自性。<a id="a-15"></a>五种相所离。<a id="a-16"></a>无分别智性。<a id="a-17"></a>于真无分别。<a id="a-18"></a>菩萨以无分别智为体。<a id="a-19"></a>无分别智与菩萨不异。<a id="a-1A"></a>无分别智自性。<a id="a-1B"></a>即是菩萨自性。<a id="a-1C"></a>由于真无分别故。<a id="a-1D"></a>离五相得无分别名。<a id="a-1E"></a>又三智总以喻显。<a id="a-1F"></a>颂曰。<a id="a-1G"></a>如五求受尘。<a id="a-1H"></a>如五正受尘。<a id="a-1I"></a>如非五受尘。<a id="a-1J"></a>三智譬如是。<a id="a-1K"></a>释曰。<a id="a-1L"></a>譬如人在眼等五识中求觅五尘。<a id="a-1M"></a>或缘实。<a id="a-1N"></a>或缘虚。<a id="a-1O"></a>意识与五识相间起故。<a id="a-1P"></a>加行无分别智亦尔。<a id="a-1Q"></a>或证一分为实。<a id="a-1R"></a>或不证为虚。<a id="a-1S"></a>譬如人正在五识中得真实境。<a id="a-1T"></a>无分别。<a id="a-1U"></a>无言说。<a id="a-1V"></a>根本无分别智亦尔。<a id="a-1W"></a>得真实境。<a id="a-1X"></a>无分别。<a id="a-1Y"></a>无言说。<a id="a-1Z"></a>譬如人在意识中但缘先所受尘。<a id="a-1a"></a>名缘虚境。<a id="a-1b"></a>有分别。<a id="a-1c"></a>有言说。<a id="a-1d"></a>无分别后智亦尔。<a id="a-1e"></a>缘虚境。<a id="a-1f"></a>有分别。<a id="a-1g"></a>有言说。<a id="a-1h"></a>又偈云。<a id="a-1i"></a>如人初开目。<a id="a-1j"></a>是名加行智。<a id="a-1k"></a>如人正闭目。<a id="a-1l"></a>是无分别智。<a id="a-1m"></a>即彼复开眼。<a id="a-1n"></a>后得智亦尔。<a id="a-1o"></a>应知如虚空。<a id="a-1p"></a>是无分别智。<a id="a-1q"></a>于中现色像。<a id="a-1r"></a>后得智亦尔。</p>
  <p id="a1s">问。<a id="a-1t"></a>此无分别智从何而成。</p>
  <p id="a1u">答。<a id="a-1v"></a>了一切名义无所有故。<a id="a-1w"></a>能成无分别智。<a id="a-1x"></a>摄论颂云。<a id="a-1y"></a>鬼畜人天等。<a id="a-1z"></a>各随其所应。<a id="a-20"></a>一切意有异。<a id="a-21"></a>故知义不成。<a id="a-22"></a>过去等及梦。<a id="a-23"></a>并余二影像。<a id="a-24"></a>无有为攀缘。<a id="a-25"></a>然彼攀缘成。<a id="a-26"></a>释曰。<a id="a-27"></a>若义成于境。<a id="a-28"></a>无无分别智。<a id="a-29"></a>此智若不有。<a id="a-2A"></a>佛果无可得。<a id="a-2B"></a>于一物中各随其意见有差别。<a id="a-2C"></a>是故应知义无所有故。<a id="a-2D"></a>彼等所取既不成就。</p>
  <p id="a2E">若尔。<a id="a-2F"></a>义无所有故。<a id="a-2G"></a>识应不缘境而生。</p>
  <p id="a2H">答。<a id="a-2I"></a>亦有识不缘境而生。<a id="a-2J"></a>如梦及过去未来等。<a id="a-2K"></a>无实攀缘。<a id="a-2L"></a>即自攀缘。<a id="a-2M"></a>如境像及定境。<a id="a-2N"></a>谓自心为境而攀缘。<a id="a-2O"></a>若义有自性为境。<a id="a-2P"></a>则无无分别智。<a id="a-2Q"></a>此智若有。<a id="a-2R"></a>有佛果可得。</p>
  <p id="a2S">问。<a id="a-2T"></a>于宗镜中最初信入。<a id="a-2U"></a>有何位次。</p>
  <p id="a2V">答。<a id="a-2W"></a>若圆信人。<a id="a-2X"></a>初有五品位。<a id="a-2Y"></a>台教据法华经分别功德品。<a id="a-2Z"></a>依圆教立五品位。<a id="a-2a"></a>第一品。<a id="a-2b"></a>初发一念信解心。<a id="a-2c"></a>第二品。<a id="a-2d"></a>加读诵。<a id="a-2e"></a>第三品。<a id="a-2f"></a>加说法。<a id="a-2g"></a>第四品。<a id="a-2h"></a>兼行六度。<a id="a-2i"></a>第五品。<a id="a-2j"></a>正行六度。<a id="a-2k"></a>从初品。<a id="a-2l"></a>须依静处建立道场。<a id="a-2m"></a>于六时中行四三昧。<a id="a-2n"></a>忏六根罪。<a id="a-2o"></a>修习五悔。<a id="a-2p"></a>五悔者。<a id="a-2q"></a>一忏悔。<a id="a-2r"></a>破大恶业罪。<a id="a-2s"></a>二劝请。<a id="a-2t"></a>破谤法罪。<a id="a-2u"></a>三随喜。<a id="a-2v"></a>破嫉妒罪。<a id="a-2w"></a>四回向。<a id="a-2x"></a>破诸有罪。<a id="a-2y"></a>五发愿。<a id="a-2z"></a>顺空无相愿。<a id="a-30"></a>所得功德不可限量。<a id="a-31"></a>譬算校计亦不能说。<a id="a-32"></a>若能勤行五悔方便。<a id="a-33"></a>助开观门。<a id="a-34"></a>一心三谛。<a id="a-35"></a>豁尔开明。<a id="a-36"></a>如临净镜。<a id="a-37"></a>遍了诸色。<a id="a-38"></a>一念心中。<a id="a-39"></a>圆解成就。<a id="a-3A"></a>不加功力。<a id="a-3B"></a>任运分明。<a id="a-3C"></a>正信坚固。<a id="a-3D"></a>无能移动。<a id="a-3E"></a>此名深信随喜心。<a id="a-3F"></a>即初品弟子位也。<a id="a-3G"></a>分别功德品云。<a id="a-3H"></a>若有闻佛寿命长远。<a id="a-3I"></a>解其义趣。<a id="a-3J"></a>是人所得功德。<a id="a-3K"></a>无有限量。<a id="a-3L"></a>能起如来无上之慧。<a id="a-3M"></a>乃至若闻是经。<a id="a-3N"></a>而不毁呰。<a id="a-3O"></a>起随喜心。<a id="a-3P"></a>当知已为深信解相。<a id="a-3Q"></a>即初品文也。<a id="a-3R"></a>以圆解观心。<a id="a-3S"></a>修行五悔。<a id="a-3T"></a>更加读诵。<a id="a-3U"></a>善言妙义。<a id="a-3V"></a>与心相会。<a id="a-3W"></a>如膏助火。<a id="a-3X"></a>是时心观益明。<a id="a-3Y"></a>名第二品也。<a id="a-3Z"></a>经云。<a id="a-3a"></a>何况读诵受持之者。<a id="a-3b"></a>斯人则为顶戴如来。<a id="a-3c"></a>又以增品信心。<a id="a-3d"></a>修行五悔。<a id="a-3e"></a>更加说法。<a id="a-3f"></a>转其内解。<a id="a-3g"></a>导利前人。<a id="a-3h"></a>以旷济故。<a id="a-3i"></a>化功归己。<a id="a-3j"></a>心更一转。<a id="a-3k"></a>倍胜于前。<a id="a-3l"></a>名第三品也。<a id="a-3m"></a>经云。<a id="a-3n"></a>若有受持读诵为他人说。<a id="a-3o"></a>若自书若教人书。<a id="a-3p"></a>供养经卷。<a id="a-3q"></a>不须复起塔寺。<a id="a-3r"></a>及造僧坊供养众僧。<a id="a-3s"></a>又以增进心修行五悔。<a id="a-3t"></a>兼修六度。<a id="a-3u"></a>福德力故。<a id="a-3v"></a>倍助观心。<a id="a-3w"></a>更一重深进。<a id="a-3x"></a>名第四品也。<a id="a-3y"></a>经云。<a id="a-3z"></a>况复有人能持是经。<a id="a-40"></a>兼行六度。<a id="a-41"></a>其德最胜。<a id="a-42"></a>无量无边。<a id="a-43"></a>譬如虚空。<a id="a-44"></a>东西南北四维上下。<a id="a-45"></a>无量无边。<a id="a-46"></a>是人功德。<a id="a-47"></a>亦复如是。<a id="a-48"></a>无量无边。<a id="a-49"></a>疾至一切种智。<a id="a-4A"></a>又以此心修行五悔。<a id="a-4B"></a>正修六度。<a id="a-4C"></a>自行化他。<a id="a-4D"></a>事理具足。<a id="a-4E"></a>心观无碍。<a id="a-4F"></a>转胜于前。<a id="a-4G"></a>不可比喻。<a id="a-4H"></a>名第五品也。<a id="a-4I"></a>经云。<a id="a-4J"></a>又为他人种种因缘。<a id="a-4K"></a>随义解说此法华经。<a id="a-4L"></a>复能清净持戒。<a id="a-4M"></a>与柔和者而共同止。<a id="a-4N"></a>忍辱无嗔。<a id="a-4O"></a>志念坚固。<a id="a-4P"></a>常贵坐禅。<a id="a-4Q"></a>得诸深定。<a id="a-4R"></a>精进勇猛。<a id="a-4S"></a>摄诸善法。<a id="a-4T"></a>利根智慧。<a id="a-4U"></a>善答问难。<a id="a-4V"></a>乃至当知。<a id="a-4W"></a>是人已趣道场。<a id="a-4X"></a>近阿耨多罗三藐三菩提。<a id="a-4Y"></a>坐道树下。<a id="a-4Z"></a>始自初品。<a id="a-4a"></a>终至初住。<a id="a-4b"></a>一生可修。<a id="a-4c"></a>一生可证。<a id="a-4d"></a>不待位登七地。<a id="a-4e"></a>尔乃修习。<a id="a-4f"></a>何假欢喜。<a id="a-4g"></a>始入双流。<a id="a-4h"></a>前教所以高其位者。<a id="a-4i"></a>方便之说。<a id="a-4j"></a>圆教位下者。<a id="a-4k"></a>真实之说。<a id="a-4l"></a>法华经云。<a id="a-4m"></a>如此之事。<a id="a-4n"></a>是我方便。<a id="a-4o"></a>诸佛亦然。<a id="a-4p"></a>今当为汝说最实事。<a id="a-4q"></a>即此意也。<a id="a-4r"></a>又约藏通别圆四教。<a id="a-4s"></a>论位高。<a id="a-4t"></a>以言优劣。<a id="a-4u"></a>如圆教圆修。<a id="a-4v"></a>至十行中第二行。<a id="a-4w"></a>便与别教妙觉位齐。<a id="a-4x"></a>若登三行。<a id="a-4y"></a>所有智断。<a id="a-4z"></a>别人不识其名。<a id="a-50"></a>况知其法。<a id="a-51"></a>大乘别教。<a id="a-52"></a>诠中道佛性不空之理。<a id="a-53"></a>尚此悬殊。<a id="a-54"></a>何况藏通但空灰断之果。<a id="a-55"></a>若从圆教第三行。<a id="a-56"></a>乃至十向十地。<a id="a-57"></a>等妙二觉。<a id="a-58"></a>所有智断。<a id="a-59"></a>皆非境界。<a id="a-5A"></a>别教但知至十行第二行中。<a id="a-5B"></a>只断无明。<a id="a-5C"></a>为己家之极果。<a id="a-5D"></a>不知是他家之下因。<a id="a-5E"></a>譬如构甎石为基。<a id="a-5F"></a>以金宝饰上。<a id="a-5G"></a>岂如从基至顶。<a id="a-5H"></a>悉累金刚。<a id="a-5I"></a>非唯高位有殊。<a id="a-5J"></a>亦乃宝非宝别。<a id="a-5K"></a>乃至约断惑门。<a id="a-5L"></a>论断不断者。<a id="a-5M"></a>别教但明断。<a id="a-5N"></a>不论不断。<a id="a-5O"></a>圆具二义。<a id="a-5P"></a>若教道明断。<a id="a-5Q"></a>证道不断。<a id="a-5R"></a>例如小乘方便论断。<a id="a-5S"></a>证真。<a id="a-5T"></a>不论断不断。<a id="a-5U"></a>今亦如是。<a id="a-5V"></a>若不思议观者。<a id="a-5W"></a>内不见有烦恼可断。<a id="a-5X"></a>烦恼性不障菩提。<a id="a-5Y"></a>菩提不障烦恼。<a id="a-5Z"></a>烦恼即菩提。<a id="a-5a"></a>菩提即烦恼。<a id="a-5b"></a>故净名云。<a id="a-5c"></a>佛为增上慢人。<a id="a-5d"></a>说断淫怒痴。<a id="a-5e"></a>名为解脱。<a id="a-5f"></a>无增上慢者。<a id="a-5g"></a>淫怒痴性即解脱。<a id="a-5h"></a>六根六尘而无限碍。<a id="a-5i"></a>只眼中见色。<a id="a-5j"></a>亦眼中入三解脱门。<a id="a-5k"></a>华严明十眼乃至六根。<a id="a-5l"></a>皆明于一尘中。<a id="a-5m"></a>具十方三世诸佛。<a id="a-5n"></a>八相成道。<a id="a-5o"></a>转法轮。<a id="a-5p"></a>度众生。<a id="a-5q"></a>皆不断而明了。<a id="a-5r"></a>又五品位。<a id="a-5s"></a>同小乘五停心观。<a id="a-5t"></a>今五品以四弘誓愿。<a id="a-5u"></a>四种三昧。<a id="a-5v"></a>以明五停心。<a id="a-5w"></a>四弘誓愿。<a id="a-5x"></a>明四种停心。<a id="a-5y"></a>四种三昧。<a id="a-5z"></a>明第五停心。<a id="a-60"></a>四弘誓愿者。<a id="a-61"></a>一者未度令度。<a id="a-62"></a>二者未解令解。<a id="a-63"></a>三者未安令安。<a id="a-64"></a>四者未灭令灭。<a id="a-65"></a>四种三昧者。<a id="a-66"></a>一常行。<a id="a-67"></a>二常坐。<a id="a-68"></a>三半行半坐。<a id="a-69"></a>四非行非坐。<a id="a-6A"></a>且四弘誓愿明四种停心者。<a id="a-6B"></a>生死苦谛。<a id="a-6C"></a>即是涅槃。<a id="a-6D"></a>无二无别。<a id="a-6E"></a>此即信事顺理。<a id="a-6F"></a>信是道元功德母。<a id="a-6G"></a>此是第一誓愿。<a id="a-6H"></a>未度苦谛令度苦谛。<a id="a-6I"></a>是初品信理停心。<a id="a-6J"></a>烦恼即菩提。<a id="a-6K"></a>无二无别。<a id="a-6L"></a>是为未解集谛令解集谛。<a id="a-6M"></a>是第二品读诵解脱停心。<a id="a-6N"></a>即是大悲拔苦。<a id="a-6O"></a>兴前两誓愿。<a id="a-6P"></a>未安道谛令安道谛。<a id="a-6Q"></a>即是以无吝之慈。<a id="a-6R"></a>而为说法。<a id="a-6S"></a>即第三品说法停心。<a id="a-6T"></a>未入灭谛令入灭谛。<a id="a-6U"></a>即是兼行六度。<a id="a-6V"></a>六度蔽此岸生死。<a id="a-6W"></a>即第四停心。<a id="a-6X"></a>大慈与乐。<a id="a-6Y"></a>兴此两誓愿。<a id="a-6Z"></a>四种三昧明第五停心者。<a id="a-6a"></a>此四三昧。<a id="a-6b"></a>皆修念佛。<a id="a-6c"></a>破障道罪。<a id="a-6d"></a>自有人数息。<a id="a-6e"></a>觉观不休。<a id="a-6f"></a>若念佛。<a id="a-6g"></a>若称名。<a id="a-6h"></a>即破觉观。<a id="a-6i"></a>怗然心定。<a id="a-6j"></a>故经云。<a id="a-6k"></a>若有众生。<a id="a-6l"></a>多于贪欲。<a id="a-6m"></a>常念观音。<a id="a-6n"></a>即便得离。<a id="a-6o"></a>破根本无明。<a id="a-6p"></a>又云。<a id="a-6q"></a>一念知一切法是道场。<a id="a-6r"></a>皆是念佛法门也。<a id="a-6s"></a>即常行三昧。<a id="a-6t"></a>诸佛停立。<a id="a-6u"></a>现前睹法界佛也。<a id="a-6v"></a>常坐三昧者。<a id="a-6w"></a>系缘法界。<a id="a-6x"></a>一念法界。<a id="a-6y"></a>而念佛也。<a id="a-6z"></a>半行半坐三昧者。<a id="a-70"></a>思惟诸佛实法。<a id="a-71"></a>法华经云。<a id="a-72"></a>当成就四法。<a id="a-73"></a>为诸佛护念。<a id="a-74"></a>此语初心行人。<a id="a-75"></a>若人行道者。<a id="a-76"></a>常好坐禅。<a id="a-77"></a>观心无心。<a id="a-78"></a>法不住法。<a id="a-79"></a>名大忏悔。<a id="a-7A"></a>非行非坐三昧者。<a id="a-7B"></a>行住坐卧语默等。<a id="a-7C"></a>皆是摩诃衍。<a id="a-7D"></a>以不可得故。<a id="a-7E"></a>若三藏中。<a id="a-7F"></a>以事观缘事。<a id="a-7G"></a>谓数息。<a id="a-7H"></a>不净。<a id="a-7I"></a>慈悲界。<a id="a-7J"></a>分别。<a id="a-7K"></a>念佛。<a id="a-7L"></a>五停心观等。<a id="a-7M"></a>今圆教五品之位。<a id="a-7N"></a>以理观缘理。<a id="a-7O"></a>生死即涅槃。<a id="a-7P"></a>烦恼即菩提。<a id="a-7Q"></a>生命是众生之息命。<a id="a-7R"></a>涅槃是法身之息命。<a id="a-7S"></a>虽不可数。<a id="a-7T"></a>而可散动。<a id="a-7U"></a>明寂。<a id="a-7V"></a>对于数息也。<a id="a-7W"></a>烦恼是底下之秽恶。<a id="a-7X"></a>菩提是尊极之净理。<a id="a-7Y"></a>对前显后故。<a id="a-7Z"></a>以文字解脱。<a id="a-7a"></a>对不净停心也。<a id="a-7b"></a>若大悲誓愿拔因果苦者。<a id="a-7c"></a>若有我所。<a id="a-7d"></a>尚不自出。<a id="a-7e"></a>况拔他苦。<a id="a-7f"></a>谓无我所故。<a id="a-7g"></a>所以发慈悲心。<a id="a-7h"></a>自拔拔他。<a id="a-7i"></a>若大慈誓愿与因果乐者。<a id="a-7j"></a>若于十二因缘起无明痴爱。<a id="a-7k"></a>尚自无乐。<a id="a-7l"></a>况与他乐。<a id="a-7m"></a>今自无痴故。<a id="a-7n"></a>能与他乐耳。<a id="a-7o"></a>若小乘念生身应佛相好。<a id="a-7p"></a>今念法身相好。<a id="a-7q"></a>事理永殊。<a id="a-7r"></a>乃至藏教佛。<a id="a-7s"></a>与圆教十信心位齐。<a id="a-7t"></a>以同除界内四住烦恼故。<a id="a-7u"></a>十信虽与三藏佛。<a id="a-7v"></a>同除界内烦恼齐。<a id="a-7w"></a>而十信又圆伏界外根本无明。<a id="a-7x"></a>藏教尚未识住地无明。<a id="a-7y"></a>云何称伏。<a id="a-7z"></a>三藏佛位。<a id="a-80"></a>犹称为劣。<a id="a-81"></a>况二乘乎。<a id="a-82"></a>所以云。<a id="a-83"></a>同除四住。<a id="a-84"></a>此处为齐。<a id="a-85"></a>若伏无明。<a id="a-86"></a>三藏即劣。<a id="a-87"></a>佛尚犹劣。<a id="a-88"></a>二乘可知。<a id="a-89"></a>今略明圆信初入之位。<a id="a-8A"></a>其五十二位智断行相。<a id="a-8B"></a>广在彼明。<a id="a-8C"></a>故知圆信顿修。<a id="a-8D"></a>与渐证权机。<a id="a-8E"></a>功行炼磨。<a id="a-8F"></a>日劫相倍。<a id="a-8G"></a>入此宗镜。<a id="a-8H"></a>功德无边。<a id="a-8I"></a>是以祖师云。<a id="a-8J"></a>即心是者疾。<a id="a-8K"></a>发心行者迟。<a id="a-8L"></a>故台教云。<a id="a-8M"></a>大机扣佛。<a id="a-8N"></a>譬忍辱草。<a id="a-8O"></a>圆应顿说。<a id="a-8P"></a>譬出醍醐。<a id="a-8Q"></a>又顿教最初始入内凡。<a id="a-8R"></a>仍呼为乳。<a id="a-8S"></a>呼为乳者。<a id="a-8T"></a>意不在淡。<a id="a-8U"></a>以初故。<a id="a-8V"></a>本故。<a id="a-8W"></a>如牛新生。<a id="a-8X"></a>血变为乳。<a id="a-8Y"></a>纯净在身。<a id="a-8Z"></a>犊子若嗽。<a id="a-8a"></a>牛即出乳。<a id="a-8b"></a>佛亦如是。<a id="a-8c"></a>始坐道场。<a id="a-8d"></a>新成正觉。<a id="a-8e"></a>无明等。<a id="a-8f"></a>血转变为明。<a id="a-8g"></a>八。<a id="a-8h"></a>万法藏。<a id="a-8i"></a>十。<a id="a-8j"></a>二部经。<a id="a-8k"></a>具。<a id="a-8l"></a>在法身。<a id="a-8m"></a>大机犊子。<a id="a-8n"></a>先。<a id="a-8o"></a>感得乳。<a id="a-8p"></a>乳为众味之初。<a id="a-8q"></a>譬顿在众教之首。<a id="a-8r"></a>故以华严为乳耳。<a id="a-8s"></a>如大涅槃经云。<a id="a-8t"></a>雪山有草。<a id="a-8u"></a>名曰肥腻。<a id="a-8v"></a>牛若食者。<a id="a-8w"></a>纯得醍醐。<a id="a-8x"></a>无有青黄赤白黑色。<a id="a-8y"></a>谷草因缘。<a id="a-8z"></a>则有色味之异。<a id="a-90"></a>是诸众生。<a id="a-91"></a>以明无明业因缘故。<a id="a-92"></a>生于二相。<a id="a-93"></a>若无明转。<a id="a-94"></a>则变为明。<a id="a-95"></a>一切诸法善不善等。<a id="a-96"></a>亦复如是。<a id="a-97"></a>无有二相。<a id="a-98"></a>则法华一乘之教。<a id="a-99"></a>为醍醐耳。<a id="a-9A"></a>华严论云。<a id="a-9B"></a>此华严大意。<a id="a-9C"></a>一乘正宗。<a id="a-9D"></a>但识灭时亡。<a id="a-9E"></a>情尘顿绝。<a id="a-9F"></a>唯真智境。<a id="a-9G"></a>一念则。<a id="a-9H"></a>五位齐明。<a id="a-9I"></a>为全将佛果以为因故。<a id="a-9J"></a>设凡夫住世百年。<a id="a-9K"></a>及以多劫。<a id="a-9L"></a>而于自见。<a id="a-9M"></a>不见须臾。<a id="a-9N"></a>可迁。<a id="a-9O"></a>不见当成佛。<a id="a-9P"></a>不。<a id="a-9Q"></a>见已。<a id="a-9R"></a>成佛。<a id="a-9S"></a>不见现成佛。<a id="a-9T"></a>十住之位。<a id="a-9U"></a>法既如是。<a id="a-9V"></a>更。<a id="a-9W"></a>有何生不成佛耶。<a id="a-9X"></a>更有何生。<a id="a-9Y"></a>而成正觉。<a id="a-9Z"></a>此华严经。<a id="a-9a"></a>是本。<a id="a-9b"></a>法界门。<a id="a-9c"></a>一切。<a id="a-9d"></a>诸佛本住大宅。<a id="a-9e"></a>一切佛子。<a id="a-9f"></a>究竟所归。<a id="a-9g"></a>化身权乘。<a id="a-9h"></a>总居其外。<a id="a-9i"></a>若有入者。<a id="a-9j"></a>一入全真。<a id="a-9k"></a>此位中初。<a id="a-9l"></a>发心住菩萨见道。<a id="a-9m"></a>住佛。<a id="a-9n"></a>知见。<a id="a-9o"></a>入佛知见。<a id="a-9p"></a>直与如来同身心性智相。<a id="a-9q"></a>故顿印五位行相。<a id="a-9r"></a>总。<a id="a-9s"></a>在其中。<a id="a-9t"></a>如持明镜。<a id="a-9u"></a>普。<a id="a-9v"></a>临众色。<a id="a-9w"></a>此经法门。<a id="a-9x"></a>法合。<a id="a-9y"></a>如是。<a id="a-9z"></a>所有叹说。<a id="a-A0"></a>应如是知。<a id="a-A1"></a>应如是信解。<a id="a-A2"></a>为法界法门。<a id="a-A3"></a>圆。<a id="a-A4"></a>无始终。<a id="a-A5"></a>于一念。<a id="a-A6"></a>中岁月晦。<a id="a-A7"></a>明重重无尽。<a id="a-A8"></a>一毫之。<a id="a-A9"></a>内佛境众生境色相。<a id="a-AA"></a>无边。<a id="a-AB"></a>一成。<a id="a-AC"></a>一切成。<a id="a-AD"></a>一坏一切坏。<a id="a-AE"></a>又华严经。<a id="a-AF"></a>即以普门法界。<a id="a-AG"></a>普见法门。<a id="a-AH"></a>如来藏身。<a id="a-AI"></a>三昧境。<a id="a-AJ"></a>因陀罗网庄严法。<a id="a-AK"></a>世界海。<a id="a-AL"></a>旋重重妙智。<a id="a-AM"></a>一时同得。<a id="a-AN"></a>为一证一切证。<a id="a-AO"></a>一断一切断故。<a id="a-AP"></a>即自身之内。<a id="a-AQ"></a>有十方诸佛刹海庄严。<a id="a-AR"></a>佛身之内。<a id="a-AS"></a>即自身之境。<a id="a-AT"></a>重重隐现。<a id="a-AU"></a>十方世界。<a id="a-AV"></a>法合如斯。<a id="a-AW"></a>犹如众流归于大海。<a id="a-AX"></a>虽未入海。<a id="a-AY"></a>润性无差。<a id="a-AZ"></a>若入大海。<a id="a-Aa"></a>皆同碱味。<a id="a-Ab"></a>一切众生。<a id="a-Ac"></a>亦复如是。<a id="a-Ad"></a>迷之与悟。<a id="a-Ae"></a>虽然有殊。<a id="a-Af"></a>本来佛海。<a id="a-Ag"></a>元本不出。</p>
  <p id="aAh">问。<a id="a-Ai"></a>真如寂灭。<a id="a-Aj"></a>本无次第之殊。<a id="a-Ak"></a>法界虚玄。<a id="a-Al"></a>岂有阶降之别。<a id="a-Am"></a>云何一真体上。<a id="a-An"></a>而分五位十地之名。</p>
  <p id="aAo">答。<a id="a-Ap"></a>若以唯识真性。<a id="a-Aq"></a>则性融一切。<a id="a-Ar"></a>尚不指一。<a id="a-As"></a>何况分多。<a id="a-At"></a>以解行证入之门。<a id="a-Au"></a>不无深浅。<a id="a-Av"></a>如太虚空。<a id="a-Aw"></a>本无差异。<a id="a-Ax"></a>婴孩之时。<a id="a-Ay"></a>观唯不远。<a id="a-Az"></a>长大之后。<a id="a-B0"></a>见则无边。<a id="a-B1"></a>非彼空之有短长。<a id="a-B2"></a>乃是眼之自明昧。<a id="a-B3"></a>又如大摩尼宝。<a id="a-B4"></a>处矿虽净。<a id="a-B5"></a>无良工巧治。<a id="a-B6"></a>焉能成器。<a id="a-B7"></a>如苏迷卢山。<a id="a-B8"></a>虽宝所集。<a id="a-B9"></a>无日轮回照。<a id="a-BA"></a>何以出光。<a id="a-BB"></a>又如指画虚空。<a id="a-BC"></a>是无数量之数量。<a id="a-BD"></a>犹心量法界。<a id="a-BE"></a>乃非浅深之浅深。<a id="a-BF"></a>如华严论云。<a id="a-BG"></a>初地菩萨。<a id="a-BH"></a>多百法明门。<a id="a-BI"></a>王化多百佛世界。<a id="a-BJ"></a>二地菩萨。<a id="a-BK"></a>多千法明门。<a id="a-BL"></a>王化多千佛世界者。<a id="a-BM"></a>不同权教实有分限。<a id="a-BN"></a>如前数法。<a id="a-BO"></a>互相彻入。<a id="a-BP"></a>又如人以指画空。<a id="a-BQ"></a>作百千微尘数。<a id="a-BR"></a>复以手除之令尽。<a id="a-BS"></a>然彼空中无有增减。<a id="a-BT"></a>以情量故。<a id="a-BU"></a>见彼虚空数有增减。<a id="a-BV"></a>此经亦尔。<a id="a-BW"></a>所有菩萨安立诸地。<a id="a-BX"></a>法门增减。<a id="a-BY"></a>亦复如是。<a id="a-BZ"></a>为成诸有情故。<a id="a-Ba"></a>使令进修。<a id="a-Bb"></a>若也一概皆平。<a id="a-Bc"></a>无心进也。<a id="a-Bd"></a>凡夫无有策修之心。<a id="a-Be"></a>发心修至不修。<a id="a-Bf"></a>方知万法无修也。<a id="a-Bg"></a>而实教菩萨。<a id="a-Bh"></a>一得一切得。<a id="a-Bi"></a>为称法体中无前后故。<a id="a-Bj"></a>犹如帝网光影。<a id="a-Bk"></a>互相参彻相入。<a id="a-Bl"></a>无前后际也。<a id="a-Bm"></a>亦如百千宝镜。<a id="a-Bn"></a>同临妙像。<a id="a-Bo"></a>一一镜中影像相入。<a id="a-Bp"></a>色像齐平。<a id="a-Bq"></a>如佛果位中。<a id="a-Br"></a>诸菩萨。<a id="a-Bs"></a>为从性起法身根本智。<a id="a-Bt"></a>为十位之中创证心故。<a id="a-Bu"></a>所有法门境界。<a id="a-Bv"></a>皆悉依本。<a id="a-Bw"></a>以体用通收。<a id="a-Bx"></a>皆悉彻故。<a id="a-By"></a>还以性齐。<a id="a-Bz"></a>即时齐故。<a id="a-C0"></a>更有余不齐之法。<a id="a-C1"></a>为不可也。<a id="a-C2"></a>又云。<a id="a-C3"></a>十住以来菩萨所行。<a id="a-C4"></a>皆是助道。<a id="a-C5"></a>非是正位。<a id="a-C6"></a>故意欲明行所行者。<a id="a-C7"></a>是为助道。<a id="a-C8"></a>无住无行。<a id="a-C9"></a>任真自体。<a id="a-CA"></a>名之为正果故。<a id="a-CB"></a>若以初发心住。<a id="a-CC"></a>以法性无相根本智。<a id="a-CD"></a>不离无作用之体。<a id="a-CE"></a>行诸万行。<a id="a-CF"></a>菩萨与佛。<a id="a-CG"></a>因果本来体齐。<a id="a-CH"></a>若简佛果无作无修。<a id="a-CI"></a>菩萨正加行已来。<a id="a-CJ"></a>总名助道。<a id="a-CK"></a>以动寂无碍。<a id="a-CL"></a>正助元来不异。<a id="a-CM"></a>一法门也。<a id="a-CN"></a>眉目不可不简。<a id="a-CO"></a>体用圆寂。<a id="a-CP"></a>正助全同。<a id="a-CQ"></a>此即全别全同门。<a id="a-CR"></a>还以重玄门。<a id="a-CS"></a>思之可解。<a id="a-CT"></a>闻所未闻之法。<a id="a-CU"></a>闻之不疑。<a id="a-CV"></a>全别全同。<a id="a-CW"></a>境界难解。<a id="a-CX"></a>佛及凡夫。<a id="a-CY"></a>各自别有。<a id="a-CZ"></a>是全别义。<a id="a-Ca"></a>故二见恒存。<a id="a-Cb"></a>若全同故。<a id="a-Cc"></a>便成滞寂。<a id="a-Cd"></a>圆融道理。<a id="a-Ce"></a>事理不碍。<a id="a-Cf"></a>若也法门全分两向。<a id="a-Cg"></a>是凡夫法。<a id="a-Ch"></a>全合一体。<a id="a-Ci"></a>是二乘法。<a id="a-Cj"></a>但以理事自在。<a id="a-Ck"></a>其道在中。<a id="a-Cl"></a>留心灭之。<a id="a-Cm"></a>此亦不可。<a id="a-Cn"></a>以心存之。<a id="a-Co"></a>此亦不可。<a id="a-Cp"></a>此助道行门。<a id="a-Cq"></a>与正智果德无作之门。<a id="a-Cr"></a>体合无二。<a id="a-Cs"></a>事中轨则。<a id="a-Ct"></a>不可不分。<a id="a-Cu"></a>以其体用。<a id="a-Cv"></a>不可一向全别。<a id="a-Cw"></a>以全同作全别。<a id="a-Cx"></a>以全别作全同。<a id="a-Cy"></a>不可全别无全同。<a id="a-Cz"></a>不可全同无全别。<a id="a-D0"></a>如迷此同别二门。<a id="a-D1"></a>即智不自在。<a id="a-D2"></a>又经云。<a id="a-D3"></a>智入三世。<a id="a-D4"></a>悉皆平等者。<a id="a-D5"></a>明智能随俗。<a id="a-D6"></a>言入三世。<a id="a-D7"></a>即俗体本真。<a id="a-D8"></a>故言平等。<a id="a-D9"></a>以总别同异成坏门。<a id="a-DA"></a>六相义该括。<a id="a-DB"></a>即总而全别。<a id="a-DC"></a>即别而全总。<a id="a-DD"></a>即同而俱异。<a id="a-DE"></a>即异而恒同。<a id="a-DF"></a>即成而俱坏。<a id="a-DG"></a>即坏而俱成。<a id="a-DH"></a>皆非情系一异。<a id="a-DI"></a>俱不俱。<a id="a-DJ"></a>有无非有无。<a id="a-DK"></a>常无常。<a id="a-DL"></a>生灭相故。<a id="a-DM"></a>如是皆是如来理智体用依正悉自在故。<a id="a-DN"></a>以自体无念力大智。<a id="a-DO"></a>照之可见。<a id="a-DP"></a>是以若上上根人。<a id="a-DQ"></a>顿了心空。<a id="a-DR"></a>入真唯识性。<a id="a-DS"></a>现行余习。<a id="a-DT"></a>种子俱亡。<a id="a-DU"></a>则何用更立地位。<a id="a-DV"></a>只为中下之根。<a id="a-DW"></a>或有缘信。<a id="a-DX"></a>或有正信。<a id="a-DY"></a>或有解悟。<a id="a-DZ"></a>或有证悟。<a id="a-Da"></a>根机莫等。<a id="a-Db"></a>见解不同。<a id="a-Dc"></a>于妄功用中。<a id="a-Dd"></a>分其深浅。<a id="a-De"></a>虽即明知信入唯识。<a id="a-Df"></a>心境俱空。<a id="a-Dg"></a>以微细想念不尽。<a id="a-Dh"></a>未得全除。<a id="a-Di"></a>分分炼磨。<a id="a-Dj"></a>于升进中。<a id="a-Dk"></a>故有地位差别。<a id="a-Dl"></a>以根尘五阴。<a id="a-Dm"></a>微细难亡。<a id="a-Dn"></a>若得识阴尽。<a id="a-Do"></a>方超地位。<a id="a-Dp"></a>了无所得。<a id="a-Dq"></a>究竟圆成。<a id="a-Dr"></a>如净琉璃内含宝月。<a id="a-Ds"></a>如首楞严经云。<a id="a-Dt"></a>佛告阿难。<a id="a-Du"></a>及诸大众。<a id="a-Dv"></a>汝等当知。<a id="a-Dw"></a>有漏世界十二类生。<a id="a-Dx"></a>本觉妙明觉圆心体。<a id="a-Dy"></a>与十方佛无二无别。<a id="a-Dz"></a>由汝妄想迷理为咎。<a id="a-E0"></a>痴爱发生。<a id="a-E1"></a>生发遍迷。<a id="a-E2"></a>故有空性。<a id="a-E3"></a>化迷不息。<a id="a-E4"></a>有世界生。<a id="a-E5"></a>则此十方微尘国土。<a id="a-E6"></a>非无漏者。<a id="a-E7"></a>皆是迷顽妄想安立。<a id="a-E8"></a>当知虚空生汝心内。<a id="a-E9"></a>犹如片云点太清里。<a id="a-EA"></a>况诸世界在虚空耶。<a id="a-EB"></a>汝等一人发真归元。<a id="a-EC"></a>此十方空皆悉消殒。<a id="a-ED"></a>云何空中所有国土。<a id="a-EE"></a>而不振裂。<a id="a-EF"></a>次消五阴之文。<a id="a-EG"></a>如经云。<a id="a-EH"></a>此五阴元。<a id="a-EI"></a>重叠生起。<a id="a-EJ"></a>生因识有。<a id="a-EK"></a>灭从色除。<a id="a-EL"></a>理则顿悟。<a id="a-EM"></a>乘悟并消。<a id="a-EN"></a>事非顿除。<a id="a-EO"></a>因次第尽。<a id="a-EP"></a>消色阴文云。<a id="a-EQ"></a>佛告阿难。<a id="a-ER"></a>当知汝坐道场。<a id="a-ES"></a>消落诸念。<a id="a-ET"></a>其念若尽。<a id="a-EU"></a>则诸离念一切精明。<a id="a-EV"></a>动静不移。<a id="a-EW"></a>忆忘如一。<a id="a-EX"></a>当住此处。<a id="a-EY"></a>入三摩提。<a id="a-EZ"></a>如明目人处大幽闇。<a id="a-Ea"></a>精性妙净心未发光。<a id="a-Eb"></a>此则名为色阴区宇。<a id="a-Ec"></a>若目明朗。<a id="a-Ed"></a>十方洞开。<a id="a-Ee"></a>无复幽黯。<a id="a-Ef"></a>名色阴尽。<a id="a-Eg"></a>是人则能超越劫浊。<a id="a-Eh"></a>观其所由。<a id="a-Ei"></a>坚固妄想。<a id="a-Ej"></a>以为其本。<a id="a-Ek"></a>尽受阴文云。<a id="a-El"></a>佛告阿难。<a id="a-Em"></a>彼善男子。<a id="a-En"></a>修三摩提。<a id="a-Eo"></a>奢摩他中。<a id="a-Ep"></a>色阴尽者。<a id="a-Eq"></a>见诸佛心。<a id="a-Er"></a>如明镜中显现其像。<a id="a-Es"></a>若有所得。<a id="a-Et"></a>而未能用。<a id="a-Eu"></a>犹如魇人。<a id="a-Ev"></a>手足宛然。<a id="a-Ew"></a>见闻不惑。<a id="a-Ex"></a>心触客邪而不能动。<a id="a-Ey"></a>此则名为受阴区宇。<a id="a-Ez"></a>若魇咎歇。<a id="a-F0"></a>其心离身。<a id="a-F1"></a>返观其面。<a id="a-F2"></a>去住自由。<a id="a-F3"></a>无复留碍。<a id="a-F4"></a>名受阴尽。<a id="a-F5"></a>是人则能超越见浊。<a id="a-F6"></a>观其所由。<a id="a-F7"></a>虚明妄想以为其本。<a id="a-F8"></a>尽想阴文云。<a id="a-F9"></a>佛告阿难。<a id="a-FA"></a>彼善男子。<a id="a-FB"></a>修三摩提。<a id="a-FC"></a>受阴尽者。<a id="a-FD"></a>虽未漏尽。<a id="a-FE"></a>心离其形。<a id="a-FF"></a>如鸟出笼。<a id="a-FG"></a>已能成就。<a id="a-FH"></a>从凡身上。<a id="a-FI"></a>历菩萨六十圣位。<a id="a-FJ"></a>得意生身。<a id="a-FK"></a>随往无碍。<a id="a-FL"></a>譬如有人。<a id="a-FM"></a>熟寐寱言。<a id="a-FN"></a>是人虽则无别所知。<a id="a-FO"></a>其言已成音韵伦次。<a id="a-FP"></a>令不寐者。<a id="a-FQ"></a>咸悟其语。<a id="a-FR"></a>此则名为想阴区宇。<a id="a-FS"></a>若动念尽浮想消除。<a id="a-FT"></a>于觉明心。<a id="a-FU"></a>如去尘垢。<a id="a-FV"></a>一伦生死。<a id="a-FW"></a>首尾圆照。<a id="a-FX"></a>名想阴尽。<a id="a-FY"></a>是人则能超烦恼浊。<a id="a-FZ"></a>观其所由。<a id="a-Fa"></a>融通妄想以为其本。<a id="a-Fb"></a>尽行阴文云。<a id="a-Fc"></a>佛告阿难。<a id="a-Fd"></a>彼善男子。<a id="a-Fe"></a>修三摩提。<a id="a-Ff"></a>想阴尽者。<a id="a-Fg"></a>是人平常梦想消灭。<a id="a-Fh"></a>寤寐恒一。<a id="a-Fi"></a>觉明虚静。<a id="a-Fj"></a>犹如晴空。<a id="a-Fk"></a>无复粗重前尘影事。<a id="a-Fl"></a>观诸世间大地山河。<a id="a-Fm"></a>如镜鉴明。<a id="a-Fn"></a>来无所粘过无踪迹。<a id="a-Fo"></a>虚受照应。<a id="a-Fp"></a>了罔陈习。<a id="a-Fq"></a>唯一精真。<a id="a-Fr"></a>生灭根元。<a id="a-Fs"></a>从此披露。<a id="a-Ft"></a>见诸十方十二众生。<a id="a-Fu"></a>毕殚其类。<a id="a-Fv"></a>虽未通其各命由绪。<a id="a-Fw"></a>见同生基。<a id="a-Fx"></a>犹如野马熠熠清扰。<a id="a-Fy"></a>为浮根尘究竟枢穴此则名为行阴区宇。<a id="a-Fz"></a>若此清扰熠熠元性。<a id="a-G0"></a>性久元澄。<a id="a-G1"></a>一澄元习。<a id="a-G2"></a>如波澜灭。<a id="a-G3"></a>化为澄水。<a id="a-G4"></a>名行阴尽。<a id="a-G5"></a>是人则能超众生浊。<a id="a-G6"></a>观其所由。<a id="a-G7"></a>幽隐妄想以为其本。<a id="a-G8"></a>尽识阴文云。<a id="a-G9"></a>佛告阿难。<a id="a-GA"></a>彼善男子。<a id="a-GB"></a>修三摩提。<a id="a-GC"></a>行阴尽者。<a id="a-GD"></a>诸世间性。<a id="a-GE"></a>幽清扰动。<a id="a-GF"></a>同分生几倏然堕裂。<a id="a-GG"></a>沉细纲纽。<a id="a-GH"></a>补特伽罗。<a id="a-GI"></a>酬业深脉。<a id="a-GJ"></a>感应悬绝。<a id="a-GK"></a>于涅槃天。<a id="a-GL"></a>将大明悟。<a id="a-GM"></a>如鸡候鸣。<a id="a-GN"></a>瞻顾东方已有精色。<a id="a-GO"></a>六根虚静。<a id="a-GP"></a>无复驰逸。<a id="a-GQ"></a>内内湛明。<a id="a-GR"></a>入无所入。<a id="a-GS"></a>深达十方十二种类。<a id="a-GT"></a>受命元由。<a id="a-GU"></a>观由执元。<a id="a-GV"></a>诸类不召。<a id="a-GW"></a>于十方界已获其同。<a id="a-GX"></a>精色不沈发现幽秘。<a id="a-GY"></a>此则名为识阴区宇。<a id="a-GZ"></a>若于群召已获同中。<a id="a-Ga"></a>消磨六门。<a id="a-Gb"></a>合开成就。<a id="a-Gc"></a>见闻通邻。<a id="a-Gd"></a>互用清净。<a id="a-Ge"></a>十方世界。<a id="a-Gf"></a>及与身心。<a id="a-Gg"></a>如吠琉璃。<a id="a-Gh"></a>内外明彻。<a id="a-Gi"></a>名识阴尽。<a id="a-Gj"></a>是人则能超越命浊。<a id="a-Gk"></a>观其所由。<a id="a-Gl"></a>罔象虚无颠倒妄想。<a id="a-Gm"></a>以为其本。<a id="a-Gn"></a>乃至识阴若尽。<a id="a-Go"></a>则汝现前诸根互用。<a id="a-Gp"></a>从互用中。<a id="a-Gq"></a>能入菩萨金刚干慧。<a id="a-Gr"></a>圆明精心于中发化。<a id="a-Gs"></a>如净琉璃。<a id="a-Gt"></a>内含宝月。<a id="a-Gu"></a>如是乃超十信。<a id="a-Gv"></a>十住。<a id="a-Gw"></a>十行。<a id="a-Gx"></a>十回向。<a id="a-Gy"></a>四加行心。<a id="a-Gz"></a>菩萨所行金刚十地。<a id="a-H0"></a>等觉圆明。<a id="a-H1"></a>入于如来妙庄严海。<a id="a-H2"></a>圆满菩提。<a id="a-H3"></a>归无所得。</p>
  <p id="aH4">问。<a id="a-H5"></a>既论初心入道。<a id="a-H6"></a>何用广录上地行位。</p>
  <p id="aH7">答。<a id="a-H8"></a>若论其道。<a id="a-H9"></a>必有其果。<a id="a-HA"></a>若无行位。<a id="a-HB"></a>即是天魔外道。<a id="a-HC"></a>经论所说。<a id="a-HD"></a>微细难知。<a id="a-HE"></a>台教有六即之文。<a id="a-HF"></a>仁王具五忍之位。<a id="a-HG"></a>恐堕上慢。<a id="a-HH"></a>执解不修。<a id="a-HI"></a>皆是古圣所诠。<a id="a-HJ"></a>不敢不录。<a id="a-HK"></a>非是叨滥。<a id="a-HL"></a>自立异端。<a id="a-HM"></a>唯望后贤愿遵先制。</p>
  <p id="aHN">问。<a id="a-HO"></a>佛地功德都具几法成就圆满。</p>
  <p id="aHP">答。<a id="a-HQ"></a>成就五法。<a id="a-HR"></a>具摄一切佛地功德。<a id="a-HS"></a>故佛地论云。<a id="a-HT"></a>一清净法界者。<a id="a-HU"></a>一切如来真实自体无始时来自性清净。<a id="a-HV"></a>具足种种过十方界极微尘数性相功德。<a id="a-HW"></a>无生无灭。<a id="a-HX"></a>犹如虚空。<a id="a-HY"></a>遍一切有情平等共有。<a id="a-HZ"></a>与一切法不一不异。<a id="a-Ha"></a>非有非无。<a id="a-Hb"></a>离一切相。<a id="a-Hc"></a>一切分别。<a id="a-Hd"></a>一切名言。<a id="a-He"></a>皆不能得。<a id="a-Hf"></a>唯是清净圣智之所证。<a id="a-Hg"></a>二空无我所显真如。<a id="a-Hh"></a>为其自性。<a id="a-Hi"></a>诸圣分证。<a id="a-Hj"></a>诸佛圆证。<a id="a-Hk"></a>二大圆镜智者。<a id="a-Hl"></a>能现生一切境界诸智影像。<a id="a-Hm"></a>一切身土影像。<a id="a-Hn"></a>所依。<a id="a-Ho"></a>任持。<a id="a-Hp"></a>一切佛地功德。<a id="a-Hq"></a>穷未来际无有断尽。<a id="a-Hr"></a>三平等性智。<a id="a-Hs"></a>谓观自他一切平等。<a id="a-Ht"></a>建立佛地无住涅槃。<a id="a-Hu"></a>四妙观察智。<a id="a-Hv"></a>谓于一切境界差别。<a id="a-Hw"></a>常观无碍。<a id="a-Hx"></a>于大众会。<a id="a-Hy"></a>能现一切自在作用。<a id="a-Hz"></a>断一切疑。<a id="a-I0"></a>雨大法雨。<a id="a-I1"></a>五成所作智。<a id="a-I2"></a>谓能遍于一切世界。<a id="a-I3"></a>随所应化成熟有情。<a id="a-I4"></a>释曰。<a id="a-I5"></a>清净法界者。<a id="a-I6"></a>则无垢净识。<a id="a-I7"></a>真如一心。<a id="a-I8"></a>即此正宗。<a id="a-I9"></a>凡圣共有。<a id="a-IA"></a>此一法界是四智之体。<a id="a-IB"></a>四智则一体之用。<a id="a-IC"></a>以诸佛现证。<a id="a-ID"></a>众生不知。<a id="a-IE"></a>以不知故。<a id="a-IF"></a>执为八识之名。<a id="a-IG"></a>以现证故。<a id="a-IH"></a>能成四智之相。<a id="a-II"></a>若昧之。<a id="a-IJ"></a>则八识起执藏之号。<a id="a-IK"></a>七识得染污之名。<a id="a-IL"></a>六识起遍计之情。<a id="a-IM"></a>五识变根尘之境。<a id="a-IN"></a>若了之。<a id="a-IO"></a>赖耶成圆镜之体。<a id="a-IP"></a>持功德之门。<a id="a-IQ"></a>末那为平等之原。<a id="a-IR"></a>一自他之性。<a id="a-IS"></a>第六起观察之妙。<a id="a-IT"></a>转正法之轮。<a id="a-IU"></a>五识兴所作之功。<a id="a-IV"></a>垂应化之迹。<a id="a-IW"></a>斯则一心匪动。<a id="a-IX"></a>识智自分。<a id="a-IY"></a>不转其体。<a id="a-IZ"></a>但转其名。<a id="a-Ia"></a>不分其理。<a id="a-Ib"></a>而分其事。</p>
  <p id="aIc">问。<a id="a-Id"></a>于五法中。<a id="a-Ie"></a>一清净法界者。<a id="a-If"></a>即是自性清净圆明之体。<a id="a-Ig"></a>从本已来性自满足。<a id="a-Ih"></a>非生因之所生。<a id="a-Ii"></a>唯了因之所了。<a id="a-Ij"></a>此则不论心境。<a id="a-Ik"></a>其四智等行相不同。<a id="a-Il"></a>于妙用时各缘何境。</p>
  <p id="aIm">答。<a id="a-In"></a>识论云。<a id="a-Io"></a>圆镜智相应心品。<a id="a-Ip"></a>有义。<a id="a-Iq"></a>但缘真如为境。<a id="a-Ir"></a>是无分别智。<a id="a-Is"></a>非后得智。<a id="a-It"></a>行相所缘不可知故。<a id="a-Iu"></a>庄严论说。<a id="a-Iv"></a>大圆镜智。<a id="a-Iw"></a>于一切境不愚迷故。<a id="a-Ix"></a>又此决定缘无漏种。<a id="a-Iy"></a>及身土等诸影像故。<a id="a-Iz"></a>行缘微细。<a id="a-J0"></a>说不可知。<a id="a-J1"></a>如阿赖耶识亦缘俗故。<a id="a-J2"></a>缘真如故。<a id="a-J3"></a>是无分别智。<a id="a-J4"></a>缘余境故。<a id="a-J5"></a>后得智摄。<a id="a-J6"></a>其体是一随用分二。<a id="a-J7"></a>了俗由证真。<a id="a-J8"></a>故说为后得。<a id="a-J9"></a>平等性智相应心品。<a id="a-JA"></a>有义。<a id="a-JB"></a>但缘第八净识。<a id="a-JC"></a>如染第七缘藏识故。<a id="a-JD"></a>有义。<a id="a-JE"></a>但缘真如为境。<a id="a-JF"></a>缘一切法平等性故。<a id="a-JG"></a>有义。<a id="a-JH"></a>遍缘真俗为境。<a id="a-JI"></a>庄严论说。<a id="a-JJ"></a>缘诸有性自他平等。<a id="a-JK"></a>随他胜解。<a id="a-JL"></a>示现无边佛影像故。<a id="a-JM"></a>由斯此品通缘真俗。<a id="a-JN"></a>二智所摄。<a id="a-JO"></a>于理无违。<a id="a-JP"></a>妙观察智相应心品。<a id="a-JQ"></a>缘一切法自相共相。<a id="a-JR"></a>皆无障碍。<a id="a-JS"></a>二智所摄。<a id="a-JT"></a>成所作智相应心品。<a id="a-JU"></a>有义。<a id="a-JV"></a>但缘五种现境。<a id="a-JW"></a>庄严论说。<a id="a-JX"></a>如来五根。<a id="a-JY"></a>一一皆于五境转故。<a id="a-JZ"></a>有义。<a id="a-Ja"></a>此品亦能遍缘三世诸法。<a id="a-Jb"></a>不违正理。<a id="a-Jc"></a>佛地经说。<a id="a-Jd"></a>成所作智。<a id="a-Je"></a>起作三业诸变化事。<a id="a-Jf"></a>决择有情心行差别。<a id="a-Jg"></a>领受去来现在等义。<a id="a-Jh"></a>若不遍缘。<a id="a-Ji"></a>无此能故。<a id="a-Jj"></a>又后得智摄。<a id="a-Jk"></a>此四心品。<a id="a-Jl"></a>虽皆遍能缘一切法。<a id="a-Jm"></a>而用有异。<a id="a-Jn"></a>谓镜智品。<a id="a-Jo"></a>现自受用身净土相。<a id="a-Jp"></a>持无漏种。<a id="a-Jq"></a>平等智品。<a id="a-Jr"></a>现他受用身净土相。<a id="a-Js"></a>成所作智品。<a id="a-Jt"></a>能现变化身及土相。<a id="a-Ju"></a>观察智品。<a id="a-Jv"></a>观察自他功能过失。<a id="a-Jw"></a>雨大法雨。<a id="a-Jx"></a>破诸疑网。<a id="a-Jy"></a>利乐有情。<a id="a-Jz"></a>如是等门。<a id="a-K0"></a>差别多种。</p>
  <p id="aK1">问。<a id="a-K2"></a>成所作智。<a id="a-K3"></a>与第六识相应。<a id="a-K4"></a>起于化用。<a id="a-K5"></a>与观察智性。<a id="a-K6"></a>有何差别。</p>
  <p id="aK7">答。<a id="a-K8"></a>识论云。<a id="a-K9"></a>观察智观诸法自相共相。<a id="a-KA"></a>此所作智唯起化。<a id="a-KB"></a>故有差别。<a id="a-KC"></a>此二智品。<a id="a-KD"></a>应不并生。<a id="a-KE"></a>一类二识。<a id="a-KF"></a>不俱起故。<a id="a-KG"></a>同体用分。<a id="a-KH"></a>俱亦非失。<a id="a-KI"></a>或与第七净识相应。<a id="a-KJ"></a>依眼等根缘色等境。<a id="a-KK"></a>是平等智作用差别。<a id="a-KL"></a>谓净第七起他受用身土相者。<a id="a-KM"></a>平等品摄。<a id="a-KN"></a>起变化者。<a id="a-KO"></a>成事品摄。</p>
  <p id="aKP">问。<a id="a-KQ"></a>说有为法。<a id="a-KR"></a>皆蕴处摄。<a id="a-KS"></a>如来纯无漏法。<a id="a-KT"></a>还具蕴处界不。</p>
  <p id="aKU">答。<a id="a-KV"></a>识论云。<a id="a-KW"></a>处处经说。<a id="a-KX"></a>转无常蕴。<a id="a-KY"></a>获得常蕴。<a id="a-KZ"></a>界处亦然。<a id="a-Ka"></a>宁说如来非蕴处界。<a id="a-Kb"></a>故言非者。<a id="a-Kc"></a>是密意说。<a id="a-Kd"></a>又佛身中十八界等。<a id="a-Ke"></a>皆悉具足。<a id="a-Kf"></a>而纯无漏。<a id="a-Kg"></a>此转依果。<a id="a-Kh"></a>又不思议。<a id="a-Ki"></a>超过寻思言议道故。<a id="a-Kj"></a>微妙甚深。<a id="a-Kk"></a>自内证故。</p>
  <p id="aKl">问。<a id="a-Km"></a>此智是佛知见。<a id="a-Kn"></a>无师自尔。<a id="a-Ko"></a>何假因缘称扬开示。</p>
  <p id="aKp">答。<a id="a-Kq"></a>此智虽不约缘生。<a id="a-Kr"></a>而从缘显。<a id="a-Ks"></a>若执无因。<a id="a-Kt"></a>皆成外道。<a id="a-Ku"></a>如古师云。<a id="a-Kv"></a>佛法虽有无师智。<a id="a-Kw"></a>自然智。<a id="a-Kx"></a>而是常住真理。<a id="a-Ky"></a>要假缘显。<a id="a-Kz"></a>则亦因缘矣。<a id="a-L0"></a>法华经云。<a id="a-L1"></a>佛种从缘起。<a id="a-L2"></a>楞伽经云。<a id="a-L3"></a>大慧白佛。<a id="a-L4"></a>佛说常不思议。<a id="a-L5"></a>彼诸外道。<a id="a-L6"></a>亦有常不思议。<a id="a-L7"></a>何以异耶。<a id="a-L8"></a>佛言。<a id="a-L9"></a>彼诸外道无有常不思议。<a id="a-LA"></a>以无因故。<a id="a-LB"></a>我说常不思议有因。<a id="a-LC"></a>因于内证。<a id="a-LD"></a>岂得同耶。<a id="a-LE"></a>是则真常亦因缘起。<a id="a-LF"></a>故知无有一法。<a id="a-LG"></a>不从心而生。<a id="a-LH"></a>三乘之道。<a id="a-LI"></a>悉皆内证。<a id="a-LJ"></a>若心外立义。<a id="a-LK"></a>任说幽玄。<a id="a-LL"></a>皆成外道。<a id="a-LM"></a>又若入唯识智。<a id="a-LN"></a>虽不执前境。<a id="a-LO"></a>不同愚闇。<a id="a-LP"></a>无知无见。<a id="a-LQ"></a>虽照境虚。<a id="a-LR"></a>智眼斯在。<a id="a-LS"></a>能断金刚般若论颂云。<a id="a-LT"></a>虽不见诸法。<a id="a-LU"></a>非无了境眼。<a id="a-LV"></a>所以永嘉集云。<a id="a-LW"></a>夫境非智而不了。<a id="a-LX"></a>智非境而不生。<a id="a-LY"></a>智生则了境而生。<a id="a-LZ"></a>境了则智生而了。<a id="a-La"></a>智生而了。<a id="a-Lb"></a>了无所了。<a id="a-Lc"></a>了境而生。<a id="a-Ld"></a>生无能生。<a id="a-Le"></a>生无能生。<a id="a-Lf"></a>虽智而非有。<a id="a-Lg"></a>了无所了。<a id="a-Lh"></a>虽境而非无。<a id="a-Li"></a>无即不无。<a id="a-Lj"></a>有即非有。<a id="a-Lk"></a>有无双照。<a id="a-Ll"></a>妙悟萧然。<a id="a-Lm"></a>如火得薪。<a id="a-Ln"></a>弥加炽盛。<a id="a-Lo"></a>薪喻发智之多境。<a id="a-Lp"></a>火比了境之妙智。<a id="a-Lq"></a>其词曰。<a id="a-Lr"></a>达性空而非缚。<a id="a-Ls"></a>虽缘假而无著。<a id="a-Lt"></a>有无之境双照。<a id="a-Lu"></a>中观之心历落。<a id="a-Lv"></a>又颂曰。<a id="a-Lw"></a>若智了于境。<a id="a-Lx"></a>即是境空智。<a id="a-Ly"></a>如眼了空华。<a id="a-Lz"></a>是了空华眼。<a id="a-M0"></a>若智了于智。<a id="a-M1"></a>即是智空智。<a id="a-M2"></a>如眼了眼空。<a id="a-M3"></a>是了眼空眼。<a id="a-M4"></a>智虽了境空。<a id="a-M5"></a>及以了智空。<a id="a-M6"></a>非无了境智。<a id="a-M7"></a>境空智。<a id="a-M8"></a>犹有。<a id="a-M9"></a>了境智空智。<a id="a-MA"></a>无境智不了。<a id="a-MB"></a>如眼了空华及以了眼空。<a id="a-MC"></a>非无了空眼。<a id="a-MD"></a>华空眼。<a id="a-ME"></a>犹有。<a id="a-MF"></a>了华眼空眼。<a id="a-MG"></a>无华眼不了。</p>
 </body>
</html>