<!doctype html>
<html id="z3IBXCh1ee" data-ver="1583">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五十一</h1>
  <p id="a2">夫因相立名。<a id="a-3"></a>因名显相。<a id="a-4"></a>名已广辩。<a id="a-5"></a>识相如何。</p>
  <p id="a6">答。<a id="a-7"></a>诠表呼召。<a id="a-8"></a>目之为名。<a id="a-9"></a>行状可观。<a id="a-A"></a>号之曰相。<a id="a-B"></a>第六分别事识是名。<a id="a-C"></a>取境染心是相。<a id="a-D"></a>第七现识是名。<a id="a-E"></a>无明熏妄心是相。<a id="a-F"></a>第八藏识是名。<a id="a-G"></a>心清净是相。<a id="a-H"></a>第九真识是名。<a id="a-I"></a>体性不改是相。<a id="a-J"></a>斯皆是无名之名。<a id="a-K"></a>无相之相。<a id="a-L"></a>何者。<a id="a-M"></a>以名相不出心境故。<a id="a-N"></a>是以心无自性。<a id="a-O"></a>因境而生。<a id="a-P"></a>境无自性。<a id="a-Q"></a>因心而有。<a id="a-R"></a>则张心无心外之境。<a id="a-S"></a>张境无境外之心。<a id="a-T"></a>若互夺两亡。<a id="a-U"></a>心境俱泯。<a id="a-V"></a>若相资并立。<a id="a-W"></a>心境宛然。<a id="a-X"></a>此乃无性而空。<a id="a-Y"></a>空而不空。<a id="a-Z"></a>无性而有。<a id="a-a"></a>有而不有。<a id="a-b"></a>不有之有。<a id="a-c"></a>有显一如。<a id="a-d"></a>不空之空。<a id="a-e"></a>空成万德。<a id="a-f"></a>可谓摧万有于性空。<a id="a-g"></a>荡一无于毕竟矣。<a id="a-h"></a>又唯识枢要云。<a id="a-i"></a>起自心相之言有二解。<a id="a-j"></a>一云。<a id="a-k"></a>即影像相。<a id="a-l"></a>二云。<a id="a-m"></a>即所执相。<a id="a-n"></a>虽无实体。<a id="a-o"></a>当情现故。<a id="a-p"></a>诸说心相。<a id="a-q"></a>皆准应知。<a id="a-r"></a>释曰。<a id="a-s"></a>影像相者。<a id="a-t"></a>万法是心之影像。<a id="a-u"></a>所执相者。<a id="a-v"></a>诸境无体。<a id="a-w"></a>随执而生。<a id="a-x"></a>因自心生。<a id="a-y"></a>还与心为相。</p>
  <p id="az">问。<a id="a-10"></a>阿赖耶识。<a id="a-11"></a>因何得名。<a id="a-12"></a>为复自体而生。<a id="a-13"></a>为复和合而有。</p>
  <p id="a14">答。<a id="a-15"></a>若言自生。<a id="a-16"></a>是自生痴。<a id="a-17"></a>若言他生。<a id="a-18"></a>是他性痴。<a id="a-19"></a>若言和合而生。<a id="a-1A"></a>是共性痴。<a id="a-1B"></a>若言离自他生。<a id="a-1C"></a>是无因痴。<a id="a-1D"></a>今依世谛悉檀方便而说。<a id="a-1E"></a>如法性与无明合而生一切法。<a id="a-1F"></a>似眠心与梦合见一切境界之事。<a id="a-1G"></a>此根本识。<a id="a-1H"></a>从生灭门建立。<a id="a-1I"></a>因真妄和合得名。<a id="a-1J"></a>起信论云。<a id="a-1K"></a>心生灭门者。<a id="a-1L"></a>谓依如来藏有生灭心转。<a id="a-1M"></a>不生灭与生灭和合。<a id="a-1N"></a>非一非异。<a id="a-1O"></a>名阿赖耶识。<a id="a-1P"></a>此识有二种义。<a id="a-1Q"></a>谓能摄一切法。<a id="a-1R"></a>能生一切法。<a id="a-1S"></a>复有二种义。<a id="a-1T"></a>一者觉义。<a id="a-1U"></a>二者不觉义。<a id="a-1V"></a>言觉义者。<a id="a-1W"></a>谓心第一义性。<a id="a-1X"></a>离一切妄念相。<a id="a-1Y"></a>离一切妄念相故。<a id="a-1Z"></a>等虚空界。<a id="a-1a"></a>无所不遍。<a id="a-1b"></a>法界一相。<a id="a-1c"></a>即是一切如来平等法身。<a id="a-1d"></a>依此法身。<a id="a-1e"></a>说一切如来为本觉。<a id="a-1f"></a>以待始觉。<a id="a-1g"></a>立为本觉。<a id="a-1h"></a>然始觉时。<a id="a-1i"></a>即是本觉。<a id="a-1j"></a>无别觉起。<a id="a-1k"></a>立始觉者。<a id="a-1l"></a>谓依本觉有不觉。<a id="a-1m"></a>依不觉说有始觉。<a id="a-1n"></a>又以觉心原故。<a id="a-1o"></a>名究竟觉。<a id="a-1p"></a>不觉心原故。<a id="a-1q"></a>非究竟觉。<a id="a-1r"></a>乃至不觉义者。<a id="a-1s"></a>谓从无始来。<a id="a-1t"></a>不如实知真法一故。<a id="a-1u"></a>不觉心起而有妄念。<a id="a-1v"></a>自无实相。<a id="a-1w"></a>不离本觉。<a id="a-1x"></a>犹如迷人。<a id="a-1y"></a>依方故迷。<a id="a-1z"></a>迷无自相。<a id="a-20"></a>不离于方。<a id="a-21"></a>众生亦尔。<a id="a-22"></a>依于觉故。<a id="a-23"></a>而有不觉。<a id="a-24"></a>妄念迷生。<a id="a-25"></a>然彼不觉。<a id="a-26"></a>自无实相。<a id="a-27"></a>不离本觉。<a id="a-28"></a>复待不觉。<a id="a-29"></a>以说真觉。<a id="a-2A"></a>不觉既无。<a id="a-2B"></a>真觉亦遣。<a id="a-2C"></a>古德释云。<a id="a-2D"></a>不生灭心。<a id="a-2E"></a>与生灭和合。<a id="a-2F"></a>非一非异者。<a id="a-2G"></a>以七识染法为生灭。<a id="a-2H"></a>以如来藏净法为不生灭。<a id="a-2I"></a>不生灭心举体动故。<a id="a-2J"></a>心不离生灭相。<a id="a-2K"></a>生灭之相莫非神解故。<a id="a-2L"></a>生灭不离心相。<a id="a-2M"></a>如是不相离故。<a id="a-2N"></a>名和合为阿赖耶识。<a id="a-2O"></a>以和合故。<a id="a-2P"></a>非一非异。<a id="a-2Q"></a>若一。<a id="a-2R"></a>即无和合。<a id="a-2S"></a>若异。<a id="a-2T"></a>亦无和合。<a id="a-2U"></a>非一非异故。<a id="a-2V"></a>得和合也。<a id="a-2W"></a>又如来藏清净心。<a id="a-2X"></a>动作生灭。<a id="a-2Y"></a>不相离。<a id="a-2Z"></a>故云和合。<a id="a-2a"></a>非谓别有生灭来与真合。<a id="a-2b"></a>谓生灭之心。<a id="a-2c"></a>心之生灭无相故。<a id="a-2d"></a>心之生灭。<a id="a-2e"></a>因无明成。<a id="a-2f"></a>生灭之心。<a id="a-2g"></a>从本觉起。<a id="a-2h"></a>而无二体。<a id="a-2i"></a>不相舍离。<a id="a-2j"></a>故云和合。<a id="a-2k"></a>如大海水。<a id="a-2l"></a>因风波动。<a id="a-2m"></a>水相风相。<a id="a-2n"></a>不相舍离。<a id="a-2o"></a>生与无生。<a id="a-2p"></a>若是一者。<a id="a-2q"></a>生灭识相灭尽之时。<a id="a-2r"></a>心神之体亦应随灭。<a id="a-2s"></a>堕于断边。<a id="a-2t"></a>若是异者。<a id="a-2u"></a>依无明风熏动之时。<a id="a-2v"></a>静心之体。<a id="a-2w"></a>不应随缘。<a id="a-2x"></a>即堕常边。<a id="a-2y"></a>离此二边。<a id="a-2z"></a>非一非异。<a id="a-30"></a>又上所说觉与不觉。<a id="a-31"></a>二法互熏。<a id="a-32"></a>成其染净。<a id="a-33"></a>既无自体。<a id="a-34"></a>全是一觉。<a id="a-35"></a>何者。<a id="a-36"></a>由无明故成不觉。<a id="a-37"></a>以不觉义熏本觉故。<a id="a-38"></a>生诸染法。<a id="a-39"></a>又由本觉熏不觉故。<a id="a-3A"></a>生诸净法。<a id="a-3B"></a>依此二义。<a id="a-3C"></a>遍生一切。<a id="a-3D"></a>故言。<a id="a-3E"></a>识有二义。<a id="a-3F"></a>生一切法。</p>
  <p id="a3G">问。<a id="a-3H"></a>阿赖耶识。<a id="a-3I"></a>以何为因。<a id="a-3J"></a>以何为缘。<a id="a-3K"></a>以何为体。</p>
  <p id="a3L">答。<a id="a-3M"></a>显扬论云。<a id="a-3N"></a>阿赖耶识者。<a id="a-3O"></a>谓先世所作增长业烦恼为缘。<a id="a-3P"></a>无始时来戏论熏习为因。<a id="a-3Q"></a>所生一切种子异熟为体。<a id="a-3R"></a>此识能执受了别色根。<a id="a-3S"></a>根所依处。<a id="a-3T"></a>及戏论。<a id="a-3U"></a>熏习。<a id="a-3V"></a>于一切时。<a id="a-3W"></a>一类生死不可了知。<a id="a-3X"></a>又能执持了别外器世界。<a id="a-3Y"></a>与不苦不乐受等相应。<a id="a-3Z"></a>一向无覆无记。<a id="a-3a"></a>与转识等。<a id="a-3b"></a>作所依因。<a id="a-3c"></a>经云。<a id="a-3d"></a>无明所覆。<a id="a-3e"></a>爱结所系。<a id="a-3f"></a>愚夫感得有识之身。<a id="a-3g"></a>此言显有异熟阿赖耶识。</p>
  <p id="a3h">问。<a id="a-3i"></a>阿赖耶识。<a id="a-3j"></a>当体是自相。<a id="a-3k"></a>酬善恶因故是果相。<a id="a-3l"></a>受熏持种故是因相。<a id="a-3m"></a>第八既是因果相。<a id="a-3n"></a>于六因中属何因。<a id="a-3o"></a>向五果中是何果。</p>
  <p id="a3p">答。<a id="a-3q"></a>六因中有四。<a id="a-3r"></a>能持种子义边。<a id="a-3s"></a>是持种因。<a id="a-3t"></a>若因种子俱时而有。<a id="a-3u"></a>即俱有因。<a id="a-3v"></a>若望自类种子前后相引。<a id="a-3w"></a>即是同类因。<a id="a-3x"></a>若望同时心所等。<a id="a-3y"></a>即相应因。<a id="a-3z"></a>无余二因者。<a id="a-40"></a>异熟因是善恶性。<a id="a-41"></a>此识是无记。<a id="a-42"></a>若遍行因是染。<a id="a-43"></a>谓见疑无明等。<a id="a-44"></a>此识非染。<a id="a-45"></a>于五果中具四。<a id="a-46"></a>唯除离系。<a id="a-47"></a>望自种子。<a id="a-48"></a>是等流果。<a id="a-49"></a>望作意等心所。<a id="a-4A"></a>是士用果。<a id="a-4B"></a>望第七识。<a id="a-4C"></a>为增上果。<a id="a-4D"></a>望善恶因。<a id="a-4E"></a>即异熟果。</p>
  <p id="a4F">问。<a id="a-4G"></a>诸心识中。<a id="a-4H"></a>何识坚牢。<a id="a-4I"></a>不为诸缘之所飘动。</p>
  <p id="a4J">答。<a id="a-4K"></a>世间无有一法不从缘生。<a id="a-4L"></a>缘生之法。<a id="a-4M"></a>悉皆无常。<a id="a-4N"></a>唯有根本心。<a id="a-4O"></a>不从前际生。<a id="a-4P"></a>不从中际住。<a id="a-4Q"></a>不于后际灭。<a id="a-4R"></a>实为万有之根基。<a id="a-4S"></a>诸佛之住处。<a id="a-4T"></a>是以喻之如镜。<a id="a-4U"></a>可以精鉴妍丑。<a id="a-4V"></a>深洞玄微。<a id="a-4W"></a>仰之为宗。<a id="a-4X"></a>犹乎巨浸纳川。<a id="a-4Y"></a>太虚含像。<a id="a-4Z"></a>密严经云。<a id="a-4a"></a>心有八种。<a id="a-4b"></a>或复有九。<a id="a-4c"></a>与无明俱。<a id="a-4d"></a>为世间因。<a id="a-4e"></a>世间悉是心心法现。<a id="a-4f"></a>是心心法。<a id="a-4g"></a>及以诸根。<a id="a-4h"></a>生灭流转。<a id="a-4i"></a>为无明等之所变异。<a id="a-4j"></a>其根本心。<a id="a-4k"></a>坚固不动。<a id="a-4l"></a>世间因缘。<a id="a-4m"></a>有十二分。<a id="a-4n"></a>若根若境。<a id="a-4o"></a>能生所生。<a id="a-4p"></a>刹那坏灭。<a id="a-4q"></a>从于梵世。<a id="a-4r"></a>至非非想。<a id="a-4s"></a>皆因缘起。<a id="a-4t"></a>唯有如来。<a id="a-4u"></a>离诸因缘。<a id="a-4v"></a>内外世间。<a id="a-4w"></a>动不动法。<a id="a-4x"></a>皆如瓶等。<a id="a-4y"></a>坏灭为性。<a id="a-4z"></a>又颂云。<a id="a-50"></a>汝等诸佛子。<a id="a-51"></a>云何不见闻。<a id="a-52"></a>藏识体清净。<a id="a-53"></a>众身所依止。<a id="a-54"></a>或具三十二。<a id="a-55"></a>佛相及轮王。<a id="a-56"></a>或为种种形。<a id="a-57"></a>世间皆悉见。<a id="a-58"></a>譬如净空月。<a id="a-59"></a>众星所环绕。<a id="a-5A"></a>诸识阿赖耶。<a id="a-5B"></a>如是身中住。<a id="a-5C"></a>譬如欲天主。<a id="a-5D"></a>侍卫游宝宫。<a id="a-5E"></a>江海等诸神。<a id="a-5F"></a>水中而自在。<a id="a-5G"></a>藏识处于世。<a id="a-5H"></a>当知亦复然。<a id="a-5I"></a>如地生众物。<a id="a-5J"></a>是心多所现。<a id="a-5K"></a>譬如日天子。<a id="a-5L"></a>赫奕乘宝宫。<a id="a-5M"></a>旋绕须弥山。<a id="a-5N"></a>周流照天下。<a id="a-5O"></a>诸天世人等。<a id="a-5P"></a>见之而礼敬。<a id="a-5Q"></a>藏识佛地中。<a id="a-5R"></a>其相亦如是。<a id="a-5S"></a>十地行众行。<a id="a-5T"></a>显发大乘法。<a id="a-5U"></a>普与众生乐。<a id="a-5V"></a>常赞于如来。<a id="a-5W"></a>在于菩萨身。<a id="a-5X"></a>是即名菩萨。<a id="a-5Y"></a>佛与诸菩萨。<a id="a-5Z"></a>皆是赖耶名。<a id="a-5a"></a>佛及诸佛子。<a id="a-5b"></a>已受当受记。<a id="a-5c"></a>广大阿赖耶。<a id="a-5d"></a>而成于正觉。<a id="a-5e"></a>密严诸定者。<a id="a-5f"></a>与妙定相应。<a id="a-5g"></a>能于阿赖耶。<a id="a-5h"></a>明了而观见。<a id="a-5i"></a>佛及辟支佛。<a id="a-5j"></a>声闻诸异道。<a id="a-5k"></a>见理无怯人。<a id="a-5l"></a>所观皆此识。<a id="a-5m"></a>种种诸识境。<a id="a-5n"></a>皆从心所变。<a id="a-5o"></a>瓶衣等众物。<a id="a-5p"></a>如是性皆无。<a id="a-5q"></a>悉依阿赖耶。<a id="a-5r"></a>众生迷惑见。<a id="a-5s"></a>以诸习气故。<a id="a-5t"></a>所取能取转。<a id="a-5u"></a>此性非如幻。<a id="a-5v"></a>阳焰及毛轮。<a id="a-5w"></a>非生非不生。<a id="a-5x"></a>非空亦非有。<a id="a-5y"></a>譬如长短等。<a id="a-5z"></a>离一即皆无。<a id="a-60"></a>智者观幻事。<a id="a-61"></a>此皆唯幻术。<a id="a-62"></a>未曾有一物。<a id="a-63"></a>与幻而同起。<a id="a-64"></a>幻焰及毛轮。<a id="a-65"></a>和合而可见。<a id="a-66"></a>离一无和合。<a id="a-67"></a>过未亦非有。<a id="a-68"></a>幻事毛轮等。<a id="a-69"></a>在在诸物相。<a id="a-6A"></a>此皆心变异。<a id="a-6B"></a>无体亦无名。<a id="a-6C"></a>世中迷惑人。<a id="a-6D"></a>其心不自在。<a id="a-6E"></a>妄说有能幻。<a id="a-6F"></a>幻成种种物。<a id="a-6G"></a>幻师甎瓦等。<a id="a-6H"></a>所作众物类。<a id="a-6I"></a>种种若去来。<a id="a-6J"></a>此见皆非实。<a id="a-6K"></a>如铁因礠石。<a id="a-6L"></a>所向而转移。<a id="a-6M"></a>藏识亦如是。<a id="a-6N"></a>随于分别转。<a id="a-6O"></a>一切诸世间。<a id="a-6P"></a>无处不周遍。<a id="a-6Q"></a>如日摩尼宝。<a id="a-6R"></a>无思及分别。<a id="a-6S"></a>此识遍诸处。<a id="a-6T"></a>见之谓流转。<a id="a-6U"></a>不死亦不生。<a id="a-6V"></a>本非流转法。<a id="a-6W"></a>定者勤观察。<a id="a-6X"></a>生死犹如梦。<a id="a-6Y"></a>是时即转依。<a id="a-6Z"></a>说名为解脱。<a id="a-6a"></a>此即是诸佛。<a id="a-6b"></a>最上之教理。<a id="a-6c"></a>审量一切法。<a id="a-6d"></a>如秤如明镜。<a id="a-6e"></a>又如大明灯。<a id="a-6f"></a>亦如试金石。<a id="a-6g"></a>远离于断灭。<a id="a-6h"></a>正道之标相。<a id="a-6i"></a>修行妙定者。<a id="a-6j"></a>至解脱之因。<a id="a-6k"></a>永离诸杂染。<a id="a-6l"></a>转依而显现。</p>
  <p id="a6m">问。<a id="a-6n"></a>本识与诸识和合。<a id="a-6o"></a>同起同灭。<a id="a-6p"></a>至转依位。<a id="a-6q"></a>诸烦恼识灭。<a id="a-6r"></a>唯本识在。<a id="a-6s"></a>如何分别灭不灭之异。</p>
  <p id="a6t">答。<a id="a-6u"></a>摄大乘论云。<a id="a-6v"></a>若本识与非本识。<a id="a-6w"></a>共起共灭。<a id="a-6x"></a>犹如水乳和合。<a id="a-6y"></a>云何本识不灭。<a id="a-6z"></a>非本识灭。<a id="a-70"></a>譬如于水。<a id="a-71"></a>鹅所饮乳。<a id="a-72"></a>释云。<a id="a-73"></a>譬如水乳虽和合。<a id="a-74"></a>鹅饮之时。<a id="a-75"></a>唯饮乳。<a id="a-76"></a>不饮水。<a id="a-77"></a>故乳虽尽。<a id="a-78"></a>而水不竭。<a id="a-79"></a>本识与非本识亦尔。<a id="a-7A"></a>虽复和合。<a id="a-7B"></a>而一灭一在。</p>
  <p id="a7C">问。<a id="a-7D"></a>此根本识心。<a id="a-7E"></a>既称为一切法体。<a id="a-7F"></a>又云。<a id="a-7G"></a>常住不动。<a id="a-7H"></a>只如万法。<a id="a-7I"></a>即此心有。<a id="a-7J"></a>离此心有。<a id="a-7K"></a>若即此心。<a id="a-7L"></a>万法迁变。<a id="a-7M"></a>此心云何称为常住。<a id="a-7N"></a>若离此心。<a id="a-7O"></a>复云何得为一切法体。</p>
  <p id="a7P">答。<a id="a-7Q"></a>开合随缘。<a id="a-7R"></a>非即非离。<a id="a-7S"></a>以缘会故合。<a id="a-7T"></a>以缘散故开。<a id="a-7U"></a>开合但缘。<a id="a-7V"></a>卷舒无体。<a id="a-7W"></a>缘但开合。<a id="a-7X"></a>缘亦本空。<a id="a-7Y"></a>彼此无知。<a id="a-7Z"></a>能所俱寂。<a id="a-7a"></a>密严经偈云。<a id="a-7b"></a>譬如金石等。<a id="a-7c"></a>本来无水相。<a id="a-7d"></a>与火共和合。<a id="a-7e"></a>若水而流动。<a id="a-7f"></a>藏识亦如是。<a id="a-7g"></a>体非流转法。<a id="a-7h"></a>诸识共相应。<a id="a-7i"></a>与法同流转。<a id="a-7j"></a>如铁因礠石。<a id="a-7k"></a>周回而转移。<a id="a-7l"></a>二俱无有思。<a id="a-7m"></a>状若有思觉。<a id="a-7n"></a>赖耶与七识。<a id="a-7o"></a>当知亦复然。<a id="a-7p"></a>习绳之所系。<a id="a-7q"></a>无人而若有。<a id="a-7r"></a>普遍众生身。<a id="a-7s"></a>周行诸阴趣。<a id="a-7t"></a>如铁与磁石。<a id="a-7u"></a>展转不相知。</p>
  <p id="a7v">问。<a id="a-7w"></a>第八藏识。<a id="a-7x"></a>当有几种。</p>
  <p id="a7y">答。<a id="a-7z"></a>释摩诃衍论云。<a id="a-80"></a>阿赖耶识。<a id="a-81"></a>总有十种。<a id="a-82"></a>所以者何。<a id="a-83"></a>于契经中别别说故。<a id="a-84"></a>一者。<a id="a-85"></a>名为大摄主阿赖耶识。<a id="a-86"></a>所谓即是总相大识。<a id="a-87"></a>义如前说。<a id="a-88"></a>二者。<a id="a-89"></a>名为根本无明。<a id="a-8A"></a>别立以为阿赖耶识。<a id="a-8B"></a>故十种妄想。<a id="a-8C"></a>契经中作如是说。<a id="a-8D"></a>刹阇只多提王识。<a id="a-8E"></a>直是妄法。<a id="a-8F"></a>不能了达一法界体。<a id="a-8G"></a>一切染法。<a id="a-8H"></a>阿赖耶识。<a id="a-8I"></a>以为根本。<a id="a-8J"></a>出生增长。<a id="a-8K"></a>无断绝时。<a id="a-8L"></a>若无提王识。<a id="a-8M"></a>黑品眷属。<a id="a-8N"></a>永无所依。<a id="a-8O"></a>不能生长故。<a id="a-8P"></a>此阿赖耶识。<a id="a-8Q"></a>当何决择摄。<a id="a-8R"></a>于本论中。<a id="a-8S"></a>作如是说。<a id="a-8T"></a>所言不觉义者。<a id="a-8U"></a>谓不如实知真如法一故。<a id="a-8V"></a>不觉心起而有其念。<a id="a-8W"></a>乃至广说故。<a id="a-8X"></a>三者。<a id="a-8Y"></a>名为清净本觉阿赖耶识。<a id="a-8Z"></a>所谓自然本智。<a id="a-8a"></a>别立以为阿赖耶。<a id="a-8b"></a>故本觉契经中。<a id="a-8c"></a>作如是说。<a id="a-8d"></a>自体净佛阿赖耶识。<a id="a-8e"></a>具足无漏圆满功德。<a id="a-8f"></a>常恒决定。<a id="a-8g"></a>无受熏相。<a id="a-8h"></a>无变异相。<a id="a-8i"></a>智体不动。<a id="a-8j"></a>具足白品。<a id="a-8k"></a>是故名为独一净识。<a id="a-8l"></a>故此阿赖耶识。<a id="a-8m"></a>当何决择摄。<a id="a-8n"></a>于本论中。<a id="a-8o"></a>作如是说。<a id="a-8p"></a>复次觉体相者。<a id="a-8q"></a>有四种大义。<a id="a-8r"></a>与虚空等。<a id="a-8s"></a>犹如净镜。<a id="a-8t"></a>乃至广说故。<a id="a-8u"></a>四者。<a id="a-8v"></a>名染净本觉阿赖耶识。<a id="a-8w"></a>所谓不守自性陀罗尼智。<a id="a-8x"></a>别立以为阿赖耶识。<a id="a-8y"></a>故本因缘起。<a id="a-8z"></a>契经中。<a id="a-90"></a>作如是说。<a id="a-91"></a>尔时光严童子。<a id="a-92"></a>即白佛言。<a id="a-93"></a>尊者。<a id="a-94"></a>以何因故。<a id="a-95"></a>难入未曾有会中。<a id="a-96"></a>作如是说。<a id="a-97"></a>随他缘起陀罗尼智。<a id="a-98"></a>名为楞伽王识。<a id="a-99"></a>云何名为楞伽王。<a id="a-9A"></a>以之为喻。<a id="a-9B"></a>示彼缘起陀罗尼智。<a id="a-9C"></a>于是尊者告光严言。<a id="a-9D"></a>童子。<a id="a-9E"></a>此楞伽王。<a id="a-9F"></a>常在大海摩罗山中。<a id="a-9G"></a>率十万六千鬼神之众。<a id="a-9H"></a>以为眷属。<a id="a-9I"></a>如是诸眷属。<a id="a-9J"></a>乘华宫殿。<a id="a-9K"></a>游于诸刹。<a id="a-9L"></a>皆悉承赖彼楞伽王。<a id="a-9M"></a>方得游行。<a id="a-9N"></a>所谓诸鬼神众。<a id="a-9O"></a>作如是言。<a id="a-9P"></a>我等神众。<a id="a-9Q"></a>无有威德。<a id="a-9R"></a>无有气力。<a id="a-9S"></a>于诸所作。<a id="a-9T"></a>无有其能。<a id="a-9U"></a>如宜大王。<a id="a-9V"></a>我等众中。<a id="a-9W"></a>与堪能力。<a id="a-9X"></a>彼楞伽王。<a id="a-9Y"></a>即随其时。<a id="a-9Z"></a>与殊胜力。<a id="a-9a"></a>不相舍离。<a id="a-9b"></a>而共转。<a id="a-9c"></a>谓楞伽王。<a id="a-9d"></a>虽非分身。<a id="a-9e"></a>而能遍满诸神众中。<a id="a-9f"></a>各各令得全身之量。<a id="a-9g"></a>于一切时。<a id="a-9h"></a>于一切处。<a id="a-9i"></a>共转不离。<a id="a-9j"></a>不守自性智。<a id="a-9k"></a>亦复如是。<a id="a-9l"></a>能受一切无量无边烦恼染法。<a id="a-9m"></a>鬼神众熏。<a id="a-9n"></a>不相舍离。<a id="a-9o"></a>而俱转故。<a id="a-9p"></a>以此因缘故。<a id="a-9q"></a>我难入中。<a id="a-9r"></a>作如是说。<a id="a-9s"></a>随转觉智。<a id="a-9t"></a>名为楞伽王识。<a id="a-9u"></a>故此阿赖耶识。<a id="a-9v"></a>当何决择摄。<a id="a-9w"></a>于本论中。<a id="a-9x"></a>作如是说。<a id="a-9y"></a>自性清净心。<a id="a-9z"></a>因无明风动。<a id="a-A0"></a>心与无明。<a id="a-A1"></a>俱无形相。<a id="a-A2"></a>不相舍离。<a id="a-A3"></a>乃至广说故。<a id="a-A4"></a>五者。<a id="a-A5"></a>名为业相业识阿赖耶识。<a id="a-A6"></a>所谓根本业相。<a id="a-A7"></a>及与业识。<a id="a-A8"></a>别立以为阿赖耶。<a id="a-A9"></a>故本性智契经中。<a id="a-AA"></a>作如是说。<a id="a-AB"></a>阿赖耶识。<a id="a-AC"></a>无能了作。<a id="a-AD"></a>无所了作。<a id="a-AE"></a>不可分析。<a id="a-AF"></a>不可隔别。<a id="a-AG"></a>唯由精动隐流义故。<a id="a-AH"></a>名为键摩。<a id="a-AI"></a>故此阿赖耶识。<a id="a-AJ"></a>当何决择摄。<a id="a-AK"></a>于本论中。<a id="a-AL"></a>作如是说。<a id="a-AM"></a>复次依不觉故。<a id="a-AN"></a>生三种相。<a id="a-AO"></a>与彼不觉。<a id="a-AP"></a>相应不离。<a id="a-AQ"></a>云何为三。<a id="a-AR"></a>一者无明业相。<a id="a-AS"></a>以依不觉故心动。<a id="a-AT"></a>说名为业。<a id="a-AU"></a>觉则不动。<a id="a-AV"></a>动则有苦。<a id="a-AW"></a>果不离因故。<a id="a-AX"></a>六者。<a id="a-AY"></a>名为转相转识阿赖耶识。<a id="a-AZ"></a>所谓能见境界之相。<a id="a-Aa"></a>及与转识。<a id="a-Ab"></a>别立以为阿赖耶。<a id="a-Ac"></a>故大无量契经中作如是说。<a id="a-Ad"></a>阿赖耶识。<a id="a-Ae"></a>有见见转。<a id="a-Af"></a>无见见起。<a id="a-Ag"></a>故此阿赖耶识。<a id="a-Ah"></a>当何决择摄。<a id="a-Ai"></a>于本论中作如是说。<a id="a-Aj"></a>二者能见相。<a id="a-Ak"></a>以依动故能见。<a id="a-Al"></a>不动则无见故。<a id="a-Am"></a>七者。<a id="a-An"></a>名为现相识阿赖耶识。<a id="a-Ao"></a>所谓境界之相。<a id="a-Ap"></a>及与现识。<a id="a-Aq"></a>别立以为阿赖耶。<a id="a-Ar"></a>故实际契经中作如是说。<a id="a-As"></a>别异别异。<a id="a-At"></a>现前地转。<a id="a-Au"></a>相异相。<a id="a-Av"></a>具足行转。<a id="a-Aw"></a>是故名为阿赖耶识。<a id="a-Ax"></a>复次此阿赖耶识。<a id="a-Ay"></a>真是异熟无记之法。<a id="a-Az"></a>白净相故。<a id="a-B0"></a>或名成就。<a id="a-B1"></a>故此阿赖耶识。<a id="a-B2"></a>当何决择摄。<a id="a-B3"></a>于本论中。<a id="a-B4"></a>作如是说。<a id="a-B5"></a>三者境界相。<a id="a-B6"></a>以依能见故。<a id="a-B7"></a>境界妄现。<a id="a-B8"></a>离见则无境界故。<a id="a-B9"></a>第八者。<a id="a-BA"></a>名为性真如理阿赖耶识。<a id="a-BB"></a>所谓正智所证清净真如。<a id="a-BC"></a>别立以为阿赖耶故。<a id="a-BD"></a>故诸法同体契经中作如是说。<a id="a-BE"></a>有识。<a id="a-BF"></a>是识。<a id="a-BG"></a>非识识摄。<a id="a-BH"></a>所谓如如阿赖耶识。<a id="a-BI"></a>故此阿赖耶识。<a id="a-BJ"></a>当何决择摄。<a id="a-BK"></a>所谓清净般若质境真如摄故。<a id="a-BL"></a>九者。<a id="a-BM"></a>名为清净始觉阿赖耶识。<a id="a-BN"></a>所谓本有清白始觉般若。<a id="a-BO"></a>别立以为阿赖耶。<a id="a-BP"></a>故果圆满。<a id="a-BQ"></a>契经中作如是说。<a id="a-BR"></a>佛告菩提树王言。<a id="a-BS"></a>自然始觉阿赖耶识。<a id="a-BT"></a>常当不离清净本觉。<a id="a-BU"></a>清净本觉。<a id="a-BV"></a>常当不离始觉净识。<a id="a-BW"></a>随是彼有。<a id="a-BX"></a>随彼是有。<a id="a-BY"></a>或非同种。<a id="a-BZ"></a>或非异种故。<a id="a-Ba"></a>此阿赖耶识。<a id="a-Bb"></a>当何决择摄。<a id="a-Bc"></a>于本论中。<a id="a-Bd"></a>作如是说。<a id="a-Be"></a>本觉义者。<a id="a-Bf"></a>对始觉者。<a id="a-Bg"></a>即同本觉故。<a id="a-Bh"></a>十者。<a id="a-Bi"></a>名为染净始觉阿赖耶识。<a id="a-Bj"></a>所谓随缘始觉般若。<a id="a-Bk"></a>别立以为阿赖耶。<a id="a-Bl"></a>故果圆满。<a id="a-Bm"></a>契经中作如是说。<a id="a-Bn"></a>复次树王。<a id="a-Bo"></a>如始觉净识。<a id="a-Bp"></a>及自本觉。<a id="a-Bq"></a>说染净始觉阿赖耶识。<a id="a-Br"></a>不守自性。<a id="a-Bs"></a>缘起本觉。<a id="a-Bt"></a>亦复如是。<a id="a-Bu"></a>故此阿赖耶识。<a id="a-Bv"></a>当何决择摄。<a id="a-Bw"></a>于本论中。<a id="a-Bx"></a>作如是说。<a id="a-By"></a>始觉义者。<a id="a-Bz"></a>依本觉故而有不觉。<a id="a-C0"></a>依不觉故而有始觉。<a id="a-C1"></a>又以觉心原故。<a id="a-C2"></a>名究竟觉。<a id="a-C3"></a>不觉心原故。<a id="a-C4"></a>非究竟觉。<a id="a-C5"></a>乃至已说藏识剖字别相门。<a id="a-C6"></a>次说总识摄生圆满门。<a id="a-C7"></a>此识有二种义。<a id="a-C8"></a>能摄一切法。<a id="a-C9"></a>生一切法。<a id="a-CA"></a>一者觉义。<a id="a-CB"></a>二者不觉义者。<a id="a-CC"></a>而总显示大识殊胜圆满相故。<a id="a-CD"></a>此义云何。<a id="a-CE"></a>所谓具足二种圆满故。<a id="a-CF"></a>一者功德圆满。<a id="a-CG"></a>二者过患圆满。<a id="a-CH"></a>功德圆满者。<a id="a-CI"></a>觉义字句。<a id="a-CJ"></a>能摄一切无量无边。<a id="a-CK"></a>过于恒沙不离不断诸功德故。<a id="a-CL"></a>能生一切无量无边。<a id="a-CM"></a>过于恒沙不离不断诸功德故。<a id="a-CN"></a>过患圆满者。<a id="a-CO"></a>不觉义字句。<a id="a-CP"></a>能摄一切无量无边。<a id="a-CQ"></a>过于恒沙若离若脱诸过患故。<a id="a-CR"></a>能生一切无量无边。<a id="a-CS"></a>过于恒沙若离若脱诸过患故。</p>
  <p id="aCT">问。<a id="a-CU"></a>若不立此第八识。<a id="a-CV"></a>有何等过。</p>
  <p id="aCW">答。<a id="a-CX"></a>有大过失。<a id="a-CY"></a>一切染净法不成。<a id="a-CZ"></a>俱无因故。<a id="a-Ca"></a>识论云。<a id="a-Cb"></a>若无此识。<a id="a-Cc"></a>持烦恼种。<a id="a-Cd"></a>界地往还。<a id="a-Ce"></a>无染心后。<a id="a-Cf"></a>诸烦恼起。<a id="a-Cg"></a>皆应无因。<a id="a-Ch"></a>余法不能持彼种故。<a id="a-Ci"></a>若诸烦恼。<a id="a-Cj"></a>无因而生。<a id="a-Ck"></a>则无三乘学无学果。<a id="a-Cl"></a>诸已断者皆应起故。<a id="a-Cm"></a>又若无此识。<a id="a-Cn"></a>持世出世清净道种。<a id="a-Co"></a>异类心后。<a id="a-Cp"></a>起彼净法。<a id="a-Cq"></a>皆应无因。<a id="a-Cr"></a>又出世道初不应生。<a id="a-Cs"></a>无法持彼法尔种故。<a id="a-Ct"></a>初不生故。<a id="a-Cu"></a>后亦不生。<a id="a-Cv"></a>是则应无三乘道果。<a id="a-Cw"></a>若无此识。<a id="a-Cx"></a>持烦恼种。<a id="a-Cy"></a>转依断果。<a id="a-Cz"></a>亦不得成。<a id="a-D0"></a>谓道起时。<a id="a-D1"></a>现行烦恼。<a id="a-D2"></a>及彼种子。<a id="a-D3"></a>俱非有故。<a id="a-D4"></a>染净二心不俱起故。<a id="a-D5"></a>道相应心不持彼种。<a id="a-D6"></a>自性相违。<a id="a-D7"></a>如涅槃故。<a id="a-D8"></a>余法持种。<a id="a-D9"></a>理不成故。<a id="a-DA"></a>既无所断。<a id="a-DB"></a>能断亦无。<a id="a-DC"></a>依谁由谁而立断果。<a id="a-DD"></a>若由道力。<a id="a-DE"></a>后惑不生。<a id="a-DF"></a>立断果者。<a id="a-DG"></a>则初道起。<a id="a-DH"></a>应成无学。<a id="a-DI"></a>后诸烦恼。<a id="a-DJ"></a>皆已无因。<a id="a-DK"></a>永不生故。<a id="a-DL"></a>许有此识。<a id="a-DM"></a>一切皆成。<a id="a-DN"></a>唯此能持染净种故。<a id="a-DO"></a>证此识有。<a id="a-DP"></a>理趣无边。<a id="a-DQ"></a>恐厌繁文。<a id="a-DR"></a>略述纲要。<a id="a-DS"></a>则有此识。<a id="a-DT"></a>教理显然。<a id="a-DU"></a>诸有智人。<a id="a-DV"></a>应深信受。<a id="a-DW"></a>又此真唯识旨。<a id="a-DX"></a>千圣同遵。<a id="a-DY"></a>此土西天。<a id="a-DZ"></a>无有破者。<a id="a-Da"></a>如百法钞云。<a id="a-Db"></a>真唯识量者。<a id="a-Dc"></a>此量即大唐三藏。<a id="a-Dd"></a>于中印土曲女城。<a id="a-De"></a>戒日王与设十八日无遮大会。<a id="a-Df"></a>广召五天竺国解法义沙门婆罗门等。<a id="a-Dg"></a>并及小乘外道。<a id="a-Dh"></a>而为对敌。<a id="a-Di"></a>立一比量。<a id="a-Dj"></a>书在金牌。<a id="a-Dk"></a>经十八日。<a id="a-Dl"></a>无有一人敢破斥者。<a id="a-Dm"></a>故因明疏云。<a id="a-Dn"></a>且如大师周游西域。<a id="a-Do"></a>学满将还。<a id="a-Dp"></a>时。<a id="a-Dq"></a>戒日王。<a id="a-Dr"></a>王五印土。<a id="a-Ds"></a>为设十八日无遮大会。<a id="a-Dt"></a>令大师立义。<a id="a-Du"></a>遍诸天竺。<a id="a-Dv"></a>拣选贤良。<a id="a-Dw"></a>皆集会所。<a id="a-Dx"></a>遣外道小乘。<a id="a-Dy"></a>竞生难诘。<a id="a-Dz"></a>大师立量。<a id="a-E0"></a>无敢对扬者。<a id="a-E1"></a>大师立唯识比量云。<a id="a-E2"></a>真故极成色是有法。<a id="a-E3"></a>定不离眼识宗。<a id="a-E4"></a>因云。<a id="a-E5"></a>自许初三摄。<a id="a-E6"></a>眠所不摄故。<a id="a-E7"></a>同喻如眼识。<a id="a-E8"></a>合云。<a id="a-E9"></a>诸初三摄眼所不摄故者。<a id="a-EA"></a>皆不离眼识。<a id="a-EB"></a>同喻如眼识。<a id="a-EC"></a>异喻如眼根。</p>
  <p id="aED">问。<a id="a-EE"></a>何不合自许之言。</p>
  <p id="aEF">答。<a id="a-EG"></a>非是正因。<a id="a-EH"></a>但是因初寄言简过。<a id="a-EI"></a>亦非小乘不许。<a id="a-EJ"></a>大乘。<a id="a-EK"></a>自许。<a id="a-EL"></a>因于有法上转。<a id="a-EM"></a>三支。<a id="a-EN"></a>皆是共故。<a id="a-EO"></a>初明宗因。<a id="a-EP"></a>后申问答。<a id="a-EQ"></a>初文有二。<a id="a-ER"></a>初辩宗。<a id="a-ES"></a>次解因。<a id="a-ET"></a>且初宗。<a id="a-EU"></a>前陈言真故极成色。<a id="a-EV"></a>五个字。<a id="a-EW"></a>色之一字。<a id="a-EX"></a>正是有法。<a id="a-EY"></a>余之四字。<a id="a-EZ"></a>但是防过。<a id="a-Ea"></a>且初真故二字防过者。<a id="a-Eb"></a>简其世间相违过。<a id="a-Ec"></a>及违教等过。</p>
  <p id="aEd">外人问云。<a id="a-Ee"></a>世间浅近。<a id="a-Ef"></a>生而知之。<a id="a-Eg"></a>色离识有。<a id="a-Eh"></a>今者大乘立色不离眼识。<a id="a-Ei"></a>以不共世间共所知故。<a id="a-Ej"></a>此量何不犯世间相违过。</p>
  <p id="aEk">答。<a id="a-El"></a>夫立比量。<a id="a-Em"></a>有自他共。<a id="a-En"></a>随其所应。<a id="a-Eo"></a>各有标简。<a id="a-Ep"></a>若自比量。<a id="a-Eq"></a>自许言简。<a id="a-Er"></a>若他比量。<a id="a-Es"></a>汝执言简。<a id="a-Et"></a>若共比量。<a id="a-Eu"></a>胜义言简。<a id="a-Ev"></a>今此共比量。<a id="a-Ew"></a>有所简别。<a id="a-Ex"></a>真故之言。<a id="a-Ey"></a>表依胜义。<a id="a-Ez"></a>即依四种胜义谛中。<a id="a-F0"></a>体用显现谛立。</p>
  <p id="aF1">问。<a id="a-F2"></a>不违世间非学即可尔。<a id="a-F3"></a>又如世尊于小乘阿含经。<a id="a-F4"></a>亦许色离识有。<a id="a-F5"></a>学者小乘。<a id="a-F6"></a>共计心外有其实境。<a id="a-F7"></a>岂不违于阿含等教。<a id="a-F8"></a>学者小乘。</p>
  <p id="aF9">答。<a id="a-FA"></a>但依大乘殊胜义立。<a id="a-FB"></a>不违小乘之教。<a id="a-FC"></a>学者世间之失。</p>
  <p id="aFD">问。<a id="a-FE"></a>真故之言。<a id="a-FF"></a>简世间及违教等过。<a id="a-FG"></a>极成二字。<a id="a-FH"></a>简何过耶。</p>
  <p id="aFI">答。<a id="a-FJ"></a>置极成言。<a id="a-FK"></a>简两般不极成色。<a id="a-FL"></a>小乘二十部中。<a id="a-FM"></a>除一说部。<a id="a-FN"></a>说假部。<a id="a-FO"></a>说出世部。<a id="a-FP"></a>鸡胤部等四。<a id="a-FQ"></a>余十六部。<a id="a-FR"></a>皆许最后身菩萨染污色。<a id="a-FS"></a>及佛有漏色。<a id="a-FT"></a>大乘不许。<a id="a-FU"></a>是一般不极成色。<a id="a-FV"></a>大乘说他方佛色。<a id="a-FW"></a>及佛无漏色。<a id="a-FX"></a>经部虽许他方佛色。<a id="a-FY"></a>而不许是无漏。<a id="a-FZ"></a>余十九部皆不许有。<a id="a-Fa"></a>并前两师不极成色。<a id="a-Fb"></a>若不言极成。<a id="a-Fc"></a>但言真故色。<a id="a-Fd"></a>是有法。<a id="a-Fe"></a>定不离眼识是宗。<a id="a-Ff"></a>且言色时。<a id="a-Fg"></a>许之不许。<a id="a-Fh"></a>尽包有法之中。<a id="a-Fi"></a>在前小乘许者。<a id="a-Fj"></a>大乘不许。<a id="a-Fk"></a>今若立为唯识。<a id="a-Fl"></a>便犯一分自所别不极成。<a id="a-Fm"></a>亦犯一分违宗之失。<a id="a-Fn"></a>又大乘许者。<a id="a-Fo"></a>小乘不许。<a id="a-Fp"></a>今立为有法。<a id="a-Fq"></a>即犯他一分所别不极成。<a id="a-Fr"></a>及至举初三摄眼所不摄因。<a id="a-Fs"></a>便犯自他随一一分所依不成。<a id="a-Ft"></a>前陈无极成色为所依故。<a id="a-Fu"></a>今具简此四般故。<a id="a-Fv"></a>置极成言。</p>
  <p id="aFw">问。<a id="a-Fx"></a>极成二字。<a id="a-Fy"></a>简其两宗不极成色。<a id="a-Fz"></a>未审三藏立何色为唯识。</p>
  <p id="aG0">答。<a id="a-G1"></a>除二宗不极成色外。<a id="a-G2"></a>取立敌共许。<a id="a-G3"></a>余一切色。<a id="a-G4"></a>总为唯识。<a id="a-G5"></a>故因明疏云。<a id="a-G6"></a>立二所余共许诸色为唯识故。<a id="a-G7"></a>宗后陈言。<a id="a-G8"></a>定不离眼识。<a id="a-G9"></a>是极成能别。</p>
  <p id="aGA">问。<a id="a-GB"></a>何不犯能别不极成过。<a id="a-GC"></a>且小乘谁许色不离于眼识。</p>
  <p id="aGD">答。<a id="a-GE"></a>今此是宗依。<a id="a-GF"></a>但他宗中有不离义。<a id="a-GG"></a>便得以小乘许眼识缘色。<a id="a-GH"></a>亲取其体。<a id="a-GI"></a>有不离义。<a id="a-GJ"></a>兼许眼识。<a id="a-GK"></a>当体亦不离眼识。<a id="a-GL"></a>故无能别不极成过。</p>
  <p id="aGM">问。<a id="a-GN"></a>既许眼识取所缘色。<a id="a-GO"></a>有不相离义。<a id="a-GP"></a>后合成宗体。<a id="a-GQ"></a>应有相扶过耶。</p>
  <p id="aGR">答。<a id="a-GS"></a>无相扶失。<a id="a-GT"></a>今大乘但取境不离心。<a id="a-GU"></a>外无实境。<a id="a-GV"></a>若前陈后陈和合为宗。<a id="a-GW"></a>了立者即许。<a id="a-GX"></a>敌者不许。<a id="a-GY"></a>立敌共诤。<a id="a-GZ"></a>名为宗体。<a id="a-Ga"></a>此中但诤言陈。<a id="a-Gb"></a>未推意许。<a id="a-Gc"></a>辩宗竟。<a id="a-Gd"></a>次辩因者有二。<a id="a-Ge"></a>初明正因。<a id="a-Gf"></a>次辩寄言简过。<a id="a-Gg"></a>且初正因。<a id="a-Gh"></a>言初三摄者。<a id="a-Gi"></a>十八界中三六界。<a id="a-Gj"></a>皆取初之一界也。<a id="a-Gk"></a>即眼根界。<a id="a-Gl"></a>眼识界。<a id="a-Gm"></a>色境界。<a id="a-Gn"></a>是十八界中。<a id="a-Go"></a>初三界也。</p>
  <p id="aGp">问。<a id="a-Gq"></a>设不言初三摄。<a id="a-Gr"></a>但言眼所不摄。<a id="a-Gs"></a>复有何过。</p>
  <p id="aGt">答。<a id="a-Gu"></a>有二过。<a id="a-Gv"></a>一不定过。<a id="a-Gw"></a>二违自教过。<a id="a-Gx"></a>且不定过者。<a id="a-Gy"></a>若立量云。<a id="a-Gz"></a>真故极成色。<a id="a-H0"></a>定不离眼识。<a id="a-H1"></a>因云眼所不摄。<a id="a-H2"></a>喻如眼识。<a id="a-H3"></a>即眼所不摄因阔。<a id="a-H4"></a>向异喻后五三上转。<a id="a-H5"></a>皆是眼所不摄故。<a id="a-H6"></a>被外人出不定过云。<a id="a-H7"></a>为如眼识眼所不摄。<a id="a-H8"></a>眼识不离眼识。<a id="a-H9"></a>证极成色不离眼识耶。<a id="a-HA"></a>为如后五三亦是眼所不摄。<a id="a-HB"></a>后五三定离眼识。<a id="a-HC"></a>却证汝极成色定离眼识耶。</p>
  <p id="aHD">问。<a id="a-HE"></a>今大乘言后五三亦不离眼识得不。</p>
  <p id="aHF">答。<a id="a-HG"></a>设大乘许后五三亦不离眼识。<a id="a-HH"></a>免犯不定。<a id="a-HI"></a>便违自宗。<a id="a-HJ"></a>大乘宗说后五三定离眼识故。<a id="a-HK"></a>故置初三摄半因。<a id="a-HL"></a>遮后五三非初三摄故。</p>
  <p id="aHM">问。<a id="a-HN"></a>但言初三摄。<a id="a-HO"></a>不言眼所不摄。<a id="a-HP"></a>复有何过。</p>
  <p id="aHQ">答。<a id="a-HR"></a>亦犯二过。<a id="a-HS"></a>一不定过。<a id="a-HT"></a>二法自相决定相违过。<a id="a-HU"></a>且不定者。<a id="a-HV"></a>若立量云。<a id="a-HW"></a>真故极成色。<a id="a-HX"></a>定不离眼识。<a id="a-HY"></a>因云。<a id="a-HZ"></a>初三摄。<a id="a-Ha"></a>喻如眼识。<a id="a-Hb"></a>即初三摄因阔。<a id="a-Hc"></a>向异喻眼根上转。<a id="a-Hd"></a>出不定云。<a id="a-He"></a>为如眼识初三摄。<a id="a-Hf"></a>眼识不离眼识。<a id="a-Hg"></a>证极成色不离眼识耶。<a id="a-Hh"></a>为如眼根。<a id="a-Hi"></a>亦初三摄。<a id="a-Hj"></a>眼根非定不离眼识。<a id="a-Hk"></a>证汝极成色非定不离眼识耶。</p>
  <p id="aHl">问。<a id="a-Hm"></a>何不言定离。<a id="a-Hn"></a>而言非定不离。</p>
  <p id="aHo">答。<a id="a-Hp"></a>大乘眼根。<a id="a-Hq"></a>望于眼识。<a id="a-Hr"></a>非定即离。<a id="a-Hs"></a>且非离者。<a id="a-Ht"></a>根因识果。<a id="a-Hu"></a>以同时故。<a id="a-Hv"></a>即是非离也。<a id="a-Hw"></a>又色心各别。<a id="a-Hx"></a>名非即故。<a id="a-Hy"></a>今但言非定不离。<a id="a-Hz"></a>二犯法自相决定相违过者。<a id="a-I0"></a>言法自相者。<a id="a-I1"></a>即宗后陈法之自相。<a id="a-I2"></a>言决定相违者。<a id="a-I3"></a>即因违于宗也。<a id="a-I4"></a>外人申相违量云。<a id="a-I5"></a>真故极成色。<a id="a-I6"></a>是有法。<a id="a-I7"></a>非不离眼识宗。<a id="a-I8"></a>因云。<a id="a-I9"></a>初三摄故。<a id="a-IA"></a>喻如眼根。<a id="a-IB"></a>即外人将前量异喻为同喻。<a id="a-IC"></a>将同喻为异喻。</p>
  <p id="aID">问。<a id="a-IE"></a>得成法自相相违耶。</p>
  <p id="aIF">答。<a id="a-IG"></a>非真能破。<a id="a-IH"></a>夫法自相相违之量。<a id="a-II"></a>须立者同无异有。<a id="a-IJ"></a>敌者同有异无。<a id="a-IK"></a>方成法自相相违。<a id="a-IL"></a>今立敌两家。<a id="a-IM"></a>同喻有。<a id="a-IN"></a>异喻有。<a id="a-IO"></a>故非真法自相相违过。</p>
  <p id="aIP">问。<a id="a-IQ"></a>既非法自相相违。<a id="a-IR"></a>作决定相违不定过得不。</p>
  <p id="aIS">答。<a id="a-IT"></a>亦非。<a id="a-IU"></a>夫决定相违不定过。<a id="a-IV"></a>立敌共诤一有法。<a id="a-IW"></a>因喻各异。<a id="a-IX"></a>皆具三相。<a id="a-IY"></a>遍是宗法性。<a id="a-IZ"></a>同品定有性。<a id="a-Ia"></a>异品遍无性。<a id="a-Ib"></a>但互不生其正智。<a id="a-Ic"></a>两家犹预不能定成一宗。<a id="a-Id"></a>名决定相违不定过。<a id="a-Ie"></a>今真故极。<a id="a-If"></a>成色。<a id="a-Ig"></a>虽是共诤一有法。<a id="a-Ih"></a>因且是共。<a id="a-Ii"></a>又各阙第三相。<a id="a-Ij"></a>故非决定相违不定过。</p>
  <p id="aIk">问。<a id="a-Il"></a>既无此过。<a id="a-Im"></a>何以因明疏云。<a id="a-In"></a>犯法自相相违决定过。</p>
  <p id="aIo">答。<a id="a-Ip"></a>但是疏主纵笔之势。<a id="a-Iq"></a>是前共不定过中分出。<a id="a-Ir"></a>是似法自相相违决定过。<a id="a-Is"></a>非真有故。<a id="a-It"></a>有此所因。<a id="a-Iu"></a>故置初三摄眼所不摄。<a id="a-Iv"></a>更互简诸不定及相违等过。<a id="a-Iw"></a>次明寄言简过者。</p>
  <p id="aIx">问。<a id="a-Iy"></a>因初自许之言何用。</p>
  <p id="aIz">答。<a id="a-J0"></a>缘三藏量中。<a id="a-J1"></a>犯有法差别相违过。<a id="a-J2"></a>因明之法。<a id="a-J3"></a>量。<a id="a-J4"></a>若有过。<a id="a-J5"></a>许着言遮。<a id="a-J6"></a>今三藏量既有此过。<a id="a-J7"></a>故置自许言遮。</p>
  <p id="aJ8">问。<a id="a-J9"></a>何得有此过耶。</p>
  <p id="aJA">答。<a id="a-JB"></a>谓三藏量有法中。<a id="a-JC"></a>言虽不带。<a id="a-JD"></a>意许。<a id="a-JE"></a>谙含。<a id="a-JF"></a>缘大乘宗有两般色。<a id="a-JG"></a>有离眼识本质色。<a id="a-JH"></a>有不离眼识相分色。<a id="a-JI"></a>若离眼识色。<a id="a-JJ"></a>小乘即许。<a id="a-JK"></a>若不离眼识色。<a id="a-JL"></a>小乘不许。<a id="a-JM"></a>今三藏量云。<a id="a-JN"></a>真故极成色。<a id="a-JO"></a>是有法。<a id="a-JP"></a>若望言陈自相。<a id="a-JQ"></a>是立敌共许色。<a id="a-JR"></a>及举初三摄眼所不摄因。<a id="a-JS"></a>亦但成立共许色不离于眼识。<a id="a-JT"></a>若望三藏意中所许。<a id="a-JU"></a>但立相分色。<a id="a-JV"></a>不离眼识。<a id="a-JW"></a>将初三摄眼所不摄因。<a id="a-JX"></a>成立有法上意之差别相分色。<a id="a-JY"></a>定不离眼识故。<a id="a-JZ"></a>因明疏云。<a id="a-Ja"></a>谓真故极成色。<a id="a-Jb"></a>是有法自相。<a id="a-Jc"></a>定不离眼识色。<a id="a-Jd"></a>是法自相。<a id="a-Je"></a>定离眼识色。<a id="a-Jf"></a>非定。<a id="a-Jg"></a>离眼识色。<a id="a-Jh"></a>是有法差别。<a id="a-Ji"></a>立者意许。<a id="a-Jj"></a>是不离眼识色。</p>
  <p id="aJk">问。<a id="a-Jl"></a>外人出三藏量有法相违过时。<a id="a-Jm"></a>自许之言。<a id="a-Jn"></a>如何遮得。</p>
  <p id="aJo">答。<a id="a-Jp"></a>待外人申违量时。<a id="a-Jq"></a>将自许两字。<a id="a-Jr"></a>出外人量不定过。<a id="a-Js"></a>外量既自带过。<a id="a-Jt"></a>更有何理。<a id="a-Ju"></a>能显得三藏量中。<a id="a-Jv"></a>有法差别相违过耶。</p>
  <p id="aJw">问。<a id="a-Jx"></a>小乘申违量。<a id="a-Jy"></a>行相如何。</p>
  <p id="aJz">答。<a id="a-K0"></a>小乘云。<a id="a-K1"></a>乍观立者言陈自相。<a id="a-K2"></a>三支无过。<a id="a-K3"></a>及推所立。<a id="a-K4"></a>元是谙含。<a id="a-K5"></a>若于有法上意之差别。<a id="a-K6"></a>将因喻成立有法上意许相分色。<a id="a-K7"></a>不离眼识者。<a id="a-K8"></a>即眼识不得为同喻。<a id="a-K9"></a>且如眼识无不离色。<a id="a-KA"></a>以一切色皆离眼识故。<a id="a-KB"></a>既离眼识。<a id="a-KC"></a>不得为同喻。<a id="a-KD"></a>便成异喻。<a id="a-KE"></a>即初三等因。<a id="a-KF"></a>却向异喻眼识上转。<a id="a-KG"></a>故论云。<a id="a-KH"></a>同品无处。<a id="a-KI"></a>不成立者之宗。<a id="a-KJ"></a>异品有处。<a id="a-KK"></a>返成敌者相违宗义。<a id="a-KL"></a>即小乘不改立者之因。<a id="a-KM"></a>申相违量云。<a id="a-KN"></a>真故极成色是有法。<a id="a-KO"></a>非不离眼识宗。<a id="a-KP"></a>因云初三摄。<a id="a-KQ"></a>眼所不摄故。<a id="a-KR"></a>同喻如眼识。<a id="a-KS"></a>合云。<a id="a-KT"></a>诸初三摄眼所不摄故者。<a id="a-KU"></a>皆非不离眼识。<a id="a-KV"></a>同喻如眼识。<a id="a-KW"></a>言非者。<a id="a-KX"></a>无也。<a id="a-KY"></a>小乘云。<a id="a-KZ"></a>无不离眼识色。<a id="a-Ka"></a>即遮三藏意许相分色是无也。<a id="a-Kb"></a>所以三藏预着自许之言句。<a id="a-Kc"></a>取他方佛色。<a id="a-Kd"></a>却与外人量。<a id="a-Ke"></a>作不定过。<a id="a-Kf"></a>出过云。<a id="a-Kg"></a>为如眼识。<a id="a-Kh"></a>是初三摄眼所不摄。<a id="a-Ki"></a>眼识非不离眼识色。<a id="a-Kj"></a>证汝极成色非不离眼识色耶。<a id="a-Kk"></a>为如我自许他方佛色。<a id="a-Kl"></a>亦是初三摄眼所不摄。<a id="a-Km"></a>他方佛色是不离眼识色。<a id="a-Kn"></a>却证汝极成色是不离眼识耶。<a id="a-Ko"></a>外人相违量。<a id="a-Kp"></a>既犯共中他不定过。<a id="a-Kq"></a>明知非真能破也。<a id="a-Kr"></a>三藏量却成真能立也。</p>
  <p id="aKs">问。<a id="a-Kt"></a>因中若不言自许。<a id="a-Ku"></a>空将他方佛色。<a id="a-Kv"></a>与外人相违量。<a id="a-Kw"></a>作不定过。<a id="a-Kx"></a>有何不可。</p>
  <p id="aKy">答。<a id="a-Kz"></a>若空将他方佛色。<a id="a-L0"></a>不言自许者。<a id="a-L1"></a>即他小乘不许。<a id="a-L2"></a>犯一分他随一过。<a id="a-L3"></a>他不许此一分他方佛色。<a id="a-L4"></a>在初三摄眼所不摄因中故。<a id="a-L5"></a>故因明疏云。<a id="a-L6"></a>若不言自许。<a id="a-L7"></a>即不得以他方佛色而为不定。<a id="a-L8"></a>此言便有随一过故。</p>
  <p id="aL9">问。<a id="a-LA"></a>何不待外人申违量后。<a id="a-LB"></a>着自许言。<a id="a-LC"></a>何要预前着耶。</p>
  <p id="aLD">答。<a id="a-LE"></a>临时恐难。<a id="a-LF"></a>所以先防。<a id="a-LG"></a>次申问答者。</p>
  <p id="aLH">一问。<a id="a-LI"></a>真故二字。<a id="a-LJ"></a>已简违教过。<a id="a-LK"></a>何故前陈宗依上。<a id="a-LL"></a>若不着极成言。<a id="a-LM"></a>又有违宗之失。</p>
  <p id="aLN">答。<a id="a-LO"></a>真故二字。<a id="a-LP"></a>但简宗体上违教过。<a id="a-LQ"></a>不简宗依上违宗。<a id="a-LR"></a>若极成二字。<a id="a-LS"></a>即简宗依上违宗等过也。</p>
  <p id="aLT">问。<a id="a-LU"></a>后陈眼识。<a id="a-LV"></a>与同喻眼识何别。</p>
  <p id="aLW">答。<a id="a-LX"></a>言。<a id="a-LY"></a>后陈眼识虽同。<a id="a-LZ"></a>意许各别。<a id="a-La"></a>后陈眼识。<a id="a-Lb"></a>意许。<a id="a-Lc"></a>是自证分。<a id="a-Ld"></a>同喻眼识。<a id="a-Le"></a>意许。<a id="a-Lf"></a>是见分。<a id="a-Lg"></a>即见不离自证分故。<a id="a-Lh"></a>如同宗中相分。<a id="a-Li"></a>不离自证分也。</p>
  <p id="aLj">问。<a id="a-Lk"></a>若尔。<a id="a-Ll"></a>何不立量云。<a id="a-Lm"></a>相分是有法。<a id="a-Ln"></a>定不离自证分。<a id="a-Lo"></a>是宗。<a id="a-Lp"></a>因云。<a id="a-Lq"></a>初三摄。<a id="a-Lr"></a>眼所不摄故。<a id="a-Ls"></a>同喻如见分。</p>
  <p id="aLt">答。<a id="a-Lu"></a>小乘不许有四分故。<a id="a-Lv"></a>恐犯随一等过故。<a id="a-Lw"></a>但言眼识。</p>
  <p id="aLx">问。<a id="a-Ly"></a>此量言陈。<a id="a-Lz"></a>立得何色耶。</p>
  <p id="aM0">答。<a id="a-M1"></a>若但望言陈。<a id="a-M2"></a>即相质二色。<a id="a-M3"></a>皆成不得。<a id="a-M4"></a>若将意就言。<a id="a-M5"></a>即立得相分色也。<a id="a-M6"></a>又解。<a id="a-M7"></a>若小乘未征问前。<a id="a-M8"></a>即将言就意立。<a id="a-M9"></a>若大乘答后。<a id="a-MA"></a>即将意就言立也。</p>
  <p id="aMB">问。<a id="a-MC"></a>既分相分本质两种色。<a id="a-MD"></a>便是不极成故。<a id="a-ME"></a>前陈何言极成色耶。<a id="a-MF"></a>相分非共许故。</p>
  <p id="aMG">答。<a id="a-MH"></a>若望言陈有法自相。<a id="a-MI"></a>立敌共许色。<a id="a-MJ"></a>故着极成。<a id="a-MK"></a>若相分色。<a id="a-ML"></a>是大乘意许。<a id="a-MM"></a>何关言陈自相。<a id="a-MN"></a>宁有不极成乎。<a id="a-MO"></a>诸钞皆云不得分开者。<a id="a-MP"></a>非也。<a id="a-MQ"></a>若尔。<a id="a-MR"></a>小乘执佛有漏色。<a id="a-MS"></a>大乘佛无漏色等。<a id="a-MT"></a>在于前陈。<a id="a-MU"></a>若不分开。<a id="a-MV"></a>应名极成色耶。<a id="a-MW"></a>彼既不尔。<a id="a-MX"></a>此云何然。</p>
  <p id="aMY">问。<a id="a-MZ"></a>今谈宗显性。<a id="a-Ma"></a>云何广引三支比量之文。</p>
  <p id="aMb">答。<a id="a-Mc"></a>诸佛说法。<a id="a-Md"></a>尚依俗谛。<a id="a-Me"></a>况三支比量。<a id="a-Mf"></a>理实五明。<a id="a-Mg"></a>以破立为宗。<a id="a-Mh"></a>言生智了为体。<a id="a-Mi"></a>摧凡小之异执。<a id="a-Mj"></a>定佛法之纲宗。<a id="a-Mk"></a>所以教无智至不圆。<a id="a-Ml"></a>木非绳而靡直。<a id="a-Mm"></a>比之可以生诚信。<a id="a-Mn"></a>伏邪倒之疑心。<a id="a-Mo"></a>量之可以定真诠。<a id="a-Mp"></a>杜狂愚之妄说。<a id="a-Mq"></a>故得正法之轮。<a id="a-Mr"></a>永转。<a id="a-Ms"></a>唯识之旨。<a id="a-Mt"></a>广行。<a id="a-Mu"></a>则事有显理之功。<a id="a-Mv"></a>言有定邦之力。<a id="a-Mw"></a>如慈恩大师云。<a id="a-Mx"></a>因明论者。<a id="a-My"></a>元唯佛说。<a id="a-Mz"></a>文广义散。<a id="a-N0"></a>备在众经。<a id="a-N1"></a>故地持论云。<a id="a-N2"></a>菩萨求法。<a id="a-N3"></a>当于何求。<a id="a-N4"></a>当于一切五明处求。<a id="a-N5"></a>求因明者。<a id="a-N6"></a>为破邪论。<a id="a-N7"></a>安立正道。<a id="a-N8"></a>劫初足目。<a id="a-N9"></a>创标真似。<a id="a-NA"></a>爰暨世亲。<a id="a-NB"></a>再陈轨式。<a id="a-NC"></a>虽纪纲已列。<a id="a-ND"></a>而幽致未分。<a id="a-NE"></a>故使宾主对扬。<a id="a-NF"></a>犹疑立破之则。<a id="a-NG"></a>有陈那菩萨。<a id="a-NH"></a>是称命世。<a id="a-NI"></a>贤劫千佛之一佛也。<a id="a-NJ"></a>匿迹岩薮。<a id="a-NK"></a>栖峦等持。<a id="a-NL"></a>观述作之利害。<a id="a-NM"></a>审文义之繁约。<a id="a-NN"></a>于时岩谷振吼。<a id="a-NO"></a>云霞变彩。<a id="a-NP"></a>山神捧菩萨足。<a id="a-NQ"></a>高数百尺。<a id="a-NR"></a>唱言。<a id="a-NS"></a>佛说因明。<a id="a-NT"></a>玄妙难究。<a id="a-NU"></a>如来灭后。<a id="a-NV"></a>大义沦绝。<a id="a-NW"></a>今幸福智攸邈。<a id="a-NX"></a>深达圣旨。<a id="a-NY"></a>因明论道。<a id="a-NZ"></a>愿请重弘。<a id="a-Na"></a>菩萨乃放神光。<a id="a-Nb"></a>照烛机感。<a id="a-Nc"></a>时彼南印土。<a id="a-Nd"></a>按达罗国王。<a id="a-Ne"></a>见放光明。<a id="a-Nf"></a>疑入金刚喻定。<a id="a-Ng"></a>请证无学果。<a id="a-Nh"></a>菩萨曰。<a id="a-Ni"></a>入定观察。<a id="a-Nj"></a>将释深经。<a id="a-Nk"></a>心期大觉。<a id="a-Nl"></a>非愿小果。<a id="a-Nm"></a>王言。<a id="a-Nn"></a>无学果者。<a id="a-No"></a>诸圣攸仰。<a id="a-Np"></a>请尊速证。<a id="a-Nq"></a>菩萨抚之。<a id="a-Nr"></a>欲遂王请妙吉祥菩萨。<a id="a-Ns"></a>因弹指警曰。<a id="a-Nt"></a>何舍大心。<a id="a-Nu"></a>方兴小志。<a id="a-Nv"></a>为广利益者。<a id="a-Nw"></a>当转慈氏所说瑜伽。<a id="a-Nx"></a>匡正颓纲。<a id="a-Ny"></a>可制因明。<a id="a-Nz"></a>重成规矩。<a id="a-O0"></a>陈那敬受指诲。<a id="a-O1"></a>奉以周旋。<a id="a-O2"></a>于是谭思研精。<a id="a-O3"></a>乃作因明正理门论。<a id="a-O4"></a>正理者。<a id="a-O5"></a>诸法本真之体。<a id="a-O6"></a>义。<a id="a-O7"></a>门者。<a id="a-O8"></a>权衡照解之所由。<a id="a-O9"></a>又瑜伽论云。<a id="a-OA"></a>云何名因明处。<a id="a-OB"></a>为于观察义中。<a id="a-OC"></a>诸所有事。<a id="a-OD"></a>所建立法。<a id="a-OE"></a>名观察义。<a id="a-OF"></a>能随顺法。<a id="a-OG"></a>名诸所有事。<a id="a-OH"></a>诸所有事。<a id="a-OI"></a>即是因明。<a id="a-OJ"></a>为因照明观察义故。<a id="a-OK"></a>且如外道执声为常。<a id="a-OL"></a>若不以量比破之。<a id="a-OM"></a>何由破执。<a id="a-ON"></a>如外道立量云。<a id="a-OO"></a>声是有法。<a id="a-OP"></a>定常为宗。<a id="a-OQ"></a>因云。<a id="a-OR"></a>所作性故。<a id="a-OS"></a>同喻如虚空。<a id="a-OT"></a>所以虚空非所作性。<a id="a-OU"></a>则因上不转。<a id="a-OV"></a>引喻不齐。<a id="a-OW"></a>立声为常不成。<a id="a-OX"></a>若佛法中。<a id="a-OY"></a>声是无常。<a id="a-OZ"></a>立量云。<a id="a-Oa"></a>声是有法。<a id="a-Ob"></a>定无常为宗。<a id="a-Oc"></a>因云。<a id="a-Od"></a>所作性故。<a id="a-Oe"></a>同喻如瓶盆。<a id="a-Of"></a>异喻如虚空等。<a id="a-Og"></a>是知若无此量。<a id="a-Oh"></a>曷能显正摧邪。<a id="a-Oi"></a>所以实际理地。<a id="a-Oj"></a>不受一尘。<a id="a-Ok"></a>佛事门中。<a id="a-Ol"></a>不舍一法。<a id="a-Om"></a>若欲学诸佛方便。<a id="a-On"></a>须具菩萨遍行。<a id="a-Oo"></a>一一洞明。<a id="a-Op"></a>方成大化。<a id="a-Oq"></a>如上广引藏识之文。<a id="a-Or"></a>祖佛所明。<a id="a-Os"></a>经论共立。<a id="a-Ot"></a>第八本识。<a id="a-Ou"></a>真如一心。<a id="a-Ov"></a>广大无边。<a id="a-Ow"></a>体性微细。<a id="a-Ox"></a>显心原而无外。<a id="a-Oy"></a>包性藏以该通。<a id="a-Oz"></a>擅持种之名。<a id="a-P0"></a>作总报之主。<a id="a-P1"></a>建有情之体。<a id="a-P2"></a>立涅槃之因。<a id="a-P3"></a>居初位而总号赖耶。<a id="a-P4"></a>处极果而唯称无垢。<a id="a-P5"></a>备本后之智地。<a id="a-P6"></a>成自他之利门。<a id="a-P7"></a>随有执无执而立多名。<a id="a-P8"></a>据染缘净缘而作众体。<a id="a-P9"></a>孕一切而如太虚包纳。<a id="a-PA"></a>现万法而似大地发生。<a id="a-PB"></a>则何法不收。<a id="a-PC"></a>无门不入。<a id="a-PD"></a>但以迷一真之解。<a id="a-PE"></a>作第二之观。<a id="a-PF"></a>初因觉明能了之心。<a id="a-PG"></a>发起内外尘劳之相。<a id="a-PH"></a>于一圆湛。<a id="a-PI"></a>析出根尘。<a id="a-PJ"></a>聚内四大为身。<a id="a-PK"></a>分外四大为境。<a id="a-PL"></a>内以识情为垢。<a id="a-PM"></a>外因想相成尘。<a id="a-PN"></a>无念而境贯一如。<a id="a-PO"></a>有想而真成万别。<a id="a-PP"></a>若能心融法界。<a id="a-PQ"></a>境豁真空。<a id="a-PR"></a>幻翳全消。<a id="a-PS"></a>一道明现。<a id="a-PT"></a>可谓裂迷途之致网。<a id="a-PU"></a>抽觉户之重关。<a id="a-PV"></a>惛梦醒而大觉常明。<a id="a-PW"></a>狂性歇而本头自现。</p>
 </body>
</html>