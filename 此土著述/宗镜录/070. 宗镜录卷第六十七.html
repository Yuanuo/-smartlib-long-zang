<!doctype html>
<html id="z3IBXE31ev" data-ver="1859">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第六十七</h1>
  <p id="a2">夫虽说我相起尽根由。<a id="a-3"></a>皆是外道凡夫粗重情执。<a id="a-4"></a>如何是内教修行之人。<a id="a-5"></a>微细法我之见。</p>
  <p id="a6">答。<a id="a-7"></a>法执难亡。<a id="a-8"></a>更是微细。<a id="a-9"></a>以法执为本。<a id="a-A"></a>人执为末。<a id="a-B"></a>所以法爱不尽。<a id="a-C"></a>皆为顶堕之人。<a id="a-D"></a>圆证涅槃。<a id="a-E"></a>犹是我见之者。<a id="a-F"></a>如圆觉经中。<a id="a-G"></a>净诸业障菩萨白佛言。<a id="a-H"></a>大悲世尊。<a id="a-I"></a>为我等辈。<a id="a-J"></a>广说如是不思议事。<a id="a-K"></a>一切如来因地行相。<a id="a-L"></a>令诸大众。<a id="a-M"></a>得未曾有。<a id="a-N"></a>睹见调御。<a id="a-O"></a>历恒沙劫。<a id="a-P"></a>勤苦境界。<a id="a-Q"></a>一切功用。<a id="a-R"></a>犹如一念。<a id="a-S"></a>我等菩萨。<a id="a-T"></a>深自庆慰。<a id="a-U"></a>世尊。<a id="a-V"></a>若此觉心。<a id="a-W"></a>本恒清净。<a id="a-X"></a>因何染污使诸众生。<a id="a-Y"></a>迷闷不入。<a id="a-Z"></a>乃至佛言。<a id="a-a"></a>善男子。<a id="a-b"></a>一切众生。<a id="a-c"></a>从无始来。<a id="a-d"></a>妄想执有我人众生。<a id="a-e"></a>及与寿命。<a id="a-f"></a>认四颠倒。<a id="a-g"></a>为实我体。<a id="a-h"></a>由此便生憎爱二境。<a id="a-i"></a>于虚妄体。<a id="a-j"></a>重执虚妄。<a id="a-k"></a>二妄相依。<a id="a-l"></a>生妄业道。<a id="a-m"></a>有妄业故。<a id="a-n"></a>妄见流转。<a id="a-o"></a>厌流转者。<a id="a-p"></a>妄见涅槃。<a id="a-q"></a>由此不能入清净觉。<a id="a-r"></a>非觉违拒。<a id="a-s"></a>诸能入者。<a id="a-t"></a>有诸能入。<a id="a-u"></a>非觉入故。<a id="a-v"></a>是故动念。<a id="a-w"></a>及与息念。<a id="a-x"></a>皆归迷闷。<a id="a-y"></a>何以故。<a id="a-z"></a>由有无始。<a id="a-10"></a>本起无明。<a id="a-11"></a>为己主宰。<a id="a-12"></a>一切众生。<a id="a-13"></a>生无慧目。<a id="a-14"></a>身心等性。<a id="a-15"></a>皆是无明。<a id="a-16"></a>譬如有人。<a id="a-17"></a>不自断命。<a id="a-18"></a>是故当知。<a id="a-19"></a>有爱我者。<a id="a-1A"></a>我与随顺。<a id="a-1B"></a>非随顺者。<a id="a-1C"></a>便生憎怨。<a id="a-1D"></a>为憎爱心养无明故。<a id="a-1E"></a>相续求道。<a id="a-1F"></a>皆不成就。<a id="a-1G"></a>善男子。<a id="a-1H"></a>云何我相。<a id="a-1I"></a>谓诸众生心所证者。<a id="a-1J"></a>善男子。<a id="a-1K"></a>譬如有人百骸调适。<a id="a-1L"></a>忽忘我身。<a id="a-1M"></a>四支弦缓。<a id="a-1N"></a>摄养乖方。<a id="a-1O"></a>微加针艾。<a id="a-1P"></a>则知有我。<a id="a-1Q"></a>是故证取。<a id="a-1R"></a>方现我体。<a id="a-1S"></a>善男子。<a id="a-1T"></a>其心乃至证于如来。<a id="a-1U"></a>毕竟了知清净涅槃。<a id="a-1V"></a>皆是我相。<a id="a-1W"></a>善男子。<a id="a-1X"></a>云何人相。<a id="a-1Y"></a>谓诸众生心悟证者。<a id="a-1Z"></a>善男子。<a id="a-1a"></a>悟有我者。<a id="a-1b"></a>不复认我。<a id="a-1c"></a>所悟非我。<a id="a-1d"></a>悟亦如是。<a id="a-1e"></a>悟已超过一切证者。<a id="a-1f"></a>悉为人相。<a id="a-1g"></a>善男子。<a id="a-1h"></a>其心乃至圆悟涅槃。<a id="a-1i"></a>俱是我者。<a id="a-1j"></a>心存少悟。<a id="a-1k"></a>备殚证理。<a id="a-1l"></a>皆名人相。<a id="a-1m"></a>善男子。<a id="a-1n"></a>云何众生相。<a id="a-1o"></a>谓诸众生心自证悟所不及者。<a id="a-1p"></a>善男子。<a id="a-1q"></a>譬如有人作如是言。<a id="a-1r"></a>我是众生。<a id="a-1s"></a>则知彼人说众生者。<a id="a-1t"></a>非我非彼。<a id="a-1u"></a>云何非我。<a id="a-1v"></a>我是众生。<a id="a-1w"></a>则非是我。<a id="a-1x"></a>云何非彼。<a id="a-1y"></a>我是众生。<a id="a-1z"></a>非彼我故。<a id="a-20"></a>善男子。<a id="a-21"></a>但诸众生。<a id="a-22"></a>了证了悟。<a id="a-23"></a>皆为我人。<a id="a-24"></a>而我人相所不及者。<a id="a-25"></a>存有所了。<a id="a-26"></a>名众生相。<a id="a-27"></a>善男子。<a id="a-28"></a>云何寿者相。<a id="a-29"></a>谓诸众生心照清净。<a id="a-2A"></a>觉所了者。<a id="a-2B"></a>一切业智。<a id="a-2C"></a>所不自见。<a id="a-2D"></a>犹如命根。<a id="a-2E"></a>善男子。<a id="a-2F"></a>若心照见一切觉者。<a id="a-2G"></a>皆为尘垢。<a id="a-2H"></a>觉所觉者。<a id="a-2I"></a>不离尘故。<a id="a-2J"></a>如汤消冰。<a id="a-2K"></a>无有别冰。<a id="a-2L"></a>知冰消者。<a id="a-2M"></a>存我觉我。<a id="a-2N"></a>亦复如是。<a id="a-2O"></a>善男子。<a id="a-2P"></a>末世众生。<a id="a-2Q"></a>不了四相。<a id="a-2R"></a>虽经多劫。<a id="a-2S"></a>勤苦修道。<a id="a-2T"></a>但名有为。<a id="a-2U"></a>终不能成一切圣果。<a id="a-2V"></a>此我法二执。<a id="a-2W"></a>经论偏治。<a id="a-2X"></a>助业润生。<a id="a-2Y"></a>顺情发爱。<a id="a-2Z"></a>于六七识上。<a id="a-2a"></a>妄起端由。<a id="a-2b"></a>向根尘法中强为主宰。<a id="a-2c"></a>固异生之疆界。<a id="a-2d"></a>为烦恼之导师。<a id="a-2e"></a>立生死之根原。<a id="a-2f"></a>作众苦之基址。<a id="a-2g"></a>坏正法之宝藏。<a id="a-2h"></a>违成佛之妙宗。<a id="a-2i"></a>塞涅槃之要津。<a id="a-2j"></a>盲般若之智眼。<a id="a-2k"></a>障菩提之大道。<a id="a-2l"></a>断解脱之正因。<a id="a-2m"></a>背觉合尘。<a id="a-2n"></a>无先于此。<a id="a-2o"></a>如上广引。<a id="a-2p"></a>破斥分明。<a id="a-2q"></a>愿断疑根。<a id="a-2r"></a>顿消冰执。<a id="a-2s"></a>则正修有路。<a id="a-2t"></a>功不唐捐。<a id="a-2u"></a>一念证真。<a id="a-2v"></a>全成觉道。</p>
  <p id="a2w">问。<a id="a-2x"></a>不了唯识之徒。<a id="a-2y"></a>妄执我法。<a id="a-2z"></a>圣教之内。<a id="a-30"></a>云何复言。<a id="a-31"></a>有我法等。</p>
  <p id="a32">答。<a id="a-33"></a>对机假设。<a id="a-34"></a>非同情执。<a id="a-35"></a>假有二种。<a id="a-36"></a>一者无体随情假。<a id="a-37"></a>多分世间外道所执。<a id="a-38"></a>虽无如彼所执我法。<a id="a-39"></a>随执心缘。<a id="a-3A"></a>亦名我法。<a id="a-3B"></a>故说为假。<a id="a-3C"></a>二者有体施设假。<a id="a-3D"></a>圣教所说。<a id="a-3E"></a>虽有法体。<a id="a-3F"></a>而非我法。<a id="a-3G"></a>本体无名强名我法。<a id="a-3H"></a>不称法体。<a id="a-3I"></a>随缘施设。<a id="a-3J"></a>故说为假。<a id="a-3K"></a>又凡圣通论。<a id="a-3L"></a>我有六种。<a id="a-3M"></a>一执我。<a id="a-3N"></a>谓分别俱生。<a id="a-3O"></a>在于凡位。<a id="a-3P"></a>二慢我。<a id="a-3Q"></a>谓但俱生。<a id="a-3R"></a>在有学位。<a id="a-3S"></a>三习气我。<a id="a-3T"></a>谓二我余习。<a id="a-3U"></a>在无学位。<a id="a-3V"></a>四随世流布我。<a id="a-3W"></a>谓诸佛等。<a id="a-3X"></a>随世假称。<a id="a-3Y"></a>五自在我。<a id="a-3Z"></a>谓八自在等。<a id="a-3a"></a>如来后得智为性。<a id="a-3b"></a>六真我。<a id="a-3c"></a>谓真如常乐我净等。<a id="a-3d"></a>以真如为性。<a id="a-3e"></a>圆中称我。<a id="a-3f"></a>通后三种。</p>
  <p id="a3g">问。<a id="a-3h"></a>云何是无二我义。</p>
  <p id="a3i">答。<a id="a-3j"></a>人我见。<a id="a-3k"></a>如六阴七情。<a id="a-3l"></a>毕竟无体。<a id="a-3m"></a>法我见。<a id="a-3n"></a>犹干城焰水。<a id="a-3o"></a>彻底唯空。<a id="a-3p"></a>如经论明二无我者。<a id="a-3q"></a>一人无我者。<a id="a-3r"></a>梵云补特伽罗。<a id="a-3s"></a>唐言数取趣。<a id="a-3t"></a>谓诸有情起惑造业。<a id="a-3u"></a>即为能取。<a id="a-3v"></a>当来五趣。<a id="a-3w"></a>名之为趣。<a id="a-3x"></a>虽复数数起惑造业。<a id="a-3y"></a>五趣轮回。<a id="a-3z"></a>都无主宰实自在用。<a id="a-40"></a>故名无我。<a id="a-41"></a>二法无我者。<a id="a-42"></a>谓诸法体。<a id="a-43"></a>虽复任持轨生物解。<a id="a-44"></a>亦无胜性实自在用。<a id="a-45"></a>故言无我。</p>
  <p id="a46">问。<a id="a-47"></a>执有我见。<a id="a-48"></a>虽顺所缘。<a id="a-49"></a>是颠倒体。<a id="a-4A"></a>无我之心。<a id="a-4B"></a>成何胜善。</p>
  <p id="a4C">答。<a id="a-4D"></a>了二无我理。<a id="a-4E"></a>证会真如。<a id="a-4F"></a>则成佛之正宗。<a id="a-4G"></a>超凡之妙轨。<a id="a-4H"></a>若论法利。<a id="a-4I"></a>功德难量。<a id="a-4J"></a>古德云。<a id="a-4K"></a>无我之心。<a id="a-4L"></a>虽不称境。<a id="a-4M"></a>违于缘故。<a id="a-4N"></a>名非颠倒。<a id="a-4O"></a>如缘真如。<a id="a-4P"></a>作有如解。<a id="a-4Q"></a>即是法执。<a id="a-4R"></a>若作无解。<a id="a-4S"></a>虽不称如。<a id="a-4T"></a>仍因成圣。<a id="a-4U"></a>释曰。<a id="a-4V"></a>若作如解。<a id="a-4W"></a>即是法执者。<a id="a-4X"></a>若起能解之心。<a id="a-4Y"></a>即立所证之理。<a id="a-4Z"></a>所境既立。<a id="a-4a"></a>迷现量心。<a id="a-4b"></a>知解才生。<a id="a-4c"></a>便成比量。<a id="a-4d"></a>皆为法执。<a id="a-4e"></a>失唯识宗。<a id="a-4f"></a>所以华严经云。<a id="a-4g"></a>智外无如。<a id="a-4h"></a>为智所入。<a id="a-4i"></a>如外无智。<a id="a-4j"></a>能证于如。<a id="a-4k"></a>则心境如如。<a id="a-4l"></a>一道清净。<a id="a-4m"></a>广百门论云。<a id="a-4n"></a>识能发生诸烦恼。<a id="a-4o"></a>业能牵后有。<a id="a-4p"></a>如是识心。<a id="a-4q"></a>缘色等起。<a id="a-4r"></a>无所缘境。<a id="a-4s"></a>识必不生。<a id="a-4t"></a>若能正观。<a id="a-4u"></a>境为无我。<a id="a-4v"></a>所缘无故。<a id="a-4w"></a>能缘亦无。<a id="a-4x"></a>能所既亡。<a id="a-4y"></a>众苦随灭。<a id="a-4z"></a>证寂无影清净涅槃。<a id="a-50"></a>至此位时。<a id="a-51"></a>名自利满。<a id="a-52"></a>诸有本愿。<a id="a-53"></a>为利益他。<a id="a-54"></a>住此位中。<a id="a-55"></a>化用无尽。<a id="a-56"></a>亦令有识。<a id="a-57"></a>住此涅槃。<a id="a-58"></a>是故欲求自他胜利真方便者。<a id="a-59"></a>应正勤修空无我理。</p>
  <p id="a5A">问。<a id="a-5B"></a>涅槃经。<a id="a-5C"></a>佛说有真我佛性之理。<a id="a-5D"></a>诸菩萨等。<a id="a-5E"></a>皆申忏悔。<a id="a-5F"></a>我等无量劫来。<a id="a-5G"></a>常被无我之所漂流。<a id="a-5H"></a>今广说无我者。<a id="a-5I"></a>莫不违涅槃之教不。</p>
  <p id="a5J">答。<a id="a-5K"></a>今言无我者。<a id="a-5L"></a>谓破凡夫外道迷唯识理。<a id="a-5M"></a>妄执心外实有我法。<a id="a-5N"></a>如外道所执。<a id="a-5O"></a>略有三等。<a id="a-5P"></a>一僧佉等。<a id="a-5Q"></a>执我体常。<a id="a-5R"></a>周遍。<a id="a-5S"></a>量同虚空。<a id="a-5T"></a>随处造业。<a id="a-5U"></a>受苦乐等。<a id="a-5V"></a>二尼干子。<a id="a-5W"></a>执我其体虽常。<a id="a-5X"></a>而量不定。<a id="a-5Y"></a>随身大小。<a id="a-5Z"></a>有卷舒故。<a id="a-5a"></a>三遍出。<a id="a-5b"></a>执我体常。<a id="a-5c"></a>至细。<a id="a-5d"></a>如一极微。<a id="a-5e"></a>潜转身中。<a id="a-5f"></a>作事业故。<a id="a-5g"></a>余九十种所计我等。<a id="a-5h"></a>不异此三故。<a id="a-5i"></a>此等妄执。<a id="a-5j"></a>俱无道理。<a id="a-5k"></a>唯成五见之邪思。<a id="a-5l"></a>岂同四德之真我。<a id="a-5m"></a>如涅槃经云。<a id="a-5n"></a>外道言。<a id="a-5o"></a>如瞿昙说。<a id="a-5p"></a>无我我所。<a id="a-5q"></a>何缘复说常乐我净。<a id="a-5r"></a>佛言。<a id="a-5s"></a>善男子。<a id="a-5t"></a>我亦不说内外六入。<a id="a-5u"></a>及六识意。<a id="a-5v"></a>常乐我净。<a id="a-5w"></a>我乃宣说。<a id="a-5x"></a>灭内外入。<a id="a-5y"></a>所生六识。<a id="a-5z"></a>名之为常。<a id="a-60"></a>以常故。<a id="a-61"></a>名之为我。<a id="a-62"></a>有常我故。<a id="a-63"></a>名之为乐。<a id="a-64"></a>常我乐故。<a id="a-65"></a>名之为净。<a id="a-66"></a>夫真我者。<a id="a-67"></a>是佛性义。<a id="a-68"></a>常恒不变。<a id="a-69"></a>非生因之所生。<a id="a-6A"></a>具足圆成。<a id="a-6B"></a>唯了因之所了。<a id="a-6C"></a>又如经云。<a id="a-6D"></a>尔时世尊。<a id="a-6E"></a>赞诸比丘。<a id="a-6F"></a>善哉善哉。<a id="a-6G"></a>汝等善能修无我想。<a id="a-6H"></a>时诸比丘。<a id="a-6I"></a>即白佛言。<a id="a-6J"></a>世尊。<a id="a-6K"></a>我等不但修无我想。<a id="a-6L"></a>亦更修习其余诸想。<a id="a-6M"></a>所谓苦想。<a id="a-6N"></a>无常。<a id="a-6O"></a>无我想。<a id="a-6P"></a>世尊。<a id="a-6Q"></a>譬如人醉。<a id="a-6R"></a>其心愐眩。<a id="a-6S"></a>见诸山河。<a id="a-6T"></a>石壁草木。<a id="a-6U"></a>宫殿屋舍。<a id="a-6V"></a>日月星辰。<a id="a-6W"></a>皆悉回转。<a id="a-6X"></a>世尊。<a id="a-6Y"></a>若有不修苦无常想。<a id="a-6Z"></a>无我等想。<a id="a-6a"></a>如是之人。<a id="a-6b"></a>不名为圣。<a id="a-6c"></a>多诸放逸。<a id="a-6d"></a>流转生死。<a id="a-6e"></a>世尊。<a id="a-6f"></a>以是因缘。<a id="a-6g"></a>我等善修如是诸想。<a id="a-6h"></a>尔时佛告诸比丘言。<a id="a-6i"></a>谛听谛听。<a id="a-6j"></a>汝向所引醉人喻者。<a id="a-6k"></a>但知文字。<a id="a-6l"></a>未达其义。<a id="a-6m"></a>何等为义。<a id="a-6n"></a>如彼醉人。<a id="a-6o"></a>见上日月。<a id="a-6p"></a>实非回转。<a id="a-6q"></a>生回转想。<a id="a-6r"></a>众生亦尔。<a id="a-6s"></a>为诸烦恼无明所覆。<a id="a-6t"></a>生颠倒心。<a id="a-6u"></a>我计无我。<a id="a-6v"></a>常计无常。<a id="a-6w"></a>净计不净。<a id="a-6x"></a>乐计为苦。<a id="a-6y"></a>以为烦恼之所覆故。<a id="a-6z"></a>虽生此想。<a id="a-70"></a>不达其义。<a id="a-71"></a>如彼醉人。<a id="a-72"></a>于非转处。<a id="a-73"></a>而生转想。<a id="a-74"></a>我者。<a id="a-75"></a>即是佛义。<a id="a-76"></a>常者。<a id="a-77"></a>是法身义。<a id="a-78"></a>乐者。<a id="a-79"></a>是涅槃义。<a id="a-7A"></a>净者。<a id="a-7B"></a>是法义。<a id="a-7C"></a>汝等比丘。<a id="a-7D"></a>云何而言有我想者。<a id="a-7E"></a>憍慢贡高。<a id="a-7F"></a>流转生死。<a id="a-7G"></a>汝等若言。<a id="a-7H"></a>我亦修集无常苦无我等想。<a id="a-7I"></a>是三种修。<a id="a-7J"></a>无有实义。<a id="a-7K"></a>我今当说胜三修法。<a id="a-7L"></a>苦者计乐。<a id="a-7M"></a>乐者计苦。<a id="a-7N"></a>是颠倒法。<a id="a-7O"></a>无常计常。<a id="a-7P"></a>常计无常。<a id="a-7Q"></a>是颠倒法。<a id="a-7R"></a>无我计我。<a id="a-7S"></a>我计无我。<a id="a-7T"></a>是颠倒法。<a id="a-7U"></a>不净计净。<a id="a-7V"></a>净计不净。<a id="a-7W"></a>是颠倒法。<a id="a-7X"></a>有如是等四颠倒法。<a id="a-7Y"></a>是人不知正修诸法。<a id="a-7Z"></a>汝诸比丘。<a id="a-7a"></a>于苦法中。<a id="a-7b"></a>生于乐想。<a id="a-7c"></a>于无常中。<a id="a-7d"></a>生于常想。<a id="a-7e"></a>于无我中。<a id="a-7f"></a>生于我想。<a id="a-7g"></a>于不净中。<a id="a-7h"></a>生于净想。<a id="a-7i"></a>世间亦有常乐我净。<a id="a-7j"></a>出世亦有常乐我净。<a id="a-7k"></a>世间法者。<a id="a-7l"></a>有字无义。<a id="a-7m"></a>出世间者。<a id="a-7n"></a>有字有义。<a id="a-7o"></a>何以故。<a id="a-7p"></a>世间之法。<a id="a-7q"></a>有四颠倒。<a id="a-7r"></a>故不知义。<a id="a-7s"></a>所以者何。<a id="a-7t"></a>有想倒。<a id="a-7u"></a>心倒。<a id="a-7v"></a>见倒。<a id="a-7w"></a>以三倒故。<a id="a-7x"></a>世间之人。<a id="a-7y"></a>乐中见苦。<a id="a-7z"></a>常见无常。<a id="a-80"></a>我见无我。<a id="a-81"></a>净见不净。<a id="a-82"></a>是名颠倒。<a id="a-83"></a>以颠倒故。<a id="a-84"></a>世间知字而不知义。<a id="a-85"></a>何等为义。<a id="a-86"></a>无我者。<a id="a-87"></a>名为生死。<a id="a-88"></a>我者。<a id="a-89"></a>名为如来。<a id="a-8A"></a>无常者。<a id="a-8B"></a>声闻缘觉。<a id="a-8C"></a>常者。<a id="a-8D"></a>如来法身。<a id="a-8E"></a>苦者。<a id="a-8F"></a>一切外道。<a id="a-8G"></a>乐者。<a id="a-8H"></a>即是涅槃。<a id="a-8I"></a>不净者。<a id="a-8J"></a>即有为法。<a id="a-8K"></a>净者。<a id="a-8L"></a>诸佛菩萨所有正法。<a id="a-8M"></a>是名不颠倒。<a id="a-8N"></a>以不倒故。<a id="a-8O"></a>知字知义。<a id="a-8P"></a>若欲远离四颠倒者。<a id="a-8Q"></a>应知如是常乐我净。<a id="a-8R"></a>释曰。<a id="a-8S"></a>夫迷四真实起八颠倒者。<a id="a-8T"></a>无非人法二我之见。<a id="a-8U"></a>为生死之枢穴。<a id="a-8V"></a>作烦恼之基坰。<a id="a-8W"></a>成九结之樊笼。<a id="a-8X"></a>开十使之业道。<a id="a-8Y"></a>二乘虽断人我。<a id="a-8Z"></a>常被无我之所漂流。<a id="a-8a"></a>外道谬认识神。<a id="a-8b"></a>恒为妄我所之轮转。<a id="a-8c"></a>所以上云。<a id="a-8d"></a>无我者。<a id="a-8e"></a>名为生死者。<a id="a-8f"></a>以昧一真我之门。<a id="a-8g"></a>无大自在之力。<a id="a-8h"></a>我者名为如来者。<a id="a-8i"></a>达佛性之妙理。<a id="a-8j"></a>承如实之道来。<a id="a-8k"></a>无常者声闻缘觉者。<a id="a-8l"></a>修生灭之妄因。<a id="a-8m"></a>证灰断之小果。<a id="a-8n"></a>常者如来法身者。<a id="a-8o"></a>入不动之真宗。<a id="a-8p"></a>契圆常之妙体。<a id="a-8q"></a>苦者一切外道者。<a id="a-8r"></a>运无益之苦行。<a id="a-8s"></a>堕生灭之邪轮。<a id="a-8t"></a>乐者即是涅槃者。<a id="a-8u"></a>断二死之妄原。<a id="a-8v"></a>入四德之秘藏。<a id="a-8w"></a>不净者即有为法者。<a id="a-8x"></a>积杂染之情尘。<a id="a-8y"></a>成梦幻之虚事。<a id="a-8z"></a>净者诸佛菩萨所有正法者。<a id="a-90"></a>乃究竟之圆诠。<a id="a-91"></a>履无为之至道。<a id="a-92"></a>是以外道执有我见。<a id="a-93"></a>如蒸砂作饭。<a id="a-94"></a>认妄为真。<a id="a-95"></a>二乘证无我门。<a id="a-96"></a>似捉石为珠。<a id="a-97"></a>以常为断。<a id="a-98"></a>俱不达无我之中。<a id="a-99"></a>而有真我。<a id="a-9A"></a>又常乐我净者。<a id="a-9B"></a>但是一法。<a id="a-9C"></a>以心性不变异故常。<a id="a-9D"></a>常故乐。<a id="a-9E"></a>乐故我。<a id="a-9F"></a>我故净。<a id="a-9G"></a>以不了心性常住故。<a id="a-9H"></a>心外别求妄有所作。<a id="a-9I"></a>作故无常。<a id="a-9J"></a>无常故无乐。<a id="a-9K"></a>无乐故无我。<a id="a-9L"></a>无我故无净。<a id="a-9M"></a>何者。<a id="a-9N"></a>以无常迁变。<a id="a-9O"></a>纯受其苦。<a id="a-9P"></a>宁有乐乎。<a id="a-9Q"></a>既不得乐。<a id="a-9R"></a>恒俱系缚。<a id="a-9S"></a>不得自在。<a id="a-9T"></a>岂成我乎。<a id="a-9U"></a>既不见真我佛性。<a id="a-9V"></a>长随染缘。<a id="a-9W"></a>岂得净耶。<a id="a-9X"></a>如上剖析。<a id="a-9Y"></a>皆属一期教门。<a id="a-9Z"></a>不可于此定执有无。<a id="a-9a"></a>迷于方便。<a id="a-9b"></a>如广百论云。<a id="a-9c"></a>为止邪见。<a id="a-9d"></a>拨无涅槃故。<a id="a-9e"></a>说真有常乐我净。<a id="a-9f"></a>此方便言。<a id="a-9g"></a>不应定执。<a id="a-9h"></a>既不执有。<a id="a-9i"></a>亦不拨无。<a id="a-9j"></a>如是乃名正智解脱。</p>
  <p id="a9k">问。<a id="a-9l"></a>外尘无体。<a id="a-9m"></a>唯识理成。<a id="a-9n"></a>正教昭然。<a id="a-9o"></a>妙旨非谬。<a id="a-9p"></a>今凡夫所执。<a id="a-9q"></a>多徇妄情。<a id="a-9r"></a>以见闻之心。<a id="a-9s"></a>熏习之力。<a id="a-9t"></a>多执现见之境。<a id="a-9u"></a>难断纤疑。<a id="a-9v"></a>前虽广明。<a id="a-9w"></a>犹虑未信。<a id="a-9x"></a>更希再示。<a id="a-9y"></a>以破执情。</p>
  <p id="a9z">答。<a id="a-A0"></a>法性无量。<a id="a-A1"></a>得之者有边。<a id="a-A2"></a>真如相空。<a id="a-A3"></a>执之者形碍。<a id="a-A4"></a>如还原观云。<a id="a-A5"></a>真空滞于心首。<a id="a-A6"></a>恒为缘虑之场。<a id="a-A7"></a>实际居在目前。<a id="a-A8"></a>翻为名相之境。<a id="a-A9"></a>起信钞云。<a id="a-AA"></a>若是唯心。<a id="a-AB"></a>则不合有境。<a id="a-AC"></a>以心无相。<a id="a-AD"></a>不可见故。<a id="a-AE"></a>既有所见。<a id="a-AF"></a>云何唯心。<a id="a-AG"></a>意云。<a id="a-AH"></a>一切法从心起故。<a id="a-AI"></a>所起无体。<a id="a-AJ"></a>即是一心。<a id="a-AK"></a>何用说见与不见。<a id="a-AL"></a>根本是心故。<a id="a-AM"></a>又云。<a id="a-AN"></a>境本非善。<a id="a-AO"></a>但以顺己之情。<a id="a-AP"></a>便名为善。<a id="a-AQ"></a>境本非恶。<a id="a-AR"></a>但以违己之情。<a id="a-AS"></a>便名为恶。<a id="a-AT"></a>故知妍丑随情。<a id="a-AU"></a>境无定体。<a id="a-AV"></a>既无自体。<a id="a-AW"></a>曷有境乎。<a id="a-AX"></a>唯心之门。<a id="a-AY"></a>从兹明矣。<a id="a-AZ"></a>故知佛为信者说。<a id="a-Aa"></a>不为疑者施。<a id="a-Ab"></a>垢重障深。<a id="a-Ac"></a>自生疑谤。<a id="a-Ad"></a>遮轻根利。<a id="a-Ae"></a>顿入玄微。<a id="a-Af"></a>广百论云。<a id="a-Ag"></a>一切所见。<a id="a-Ah"></a>皆识所为。<a id="a-Ai"></a>离识无有一法是实。<a id="a-Aj"></a>为无始来数习诸见。<a id="a-Ak"></a>随所习见。<a id="a-Al"></a>随所遇缘。<a id="a-Am"></a>随自种子成熟。<a id="a-An"></a>若差别变似种种法相而生。<a id="a-Ao"></a>犹如梦中所见事等。<a id="a-Ap"></a>皆虚妄现。<a id="a-Aq"></a>都无一实。<a id="a-Ar"></a>一切皆是识心所为。</p>
  <p id="aAs">难。<a id="a-At"></a>若尔。<a id="a-Au"></a>大乘应如梦哑。<a id="a-Av"></a>拨一切法。<a id="a-Aw"></a>皆悉是虚。<a id="a-Ax"></a>不能辩说一切世间出世间法。<a id="a-Ay"></a>自性差别。<a id="a-Az"></a>是大苦哉。<a id="a-B0"></a>我等不能随喜如是大乘所立虚假法义。<a id="a-B1"></a>以一切法。<a id="a-B2"></a>皆可现见。<a id="a-B3"></a>不可拨无现见法故。</p>
  <p id="aB4">答。<a id="a-B5"></a>奇哉可愍。<a id="a-B6"></a>薄福愚人。<a id="a-B7"></a>不能信解大乘法义。<a id="a-B8"></a>若有能见。<a id="a-B9"></a>可见所见。<a id="a-BA"></a>能见既无。<a id="a-BB"></a>谁见所见。<a id="a-BC"></a>以诸能见。<a id="a-BD"></a>不能自审知自有体。<a id="a-BE"></a>亦不审他。<a id="a-BF"></a>于审察时。<a id="a-BG"></a>能见所见皆无所有。<a id="a-BH"></a>是故不应执现见法。<a id="a-BI"></a>决定有体。<a id="a-BJ"></a>以回心时。<a id="a-BK"></a>诸所缘境。<a id="a-BL"></a>皆虚假故。<a id="a-BM"></a>所以者何。<a id="a-BN"></a>起忆念时。<a id="a-BO"></a>实无见等种种境界。<a id="a-BP"></a>但随因缘。<a id="a-BQ"></a>自心变似见等种种境相而生。<a id="a-BR"></a>以所忆念。<a id="a-BS"></a>非真实故。<a id="a-BT"></a>唯有虚假忆念名生。<a id="a-BU"></a>如曾更诸法体相回心追忆。<a id="a-BV"></a>故名为念。<a id="a-BW"></a>当忆念时。<a id="a-BX"></a>曾所更境。<a id="a-BY"></a>皆无有故。<a id="a-BZ"></a>能念亦无。<a id="a-Ba"></a>而名念者。<a id="a-Bb"></a>随顺惯习颠倒诸见。<a id="a-Bc"></a>假名施设。<a id="a-Bd"></a>由此念故。<a id="a-Be"></a>世间有情。<a id="a-Bf"></a>妄起种种分别诤论。<a id="a-Bg"></a>竞执诸法自性差别。<a id="a-Bh"></a>没恶见泥。<a id="a-Bi"></a>不能自出。<a id="a-Bj"></a>若无所见。<a id="a-Bk"></a>亦无所闻。<a id="a-Bl"></a>是则一切都无所有。<a id="a-Bm"></a>云何今时。<a id="a-Bn"></a>编石为筏。</p>
  <p id="aBo">唯识论问云。<a id="a-Bp"></a>依信说有四种。<a id="a-Bq"></a>一现见。<a id="a-Br"></a>二比知。<a id="a-Bs"></a>三譬喻。<a id="a-Bt"></a>四阿含。<a id="a-Bu"></a>此诸信中。<a id="a-Bv"></a>现信最胜。<a id="a-Bw"></a>若无外境。<a id="a-Bx"></a>云何世人言我现见此青等物。</p>
  <p id="aBy">偈答。<a id="a-Bz"></a>现见如梦中。<a id="a-C0"></a>见所见不俱。<a id="a-C1"></a>见时不分别。<a id="a-C2"></a>云何言现见。<a id="a-C3"></a>诸凡夫人。<a id="a-C4"></a>烦恼梦中有所见事。<a id="a-C5"></a>皆如梦中。<a id="a-C6"></a>如现见色。<a id="a-C7"></a>不知色义。<a id="a-C8"></a>以后时意识分别。<a id="a-C9"></a>然后了知。<a id="a-CA"></a>意识分别时。<a id="a-CB"></a>无眼等识。<a id="a-CC"></a>先灭故。<a id="a-CD"></a>以一切法。<a id="a-CE"></a>念念不住故。<a id="a-CF"></a>以见色时无彼意识。<a id="a-CG"></a>意识起时无彼眼识。</p>
  <p id="aCH">入大乘论问云。<a id="a-CI"></a>诸法体相。<a id="a-CJ"></a>世间现见。<a id="a-CK"></a>云何无耶。</p>
  <p id="aCL">答。<a id="a-CM"></a>凡愚妄见。<a id="a-CN"></a>此非可信。<a id="a-CO"></a>生灭之法。<a id="a-CP"></a>皆悉是空。<a id="a-CQ"></a>生灭轮转。<a id="a-CR"></a>无暂停时。<a id="a-CS"></a>相似相续。<a id="a-CT"></a>故妄见有实。<a id="a-CU"></a>犹如灯焰念念生灭。<a id="a-CV"></a>凡夫愚人。<a id="a-CW"></a>谓为一焰。</p>
  <p id="aCX">中观论问。<a id="a-CY"></a>汝虽种种门。<a id="a-CZ"></a>破去去者。<a id="a-Ca"></a>住住者。<a id="a-Cb"></a>而眼见有去住。</p>
  <p id="aCc">答。<a id="a-Cd"></a>肉眼所见不可信。<a id="a-Ce"></a>若实有去去者。<a id="a-Cf"></a>为以一法成。<a id="a-Cg"></a>为以二法成。<a id="a-Ch"></a>二俱有过。<a id="a-Ci"></a>夫肉眼者。<a id="a-Cj"></a>是过去颠倒业因所成。<a id="a-Ck"></a>如牛羊眼。<a id="a-Cl"></a>不辩方隅。<a id="a-Cm"></a>实不可信。<a id="a-Cn"></a>唯佛眼真实。<a id="a-Co"></a>只可从实。<a id="a-Cp"></a>不可凭虚。</p>
  <p id="aCq">又问。<a id="a-Cr"></a>现见众生作业受报。<a id="a-Cs"></a>是事云何。</p>
  <p id="aCt">答。<a id="a-Cu"></a>如化人无有实事。<a id="a-Cv"></a>但可眼见。<a id="a-Cw"></a>又化人口业说法。<a id="a-Cx"></a>身业布施等。<a id="a-Cy"></a>是业虽无实。<a id="a-Cz"></a>而可眼见。<a id="a-D0"></a>如是生死。<a id="a-D1"></a>作者及业。<a id="a-D2"></a>亦应如是。<a id="a-D3"></a>诸业皆空无性。<a id="a-D4"></a>如幻如梦。</p>
  <p id="aD5">又问曰。<a id="a-D6"></a>世间人尽见诸法。<a id="a-D7"></a>是有是无。<a id="a-D8"></a>汝何以独与世间相违。<a id="a-D9"></a>言无所见。</p>
  <p id="aDA">答曰。<a id="a-DB"></a>若人未得道。<a id="a-DC"></a>不见诸法实相。<a id="a-DD"></a>爱见因缘故。<a id="a-DE"></a>种种戏论。<a id="a-DF"></a>见法生时。<a id="a-DG"></a>谓之为常。<a id="a-DH"></a>取相言有。<a id="a-DI"></a>见法灭时。<a id="a-DJ"></a>谓之为断。<a id="a-DK"></a>取相言无。<a id="a-DL"></a>智者见诸法生。<a id="a-DM"></a>即灭无见。<a id="a-DN"></a>见诸法灭。<a id="a-DO"></a>即灭有见。<a id="a-DP"></a>是故于一切法。<a id="a-DQ"></a>虽有所见。<a id="a-DR"></a>皆如幻如梦。<a id="a-DS"></a>乃至无漏道见尚可灭。<a id="a-DT"></a>何况余见。<a id="a-DU"></a>是故若不见安隐法者。<a id="a-DV"></a>则见有无。</p>
  <p id="aDW">大智度论问。<a id="a-DX"></a>若一切诸法空如幻。<a id="a-DY"></a>何以故。<a id="a-DZ"></a>诸法有可见可闻。<a id="a-Da"></a>可嗅可尝。<a id="a-Db"></a>可触可识者。<a id="a-Dc"></a>若无而妄见者。<a id="a-Dd"></a>何不见声闻色。<a id="a-De"></a>若皆一等空无所有。<a id="a-Df"></a>何以有可见不可见者。</p>
  <p id="aDg">答曰。<a id="a-Dh"></a>诸法相虽空。<a id="a-Di"></a>亦有分别可见不可见。<a id="a-Dj"></a>譬如幻化象马。<a id="a-Dk"></a>及种种诸物。<a id="a-Dl"></a>虽知无实。<a id="a-Dm"></a>然色可见。<a id="a-Dn"></a>声可闻。<a id="a-Do"></a>不相错乱。<a id="a-Dp"></a>与六情对故。<a id="a-Dq"></a>诸法亦如是。<a id="a-Dr"></a>虽空而可见可闻。<a id="a-Ds"></a>不相错乱。<a id="a-Dt"></a>详斯论意。<a id="a-Du"></a>是约世间凡情所见。<a id="a-Dv"></a>以眼根对色尘。<a id="a-Dw"></a>及中间眼识三种和合。<a id="a-Dx"></a>得称为见。<a id="a-Dy"></a>此根尘识。<a id="a-Dz"></a>自性俱空。<a id="a-E0"></a>各各不能生见。<a id="a-E1"></a>和合亦不能生见。<a id="a-E2"></a>但虚妄情识。<a id="a-E3"></a>所对见闻不无。<a id="a-E4"></a>故经云。<a id="a-E5"></a>以凡夫见之为世谛。<a id="a-E6"></a>以圣人见之为真谛。<a id="a-E7"></a>所称谛者。<a id="a-E8"></a>审实不虚。<a id="a-E9"></a>故称为谛。<a id="a-EA"></a>世谛不无。<a id="a-EB"></a>执假为谛。<a id="a-EC"></a>真谛非有。<a id="a-ED"></a>证实为谛。</p>
  <p id="aEE">问。<a id="a-EF"></a>一切内外诸法。<a id="a-EG"></a>皆有流类。<a id="a-EH"></a>于诸类中。<a id="a-EI"></a>约有几种差别。<a id="a-EJ"></a>及随类通别等义。</p>
  <p id="aEK">答。<a id="a-EL"></a>古释有五。<a id="a-EM"></a>一异熟类。<a id="a-EN"></a>一通。<a id="a-EO"></a>即一切草木。<a id="a-EP"></a>皆是初青后黄。<a id="a-EQ"></a>岂非异熟。<a id="a-ER"></a>二别。<a id="a-ES"></a>唯善恶二业。<a id="a-ET"></a>感异熟果。<a id="a-EU"></a>二长养类。<a id="a-EV"></a>一通。<a id="a-EW"></a>即是一切皆有长养。<a id="a-EX"></a>二别。<a id="a-EY"></a>唯是饮食睡眠。<a id="a-EZ"></a>梵行等持所益故。<a id="a-Ea"></a>三等流类。<a id="a-Eb"></a>一通。<a id="a-Ec"></a>即一切自类相似。<a id="a-Ed"></a>皆是等流。<a id="a-Ee"></a>二别。<a id="a-Ef"></a>唯同类因之所生。<a id="a-Eg"></a>四实事类。<a id="a-Eh"></a>一通。<a id="a-Ei"></a>即一切有体诸法。<a id="a-Ej"></a>二别。<a id="a-Ek"></a>唯是无为。<a id="a-El"></a>简有为非是实事故。<a id="a-Em"></a>五。<a id="a-En"></a>刹那类。<a id="a-Eo"></a>一通。<a id="a-Ep"></a>即一切有生灭法。<a id="a-Eq"></a>二别。<a id="a-Er"></a>唯是见道初一刹那也。</p>
  <p id="aEs">问。<a id="a-Et"></a>有情所住。<a id="a-Eu"></a>遍三界中。<a id="a-Ev"></a>云何维摩经云。<a id="a-Ew"></a>七识处为种。</p>
  <p id="aEx">答。<a id="a-Ey"></a>有情通凡至圣。<a id="a-Ez"></a>有六十二有情身。<a id="a-F0"></a>约依处有四十二居止。<a id="a-F1"></a>若通门由业系故。<a id="a-F2"></a>乐与不乐。<a id="a-F3"></a>并立居止。<a id="a-F4"></a>下在七识心住之例。<a id="a-F5"></a>为识心唯乐于七处住故。<a id="a-F6"></a>四十二居止者。<a id="a-F7"></a>八地狱。<a id="a-F8"></a>傍生。<a id="a-F9"></a>饿鬼。<a id="a-FA"></a>四洲。<a id="a-FB"></a>六欲天。<a id="a-FC"></a>色界十八无色有四。<a id="a-FD"></a>都成四十二居止。<a id="a-FE"></a>七识处者。<a id="a-FF"></a>一种种身种种想。<a id="a-FG"></a>种种身者。<a id="a-FH"></a>欲界人天。<a id="a-FI"></a>有尊卑上下也。<a id="a-FJ"></a>种种想者。<a id="a-FK"></a>有苦乐舍三受想。<a id="a-FL"></a>二种种身一想。<a id="a-FM"></a>种种身者。<a id="a-FN"></a>初禅梵王为尊。<a id="a-FO"></a>梵众为卑。<a id="a-FP"></a>故有种种身。<a id="a-FQ"></a>一想者。<a id="a-FR"></a>有一戒取想也。<a id="a-FS"></a>梵王自谓我能生诸梵。<a id="a-FT"></a>诸梵谓已从梵王生。<a id="a-FU"></a>非因计因。<a id="a-FV"></a>是戒取。<a id="a-FW"></a>三一身种种想。<a id="a-FX"></a>一身者。<a id="a-FY"></a>二禅地上。<a id="a-FZ"></a>无尊卑上下也。<a id="a-Fa"></a>种种想者。<a id="a-Fb"></a>有喜乐想也。<a id="a-Fc"></a>四一身一想。<a id="a-Fd"></a>一身者。<a id="a-Fe"></a>三禅无尊卑上下也。<a id="a-Ff"></a>一想者。<a id="a-Fg"></a>唯一乐想也。<a id="a-Fh"></a>空识已上无身。<a id="a-Fi"></a>唯有一想。<a id="a-Fj"></a>五空处。<a id="a-Fk"></a>唯一空想。<a id="a-Fl"></a>六识处。<a id="a-Fm"></a>唯一识想。<a id="a-Fn"></a>七无所有处。<a id="a-Fo"></a>唯一慧想。<a id="a-Fp"></a>此上七识处。<a id="a-Fq"></a>对治众生计识为我。<a id="a-Fr"></a>乐住七处。<a id="a-Fs"></a>以有漏五阴为体。<a id="a-Ft"></a>第四禅有无想定。<a id="a-Fu"></a>非想地中有灭尽定。<a id="a-Fv"></a>三涂之中能受诸苦。<a id="a-Fw"></a>识不乐住。<a id="a-Fx"></a>故不说也。<a id="a-Fy"></a>又第四禅。<a id="a-Fz"></a>及非想地。<a id="a-G0"></a>虽复灭识。<a id="a-G1"></a>不灭。<a id="a-G2"></a>假名众生居。<a id="a-G3"></a>所以不立。<a id="a-G4"></a>三恶趣中。<a id="a-G5"></a>为苦所逼。<a id="a-G6"></a>众生不乐居。<a id="a-G7"></a>所以不立。</p>
  <p id="aG8">问。<a id="a-G9"></a>破外境空。<a id="a-GA"></a>立唯识有者。<a id="a-GB"></a>境从何而空。<a id="a-GC"></a>识从何而有。</p>
  <p id="aGD">答。<a id="a-GE"></a>境随情起。<a id="a-GF"></a>识逐缘生。<a id="a-GG"></a>情唯遍计之心。<a id="a-GH"></a>缘是依他之性。<a id="a-GI"></a>缘法是有。<a id="a-GJ"></a>依胜义之门。<a id="a-GK"></a>情执本空。<a id="a-GL"></a>归世俗之道。<a id="a-GM"></a>识论云。<a id="a-GN"></a>外境随情而施设故。<a id="a-GO"></a>非有如识。<a id="a-GP"></a>内识必依因缘生。<a id="a-GQ"></a>故非无如境。<a id="a-GR"></a>由此便遮增减二执。<a id="a-GS"></a>境依内识而假立故。<a id="a-GT"></a>唯世俗有。<a id="a-GU"></a>识是假境所依事故。<a id="a-GV"></a>亦胜义有。<a id="a-GW"></a>释云。<a id="a-GX"></a>外境。<a id="a-GY"></a>是遍计所执。<a id="a-GZ"></a>心外实境。<a id="a-Ga"></a>由随妄情施设为假。<a id="a-Gb"></a>体实都无。<a id="a-Gc"></a>非与依他内识相似。<a id="a-Gd"></a>内识。<a id="a-Ge"></a>体是依他故。<a id="a-Gf"></a>必依种子因缘所生。<a id="a-Gg"></a>非体全无。<a id="a-Gh"></a>如遍计境。<a id="a-Gi"></a>彼实我法。<a id="a-Gj"></a>犹如龟毛。<a id="a-Gk"></a>识依他有。<a id="a-Gl"></a>故非彼类。<a id="a-Gm"></a>此中色等相见二分。<a id="a-Gn"></a>内识所变。<a id="a-Go"></a>不离识故。<a id="a-Gp"></a>总名内识。<a id="a-Gq"></a>由此内识。<a id="a-Gr"></a>体性非无。<a id="a-Gs"></a>心外我法。<a id="a-Gt"></a>体性非有。<a id="a-Gu"></a>便遮外计离心之境。<a id="a-Gv"></a>实有增减执。<a id="a-Gw"></a>及遮邪见恶取空者。<a id="a-Gx"></a>拨识亦无妄空减执。<a id="a-Gy"></a>即离空有。<a id="a-Gz"></a>说唯识教。<a id="a-H0"></a>有心外法。<a id="a-H1"></a>轮回生死。<a id="a-H2"></a>觉知一心。<a id="a-H3"></a>生死永弃。<a id="a-H4"></a>可谓无上处中道理。</p>
  <p id="aH5">问。<a id="a-H6"></a>境唯世俗之有。<a id="a-H7"></a>识通胜义之门者。<a id="a-H8"></a>云何为世俗谛。<a id="a-H9"></a>云何说胜义谛。</p>
  <p id="aHA">答。<a id="a-HB"></a>夫一切谛智。<a id="a-HC"></a>皆从无谛而起。<a id="a-HD"></a>无谛者。<a id="a-HE"></a>即绝待真心。<a id="a-HF"></a>非是对有称无。<a id="a-HG"></a>故云绝待。<a id="a-HH"></a>犹如虚空。<a id="a-HI"></a>非对小空而称大空。<a id="a-HJ"></a>从此无谛。<a id="a-HK"></a>立一实谛。<a id="a-HL"></a>此一实之名。<a id="a-HM"></a>是对三权而名一实。<a id="a-HN"></a>待虚名实。<a id="a-HO"></a>此是对待得名。<a id="a-HP"></a>又从此一实。<a id="a-HQ"></a>对机约教。<a id="a-HR"></a>或分开二谛等。<a id="a-HS"></a>此二谛者。<a id="a-HT"></a>约情智而开。<a id="a-HU"></a>如涅槃经云。<a id="a-HV"></a>如出世人之所知者。<a id="a-HW"></a>名第一义谛。<a id="a-HX"></a>世间人知者。<a id="a-HY"></a>为世谛。<a id="a-HZ"></a>仁王经云。<a id="a-Ha"></a>于解常自一。<a id="a-Hb"></a>于谛常自二。<a id="a-Hc"></a>所以仁王虽分二谛。<a id="a-Hd"></a>智照常一。<a id="a-He"></a>涅槃本唯一谛。<a id="a-Hf"></a>解惑分二。<a id="a-Hg"></a>斯则二而不二。<a id="a-Hh"></a>不二而二。<a id="a-Hi"></a>一二自在。<a id="a-Hj"></a>为真二谛。<a id="a-Hk"></a>故昔人颂云。<a id="a-Hl"></a>二谛并非双。<a id="a-Hm"></a>恒乖未曾各。<a id="a-Hn"></a>即其义也。<a id="a-Ho"></a>生公云。<a id="a-Hp"></a>是非相待故。<a id="a-Hq"></a>有真俗名生。<a id="a-Hr"></a>梁摄论云。<a id="a-Hs"></a>智障甚盲闇。<a id="a-Ht"></a>谓真俗别执。<a id="a-Hu"></a>然法相务欲分析。<a id="a-Hv"></a>法性务在融通。<a id="a-Hw"></a>各据一门。<a id="a-Hx"></a>勿生偏滞。<a id="a-Hy"></a>何者。<a id="a-Hz"></a>若但分析而不融通。<a id="a-I0"></a>法成差异。<a id="a-I1"></a>若不分析。<a id="a-I2"></a>事成混滥。<a id="a-I3"></a>又无可融通。<a id="a-I4"></a>则性相历然而非异。<a id="a-I5"></a>事理融即而非同。<a id="a-I6"></a>非异。<a id="a-I7"></a>非同。<a id="a-I8"></a>圆中妙理。<a id="a-I9"></a>又境则不碍真而恒俗。<a id="a-IA"></a>智则不碍寂而常照。<a id="a-IB"></a>意以心寂对于境真。<a id="a-IC"></a>心照对于境俗。<a id="a-ID"></a>以照对俗。<a id="a-IE"></a>则心境非一。<a id="a-IF"></a>以寂对真。<a id="a-IG"></a>则心境非异。<a id="a-IH"></a>虽双融空有二境。<a id="a-II"></a>寂照二心。<a id="a-IJ"></a>终不得言。<a id="a-IK"></a>境则不碍真而恒俗。<a id="a-IL"></a>智则不碍照而恒寂。<a id="a-IM"></a>境则不碍俗而恒真。<a id="a-IN"></a>智则不碍寂而常照。<a id="a-IO"></a>中观论偈云。<a id="a-IP"></a>若人不能知。<a id="a-IQ"></a>分别于二谛。<a id="a-IR"></a>则于深佛法。<a id="a-IS"></a>不知真实义。<a id="a-IT"></a>金刚般若不坏假名论云。<a id="a-IU"></a>佛所说法。<a id="a-IV"></a>咸归二谛。<a id="a-IW"></a>一者俗谛。<a id="a-IX"></a>二者真谛。<a id="a-IY"></a>俗谛者。<a id="a-IZ"></a>谓诸凡夫。<a id="a-Ia"></a>声闻独觉。<a id="a-Ib"></a>菩萨如来。<a id="a-Ic"></a>乃至名义智境。<a id="a-Id"></a>业果相属。<a id="a-Ie"></a>真谛者。<a id="a-If"></a>谓即于此。<a id="a-Ig"></a>都无所得。<a id="a-Ih"></a>如说第一义。<a id="a-Ii"></a>非智之所行。<a id="a-Ij"></a>何况文字。<a id="a-Ik"></a>乃至无业。<a id="a-Il"></a>无业果。<a id="a-Im"></a>是诸圣种性。<a id="a-In"></a>是故此般若波罗蜜中。<a id="a-Io"></a>说不住布施。<a id="a-Ip"></a>一切法无相。<a id="a-Iq"></a>不可取。<a id="a-Ir"></a>不可说。<a id="a-Is"></a>生法无我。<a id="a-It"></a>无所得。<a id="a-Iu"></a>无能证。<a id="a-Iv"></a>无成就。<a id="a-Iw"></a>无来无去等。<a id="a-Ix"></a>此释真谛。<a id="a-Iy"></a>又说内外世间出世间一切法相。<a id="a-Iz"></a>及诸功德。<a id="a-J0"></a>此建立俗谛。<a id="a-J1"></a>又台教约四教。<a id="a-J2"></a>四证。<a id="a-J3"></a>三接。<a id="a-J4"></a>立七种二谛。<a id="a-J5"></a>及五种三谛。<a id="a-J6"></a>如法华玄义云。<a id="a-J7"></a>夫经论异说。<a id="a-J8"></a>悉是如来善权方便。<a id="a-J9"></a>知根知欲。<a id="a-JA"></a>种种不同。<a id="a-JB"></a>略有三异。<a id="a-JC"></a>一谓随情。<a id="a-JD"></a>二随情智。<a id="a-JE"></a>三随智。<a id="a-JF"></a>随情说者。<a id="a-JG"></a>情性不同。<a id="a-JH"></a>说随情异。<a id="a-JI"></a>如毗婆沙明。<a id="a-JJ"></a>世第一法。<a id="a-JK"></a>有无量种。<a id="a-JL"></a>真际尚尔。<a id="a-JM"></a>况复余耶。<a id="a-JN"></a>如顺盲情。<a id="a-JO"></a>种种示乳。<a id="a-JP"></a>盲闻异说而诤白色。<a id="a-JQ"></a>岂即乳耶。<a id="a-JR"></a>众师不达此意。<a id="a-JS"></a>各执一文。<a id="a-JT"></a>自起见诤。<a id="a-JU"></a>互相是非。<a id="a-JV"></a>信一不信一。<a id="a-JW"></a>浩浩乱哉。<a id="a-JX"></a>莫知孰是。<a id="a-JY"></a>若世三说及能破者。<a id="a-JZ"></a>有经文证。<a id="a-Ja"></a>皆判是随情二谛意耶。<a id="a-Jb"></a>无文证者。<a id="a-Jc"></a>悉是邪见。<a id="a-Jd"></a>谓同彼外道。<a id="a-Je"></a>非二谛摄也。<a id="a-Jf"></a>随情智者。<a id="a-Jg"></a>情谓二谛。<a id="a-Jh"></a>二皆是俗。<a id="a-Ji"></a>若悟谛理。<a id="a-Jj"></a>乃可为真。<a id="a-Jk"></a>真则唯一。<a id="a-Jl"></a>如五百比丘各说身因。<a id="a-Jm"></a>身因乃多。<a id="a-Jn"></a>正理唯一。<a id="a-Jo"></a>经云。<a id="a-Jp"></a>世人心所见。<a id="a-Jq"></a>名为世谛。<a id="a-Jr"></a>出世人心所见。<a id="a-Js"></a>名第一义谛。<a id="a-Jt"></a>如此说者。<a id="a-Ju"></a>即随情智二谛也。<a id="a-Jv"></a>随智者。<a id="a-Jw"></a>圣人悟理。<a id="a-Jx"></a>非但见真。<a id="a-Jy"></a>亦能了俗。<a id="a-Jz"></a>如眼除膜。<a id="a-K0"></a>见色见空。<a id="a-K1"></a>又如入禅者。<a id="a-K2"></a>出观之时。<a id="a-K3"></a>身虚心豁。<a id="a-K4"></a>似轻云蔼空。<a id="a-K5"></a>已不同散心。<a id="a-K6"></a>何况悟真而不了俗。<a id="a-K7"></a>毗昙云。<a id="a-K8"></a>小云发障。<a id="a-K9"></a>大云发障。<a id="a-KA"></a>无漏逾深。<a id="a-KB"></a>世智转净。<a id="a-KC"></a>故经偈云。<a id="a-KD"></a>凡人行世间。<a id="a-KE"></a>不知世间相。<a id="a-KF"></a>如来行世间。<a id="a-KG"></a>明了世间相。<a id="a-KH"></a>此是随智二谛也。<a id="a-KI"></a>若解此三意。<a id="a-KJ"></a>将寻经论。<a id="a-KK"></a>虽说种种。<a id="a-KL"></a>于一一谛。<a id="a-KM"></a>皆备三意也。<a id="a-KN"></a>二正明二谛者。<a id="a-KO"></a>取意存略。<a id="a-KP"></a>但点法性为真谛。<a id="a-KQ"></a>无明十二因缘为俗谛。<a id="a-KR"></a>于义即足。<a id="a-KS"></a>但人粗浅。<a id="a-KT"></a>不觉其深妙。<a id="a-KU"></a>更须开拓。<a id="a-KV"></a>则论七种二谛。<a id="a-KW"></a>一一二谛。<a id="a-KX"></a>更开三种。<a id="a-KY"></a>合二十一种二谛。<a id="a-KZ"></a>若用初番二谛。<a id="a-Ka"></a>破一切邪。<a id="a-Kb"></a>谓。<a id="a-Kc"></a>执着皆尽。<a id="a-Kd"></a>如劫火烧。<a id="a-Ke"></a>不留遗芥。<a id="a-Kf"></a>况铺后诸谛回出文外。<a id="a-Kg"></a>非复世情图度。<a id="a-Kh"></a>所言七种二谛者。<a id="a-Ki"></a>一者实有为俗。<a id="a-Kj"></a>实有灭为真。<a id="a-Kk"></a>二者幻有为俗。<a id="a-Kl"></a>即幻有空为真。<a id="a-Km"></a>三者幻有为俗。<a id="a-Kn"></a>即幻有空不空共为真。<a id="a-Ko"></a>四者幻有为俗。<a id="a-Kp"></a>幻有即空不空。<a id="a-Kq"></a>一切法趣空不空为真。<a id="a-Kr"></a>五者幻有幻有即空皆名为俗。<a id="a-Ks"></a>不有不空为真。<a id="a-Kt"></a>六者幻有幻有即空皆名为俗。<a id="a-Ku"></a>不有不空。<a id="a-Kv"></a>一切法趣不有不空为真。<a id="a-Kw"></a>七者幻有幻有即空皆为俗。<a id="a-Kx"></a>一切法趣有趣空。<a id="a-Ky"></a>趣不有不空为真。<a id="a-Kz"></a>实有二谛者。<a id="a-L0"></a>阴入界等。<a id="a-L1"></a>皆是实法。<a id="a-L2"></a>实法所成森罗万品。<a id="a-L3"></a>故名为俗。<a id="a-L4"></a>方便修道。<a id="a-L5"></a>灭此俗已。<a id="a-L6"></a>乃得会真。<a id="a-L7"></a>大品经云。<a id="a-L8"></a>空色色空。<a id="a-L9"></a>以灭色故。<a id="a-LA"></a>谓为空色。<a id="a-LB"></a>不灭色故。<a id="a-LC"></a>谓为色空。<a id="a-LD"></a>病中无药。<a id="a-LE"></a>文字中无菩提。<a id="a-LF"></a>皆此意。<a id="a-LG"></a>是为实有二谛相也。<a id="a-LH"></a>约此亦有随情智等三义。<a id="a-LI"></a>准此可知。<a id="a-LJ"></a>幻有空二谛者。<a id="a-LK"></a>斥前意也。<a id="a-LL"></a>何者。<a id="a-LM"></a>实有时无真。<a id="a-LN"></a>灭有时无俗。<a id="a-LO"></a>二谛义不成。<a id="a-LP"></a>若明幻有者。<a id="a-LQ"></a>幻有是俗。<a id="a-LR"></a>幻有不可得。<a id="a-LS"></a>即俗而真。<a id="a-LT"></a>大品经云。<a id="a-LU"></a>即色是空。<a id="a-LV"></a>即空是色。<a id="a-LW"></a>空色相即。<a id="a-LX"></a>二谛义成。<a id="a-LY"></a>是名幻有二谛也。<a id="a-LZ"></a>约此亦有随情。<a id="a-La"></a>情智。<a id="a-Lb"></a>智等三义。<a id="a-Lc"></a>随智小当分别。<a id="a-Ld"></a>何者。<a id="a-Le"></a>实有随智。<a id="a-Lf"></a>照真。<a id="a-Lg"></a>与此不异。<a id="a-Lh"></a>随智照俗不同。<a id="a-Li"></a>何者。<a id="a-Lj"></a>通人入观巧。<a id="a-Lk"></a>复局照俗亦巧。<a id="a-Ll"></a>如百川会海。<a id="a-Lm"></a>其味不别。<a id="a-Ln"></a>复局还源。<a id="a-Lo"></a>江河则异。<a id="a-Lp"></a>俗是事法。<a id="a-Lq"></a>照异非疑。<a id="a-Lr"></a>真是理法。<a id="a-Ls"></a>不可不同。<a id="a-Lt"></a>只就通人出假。<a id="a-Lu"></a>亦人人不同。<a id="a-Lv"></a>可以意得。<a id="a-Lw"></a>例三藏。<a id="a-Lx"></a>出假。<a id="a-Ly"></a>亦应如是。<a id="a-Lz"></a>幻有空不空二谛者。<a id="a-M0"></a>俗不异前。<a id="a-M1"></a>真则三种不同。<a id="a-M2"></a>一俗随三真。<a id="a-M3"></a>即成三种二谛。<a id="a-M4"></a>其相云何。<a id="a-M5"></a>如大品明非漏非无漏。<a id="a-M6"></a>初人谓非漏是非俗。<a id="a-M7"></a>非无漏是遣着。<a id="a-M8"></a>何者。<a id="a-M9"></a>行人缘无漏生着。<a id="a-MA"></a>如缘灭生使。<a id="a-MB"></a>破其心还入无漏。<a id="a-MC"></a>此是一番二谛也。<a id="a-MD"></a>次人闻非漏非无漏。<a id="a-ME"></a>谓非二边。<a id="a-MF"></a>别显中理。<a id="a-MG"></a>中理为真。<a id="a-MH"></a>又是一番二谛也。<a id="a-MI"></a>又人闻非有漏非无漏。<a id="a-MJ"></a>即知双非。<a id="a-MK"></a>正显中道。<a id="a-ML"></a>中道法界。<a id="a-MM"></a>力用广大。<a id="a-MN"></a>与虚空等。<a id="a-MO"></a>一切法趣非有漏非无漏。<a id="a-MP"></a>又是一番二谛也。<a id="a-MQ"></a>大涅槃经云。<a id="a-MR"></a>声闻之人。<a id="a-MS"></a>但见于空。<a id="a-MT"></a>不见不空。<a id="a-MU"></a>智者见空。<a id="a-MV"></a>及与不空。<a id="a-MW"></a>即是此意。<a id="a-MX"></a>二乘谓着此空。<a id="a-MY"></a>破着空故。<a id="a-MZ"></a>故言不空。<a id="a-Ma"></a>空着若破。<a id="a-Mb"></a>但是见空。<a id="a-Mc"></a>不见不空也。<a id="a-Md"></a>利人谓不空是妙有。<a id="a-Me"></a>故言不空。<a id="a-Mf"></a>利人闻不空谓是如来藏。<a id="a-Mg"></a>一切法趣如来藏。<a id="a-Mh"></a>还约空不空。<a id="a-Mi"></a>即有三种二谛也。<a id="a-Mj"></a>复次一切法趣非漏非无漏显三种异者。<a id="a-Mk"></a>初人闻一切法趣非漏非无漏者。<a id="a-Ml"></a>诸法不离空。<a id="a-Mm"></a>周行十方界。<a id="a-Mn"></a>还是瓶处如。<a id="a-Mo"></a>又人闻趣。<a id="a-Mp"></a>知此中理。<a id="a-Mq"></a>须一切行来趣发之。<a id="a-Mr"></a>又一人闻一切趣。<a id="a-Ms"></a>即非漏非无漏具一切法也。<a id="a-Mt"></a>是故说此一俗。<a id="a-Mu"></a>随三真转。<a id="a-Mv"></a>或对单真。<a id="a-Mw"></a>或对复真。<a id="a-Mx"></a>或对不思议真。<a id="a-My"></a>无量形势。<a id="a-Mz"></a>婉转赴机。<a id="a-N0"></a>出没利物。<a id="a-N1"></a>一一皆有随情。<a id="a-N2"></a>情智。<a id="a-N3"></a>智等三义。<a id="a-N4"></a>若随智证。<a id="a-N5"></a>俗随智转。<a id="a-N6"></a>智证偏真。<a id="a-N7"></a>即成通二谛。<a id="a-N8"></a>智证不空真。<a id="a-N9"></a>即成别入通二谛。<a id="a-NA"></a>智证一切趣不空真。<a id="a-NB"></a>即成圆入通二谛。<a id="a-NC"></a>三人入智不同。<a id="a-ND"></a>复局照俗亦异。<a id="a-NE"></a>何故三人同闻二谛。<a id="a-NF"></a>而取解各异者。<a id="a-NG"></a>此是不共般若。<a id="a-NH"></a>与二乘共说。<a id="a-NI"></a>则深浅之殊耳。<a id="a-NJ"></a>大品经云。<a id="a-NK"></a>有菩萨初发心。<a id="a-NL"></a>与萨婆若相应。<a id="a-NM"></a>有菩萨初发心。<a id="a-NN"></a>游戏神通。<a id="a-NO"></a>净佛国土。<a id="a-NP"></a>有菩萨初发心。<a id="a-NQ"></a>即坐道场为如佛。<a id="a-NR"></a>即此意也。<a id="a-NS"></a>幻有无为俗。<a id="a-NT"></a>不有不无为真者。<a id="a-NU"></a>有无二故为俗。<a id="a-NV"></a>中道不有不无不二为真。<a id="a-NW"></a>二乘闻此真俗。<a id="a-NX"></a>俱皆不解。<a id="a-NY"></a>故如哑如聋。<a id="a-NZ"></a>大涅槃经云。<a id="a-Na"></a>我与弥勒。<a id="a-Nb"></a>共论世谛。<a id="a-Nc"></a>五百声闻。<a id="a-Nd"></a>谓说真谛。<a id="a-Ne"></a>即此意也。<a id="a-Nf"></a>约此亦有随情。<a id="a-Ng"></a>情智。<a id="a-Nh"></a>智等三义。<a id="a-Ni"></a>圆入别二谛者。<a id="a-Nj"></a>俗与别同。<a id="a-Nk"></a>真谛则异。<a id="a-Nl"></a>别人不空。<a id="a-Nm"></a>但理而已。<a id="a-Nn"></a>欲显此理。<a id="a-No"></a>须缘修方便。<a id="a-Np"></a>故言一切法趣不空。<a id="a-Nq"></a>圆人闻不空理。<a id="a-Nr"></a>即知具一切佛法。<a id="a-Ns"></a>无有缺减。<a id="a-Nt"></a>故言一切趣不空也。<a id="a-Nu"></a>约此亦有随情等三义。<a id="a-Nv"></a>圆教二谛者。<a id="a-Nw"></a>直说不思议二谛也。<a id="a-Nx"></a>真即是俗。<a id="a-Ny"></a>俗即是真。<a id="a-Nz"></a>如如意珠。<a id="a-O0"></a>以珠譬真。<a id="a-O1"></a>用以譬俗。<a id="a-O2"></a>即珠是用。<a id="a-O3"></a>即用是珠。<a id="a-O4"></a>不二而二。<a id="a-O5"></a>分真俗耳。<a id="a-O6"></a>约此亦有随情。<a id="a-O7"></a>情智等三义。<a id="a-O8"></a>身子偈云。<a id="a-O9"></a>佛以种种缘。<a id="a-OA"></a>譬喻巧言说。<a id="a-OB"></a>其心安如海。<a id="a-OC"></a>我闻疑网断。<a id="a-OD"></a>即其义焉。</p>
  <p id="aOE">问。<a id="a-OF"></a>真俗应相对。<a id="a-OG"></a>云何不同耶。</p>
  <p id="aOH">答。<a id="a-OI"></a>此应四句。<a id="a-OJ"></a>俗异真同。<a id="a-OK"></a>真异俗同。<a id="a-OL"></a>真俗异相对。<a id="a-OM"></a>真俗不异而异相对。<a id="a-ON"></a>三藏与通。<a id="a-OO"></a>真同而俗异。<a id="a-OP"></a>二人通真异而俗同。<a id="a-OQ"></a>别。<a id="a-OR"></a>真俗皆异而相对。<a id="a-OS"></a>圆。<a id="a-OT"></a>真俗不异而异相对。<a id="a-OU"></a>不同而同。<a id="a-OV"></a>若不相入。<a id="a-OW"></a>当分真俗即相对。<a id="a-OX"></a>七种二谛。<a id="a-OY"></a>广说如前。<a id="a-OZ"></a>略说者。<a id="a-Oa"></a>界内相即。<a id="a-Ob"></a>不相即。<a id="a-Oc"></a>界外相即。<a id="a-Od"></a>不相即。<a id="a-Oe"></a>四种二谛也。<a id="a-Of"></a>别接通五也。<a id="a-Og"></a>圆接通六也。<a id="a-Oh"></a>圆接别七也。</p>
  <p id="aOi">问。<a id="a-Oj"></a>何不接三藏。</p>
  <p id="aOk">答。<a id="a-Ol"></a>三藏是界内不相即。<a id="a-Om"></a>小乘取证。<a id="a-On"></a>根败之士。<a id="a-Oo"></a>故不论接。<a id="a-Op"></a>余六是摩诃衍门。<a id="a-Oq"></a>若欲前进。<a id="a-Or"></a>亦可得去。<a id="a-Os"></a>是故被接。</p>
  <p id="aOt">问。<a id="a-Ou"></a>若不接亦不会。</p>
  <p id="aOv">答。<a id="a-Ow"></a>接义非会义。<a id="a-Ox"></a>未会之前。<a id="a-Oy"></a>即论被接。<a id="a-Oz"></a>判粗妙者。<a id="a-P0"></a>实有二谛。<a id="a-P1"></a>半字法门。<a id="a-P2"></a>引钝根人。<a id="a-P3"></a>蠲除戏论之粪。<a id="a-P4"></a>二谛义不成。<a id="a-P5"></a>此法为粗。<a id="a-P6"></a>如幻二谛。<a id="a-P7"></a>满字法门。<a id="a-P8"></a>为教利根。<a id="a-P9"></a>诸法实相。<a id="a-PA"></a>三人共得。<a id="a-PB"></a>比前为妙。<a id="a-PC"></a>同见但空。<a id="a-PD"></a>方后则粗。<a id="a-PE"></a>以别入通。<a id="a-PF"></a>能见不空。<a id="a-PG"></a>是则为妙。<a id="a-PH"></a>教谈理不融。<a id="a-PI"></a>是故为粗。<a id="a-PJ"></a>以圆入通为妙。<a id="a-PK"></a>妙不异后带通方便。<a id="a-PL"></a>是故为粗。<a id="a-PM"></a>别二谛不带通方便。<a id="a-PN"></a>故为妙。<a id="a-PO"></a>教谈理不融。<a id="a-PP"></a>是故为粗。<a id="a-PQ"></a>圆入别。<a id="a-PR"></a>理融为妙。<a id="a-PS"></a>带别方便为粗。<a id="a-PT"></a>唯圆二谛。<a id="a-PU"></a>正直舍方便。<a id="a-PV"></a>但说无上道。<a id="a-PW"></a>是故为妙。<a id="a-PX"></a>次约随情智等判粗妙者。<a id="a-PY"></a>且约三藏。<a id="a-PZ"></a>初闻随情二谛。<a id="a-Pa"></a>执实语为虚语。<a id="a-Pb"></a>起语见故。<a id="a-Pc"></a>生死浩然。<a id="a-Pd"></a>无佛法气分。<a id="a-Pe"></a>若能勤修念处。<a id="a-Pf"></a>发四善根。<a id="a-Pg"></a>是时随情二谛。<a id="a-Ph"></a>皆名为俗。<a id="a-Pi"></a>发得无漏。<a id="a-Pj"></a>所照二谛。<a id="a-Pk"></a>皆名为真。<a id="a-Pl"></a>从四果人。<a id="a-Pm"></a>以无漏智。<a id="a-Pn"></a>所照真俗。<a id="a-Po"></a>皆名随智二谛。<a id="a-Pp"></a>随情则粗。<a id="a-Pq"></a>随智则妙。<a id="a-Pr"></a>譬如转乳。<a id="a-Ps"></a>始得成酪。<a id="a-Pt"></a>既成酪已。<a id="a-Pu"></a>心相体信。<a id="a-Pv"></a>入出无难。<a id="a-Pw"></a>即得随情情智智等。<a id="a-Px"></a>说通别入通。<a id="a-Py"></a>圆入通。<a id="a-Pz"></a>令其耻小慕大。<a id="a-Q0"></a>自悲败种。<a id="a-Q1"></a>渴仰上乘。<a id="a-Q2"></a>是时如转酪为生酥。<a id="a-Q3"></a>心渐通泰。<a id="a-Q4"></a>即为随情情智智等。<a id="a-Q5"></a>说别圆入别。<a id="a-Q6"></a>明不共般若。<a id="a-Q7"></a>命领家业。<a id="a-Q8"></a>金银珍宝。<a id="a-Q9"></a>出入取与。<a id="a-QA"></a>皆使令知。<a id="a-QB"></a>既知是已。<a id="a-QC"></a>即如转生酥为熟酥。<a id="a-QD"></a>诸佛法久后。<a id="a-QE"></a>要当说真实。<a id="a-QF"></a>即随情情智智等。<a id="a-QG"></a>说圆二谛。<a id="a-QH"></a>如转熟酥为醍醐。<a id="a-QI"></a>是则六种二谛。<a id="a-QJ"></a>调熟众生。<a id="a-QK"></a>虽成四味。<a id="a-QL"></a>是故为粗。<a id="a-QM"></a>醍醐一味。<a id="a-QN"></a>是则为妙。<a id="a-QO"></a>又束判粗妙。<a id="a-QP"></a>前二教虽有随智等。<a id="a-QQ"></a>一向是随情。<a id="a-QR"></a>说他意语故。<a id="a-QS"></a>故名为粗。<a id="a-QT"></a>别入通去。<a id="a-QU"></a>虽有随情等。<a id="a-QV"></a>一向束为情智。<a id="a-QW"></a>智说自他意语。<a id="a-QX"></a>故亦粗亦妙。<a id="a-QY"></a>圆二谛虽有随情等。<a id="a-QZ"></a>一向是随智。<a id="a-Qa"></a>说佛自智。<a id="a-Qb"></a>说佛自意语。<a id="a-Qc"></a>故称为妙。</p>
  <p id="aQd">问。<a id="a-Qe"></a>前二二谛。<a id="a-Qf"></a>一向是随情。<a id="a-Qg"></a>应非见谛。<a id="a-Qh"></a>亦不得道。</p>
  <p id="aQi">答。<a id="a-Qj"></a>不得中道。<a id="a-Qk"></a>故称随情。<a id="a-Ql"></a>诸佛如来。<a id="a-Qm"></a>不空说法。<a id="a-Qn"></a>虽非中道。<a id="a-Qo"></a>第一义悉檀。<a id="a-Qp"></a>不失三悉檀益。<a id="a-Qq"></a>大概判之。<a id="a-Qr"></a>皆属随情为粗耳。<a id="a-Qs"></a>次明三谛者。<a id="a-Qt"></a>妙却前两种二谛。<a id="a-Qu"></a>以不明中道故。<a id="a-Qv"></a>就五种二谛得论中道。<a id="a-Qw"></a>即有五种三谛。<a id="a-Qx"></a>约别入通。<a id="a-Qy"></a>点非有漏。<a id="a-Qz"></a>非无漏。<a id="a-R0"></a>二谛义成。<a id="a-R1"></a>有漏是俗。<a id="a-R2"></a>无漏是真。<a id="a-R3"></a>非有漏非无漏是中。<a id="a-R4"></a>当教论中。<a id="a-R5"></a>但异空而已。<a id="a-R6"></a>中无功用。<a id="a-R7"></a>不备诸法。<a id="a-R8"></a>圆入通三谛者。<a id="a-R9"></a>二谛不异前。<a id="a-RA"></a>点非漏非无漏。<a id="a-RB"></a>具一切法。<a id="a-RC"></a>与前中异也。<a id="a-RD"></a>别三谛者。<a id="a-RE"></a>彼俗为两谛。<a id="a-RF"></a>对真为中。<a id="a-RG"></a>中理而已。<a id="a-RH"></a>圆入别三谛者。<a id="a-RI"></a>二谛不异前。<a id="a-RJ"></a>点真中道。<a id="a-RK"></a>具足佛法也。<a id="a-RL"></a>圆三谛者。<a id="a-RM"></a>非但中道具足佛法。<a id="a-RN"></a>真俗亦然。<a id="a-RO"></a>三谛圆融。<a id="a-RP"></a>一三三一。<a id="a-RQ"></a>判粗妙者。<a id="a-RR"></a>别圆入通。<a id="a-RS"></a>带通方便故为粗。<a id="a-RT"></a>别不带通为妙。<a id="a-RU"></a>圆入别。<a id="a-RV"></a>带别方便为粗。<a id="a-RW"></a>圆不带方便最妙。<a id="a-RX"></a>约五味教者。<a id="a-RY"></a>乳教说三种三谛。<a id="a-RZ"></a>二粗一妙。<a id="a-Ra"></a>酪教但粗为妙。<a id="a-Rb"></a>生酥熟酥。<a id="a-Rc"></a>皆是五种三谛。<a id="a-Rd"></a>四粗一妙。<a id="a-Re"></a>此经唯一种三谛。<a id="a-Rf"></a>即相待妙也。<a id="a-Rg"></a>开粗显妙者。<a id="a-Rh"></a>决前诸粗入一妙。<a id="a-Ri"></a>三谛无所可待。<a id="a-Rj"></a>是为绝待妙也。<a id="a-Rk"></a>又明一谛者。<a id="a-Rl"></a>大涅槃经云。<a id="a-Rm"></a>所言二谛。<a id="a-Rn"></a>其实是一。<a id="a-Ro"></a>方便说二如醉末吐。<a id="a-Rp"></a>见日月转。<a id="a-Rq"></a>谓有转日。<a id="a-Rr"></a>及不转日。<a id="a-Rs"></a>醒人但见不转。<a id="a-Rt"></a>不见于转。<a id="a-Ru"></a>转二为粗。<a id="a-Rv"></a>不转为妙。<a id="a-Rw"></a>三藏全是转二。<a id="a-Rx"></a>同彼醉人。<a id="a-Ry"></a>诸大乘经。<a id="a-Rz"></a>带转二说不转一。<a id="a-S0"></a>今经正直舍方便。<a id="a-S1"></a>但说无上道。<a id="a-S2"></a>不转一实。<a id="a-S3"></a>是故为妙。<a id="a-S4"></a>诸谛不可说者。<a id="a-S5"></a>诸法从本来。<a id="a-S6"></a>常自寂灭相。<a id="a-S7"></a>那得诸谛。<a id="a-S8"></a>纷纭相碍。<a id="a-S9"></a>一谛尚无。<a id="a-SA"></a>诸谛安有。<a id="a-SB"></a>一一皆不可说。<a id="a-SC"></a>可说为粗。<a id="a-SD"></a>不可说为妙。<a id="a-SE"></a>不可说亦不可说。<a id="a-SF"></a>是妙亦妙。<a id="a-SG"></a>言语道断故。<a id="a-SH"></a>若通作不可说者。<a id="a-SI"></a>生生不可说。<a id="a-SJ"></a>乃至不生不生不可说。<a id="a-SK"></a>前不可说为粗。<a id="a-SL"></a>不生不生不可说为妙。<a id="a-SM"></a>若粗异妙。<a id="a-SN"></a>相待不融。<a id="a-SO"></a>粗妙不二。<a id="a-SP"></a>即绝待妙也。</p>
  <p id="aSQ">问。<a id="a-SR"></a>何故大小通论无谛。</p>
  <p id="aSS">答。<a id="a-ST"></a>释论云。<a id="a-SU"></a>不破圣人心中所得涅槃。<a id="a-SV"></a>为未得者。<a id="a-SW"></a>执涅槃生戏论。<a id="a-SX"></a>如缘无生。<a id="a-SY"></a>使故破言无谛也。</p>
  <p id="aSZ">问。<a id="a-Sa"></a>若尔。<a id="a-Sb"></a>小乘得与不得。<a id="a-Sc"></a>俱皆被破。<a id="a-Sd"></a>大乘得与不得。<a id="a-Se"></a>亦俱应破。</p>
  <p id="aSf">答。<a id="a-Sg"></a>不例小乘。<a id="a-Sh"></a>犹有别惑可除。<a id="a-Si"></a>别理可显。<a id="a-Sj"></a>故虽得须破。<a id="a-Sk"></a>中道不尔。<a id="a-Sl"></a>云何破。</p>
  <p id="aSm">问。<a id="a-Sn"></a>若尔。<a id="a-So"></a>中道唯应有一实谛。<a id="a-Sp"></a>不应言无谛。</p>
  <p id="aSq">答。<a id="a-Sr"></a>为未得者。<a id="a-Ss"></a>执中生惑。<a id="a-St"></a>故须无谛。<a id="a-Su"></a>实得者有。<a id="a-Sv"></a>戏论者无。<a id="a-Sw"></a>又唯识论。<a id="a-Sx"></a>于真俗二谛名开四重。<a id="a-Sy"></a>都成八谛。<a id="a-Sz"></a>俗谛四者。<a id="a-T0"></a>一假名无实谛。<a id="a-T1"></a>谓瓶盆等。<a id="a-T2"></a>但有假名。<a id="a-T3"></a>而无实体。<a id="a-T4"></a>从能诠说。<a id="a-T5"></a>故名为谛。<a id="a-T6"></a>二随事差别谛。<a id="a-T7"></a>谓蕴界等。<a id="a-T8"></a>随彼彼事。<a id="a-T9"></a>立蕴等法。<a id="a-TA"></a>三方便安立谛。<a id="a-TB"></a>谓苦集等。<a id="a-TC"></a>由证得理。<a id="a-TD"></a>而安立故。<a id="a-TE"></a>四假名非安立谛。<a id="a-TF"></a>谓二空理。<a id="a-TG"></a>依彼空门。<a id="a-TH"></a>说为真性。<a id="a-TI"></a>由彼真性内证智境。<a id="a-TJ"></a>不可言说。<a id="a-TK"></a>名二空如。<a id="a-TL"></a>但假说故。<a id="a-TM"></a>胜义四者。<a id="a-TN"></a>一体用显现谛。<a id="a-TO"></a>谓蕴界等。<a id="a-TP"></a>有实体性。<a id="a-TQ"></a>过初世俗。<a id="a-TR"></a>名胜义。<a id="a-TS"></a>随事差别。<a id="a-TT"></a>说名蕴等。<a id="a-TU"></a>故名显现。<a id="a-TV"></a>二因果差别谛。<a id="a-TW"></a>谓苦集等。<a id="a-TX"></a>智断证修。<a id="a-TY"></a>因果差别。<a id="a-TZ"></a>三依门显实谛。<a id="a-Ta"></a>谓二空理。<a id="a-Tb"></a>过俗证得。<a id="a-Tc"></a>故名胜义。<a id="a-Td"></a>依空能证。<a id="a-Te"></a>以显于实。<a id="a-Tf"></a>故名依门。<a id="a-Tg"></a>四废诠谈旨谛。<a id="a-Th"></a>谓一实真如。<a id="a-Ti"></a>体妙离言。<a id="a-Tj"></a>已名胜义。<a id="a-Tk"></a>又真不自真。<a id="a-Tl"></a>待俗故真。<a id="a-Tm"></a>即前三真。<a id="a-Tn"></a>亦说为俗。<a id="a-To"></a>俗不自俗。<a id="a-Tp"></a>待真故俗。<a id="a-Tq"></a>即后三俗。<a id="a-Tr"></a>亦名为真。<a id="a-Ts"></a>至理冲玄。<a id="a-Tt"></a>弥验于此。<a id="a-Tu"></a>又华严经。<a id="a-Tv"></a>约其圆数。<a id="a-Tw"></a>立于十谛等。<a id="a-Tx"></a>乃至一一法。<a id="a-Ty"></a>圆融无尽。</p>
 </body>
</html>