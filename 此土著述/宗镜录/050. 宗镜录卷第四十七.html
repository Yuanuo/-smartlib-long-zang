<!doctype html>
<html id="z3IBXCP1ea" data-ver="1744">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第四十七</h1>
  <p id="a2">夫言正唯识义。<a id="a-3"></a>约有几种识。</p>
  <p id="a4">答。<a id="a-5"></a>经论通辩。<a id="a-6"></a>有八种识。<a id="a-7"></a>一眼识。<a id="a-8"></a>二耳识。<a id="a-9"></a>三鼻识。<a id="a-A"></a>四舌识。<a id="a-B"></a>五身识。<a id="a-C"></a>六意识。<a id="a-D"></a>七末那识。<a id="a-E"></a>八阿赖耶识。<a id="a-F"></a>正文出护法菩萨唯识论十卷。<a id="a-G"></a>此论释天亲菩萨唯识三十颂文。<a id="a-H"></a>慈恩大师。<a id="a-I"></a>制疏释论。<a id="a-J"></a>此颂文。<a id="a-K"></a>初为居士所掌。<a id="a-L"></a>后有乐观者。<a id="a-M"></a>输金一两。<a id="a-N"></a>慈恩成唯识论掌中枢要云。<a id="a-O"></a>世亲菩萨。<a id="a-P"></a>乐博综于三乘。<a id="a-Q"></a>乃遍游于诸部。<a id="a-R"></a>知小教而非极。<a id="a-S"></a>遂回趣于大乘。<a id="a-T"></a>因闻诵华严十地品。<a id="a-U"></a>阿毗达磨摄大乘品。<a id="a-V"></a>遂悔谢前非。<a id="a-W"></a>谤法先见。<a id="a-X"></a>持刀截舌。<a id="a-Y"></a>用表深衷。<a id="a-Z"></a>其兄无著菩萨。<a id="a-a"></a>止其自割。<a id="a-b"></a>说以利害。<a id="a-c"></a>汝虽以舌谤法。<a id="a-d"></a>岂截舌而罪除。<a id="a-e"></a>应赞释大乘。<a id="a-f"></a>以悔先犯。<a id="a-g"></a>菩萨敬从兄诺。<a id="a-h"></a>因归妙理。<a id="a-i"></a>遂制十地论、<a id="a-j"></a>摄大乘论。<a id="a-k"></a>故此二论。<a id="a-l"></a>菩萨创归大乘之作。<a id="a-m"></a>既而久蕴玄宗。<a id="a-n"></a>情恢奥旨。<a id="a-o"></a>更为宏论。<a id="a-p"></a>用畅深极。<a id="a-q"></a>采撮幽机。<a id="a-r"></a>提控精邃。<a id="a-s"></a>着唯识三十颂。<a id="a-t"></a>以畅大乘之妙趣也。<a id="a-u"></a>万像含于一字。<a id="a-v"></a>千训备于一言。<a id="a-w"></a>道超群典。<a id="a-x"></a>誉光众圣。<a id="a-y"></a>略诵既毕。<a id="a-z"></a>广释方陈。<a id="a-10"></a>机感未符。<a id="a-11"></a>杳从冥往。<a id="a-12"></a>复有护法等菩萨。<a id="a-13"></a>赏玩颂文。<a id="a-14"></a>各为义释。<a id="a-15"></a>虽分峰昆岫。<a id="a-16"></a>竦干琼枝。<a id="a-17"></a>而独擅光辉。<a id="a-18"></a>颖标芬馥者。<a id="a-19"></a>其唯护法一人乎。<a id="a-1A"></a>菩萨果成先劫。<a id="a-1B"></a>位克今贤。<a id="a-1C"></a>抚物潜资随机利见。<a id="a-1D"></a>春秋二十有九。<a id="a-1E"></a>知息化之有期。<a id="a-1F"></a>厌无常以禅习。<a id="a-1G"></a>誓不离于菩提树。<a id="a-1H"></a>以终三载。<a id="a-1I"></a>禅礼之暇。<a id="a-1J"></a>注裁斯释。<a id="a-1K"></a>文迈旨远。<a id="a-1L"></a>智赡名高。<a id="a-1M"></a>执破毕于一言。<a id="a-1N"></a>纷解穷于半颂。<a id="a-1O"></a>文殊水火。<a id="a-1P"></a>则会符胶漆。<a id="a-1Q"></a>义等江湖。<a id="a-1R"></a>乃疏成清浊。<a id="a-1S"></a>平郊弭弭。<a id="a-1T"></a>耸层峰而接汉。<a id="a-1U"></a>堆阜峨峨。<a id="a-1V"></a>夷穹窿以坦荡。<a id="a-1W"></a>俯钻邃而无底。<a id="a-1X"></a>仰寻高而靡际。<a id="a-1Y"></a>疏文浅义。<a id="a-1Z"></a>派演不穷。<a id="a-1a"></a>浩句宏宗。<a id="a-1b"></a>陶甄有极。<a id="a-1c"></a>功逾千圣。<a id="a-1d"></a>道合百王。<a id="a-1e"></a>时有玄鉴居士。<a id="a-1f"></a>识凤鹓之[僉*殳]羽。<a id="a-1g"></a>委麟龙之潜迹。<a id="a-1h"></a>每罄所资。<a id="a-1i"></a>恒为供养。<a id="a-1j"></a>深诚固志。<a id="a-1k"></a>物竭积年。<a id="a-1l"></a>菩萨诱接多端。<a id="a-1m"></a>答遗兹释。<a id="a-1n"></a>而诫之曰。<a id="a-1o"></a>我灭之后。<a id="a-1p"></a>凡有来观。<a id="a-1q"></a>即取金一两。<a id="a-1r"></a>脱逢神颖。<a id="a-1s"></a>当可传通。<a id="a-1t"></a>终期既渐。<a id="a-1u"></a>奄绝玄遵。<a id="a-1v"></a>菩萨名振此州。<a id="a-1w"></a>论释声超彼土。<a id="a-1x"></a>有灵之类。<a id="a-1y"></a>谁不怀欢。<a id="a-1z"></a>朝闻夕殒。<a id="a-20"></a>岂吝金璧。<a id="a-21"></a>若市趍贤。<a id="a-22"></a>如丘叠货。<a id="a-23"></a>五天鹤望。<a id="a-24"></a>未辄流行。<a id="a-25"></a>大师睿发天资。<a id="a-26"></a>识假循谒。<a id="a-27"></a>无神迹而不瞻礼。<a id="a-28"></a>何圣教而不披讽。<a id="a-29"></a>闻斯妙理。<a id="a-2A"></a>殷俯谛求。<a id="a-2B"></a>居士记先圣之遗言。<a id="a-2C"></a>必今贤之是嘱。<a id="a-2D"></a>乃奉兹草本。<a id="a-2E"></a>并五蕴论释。<a id="a-2F"></a>大师赏玩。<a id="a-2G"></a>犹睹圣容。<a id="a-2H"></a>每置掌中。<a id="a-2I"></a>不殊真说。<a id="a-2J"></a>自西霏玉牒。<a id="a-2K"></a>东驰素象。<a id="a-2L"></a>虽复广演微筌。<a id="a-2M"></a>赏之。<a id="a-2N"></a>以为秘决。<a id="a-2O"></a>及乎神栖别馆。<a id="a-2P"></a>景阻炎辉。<a id="a-2Q"></a>清耳目以征思。<a id="a-2R"></a>荡心灵而绎妙。<a id="a-2S"></a>乃曰。<a id="a-2T"></a>今者方怡我心耳。<a id="a-2U"></a>宣尼云。<a id="a-2V"></a>我有美玉蕴椟藏之。<a id="a-2W"></a>谁为善价。<a id="a-2X"></a>我今沽诸。<a id="a-2Y"></a>基。<a id="a-2Z"></a>夙运单舛。<a id="a-2a"></a>九岁丁艰。<a id="a-2b"></a>自尔志托烟霞。<a id="a-2c"></a>加每庶几缁服。<a id="a-2d"></a>浮俗尘赏。<a id="a-2e"></a>幼绝情分。<a id="a-2f"></a>至年十七遂预缁林。<a id="a-2g"></a>别奉明诏。<a id="a-2h"></a>得为门侍。<a id="a-2i"></a>自参预三千。<a id="a-2j"></a>即欣规七十。<a id="a-2k"></a>必谐善愿。<a id="a-2l"></a>福果函丈。<a id="a-2m"></a>不以散才之质。<a id="a-2n"></a>遂得随伍译僚。<a id="a-2o"></a>即事操觚。<a id="a-2p"></a>餐受此论。<a id="a-2q"></a>初功之际。<a id="a-2r"></a>十释别翻。<a id="a-2s"></a>昉。<a id="a-2t"></a>尚。<a id="a-2u"></a>光。<a id="a-2v"></a>基。<a id="a-2w"></a>四人。<a id="a-2x"></a>同受润饰。<a id="a-2y"></a>执笔。<a id="a-2z"></a>检文。<a id="a-30"></a>纂义。<a id="a-31"></a>既为令范。<a id="a-32"></a>务各有司。<a id="a-33"></a>数朝之后。<a id="a-34"></a>基求退迹。<a id="a-35"></a>大师固问。<a id="a-36"></a>基殷勤请曰。<a id="a-37"></a>自夕梦金容。<a id="a-38"></a>晨趍白马。<a id="a-39"></a>英髦间出。<a id="a-3A"></a>灵智肩随。<a id="a-3B"></a>闻五分以心祈。<a id="a-3C"></a>揽八藏而遐望。<a id="a-3D"></a>虽得法门之糟粕。<a id="a-3E"></a>然失玄源之淳粹。<a id="a-3F"></a>今东土荣赉。<a id="a-3G"></a>并目击玄宗。<a id="a-3H"></a>幸复擢秀万方。<a id="a-3I"></a>颖超千古。<a id="a-3J"></a>不立功于参糅。<a id="a-3K"></a>可谓失时者也。<a id="a-3L"></a>况群圣制作。<a id="a-3M"></a>各驰誉于五天。<a id="a-3N"></a>虽文具传于贝叶。<a id="a-3O"></a>而义不备于一本。<a id="a-3P"></a>情见各异。<a id="a-3Q"></a>禀者无依。<a id="a-3R"></a>况时渐人浇。<a id="a-3S"></a>命促慧舛。<a id="a-3T"></a>讨支离而颇究。<a id="a-3U"></a>揽殊指而难悟。<a id="a-3V"></a>请错综群言以为一本。<a id="a-3W"></a>楷定真谬。<a id="a-3X"></a>权衡盛。<a id="a-3Y"></a>则久而遂许。<a id="a-3Z"></a>故得此论行焉。<a id="a-3a"></a>大师。<a id="a-3b"></a>理遣三贤。<a id="a-3c"></a>独授庸拙。<a id="a-3d"></a>此论也。<a id="a-3e"></a>括众经之秘。<a id="a-3f"></a>包群圣之旨。<a id="a-3g"></a>何滞不融。<a id="a-3h"></a>无幽不烛。<a id="a-3i"></a>仰之不极。<a id="a-3j"></a>俯之不测。<a id="a-3k"></a>远之无智。<a id="a-3l"></a>近之有识。<a id="a-3m"></a>其有隐括五明。<a id="a-3n"></a>搜扬八藏。<a id="a-3o"></a>幽关每拥。<a id="a-3p"></a>玄路未通。<a id="a-3q"></a>嘱犹毫毳丘盈。<a id="a-3r"></a>投之以炎烁。<a id="a-3s"></a>霜冰涧积。<a id="a-3t"></a>沃之以畏景。<a id="a-3u"></a>信巨夜之银辉。<a id="a-3v"></a>昏旦之金镜矣。<a id="a-3w"></a>虽复本出五天。<a id="a-3x"></a>然彼无兹糅释。<a id="a-3y"></a>直尔十师之别作。<a id="a-3z"></a>鸠集犹难。<a id="a-40"></a>况更摭此幽文。<a id="a-41"></a>诚为未有。<a id="a-42"></a>斯乃此论之因起也。</p>
  <p id="a43">问。<a id="a-44"></a>此八种识。<a id="a-45"></a>行相如何。</p>
  <p id="a46">答。<a id="a-47"></a>经论成立。<a id="a-48"></a>自有明文。<a id="a-49"></a>此八种识。<a id="a-4A"></a>具三能变。<a id="a-4B"></a>一异熟能变。<a id="a-4C"></a>即第八识。<a id="a-4D"></a>二思量能变。<a id="a-4E"></a>即第七识。<a id="a-4F"></a>三了别能变。<a id="a-4G"></a>即前六识。<a id="a-4H"></a>唯识论云。<a id="a-4I"></a>识所变相。<a id="a-4J"></a>虽无量种。<a id="a-4K"></a>而能变识。<a id="a-4L"></a>类别唯三。<a id="a-4M"></a>一谓异熟。<a id="a-4N"></a>即第八识。<a id="a-4O"></a>多异熟性故。<a id="a-4P"></a>二谓思量。<a id="a-4Q"></a>即第七识。<a id="a-4R"></a>恒审思量故。<a id="a-4S"></a>三谓了境。<a id="a-4T"></a>即前六识。<a id="a-4U"></a>了境粗相故。<a id="a-4V"></a>论颂曰。<a id="a-4W"></a>初阿赖耶识。<a id="a-4X"></a>异熟一切种。<a id="a-4Y"></a>不可知执受。<a id="a-4Z"></a>处了常与触。<a id="a-4a"></a>作意受想思。<a id="a-4b"></a>想应唯舍受。<a id="a-4c"></a>是无覆无记。<a id="a-4d"></a>触等亦如是。<a id="a-4e"></a>恒转如瀑流。<a id="a-4f"></a>阿罗汉位舍。<a id="a-4g"></a>初能变识。<a id="a-4h"></a>大乘教名阿赖耶。<a id="a-4i"></a>此识有能藏所藏执藏义故。<a id="a-4j"></a>谓与杂染互为缘故。<a id="a-4k"></a>有情执为自内我故。<a id="a-4l"></a>古释云。<a id="a-4m"></a>一能藏者。<a id="a-4n"></a>即能含藏义。<a id="a-4o"></a>犹如库藏。<a id="a-4p"></a>能含藏宝贝。<a id="a-4q"></a>得藏名。<a id="a-4r"></a>此能含藏杂染种。<a id="a-4s"></a>故名为藏。<a id="a-4t"></a>亦即持义。<a id="a-4u"></a>二所藏者。<a id="a-4v"></a>即是所依义。<a id="a-4w"></a>犹如库藏。<a id="a-4x"></a>是宝等所依故。<a id="a-4y"></a>此识是杂染法所依处故。<a id="a-4z"></a>三执藏者。<a id="a-50"></a>坚守不舍义。<a id="a-51"></a>犹如金银等藏。<a id="a-52"></a>为人坚守执为自内我。<a id="a-53"></a>故名为藏。<a id="a-54"></a>此识为染末那。<a id="a-55"></a>坚执为我。<a id="a-56"></a>故名为藏。<a id="a-57"></a>起信钞释云。<a id="a-58"></a>第八能藏所藏义者。<a id="a-59"></a>且所藏义。<a id="a-5A"></a>谓此识体藏也。<a id="a-5B"></a>是根身种子器世间所藏处也。<a id="a-5C"></a>以根身等。<a id="a-5D"></a>是此识相分故。<a id="a-5E"></a>如藏中物像。<a id="a-5F"></a>如身在室内。<a id="a-5G"></a>欲觅赖耶识。<a id="a-5H"></a>只在色心中。<a id="a-5I"></a>欲觅摩尼珠。<a id="a-5J"></a>只在青黄内。<a id="a-5K"></a>次能藏义。<a id="a-5L"></a>谓根身等法。<a id="a-5M"></a>皆藏。<a id="a-5N"></a>在识身之中。<a id="a-5O"></a>如像在珠内。<a id="a-5P"></a>欲觅一切法。<a id="a-5Q"></a>总在赖耶中。<a id="a-5R"></a>欲觅一切像。<a id="a-5S"></a>总在摩尼内。<a id="a-5T"></a>与前义互为能所。<a id="a-5U"></a>瑜伽论云。<a id="a-5V"></a>以八种义。<a id="a-5W"></a>证本识有。<a id="a-5X"></a>一依止执受相。<a id="a-5Y"></a>二最初生起相。<a id="a-5Z"></a>三有明了性相。<a id="a-5a"></a>四有种子性相。<a id="a-5b"></a>五业用差别相。<a id="a-5c"></a>六。<a id="a-5d"></a>身受差别相。<a id="a-5e"></a>七处无心定相。<a id="a-5f"></a>八命终时分相。<a id="a-5g"></a>又古德依论解释证有第八识者。<a id="a-5h"></a>论云。<a id="a-5i"></a>此第八识。<a id="a-5j"></a>非是世间现量所见之境。<a id="a-5k"></a>唯凭圣言量。<a id="a-5l"></a>及以真正道理。<a id="a-5m"></a>而知有之。<a id="a-5n"></a>引七本经证之。<a id="a-5o"></a>阿毗达磨经有二颂。<a id="a-5p"></a>初颂云。<a id="a-5q"></a>无始时来界。<a id="a-5r"></a>一切法等依。<a id="a-5s"></a>由此有诸趣。<a id="a-5t"></a>及涅槃证得。<a id="a-5u"></a>无始时来界者。<a id="a-5v"></a>言界者。<a id="a-5w"></a>是因义。<a id="a-5x"></a>为第八识。<a id="a-5y"></a>从无始至今。<a id="a-5z"></a>能持一切漏无漏色心等诸法种子。<a id="a-60"></a>又能与漏无漏种子力。<a id="a-61"></a>令生现行。<a id="a-62"></a>即第八与一切种子。<a id="a-63"></a>为依持生起二因。<a id="a-64"></a>一切法等依者。<a id="a-65"></a>依是缘义。<a id="a-66"></a>为第八识。<a id="a-67"></a>能变为身器。<a id="a-68"></a>作有情依。<a id="a-69"></a>与一切漏无漏现行法而为所依。<a id="a-6A"></a>以能执受五色根身。<a id="a-6B"></a>与前七识现为俱有依故。<a id="a-6C"></a>即第八识能与一切现行色心等法。<a id="a-6D"></a>为增上缘依也。<a id="a-6E"></a>由此有诸趣。<a id="a-6F"></a>及涅槃证得者。<a id="a-6G"></a>此第八识。<a id="a-6H"></a>不唯独与有漏流转法为依持用。<a id="a-6I"></a>兼能与一切无漏顺还灭法。<a id="a-6J"></a>为依持用。<a id="a-6K"></a>第二颂云。<a id="a-6L"></a>由摄藏诸法。<a id="a-6M"></a>一切种子识。<a id="a-6N"></a>故名阿赖耶。<a id="a-6O"></a>胜者我开演者。<a id="a-6P"></a>即第八识自证分。<a id="a-6Q"></a>能持种故。<a id="a-6R"></a>名种子识。<a id="a-6S"></a>解深密经颂云。<a id="a-6T"></a>阿陀那识甚深细。<a id="a-6U"></a>一切种子如瀑流。<a id="a-6V"></a>我于凡愚不开演。<a id="a-6W"></a>恐彼分别执为我。<a id="a-6X"></a>阿陀那者。<a id="a-6Y"></a>此云执持。<a id="a-6Z"></a>为此识能执持诸法种子。<a id="a-6a"></a>及能执受色根。<a id="a-6b"></a>及根依处。<a id="a-6c"></a>亦能执取结生相续故。<a id="a-6d"></a>说此识。<a id="a-6e"></a>名阿陀那。<a id="a-6f"></a>一切种子如瀑流者。<a id="a-6g"></a>谓第八识中一切种子。<a id="a-6h"></a>若遇缘鼓击。<a id="a-6i"></a>便生转识现行。<a id="a-6j"></a>或种子有生住异灭。<a id="a-6k"></a>不停。<a id="a-6l"></a>如似瀑流。<a id="a-6m"></a>楞伽经颂云。<a id="a-6n"></a>譬如巨海浪。<a id="a-6o"></a>斯由猛风起。<a id="a-6p"></a>洪波鼓溟壑。<a id="a-6q"></a>无有断绝时。<a id="a-6r"></a>藏识海常住。<a id="a-6s"></a>境界风所动。<a id="a-6t"></a>种种诸识浪。<a id="a-6u"></a>腾跃而转生。<a id="a-6v"></a>又小乘增一阿含经云。<a id="a-6w"></a>有根本识。<a id="a-6x"></a>是诸识所依。<a id="a-6y"></a>此根本识。<a id="a-6z"></a>即是第八识。<a id="a-70"></a>以第八识。<a id="a-71"></a>能发起前六转识故。<a id="a-72"></a>二上座部。<a id="a-73"></a>说有有分识。<a id="a-74"></a>便是第八识。<a id="a-75"></a>此有分识体。<a id="a-76"></a>常不间断。<a id="a-77"></a>遍三界有。<a id="a-78"></a>有谓三有。<a id="a-79"></a>分者因义。<a id="a-7A"></a>即三有之因。<a id="a-7B"></a>皆由此识。<a id="a-7C"></a>三化地部中说有穷生死蕴。<a id="a-7D"></a>缘此第八遍三界九地。<a id="a-7E"></a>恒常有故。<a id="a-7F"></a>但有生死处。<a id="a-7G"></a>即常遍为依。<a id="a-7H"></a>直至大乘金刚心末。<a id="a-7I"></a>烦恼尽时方舍故。<a id="a-7J"></a>名穷生死蕴。<a id="a-7K"></a>若诸转识。<a id="a-7L"></a>即无此功能。<a id="a-7M"></a>以第六识体多间断故。<a id="a-7N"></a>入五位无心时。<a id="a-7O"></a>六识皆间断不行。<a id="a-7P"></a>此时应不名有情。<a id="a-7Q"></a>以无识任持故。<a id="a-7R"></a>即应烂坏。<a id="a-7S"></a>四。<a id="a-7T"></a>一切有部。<a id="a-7U"></a>说此识名阿赖耶。<a id="a-7V"></a>有爱乐欣喜四种阿赖耶。<a id="a-7W"></a>爱是总句。<a id="a-7X"></a>总缘三世为境。<a id="a-7Y"></a>余三是别句。<a id="a-7Z"></a>别缘三世。<a id="a-7a"></a>乐是现在。<a id="a-7b"></a>欣是过去。<a id="a-7c"></a>喜是未来。<a id="a-7d"></a>即此第八识。<a id="a-7e"></a>是诸有情常执为自内我。<a id="a-7f"></a>是真爱着处。<a id="a-7g"></a>故名阿赖耶。<a id="a-7h"></a>真正理有十。<a id="a-7i"></a>一者。<a id="a-7j"></a>持种心。<a id="a-7k"></a>唯识论云。<a id="a-7l"></a>谓契经说。<a id="a-7m"></a>杂染清净诸法种子之所集起。<a id="a-7n"></a>故名为心。<a id="a-7o"></a>若无此识。<a id="a-7p"></a>彼持种心不应有故。<a id="a-7q"></a>谓诸转识在灭定等。<a id="a-7r"></a>有间断故。<a id="a-7s"></a>根境作意善等。<a id="a-7t"></a>类别易起故。<a id="a-7u"></a>如电光等。<a id="a-7v"></a>不坚住故。<a id="a-7w"></a>非可熏。<a id="a-7x"></a>皆不能持种。<a id="a-7y"></a>非染净种所集起故。<a id="a-7z"></a>二异熟心。<a id="a-80"></a>唯识论云。<a id="a-81"></a>如契经说。<a id="a-82"></a>有异熟心。<a id="a-83"></a>善恶业感。<a id="a-84"></a>若无此识。<a id="a-85"></a>彼异熟心不应有故者。<a id="a-86"></a>即第八识。<a id="a-87"></a>谓前世中。<a id="a-88"></a>以善不善业为因。<a id="a-89"></a>招感得今生第八异熟心是果。<a id="a-8A"></a>论云。<a id="a-8B"></a>定应许有真异熟识。<a id="a-8C"></a>酬牵引业。<a id="a-8D"></a>遍而无断。<a id="a-8E"></a>变为身器。<a id="a-8F"></a>作有情依。<a id="a-8G"></a>身器离心。<a id="a-8H"></a>理非有故。<a id="a-8I"></a>三界趣生体。<a id="a-8J"></a>唯识论云。<a id="a-8K"></a>契经说。<a id="a-8L"></a>有情流转五趣四生。<a id="a-8M"></a>若无此识。<a id="a-8N"></a>彼趣生体不应有故。<a id="a-8O"></a>须信有第八识为三界九地五趣四生之体。<a id="a-8P"></a>若无此识。<a id="a-8Q"></a>即一切有情不应得有。<a id="a-8R"></a>四有执受。<a id="a-8S"></a>唯识论云。<a id="a-8T"></a>又契经说。<a id="a-8U"></a>有色根身。<a id="a-8V"></a>是有执受。<a id="a-8W"></a>若无此识。<a id="a-8X"></a>彼能执受不应有故。<a id="a-8Y"></a>其有色界中有情。<a id="a-8Z"></a>有五色根。<a id="a-8a"></a>及内五尘。<a id="a-8b"></a>是第八亲相分。<a id="a-8c"></a>唯第八识能执受。<a id="a-8d"></a>若是余识。<a id="a-8e"></a>即无此能。<a id="a-8f"></a>五寿暖识。<a id="a-8g"></a>三证有第八识。<a id="a-8h"></a>唯识论云。<a id="a-8i"></a>又契经说。<a id="a-8j"></a>寿暖识三更互依持。<a id="a-8k"></a>得相续住。<a id="a-8l"></a>若无此识。<a id="a-8m"></a>能持寿暖令久住。<a id="a-8n"></a>识不应有故。<a id="a-8o"></a>六生死时有心。<a id="a-8p"></a>证有第八识。<a id="a-8q"></a>唯识论云。<a id="a-8r"></a>又契经说。<a id="a-8s"></a>诸有情类受生命终。<a id="a-8t"></a>心住散位作无心定。<a id="a-8u"></a>若无此识。<a id="a-8v"></a>生死时心不应有故。<a id="a-8w"></a>又将死时。<a id="a-8x"></a>由善恶业。<a id="a-8y"></a>上下身分冷触渐起。<a id="a-8z"></a>若无此识。<a id="a-90"></a>彼事不成。<a id="a-91"></a>第七引缘起依。<a id="a-92"></a>证有第八识。<a id="a-93"></a>唯识论云。<a id="a-94"></a>又契经说。<a id="a-95"></a>识缘名色。<a id="a-96"></a>名色缘识。<a id="a-97"></a>如是二法。<a id="a-98"></a>展转相依。<a id="a-99"></a>譬如束芦。<a id="a-9A"></a>俱时而转。<a id="a-9B"></a>若无此识。<a id="a-9C"></a>彼识自体不应有故。<a id="a-9D"></a>小乘云。<a id="a-9E"></a>我将六识。<a id="a-9F"></a>为名色依。<a id="a-9G"></a>何要第八。<a id="a-9H"></a>论破云。<a id="a-9I"></a>眼等转识。<a id="a-9J"></a>摄在名中。<a id="a-9K"></a>此识若无。<a id="a-9L"></a>说谁为识。<a id="a-9M"></a>论主云。<a id="a-9N"></a>眼等六识。<a id="a-9O"></a>已摄在名中。<a id="a-9P"></a>为识蕴故。<a id="a-9Q"></a>须得第八为名外识支。<a id="a-9R"></a>与名色为依。<a id="a-9S"></a>又如此界人生时。<a id="a-9T"></a>中有初念心执取。<a id="a-9U"></a>结生时。<a id="a-9V"></a>由未有前六识。<a id="a-9W"></a>为名中识蕴。<a id="a-9X"></a>名色唯具三蕴。<a id="a-9Y"></a>此三蕴名色。<a id="a-9Z"></a>一念间。<a id="a-9a"></a>依何而住。<a id="a-9b"></a>故知信有第八识。<a id="a-9c"></a>是名外识支。<a id="a-9d"></a>与名色为依。<a id="a-9e"></a>八引识食。<a id="a-9f"></a>证有第八识。<a id="a-9g"></a>唯识论云。<a id="a-9h"></a>又契经说。<a id="a-9i"></a>一切有情。<a id="a-9j"></a>皆依食住。<a id="a-9k"></a>若无此识。<a id="a-9l"></a>彼识食体不应有故。<a id="a-9m"></a>所以佛告外道言。<a id="a-9n"></a>所为一切有情。<a id="a-9o"></a>皆依食住。<a id="a-9p"></a>此是正觉正说。<a id="a-9q"></a>余不能知。<a id="a-9r"></a>汝外道自饿己身。<a id="a-9s"></a>终无有益。<a id="a-9t"></a>食是资益义。<a id="a-9u"></a>任持义。<a id="a-9v"></a>九。<a id="a-9w"></a>引灭定有心。<a id="a-9x"></a>证有第八识。<a id="a-9y"></a>唯识论云。<a id="a-9z"></a>又契经说。<a id="a-A0"></a>住灭定者。<a id="a-A1"></a>身语心行无不皆灭。<a id="a-A2"></a>而寿不灭。<a id="a-A3"></a>亦不离暖。<a id="a-A4"></a>根无变坏。<a id="a-A5"></a>识不离身。<a id="a-A6"></a>若无此识。<a id="a-A7"></a>住灭定者。<a id="a-A8"></a>识不离身。<a id="a-A9"></a>不应有故。<a id="a-AA"></a>论主云。<a id="a-AB"></a>入灭定圣人。<a id="a-AC"></a>身语心行无不皆灭。<a id="a-AD"></a>即出入息。<a id="a-AE"></a>是身加行。<a id="a-AF"></a>受想。<a id="a-AG"></a>是心加行。<a id="a-AH"></a>寻伺。<a id="a-AI"></a>是语加行。<a id="a-AJ"></a>此三加行与第六识相应。<a id="a-AK"></a>在灭定中皆悉灭故。<a id="a-AL"></a>而寿不灭者。<a id="a-AM"></a>即第八识种上。<a id="a-AN"></a>有连持一报色心不断功能。<a id="a-AO"></a>名寿。<a id="a-AP"></a>言亦不离识者。<a id="a-AQ"></a>暖触是第八识相分。<a id="a-AR"></a>即此二法。<a id="a-AS"></a>皆不离第八识。<a id="a-AT"></a>既在灭定中。<a id="a-AU"></a>六识身语心加行皆悉不行。<a id="a-AV"></a>而有寿暖在者。<a id="a-AW"></a>明知即是第八识与寿暖为依。<a id="a-AX"></a>十引染净心。<a id="a-AY"></a>证有第八。<a id="a-AZ"></a>唯识论云。<a id="a-Aa"></a>又契经说。<a id="a-Ab"></a>心杂染故。<a id="a-Ac"></a>有情杂染。<a id="a-Ad"></a>心清净故。<a id="a-Ae"></a>有情清净。<a id="a-Af"></a>若无此识。<a id="a-Ag"></a>彼染净心不应有故。<a id="a-Ah"></a>谓染净法以心为本。<a id="a-Ai"></a>因心而生。<a id="a-Aj"></a>依心而住。<a id="a-Ak"></a>受彼熏。<a id="a-Al"></a>持彼种故。<a id="a-Am"></a>以心为本者。<a id="a-An"></a>即一切染净有为无为法。<a id="a-Ao"></a>皆以第八识为根本。<a id="a-Ap"></a>依心而住者。<a id="a-Aq"></a>即前七现行。<a id="a-Ar"></a>皆依第八识而住。<a id="a-As"></a>言受彼熏者。<a id="a-At"></a>即第八识受彼前七识熏。<a id="a-Au"></a>言持彼种者。<a id="a-Av"></a>即第八能持前七三性染净种子。<a id="a-Aw"></a>所以密严经云。<a id="a-Ax"></a>是身如起尸。<a id="a-Ay"></a>亦如热时焰。<a id="a-Az"></a>随行因缘转。<a id="a-B0"></a>非妄亦非实。<a id="a-B1"></a>为受之所牵。<a id="a-B2"></a>性空无有我。<a id="a-B3"></a>意等识所识。<a id="a-B4"></a>与心而共生。<a id="a-B5"></a>五识复更依。<a id="a-B6"></a>意识而因起。<a id="a-B7"></a>如是一切时。<a id="a-B8"></a>大地而俱转。<a id="a-B9"></a>赖耶为于爱。<a id="a-BA"></a>所熏而增长。<a id="a-BB"></a>既自增长已。<a id="a-BC"></a>复增于余识。<a id="a-BD"></a>展转不断绝。<a id="a-BE"></a>犹如于井轮。<a id="a-BF"></a>以有诸识故。<a id="a-BG"></a>众趣而生起。<a id="a-BH"></a>于是诸趣中。<a id="a-BI"></a>识复得增长。<a id="a-BJ"></a>识与世间法。<a id="a-BK"></a>更互以为因。<a id="a-BL"></a>譬如河水流。<a id="a-BM"></a>前后而不断。<a id="a-BN"></a>亦如芽与种。<a id="a-BO"></a>相续而转生。<a id="a-BP"></a>各各相差别。<a id="a-BQ"></a>分别而显现。<a id="a-BR"></a>识行亦如是。<a id="a-BS"></a>既三和合已。<a id="a-BT"></a>而复更和合。<a id="a-BU"></a>差别相而生。<a id="a-BV"></a>如是而流转。<a id="a-BW"></a>常无有断绝。<a id="a-BX"></a>内外一切法。<a id="a-BY"></a>皆因此而起。<a id="a-BZ"></a>愚不了唯心。<a id="a-Ba"></a>汝等勤观察。<a id="a-Bb"></a>华严经云。<a id="a-Bc"></a>善男子。<a id="a-Bd"></a>诸业虚妄积集名心。<a id="a-Be"></a>末那思量。<a id="a-Bf"></a>意识分别。<a id="a-Bg"></a>眼等五识了境不同。<a id="a-Bh"></a>愚痴凡夫。<a id="a-Bi"></a>不能知觉。<a id="a-Bj"></a>怖老病死求入涅槃。<a id="a-Bk"></a>生死涅槃。<a id="a-Bl"></a>二俱不识。<a id="a-Bm"></a>于一切境。<a id="a-Bn"></a>妄起分别。<a id="a-Bo"></a>又由未来诸根。<a id="a-Bp"></a>五尘境界断灭。<a id="a-Bq"></a>凡愚之人。<a id="a-Br"></a>以为涅槃。<a id="a-Bs"></a>诸佛菩萨自证悟时。<a id="a-Bt"></a>转阿赖耶得本觉智。<a id="a-Bu"></a>善男子。<a id="a-Bv"></a>一切凡愚迷佛方便。<a id="a-Bw"></a>执有三乘。<a id="a-Bx"></a>不了三界。<a id="a-By"></a>由心所起。<a id="a-Bz"></a>不知三世一切佛法。<a id="a-C0"></a>自心现量。<a id="a-C1"></a>见外五尘。<a id="a-C2"></a>执为实有。<a id="a-C3"></a>犹如牛羊。<a id="a-C4"></a>不能知觉。<a id="a-C5"></a>生死轮中。<a id="a-C6"></a>无由出离。<a id="a-C7"></a>善男子。<a id="a-C8"></a>佛说诸法无生无灭。<a id="a-C9"></a>亦无三世。<a id="a-CA"></a>何以故。<a id="a-CB"></a>如自心现。<a id="a-CC"></a>五尘境界。<a id="a-CD"></a>本无有故。<a id="a-CE"></a>有无诸法。<a id="a-CF"></a>本不生故。<a id="a-CG"></a>圣者自悟。<a id="a-CH"></a>境界如是。<a id="a-CI"></a>善男子。<a id="a-CJ"></a>愚痴凡夫。<a id="a-CK"></a>妄起分别。<a id="a-CL"></a>无中执有。<a id="a-CM"></a>有中执无。<a id="a-CN"></a>取阿赖耶种种行相。<a id="a-CO"></a>堕于生灭二种见中。<a id="a-CP"></a>不了自心。<a id="a-CQ"></a>而起分别。<a id="a-CR"></a>善男子。<a id="a-CS"></a>当知自心。<a id="a-CT"></a>即是一切佛菩萨法。<a id="a-CU"></a>由知自心即佛法故。<a id="a-CV"></a>则能净一切刹。<a id="a-CW"></a>入一切劫。<a id="a-CX"></a>是以藏识顿变根身器世间故。<a id="a-CY"></a>为甚深之义。<a id="a-CZ"></a>现量比量。<a id="a-Ca"></a>俱不能量。<a id="a-Cb"></a>又过量无量故。<a id="a-Cc"></a>如经偈云。<a id="a-Cd"></a>法界非有量。<a id="a-Ce"></a>亦复非无量。<a id="a-Cf"></a>牟尼悉超越。<a id="a-Cg"></a>有量及无量。<a id="a-Ch"></a>故知识性。<a id="a-Ci"></a>浅智难明。<a id="a-Cj"></a>究竟穷通。<a id="a-Ck"></a>唯佛能了。<a id="a-Cl"></a>是以宗镜广引斯文。<a id="a-Cm"></a>为微密难知故。</p>
  <p id="aCn">问。<a id="a-Co"></a>唯识正义。<a id="a-Cp"></a>为破我法二执。<a id="a-Cq"></a>显二空理。<a id="a-Cr"></a>证一真心。<a id="a-Cs"></a>云何世间及诸圣教。<a id="a-Ct"></a>说有我法。</p>
  <p id="aCu">答。<a id="a-Cv"></a>但是假说。<a id="a-Cw"></a>唯依识变。<a id="a-Cx"></a>如唯识颂云。<a id="a-Cy"></a>由假说我法。<a id="a-Cz"></a>有种种相转。<a id="a-D0"></a>彼依识所变。<a id="a-D1"></a>此能变唯三。<a id="a-D2"></a>谓异熟思量。<a id="a-D3"></a>及了别境识。<a id="a-D4"></a>世间圣教。<a id="a-D5"></a>说有我法。<a id="a-D6"></a>但由假立。<a id="a-D7"></a>非实有性。<a id="a-D8"></a>我谓主宰。<a id="a-D9"></a>法谓轨持。<a id="a-DA"></a>乃至云何应知实无外境。<a id="a-DB"></a>唯有内识似外境生。<a id="a-DC"></a>实我实法。<a id="a-DD"></a>不可得故。<a id="a-DE"></a>如何实我不可得耶。<a id="a-DF"></a>诸所执我。<a id="a-DG"></a>略有三种。<a id="a-DH"></a>一者。<a id="a-DI"></a>执我体常周遍。<a id="a-DJ"></a>量同虚空。<a id="a-DK"></a>随处造业受苦乐故。<a id="a-DL"></a>二者。<a id="a-DM"></a>执我其体虽常。<a id="a-DN"></a>而量不定。<a id="a-DO"></a>随身大小有卷舒故。<a id="a-DP"></a>三者。<a id="a-DQ"></a>执我体常至细。<a id="a-DR"></a>如一极微。<a id="a-DS"></a>潜转身中作事业故。<a id="a-DT"></a>初且非理。<a id="a-DU"></a>所以者何。<a id="a-DV"></a>执我常遍量同虚空。<a id="a-DW"></a>应不随身受苦乐等。<a id="a-DX"></a>又常遍故。<a id="a-DY"></a>应无动转如何随身能造诸业。<a id="a-DZ"></a>乃至中亦非理。<a id="a-Da"></a>所以者何。<a id="a-Db"></a>执我体常住。<a id="a-Dc"></a>不应随身而有舒卷。<a id="a-Dd"></a>既有舒卷。<a id="a-De"></a>如槖籥风。<a id="a-Df"></a>应非常住。<a id="a-Dg"></a>乃至后亦非理。<a id="a-Dh"></a>所以者何。<a id="a-Di"></a>我量至小。<a id="a-Dj"></a>如何速巡身。<a id="a-Dk"></a>如旋火轮。<a id="a-Dl"></a>以转动故。<a id="a-Dm"></a>则所执我非一非常。<a id="a-Dn"></a>诸有往来。<a id="a-Do"></a>非常一故。<a id="a-Dp"></a>又所执我。<a id="a-Dq"></a>复有三种。<a id="a-Dr"></a>一者。<a id="a-Ds"></a>即蕴。<a id="a-Dt"></a>二者。<a id="a-Du"></a>离蕴。<a id="a-Dv"></a>三者。<a id="a-Dw"></a>与蕴非即非离。<a id="a-Dx"></a>初即蕴我。<a id="a-Dy"></a>理且不然。<a id="a-Dz"></a>我应如蕴非常一故。<a id="a-E0"></a>又内诸色。<a id="a-E1"></a>定非实我。<a id="a-E2"></a>如外诸色。<a id="a-E3"></a>有质碍故。<a id="a-E4"></a>心心所法。<a id="a-E5"></a>亦非实我。<a id="a-E6"></a>不恒相续。<a id="a-E7"></a>待众缘故。<a id="a-E8"></a>余行余色。<a id="a-E9"></a>亦非实我。<a id="a-EA"></a>如虚空等。<a id="a-EB"></a>非觉性故。<a id="a-EC"></a>中离蕴我。<a id="a-ED"></a>理亦不然。<a id="a-EE"></a>应如虚空。<a id="a-EF"></a>无作受故。<a id="a-EG"></a>后具非我。<a id="a-EH"></a>理亦不然。<a id="a-EI"></a>许依蕴立。<a id="a-EJ"></a>非即离蕴。<a id="a-EK"></a>应如瓶等。<a id="a-EL"></a>非实我故。<a id="a-EM"></a>又既不可说。<a id="a-EN"></a>有为无为。<a id="a-EO"></a>亦应不可说是我非我故。<a id="a-EP"></a>彼所执实我不成。<a id="a-EQ"></a>乃至如是所说。<a id="a-ER"></a>一切我执。<a id="a-ES"></a>自心外蕴。<a id="a-ET"></a>或有或无。<a id="a-EU"></a>自心内蕴一切皆有。<a id="a-EV"></a>是故我执。<a id="a-EW"></a>皆缘无常五取蕴相。<a id="a-EX"></a>妄执为我。<a id="a-EY"></a>然诸蕴相。<a id="a-EZ"></a>从缘生故。<a id="a-Ea"></a>是如幻有。<a id="a-Eb"></a>妄所执我。<a id="a-Ec"></a>横计度故。<a id="a-Ed"></a>决定非有。<a id="a-Ee"></a>故契经说。<a id="a-Ef"></a>苾刍当知。<a id="a-Eg"></a>世间沙门婆罗门。<a id="a-Eh"></a>等所有我见。<a id="a-Ei"></a>一切皆缘五取蕴起。</p>
  <p id="aEj">问。<a id="a-Ek"></a>若离心外。<a id="a-El"></a>无实我及实法者。<a id="a-Em"></a>则假法亦无。<a id="a-En"></a>以假法依真而建立故。</p>
  <p id="aEo">答。<a id="a-Ep"></a>夫假法者。<a id="a-Eq"></a>但是虚假。<a id="a-Er"></a>似有而转。<a id="a-Es"></a>必不依真。<a id="a-Et"></a>如。<a id="a-Eu"></a>唯识论云。<a id="a-Ev"></a>有作是难。<a id="a-Ew"></a>若无离识实我法者。<a id="a-Ex"></a>假亦应无。<a id="a-Ey"></a>谓假必依真事似事共法而立。<a id="a-Ez"></a>乃至答云。<a id="a-F0"></a>又假必依真事立者。<a id="a-F1"></a>亦不应理。<a id="a-F2"></a>真谓自相。<a id="a-F3"></a>假智及诠。<a id="a-F4"></a>俱非境故。<a id="a-F5"></a>谓假智诠。<a id="a-F6"></a>不得自相。<a id="a-F7"></a>唯于诸法共相而转。<a id="a-F8"></a>亦非离此有别方便。<a id="a-F9"></a>施设自相。<a id="a-FA"></a>为假所依。<a id="a-FB"></a>然假智诠。<a id="a-FC"></a>必依声起。<a id="a-FD"></a>声不及处。<a id="a-FE"></a>此便不转。<a id="a-FF"></a>能诠所诠。<a id="a-FG"></a>俱非自相。<a id="a-FH"></a>故知假说不依真事。<a id="a-FI"></a>由此但依似事而转。<a id="a-FJ"></a>似谓增益。<a id="a-FK"></a>非实有相。<a id="a-FL"></a>声依增益似相而转。<a id="a-FM"></a>故不可说假必依真。</p>
  <p id="aFN">问。<a id="a-FO"></a>此第八识。<a id="a-FP"></a>有几能变。<a id="a-FQ"></a>令诸识生长显现。</p>
  <p id="aFR">答。<a id="a-FS"></a>有二能变。<a id="a-FT"></a>一因能变。<a id="a-FU"></a>二果能变。<a id="a-FV"></a>唯识论云。<a id="a-FW"></a>能变有二种。<a id="a-FX"></a>一因能变。<a id="a-FY"></a>谓第八识中。<a id="a-FZ"></a>等流异熟。<a id="a-Fa"></a>二因习气。<a id="a-Fb"></a>等流习气。<a id="a-Fc"></a>由七识中善恶无记。<a id="a-Fd"></a>熏令生长。<a id="a-Fe"></a>异熟习气。<a id="a-Ff"></a>由六识中有漏善恶。<a id="a-Fg"></a>熏令生长。<a id="a-Fh"></a>二。<a id="a-Fi"></a>果能变。<a id="a-Fj"></a>谓前二种习气力故。<a id="a-Fk"></a>有八识生。<a id="a-Fl"></a>现种种相。<a id="a-Fm"></a>等流习气因缘故。<a id="a-Fn"></a>八识体相差别而生。<a id="a-Fo"></a>名等流果。<a id="a-Fp"></a>果似因故。<a id="a-Fq"></a>异熟习气为增上缘。<a id="a-Fr"></a>感第八识。<a id="a-Fs"></a>酬引业力。<a id="a-Ft"></a>恒相续故。<a id="a-Fu"></a>立异熟名。<a id="a-Fv"></a>感前六识酬满业者。<a id="a-Fw"></a>从异熟起。<a id="a-Fx"></a>名异熟生。<a id="a-Fy"></a>不名异熟。<a id="a-Fz"></a>有间断故。<a id="a-G0"></a>即前异熟及异熟生。<a id="a-G1"></a>名异熟果。<a id="a-G2"></a>果异因故。<a id="a-G3"></a>此中且说。<a id="a-G4"></a>我爱执藏持杂染种能变果识。<a id="a-G5"></a>名为异熟。</p>
  <p id="aG6">问。<a id="a-G7"></a>第八识广容周遍。<a id="a-G8"></a>为万法根原。<a id="a-G9"></a>经论同推。<a id="a-GA"></a>故称第一。<a id="a-GB"></a>微细体性。<a id="a-GC"></a>如何指陈。</p>
  <p id="aGD">答。<a id="a-GE"></a>此体不可说。<a id="a-GF"></a>微妙最难知。<a id="a-GG"></a>周遍法界而无住心。<a id="a-GH"></a>任持一切而不现相。<a id="a-GI"></a>如空中飞鸟。<a id="a-GJ"></a>虽往来骞翥而迹不可寻。<a id="a-GK"></a>似眼里童人。<a id="a-GL"></a>任照瞩森罗而眼终不见。<a id="a-GM"></a>若月含一色。<a id="a-GN"></a>遍分万像之形。<a id="a-GO"></a>等日耀千光。<a id="a-GP"></a>普照四天之下。<a id="a-GQ"></a>类摩尼无思而雨宝。<a id="a-GR"></a>广济群生。<a id="a-GS"></a>犹磁石无觉而转移。<a id="a-GT"></a>周回六趣。<a id="a-GU"></a>密严经偈云。<a id="a-GV"></a>藏识持于世。<a id="a-GW"></a>犹如线穿珠。<a id="a-GX"></a>亦如车有轮。<a id="a-GY"></a>随于业风转。<a id="a-GZ"></a>陶师运轮杖。<a id="a-Ga"></a>器成随所用。<a id="a-Gb"></a>藏识与诸界。<a id="a-Gc"></a>共力无不成。<a id="a-Gd"></a>内外诸世间。<a id="a-Ge"></a>弥纶悉周遍。<a id="a-Gf"></a>譬如众星象。<a id="a-Gg"></a>布列在虚空。<a id="a-Gh"></a>风力之所持。<a id="a-Gi"></a>运行常不息。<a id="a-Gj"></a>如空中鸟迹。<a id="a-Gk"></a>求之不可见。<a id="a-Gl"></a>然鸟不离空。<a id="a-Gm"></a>颉颃而进退。<a id="a-Gn"></a>藏识亦如是。<a id="a-Go"></a>不离自他身。<a id="a-Gp"></a>如海起波涛。<a id="a-Gq"></a>如空含万像。<a id="a-Gr"></a>藏识亦如是。<a id="a-Gs"></a>蕴藏诸习气。<a id="a-Gt"></a>譬如水中月。<a id="a-Gu"></a>及以诸莲华。<a id="a-Gv"></a>与水不相离。<a id="a-Gw"></a>不为水所著。<a id="a-Gx"></a>藏识亦复然。<a id="a-Gy"></a>习气莫能染。<a id="a-Gz"></a>如目有童子。<a id="a-H0"></a>眼终不自见。<a id="a-H1"></a>藏识住于身。<a id="a-H2"></a>摄藏诸种子。<a id="a-H3"></a>遍持寿暖识。<a id="a-H4"></a>如云覆世间。<a id="a-H5"></a>业用曾不停。<a id="a-H6"></a>众生莫能见。<a id="a-H7"></a>又云。<a id="a-H8"></a>诸仁者。<a id="a-H9"></a>一切众色。<a id="a-HA"></a>皆阿赖耶与色习相应。<a id="a-HB"></a>变似其相。<a id="a-HC"></a>非别有体。<a id="a-HD"></a>同于愚夫妄所分别。<a id="a-HE"></a>诸仁者。<a id="a-HF"></a>一切众生。<a id="a-HG"></a>若坐若卧。<a id="a-HH"></a>若行若立。<a id="a-HI"></a>惛醉睡眠。<a id="a-HJ"></a>乃至狂走。<a id="a-HK"></a>莫不皆是赖耶识。<a id="a-HL"></a>乃至如磁石力令铁转移。<a id="a-HM"></a>虽无有心。<a id="a-HN"></a>似有心者。<a id="a-HO"></a>阿赖耶识。<a id="a-HP"></a>亦复如是。<a id="a-HQ"></a>为生死法之所摄持。<a id="a-HR"></a>往来诸趣。<a id="a-HS"></a>非我似我。<a id="a-HT"></a>如水中有物。<a id="a-HU"></a>虽无思觉。<a id="a-HV"></a>而随于水。<a id="a-HW"></a>流动不住。<a id="a-HX"></a>阿赖耶识。<a id="a-HY"></a>亦复如是。<a id="a-HZ"></a>虽无分别。<a id="a-Ha"></a>依身运行。<a id="a-Hb"></a>乃至若有于此能正观察。<a id="a-Hc"></a>知诸世间。<a id="a-Hd"></a>皆是自心。<a id="a-He"></a>是分别见。<a id="a-Hf"></a>即皆转灭。<a id="a-Hg"></a>又颂云。<a id="a-Hh"></a>能持世间因。<a id="a-Hi"></a>所谓阿赖耶。<a id="a-Hj"></a>第八丈夫识。<a id="a-Hk"></a>运动于一切。<a id="a-Hl"></a>如轮转众瓶。<a id="a-Hm"></a>如油遍在麻。<a id="a-Hn"></a>盐中有碱味。<a id="a-Ho"></a>亦如无常性。<a id="a-Hp"></a>普遍于诸色。</p>
  <p id="aHq">问。<a id="a-Hr"></a>此识周遍。<a id="a-Hs"></a>凡圣境。<a id="a-Ht"></a>通为当离此。<a id="a-Hu"></a>别有真性。<a id="a-Hv"></a>为复即是。</p>
  <p id="aHw">答。<a id="a-Hx"></a>非一非异。<a id="a-Hy"></a>得此识名。<a id="a-Hz"></a>不合而合。<a id="a-I0"></a>成其藏义。<a id="a-I1"></a>此阿赖耶识。<a id="a-I2"></a>即是真心不守自性。<a id="a-I3"></a>随染净缘。<a id="a-I4"></a>不合而合。<a id="a-I5"></a>能含藏一切真俗境界。<a id="a-I6"></a>故名藏识。<a id="a-I7"></a>如明镜不与影像合。<a id="a-I8"></a>而含影像。<a id="a-I9"></a>此约有和合义边说。<a id="a-IA"></a>若不和合义者。<a id="a-IB"></a>即体常不变。<a id="a-IC"></a>故号真如。<a id="a-ID"></a>因合不合。<a id="a-IE"></a>分其二义。<a id="a-IF"></a>本一真心。<a id="a-IG"></a>湛然不动。<a id="a-IH"></a>若有不信阿赖耶识。<a id="a-II"></a>即是如来藏。<a id="a-IJ"></a>别求真如理者。<a id="a-IK"></a>如离像觅镜。<a id="a-IL"></a>即是恶慧。<a id="a-IM"></a>以未了不变随缘随缘不变之义。<a id="a-IN"></a>而生二执。</p>
  <p id="aIO">问。<a id="a-IP"></a>第八识变义如何。</p>
  <p id="aIQ">答。<a id="a-IR"></a>变谓识体转似二分。<a id="a-IS"></a>释云。<a id="a-IT"></a>论明诸识体。<a id="a-IU"></a>即自证分。<a id="a-IV"></a>转似相见二分而生。<a id="a-IW"></a>此说识体。<a id="a-IX"></a>是依他性。<a id="a-IY"></a>转似相见二外。<a id="a-IZ"></a>非无。<a id="a-Ia"></a>亦依他起。<a id="a-Ib"></a>依此二分。<a id="a-Ic"></a>执实二取。<a id="a-Id"></a>圣说为无。<a id="a-Ie"></a>非无依他中无此二分。<a id="a-If"></a>论说唯二依他性故。<a id="a-Ig"></a>此缘真智。<a id="a-Ih"></a>缘于真如。<a id="a-Ii"></a>无相分故。<a id="a-Ij"></a>余皆有相。<a id="a-Ik"></a>不尔。<a id="a-Il"></a>如何名他心智。<a id="a-Im"></a>后得智等。<a id="a-In"></a>不外取故。<a id="a-Io"></a>许有相见二体性故。<a id="a-Ip"></a>说相见种。<a id="a-Iq"></a>或同或异。<a id="a-Ir"></a>若同种者。<a id="a-Is"></a>即一识体。<a id="a-It"></a>转似二分相用而生。<a id="a-Iu"></a>如一蜗牛。<a id="a-Iv"></a>变生二角。<a id="a-Iw"></a>此说影像相见。<a id="a-Ix"></a>离体。<a id="a-Iy"></a>更无别性。<a id="a-Iz"></a>是识用故。<a id="a-J0"></a>若言相见各别种者。<a id="a-J1"></a>见是自体。<a id="a-J2"></a>义用分之故。<a id="a-J3"></a>离识更无别种。<a id="a-J4"></a>即一识体。<a id="a-J5"></a>转似见分别用而生。<a id="a-J6"></a>识为所依。<a id="a-J7"></a>转相分种似相而起。<a id="a-J8"></a>以作用别。<a id="a-J9"></a>性各不同故。<a id="a-JA"></a>相别种生。<a id="a-JB"></a>于理为胜。<a id="a-JC"></a>故言识体转似二分。<a id="a-JD"></a>此依他起非有似有。<a id="a-JE"></a>实非二分。<a id="a-JF"></a>似计所执二分见相。<a id="a-JG"></a>故立似名。<a id="a-JH"></a>相别有种。<a id="a-JI"></a>何名识变。<a id="a-JJ"></a>不离识故。<a id="a-JK"></a>内识变时。<a id="a-JL"></a>相方生故。<a id="a-JM"></a>此显能变相见二分。<a id="a-JN"></a>用体别有。<a id="a-JO"></a>何故。<a id="a-JP"></a>又说识似二分生。<a id="a-JQ"></a>论说相见俱依自证起故。<a id="a-JR"></a>若无自证。<a id="a-JS"></a>二定不生。<a id="a-JT"></a>如无头时。<a id="a-JU"></a>角定非有。<a id="a-JV"></a>及无镜时。<a id="a-JW"></a>面影不起。<a id="a-JX"></a>皆于识上现相貌故。<a id="a-JY"></a>故说二分依识体生。<a id="a-JZ"></a>又非唯相见二分。<a id="a-Ja"></a>依识体生。<a id="a-Jb"></a>乃至凡圣之身。<a id="a-Jc"></a>净秽之土。<a id="a-Jd"></a>皆从识现。<a id="a-Je"></a>如弥勒菩萨云。<a id="a-Jf"></a>日月灯明如来。<a id="a-Jg"></a>教我修习唯心识定。<a id="a-Jh"></a>入三摩地。<a id="a-Ji"></a>历劫已来。<a id="a-Jj"></a>以此三昧事恒沙佛。<a id="a-Jk"></a>求世名心。<a id="a-Jl"></a>歇灭无有。<a id="a-Jm"></a>至燃灯佛出现于世。<a id="a-Jn"></a>我乃得成无上妙圆识心三昧。<a id="a-Jo"></a>乃至尽空如来国土。<a id="a-Jp"></a>净秽有无。<a id="a-Jq"></a>皆是我心变化所现。<a id="a-Jr"></a>世尊。<a id="a-Js"></a>我了如是唯心识故。<a id="a-Jt"></a>识性流出无量如来。<a id="a-Ju"></a>今得授记。<a id="a-Jv"></a>次补佛处。<a id="a-Jw"></a>佛问圆通。<a id="a-Jx"></a>我以谛观十方唯识。<a id="a-Jy"></a>识心圆明。<a id="a-Jz"></a>入圆成实。<a id="a-K0"></a>远离依他。<a id="a-K1"></a>及遍计执。<a id="a-K2"></a>得无生忍。<a id="a-K3"></a>斯为第一。<a id="a-K4"></a>是以十方法界净秽国土。<a id="a-K5"></a>皆是我心中变出。<a id="a-K6"></a>总是我屋宅。<a id="a-K7"></a>真妄随心。<a id="a-K8"></a>巧拙由智。<a id="a-K9"></a>对大菩萨。<a id="a-KA"></a>阐彼净方。<a id="a-KB"></a>逗劣众生。<a id="a-KC"></a>现斯秽土。<a id="a-KD"></a>十方如来。<a id="a-KE"></a>皆是我心中流出者。<a id="a-KF"></a>古释云。<a id="a-KG"></a>如海上沤。<a id="a-KH"></a>各各不同时。<a id="a-KI"></a>由差别心观。<a id="a-KJ"></a>即有彼此。<a id="a-KK"></a>但水体是一。<a id="a-KL"></a>即知一佛出现时。<a id="a-KM"></a>即一切佛土现。<a id="a-KN"></a>离自他相故。<a id="a-KO"></a>但众生有处。<a id="a-KP"></a>十方如来为种种身而助化之。<a id="a-KQ"></a>非但如来含于一义。<a id="a-KR"></a>一切众生亦是我流出。</p>
  <p id="aKS">问。<a id="a-KT"></a>转变。<a id="a-KU"></a>变现。<a id="a-KV"></a>其义同别。</p>
  <p id="aKW">答。<a id="a-KX"></a>古释云。<a id="a-KY"></a>有唯转变。<a id="a-KZ"></a>非变现者。<a id="a-Ka"></a>转变之言。<a id="a-Kb"></a>通于种现。<a id="a-Kc"></a>现能熏种。<a id="a-Kd"></a>种能生种。<a id="a-Ke"></a>种生现行。<a id="a-Kf"></a>皆名转变。<a id="a-Kg"></a>变现之言。<a id="a-Kh"></a>唯现心等。<a id="a-Ki"></a>能起见相。<a id="a-Kj"></a>名之为变。<a id="a-Kk"></a>不通于种相分色等。</p>
  <p id="aKl">问。<a id="a-Km"></a>第八本识与所生果。<a id="a-Kn"></a>为复是一是异。</p>
  <p id="aKo">答。<a id="a-Kp"></a>非一非异。<a id="a-Kq"></a>论云。<a id="a-Kr"></a>本识中亲生自果。<a id="a-Ks"></a>功能差别。<a id="a-Kt"></a>此与本识。<a id="a-Ku"></a>及所生果。<a id="a-Kv"></a>不一不异。<a id="a-Kw"></a>体用因果。<a id="a-Kx"></a>理应尔故。<a id="a-Ky"></a>释云。<a id="a-Kz"></a>本识是体。<a id="a-L0"></a>种子是用。<a id="a-L1"></a>种子是因。<a id="a-L2"></a>所生是果。<a id="a-L3"></a>此之二法。<a id="a-L4"></a>理应如是不一不异。<a id="a-L5"></a>本识望种。<a id="a-L6"></a>于出体中。<a id="a-L7"></a>摄相归性。<a id="a-L8"></a>故皆无记。<a id="a-L9"></a>种从现行。<a id="a-LA"></a>望于本识。<a id="a-LB"></a>相用别论。<a id="a-LC"></a>故通三性。<a id="a-LD"></a>若即是一。<a id="a-LE"></a>不可说为有因果法。<a id="a-LF"></a>有体有法。<a id="a-LG"></a>若一向异。<a id="a-LH"></a>应谷麦等能生豆等。<a id="a-LI"></a>以许因果一向异故。<a id="a-LJ"></a>不尔。<a id="a-LK"></a>法灭应方有用。<a id="a-LL"></a>以许体用一向异故。<a id="a-LM"></a>用体相似。<a id="a-LN"></a>气势必同。<a id="a-LO"></a>因果相似。<a id="a-LP"></a>功能状貌可相随顺。<a id="a-LQ"></a>非一向异。</p>
  <p id="aLR">问。<a id="a-LS"></a>阿赖耶识。<a id="a-LT"></a>与几心所相应。</p>
  <p id="aLU">答。<a id="a-LV"></a>识论云。<a id="a-LW"></a>常与触。<a id="a-LX"></a>作意。<a id="a-LY"></a>受。<a id="a-LZ"></a>想。<a id="a-La"></a>思。<a id="a-Lb"></a>相应。<a id="a-Lc"></a>阿赖耶识。<a id="a-Ld"></a>无始时来。<a id="a-Le"></a>乃至未转。<a id="a-Lf"></a>于一切位。<a id="a-Lg"></a>恒与此五心所相应。<a id="a-Lh"></a>以是遍行心所摄故。<a id="a-Li"></a>一触者。<a id="a-Lj"></a>论云。<a id="a-Lk"></a>谓三和分别变异。<a id="a-Ll"></a>令心心所触境为性。<a id="a-Lm"></a>受想思等所依为业。<a id="a-Ln"></a>释云。<a id="a-Lo"></a>以此五种。<a id="a-Lp"></a>体是遍行心所摄故。<a id="a-Lq"></a>决定相应。<a id="a-Lr"></a>虽复不增。<a id="a-Ls"></a>亦不可减。<a id="a-Lt"></a>定俱生灭。<a id="a-Lu"></a>名遍行故。<a id="a-Lv"></a>触。<a id="a-Lw"></a>谓三和者。<a id="a-Lx"></a>即根境识。<a id="a-Ly"></a>体异名三。<a id="a-Lz"></a>不相乖返更相交涉。<a id="a-M0"></a>名为随顺。<a id="a-M1"></a>根。<a id="a-M2"></a>可为依。<a id="a-M3"></a>境。<a id="a-M4"></a>可为取。<a id="a-M5"></a>识三所生。<a id="a-M6"></a>可依于根而取于境。<a id="a-M7"></a>此三之上。<a id="a-M8"></a>皆有顺生一切心所功能作用。<a id="a-M9"></a>名为变异。<a id="a-MA"></a>分别之用。<a id="a-MB"></a>是触功能。<a id="a-MC"></a>谓触之上。<a id="a-MD"></a>有似前三顺生心所变异功能。<a id="a-ME"></a>说名分别。<a id="a-MF"></a>分别。<a id="a-MG"></a>即是领似异名。<a id="a-MH"></a>如子似父。<a id="a-MI"></a>名分别父。</p>
  <p id="aMJ">问。<a id="a-MK"></a>何故三和。<a id="a-ML"></a>唯根独胜。</p>
  <p id="aMM">答。<a id="a-MN"></a>一由主故。<a id="a-MO"></a>有殊胜能。<a id="a-MP"></a>名之为主。<a id="a-MQ"></a>二由近故。<a id="a-MR"></a>能近生心。<a id="a-MS"></a>及心所故。<a id="a-MT"></a>三由遍故。<a id="a-MU"></a>不唯心所。<a id="a-MV"></a>亦能生心故。<a id="a-MW"></a>四由续故。<a id="a-MX"></a>常相续有。<a id="a-MY"></a>境识不尔故。<a id="a-MZ"></a>境体虽能生心。<a id="a-Ma"></a>心所。<a id="a-Mb"></a>以非主故。<a id="a-Mc"></a>又非近故。<a id="a-Md"></a>偏阙二义。<a id="a-Me"></a>不名为胜。<a id="a-Mf"></a>心虽是主。<a id="a-Mg"></a>近生心所。<a id="a-Mh"></a>不能生心。<a id="a-Mi"></a>不自在故。<a id="a-Mj"></a>非遍也。<a id="a-Mk"></a>偏阙一义。<a id="a-Ml"></a>故非胜。<a id="a-Mm"></a>境识皆不续。<a id="a-Mn"></a>识。<a id="a-Mo"></a>有境生故。<a id="a-Mp"></a>俱阙续义。<a id="a-Mq"></a>非得胜名。<a id="a-Mr"></a>唯根独胜。</p>
  <p id="aMs">问。<a id="a-Mt"></a>触自性。<a id="a-Mu"></a>是实是假。</p>
  <p id="aMv">答。<a id="a-Mw"></a>此触数。<a id="a-Mx"></a>定是实有。<a id="a-My"></a>四食性故。<a id="a-Mz"></a>二作意者。<a id="a-N0"></a>论云。<a id="a-N1"></a>作意。<a id="a-N2"></a>谓能警心为性。<a id="a-N3"></a>于所缘境别心为业。<a id="a-N4"></a>释云。<a id="a-N5"></a>作意警心。<a id="a-N6"></a>有二功力。<a id="a-N7"></a>一者令心未起而起。<a id="a-N8"></a>二者令心起已趣境。<a id="a-N9"></a>故言警。<a id="a-NA"></a>觉应起心种。<a id="a-NB"></a>引令趣境。<a id="a-NC"></a>三受者。<a id="a-ND"></a>论云。<a id="a-NE"></a>受。<a id="a-NF"></a>谓领纳顺违俱非境相为性。<a id="a-NG"></a>起爱为业。<a id="a-NH"></a>四想者。<a id="a-NI"></a>论云。<a id="a-NJ"></a>想。<a id="a-NK"></a>谓于境取像为性。<a id="a-NL"></a>施设种种名言为业。<a id="a-NM"></a>谓要安立境分剂相。<a id="a-NN"></a>方能随起种种名言。<a id="a-NO"></a>释云。<a id="a-NP"></a>此中安立。<a id="a-NQ"></a>取像异名。<a id="a-NR"></a>谓此是青非青等。<a id="a-NS"></a>作分剂而取其相。<a id="a-NT"></a>名为安立。<a id="a-NU"></a>由此取像。<a id="a-NV"></a>便起名言。<a id="a-NW"></a>此是青等。<a id="a-NX"></a>性类众多。<a id="a-NY"></a>故名种种。<a id="a-NZ"></a>五思者。<a id="a-Na"></a>论云。<a id="a-Nb"></a>思。<a id="a-Nc"></a>谓令心造作为性。<a id="a-Nd"></a>于善品等役心为业。<a id="a-Ne"></a>谓能取境正因等相。<a id="a-Nf"></a>驱役自心令造善等。<a id="a-Ng"></a>此五段是遍行所摄。<a id="a-Nh"></a>故与藏识决定相应。<a id="a-Ni"></a>此触等五。<a id="a-Nj"></a>与异熟识行相虽异。<a id="a-Nk"></a>而时依同。<a id="a-Nl"></a>所缘事等。<a id="a-Nm"></a>故名相应。<a id="a-Nn"></a>此识行相。<a id="a-No"></a>极不明了。<a id="a-Np"></a>不能分别逆顺境相。<a id="a-Nq"></a>微细一类。<a id="a-Nr"></a>唯与舍受相应。<a id="a-Ns"></a>又此相应受。<a id="a-Nt"></a>唯是异熟。<a id="a-Nu"></a>随先引业转。<a id="a-Nv"></a>不待现缘。<a id="a-Nw"></a>任善恶业势力转故。<a id="a-Nx"></a>唯是舍受。<a id="a-Ny"></a>苦乐二受。<a id="a-Nz"></a>是异熟生。<a id="a-O0"></a>非真异熟。<a id="a-O1"></a>待现缘故。<a id="a-O2"></a>非此相应。<a id="a-O3"></a>又由此识常无转变。<a id="a-O4"></a>有情恒执为自内我。<a id="a-O5"></a>若与苦乐二受相应。<a id="a-O6"></a>便有转变。<a id="a-O7"></a>宁执为我。<a id="a-O8"></a>故此但与舍受相应。<a id="a-O9"></a>释曰。<a id="a-OA"></a>此触等五与异熟识行相虽异。<a id="a-OB"></a>而时依同。<a id="a-OC"></a>所缘事等。<a id="a-OD"></a>故名相应者。<a id="a-OE"></a>由四等故。<a id="a-OF"></a>说名相应。<a id="a-OG"></a>谓事等。<a id="a-OH"></a>处等。<a id="a-OI"></a>时等。<a id="a-OJ"></a>所依等。<a id="a-OK"></a>今约见分为行相。<a id="a-OL"></a>影像相分为所缘。<a id="a-OM"></a>自体。<a id="a-ON"></a>名事。<a id="a-OO"></a>等者。<a id="a-OP"></a>相似义。<a id="a-OQ"></a>体各唯一。<a id="a-OR"></a>境相相似。<a id="a-OS"></a>故所缘事。<a id="a-OT"></a>皆名为等。<a id="a-OU"></a>以触等五相。<a id="a-OV"></a>托本识相生。<a id="a-OW"></a>所缘既相似。<a id="a-OX"></a>故名为等。<a id="a-OY"></a>唯识为宗。<a id="a-OZ"></a>不约本质名为所缘。<a id="a-Oa"></a>亦非影像名为行相。<a id="a-Ob"></a>时谓刹那定同一世。<a id="a-Oc"></a>依谓根俱无有间。<a id="a-Od"></a>唯与舍受相应者。<a id="a-Oe"></a>此有五义。<a id="a-Of"></a>一极不明了。<a id="a-Og"></a>是舍受相。<a id="a-Oh"></a>若苦乐受。<a id="a-Oi"></a>必明了故。<a id="a-Oj"></a>受。<a id="a-Ok"></a>总有五。<a id="a-Ol"></a>一忧。<a id="a-Om"></a>二喜。<a id="a-On"></a>三苦。<a id="a-Oo"></a>四乐。<a id="a-Op"></a>五舍。<a id="a-Oq"></a>此中忧喜入苦乐中。<a id="a-Or"></a>依三受门分别。<a id="a-Os"></a>不言忧喜。<a id="a-Ot"></a>二不能分别顺违境相。<a id="a-Ou"></a>取中容境。<a id="a-Ov"></a>是舍受相。<a id="a-Ow"></a>若是余受。<a id="a-Ox"></a>取违顺境故。<a id="a-Oy"></a>三由微细。<a id="a-Oz"></a>若是余受。<a id="a-P0"></a>行相必粗。<a id="a-P1"></a>四由一类。<a id="a-P2"></a>若是余受。<a id="a-P3"></a>必是易脱。<a id="a-P4"></a>此行相定。<a id="a-P5"></a>故成一类。<a id="a-P6"></a>五相续而转。<a id="a-P7"></a>若是余受。<a id="a-P8"></a>必有间断。<a id="a-P9"></a>此恒相续。<a id="a-PA"></a>故唯舍受。<a id="a-PB"></a>若能分别违顺境相。<a id="a-PC"></a>非真异熟。<a id="a-PD"></a>异熟者。<a id="a-PE"></a>取境定故。<a id="a-PF"></a>若粗动者。<a id="a-PG"></a>如余心。<a id="a-PH"></a>非异熟主。<a id="a-PI"></a>显行相难知。<a id="a-PJ"></a>异余识也。<a id="a-PK"></a>由此五义。<a id="a-PL"></a>必其有故。<a id="a-PM"></a>便能受熏持种相续。<a id="a-PN"></a>又解。<a id="a-PO"></a>此识极不明了。<a id="a-PP"></a>曾无慧念。<a id="a-PQ"></a>慧念行相。<a id="a-PR"></a>极明了故。<a id="a-PS"></a>不能分别违顺境相。<a id="a-PT"></a>显唯舍受。<a id="a-PU"></a>非苦乐俱。<a id="a-PV"></a>及简不与善染等。<a id="a-PW"></a>并相续而转。<a id="a-PX"></a>显无有欲。<a id="a-PY"></a>今有希望。<a id="a-PZ"></a>方有欲起。<a id="a-Pa"></a>此相续故。<a id="a-Pb"></a>无有欲也。<a id="a-Pc"></a>由此五义。<a id="a-Pd"></a>第二义正显唯舍受所由。<a id="a-Pe"></a>所余四义。<a id="a-Pf"></a>因简别境等故。<a id="a-Pg"></a>唯与舍受俱。</p>
  <p id="aPh">问。<a id="a-Pi"></a>此识既与舍受相应。<a id="a-Pj"></a>如何亦是恶业异熟。</p>
  <p id="aPk">答。<a id="a-Pl"></a>论云。<a id="a-Pm"></a>舍受不违善恶品故。<a id="a-Pn"></a>如无记法。<a id="a-Po"></a>善恶俱招。<a id="a-Pp"></a>释云。<a id="a-Pq"></a>无记既寂静。<a id="a-Pr"></a>何为恶业果。<a id="a-Ps"></a>舍虽寂静。<a id="a-Pt"></a>不违二故。<a id="a-Pu"></a>得为恶果。<a id="a-Pv"></a>不同禅定寂静。<a id="a-Pw"></a>此无所能为。<a id="a-Px"></a>故通恶业感。<a id="a-Py"></a>余七转识设起苦乐。<a id="a-Pz"></a>此识皆俱。<a id="a-Q0"></a>以舍不违苦乐品故。<a id="a-Q1"></a>若或苦乐不俱。<a id="a-Q2"></a>于人天中。<a id="a-Q3"></a>应不受苦果。<a id="a-Q4"></a>以相违故。<a id="a-Q5"></a>三恶趣中。<a id="a-Q6"></a>应不受乐果。<a id="a-Q7"></a>亦相违故。<a id="a-Q8"></a>此中苦乐。<a id="a-Q9"></a>皆是别招。<a id="a-QA"></a>故舍不违。</p>
  <p id="aQB">问。<a id="a-QC"></a>本识云何不与别境等五心所相应。</p>
  <p id="aQD">答。<a id="a-QE"></a>论云。<a id="a-QF"></a>互相违故。<a id="a-QG"></a>为欲。<a id="a-QH"></a>希望所乐事转。<a id="a-QI"></a>此识任业无所希望。<a id="a-QJ"></a>胜解。<a id="a-QK"></a>印持决定事转。<a id="a-QL"></a>此识懵昧无所印持。<a id="a-QM"></a>念。<a id="a-QN"></a>唯明记曾习事转。<a id="a-QO"></a>此识昧劣不能明记。<a id="a-QP"></a>定。<a id="a-QQ"></a>能令心专注一境。<a id="a-QR"></a>此识任运刹那别缘。<a id="a-QS"></a>慧。<a id="a-QT"></a>唯简择得等事转。<a id="a-QU"></a>此识微昧不能简择故。<a id="a-QV"></a>此不与别境相应。<a id="a-QW"></a>此识唯是异熟性故。<a id="a-QX"></a>善染污等亦不相应。<a id="a-QY"></a>恶作等四。<a id="a-QZ"></a>无记性者。<a id="a-Qa"></a>有间断故。<a id="a-Qb"></a>定非异熟。<a id="a-Qc"></a>释云。<a id="a-Qd"></a>定能令心专注一境。<a id="a-Qe"></a>此识任运刹那别缘者。<a id="a-Qf"></a>定虽影像相分刹那新起。<a id="a-Qg"></a>至加行时所观本质。<a id="a-Qh"></a>前后相续恒专注境。<a id="a-Qi"></a>此识任运。<a id="a-Qj"></a>不作加行专注本质。<a id="a-Qk"></a>恒缘现在影像。<a id="a-Ql"></a>所缘。<a id="a-Qm"></a>但新新起。<a id="a-Qn"></a>且定行相。<a id="a-Qo"></a>一一刹那。<a id="a-Qp"></a>深取专注。<a id="a-Qq"></a>趣向所缘。<a id="a-Qr"></a>此识浮疏。<a id="a-Qs"></a>行相不尔。<a id="a-Qt"></a>故非定位。<a id="a-Qu"></a>言任运者。<a id="a-Qv"></a>是随业转。<a id="a-Qw"></a>恶作等。<a id="a-Qx"></a>定非异熟者。<a id="a-Qy"></a>非真异熟。<a id="a-Qz"></a>不遮异熟。<a id="a-R0"></a>生。<a id="a-R1"></a>亦有恶作等。<a id="a-R2"></a>非一切时常相续故。<a id="a-R3"></a>非此相应。<a id="a-R4"></a>故知第八真识。<a id="a-R5"></a>常如舍相。<a id="a-R6"></a>以任运之缘。<a id="a-R7"></a>合恒常之道。<a id="a-R8"></a>不为垢法之所染。<a id="a-R9"></a>宁为净法之所治。<a id="a-RA"></a>非生死之所羁。<a id="a-RB"></a>岂涅槃之能寂。<a id="a-RC"></a>是以称为识主。<a id="a-RD"></a>故号心王。<a id="a-RE"></a>迩后因一念无明。<a id="a-RF"></a>起七识波浪。<a id="a-RG"></a>遂生心所。<a id="a-RH"></a>失本心王。<a id="a-RI"></a>皆因强觉觉明。<a id="a-RJ"></a>分能立所。<a id="a-RK"></a>起明了之解。<a id="a-RL"></a>心境历然。<a id="a-RM"></a>运分别之情。<a id="a-RN"></a>自他宛尔。<a id="a-RO"></a>因兹有情心内。<a id="a-RP"></a>逐憎爱而结怨亲。<a id="a-RQ"></a>无情境中。<a id="a-RR"></a>随想念而标形碍。<a id="a-RS"></a>遂使外则桑田变海。<a id="a-RT"></a>海变桑田。<a id="a-RU"></a>内则亲作怨由。<a id="a-RV"></a>怨为亲种。<a id="a-RW"></a>互为高下。<a id="a-RX"></a>反覆相酬。<a id="a-RY"></a>从兹业果恒新。<a id="a-RZ"></a>苦缘不断。<a id="a-Ra"></a>是以首楞严经云。<a id="a-Rb"></a>佛告富楼那。<a id="a-Rc"></a>明妄非他。<a id="a-Rd"></a>觉明为咎。<a id="a-Re"></a>所妄既立。<a id="a-Rf"></a>明理不踰。<a id="a-Rg"></a>以是因缘。<a id="a-Rh"></a>听不出声。<a id="a-Ri"></a>见不超色。<a id="a-Rj"></a>乃至唯杀盗淫。<a id="a-Rk"></a>三为根本。<a id="a-Rl"></a>以是因缘。<a id="a-Rm"></a>业果相续。<a id="a-Rn"></a>富楼那。<a id="a-Ro"></a>如是三种颠倒相续。<a id="a-Rp"></a>皆是觉明明了知性。<a id="a-Rq"></a>因了发相。<a id="a-Rr"></a>从妄见生。<a id="a-Rs"></a>山河大地诸有为相。<a id="a-Rt"></a>次第迁流。<a id="a-Ru"></a>因此虚妄。<a id="a-Rv"></a>终而复始。<a id="a-Rw"></a>是故若欲还原反本。<a id="a-Rx"></a>旋妄冥真。<a id="a-Ry"></a>但一念不生。<a id="a-Rz"></a>前后际断。<a id="a-S0"></a>分别心灭。<a id="a-S1"></a>轮回业亡。<a id="a-S2"></a>根尽枝枯。<a id="a-S3"></a>因空果丧。<a id="a-S4"></a>无始之情尘识垢。<a id="a-S5"></a>应念全消。<a id="a-S6"></a>本来之佛眼常身。<a id="a-S7"></a>随真顿现。</p>
 </body>
</html>