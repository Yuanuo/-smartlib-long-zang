<!doctype html>
<html id="z3IBX9h1e3" data-ver="1596">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第十四</h1>
  <p id="a2">夫释迦文佛。<a id="a-3"></a>开众生心。<a id="a-4"></a>成佛知见。<a id="a-5"></a>达磨初祖。<a id="a-6"></a>直指人心。<a id="a-7"></a>见性成佛。<a id="a-8"></a>若体此一心。<a id="a-9"></a>云何是成佛之理。</p>
  <p id="aA">答。<a id="a-B"></a>一心不动。<a id="a-C"></a>诸法无性。<a id="a-D"></a>以无性故。<a id="a-E"></a>悉皆成佛。<a id="a-F"></a>华严经云。<a id="a-G"></a>佛子。<a id="a-H"></a>如来成正觉时。<a id="a-I"></a>于其身中。<a id="a-J"></a>普见一切众生成正觉。<a id="a-K"></a>乃至普见一切众生入涅槃。<a id="a-L"></a>皆同一性。<a id="a-M"></a>所谓无性。<a id="a-N"></a>无何等性。<a id="a-O"></a>所谓无相性。<a id="a-P"></a>无尽性。<a id="a-Q"></a>无生性。<a id="a-R"></a>无灭性。<a id="a-S"></a>无我性。<a id="a-T"></a>无非我性。<a id="a-U"></a>无众生性。<a id="a-V"></a>无非众生性。<a id="a-W"></a>无菩提性。<a id="a-X"></a>无法界性。<a id="a-Y"></a>无虚空性。<a id="a-Z"></a>亦复无有成正觉性。<a id="a-a"></a>知一切法皆无性故。<a id="a-b"></a>得一切智。<a id="a-c"></a>大悲相续。<a id="a-d"></a>救度众生。<a id="a-e"></a>佛子。<a id="a-f"></a>譬如虚空。<a id="a-g"></a>一切世界。<a id="a-h"></a>若成若坏。<a id="a-i"></a>常无增减。<a id="a-j"></a>何以故。<a id="a-k"></a>虚空无生故。<a id="a-l"></a>诸佛菩提。<a id="a-m"></a>亦复如是。<a id="a-n"></a>若成正觉。<a id="a-o"></a>不成正觉。<a id="a-p"></a>亦无增减。<a id="a-q"></a>何以故。<a id="a-r"></a>菩提无相无非相。<a id="a-s"></a>无一无种种故。<a id="a-t"></a>佛子。<a id="a-u"></a>假使有人。<a id="a-v"></a>能化作恒河沙等心。<a id="a-w"></a>一一心复化作恒河沙等佛。<a id="a-x"></a>皆无色无形无相。<a id="a-y"></a>如是尽恒河沙等劫。<a id="a-z"></a>无有休息。<a id="a-10"></a>佛子。<a id="a-11"></a>于汝意云何。<a id="a-12"></a>彼人化心。<a id="a-13"></a>化作如来。<a id="a-14"></a>凡有几何。<a id="a-15"></a>如来性起。<a id="a-16"></a>妙德菩萨言。<a id="a-17"></a>如我解于仁所说义。<a id="a-18"></a>化与不化。<a id="a-19"></a>等无有别。<a id="a-1A"></a>云何问言。<a id="a-1B"></a>凡有几何。<a id="a-1C"></a>普贤菩萨言。<a id="a-1D"></a>善哉善哉。<a id="a-1E"></a>佛子。<a id="a-1F"></a>如汝所说。<a id="a-1G"></a>设一切众生。<a id="a-1H"></a>于一念中悉成正觉。<a id="a-1I"></a>与不成正觉。<a id="a-1J"></a>等无有异。<a id="a-1K"></a>何以故。<a id="a-1L"></a>菩提无相故。<a id="a-1M"></a>若无有相。<a id="a-1N"></a>则无增减。<a id="a-1O"></a>佛子。<a id="a-1P"></a>菩萨摩诃萨。<a id="a-1Q"></a>应如是知。<a id="a-1R"></a>成等正觉。<a id="a-1S"></a>同于菩提。<a id="a-1T"></a>一相无相。<a id="a-1U"></a>疏释云。<a id="a-1V"></a>所以知佛智遍者。<a id="a-1W"></a>无一众生不有本觉。<a id="a-1X"></a>与佛体无殊故。<a id="a-1Y"></a>经云。<a id="a-1Z"></a>佛智潜流。<a id="a-1a"></a>即似佛智遍他众生。<a id="a-1b"></a>今显众生自有佛智。<a id="a-1c"></a>故云遍耳。<a id="a-1d"></a>此有三意。<a id="a-1e"></a>一明无一众生不有。<a id="a-1f"></a>则知无性者。<a id="a-1g"></a>非众生数。<a id="a-1h"></a>谓草木等。<a id="a-1i"></a>已过五性之见。<a id="a-1j"></a>二者。<a id="a-1k"></a>众生在缠之因。<a id="a-1l"></a>已具出缠之果法。<a id="a-1m"></a>故云有如来智慧。<a id="a-1n"></a>非但有性后方当成。<a id="a-1o"></a>亦非理先智后。<a id="a-1p"></a>是知涅槃。<a id="a-1q"></a>对昔方便。<a id="a-1r"></a>且说有性。<a id="a-1s"></a>后学尚谓谈有藏无。<a id="a-1t"></a>况闻等有果智。<a id="a-1u"></a>谁当信者。<a id="a-1v"></a>三彼因中之果智。<a id="a-1w"></a>即他佛之果智。<a id="a-1x"></a>以圆教宗。<a id="a-1y"></a>自他因果。<a id="a-1z"></a>无二体故。<a id="a-20"></a>不尔此说众生有果。<a id="a-21"></a>何名说佛智耶。<a id="a-22"></a>斯则玄又玄矣。<a id="a-23"></a>非华严宗。<a id="a-24"></a>无有斯理。<a id="a-25"></a>疑云。<a id="a-26"></a>涅槃云。<a id="a-27"></a>佛性者。<a id="a-28"></a>名为智慧。<a id="a-29"></a>有智慧时。<a id="a-2A"></a>则无烦恼。<a id="a-2B"></a>今有佛智。<a id="a-2C"></a>那作众生。<a id="a-2D"></a>释云。<a id="a-2E"></a>谓颠倒故不证。<a id="a-2F"></a>岂得言无。<a id="a-2G"></a>如壮士迷于额珠。<a id="a-2H"></a>岂是肤中无宝。<a id="a-2I"></a>谓若先无。<a id="a-2J"></a>离倒宁有。<a id="a-2K"></a>既离则现。<a id="a-2L"></a>明本不无。<a id="a-2M"></a>如贫得珠。<a id="a-2N"></a>非今授与。<a id="a-2O"></a>是以涅槃。<a id="a-2P"></a>恐不修行。<a id="a-2Q"></a>故云。<a id="a-2R"></a>言定有者。<a id="a-2S"></a>即为执着。<a id="a-2T"></a>恐不信有。<a id="a-2U"></a>故云。<a id="a-2V"></a>若言定无。<a id="a-2W"></a>则为妄语。<a id="a-2X"></a>乍可执着。<a id="a-2Y"></a>不可妄语。<a id="a-2Z"></a>又如来藏等经。<a id="a-2a"></a>说。<a id="a-2b"></a>有九种喻。<a id="a-2c"></a>喻如来藏。<a id="a-2d"></a>谓如青莲华。<a id="a-2e"></a>在泥水中。<a id="a-2f"></a>未出泥。<a id="a-2g"></a>人无贵者。<a id="a-2h"></a>又如贫女而怀圣胎。<a id="a-2i"></a>如大价宝。<a id="a-2j"></a>垢衣所缠。<a id="a-2k"></a>如摩尼珠。<a id="a-2l"></a>落在深厕。<a id="a-2m"></a>如真金像弊衣所覆。<a id="a-2n"></a>如庵罗树。<a id="a-2o"></a>华实未开。<a id="a-2p"></a>亦如稻米在糠[禾*會]中。<a id="a-2q"></a>如金在矿。<a id="a-2r"></a>如像在模。<a id="a-2s"></a>皆是尘中有佛身义。<a id="a-2t"></a>与此大同也。<a id="a-2u"></a>又此无性理。<a id="a-2v"></a>能成一切。<a id="a-2w"></a>能坏一切。<a id="a-2x"></a>则一成一切成。<a id="a-2y"></a>一坏一切坏。<a id="a-2z"></a>一成一切成者。<a id="a-30"></a>即因果交彻。<a id="a-31"></a>于中有二。<a id="a-32"></a>一明生佛不二华严经云。<a id="a-33"></a>如来成正觉时。<a id="a-34"></a>于其身中。<a id="a-35"></a>普见一切众生成正觉等。<a id="a-36"></a>净名经云。<a id="a-37"></a>一切众生。<a id="a-38"></a>即菩提相。<a id="a-39"></a>即菩提相。<a id="a-3A"></a>于何不成。<a id="a-3B"></a>二明能所不二。<a id="a-3C"></a>即华严经云。<a id="a-3D"></a>皆同一性。<a id="a-3E"></a>所谓无性。<a id="a-3F"></a>净名经云。<a id="a-3G"></a>不行是菩提。<a id="a-3H"></a>离意法故。<a id="a-3I"></a>法即是所。<a id="a-3J"></a>意即是能。<a id="a-3K"></a>良以心境。<a id="a-3L"></a>同一性故。<a id="a-3M"></a>生佛亦然。<a id="a-3N"></a>是以真心。<a id="a-3O"></a>不守自性故。<a id="a-3P"></a>举体随缘。<a id="a-3Q"></a>成诸万法。<a id="a-3R"></a>性即体也。<a id="a-3S"></a>以诸法唯心所现。<a id="a-3T"></a>各无自体。<a id="a-3U"></a>虚假相依。<a id="a-3V"></a>无决定性。<a id="a-3W"></a>以无性故。<a id="a-3X"></a>能随异缘成立一切。<a id="a-3Y"></a>若有定性。<a id="a-3Z"></a>犹如金石。<a id="a-3a"></a>各有坚性。<a id="a-3b"></a>不可令易。<a id="a-3c"></a>今此无性。<a id="a-3d"></a>犹如于水。<a id="a-3e"></a>遇冷成冰。<a id="a-3f"></a>逢火便暖。<a id="a-3g"></a>故中论偈云。<a id="a-3h"></a>集若有定性。<a id="a-3i"></a>先来所不断。<a id="a-3j"></a>于今云何断。<a id="a-3k"></a>道若有定性。<a id="a-3l"></a>先来所不修。<a id="a-3m"></a>于今云何修。<a id="a-3n"></a>故知若有定性。<a id="a-3o"></a>一切诸法皆悉不成。<a id="a-3p"></a>若无定性。<a id="a-3q"></a>一切皆成。<a id="a-3r"></a>又若众生各各有性。<a id="a-3s"></a>自体不移。<a id="a-3t"></a>则永作众生。<a id="a-3u"></a>无因成佛。<a id="a-3v"></a>所以无性理同。<a id="a-3w"></a>以有空义。<a id="a-3x"></a>故一切法得成。<a id="a-3y"></a>于毕竟空中。<a id="a-3z"></a>炽然建立一切法。<a id="a-40"></a>若此一微尘法成。<a id="a-41"></a>则尽十方虚空界一切异法一时成。<a id="a-42"></a>若有一微尘异法不成者。<a id="a-43"></a>此间一毫之法亦不成。<a id="a-44"></a>失圆顿义。<a id="a-45"></a>以一心一切心故。<a id="a-46"></a>若悟宗镜成佛。<a id="a-47"></a>即一切处成佛。<a id="a-48"></a>所以金刚经云。<a id="a-49"></a>所在之处。<a id="a-4A"></a>则为有佛。<a id="a-4B"></a>若有一微尘处不成佛。<a id="a-4C"></a>则不入宗镜中。<a id="a-4D"></a>故经云。<a id="a-4E"></a>唯我一人者。<a id="a-4F"></a>三界六道凡圣无非我。<a id="a-4G"></a>是一是人故。<a id="a-4H"></a>唯我一人耳。<a id="a-4I"></a>故知若离此而修。<a id="a-4J"></a>皆成权渐。<a id="a-4K"></a>如待空华而结果朝焰水以成冰。<a id="a-4L"></a>任满三祇。<a id="a-4M"></a>不入真实。<a id="a-4N"></a>但自观心见佛。<a id="a-4O"></a>了诸法空。<a id="a-4P"></a>则不动念而亲睹毫光。<a id="a-4Q"></a>靡运身而遍参法界。<a id="a-4R"></a>如佛在忉利。<a id="a-4S"></a>一夏安居。<a id="a-4T"></a>佛以神力制诸人天。<a id="a-4U"></a>不知处所。<a id="a-4V"></a>夏受岁已。<a id="a-4W"></a>佛摄神足。<a id="a-4X"></a>欲还阎浮。<a id="a-4Y"></a>尔时须菩提。<a id="a-4Z"></a>于石室中住。<a id="a-4a"></a>自思惟言。<a id="a-4b"></a>佛忉利下。<a id="a-4c"></a>当至佛所礼佛耶。<a id="a-4d"></a>为不至耶。<a id="a-4e"></a>复自思惟。<a id="a-4f"></a>佛常说法。<a id="a-4g"></a>若人以智慧力。<a id="a-4h"></a>观佛法身。<a id="a-4i"></a>是名见佛中最。<a id="a-4j"></a>佛时已从忉利下阎浮提。<a id="a-4k"></a>四众皆集。<a id="a-4l"></a>人天相见。<a id="a-4m"></a>座中有佛。<a id="a-4n"></a>及转轮王。<a id="a-4o"></a>诸天大集。<a id="a-4p"></a>众会庄严。<a id="a-4q"></a>先未曾有。<a id="a-4r"></a>须菩提念。<a id="a-4s"></a>今此大众。<a id="a-4t"></a>虽复殊特。<a id="a-4u"></a>势不久停。<a id="a-4v"></a>磨灭之法。<a id="a-4w"></a>皆归无常。<a id="a-4x"></a>因此无常。<a id="a-4y"></a>观之初门。<a id="a-4z"></a>悉知诸法。<a id="a-50"></a>空无有实。<a id="a-51"></a>作是观时。<a id="a-52"></a>即得道证。<a id="a-53"></a>时一切众。<a id="a-54"></a>欲先见如来。<a id="a-55"></a>礼拜供养。<a id="a-56"></a>有莲华色比丘尼。<a id="a-57"></a>常为他人。<a id="a-58"></a>呼为淫女。<a id="a-59"></a>欲除恶名。<a id="a-5A"></a>便化为轮王。<a id="a-5B"></a>七宝千子。<a id="a-5C"></a>众人见之。<a id="a-5D"></a>皆悉避座。<a id="a-5E"></a>化王见佛。<a id="a-5F"></a>还复本身。<a id="a-5G"></a>为比丘尼。<a id="a-5H"></a>最先礼佛。<a id="a-5I"></a>佛告尼言。<a id="a-5J"></a>非汝先礼我。<a id="a-5K"></a>唯须菩提。<a id="a-5L"></a>最初礼我。<a id="a-5M"></a>所以者何。<a id="a-5N"></a>须菩提观诸法空。<a id="a-5O"></a>为见法身。<a id="a-5P"></a>得真供养。<a id="a-5Q"></a>供养中最。<a id="a-5R"></a>非供养生身。<a id="a-5S"></a>名供养也。<a id="a-5T"></a>是知若不自信心佛求他胜缘。<a id="a-5U"></a>功业虽勤。<a id="a-5V"></a>终非究竟。<a id="a-5W"></a>如华严如来出现品云。<a id="a-5X"></a>佛子。<a id="a-5Y"></a>设有菩萨。<a id="a-5Z"></a>于无量百千亿那由他劫。<a id="a-5a"></a>行六波罗蜜。<a id="a-5b"></a>修习种种菩提分法。<a id="a-5c"></a>若未闻此如来不思议大威德法门。<a id="a-5d"></a>或时闻已。<a id="a-5e"></a>不信不解。<a id="a-5f"></a>不顺不入。<a id="a-5g"></a>不得名为真实菩萨。<a id="a-5h"></a>以不能生如来家故。<a id="a-5i"></a>又以从缘故。<a id="a-5j"></a>缘亦无自性。<a id="a-5k"></a>则一切不成。<a id="a-5l"></a>念念散坏。<a id="a-5m"></a>如随差别杂染之缘。<a id="a-5n"></a>因名言建立。<a id="a-5o"></a>故号众生。<a id="a-5p"></a>于诸缘中求众生性了不可得。<a id="a-5q"></a>则众生体空。<a id="a-5r"></a>即是坏义。<a id="a-5s"></a>以有诸法故。<a id="a-5t"></a>则空义得显。<a id="a-5u"></a>若此一众生义不成。<a id="a-5v"></a>则尽十方法界一切众生。<a id="a-5w"></a>悉皆不成。<a id="a-5x"></a>故名一坏一切坏。<a id="a-5y"></a>所以诸佛。<a id="a-5z"></a>知一切法。<a id="a-60"></a>皆无性故。<a id="a-61"></a>得成就一切智。<a id="a-62"></a>起同体悲。<a id="a-63"></a>相续不断。<a id="a-64"></a>尽未来际。<a id="a-65"></a>广度有情。<a id="a-66"></a>以一心无性成佛之理。<a id="a-67"></a>愿一切众生与我无异。<a id="a-68"></a>知众生本来一心不动。<a id="a-69"></a>常合天真。<a id="a-6A"></a>以无性故。<a id="a-6B"></a>不觉随缘六趣升降。<a id="a-6C"></a>抂受妄苦。<a id="a-6D"></a>虚堕轮回。<a id="a-6E"></a>所以能起大悲。<a id="a-6F"></a>相续度脱。<a id="a-6G"></a>若无此无性之理。<a id="a-6H"></a>则大化不成。<a id="a-6I"></a>善恶凡圣。<a id="a-6J"></a>不可移易。<a id="a-6K"></a>若能如是解悟。<a id="a-6L"></a>则是入不思议方便法门。<a id="a-6M"></a>佛藏经云。<a id="a-6N"></a>诸法若有决定体性。<a id="a-6O"></a>如析毛发百分之一者。<a id="a-6P"></a>是则诸佛不出于世。<a id="a-6Q"></a>亦终不说诸法空。<a id="a-6R"></a>并证顿义。<a id="a-6S"></a>华严经颂云。<a id="a-6T"></a>能于一念悉了知。<a id="a-6U"></a>一切众生无有余。<a id="a-6V"></a>了彼众生心自性。<a id="a-6W"></a>达无性者所行道。<a id="a-6X"></a>不退转法轮经云。<a id="a-6Y"></a>尔时三菩萨。<a id="a-6Z"></a>住世尊前。<a id="a-6a"></a>以曼陀莲华。<a id="a-6b"></a>散于佛上。<a id="a-6c"></a>散已。<a id="a-6d"></a>作如是言。<a id="a-6e"></a>我于此法。<a id="a-6f"></a>深生信解。<a id="a-6g"></a>无有疑惑。<a id="a-6h"></a>其第一者。<a id="a-6i"></a>白佛言。<a id="a-6j"></a>世尊。<a id="a-6k"></a>若有人说如来。<a id="a-6l"></a>我即如来。<a id="a-6m"></a>于此法中。<a id="a-6n"></a>都无疑惑。<a id="a-6o"></a>第二菩萨复白佛言。<a id="a-6p"></a>世尊。<a id="a-6q"></a>若有人。<a id="a-6r"></a>称说世尊。<a id="a-6s"></a>我即世尊。<a id="a-6t"></a>亦于此法悉无疑惑。<a id="a-6u"></a>第三菩萨白佛言。<a id="a-6v"></a>世尊。<a id="a-6w"></a>若有人称说阿罗诃三藐三佛陀。<a id="a-6x"></a>我即阿罗诃三藐三佛陀。<a id="a-6y"></a>亦于此法悉无疑惑。<a id="a-6z"></a>乃至阿难白佛言。<a id="a-70"></a>世尊。<a id="a-71"></a>云何菩萨作如是说。<a id="a-72"></a>佛言。<a id="a-73"></a>此三菩萨。<a id="a-74"></a>善解假名故。<a id="a-75"></a>作是说故。<a id="a-76"></a>知但是凡圣诸法。<a id="a-77"></a>皆是假名。<a id="a-78"></a>从心建立。<a id="a-79"></a>若能了达一切平等。<a id="a-7A"></a>即知凡圣诸法。<a id="a-7B"></a>不出假名。<a id="a-7C"></a>假名不出真如之性。<a id="a-7D"></a>如大般若经云。<a id="a-7E"></a>尔时善现。<a id="a-7F"></a>告欲色界诸天众言。<a id="a-7G"></a>汝诸天众。<a id="a-7H"></a>说我善现。<a id="a-7I"></a>佛真弟子。<a id="a-7J"></a>随如来生。<a id="a-7K"></a>云何善现随如来生。<a id="a-7L"></a>谓随如来真如生故。<a id="a-7M"></a>所以者何。<a id="a-7N"></a>如来真如。<a id="a-7O"></a>无来无去。<a id="a-7P"></a>善现真如。<a id="a-7Q"></a>亦无来无去。<a id="a-7R"></a>故说善现随如来生。<a id="a-7S"></a>如来真如。<a id="a-7T"></a>即一切法真如。<a id="a-7U"></a>一切法真如。<a id="a-7V"></a>即如来真如。<a id="a-7W"></a>如是真如。<a id="a-7X"></a>无真如性。<a id="a-7Y"></a>亦无不真如性。<a id="a-7Z"></a>善现真如。<a id="a-7a"></a>亦复如是。<a id="a-7b"></a>故说善现随如来生。<a id="a-7c"></a>释曰。<a id="a-7d"></a>若如来真如。<a id="a-7e"></a>即一切法真如者。<a id="a-7f"></a>非独善现随如来生。<a id="a-7g"></a>乃至一切法界众生。<a id="a-7h"></a>悉随如来生。<a id="a-7i"></a>何者。<a id="a-7j"></a>以如来真如。<a id="a-7k"></a>即自真如故。<a id="a-7l"></a>如是真如无真如性者。<a id="a-7m"></a>以此真如。<a id="a-7n"></a>是言说中极。<a id="a-7o"></a>亦不可立。<a id="a-7p"></a>故云。<a id="a-7q"></a>唤作如如。<a id="a-7r"></a>早是变也。<a id="a-7s"></a>既无真如之性。<a id="a-7t"></a>亦无非真如之性。<a id="a-7u"></a>如是了达。<a id="a-7v"></a>方为究竟真如矣。<a id="a-7w"></a>雁腋经云。<a id="a-7x"></a>尔时舍利弗。<a id="a-7y"></a>问诸比丘言。<a id="a-7z"></a>大德。<a id="a-80"></a>何缘说如是语。<a id="a-81"></a>我今始于六师出家。<a id="a-82"></a>诸比丘言。<a id="a-83"></a>大德舍利弗。<a id="a-84"></a>从今已往。<a id="a-85"></a>六师诸佛。<a id="a-86"></a>等同一相。<a id="a-87"></a>无增无减。<a id="a-88"></a>大德舍利弗。<a id="a-89"></a>我等今知。<a id="a-8A"></a>诸师不异。<a id="a-8B"></a>于出家中。<a id="a-8C"></a>无所分别。<a id="a-8D"></a>故言出家。<a id="a-8E"></a>舍利弗言。<a id="a-8F"></a>大德。<a id="a-8G"></a>何缘说言。<a id="a-8H"></a>从今佛非我尊。<a id="a-8I"></a>诸比丘言。<a id="a-8J"></a>大德舍利弗。<a id="a-8K"></a>我从今往。<a id="a-8L"></a>自然明了。<a id="a-8M"></a>炽然明了。<a id="a-8N"></a>不假余明。<a id="a-8O"></a>我自归依。<a id="a-8P"></a>非余归依。<a id="a-8Q"></a>自归自尊。<a id="a-8R"></a>是故说言。<a id="a-8S"></a>佛非我尊。<a id="a-8T"></a>何以故。<a id="a-8U"></a>我不离佛。<a id="a-8V"></a>佛不离我。<a id="a-8W"></a>乃至舍利弗言。<a id="a-8X"></a>大德何故。<a id="a-8Y"></a>说。<a id="a-8Z"></a>从今往。<a id="a-8a"></a>说无有业。<a id="a-8b"></a>诸比丘言。<a id="a-8c"></a>大德舍利弗。<a id="a-8d"></a>我从今往。<a id="a-8e"></a>知一切说。<a id="a-8f"></a>究竟涅槃。<a id="a-8g"></a>是中无有调伏。<a id="a-8h"></a>无非调伏。<a id="a-8i"></a>以是故言。<a id="a-8j"></a>我说无业。<a id="a-8k"></a>如来藏经云。<a id="a-8l"></a>世尊。<a id="a-8m"></a>告金刚慧言。<a id="a-8n"></a>善男子。<a id="a-8o"></a>我以佛眼。<a id="a-8p"></a>观一切众生。<a id="a-8q"></a>贪欲恚痴。<a id="a-8r"></a>诸烦恼中。<a id="a-8s"></a>有如来智。<a id="a-8t"></a>如来眼。<a id="a-8u"></a>如来身。<a id="a-8v"></a>结加趺坐。<a id="a-8w"></a>俨然不动。<a id="a-8x"></a>善男子。<a id="a-8y"></a>一切众生。<a id="a-8z"></a>虽在诸趣。<a id="a-90"></a>烦恼身中有如来藏。<a id="a-91"></a>常无染污。<a id="a-92"></a>德相备足。<a id="a-93"></a>如我无异。<a id="a-94"></a>楞伽经云。<a id="a-95"></a>如来藏自性清净。<a id="a-96"></a>转三十二相。<a id="a-97"></a>入于一切众生身中。<a id="a-98"></a>华严入法界品中。<a id="a-99"></a>鞞瑟胝罗居士。<a id="a-9A"></a>得菩萨解脱不般涅槃际法门。<a id="a-9B"></a>常供养栴檀座佛塔。<a id="a-9C"></a>告善财言。<a id="a-9D"></a>我开栴檀座如来塔门时。<a id="a-9E"></a>得三昧。<a id="a-9F"></a>名佛种无尽。<a id="a-9G"></a>善男子。<a id="a-9H"></a>我念念中入此三昧。<a id="a-9I"></a>念念得知一切无量殊胜之事。<a id="a-9J"></a>乃至善男子。<a id="a-9K"></a>我唯得此菩萨所得不般涅槃际解脱。<a id="a-9L"></a>如诸菩萨摩诃萨。<a id="a-9M"></a>以一念智。<a id="a-9N"></a>普知三世。<a id="a-9O"></a>一念遍入。<a id="a-9P"></a>一切三昧。<a id="a-9Q"></a>如来智日恒照其心。<a id="a-9R"></a>于一切法。<a id="a-9S"></a>无有分别。<a id="a-9T"></a>了一切佛。<a id="a-9U"></a>悉皆平等。<a id="a-9V"></a>如来及我。<a id="a-9W"></a>一切众生。<a id="a-9X"></a>等无有二。<a id="a-9Y"></a>知一切法。<a id="a-9Z"></a>自性清净。<a id="a-9a"></a>无有思虑。<a id="a-9b"></a>无有动转。<a id="a-9c"></a>而能普入一切世间离诸分别。<a id="a-9d"></a>住佛法印。<a id="a-9e"></a>悉能开悟法界众生。<a id="a-9f"></a>又颂云。<a id="a-9g"></a>如心境界无有量。<a id="a-9h"></a>诸佛境界亦复然。<a id="a-9i"></a>如心境界从意生。<a id="a-9j"></a>佛境如是应观察。<a id="a-9k"></a>法华经云。<a id="a-9l"></a>如是我成佛已来。<a id="a-9m"></a>甚大久远。<a id="a-9n"></a>寿命无量。<a id="a-9o"></a>阿僧祇劫。<a id="a-9p"></a>常住不灭。<a id="a-9q"></a>众有疑云。<a id="a-9r"></a>成道既久。<a id="a-9s"></a>常此教化。<a id="a-9t"></a>中间所有。<a id="a-9u"></a>然灯毗婆沙尸弃等佛。<a id="a-9v"></a>成道入灭。<a id="a-9w"></a>说法度众生。<a id="a-9x"></a>复是谁耶。<a id="a-9y"></a>古释云。<a id="a-9z"></a>于是中间说燃灯佛等。<a id="a-A0"></a>成道入灭。<a id="a-A1"></a>如是皆以智慧方便。<a id="a-A2"></a>善巧分别。<a id="a-A3"></a>说于他佛。<a id="a-A4"></a>非离我身。<a id="a-A5"></a>别有彼佛。<a id="a-A6"></a>金刚经论云。<a id="a-A7"></a>众生身内有佛亦非密。<a id="a-A8"></a>身外有亦非密。<a id="a-A9"></a>乃至非身内。<a id="a-AA"></a>非身外有。<a id="a-AB"></a>非非内。<a id="a-AC"></a>非非外有。<a id="a-AD"></a>并非密也。<a id="a-AE"></a>众生即是。<a id="a-AF"></a>故名为密。<a id="a-AG"></a>宝藏论云。<a id="a-AH"></a>不遣一法。<a id="a-AI"></a>不得一法。<a id="a-AJ"></a>不修一法。<a id="a-AK"></a>不证一法。<a id="a-AL"></a>性净天真可谓大道乎。<a id="a-AM"></a>真一是以遍观天下。<a id="a-AN"></a>莫非真人。<a id="a-AO"></a>孰得此理。<a id="a-AP"></a>同其一伦。<a id="a-AQ"></a>台教云。<a id="a-AR"></a>只观十法界众生。<a id="a-AS"></a>即是佛。<a id="a-AT"></a>十法界。<a id="a-AU"></a>众生阴佛阴。<a id="a-AV"></a>无毫芥之殊。<a id="a-AW"></a>三世佛事。<a id="a-AX"></a>众生四仪。<a id="a-AY"></a>无不圆足。<a id="a-AZ"></a>华严论云。<a id="a-Aa"></a>若少见性者。<a id="a-Ab"></a>亦得佛乘。<a id="a-Ac"></a>如大海中一毫之渧。<a id="a-Ad"></a>乃至多渧。<a id="a-Ae"></a>一一渧中。<a id="a-Af"></a>皆得大海。<a id="a-Ag"></a>如是菩萨五位之中。<a id="a-Ah"></a>十位十地一一位内。<a id="a-Ai"></a>皆有佛果。<a id="a-Aj"></a>如彼海水一毫之渧。<a id="a-Ak"></a>不离佛性。<a id="a-Al"></a>得诸行故。<a id="a-Am"></a>以彼佛性。<a id="a-An"></a>而有进修。<a id="a-Ao"></a>如华严经。<a id="a-Ap"></a>直以全佛果不动智等。<a id="a-Aq"></a>十智如来。<a id="a-Ar"></a>示凡信修。<a id="a-As"></a>如有凡夫。<a id="a-At"></a>顿升宝位。<a id="a-Au"></a>身持王位。<a id="a-Av"></a>遍知臣下。<a id="a-Aw"></a>一切群品。<a id="a-Ax"></a>无不该含。<a id="a-Ay"></a>华严经中法门。<a id="a-Az"></a>菩萨行相。<a id="a-B0"></a>亦复如是。<a id="a-B1"></a>从初发心十住之始。<a id="a-B2"></a>顿见如是如来法身佛性。<a id="a-B3"></a>无作智果。<a id="a-B4"></a>遍行普贤一切万行。<a id="a-B5"></a>随缘不滞。<a id="a-B6"></a>悉皆无作。<a id="a-B7"></a>涅槃经云。<a id="a-B8"></a>佛性非是作法。<a id="a-B9"></a>但为客尘烦恼所覆故。<a id="a-BA"></a>是故今从十住初位。<a id="a-BB"></a>以无作三昧自体应真。<a id="a-BC"></a>烦恼客尘。<a id="a-BD"></a>全无体性。<a id="a-BE"></a>唯真体用。<a id="a-BF"></a>无贪嗔痴。<a id="a-BG"></a>任运即佛。<a id="a-BH"></a>故一念相应。<a id="a-BI"></a>一念成佛。<a id="a-BJ"></a>一日相应。<a id="a-BK"></a>一日成佛。<a id="a-BL"></a>何须数劫。<a id="a-BM"></a>渐渐而修。<a id="a-BN"></a>多劫积修。<a id="a-BO"></a>三祇至果。<a id="a-BP"></a>心缘劫量。<a id="a-BQ"></a>见障何休。<a id="a-BR"></a>诸佛法门。<a id="a-BS"></a>本非时摄。<a id="a-BT"></a>计时立劫。<a id="a-BU"></a>非是佛乘。<a id="a-BV"></a>又经云。<a id="a-BW"></a>一切世界海微尘数劫。<a id="a-BX"></a>所有诸佛出兴于世。<a id="a-BY"></a>亲近供养者。<a id="a-BZ"></a>明无功之智遍周。<a id="a-Ba"></a>无法不佛。<a id="a-Bb"></a>佛即法也。<a id="a-Bc"></a>十方虚空。<a id="a-Bd"></a>无有间缺。<a id="a-Be"></a>针锋毛端。<a id="a-Bf"></a>无不是一切法一切佛故。<a id="a-Bg"></a>但有微尘许是非染净心。<a id="a-Bh"></a>皆不是见佛也。<a id="a-Bi"></a>以智眼印之。<a id="a-Bj"></a>又云。<a id="a-Bk"></a>都举佛刹微尘数佛者。<a id="a-Bl"></a>智满行遍。<a id="a-Bm"></a>无非佛故。<a id="a-Bn"></a>皆悉承事者。<a id="a-Bo"></a>即圣凡同体。<a id="a-Bp"></a>无一不佛。<a id="a-Bq"></a>法。<a id="a-Br"></a>空无间也。<a id="a-Bs"></a>以普眼观之。<a id="a-Bt"></a>彻其心境无不佛也。<a id="a-Bu"></a>智随诸行。<a id="a-Bv"></a>一切皆佛故。<a id="a-Bw"></a>如是见者。<a id="a-Bx"></a>以事而论。<a id="a-By"></a>亦实如是。<a id="a-Bz"></a>表法而论。<a id="a-C0"></a>一切总实。<a id="a-C1"></a>是佛故。<a id="a-C2"></a>若一法一物不是佛见者。<a id="a-C3"></a>当知是人。<a id="a-C4"></a>即是邪见。<a id="a-C5"></a>非正见也。<a id="a-C6"></a>即有能所是非。<a id="a-C7"></a>诸见竞生。<a id="a-C8"></a>不得入此普贤文殊智眼境界。<a id="a-C9"></a>是以若有异想杂念。<a id="a-CA"></a>续续而起。<a id="a-CB"></a>故号众生。<a id="a-CC"></a>则能所互兴。<a id="a-CD"></a>是非交诤。<a id="a-CE"></a>即是邪见。<a id="a-CF"></a>若了妄念无相。<a id="a-CG"></a>外境自虚。<a id="a-CH"></a>则一切刹尘。<a id="a-CI"></a>无非正觉。<a id="a-CJ"></a>所以释摩诃衍论云。<a id="a-CK"></a>一念初起无有初相者。<a id="a-CL"></a>谓心起者。<a id="a-CM"></a>无有初相可知。<a id="a-CN"></a>而言知初相。<a id="a-CO"></a>即谓无念者。<a id="a-CP"></a>则是除疑。<a id="a-CQ"></a>令生胜解。<a id="a-CR"></a>谓有众生作如是疑。<a id="a-CS"></a>极解脱道。<a id="a-CT"></a>会本觉时。<a id="a-CU"></a>微细初生。<a id="a-CV"></a>知得有耶。<a id="a-CW"></a>知得无耶。<a id="a-CX"></a>若知有者。<a id="a-CY"></a>极解脱道。<a id="a-CZ"></a>当非无念。<a id="a-Ca"></a>所以者何。<a id="a-Cb"></a>知有初念。<a id="a-Cc"></a>有初念故。<a id="a-Cd"></a>若知无者。<a id="a-Ce"></a>极解脱道。<a id="a-Cf"></a>当不能有。<a id="a-Cg"></a>所以者何。<a id="a-Ch"></a>既无初念。<a id="a-Ci"></a>待何念无。<a id="a-Cj"></a>立解脱有。<a id="a-Ck"></a>如是疑故。<a id="a-Cl"></a>今自通言。<a id="a-Cm"></a>所知之相。<a id="a-Cn"></a>从本已来。<a id="a-Co"></a>自性空无。<a id="a-Cp"></a>能知之智。<a id="a-Cq"></a>从本已来。<a id="a-Cr"></a>无有起时。<a id="a-Cs"></a>既无所觉之相。<a id="a-Ct"></a>亦无能觉之智。<a id="a-Cu"></a>岂可得言有细初相。<a id="a-Cv"></a>智慧可知。<a id="a-Cw"></a>而言说知初相者。<a id="a-Cx"></a>即是现示无念道理。<a id="a-Cy"></a>所以者何。<a id="a-Cz"></a>法性之理。<a id="a-D0"></a>虽无所知之初起相。<a id="a-D1"></a>亦无能知之始觉智。<a id="a-D2"></a>而能通达无所知相。<a id="a-D3"></a>无能知智。<a id="a-D4"></a>无所有觉。<a id="a-D5"></a>都非空无。<a id="a-D6"></a>是故今且依此道理。<a id="a-D7"></a>作如是说。<a id="a-D8"></a>知初相耳。<a id="a-D9"></a>是故一切众生。<a id="a-DA"></a>不名为觉。<a id="a-DB"></a>以从本来。<a id="a-DC"></a>念念相续。<a id="a-DD"></a>未曾离念。<a id="a-DE"></a>故说无始。<a id="a-DF"></a>无明者。<a id="a-DG"></a>即是成立上无念义。<a id="a-DH"></a>谓金刚已还。<a id="a-DI"></a>一切众生。<a id="a-DJ"></a>独力业相大无明念。<a id="a-DK"></a>未出离故。<a id="a-DL"></a>则是现示一切众生皆是有念。<a id="a-DM"></a>名为众生。<a id="a-DN"></a>一切诸佛皆得无念。<a id="a-DO"></a>名为佛故。<a id="a-DP"></a>自此已下。<a id="a-DQ"></a>现示始觉境界。<a id="a-DR"></a>周遍圆满。<a id="a-DS"></a>谓大觉者。<a id="a-DT"></a>已到彼岸。<a id="a-DU"></a>遍知一切无量众生。<a id="a-DV"></a>一心流转。<a id="a-DW"></a>作生住异灭四相。<a id="a-DX"></a>故如论云。<a id="a-DY"></a>若得无念者。<a id="a-DZ"></a>则知心相生住异灭故。<a id="a-Da"></a>以何义故。<a id="a-Db"></a>如是知耶。<a id="a-Dc"></a>得自无念时。<a id="a-Dd"></a>一切众生平等得。<a id="a-De"></a>故如论云。<a id="a-Df"></a>以无念等故。<a id="a-Dg"></a>以何义故。<a id="a-Dh"></a>唯一行者。<a id="a-Di"></a>得无念时。<a id="a-Dj"></a>一切众生悉得无念。<a id="a-Dk"></a>一一众生。<a id="a-Dl"></a>皆悉各各有本觉故。<a id="a-Dm"></a>此义云何。<a id="a-Dn"></a>谓一行者。<a id="a-Do"></a>始觉圆满。<a id="a-Dp"></a>同本觉时。<a id="a-Dq"></a>遍同一切无量众生。<a id="a-Dr"></a>本觉心中。<a id="a-Ds"></a>非自本觉。<a id="a-Dt"></a>所以者何。<a id="a-Du"></a>自性本觉。<a id="a-Dv"></a>遍众生界。<a id="a-Dw"></a>无不至故。<a id="a-Dx"></a>清净觉者。<a id="a-Dy"></a>得无念时。<a id="a-Dz"></a>一切众生皆得无念者。<a id="a-E0"></a>清净觉者。<a id="a-E1"></a>断无明时。<a id="a-E2"></a>一切众生亦可断耶。<a id="a-E3"></a>若尔何过。<a id="a-E4"></a>若始觉者。<a id="a-E5"></a>断无明时。<a id="a-E6"></a>一切众生皆得断者。<a id="a-E7"></a>何故上言。<a id="a-E8"></a>金刚已还。<a id="a-E9"></a>一切众生。<a id="a-EA"></a>独力业相大无明念未出离故。<a id="a-EB"></a>不名为觉。<a id="a-EC"></a>若诸众生。<a id="a-ED"></a>无始无明未得出离。<a id="a-EE"></a>而与诸佛同得无念者。<a id="a-EF"></a>无念等义。<a id="a-EG"></a>唯有言说。<a id="a-EH"></a>无有实义。<a id="a-EI"></a>岂可得言一切众生皆有本觉。<a id="a-EJ"></a>亦有始觉。<a id="a-EK"></a>决断此难。<a id="a-EL"></a>则有二门。<a id="a-EM"></a>一者自宗决断。<a id="a-EN"></a>二者望别决断。<a id="a-EO"></a>自宗决断者。<a id="a-EP"></a>此论正宗。<a id="a-EQ"></a>为欲现示一切众生。<a id="a-ER"></a>同一相续。<a id="a-ES"></a>无差别故。<a id="a-ET"></a>可得一修行者。<a id="a-EU"></a>无始无明究竟断时。<a id="a-EV"></a>一切众生亦同断尽。<a id="a-EW"></a>一修行者满始觉时。<a id="a-EX"></a>一切众生亦同得满。<a id="a-EY"></a>是故三身本有契经中作如是说。<a id="a-EZ"></a>尔时世尊。<a id="a-Ea"></a>告文殊言。<a id="a-Eb"></a>文殊师利。<a id="a-Ec"></a>我由二等而成正觉。<a id="a-Ed"></a>一者断等。<a id="a-Ee"></a>二者得等。<a id="a-Ef"></a>言断等者。<a id="a-Eg"></a>我极解脱道初发起时。<a id="a-Eh"></a>一切众生所有无始无明。<a id="a-Ei"></a>一时究竟顿决断故。<a id="a-Ej"></a>言得等者。<a id="a-Ek"></a>我初成道满始觉时。<a id="a-El"></a>一切众生皆满足故。<a id="a-Em"></a>是名二等故。<a id="a-En"></a>望别决断者。<a id="a-Eo"></a>举圆满者望众生界。<a id="a-Ep"></a>无一一法。<a id="a-Eq"></a>而非清净。<a id="a-Er"></a>举诸众生望无上尊。<a id="a-Es"></a>入无明藏。<a id="a-Et"></a>无所觉知。<a id="a-Eu"></a>皆悉清净。<a id="a-Ev"></a>无所障碍。<a id="a-Ew"></a>无念等义。<a id="a-Ex"></a>而得成立。<a id="a-Ey"></a>入无明藏。<a id="a-Ez"></a>无所觉知。<a id="a-F0"></a>上上所说文。<a id="a-F1"></a>无相违过。<a id="a-F2"></a>举此一隅。<a id="a-F3"></a>应广观察。<a id="a-F4"></a>自此已下。<a id="a-F5"></a>融诸始觉。<a id="a-F6"></a>令同本觉。<a id="a-F7"></a>谓五十一分。<a id="a-F8"></a>满始觉时。<a id="a-F9"></a>实无转胜渐次之果。<a id="a-FA"></a>亦无究竟圆满之极。<a id="a-FB"></a>所以者何。<a id="a-FC"></a>一切始觉四相。<a id="a-FD"></a>俱时。<a id="a-FE"></a>而得住止。<a id="a-FF"></a>皆无自立。<a id="a-FG"></a>从本已来。<a id="a-FH"></a>一味平等。<a id="a-FI"></a>自性圆满。<a id="a-FJ"></a>契同无二一相觉。<a id="a-FK"></a>故如论云。<a id="a-FL"></a>而实无有始觉之异。<a id="a-FM"></a>以四相俱时而有皆无自立。<a id="a-FN"></a>本来平等。<a id="a-FO"></a>同一觉故。<a id="a-FP"></a>起信疏云。<a id="a-FQ"></a>豁然大悟。<a id="a-FR"></a>觉了自心。<a id="a-FS"></a>本无所转。<a id="a-FT"></a>今无所诤。<a id="a-FU"></a>本来平等。<a id="a-FV"></a>种种梦念。<a id="a-FW"></a>动其心原。<a id="a-FX"></a>觉心初起者。<a id="a-FY"></a>是明所觉相。<a id="a-FZ"></a>心。<a id="a-Fa"></a>初起者。<a id="a-Fb"></a>依无明有生相之心体令动念。<a id="a-Fc"></a>今乃证知。<a id="a-Fd"></a>离本觉无不觉。<a id="a-Fe"></a>即动念是静心。<a id="a-Ff"></a>故言觉心初起。<a id="a-Fg"></a>如迷东为西。<a id="a-Fh"></a>悟时乃知西即是东。<a id="a-Fi"></a>心无初相者。<a id="a-Fj"></a>本由不觉有心生起。<a id="a-Fk"></a>今既觉故。<a id="a-Fl"></a>心无所起。<a id="a-Fm"></a>故言无初相。<a id="a-Fn"></a>今究竟位。<a id="a-Fo"></a>动念都尽。<a id="a-Fp"></a>唯一心在。<a id="a-Fq"></a>故言无初相。<a id="a-Fr"></a>无明永尽。<a id="a-Fs"></a>归一心原。<a id="a-Ft"></a>更无起动。<a id="a-Fu"></a>故言得见心性。<a id="a-Fv"></a>心即常住。<a id="a-Fw"></a>更无所进。<a id="a-Fx"></a>名究竟觉。<a id="a-Fy"></a>未至心原。<a id="a-Fz"></a>梦念未尽。<a id="a-G0"></a>欲灭此动。<a id="a-G1"></a>望到彼岸。<a id="a-G2"></a>而今既见心性。<a id="a-G3"></a>梦相都尽。<a id="a-G4"></a>觉知自心。<a id="a-G5"></a>本无流转。<a id="a-G6"></a>今无明静息。<a id="a-G7"></a>常自一心。<a id="a-G8"></a>是以证知佛地无念。<a id="a-G9"></a>此是举因而证果也。<a id="a-GA"></a>马祖大师云。<a id="a-GB"></a>汝若欲识心。<a id="a-GC"></a>秖今语言。<a id="a-GD"></a>即是汝心。<a id="a-GE"></a>唤此心作佛。<a id="a-GF"></a>亦是实相法身佛。<a id="a-GG"></a>亦名为道。<a id="a-GH"></a>经云。<a id="a-GI"></a>有三阿僧祇百千名号。<a id="a-GJ"></a>随世应处立名。<a id="a-GK"></a>如随色摩尼珠。<a id="a-GL"></a>触青即青。<a id="a-GM"></a>触黄即黄。<a id="a-GN"></a>体非一切色。<a id="a-GO"></a>如指不自触。<a id="a-GP"></a>如刀不自割。<a id="a-GQ"></a>如镜不自照。<a id="a-GR"></a>随缘所见之处。<a id="a-GS"></a>各得其名。<a id="a-GT"></a>此心与虚空齐寿。<a id="a-GU"></a>乃至轮回六道。<a id="a-GV"></a>受种种形。<a id="a-GW"></a>即此心未曾有生。<a id="a-GX"></a>未曾有灭。<a id="a-GY"></a>为众生不识自心。<a id="a-GZ"></a>迷情妄起诸业受报。<a id="a-Ga"></a>迷其本性。<a id="a-Gb"></a>妄执世间风息四大之身。<a id="a-Gc"></a>见有生灭。<a id="a-Gd"></a>而灵觉之性。<a id="a-Ge"></a>实无生灭。<a id="a-Gf"></a>汝今悟此性。<a id="a-Gg"></a>名为长寿。<a id="a-Gh"></a>亦名如来寿量。<a id="a-Gi"></a>唤作本空不动性。<a id="a-Gj"></a>前后诸圣秖会此性为道。<a id="a-Gk"></a>今见闻觉知。<a id="a-Gl"></a>元是汝本性。<a id="a-Gm"></a>亦名本心。<a id="a-Gn"></a>更不离此心别有佛。<a id="a-Go"></a>此心本有。<a id="a-Gp"></a>今有。<a id="a-Gq"></a>不假造作。<a id="a-Gr"></a>本净今净。<a id="a-Gs"></a>不待莹拭。<a id="a-Gt"></a>自性涅槃。<a id="a-Gu"></a>自性清净。<a id="a-Gv"></a>自性解脱。<a id="a-Gw"></a>自性离故。<a id="a-Gx"></a>是汝心性。<a id="a-Gy"></a>本自是佛。<a id="a-Gz"></a>不用别求佛。<a id="a-H0"></a>汝自是金刚定。<a id="a-H1"></a>不用更作意凝心取定。<a id="a-H2"></a>纵使凝心敛念作得。<a id="a-H3"></a>亦非究竟。<a id="a-H4"></a>志公和尚生佛不二科云。<a id="a-H5"></a>众生与佛不殊。<a id="a-H6"></a>大智不异于愚。<a id="a-H7"></a>何用外求珍宝。<a id="a-H8"></a>身内自有明珠。<a id="a-H9"></a>正道邪道不二。<a id="a-HA"></a>了知凡圣同途。<a id="a-HB"></a>迷悟本无差别。<a id="a-HC"></a>涅槃生死一如。<a id="a-HD"></a>究竟攀缘空寂。<a id="a-HE"></a>推求忆想清虚。<a id="a-HF"></a>无有一法可得。<a id="a-HG"></a>萧然直入无余。<a id="a-HH"></a>傅大士颂云。<a id="a-HI"></a>还原去。<a id="a-HJ"></a>何须次第求。<a id="a-HK"></a>法性无前后。<a id="a-HL"></a>一念一时修。<a id="a-HM"></a>又颂云。<a id="a-HN"></a>凡地修圣道。<a id="a-HO"></a>果地习凡因。<a id="a-HP"></a>恒行无所践。<a id="a-HQ"></a>常度无度人。<a id="a-HR"></a>真觉大师歌云。<a id="a-HS"></a>雪山肥腻更无杂。<a id="a-HT"></a>纯出醍醐我常纳。<a id="a-HU"></a>一性圆通一切性。<a id="a-HV"></a>一法遍含一切法。<a id="a-HW"></a>一月普现一切水。<a id="a-HX"></a>一切水月一月摄。<a id="a-HY"></a>诸佛法身入我性。<a id="a-HZ"></a>我性同共如来合。<a id="a-Ha"></a>一地具足一切地。<a id="a-Hb"></a>非色非心非行业。<a id="a-Hc"></a>弹指圆成八万门。<a id="a-Hd"></a>刹那灭却阿鼻业。<a id="a-He"></a>一切数句非数句。<a id="a-Hf"></a>与吾灵觉何交涉。<a id="a-Hg"></a>百门义海云。<a id="a-Hh"></a>发菩提者。<a id="a-Hi"></a>今了达一切众生。<a id="a-Hj"></a>及尘毛等无性之理。<a id="a-Hk"></a>以成佛菩提智故。<a id="a-Hl"></a>所以于佛菩提身中。<a id="a-Hm"></a>见一切众生成等正觉。<a id="a-Hn"></a>又众生及尘毛等。<a id="a-Ho"></a>全以佛菩提之理成众生故。<a id="a-Hp"></a>所以于众生菩提中。<a id="a-Hq"></a>见佛修菩提行。<a id="a-Hr"></a>是故佛是众生之佛。<a id="a-Hs"></a>众生即佛之众生。<a id="a-Ht"></a>纵有开合。<a id="a-Hu"></a>终无差别。<a id="a-Hv"></a>如是见者。<a id="a-Hw"></a>名菩提心。<a id="a-Hx"></a>起同体大悲。<a id="a-Hy"></a>教化众生也。</p>
  <p id="aHz">又策林问云。<a id="a-I0"></a>众生为迷。<a id="a-I1"></a>诸佛为悟。<a id="a-I2"></a>体虽是一约用有差。<a id="a-I3"></a>若以众生通佛。<a id="a-I4"></a>佛亦合迷。<a id="a-I5"></a>若以佛通众生。<a id="a-I6"></a>众生合悟。</p>
  <p id="aI7">答。<a id="a-I8"></a>恒以非众生为众生。<a id="a-I9"></a>亦以非佛为佛。<a id="a-IA"></a>不碍存而恒夺。<a id="a-IB"></a>不妨坏而常成。<a id="a-IC"></a>随缘且立众生之名。<a id="a-ID"></a>岂有众生可得。<a id="a-IE"></a>约体。<a id="a-IF"></a>权施法身之号。<a id="a-IG"></a>宁有诸佛可求。<a id="a-IH"></a>莫不妄彻真原。<a id="a-II"></a>居一相而恒有。<a id="a-IJ"></a>真该妄末。<a id="a-IK"></a>入五道而常空。<a id="a-IL"></a>情谈则二界难通。<a id="a-IM"></a>智说乃一如易就。<a id="a-IN"></a>然后双非双。<a id="a-IO"></a>是即互坏互成。<a id="a-IP"></a>见诸佛于众生身。<a id="a-IQ"></a>观众生于佛体。<a id="a-IR"></a>仰山和尚问沩山和尚云。<a id="a-IS"></a>真佛住何处。<a id="a-IT"></a>沩山云。<a id="a-IU"></a>以思无思之妙。<a id="a-IV"></a>反灵焰之无穷。<a id="a-IW"></a>思尽还原。<a id="a-IX"></a>性相常住。<a id="a-IY"></a>事理不二真佛如如。<a id="a-IZ"></a>斯则无住无离。<a id="a-Ia"></a>能见真佛。<a id="a-Ib"></a>履平等道矣。<a id="a-Ic"></a>故云六道之道。<a id="a-Id"></a>离善之恶。<a id="a-Ie"></a>离恶之善。<a id="a-If"></a>二乘之道。<a id="a-Ig"></a>离漏之无漏。<a id="a-Ih"></a>菩萨之道。<a id="a-Ii"></a>离边之中。<a id="a-Ij"></a>诸佛之道。<a id="a-Ik"></a>无离无至。<a id="a-Il"></a>何以故。<a id="a-Im"></a>一切诸法即是佛道故。<a id="a-In"></a>所以先德云。<a id="a-Io"></a>夫大道唯心。<a id="a-Ip"></a>即心是佛。<a id="a-Iq"></a>只依一心而修。<a id="a-Ir"></a>即是根本之智。<a id="a-Is"></a>亦是无分别智。<a id="a-It"></a>即能分别。<a id="a-Iu"></a>无穷。<a id="a-Iv"></a>自具一切智故。<a id="a-Iw"></a>不同起心遍计。<a id="a-Ix"></a>故知凡有心者。<a id="a-Iy"></a>悉皆成佛。<a id="a-Iz"></a>如今行是佛行。<a id="a-J0"></a>坐是佛坐。<a id="a-J1"></a>语是佛语。<a id="a-J2"></a>默是佛默。<a id="a-J3"></a>所以云阿鼻依正。<a id="a-J4"></a>常处极圣之自心。<a id="a-J5"></a>诸佛法身。<a id="a-J6"></a>不离下凡之一念。<a id="a-J7"></a>此非分得。<a id="a-J8"></a>可谓全收。<a id="a-J9"></a>以不信故。<a id="a-JA"></a>决定为凡。<a id="a-JB"></a>以明了故。<a id="a-JC"></a>旧来成佛。<a id="a-JD"></a>然成佛之义。<a id="a-JE"></a>约性虚玄。<a id="a-JF"></a>随相对机。<a id="a-JG"></a>即有多种。<a id="a-JH"></a>如华严演义云。<a id="a-JI"></a>随门不同。<a id="a-JJ"></a>种种有异。<a id="a-JK"></a>门唯有多。<a id="a-JL"></a>且略分四。<a id="a-JM"></a>一约性。<a id="a-JN"></a>即一真法界。<a id="a-JO"></a>二约相。<a id="a-JP"></a>即无尽事法。<a id="a-JQ"></a>三性相交彻。<a id="a-JR"></a>显此二门。<a id="a-JS"></a>不即不离。<a id="a-JT"></a>四以性融相。<a id="a-JU"></a>德用重重。<a id="a-JV"></a>初约体门者。</p>
  <p id="aJW">问。<a id="a-JX"></a>体是佛不。</p>
  <p id="aJY">答。<a id="a-JZ"></a>应成四句。<a id="a-Ja"></a>一是佛。<a id="a-Jb"></a>法性身无所不至故。<a id="a-Jc"></a>经云。<a id="a-Jd"></a>性空即是佛故。<a id="a-Je"></a>二非佛。<a id="a-Jf"></a>绝能所觉为其性故。<a id="a-Jg"></a>平等真法界。<a id="a-Jh"></a>非佛非众生故。<a id="a-Ji"></a>三亦佛非佛。<a id="a-Jj"></a>以法性身无自性故。<a id="a-Jk"></a>四双非。<a id="a-Jl"></a>性与无性。<a id="a-Jm"></a>双泯绝故。<a id="a-Jn"></a>经颂云。<a id="a-Jo"></a>无中无有二。<a id="a-Jp"></a>无二亦复无。<a id="a-Jq"></a>三世一切空。<a id="a-Jr"></a>是则诸佛见。<a id="a-Js"></a>二就相门有二。<a id="a-Jt"></a>一情。<a id="a-Ju"></a>二非情。<a id="a-Jv"></a>真心随缘。<a id="a-Jw"></a>变能所故。<a id="a-Jx"></a>然此二门。<a id="a-Jy"></a>各分染净。<a id="a-Jz"></a>谓无明熏真如成染缘起。<a id="a-K0"></a>真如熏无明成净缘起。<a id="a-K1"></a>染成万类。<a id="a-K2"></a>净至成佛。<a id="a-K3"></a>以修净缘。<a id="a-K4"></a>断彼染缘。<a id="a-K5"></a>方得成佛。<a id="a-K6"></a>依此二义。<a id="a-K7"></a>则生佛不同。<a id="a-K8"></a>于净缘中。<a id="a-K9"></a>复有因果。<a id="a-KA"></a>因有纯杂。<a id="a-KB"></a>果有依正。<a id="a-KC"></a>若约纯门。<a id="a-KD"></a>随一菩萨。<a id="a-KE"></a>尽未来际。<a id="a-KF"></a>唯修一行。<a id="a-KG"></a>一一皆然。<a id="a-KH"></a>若约杂门。<a id="a-KI"></a>万行齐修。<a id="a-KJ"></a>尽未来际。<a id="a-KK"></a>若约因门。<a id="a-KL"></a>尽未来际。<a id="a-KM"></a>常是菩萨。<a id="a-KN"></a>若约果门。<a id="a-KO"></a>尽未来际。<a id="a-KP"></a>常是如来。<a id="a-KQ"></a>经云。<a id="a-KR"></a>为众生故。<a id="a-KS"></a>念念新新。<a id="a-KT"></a>成等正觉。<a id="a-KU"></a>若双辩门。<a id="a-KV"></a>尽未来际。<a id="a-KW"></a>修因得果。<a id="a-KX"></a>若约双非。<a id="a-KY"></a>尽未来际。<a id="a-KZ"></a>非因非果。<a id="a-Ka"></a>便同真性。<a id="a-Kb"></a>前之三门。<a id="a-Kc"></a>双具悲智。<a id="a-Kd"></a>双融心境。<a id="a-Ke"></a>第三性相交彻门。<a id="a-Kf"></a>曲有四门。<a id="a-Kg"></a>一以性随相。<a id="a-Kh"></a>同第二门。<a id="a-Ki"></a>二寄相归性。<a id="a-Kj"></a>同第一门。<a id="a-Kk"></a>三双存无碍。<a id="a-Kl"></a>具上二门。<a id="a-Km"></a>依此则悲智双运。<a id="a-Kn"></a>性相齐驱。<a id="a-Ko"></a>寂照双流。<a id="a-Kp"></a>成大自在。<a id="a-Kq"></a>四互夺双亡。<a id="a-Kr"></a>则性相俱绝。<a id="a-Ks"></a>没同果海。<a id="a-Kt"></a>无成不成。<a id="a-Ku"></a>第四以性融相门。<a id="a-Kv"></a>相虽万差。<a id="a-Kw"></a>无不即性。<a id="a-Kx"></a>性德无尽。<a id="a-Ky"></a>全在相中。<a id="a-Kz"></a>以性融相。<a id="a-L0"></a>相如于性。<a id="a-L1"></a>令上诸门。<a id="a-L2"></a>皆无障碍。<a id="a-L3"></a>因果交彻。<a id="a-L4"></a>纯杂相融。<a id="a-L5"></a>事事相参。<a id="a-L6"></a>重重无尽。<a id="a-L7"></a>今就性门四句之内。<a id="a-L8"></a>是即佛门。<a id="a-L9"></a>不取余三。<a id="a-LA"></a>就相门中。<a id="a-LB"></a>约有情门。<a id="a-LC"></a>是净非染。<a id="a-LD"></a>是果非因。<a id="a-LE"></a>是一分义。<a id="a-LF"></a>非此所用。<a id="a-LG"></a>就交彻门。<a id="a-LH"></a>佛则性相双融。<a id="a-LI"></a>生则会相归性。<a id="a-LJ"></a>今经正约第四。<a id="a-LK"></a>以性融相。<a id="a-LL"></a>一成一切皆成。<a id="a-LM"></a>谓以佛之净性。<a id="a-LN"></a>融生之染。<a id="a-LO"></a>以佛一性。<a id="a-LP"></a>融生之多。<a id="a-LQ"></a>令多染生。<a id="a-LR"></a>随一真性。<a id="a-LS"></a>皆如于佛。<a id="a-LT"></a>已成佛竟。<a id="a-LU"></a>非唯有情。<a id="a-LV"></a>会。<a id="a-LW"></a>万类相。<a id="a-LX"></a>融为佛体。<a id="a-LY"></a>无不皆成。<a id="a-LZ"></a>故肇公云。<a id="a-La"></a>会万物而成已者。<a id="a-Lb"></a>其唯圣人乎。<a id="a-Lc"></a>又云。<a id="a-Ld"></a>故圣人空同其体。<a id="a-Le"></a>万物无非我。<a id="a-Lf"></a>以佛之性融于物性。<a id="a-Lg"></a>同佛皆成。<a id="a-Lh"></a>以物之性融佛之相故。<a id="a-Li"></a>令三业等于万类。<a id="a-Lj"></a>即今经意。<a id="a-Lk"></a>而非余门。<a id="a-Ll"></a>故云随门不同。<a id="a-Lm"></a>今是成佛门也。<a id="a-Ln"></a>顿教多同约性四门。<a id="a-Lo"></a>终教即同性相交彻。<a id="a-Lp"></a>始教有二门。<a id="a-Lq"></a>幻有即空。<a id="a-Lr"></a>同会相归性。<a id="a-Ls"></a>但唯心现。<a id="a-Lt"></a>多同第二。<a id="a-Lu"></a>小乘人天。<a id="a-Lv"></a>皆同相门。<a id="a-Lw"></a>由此有云。<a id="a-Lx"></a>无情成佛。<a id="a-Ly"></a>是约性相相融。<a id="a-Lz"></a>以情之性。<a id="a-M0"></a>融无情相。<a id="a-M1"></a>以无情相。<a id="a-M2"></a>随性融同有情之相。<a id="a-M3"></a>故说无情。<a id="a-M4"></a>有成佛义。<a id="a-M5"></a>若以无情不成佛义。<a id="a-M6"></a>融情之相。<a id="a-M7"></a>亦得说言。<a id="a-M8"></a>诸佛众生不成佛也。<a id="a-M9"></a>以成与不成。<a id="a-MA"></a>情与无情。<a id="a-MB"></a>无二性故。<a id="a-MC"></a>法界无限故。<a id="a-MD"></a>佛体普周故。<a id="a-ME"></a>色空无二故。<a id="a-MF"></a>法无定性故。<a id="a-MG"></a>十身圆融故。<a id="a-MH"></a>缘起相由故。<a id="a-MI"></a>生界无尽故。<a id="a-MJ"></a>为因周遍故。<a id="a-MK"></a>远离断常故。<a id="a-ML"></a>万法虚融故。<a id="a-MM"></a>故说一成一切成也。<a id="a-MN"></a>非谓无情亦有觉性。<a id="a-MO"></a>同情成佛。<a id="a-MP"></a>若许此成。<a id="a-MQ"></a>则能修因。<a id="a-MR"></a>无情变情。<a id="a-MS"></a>情变无情。<a id="a-MT"></a>便同邪见。<a id="a-MU"></a>是以性非巧拙。<a id="a-MV"></a>解有精粗。<a id="a-MW"></a>智妙而见在须臾。<a id="a-MX"></a>机钝而悟经尘劫。<a id="a-MY"></a>所以古德云。<a id="a-MZ"></a>夫佛体幽玄非即色蕴。<a id="a-Ma"></a>亦不离色蕴。<a id="a-Mb"></a>一异性空。<a id="a-Mc"></a>真性自现。<a id="a-Md"></a>如密严经偈云。<a id="a-Me"></a>碎抹于金矿。<a id="a-Mf"></a>矿中不见金。<a id="a-Mg"></a>智者巧融炼。<a id="a-Mh"></a>真金方乃显。<a id="a-Mi"></a>分剖于诸色。<a id="a-Mj"></a>乃至为极微。<a id="a-Mk"></a>及析求诸蕴。<a id="a-Ml"></a>若一若异性。<a id="a-Mm"></a>佛体不可见。<a id="a-Mn"></a>亦非无有佛。<a id="a-Mo"></a>且如悟入宗镜中。<a id="a-Mp"></a>成佛不离一念。<a id="a-Mq"></a>若前念是凡。<a id="a-Mr"></a>后念是圣。<a id="a-Ms"></a>此犹别教所收。<a id="a-Mt"></a>今不动无明。<a id="a-Mu"></a>全成正觉。<a id="a-Mv"></a>故华严论云。<a id="a-Mw"></a>如将宝位。<a id="a-Mx"></a>直授凡庸。<a id="a-My"></a>如夜梦千秋。<a id="a-Mz"></a>觉已随灭。<a id="a-N0"></a>傅大士白梁武帝云。<a id="a-N1"></a>今欲将如意宝珠。<a id="a-N2"></a>清净解脱。<a id="a-N3"></a>照彻十方。<a id="a-N4"></a>光色微妙。<a id="a-N5"></a>难可思议。<a id="a-N6"></a>意欲施于人主。<a id="a-N7"></a>若受者。<a id="a-N8"></a>疾得阿耨多罗三藐三菩提。<a id="a-N9"></a>故知若一念决定信受者。<a id="a-NA"></a>不间刹那。<a id="a-NB"></a>便登觉位。<a id="a-NC"></a>如维摩经云。<a id="a-ND"></a>维摩诘言。<a id="a-NE"></a>然汝等便发阿耨多罗三藐三菩提心。<a id="a-NF"></a>是即出家。<a id="a-NG"></a>是即具足。<a id="a-NH"></a>又法华经云。<a id="a-NI"></a>尔时龙女。<a id="a-NJ"></a>有一宝珠。<a id="a-NK"></a>价直三千大千世界。<a id="a-NL"></a>持以上佛。<a id="a-NM"></a>佛即受之。<a id="a-NN"></a>龙女谓智积菩萨尊者舍利弗言。<a id="a-NO"></a>我献宝珠。<a id="a-NP"></a>世尊纳受。<a id="a-NQ"></a>是事疾不。<a id="a-NR"></a>答言。<a id="a-NS"></a>甚疾。<a id="a-NT"></a>女言。<a id="a-NU"></a>以汝神力观我成佛。<a id="a-NV"></a>复速于此。<a id="a-NW"></a>故知一切含生。<a id="a-NX"></a>心珠朗耀。<a id="a-NY"></a>理无前后。<a id="a-NZ"></a>明昧随机。<a id="a-Na"></a>或因斗而隐肤中。<a id="a-Nb"></a>对明镜而显现。<a id="a-Nc"></a>或因游而沉水底。<a id="a-Nd"></a>在安徐而得之。<a id="a-Ne"></a>或处轮王髻中。<a id="a-Nf"></a>建大功而受赐。<a id="a-Ng"></a>或系贫人衣里。<a id="a-Nh"></a>惺智愿而犹存。<a id="a-Ni"></a>宗镜明文。<a id="a-Nj"></a>同证于此。<a id="a-Nk"></a>如是信者。<a id="a-Nl"></a>究竟无余。<a id="a-Nm"></a>即是一念知一切法。<a id="a-Nn"></a>是道场。<a id="a-No"></a>成就一切智故。<a id="a-Np"></a>据此诸圣开示。<a id="a-Nq"></a>心佛了然。<a id="a-Nr"></a>设有抱疑退屈之者。<a id="a-Ns"></a>虽未信受。<a id="a-Nt"></a>若成佛之理。<a id="a-Nu"></a>未曾暂亏。<a id="a-Nv"></a>如人不识真金。<a id="a-Nw"></a>认为铜铁。<a id="a-Nx"></a>铜铁但有虚名。<a id="a-Ny"></a>金性未曾暂变。<a id="a-Nz"></a>如今执者。<a id="a-O0"></a>不知本是。<a id="a-O1"></a>却谓今非。<a id="a-O2"></a>亦匪昔迷。<a id="a-O3"></a>而方始悟。<a id="a-O4"></a>如上广引。<a id="a-O5"></a>委曲证明。<a id="a-O6"></a>只为即生死中。<a id="a-O7"></a>有不思议性。<a id="a-O8"></a>于尘劳内。<a id="a-O9"></a>具大菩提身。<a id="a-OA"></a>以障重之人。<a id="a-OB"></a>闻皆不信。<a id="a-OC"></a>甘称绝分。<a id="a-OD"></a>唯言我是凡夫。<a id="a-OE"></a>既不能承绍佛乘弘持法器。<a id="a-OF"></a>遂乃一向顺众生之业。<a id="a-OG"></a>背觉合尘。<a id="a-OH"></a>生死之海弥深。<a id="a-OI"></a>烦恼之笼转密。<a id="a-OJ"></a>所以遍集祖佛言教。<a id="a-OK"></a>顿释群疑。<a id="a-OL"></a>令于言下发明。<a id="a-OM"></a>直见无生自性。<a id="a-ON"></a>方知与佛无异。<a id="a-OO"></a>万法本同。<a id="a-OP"></a>始信真诠。<a id="a-OQ"></a>有兹深益。</p>
  <p id="aOR">问。<a id="a-OS"></a>六祖云。<a id="a-OT"></a>善恶都莫思量。<a id="a-OU"></a>自然得入心体。<a id="a-OV"></a>洞山和尚云。<a id="a-OW"></a>学得佛边事。<a id="a-OX"></a>犹是错用心。<a id="a-OY"></a>今何广论成佛之旨。</p>
  <p id="aOZ">答。<a id="a-Oa"></a>今宗镜录。<a id="a-Ob"></a>正论斯义。<a id="a-Oc"></a>以心冥性佛。<a id="a-Od"></a>理合真空。<a id="a-Oe"></a>岂于心外妄求随他胜境。<a id="a-Of"></a>如华严记云。<a id="a-Og"></a>若达真空。<a id="a-Oh"></a>尚不造善。<a id="a-Oi"></a>岂况恶乎。<a id="a-Oj"></a>若邪说空。<a id="a-Ok"></a>谓豁达无物。<a id="a-Ol"></a>或言无碍。<a id="a-Om"></a>不妨造恶。<a id="a-On"></a>若真知空。<a id="a-Oo"></a>善顺于理。<a id="a-Op"></a>恐生动乱。<a id="a-Oq"></a>尚不起心慕善。<a id="a-Or"></a>恶背于理。<a id="a-Os"></a>以顺妄情。<a id="a-Ot"></a>岂当可造。<a id="a-Ou"></a>若云无碍不碍造恶。<a id="a-Ov"></a>何不无碍不碍修善而断恶耶。<a id="a-Ow"></a>厌修善法。<a id="a-Ox"></a>尚恐有着心。<a id="a-Oy"></a>恣情造恶。<a id="a-Oz"></a>何不惧着。<a id="a-P0"></a>明知邪见恶众生也。<a id="a-P1"></a>乃至入理观佛。<a id="a-P2"></a>犹恐起心。<a id="a-P3"></a>更造业思。<a id="a-P4"></a>特违至理。<a id="a-P5"></a>故楞伽经云。<a id="a-P6"></a>佛告大慧。<a id="a-P7"></a>前圣所知。<a id="a-P8"></a>转相传授。<a id="a-P9"></a>妄想无性。<a id="a-PA"></a>菩萨摩诃萨。<a id="a-PB"></a>独一静处。<a id="a-PC"></a>自觉观察。<a id="a-PD"></a>不由于他。<a id="a-PE"></a>离见妄想。<a id="a-PF"></a>上上升进。<a id="a-PG"></a>入如来地。<a id="a-PH"></a>是名自觉圣智相。<a id="a-PI"></a>又云。<a id="a-PJ"></a>一切无涅槃。<a id="a-PK"></a>无有涅槃佛。<a id="a-PL"></a>无有佛涅槃。<a id="a-PM"></a>远离觉所觉。<a id="a-PN"></a>所觉是相。<a id="a-PO"></a>能觉是见。<a id="a-PP"></a>远离觉所觉。<a id="a-PQ"></a>名自觉圣智。<a id="a-PR"></a>以亡能所处成佛故。<a id="a-PS"></a>夫限量所知。<a id="a-PT"></a>从他外学。<a id="a-PU"></a>欲穷般若海。<a id="a-PV"></a>莫得其源。<a id="a-PW"></a>如于恒河中投一升盐。<a id="a-PX"></a>水无盐味。<a id="a-PY"></a>饮者不觉。<a id="a-PZ"></a>若内照发明。<a id="a-Pa"></a>彻法原底。<a id="a-Pb"></a>无理不照。<a id="a-Pc"></a>无事不该。<a id="a-Pd"></a>如经云。<a id="a-Pe"></a>佛言。<a id="a-Pf"></a>我住于无念法中。<a id="a-Pg"></a>得如是黄金色身。<a id="a-Ph"></a>三十二相。<a id="a-Pi"></a>放大光明。<a id="a-Pj"></a>照无余世界。</p>
 </body>
</html>