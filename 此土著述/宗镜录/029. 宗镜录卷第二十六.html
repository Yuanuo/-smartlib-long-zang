<!doctype html>
<html id="z3IBXAM1eF" data-ver="1731">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第二十六</h1>
  <p id="a2">夫如上所说。<a id="a-3"></a>妙旨难闻。<a id="a-4"></a>云何顿断疑心。<a id="a-5"></a>生于圆信。</p>
  <p id="a6">答。<a id="a-7"></a>所以云难信者。<a id="a-8"></a>如一微尘中有大千经卷。<a id="a-9"></a>人无信者。<a id="a-A"></a>实相之理。<a id="a-B"></a>止在心中。<a id="a-C"></a>无劳远觅。<a id="a-D"></a>近而不识。<a id="a-E"></a>说之不信。<a id="a-F"></a>故云难信。<a id="a-G"></a>是以须具大信。<a id="a-H"></a>方断纤疑。<a id="a-I"></a>此是难解难入之门。<a id="a-J"></a>难省难知之法。<a id="a-K"></a>如针锋上。<a id="a-L"></a>立无边身菩萨。<a id="a-M"></a>将藕孔中丝。<a id="a-N"></a>悬须弥之山。<a id="a-O"></a>不思议中不思议。<a id="a-P"></a>绝玄妙中绝玄妙。<a id="a-Q"></a>所以法华会上。<a id="a-R"></a>身子三请。<a id="a-S"></a>四众惊疑。<a id="a-T"></a>只如五千退席之人。<a id="a-U"></a>皆有得圣果之者。<a id="a-V"></a>闻说十方佛土中。<a id="a-W"></a>唯有一乘法。<a id="a-X"></a>开权显实。<a id="a-Y"></a>直指自心。<a id="a-Z"></a>尚乃怀疑拂席而起。<a id="a-a"></a>何况末法机劣之人。<a id="a-b"></a>遮障既深。<a id="a-c"></a>见惑尤重。<a id="a-d"></a>情尘尚壅。<a id="a-e"></a>欲火犹烧。<a id="a-f"></a>而能荷檐斯大事者欤。<a id="a-g"></a>是以妙得其门。<a id="a-h"></a>成佛匪离于当念。<a id="a-i"></a>若失其旨。<a id="a-j"></a>修因徒困于多生。<a id="a-k"></a>唯在信心。<a id="a-l"></a>别无方便。<a id="a-m"></a>以是入道之原。<a id="a-n"></a>功德之母故。<a id="a-o"></a>所以古圣云。<a id="a-p"></a>明者德隆于即日。<a id="a-q"></a>昧者望绝于多生。<a id="a-r"></a>会旨者山岳易移。<a id="a-s"></a>乖宗者锱铢难入。<a id="a-t"></a>此宗镜录。<a id="a-u"></a>不拣内道外道。<a id="a-v"></a>利根钝根。<a id="a-w"></a>但见闻信入者。<a id="a-x"></a>皆顿了一心。<a id="a-y"></a>理事圆足。<a id="a-z"></a>如圆觉经云。<a id="a-10"></a>譬如大海不让小流。<a id="a-11"></a>乃至蚊虻及阿修罗。<a id="a-12"></a>饮其水者。<a id="a-13"></a>皆得充满。<a id="a-14"></a>如华严经颂云。<a id="a-15"></a>深心信解常清净者。<a id="a-16"></a>古释云。<a id="a-17"></a>与理相应。<a id="a-18"></a>方曰深心。<a id="a-19"></a>若昔染今净。<a id="a-1A"></a>净则有始。<a id="a-1B"></a>始即必终。<a id="a-1C"></a>非常净也。<a id="a-1D"></a>信烦恼即菩提。<a id="a-1E"></a>方为常净。<a id="a-1F"></a>由称本性而发心故。<a id="a-1G"></a>本来是佛。<a id="a-1H"></a>更无所进。<a id="a-1I"></a>如在虚空。<a id="a-1J"></a>退至何所。<a id="a-1K"></a>慨众生迷此。<a id="a-1L"></a>起同体大悲。<a id="a-1M"></a>悼昔不知。<a id="a-1N"></a>誓期当证。<a id="a-1O"></a>有悲。<a id="a-1P"></a>故不为无边所寂。<a id="a-1Q"></a>有智。<a id="a-1R"></a>故不为有边所动。<a id="a-1S"></a>不动不寂。<a id="a-1T"></a>直入中道。<a id="a-1U"></a>是谓真正发菩提心。<a id="a-1V"></a>又云。<a id="a-1W"></a>信佛身名等于众生。<a id="a-1X"></a>则知我名。<a id="a-1Y"></a>如佛名也。<a id="a-1Z"></a>信佛法门随宜而立。<a id="a-1a"></a>知我妄念苦集。<a id="a-1b"></a>亦全法门。<a id="a-1c"></a>信佛意业光明遍照。<a id="a-1d"></a>则知自心无不知觉。<a id="a-1e"></a>则一切因果理事。<a id="a-1f"></a>皆众生性有。<a id="a-1g"></a>如性非金玉。<a id="a-1h"></a>虽琢不成宝器。<a id="a-1i"></a>良以众生。<a id="a-1j"></a>包性。<a id="a-1k"></a>德而为体。<a id="a-1l"></a>约智海以为源。<a id="a-1m"></a>故须开示。<a id="a-1n"></a>所以般若文殊分云。<a id="a-1o"></a>若知我性。<a id="a-1p"></a>即知无法。<a id="a-1q"></a>若知无法。<a id="a-1r"></a>即无境界。<a id="a-1s"></a>若无境界。<a id="a-1t"></a>即无所依。<a id="a-1u"></a>若无所依。<a id="a-1v"></a>即无所住。<a id="a-1w"></a>如是开示。<a id="a-1x"></a>如是信入。<a id="a-1y"></a>则是真实句。<a id="a-1z"></a>亦是金刚句。<a id="a-20"></a>以无虚假及可破坏。<a id="a-21"></a>故云尔。<a id="a-22"></a>如大集经云。<a id="a-23"></a>真实句者。<a id="a-24"></a>如一法。<a id="a-25"></a>一切法亦如是。<a id="a-26"></a>如一切法。<a id="a-27"></a>一法亦如是。<a id="a-28"></a>又云。<a id="a-29"></a>一众生心。<a id="a-2A"></a>一切众生心悉皆平等。<a id="a-2B"></a>名金刚句。<a id="a-2C"></a>是知无有一法可得。<a id="a-2D"></a>名深信。<a id="a-2E"></a>坚固。<a id="a-2F"></a>如金刚不可沮坏。<a id="a-2G"></a>无信心中能见佛。<a id="a-2H"></a>若有一法可信。<a id="a-2I"></a>即是邪见。<a id="a-2J"></a>一切不信。<a id="a-2K"></a>方成其信。<a id="a-2L"></a>如般若经云。<a id="a-2M"></a>若念一切法。<a id="a-2N"></a>不念般若波罗蜜。<a id="a-2O"></a>不念一切法。<a id="a-2P"></a>则念般若波罗蜜。<a id="a-2Q"></a>如是解者。<a id="a-2R"></a>可谓深达实相。<a id="a-2S"></a>善说法要矣。<a id="a-2T"></a>所以云。<a id="a-2U"></a>无一法。<a id="a-2V"></a>可得。<a id="a-2W"></a>名深达实相。<a id="a-2X"></a>如法华经偈云。<a id="a-2Y"></a>于诸过去佛。<a id="a-2Z"></a>在世或灭后。<a id="a-2a"></a>若有闻法者。<a id="a-2b"></a>无一不成佛。<a id="a-2c"></a>诸佛本誓愿。<a id="a-2d"></a>我所行佛道。<a id="a-2e"></a>普欲令众生。<a id="a-2f"></a>亦同得此道。<a id="a-2g"></a>未来世诸佛。<a id="a-2h"></a>虽说百千亿。<a id="a-2i"></a>无数诸法门。<a id="a-2j"></a>其实为一乘。<a id="a-2k"></a>诸佛两足尊。<a id="a-2l"></a>知法常无性。<a id="a-2m"></a>佛种从缘起。<a id="a-2n"></a>是故说一乘。<a id="a-2o"></a>是法住法位。<a id="a-2p"></a>世间相常住。<a id="a-2q"></a>于道场知已。<a id="a-2r"></a>导师方便说。<a id="a-2s"></a>天人所供养。<a id="a-2t"></a>现在十方佛。<a id="a-2u"></a>其数如恒沙。<a id="a-2v"></a>出现于世间。<a id="a-2w"></a>安隐众生故。<a id="a-2x"></a>亦说如是法。<a id="a-2y"></a>知第一寂灭。<a id="a-2z"></a>以方便力故。<a id="a-30"></a>虽示种种道。<a id="a-31"></a>其实为佛乘。<a id="a-32"></a>释曰。<a id="a-33"></a>本师以出至梵天之舌相。<a id="a-34"></a>演真实言。<a id="a-35"></a>放一万八千之毫光。<a id="a-36"></a>现希奇瑞。<a id="a-37"></a>乃至地摇六动。<a id="a-38"></a>天雨四华。<a id="a-39"></a>謦欬弹指之声。<a id="a-3A"></a>周闻十刹。<a id="a-3B"></a>百千诸佛世界。<a id="a-3C"></a>一道融通。<a id="a-3D"></a>引三世之觉王。<a id="a-3E"></a>同诠此货。<a id="a-3F"></a>付十方之大士。<a id="a-3G"></a>共显斯宗。<a id="a-3H"></a>故十方谛求更无余法。<a id="a-3I"></a>论位是最实之位。<a id="a-3J"></a>言诠乃第一之诠。<a id="a-3K"></a>可谓究竟指归。<a id="a-3L"></a>真实行处。<a id="a-3M"></a>若但志心读诵。<a id="a-3N"></a>灵感难思。<a id="a-3O"></a>毛孔孕紫檀之香。<a id="a-3P"></a>舌表变红莲之色。<a id="a-3Q"></a>何况信解悟入。<a id="a-3R"></a>如说修行。<a id="a-3S"></a>供养则福过正遍知。<a id="a-3T"></a>行处则可起如来塔。<a id="a-3U"></a>有斯大事。<a id="a-3V"></a>孰不归依。<a id="a-3W"></a>除不肖人。<a id="a-3X"></a>实难信受。<a id="a-3Y"></a>又如神力品偈云。<a id="a-3Z"></a>以佛灭度后。<a id="a-3a"></a>能持是经者。<a id="a-3b"></a>诸佛皆欢喜。<a id="a-3c"></a>现无量神力。<a id="a-3d"></a>嘱累是经故。<a id="a-3e"></a>赞美受持者。<a id="a-3f"></a>于无量劫中。<a id="a-3g"></a>犹故不能尽。<a id="a-3h"></a>是人之功德。<a id="a-3i"></a>无边无有穷。<a id="a-3j"></a>如十方虚空。<a id="a-3k"></a>不可得边际。<a id="a-3l"></a>能持是经者。<a id="a-3m"></a>则为已见我。<a id="a-3n"></a>亦见多宝佛。<a id="a-3o"></a>及诸分身者。<a id="a-3p"></a>故知证此一毫之灵智。<a id="a-3q"></a>量逾无尽之太虚。<a id="a-3r"></a>如观牖隙之中。<a id="a-3s"></a>远见十方之际。<a id="a-3t"></a>现神力以嘱累。<a id="a-3u"></a>恐坠斯文。<a id="a-3v"></a>发欢喜以赞扬。<a id="a-3w"></a>唯精斯旨。<a id="a-3x"></a>今者与诸有缘信士。<a id="a-3y"></a>遇兹正教之人。<a id="a-3z"></a>自缅曩生。<a id="a-40"></a>障深垢重。<a id="a-41"></a>诸佛出世。<a id="a-42"></a>不睹毫光。<a id="a-43"></a>得厕嘉筵。<a id="a-44"></a>亲闻正法。<a id="a-45"></a>复思夙愿。<a id="a-46"></a>微有良因。<a id="a-47"></a>于末法中。<a id="a-48"></a>偶斯遗教。<a id="a-49"></a>既欣遭遇。<a id="a-4A"></a>傍愍未闻。<a id="a-4B"></a>遂乃略出要诠。<a id="a-4C"></a>遍示后学。<a id="a-4D"></a>可谓醍醐之正味。<a id="a-4E"></a>不觉不知。<a id="a-4F"></a>甘露之妙门。<a id="a-4G"></a>不问不信。<a id="a-4H"></a>如斯大失。<a id="a-4I"></a>实可惊心。<a id="a-4J"></a>是以安乐行品云。<a id="a-4K"></a>佛告文殊师利菩萨摩诃萨。<a id="a-4L"></a>于后末世。<a id="a-4M"></a>法欲灭时。<a id="a-4N"></a>有持是法华经者。<a id="a-4O"></a>于在家出家人中。<a id="a-4P"></a>生大慈心。<a id="a-4Q"></a>于非菩萨人中。<a id="a-4R"></a>生大悲心。<a id="a-4S"></a>应作是念。<a id="a-4T"></a>如是之人。<a id="a-4U"></a>则为大失。<a id="a-4V"></a>如来方便随宜说法。<a id="a-4W"></a>不闻不知。<a id="a-4X"></a>不觉。<a id="a-4Y"></a>不问。<a id="a-4Z"></a>不信不解。<a id="a-4a"></a>其人虽不问不信不解是经。<a id="a-4b"></a>我得阿耨多罗三藐三菩提时。<a id="a-4c"></a>随在何地。<a id="a-4d"></a>以神通力。<a id="a-4e"></a>智慧力。<a id="a-4f"></a>引之令得住是法中。<a id="a-4g"></a>释曰。<a id="a-4h"></a>于在家出家四众之中。<a id="a-4i"></a>生大慈心者。<a id="a-4j"></a>即是示如来一心方便门。<a id="a-4k"></a>慈能与乐。<a id="a-4l"></a>俱令信入。<a id="a-4m"></a>同证大般涅槃四德之乐。<a id="a-4n"></a>于非菩萨人中。<a id="a-4o"></a>生大悲心者。<a id="a-4p"></a>即是外道邪见。<a id="a-4q"></a>不生正信之人。<a id="a-4r"></a>悲能拔苦。<a id="a-4s"></a>即是示如来一心解脱门。<a id="a-4t"></a>皆令悟解。<a id="a-4u"></a>永拔分段变易二死之苦。<a id="a-4v"></a>此宗镜录。<a id="a-4w"></a>于后若遇有缘信心。<a id="a-4x"></a>或晓夜忘疲。<a id="a-4y"></a>精勤披览。<a id="a-4z"></a>以悟为限。<a id="a-50"></a>莫告劬劳。<a id="a-51"></a>是以诸大菩萨。<a id="a-52"></a>皆思过去波流苦海。<a id="a-53"></a>作不利益之事。<a id="a-54"></a>丧无数身。<a id="a-55"></a>都无利益。<a id="a-56"></a>又今犹处生死恶业之中。<a id="a-57"></a>皆是过去世中。<a id="a-58"></a>妙行不勤故。<a id="a-59"></a>今者偶斯正典。<a id="a-5A"></a>可谓坐参。<a id="a-5B"></a>但仗三宝威神。<a id="a-5C"></a>诸佛加备。<a id="a-5D"></a>无诸难事。<a id="a-5E"></a>早得心开。<a id="a-5F"></a>普及一切法界含生。<a id="a-5G"></a>皆同此悟。<a id="a-5H"></a>即斯愿矣。<a id="a-5I"></a>须知圆宗罕遇。<a id="a-5J"></a>若芥子投于针锋。<a id="a-5K"></a>正法难闻。<a id="a-5L"></a>犹盲龟值于木孔。<a id="a-5M"></a>若非夙熏乘种。<a id="a-5N"></a>久积善根。<a id="a-5O"></a>焉偶斯文。<a id="a-5P"></a>亲得传受。<a id="a-5Q"></a>应须庆幸。<a id="a-5R"></a>荷佛慈恩。<a id="a-5S"></a>所以古人或重。<a id="a-5T"></a>教轻财。<a id="a-5U"></a>则输金若市。<a id="a-5V"></a>或忘身为法。<a id="a-5W"></a>则立雪幽庭。<a id="a-5X"></a>且金是身外之浮财。<a id="a-5Y"></a>岂齐至教。<a id="a-5Z"></a>命是一期之业报。<a id="a-5a"></a>曷等真诠。<a id="a-5b"></a>是故因闻般若深经以为乘种。<a id="a-5c"></a>遂得乘急。<a id="a-5d"></a>常聆妙音。<a id="a-5e"></a>可以身座肉灯。<a id="a-5f"></a>归命供养。<a id="a-5g"></a>皮纸骨笔。<a id="a-5h"></a>缮写受持。<a id="a-5i"></a>如大涅槃经云。<a id="a-5j"></a>佛言。<a id="a-5k"></a>善男子。<a id="a-5l"></a>于乘缓者。<a id="a-5m"></a>乃名为缓。<a id="a-5n"></a>于戒缓者。<a id="a-5o"></a>不名为缓。<a id="a-5p"></a>菩萨摩诃萨。<a id="a-5q"></a>于此大乘。<a id="a-5r"></a>心不懈慢。<a id="a-5s"></a>是名本戒。<a id="a-5t"></a>为护正法。<a id="a-5u"></a>以大乘水而自澡浴。<a id="a-5v"></a>是故菩萨虽现破戒。<a id="a-5w"></a>不名为缓。<a id="a-5x"></a>止观云。<a id="a-5y"></a>戒急乘缓者。<a id="a-5z"></a>事戒严急。<a id="a-60"></a>纤毫不犯。<a id="a-61"></a>三种观心。<a id="a-62"></a>了不开解。<a id="a-63"></a>以戒急故。<a id="a-64"></a>人天受生。<a id="a-65"></a>或随禅梵世。<a id="a-66"></a>耽湎定乐。<a id="a-67"></a>世虽有佛说法度人。<a id="a-68"></a>而于其等全无利益。<a id="a-69"></a>设得值遇。<a id="a-6A"></a>不能开解。<a id="a-6B"></a>震旦一国。<a id="a-6C"></a>不觉不知。<a id="a-6D"></a>舍卫三亿。<a id="a-6E"></a>不闻不见。<a id="a-6F"></a>着乐诸天。<a id="a-6G"></a>及生难处。<a id="a-6H"></a>不来听受。<a id="a-6I"></a>是此意也。<a id="a-6J"></a>譬如系人。<a id="a-6K"></a>或以财物求诸大力。<a id="a-6L"></a>申延日月。<a id="a-6M"></a>冀逢恩赦。<a id="a-6N"></a>在人天中。<a id="a-6O"></a>亦复如是。<a id="a-6P"></a>冀善知识化导修乘。<a id="a-6Q"></a>即能得脱。<a id="a-6R"></a>若于人天不修乘者。<a id="a-6S"></a>果报若尽。<a id="a-6T"></a>还堕三途。<a id="a-6U"></a>百千佛出。<a id="a-6V"></a>终不得道。<a id="a-6W"></a>若理事俱缓者。<a id="a-6X"></a>永坠泥犁。<a id="a-6Y"></a>失人天果报。<a id="a-6Z"></a>神明惛塞。<a id="a-6a"></a>无得道期。<a id="a-6b"></a>回转沉沦。<a id="a-6c"></a>不可度脱。<a id="a-6d"></a>故知处世俗家。<a id="a-6e"></a>拘三界狱。<a id="a-6f"></a>不求一念出离。<a id="a-6g"></a>犹如散禁之人。<a id="a-6h"></a>应须生如来家。<a id="a-6i"></a>遇善知识。<a id="a-6j"></a>听闻正法。<a id="a-6k"></a>如理思惟。<a id="a-6l"></a>事戒理乘。<a id="a-6m"></a>双行双照。<a id="a-6n"></a>身律心慧。<a id="a-6o"></a>俱习俱持。<a id="a-6p"></a>以戒急故。<a id="a-6q"></a>受人天之身。<a id="a-6r"></a>以乘急故。<a id="a-6s"></a>绍祖佛之位。<a id="a-6t"></a>如是则方谐本愿。<a id="a-6u"></a>不负初心。<a id="a-6v"></a>可以上合慈风。<a id="a-6w"></a>下同悲仰。<a id="a-6x"></a>难逢良便。<a id="a-6y"></a>恐虑缘差。<a id="a-6z"></a>深劝诸贤。<a id="a-70"></a>莫成后悔。<a id="a-71"></a>又我此宗镜所录之文。<a id="a-72"></a>但为最上根人。<a id="a-73"></a>不入余众生手。<a id="a-74"></a>唯令佛种不断。<a id="a-75"></a>闻于未闻。<a id="a-76"></a>誓报慈恩。<a id="a-77"></a>不孤本愿。<a id="a-78"></a>若涉名利。<a id="a-79"></a>非被此机。<a id="a-7A"></a>如古德释华严教所被机。<a id="a-7B"></a>五简非器。<a id="a-7C"></a>一违真非器。<a id="a-7D"></a>谓不发菩提心。<a id="a-7E"></a>不求出离。<a id="a-7F"></a>依傍此经求名求利。<a id="a-7G"></a>庄饰我人。<a id="a-7H"></a>经非彼缘。<a id="a-7I"></a>故非其器。<a id="a-7J"></a>经云。<a id="a-7K"></a>为名利说法。<a id="a-7L"></a>是为魔业。<a id="a-7M"></a>又云。<a id="a-7N"></a>不净说法堕恶道等。<a id="a-7O"></a>二背正非器。<a id="a-7P"></a>谓诈现大心。<a id="a-7Q"></a>伪饰邪善。<a id="a-7R"></a>近灭人天。<a id="a-7S"></a>远违成佛。<a id="a-7T"></a>堕阿鼻狱。<a id="a-7U"></a>多劫受苦。<a id="a-7V"></a>经云。<a id="a-7W"></a>忘失菩提心。<a id="a-7X"></a>修诸善根。<a id="a-7Y"></a>是为魔业。<a id="a-7Z"></a>三乖实非器。<a id="a-7a"></a>谓虽不邪伪。<a id="a-7b"></a>然随自执见。<a id="a-7c"></a>以取经文。<a id="a-7d"></a>遂令超情至教。<a id="a-7e"></a>迥不入心。<a id="a-7f"></a>故成非器。<a id="a-7g"></a>地论云。<a id="a-7h"></a>闻作闻解。<a id="a-7i"></a>不得不闻。<a id="a-7j"></a>又如随声取义五过失等。<a id="a-7k"></a>此上三位。<a id="a-7l"></a>俱是凡愚众生境界。<a id="a-7m"></a>经云。<a id="a-7n"></a>此经不入一切余众生之手。<a id="a-7o"></a>唯除菩萨。<a id="a-7p"></a>良以此经。<a id="a-7q"></a>非是众生流转之缘。<a id="a-7r"></a>故不入手。<a id="a-7s"></a>四狭劣非器。<a id="a-7t"></a>谓一切二乘无广大心。<a id="a-7u"></a>亦非此器。<a id="a-7v"></a>经云。<a id="a-7w"></a>一切声闻缘觉。<a id="a-7x"></a>不闻此经。<a id="a-7y"></a>何况受持。<a id="a-7z"></a>五守权非器。<a id="a-80"></a>谓三乘共教诸菩萨等。<a id="a-81"></a>随自宗中修行。<a id="a-82"></a>未满初阿僧祇。<a id="a-83"></a>此亦非器。<a id="a-84"></a>经云。<a id="a-85"></a>菩萨摩诃萨。<a id="a-86"></a>虽无量亿那由他劫。<a id="a-87"></a>行六波罗蜜。<a id="a-88"></a>修习道品。<a id="a-89"></a>若未闻此经。<a id="a-8A"></a>虽闻不信受持随顺。<a id="a-8B"></a>是等犹为假名菩萨。</p>
  <p id="a8C">问。<a id="a-8D"></a>璎珞经等。<a id="a-8E"></a>十千劫修十信行满。<a id="a-8F"></a>何故此中无量亿等时。<a id="a-8G"></a>不信此经。</p>
  <p id="a8H">答。<a id="a-8I"></a>以彼但于行布位中。<a id="a-8J"></a>修行信等。<a id="a-8K"></a>于此圆融普贤十信。<a id="a-8L"></a>一摄一切。<a id="a-8M"></a>犹未闻信。<a id="a-8N"></a>故知不偶斯文。<a id="a-8O"></a>虚功累劫。<a id="a-8P"></a>才闻此旨。<a id="a-8Q"></a>便入圆通。<a id="a-8R"></a>但不涉前五非器之中。<a id="a-8S"></a>则永固一乘之佛种。<a id="a-8T"></a>可以手得。<a id="a-8U"></a>可以心传。<a id="a-8V"></a>深嘱后贤。<a id="a-8W"></a>无失法利。<a id="a-8X"></a>又若过去。<a id="a-8Y"></a>曾闻此法。<a id="a-8Z"></a>未得信入。<a id="a-8a"></a>以法力所熏。<a id="a-8b"></a>方起疑心。<a id="a-8c"></a>若未曾闻。<a id="a-8d"></a>疑终不起。<a id="a-8e"></a>如入大乘论云。<a id="a-8f"></a>薄福之人。<a id="a-8g"></a>不生于疑。<a id="a-8h"></a>能生疑者。<a id="a-8i"></a>必破诸有。<a id="a-8j"></a>是以著有众生。<a id="a-8k"></a>皆因染习。<a id="a-8l"></a>如轻毛之不定。<a id="a-8m"></a>垢净随缘。<a id="a-8n"></a>犹素丝之揽色。<a id="a-8o"></a>青黄任受。<a id="a-8p"></a>悉是闻熏之力。<a id="a-8q"></a>各入三乘之门。<a id="a-8r"></a>况闻宗镜之中。<a id="a-8s"></a>速发一乘之种。<a id="a-8t"></a>但有心者。<a id="a-8u"></a>熏皆得成。<a id="a-8v"></a>华严论云。<a id="a-8w"></a>如世间一切井泉。<a id="a-8x"></a>以海为体。<a id="a-8y"></a>若人饮者。<a id="a-8z"></a>皆得海味。<a id="a-90"></a>一体无异。<a id="a-91"></a>但随业力而得碱味。<a id="a-92"></a>此经亦尔。<a id="a-93"></a>若有大心众生。<a id="a-94"></a>闻持信入。<a id="a-95"></a>便得如来法身佛性。<a id="a-96"></a>大悲智味。<a id="a-97"></a>阐提之人。<a id="a-98"></a>无所堪任。<a id="a-99"></a>然如来智性。<a id="a-9A"></a>常作生因。<a id="a-9B"></a>故知具大信根者。<a id="a-9C"></a>闻之成佛。<a id="a-9D"></a>如不信者。<a id="a-9E"></a>即是阐提。<a id="a-9F"></a>然虽不信。<a id="a-9G"></a>亦熏其种。<a id="a-9H"></a>故云如来智性。<a id="a-9I"></a>常作生因。<a id="a-9J"></a>所以法华经偈云。<a id="a-9K"></a>若有闻法者。<a id="a-9L"></a>无一不成佛。<a id="a-9M"></a>昔泥蛤闻法而生天。<a id="a-9N"></a>厩象听经而悛恶。<a id="a-9O"></a>比丘戏笑而获果。<a id="a-9P"></a>女人思惟而悟空。<a id="a-9Q"></a>何况闻宗镜中纯圆顿教。<a id="a-9R"></a>如善见律论云。<a id="a-9S"></a>昔佛在世时。<a id="a-9T"></a>到瞻婆罗国迦罗池边。<a id="a-9U"></a>为众说法。<a id="a-9V"></a>时彼池中。<a id="a-9W"></a>有其一蛤。<a id="a-9X"></a>闻佛池边说法之声。<a id="a-9Y"></a>即从池出。<a id="a-9Z"></a>入草根下。<a id="a-9a"></a>听佛说法。<a id="a-9b"></a>时有一人。<a id="a-9c"></a>持杖放牛。<a id="a-9d"></a>见佛在坐。<a id="a-9e"></a>为众说法。<a id="a-9f"></a>即往佛所。<a id="a-9g"></a>欲闻法故。<a id="a-9h"></a>以杖刺地。<a id="a-9i"></a>误着蛤头。<a id="a-9j"></a>即便命终。<a id="a-9k"></a>生忉利天。<a id="a-9l"></a>以福报故。<a id="a-9m"></a>宫殿纵广十二由旬。<a id="a-9n"></a>与诸天女。<a id="a-9o"></a>娱乐受乐。<a id="a-9p"></a>即乘宫殿。<a id="a-9q"></a>往至佛所。<a id="a-9r"></a>头顶礼足。<a id="a-9s"></a>佛知故问。<a id="a-9t"></a>汝是何人。<a id="a-9u"></a>忽礼我足。<a id="a-9v"></a>神通光明。<a id="a-9w"></a>相好无比。<a id="a-9x"></a>照彻此间。<a id="a-9y"></a>蛤天即以偈而答曰。<a id="a-9z"></a>往昔为蛤身。<a id="a-A0"></a>于水中觅食。<a id="a-A1"></a>闻佛说法声。<a id="a-A2"></a>出至草根下。<a id="a-A3"></a>有一牧牛人。<a id="a-A4"></a>持杖来听法。<a id="a-A5"></a>杖劖刺我头。<a id="a-A6"></a>命终生天上。<a id="a-A7"></a>佛以蛤人所说偈。<a id="a-A8"></a>为四众说法。<a id="a-A9"></a>是时众中八万四千人。<a id="a-AA"></a>皆得道迹。<a id="a-AB"></a>蛤天人得须陀洹果。<a id="a-AC"></a>含笑而去。<a id="a-AD"></a>大智度论云。<a id="a-AE"></a>昔王不立厩于寺者。<a id="a-AF"></a>谓此王有象。<a id="a-AG"></a>可以敌国。<a id="a-AH"></a>每有怨敌。<a id="a-AI"></a>庄严器仗。<a id="a-AJ"></a>无不克胜。<a id="a-AK"></a>后敌国皆惧。<a id="a-AL"></a>久而无敌。<a id="a-AM"></a>遂于寺中。<a id="a-AN"></a>立厩养之。<a id="a-AO"></a>久闻僧众礼念。<a id="a-AP"></a>熏心。<a id="a-AQ"></a>驯善成性。<a id="a-AR"></a>后有邻国兵众相侵。<a id="a-AS"></a>严象敌之。<a id="a-AT"></a>都不肯战。<a id="a-AU"></a>其王忧愁。<a id="a-AV"></a>虑国衰败。<a id="a-AW"></a>智臣白王。<a id="a-AX"></a>此象久久处之精舍。<a id="a-AY"></a>见闻善事。<a id="a-AZ"></a>与之化矣。<a id="a-Aa"></a>可处屠坊。<a id="a-Ab"></a>令常见杀。<a id="a-Ac"></a>后未经久。<a id="a-Ad"></a>恶心还起。<a id="a-Ae"></a>畜生尚尔。<a id="a-Af"></a>况复于人。<a id="a-Ag"></a>近善不善。<a id="a-Ah"></a>近恶不恶。<a id="a-Ai"></a>故儒典中。<a id="a-Aj"></a>亦令君子慎所习也。<a id="a-Ak"></a>今若闻宗镜。<a id="a-Al"></a>熏起一乘。<a id="a-Am"></a>广大难量。<a id="a-An"></a>善利无尽。<a id="a-Ao"></a>杂宝藏经云。<a id="a-Ap"></a>佛法宽广。<a id="a-Aq"></a>济度无涯。<a id="a-Ar"></a>至心求道。<a id="a-As"></a>无不获果。<a id="a-At"></a>乃至戏笑。<a id="a-Au"></a>福不唐捐。<a id="a-Av"></a>如往昔时。<a id="a-Aw"></a>有老比丘。<a id="a-Ax"></a>年已朽迈。<a id="a-Ay"></a>神情昏塞。<a id="a-Az"></a>见诸年少比丘。<a id="a-B0"></a>种种说法。<a id="a-B1"></a>闻说四果。<a id="a-B2"></a>心生羡尚。<a id="a-B3"></a>语少比丘言。<a id="a-B4"></a>汝等聪慧。<a id="a-B5"></a>愿以四果以用与我。<a id="a-B6"></a>诸少比丘。<a id="a-B7"></a>嗤而语言。<a id="a-B8"></a>我有四果。<a id="a-B9"></a>须得好食。<a id="a-BA"></a>然后相与。<a id="a-BB"></a>时老比丘。<a id="a-BC"></a>闻其此语。<a id="a-BD"></a>欢喜。<a id="a-BE"></a>即设种种肴膳。<a id="a-BF"></a>请少比丘食。<a id="a-BG"></a>共食已。<a id="a-BH"></a>更相指挥。<a id="a-BI"></a>弄老比丘。<a id="a-BJ"></a>语言。<a id="a-BK"></a>大德。<a id="a-BL"></a>汝在此舍一角头坐。<a id="a-BM"></a>当与汝果。<a id="a-BN"></a>时老比丘。<a id="a-BO"></a>闻已欢喜。<a id="a-BP"></a>如语而坐。<a id="a-BQ"></a>诸少比丘。<a id="a-BR"></a>即以皮鞠打其头上。<a id="a-BS"></a>而语之言。<a id="a-BT"></a>此是须陀洹果。<a id="a-BU"></a>老比丘闻已。<a id="a-BV"></a>系念不散。<a id="a-BW"></a>即获初果。<a id="a-BX"></a>诸少比丘。<a id="a-BY"></a>复弄之言。<a id="a-BZ"></a>虽与汝须陀洹果。<a id="a-Ba"></a>然其故有七生七死。<a id="a-Bb"></a>更移一角。<a id="a-Bc"></a>次当与汝斯陀含果。<a id="a-Bd"></a>时老比丘。<a id="a-Be"></a>获初果故。<a id="a-Bf"></a>心转增进。<a id="a-Bg"></a>即复移坐。<a id="a-Bh"></a>诸少比丘。<a id="a-Bi"></a>复以鞠打头。<a id="a-Bj"></a>而语之言。<a id="a-Bk"></a>与汝二果。<a id="a-Bl"></a>时老比丘。<a id="a-Bm"></a>益加专念。<a id="a-Bn"></a>即证二果。<a id="a-Bo"></a>诸少比丘。<a id="a-Bp"></a>复弄之言。<a id="a-Bq"></a>汝今已得斯陀含果。<a id="a-Br"></a>犹有往来生死之难。<a id="a-Bs"></a>汝更移坐。<a id="a-Bt"></a>我当与汝阿那含果。<a id="a-Bu"></a>时老比丘。<a id="a-Bv"></a>如言移坐。<a id="a-Bw"></a>诸少比丘。<a id="a-Bx"></a>复以鞠打。<a id="a-By"></a>而语之言。<a id="a-Bz"></a>我今与汝第三之果。<a id="a-C0"></a>时老比丘。<a id="a-C1"></a>闻已欢喜。<a id="a-C2"></a>倍加至心。<a id="a-C3"></a>即时复证阿那含果。<a id="a-C4"></a>诸少比丘。<a id="a-C5"></a>复弄之言。<a id="a-C6"></a>汝今已得不还之果。<a id="a-C7"></a>然故于色无色界。<a id="a-C8"></a>受有漏身。<a id="a-C9"></a>无常迁坏。<a id="a-CA"></a>念念是苦。<a id="a-CB"></a>汝更移坐。<a id="a-CC"></a>次当与汝阿罗汉果。<a id="a-CD"></a>时老比丘。<a id="a-CE"></a>如语移坐。<a id="a-CF"></a>诸少比丘。<a id="a-CG"></a>复以皮鞠撩打其头。<a id="a-CH"></a>而语之言。<a id="a-CI"></a>我今与汝彼第四果。<a id="a-CJ"></a>时老比丘。<a id="a-CK"></a>一心思惟。<a id="a-CL"></a>即证阿罗汉果。<a id="a-CM"></a>得四果已。<a id="a-CN"></a>甚大欢喜。<a id="a-CO"></a>设诸肴膳种种香华。<a id="a-CP"></a>献诸比丘。<a id="a-CQ"></a>报其恩德。<a id="a-CR"></a>与少比丘。<a id="a-CS"></a>共论道品无漏功德。<a id="a-CT"></a>诸少比丘。<a id="a-CU"></a>发言滞塞。<a id="a-CV"></a>时老比丘。<a id="a-CW"></a>方语之言。<a id="a-CX"></a>我已证得阿罗汉果已。<a id="a-CY"></a>诸少比丘。<a id="a-CZ"></a>闻其此音。<a id="a-Ca"></a>咸皆谢悔先戏弄罪。<a id="a-Cb"></a>是故行人。<a id="a-Cc"></a>宜应念善。<a id="a-Cd"></a>乃至戏弄犹获实报。<a id="a-Ce"></a>况至心也。<a id="a-Cf"></a>又杂宝藏经云。<a id="a-Cg"></a>昔有一女。<a id="a-Ch"></a>聪明智慧。<a id="a-Ci"></a>深信三宝。<a id="a-Cj"></a>常于僧次。<a id="a-Ck"></a>请一比丘就舍供养。<a id="a-Cl"></a>后时便有一老比丘。<a id="a-Cm"></a>次到其舍。<a id="a-Cn"></a>年老根钝。<a id="a-Co"></a>素无知晓。<a id="a-Cp"></a>斋食讫已。<a id="a-Cq"></a>女人至心求请说法。<a id="a-Cr"></a>敷坐头前。<a id="a-Cs"></a>闭目静坐。<a id="a-Ct"></a>比丘自知不解说法。<a id="a-Cu"></a>趣其泯眼。<a id="a-Cv"></a>弃走还寺。<a id="a-Cw"></a>然此女人。<a id="a-Cx"></a>至心思惟有为之法。<a id="a-Cy"></a>无常苦空。<a id="a-Cz"></a>不得自在。<a id="a-D0"></a>深心观察。<a id="a-D1"></a>即时获得须陀洹果。<a id="a-D2"></a>既得果已。<a id="a-D3"></a>向寺求觅。<a id="a-D4"></a>欲报其恩。<a id="a-D5"></a>然此比丘。<a id="a-D6"></a>自审知弃他逃走。<a id="a-D7"></a>倍生惭耻。<a id="a-D8"></a>转复藏避。<a id="a-D9"></a>而此女人。<a id="a-DA"></a>苦求不已。<a id="a-DB"></a>方自出现。<a id="a-DC"></a>女人见已。<a id="a-DD"></a>具说蒙得道果因缘。<a id="a-DE"></a>赍供报恩。<a id="a-DF"></a>老比丘闻。<a id="a-DG"></a>甚大惭愧。<a id="a-DH"></a>深自克责。<a id="a-DI"></a>亦复获得须陀洹果。<a id="a-DJ"></a>是故行者。<a id="a-DK"></a>应当至心精诚求法。<a id="a-DL"></a>若至心者。<a id="a-DM"></a>所求必证。<a id="a-DN"></a>如上所获圣果。<a id="a-DO"></a>岂有前人为说深妙法耶。<a id="a-DP"></a>皆是自悟。<a id="a-DQ"></a>从心所证。<a id="a-DR"></a>可验宗镜。<a id="a-DS"></a>达者无疑。<a id="a-DT"></a>如大乘本生心地观经云。<a id="a-DU"></a>佛言。<a id="a-DV"></a>我今演说心地妙法。<a id="a-DW"></a>引导众生。<a id="a-DX"></a>令入佛智。<a id="a-DY"></a>如是妙法。<a id="a-DZ"></a>诸佛如来过无量劫。<a id="a-Da"></a>时乃说之。<a id="a-Db"></a>乃至以是因缘。<a id="a-Dc"></a>难见难闻。<a id="a-Dd"></a>菩提正道。<a id="a-De"></a>心地法门。<a id="a-Df"></a>若有善男子。<a id="a-Dg"></a>善女人。<a id="a-Dh"></a>闻是妙法。<a id="a-Di"></a>一经于耳。<a id="a-Dj"></a>须臾之顷。<a id="a-Dk"></a>摄念观心。<a id="a-Dl"></a>熏成无上大菩提种。<a id="a-Dm"></a>不久当坐菩提树王。<a id="a-Dn"></a>金刚宝座。<a id="a-Do"></a>得成阿耨多罗三藐三菩提。<a id="a-Dp"></a>华严十地品云。<a id="a-Dq"></a>金刚藏菩萨云。<a id="a-Dr"></a>佛子。<a id="a-Ds"></a>此集一切种一切智功德。<a id="a-Dt"></a>菩萨行法门典。<a id="a-Du"></a>若诸众生不种善根。<a id="a-Dv"></a>不可得闻。<a id="a-Dw"></a>解脱月菩萨言。<a id="a-Dx"></a>闻此法门。<a id="a-Dy"></a>得几所福。<a id="a-Dz"></a>金刚藏菩萨言。<a id="a-E0"></a>如一切智所集福德。<a id="a-E1"></a>闻此法门。<a id="a-E2"></a>福德如是。<a id="a-E3"></a>何以故。<a id="a-E4"></a>非不闻此功德法门。<a id="a-E5"></a>而能信解受持读诵。<a id="a-E6"></a>何况精进如说修行。<a id="a-E7"></a>是故当知。<a id="a-E8"></a>要得闻此习一切智功德法门。<a id="a-E9"></a>乃能信解受持修习。<a id="a-EA"></a>然后至于一切智地。<a id="a-EB"></a>故知若不闻此不思议广大威德圆顿法门。<a id="a-EC"></a>何由修行。<a id="a-ED"></a>速证究竟一乘。<a id="a-EE"></a>常乐我净大涅槃果。<a id="a-EF"></a>以众生处不定聚中。<a id="a-EG"></a>闻小修小。<a id="a-EH"></a>遇权习权。<a id="a-EI"></a>不偶斯文。<a id="a-EJ"></a>俱成大失。<a id="a-EK"></a>今所集者。<a id="a-EL"></a>所益弘多。<a id="a-EM"></a>设闻而不修。<a id="a-EN"></a>亦成其种。<a id="a-EO"></a>何况闻思修者。<a id="a-EP"></a>如先德云。<a id="a-EQ"></a>如今若要直会。<a id="a-ER"></a>但不取一切相即得。<a id="a-ES"></a>更无别语。<a id="a-ET"></a>佛是自心义。<a id="a-EU"></a>亦名为道。<a id="a-EV"></a>亦云觉义。<a id="a-EW"></a>觉是灵觉之性。<a id="a-EX"></a>只今自鉴照语言。<a id="a-EY"></a>应机接物。<a id="a-EZ"></a>扬眉动目。<a id="a-Ea"></a>运手动足。<a id="a-Eb"></a>皆是自灵觉之性。<a id="a-Ec"></a>亦是心。<a id="a-Ed"></a>心即道。<a id="a-Ee"></a>道即佛。<a id="a-Ef"></a>佛即是禅。<a id="a-Eg"></a>禅之一字。<a id="a-Eh"></a>非凡所测。<a id="a-Ei"></a>若知诸法从心生。<a id="a-Ej"></a>即不应执。<a id="a-Ek"></a>执即不知。<a id="a-El"></a>若不见本性。<a id="a-Em"></a>十二分教则为虚设。<a id="a-En"></a>故知因教明心。<a id="a-Eo"></a>何执文义。<a id="a-Ep"></a>又教从心生。<a id="a-Eq"></a>心由教立。<a id="a-Er"></a>离心无教。<a id="a-Es"></a>离教无心。<a id="a-Et"></a>岂心外别有教而可执乎。<a id="a-Eu"></a>所以唯识疏云。<a id="a-Ev"></a>若顿教门。<a id="a-Ew"></a>大不由小起。<a id="a-Ex"></a>即无三时前后次第。<a id="a-Ey"></a>即华严经中。<a id="a-Ez"></a>说唯一心。<a id="a-F0"></a>是初成道竟最初一说。<a id="a-F1"></a>又云。<a id="a-F2"></a>诸愚夫类从无始来。<a id="a-F3"></a>虚妄分别因缘力故。<a id="a-F4"></a>执离心外。<a id="a-F5"></a>定有真实能取所取。<a id="a-F6"></a>如来大悲。<a id="a-F7"></a>以甘露法。<a id="a-F8"></a>授彼令服。<a id="a-F9"></a>断妄狂心。<a id="a-FA"></a>弃执空有。<a id="a-FB"></a>证真了义。<a id="a-FC"></a>华严等中。<a id="a-FD"></a>说一切法皆唯有识。<a id="a-FE"></a>所以佛证唯识。<a id="a-FF"></a>说一心经。<a id="a-FG"></a>令依修学。<a id="a-FH"></a>释云。<a id="a-FI"></a>天亲造颂。<a id="a-FJ"></a>成立佛经。<a id="a-FK"></a>令诸学者。<a id="a-FL"></a>了知万法皆不离心。<a id="a-FM"></a>即大乘中道义理显矣。<a id="a-FN"></a>是知圆中之信。<a id="a-FO"></a>此信难成。</p>
  <p id="aFP">如起信钞。<a id="a-FQ"></a>问云。<a id="a-FR"></a>此信若言本有。<a id="a-FS"></a>众生何故沉迷。<a id="a-FT"></a>如其本无。<a id="a-FU"></a>凭何发起。</p>
  <p id="aFV">答。<a id="a-FW"></a>此信本来非有非无。<a id="a-FX"></a>以非有故。<a id="a-FY"></a>众生沉迷。<a id="a-FZ"></a>以非无故。<a id="a-Fa"></a>遇缘即起。<a id="a-Fb"></a>若言定无。<a id="a-Fc"></a>发起何物。<a id="a-Fd"></a>若言定有。<a id="a-Fe"></a>何假因缘。<a id="a-Ff"></a>然上所述。<a id="a-Fg"></a>是约迷悟因缘说。<a id="a-Fh"></a>若论此信。<a id="a-Fi"></a>须不信一切法。<a id="a-Fj"></a>乃能成信。<a id="a-Fk"></a>亦不是非有非无。<a id="a-Fl"></a>何者。<a id="a-Fm"></a>以众生不觉。<a id="a-Fn"></a>似迷非迷。<a id="a-Fo"></a>真性不沈故。<a id="a-Fp"></a>即不是非有。<a id="a-Fq"></a>以一念复本。<a id="a-Fr"></a>似悟非悟。<a id="a-Fs"></a>不从新得故。<a id="a-Ft"></a>不是非无。<a id="a-Fu"></a>故云自心起信。<a id="a-Fv"></a>还信自心。<a id="a-Fw"></a>又何故此心难信。<a id="a-Fx"></a>以如来本觉体。<a id="a-Fy"></a>即众生心。<a id="a-Fz"></a>诸佛菩萨不能见。<a id="a-G0"></a>如来本觉体。<a id="a-G1"></a>离见相故。<a id="a-G2"></a>当知众生心绵密。<a id="a-G3"></a>亦不可见。<a id="a-G4"></a>大品经云。<a id="a-G5"></a>佛观众生心。<a id="a-G6"></a>五眼不能见。<a id="a-G7"></a>无自他能所相故。<a id="a-G8"></a>昔人诗云。<a id="a-G9"></a>海枯终见底。<a id="a-GA"></a>人死不知心。<a id="a-GB"></a>又云。<a id="a-GC"></a>相识满天下。<a id="a-GD"></a>知心能几人。<a id="a-GE"></a>是以宗镜深旨。<a id="a-GF"></a>一心妙门。<a id="a-GG"></a>非大智而不能观。<a id="a-GH"></a>匪大根而不能信。<a id="a-GI"></a>观之即齐佛智。<a id="a-GJ"></a>信之即入圆通。<a id="a-GK"></a>但恳志无疑。<a id="a-GL"></a>决取成办。<a id="a-GM"></a>如管子云。<a id="a-GN"></a>利之所在。<a id="a-GO"></a>虽千仞之山。<a id="a-GP"></a>无所不上。<a id="a-GQ"></a>深源之下。<a id="a-GR"></a>无所不入。<a id="a-GS"></a>商人通贾。<a id="a-GT"></a>倍道兼行。<a id="a-GU"></a>夜以续日。<a id="a-GV"></a>千里不远。<a id="a-GW"></a>利在前也。<a id="a-GX"></a>渔人入海。<a id="a-GY"></a>海水百仞。<a id="a-GZ"></a>冲波迸流。<a id="a-Ga"></a>宿夜不出。<a id="a-Gb"></a>利在水也。<a id="a-Gc"></a>此乃世间勤苦求利之志耳。<a id="a-Gd"></a>如或坚求至道。<a id="a-Ge"></a>晓夕忘疲。<a id="a-Gf"></a>不向外求虚襟澄虑。<a id="a-Gg"></a>密室静坐。<a id="a-Gh"></a>端拱宁神。<a id="a-Gi"></a>利在心也。<a id="a-Gj"></a>如利之所在求无不获。<a id="a-Gk"></a>况道之在心。<a id="a-Gl"></a>信无不得矣。<a id="a-Gm"></a>故知训格之言。<a id="a-Gn"></a>不得暂舍。<a id="a-Go"></a>可以镂于骨。<a id="a-Gp"></a>书于绅。<a id="a-Gq"></a>染于神。<a id="a-Gr"></a>熏于识。<a id="a-Gs"></a>所以楚庄。<a id="a-Gt"></a>轻千乘之国。<a id="a-Gu"></a>而重申叔一言。<a id="a-Gv"></a>范献贱万亩之田。<a id="a-Gw"></a>以贵舟人片说。<a id="a-Gx"></a>此乃成家立国。<a id="a-Gy"></a>尚轻珍重言。<a id="a-Gz"></a>况宗镜中。<a id="a-H0"></a>言下契无生。<a id="a-H1"></a>闻之成大道。<a id="a-H2"></a>宁容轻慢乎。</p>
  <p id="aH3">问。<a id="a-H4"></a>一心具实性。<a id="a-H5"></a>凡圣是虚名者。<a id="a-H6"></a>云何作凡之时。<a id="a-H7"></a>炽然系缚诸有。<a id="a-H8"></a>证圣之日。<a id="a-H9"></a>豁尔解脱真空。<a id="a-HA"></a>乃知不唯但名。<a id="a-HB"></a>的有其事。</p>
  <p id="aHC">答。<a id="a-HD"></a>虽有其事。<a id="a-HE"></a>如同梦中之事。<a id="a-HF"></a>设有其名。<a id="a-HG"></a>皆非得物之名。<a id="a-HH"></a>故知梦觉俱虚。<a id="a-HI"></a>名体双寂。<a id="a-HJ"></a>如净名私记云。<a id="a-HK"></a>法相如是。<a id="a-HL"></a>岂可说乎。<a id="a-HM"></a>若说。<a id="a-HN"></a>则言有一法可得。<a id="a-HO"></a>存法作解。<a id="a-HP"></a>还是生死业。<a id="a-HQ"></a>今时只欲令众生除一切见。<a id="a-HR"></a>此中见无别义。<a id="a-HS"></a>亦无巧释。<a id="a-HT"></a>如人夜梦。<a id="a-HU"></a>种种所见。<a id="a-HV"></a>比至觉时。<a id="a-HW"></a>总无一物。<a id="a-HX"></a>今亦尔。<a id="a-HY"></a>虚妄梦中。<a id="a-HZ"></a>言有万法。<a id="a-Ha"></a>若悟其性。<a id="a-Hb"></a>毕竟无一物可得。<a id="a-Hc"></a>此中亦无能说能示。<a id="a-Hd"></a>亦无能闻能得。<a id="a-He"></a>是以异生非堕凡夫地。<a id="a-Hf"></a>迷处全空。<a id="a-Hg"></a>诸佛不证真如门。<a id="a-Hh"></a>悟时无得。<a id="a-Hi"></a>则不见有一法可断。<a id="a-Hj"></a>无生死所出之门。<a id="a-Hk"></a>不见有一法可成。<a id="a-Hl"></a>无菩提能入之路。<a id="a-Hm"></a>思益经云。<a id="a-Hn"></a>诸佛出世。<a id="a-Ho"></a>不为令众生出生死入涅槃。<a id="a-Hp"></a>但为度生死涅槃之二见耳。<a id="a-Hq"></a>现宝藏经云。<a id="a-Hr"></a>文殊师利言。<a id="a-Hs"></a>大德迦葉。<a id="a-Ht"></a>如人热病。<a id="a-Hu"></a>是人种种妄有所说。<a id="a-Hv"></a>是中宁有天鬼持耶。<a id="a-Hw"></a>有大明医。<a id="a-Hx"></a>饮彼人酥。<a id="a-Hy"></a>热病即愈。<a id="a-Hz"></a>止不妄说。<a id="a-I0"></a>是中颇有天鬼去不。<a id="a-I1"></a>答言。<a id="a-I2"></a>不也。<a id="a-I3"></a>乃至世间如是颠倒热病。<a id="a-I4"></a>无我我想。<a id="a-I5"></a>住我想已。<a id="a-I6"></a>流转生死。<a id="a-I7"></a>是故如来出现于世。<a id="a-I8"></a>随彼形色应解法门。<a id="a-I9"></a>知解我想。<a id="a-IA"></a>断于颠倒。<a id="a-IB"></a>为彼众生而演说法。<a id="a-IC"></a>既闻法已。<a id="a-ID"></a>除一切想。<a id="a-IE"></a>无所执着。<a id="a-IF"></a>知解想已。<a id="a-IG"></a>越度诸流。<a id="a-IH"></a>到于彼岸。<a id="a-II"></a>名为涅槃。<a id="a-IJ"></a>是中颇有我及众生。<a id="a-IK"></a>寿命养育。<a id="a-IL"></a>人及丈夫。<a id="a-IM"></a>可涅槃者不。<a id="a-IN"></a>答言。<a id="a-IO"></a>无也。<a id="a-IP"></a>文殊言。<a id="a-IQ"></a>为是利故。<a id="a-IR"></a>如来出世。<a id="a-IS"></a>但为显示平等相故。<a id="a-IT"></a>不为生。<a id="a-IU"></a>不为灭。<a id="a-IV"></a>但为解知烦恼不实。<a id="a-IW"></a>释曰。<a id="a-IX"></a>如来出世。<a id="a-IY"></a>但为显示平等相者。<a id="a-IZ"></a>夫执妄苦而求离。<a id="a-Ia"></a>望圣量而欲修。<a id="a-Ib"></a>皆是妄我施为。<a id="a-Ic"></a>情识分别。<a id="a-Id"></a>是以大雄垂迹。<a id="a-Ie"></a>但示正宗。<a id="a-If"></a>破妄我。<a id="a-Ig"></a>而显真我之门。<a id="a-Ih"></a>斥情识。<a id="a-Ii"></a>而归净识之道。<a id="a-Ij"></a>真我净识。<a id="a-Ik"></a>即平等相。<a id="a-Il"></a>以净识绝分别。<a id="a-Im"></a>真我无执情。<a id="a-In"></a>绝分别故。<a id="a-Io"></a>差别自亡。<a id="a-Ip"></a>无执情故。<a id="a-Iq"></a>平等自现。<a id="a-Ir"></a>首楞严经云。<a id="a-Is"></a>由汝无始心性狂乱。<a id="a-It"></a>知见妄发。<a id="a-Iu"></a>发妄不息。<a id="a-Iv"></a>劳见发尘。<a id="a-Iw"></a>如劳目睛。<a id="a-Ix"></a>则有狂华。<a id="a-Iy"></a>于湛精明无因乱起。<a id="a-Iz"></a>一切世间山河大地。<a id="a-J0"></a>生死涅槃。<a id="a-J1"></a>皆即狂劳颠倒华相。<a id="a-J2"></a>大般若经云。<a id="a-J3"></a>佛言。<a id="a-J4"></a>善现。<a id="a-J5"></a>一切法皆以无起无作为趣。<a id="a-J6"></a>诸菩萨摩诃萨。<a id="a-J7"></a>于如是趣。<a id="a-J8"></a>不可超越。<a id="a-J9"></a>何以故。<a id="a-JA"></a>无起无作中。<a id="a-JB"></a>趣与非趣。<a id="a-JC"></a>不可得故。<a id="a-JD"></a>大集经云。<a id="a-JE"></a>佛言。<a id="a-JF"></a>若有菩萨。<a id="a-JG"></a>成就自然慧。<a id="a-JH"></a>方便。<a id="a-JI"></a>而求菩提。<a id="a-JJ"></a>于此五阴中。<a id="a-JK"></a>为如实觉。<a id="a-JL"></a>故求于菩提。<a id="a-JM"></a>是菩萨知色无常。<a id="a-JN"></a>而行布施。<a id="a-JO"></a>乃至受想行识亦如是。<a id="a-JP"></a>知识无常。<a id="a-JQ"></a>应行布施。<a id="a-JR"></a>知识苦。<a id="a-JS"></a>知识无我。<a id="a-JT"></a>知识钝。<a id="a-JU"></a>知识无智。<a id="a-JV"></a>知识如幻。<a id="a-JW"></a>知识如野马。<a id="a-JX"></a>知识如水中月。<a id="a-JY"></a>知识如梦。<a id="a-JZ"></a>知识如影。<a id="a-Ja"></a>知识如响。<a id="a-Jb"></a>知识如旋火轮。<a id="a-Jc"></a>知识无我。<a id="a-Jd"></a>知识无众生。<a id="a-Je"></a>知识无命。<a id="a-Jf"></a>知识无人。<a id="a-Jg"></a>知识无主。<a id="a-Jh"></a>知识无养。<a id="a-Ji"></a>知识如空。<a id="a-Jj"></a>知识无相。<a id="a-Jk"></a>知识无愿。<a id="a-Jl"></a>知识无作。<a id="a-Jm"></a>知识无生。<a id="a-Jn"></a>知识无起。<a id="a-Jo"></a>知识无出。<a id="a-Jp"></a>知识无形。<a id="a-Jq"></a>知识寂静。<a id="a-Jr"></a>知识离。<a id="a-Js"></a>知识无终。<a id="a-Jt"></a>知识无成。<a id="a-Ju"></a>知识与虚空等。<a id="a-Jv"></a>乃至知识如涅槃性。<a id="a-Jw"></a>而行布施。<a id="a-Jx"></a>菩萨如是行施时。<a id="a-Jy"></a>以施离故知识亦离。<a id="a-Jz"></a>以识离故。<a id="a-K0"></a>知施亦离。<a id="a-K1"></a>以识施离故。<a id="a-K2"></a>知愿亦离。<a id="a-K3"></a>以愿离故。<a id="a-K4"></a>知识施愿亦离。<a id="a-K5"></a>以识施愿离故。<a id="a-K6"></a>知菩提亦离。<a id="a-K7"></a>以菩提离故。<a id="a-K8"></a>知识施愿离。<a id="a-K9"></a>而知一切法同菩提性。<a id="a-KA"></a>善男子。<a id="a-KB"></a>是为菩萨出世间檀波罗蜜。<a id="a-KC"></a>是知识空故。<a id="a-KD"></a>一切凡圣万法皆空。<a id="a-KE"></a>以了此空故。<a id="a-KF"></a>方能行无上菩提。<a id="a-KG"></a>具足十波罗蜜。<a id="a-KH"></a>则悲智圆满。<a id="a-KI"></a>二利无亏。<a id="a-KJ"></a>具此悲智。<a id="a-KK"></a>何所为耶。<a id="a-KL"></a>佛种不断故。<a id="a-KM"></a>佛种不断。<a id="a-KN"></a>有何相耶。<a id="a-KO"></a>谓成三德。<a id="a-KP"></a>救护众生。<a id="a-KQ"></a>成就恩德。<a id="a-KR"></a>永断烦恼。<a id="a-KS"></a>成于断德。<a id="a-KT"></a>了知诸行。<a id="a-KU"></a>成于智德。<a id="a-KV"></a>是以入此宗镜。<a id="a-KW"></a>动止唯心。<a id="a-KX"></a>更无一法而能破坏。<a id="a-KY"></a>如大虚空藏所问经云。<a id="a-KZ"></a>譬如有情。<a id="a-Ka"></a>于空中行。<a id="a-Kb"></a>而彼虚空无有破坏。<a id="a-Kc"></a>如是一切有情。<a id="a-Kd"></a>于真如中行。<a id="a-Ke"></a>而彼真如无有断坏。<a id="a-Kf"></a>菩萨如是。<a id="a-Kg"></a>由以智故。<a id="a-Kh"></a>于色于法。<a id="a-Ki"></a>以真如印之。<a id="a-Kj"></a>不于真如间断破坏。<a id="a-Kk"></a>是为菩萨以如来印。<a id="a-Kl"></a>印于真如。<a id="a-Km"></a>不间断善巧智故。</p>
  <p id="aKn">问。<a id="a-Ko"></a>归命三宝。<a id="a-Kp"></a>是仗他胜缘。<a id="a-Kq"></a>四谛法门。<a id="a-Kr"></a>依真俗二境。<a id="a-Ks"></a>乃至三乘三藏。<a id="a-Kt"></a>六度六通。<a id="a-Ku"></a>三十七品助道之门。<a id="a-Kv"></a>十八不共果位之法。<a id="a-Kw"></a>云何总归一心正义。<a id="a-Kx"></a>而悉圆通。</p>
  <p id="aKy">答。<a id="a-Kz"></a>诸圣以无为而得名。<a id="a-L0"></a>圆修以无作而成行。<a id="a-L1"></a>不分别诸境。<a id="a-L2"></a>是真调伏心。<a id="a-L3"></a>了一切法空。<a id="a-L4"></a>则常在三昧。<a id="a-L5"></a>超日三昧经云。<a id="a-L6"></a>知色心空。<a id="a-L7"></a>得佛何难。<a id="a-L8"></a>斯之谓矣。<a id="a-L9"></a>故知一切诸法颇有不由心者。<a id="a-LA"></a>心摄一切。<a id="a-LB"></a>如如意珠。<a id="a-LC"></a>无不具足。<a id="a-LD"></a>且论三宝。<a id="a-LE"></a>义广恒沙。<a id="a-LF"></a>今依古德。<a id="a-LG"></a>约五教门。<a id="a-LH"></a>略论同别二种三宝。<a id="a-LI"></a>一约观别论三宝者。<a id="a-LJ"></a>一小乘。<a id="a-LK"></a>以妄心即空为佛宝。<a id="a-LL"></a>寂灭为法宝。<a id="a-LM"></a>无诤为僧宝。<a id="a-LN"></a>二大乘初教。<a id="a-LO"></a>妄心不可得为佛宝。<a id="a-LP"></a>离思惟为法宝。<a id="a-LQ"></a>无我为僧宝。<a id="a-LR"></a>三终教。<a id="a-LS"></a>妄心无自性。<a id="a-LT"></a>无碍自在为佛宝。<a id="a-LU"></a>以是寥廓名法宝。<a id="a-LV"></a>以无所求为僧宝。<a id="a-LW"></a>四顿教。<a id="a-LX"></a>以妄心本无生为佛宝。<a id="a-LY"></a>绝念为法宝。<a id="a-LZ"></a>无分别为僧宝。<a id="a-La"></a>五一乘圆教。<a id="a-Lb"></a>以妄心起无初相不动为佛宝。<a id="a-Lc"></a>以无非是为法宝。<a id="a-Ld"></a>以无非是为僧宝。<a id="a-Le"></a>二同体三宝者。<a id="a-Lf"></a>一小乘。<a id="a-Lg"></a>约立事就义门。<a id="a-Lh"></a>以末归本故。<a id="a-Li"></a>佛体上觉照义边为佛宝。<a id="a-Lj"></a>轨则义边为法宝。<a id="a-Lk"></a>违诤过尽为僧宝。<a id="a-Ll"></a>二初教。<a id="a-Lm"></a>约会事从理门。<a id="a-Ln"></a>以能见三宝差别相即平等故。<a id="a-Lo"></a>以真空为佛宝。<a id="a-Lp"></a>此空离自他为法宝。<a id="a-Lq"></a>此离无二为僧宝。<a id="a-Lr"></a>三终教。<a id="a-Ls"></a>约理事融显门。<a id="a-Lt"></a>以即事中有理。<a id="a-Lu"></a>理中有事故。<a id="a-Lv"></a>以本觉为佛宝。<a id="a-Lw"></a>恒沙性德为法宝。<a id="a-Lx"></a>性德不二为僧宝。<a id="a-Ly"></a>四顿教。<a id="a-Lz"></a>约绝相理实门。<a id="a-M0"></a>以三宝无为相与虚空等故为佛。<a id="a-M1"></a>佛即是法。<a id="a-M2"></a>法即是僧。<a id="a-M3"></a>五圆教。<a id="a-M4"></a>约融通无碍门。<a id="a-M5"></a>以法界诸法。<a id="a-M6"></a>无不是宝故。<a id="a-M7"></a>以觉故。<a id="a-M8"></a>约义而论皆佛宝。<a id="a-M9"></a>轨则而言。<a id="a-MA"></a>无非是法。<a id="a-MB"></a>和合而言。<a id="a-MC"></a>无不是僧。<a id="a-MD"></a>是以不动真心。<a id="a-ME"></a>成一体三宝。<a id="a-MF"></a>虽约机开五教。<a id="a-MG"></a>随智各不同。<a id="a-MH"></a>然不离一心门。<a id="a-MI"></a>而分同别理。<a id="a-MJ"></a>所以教中。<a id="a-MK"></a>但云自归依佛等。<a id="a-ML"></a>终不云归依于他。<a id="a-MM"></a>故云自性不归。<a id="a-MN"></a>无所归处。<a id="a-MO"></a>夫归者。<a id="a-MP"></a>是还原义。<a id="a-MQ"></a>众生六根。<a id="a-MR"></a>从一心起。<a id="a-MS"></a>既背自原。<a id="a-MT"></a>驰散六尘。<a id="a-MU"></a>今举命根总摄六情。<a id="a-MV"></a>还归其本一心之原。<a id="a-MW"></a>故曰归命一心。<a id="a-MX"></a>即具三宝。<a id="a-MY"></a>夫一体三宝者。<a id="a-MZ"></a>只是一心。<a id="a-Ma"></a>心性自能觉照。<a id="a-Mb"></a>即佛宝。<a id="a-Mc"></a>心体本自性离名法宝。<a id="a-Md"></a>心体无二即僧宝。<a id="a-Me"></a>思益经云。<a id="a-Mf"></a>知法名为佛。<a id="a-Mg"></a>知离名为法。<a id="a-Mh"></a>知无为名僧。<a id="a-Mi"></a>是菩萨遍行。<a id="a-Mj"></a>知法名为佛者。<a id="a-Mk"></a>即是真佛法身如来。<a id="a-Ml"></a>佛即是法故。<a id="a-Mm"></a>法即是佛。<a id="a-Mn"></a>亦犹如来者。<a id="a-Mo"></a>即诸法如义。<a id="a-Mp"></a>次应问言。<a id="a-Mq"></a>法即是佛。<a id="a-Mr"></a>于义已解。<a id="a-Ms"></a>何者是法故。<a id="a-Mt"></a>次句云。<a id="a-Mu"></a>离即是法。<a id="a-Mv"></a>以一切法本性离故。<a id="a-Mw"></a>心体离念。<a id="a-Mx"></a>即是觉故。<a id="a-My"></a>次应问言。<a id="a-Mz"></a>法本自离。<a id="a-N0"></a>则无所修。<a id="a-N1"></a>何得有僧。<a id="a-N2"></a>次解云。<a id="a-N3"></a>知无为名僧。<a id="a-N4"></a>无为即法。<a id="a-N5"></a>法本自离。<a id="a-N6"></a>由知无为。<a id="a-N7"></a>故得成僧。<a id="a-N8"></a>故大品经云。<a id="a-N9"></a>由知诸法空。<a id="a-NA"></a>分别须菩提等。<a id="a-NB"></a>故大般若经云。<a id="a-NC"></a>般若甚深。<a id="a-ND"></a>知一切法本性离故。<a id="a-NE"></a>又文殊云。<a id="a-NF"></a>如佛世尊。<a id="a-NG"></a>堪受供养。<a id="a-NH"></a>以于一切法觉实性故。<a id="a-NI"></a>是故经云。<a id="a-NJ"></a>如实觉一切法。<a id="a-NK"></a>名为大舍。<a id="a-NL"></a>释曰。<a id="a-NM"></a>于一切法见心自性。<a id="a-NN"></a>即是如实究竟之觉。<a id="a-NO"></a>即是顿成佛义。<a id="a-NP"></a>三宝常现世间义。<a id="a-NQ"></a>真实慈义。<a id="a-NR"></a>同体悲义。<a id="a-NS"></a>大喜舍义。<a id="a-NT"></a>具足檀波罗蜜义。<a id="a-NU"></a>一切愿行成就义。</p>
  <p id="aNV">又璨大师问可大师曰。<a id="a-NW"></a>但见和尚。<a id="a-NX"></a>即知是僧。<a id="a-NY"></a>未审何者是佛。<a id="a-NZ"></a>云何为法。</p>
  <p id="aNa">答曰。<a id="a-Nb"></a>是心是佛。<a id="a-Nc"></a>是心是法。<a id="a-Nd"></a>法佛无二。<a id="a-Ne"></a>汝知之乎。<a id="a-Nf"></a>若有不信如上所引祖佛诚言。<a id="a-Ng"></a>一体三宝归依自心之旨。<a id="a-Nh"></a>不唯后果永堕泥犁。<a id="a-Ni"></a>亦乃现受人间华报。<a id="a-Nj"></a>如大涅槃经云。<a id="a-Nk"></a>佛告迦葉菩萨。<a id="a-Nl"></a>善男子。<a id="a-Nm"></a>汝今不应如诸声闻凡夫人分别三宝。<a id="a-Nn"></a>于此大乘。<a id="a-No"></a>无有三归分别之相。<a id="a-Np"></a>所以者何。<a id="a-Nq"></a>于佛性中。<a id="a-Nr"></a>即有法僧。<a id="a-Ns"></a>为欲化度声闻凡夫故。<a id="a-Nt"></a>分别说三归异相。<a id="a-Nu"></a>又云。<a id="a-Nv"></a>若有不识三宝常存。<a id="a-Nw"></a>以是因缘唇口干燋。<a id="a-Nx"></a>如人口爽。<a id="a-Ny"></a>不知甜苦辛醋咸淡六味差别。<a id="a-Nz"></a>一切众生。<a id="a-O0"></a>愚痴无智。<a id="a-O1"></a>不识三宝是长存法。<a id="a-O2"></a>是故名为唇口干燋。<a id="a-O3"></a>复次善男子。<a id="a-O4"></a>若有众生。<a id="a-O5"></a>不知如来是常住者。<a id="a-O6"></a>当知是人则为生盲。<a id="a-O7"></a>若知如来是常住者。<a id="a-O8"></a>如是之人。<a id="a-O9"></a>虽有肉眼。<a id="a-OA"></a>我说是等名为天眼。<a id="a-OB"></a>又若决定直心信伏。<a id="a-OC"></a>入宗镜中。<a id="a-OD"></a>于刹那间念念见一心三宝。<a id="a-OE"></a>常现世间。<a id="a-OF"></a>或障重遮深。<a id="a-OG"></a>任经尘劫。<a id="a-OH"></a>终不省信。<a id="a-OI"></a>尚不闻三宝之名。<a id="a-OJ"></a>岂遇一真之道。<a id="a-OK"></a>如法华经偈云。<a id="a-OL"></a>众生既信伏。<a id="a-OM"></a>质直意柔软。<a id="a-ON"></a>一心欲见佛。<a id="a-OO"></a>不自惜身命。<a id="a-OP"></a>时我及众僧。<a id="a-OQ"></a>俱出灵鹫山。<a id="a-OR"></a>我时语众生。<a id="a-OS"></a>常在此不灭。<a id="a-OT"></a>以方便力故。<a id="a-OU"></a>现有灭不灭。<a id="a-OV"></a>乃至是诸罪众生。<a id="a-OW"></a>以恶业因缘。<a id="a-OX"></a>过阿僧祇劫。<a id="a-OY"></a>不闻三宝名。<a id="a-OZ"></a>诸有修功德。<a id="a-Oa"></a>柔和质直者。<a id="a-Ob"></a>则皆见我身。<a id="a-Oc"></a>在此而说法。<a id="a-Od"></a>故知亲见佛亲闻法人难得。<a id="a-Oe"></a>阿难二十年为佛侍者。<a id="a-Of"></a>尚不见佛面。<a id="a-Og"></a>唯观救世者。<a id="a-Oh"></a>轮回六趣中。<a id="a-Oi"></a>又但与缘心听法。<a id="a-Oj"></a>此法亦缘。<a id="a-Ok"></a>非得法性。<a id="a-Ol"></a>如大宝积经云。<a id="a-Om"></a>实行沙门。<a id="a-On"></a>以正法身。<a id="a-Oo"></a>尚不见佛。<a id="a-Op"></a>何况形色。<a id="a-Oq"></a>以空远离。<a id="a-Or"></a>尚不见法。<a id="a-Os"></a>何况贪着音声言语。<a id="a-Ot"></a>以无为法。<a id="a-Ou"></a>尚不见僧。<a id="a-Ov"></a>何况当见有和合众。<a id="a-Ow"></a>又舍利弗。<a id="a-Ox"></a>问诸比丘。<a id="a-Oy"></a>汝等从何闻法。<a id="a-Oz"></a>答。<a id="a-P0"></a>无有五阴。<a id="a-P1"></a>十二入。<a id="a-P2"></a>十八界。<a id="a-P3"></a>从是闻法。<a id="a-P4"></a>又问。<a id="a-P5"></a>汝等为谁弟子。<a id="a-P6"></a>答。<a id="a-P7"></a>无得无知者是彼弟子。<a id="a-P8"></a>是以悟者方知。<a id="a-P9"></a>非言所示。<a id="a-PA"></a>又心为苦实际。<a id="a-PB"></a>名苦谛。<a id="a-PC"></a>心性无和合。<a id="a-PD"></a>名集谛。<a id="a-PE"></a>心本寂灭。<a id="a-PF"></a>名灭谛。<a id="a-PG"></a>心本圆通。<a id="a-PH"></a>名道谛。<a id="a-PI"></a>观心空。<a id="a-PJ"></a>出声闻乘。<a id="a-PK"></a>观心假。<a id="a-PL"></a>出菩萨乘。<a id="a-PM"></a>观心中。<a id="a-PN"></a>出诸佛乘。<a id="a-PO"></a>观实相心。<a id="a-PP"></a>非色非心。<a id="a-PQ"></a>不同顽碍。<a id="a-PR"></a>故非色。<a id="a-PS"></a>不同受等妄情分别。<a id="a-PT"></a>故非心。<a id="a-PU"></a>非色非心。<a id="a-PV"></a>以为戒体。<a id="a-PW"></a>出律藏。<a id="a-PX"></a>广博严净经云。<a id="a-PY"></a>若能持此经。<a id="a-PZ"></a>具足一切戒。<a id="a-Pa"></a>金刚三昧经。<a id="a-Pb"></a>明悟本觉者。<a id="a-Pc"></a>佛言。<a id="a-Pd"></a>如是之人。<a id="a-Pe"></a>不存二相。<a id="a-Pf"></a>虽不出家。<a id="a-Pg"></a>不住在家。<a id="a-Ph"></a>虽无法服。<a id="a-Pi"></a>虽不具戒。<a id="a-Pj"></a>能以自心无为。<a id="a-Pk"></a>自恣而获圣果。<a id="a-Pl"></a>大宝积经云。<a id="a-Pm"></a>文殊师利言。<a id="a-Pn"></a>一切诸法。<a id="a-Po"></a>毕竟寂灭。<a id="a-Pp"></a>心寂灭故。<a id="a-Pq"></a>名究竟毗尼。<a id="a-Pr"></a>又云。<a id="a-Ps"></a>若不得心。<a id="a-Pt"></a>则不念戒。<a id="a-Pu"></a>若不念戒。<a id="a-Pv"></a>则不思慧。<a id="a-Pw"></a>若不思慧。<a id="a-Px"></a>则无复起一切疑惑。<a id="a-Py"></a>既无疑惑。<a id="a-Pz"></a>则不持戒。<a id="a-Q0"></a>若不持戒。<a id="a-Q1"></a>是则名为真持戒也。<a id="a-Q2"></a>文殊师利所问经云。<a id="a-Q3"></a>若以心。<a id="a-Q4"></a>分别男女非男非女等。<a id="a-Q5"></a>是菩萨犯波罗夷。<a id="a-Q6"></a>菩萨璎珞本业经云。<a id="a-Q7"></a>一切菩萨凡圣戒。<a id="a-Q8"></a>尽心为体。<a id="a-Q9"></a>是故心亦尽。<a id="a-QA"></a>戒亦尽。<a id="a-QB"></a>心无尽故。<a id="a-QC"></a>戒亦无尽。<a id="a-QD"></a>大乘千钵大教王经云。<a id="a-QE"></a>一者如来一切心法。<a id="a-QF"></a>金刚自性。<a id="a-QG"></a>本来清净。<a id="a-QH"></a>毕竟寂灭。<a id="a-QI"></a>菩萨若于大乘性中。<a id="a-QJ"></a>能持十重戒者。<a id="a-QK"></a>觉心真净。<a id="a-QL"></a>了见心性无染无著。<a id="a-QM"></a>是故菩萨能持十重戒者。<a id="a-QN"></a>是则名为不坏毗尼。<a id="a-QO"></a>又一切善恶等法。<a id="a-QP"></a>可轨可持。<a id="a-QQ"></a>出经藏。<a id="a-QR"></a>观心能研妙义。<a id="a-QS"></a>出论藏。<a id="a-QT"></a>是以檀因心舍。<a id="a-QU"></a>圆清净之施门。<a id="a-QV"></a>戒因心持。<a id="a-QW"></a>成自性之净律。<a id="a-QX"></a>辱因心受。<a id="a-QY"></a>具无生之大忍。<a id="a-QZ"></a>进因心作。<a id="a-Qa"></a>备牢强之进门。<a id="a-Qb"></a>能观心性。<a id="a-Qc"></a>名为上定。<a id="a-Qd"></a>则禅因心发。<a id="a-Qe"></a>般若灵鉴。<a id="a-Qf"></a>穷幽洞微。<a id="a-Qg"></a>则智从心起。<a id="a-Qh"></a>即六度门。<a id="a-Qi"></a>故经云。<a id="a-Qj"></a>空心不动。<a id="a-Qk"></a>具足六波罗蜜。<a id="a-Ql"></a>何者。<a id="a-Qm"></a>经云。<a id="a-Qn"></a>无可与者。<a id="a-Qo"></a>名为布施。<a id="a-Qp"></a>岂心外有法。<a id="a-Qq"></a>可住相耶。<a id="a-Qr"></a>经偈云。<a id="a-Qs"></a>戒性如虚空。<a id="a-Qt"></a>持者为迷倒。<a id="a-Qu"></a>宁执事法分持犯耶。<a id="a-Qv"></a>经云。<a id="a-Qw"></a>忍者。<a id="a-Qx"></a>于一刹那尽一切相。<a id="a-Qy"></a>及诸所缘。<a id="a-Qz"></a>又云。<a id="a-R0"></a>何谓菩萨能行忍辱。<a id="a-R1"></a>佛言。<a id="a-R2"></a>见心相念念灭。<a id="a-R3"></a>岂可伏捺自心。<a id="a-R4"></a>对治前境。<a id="a-R5"></a>而为忍受耶。<a id="a-R6"></a>经偈云。<a id="a-R7"></a>若能心不起。<a id="a-R8"></a>精进无有涯。<a id="a-R9"></a>又云。<a id="a-RA"></a>何谓菩萨能行精进。<a id="a-RB"></a>佛言。<a id="a-RC"></a>求心不可得。<a id="a-RD"></a>宁著有为。<a id="a-RE"></a>妄兴劳虑耶。<a id="a-RF"></a>经云。<a id="a-RG"></a>不见心相。<a id="a-RH"></a>名为正定。<a id="a-RI"></a>岂避喧杂。<a id="a-RJ"></a>而守静尘耶。<a id="a-RK"></a>经云。<a id="a-RL"></a>不求诸法性相因缘。<a id="a-RM"></a>是名正慧。<a id="a-RN"></a>宁外徇文言强生知解耶。<a id="a-RO"></a>是知心外见法。<a id="a-RP"></a>尽名外道。<a id="a-RQ"></a>故经云。<a id="a-RR"></a>外道乐诸见。<a id="a-RS"></a>若直了自心。<a id="a-RT"></a>则不为诸见所动。<a id="a-RU"></a>如经云。<a id="a-RV"></a>菩萨无所见者。<a id="a-RW"></a>即无所有。<a id="a-RX"></a>无所有者。<a id="a-RY"></a>则一切法。<a id="a-RZ"></a>夫言无所见者。<a id="a-Ra"></a>非是离一切法。<a id="a-Rb"></a>云无所见。<a id="a-Rc"></a>即见一切法。<a id="a-Rd"></a>而无所见。<a id="a-Re"></a>以无所有。<a id="a-Rf"></a>即一切法。<a id="a-Rg"></a>一切法。<a id="a-Rh"></a>即无所有故。<a id="a-Ri"></a>首楞严经云。<a id="a-Rj"></a>法法何状。<a id="a-Rk"></a>所以经颂云。<a id="a-Rl"></a>若能除眼翳。<a id="a-Rm"></a>舍离于色想。<a id="a-Rn"></a>不见于诸法。<a id="a-Ro"></a>则得见如来。<a id="a-Rp"></a>大足法师。<a id="a-Rq"></a>临终题壁偈云。<a id="a-Rr"></a>实相言思取。<a id="a-Rs"></a>真如绝见闻。<a id="a-Rt"></a>此是安安处。<a id="a-Ru"></a>异学但云云。</p>
 </body>
</html>