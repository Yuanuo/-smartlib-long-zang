<!doctype html>
<html id="z3IBXGL1fQ" data-ver="1672">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第九十八</h1>
  <p id="a2">志公和尚偈云。<a id="a-3"></a>顿悟心原开宝藏。<a id="a-4"></a>隐显灵踪现真相。<a id="a-5"></a>独行独坐常巍巍。<a id="a-6"></a>百亿化身无数量。<a id="a-7"></a>纵令幅塞满虚空。<a id="a-8"></a>看时不见微尘相。<a id="a-9"></a>可笑物空无比况。<a id="a-A"></a>口吐明珠光晃晃。<a id="a-B"></a>寻常见说不思议。<a id="a-C"></a>一语标宗言下当。</p>
  <p id="aD">庞居士颂云。<a id="a-E"></a>万法从心起。<a id="a-F"></a>心生万法生。<a id="a-G"></a>生生不了有。<a id="a-H"></a>来去枉虚行。<a id="a-I"></a>寄语修道人。<a id="a-J"></a>空生有不生。<a id="a-K"></a>如能达此理。<a id="a-L"></a>不动出深坑。</p>
  <p id="aM">寒山子诗云。<a id="a-N"></a>男儿大丈夫。<a id="a-O"></a>作事莫莽[茵-大+必]。<a id="a-P"></a>径直铁石心。<a id="a-Q"></a>直取菩提路。<a id="a-R"></a>邪道不用行。<a id="a-S"></a>行之必辛苦。<a id="a-T"></a>不要求佛果。<a id="a-U"></a>识取心王主。</p>
  <p id="aV">懒瓒和尚歌云。<a id="a-W"></a>莫谩求真佛。<a id="a-X"></a>真佛不可见。<a id="a-Y"></a>妙性及灵台。<a id="a-Z"></a>何曾受熏练。<a id="a-a"></a>心是无事心。<a id="a-b"></a>面是娘生面。<a id="a-c"></a>劫石可移动。<a id="a-d"></a>个中无改变。<a id="a-e"></a>又云。<a id="a-f"></a>吾有一言。<a id="a-g"></a>绝虑忘缘。<a id="a-h"></a>巧说不得。<a id="a-i"></a>只用心传。<a id="a-j"></a>更有一语。<a id="a-k"></a>无过直与。<a id="a-l"></a>细于毫末。<a id="a-m"></a>大无方所。<a id="a-n"></a>本自圆成。<a id="a-o"></a>不劳机杼。</p>
  <p id="ap">腾腾和尚歌云。<a id="a-q"></a>修道道无可修。<a id="a-r"></a>问法法无可问。<a id="a-s"></a>迷人不悟非空。<a id="a-t"></a>达者本无逆顺。<a id="a-u"></a>八万四千法门。<a id="a-v"></a>至理不过方寸。<a id="a-w"></a>烦恼正是菩提。<a id="a-x"></a>净华生于泥粪。<a id="a-y"></a>识取自家城邑。<a id="a-z"></a>莫谩游他州郡。</p>
  <p id="a10">高僧释法喜。<a id="a-11"></a>临迁化时告众云。<a id="a-12"></a>三界虚妄。<a id="a-13"></a>但是一心。<a id="a-14"></a>端坐而卒。</p>
  <p id="a15">高僧释灵润云。<a id="a-16"></a>舍外尘邪执。<a id="a-17"></a>得意言分别。<a id="a-18"></a>舍唯识想。<a id="a-19"></a>得真法界。<a id="a-1A"></a>前观无相。<a id="a-1B"></a>舍外尘相。<a id="a-1C"></a>后观无生。<a id="a-1D"></a>舍唯识想。<a id="a-1E"></a>又常与法侣登山游观。<a id="a-1F"></a>野火四合。<a id="a-1G"></a>众并奔散。<a id="a-1H"></a>唯润安行。<a id="a-1I"></a>如常顾陟。<a id="a-1J"></a>语诸属曰。<a id="a-1K"></a>心外无火。<a id="a-1L"></a>火实自心。<a id="a-1M"></a>谓火可逃。<a id="a-1N"></a>无由免火。<a id="a-1O"></a>及火至润。<a id="a-1P"></a>潜然自敛。</p>
  <p id="a1Q">高僧释法空。<a id="a-1R"></a>入台山幽居。<a id="a-1S"></a>每有清声召曰。<a id="a-1T"></a>空禅。<a id="a-1U"></a>如是非一。<a id="a-1V"></a>自后法空。<a id="a-1W"></a>知是自心境界。<a id="a-1X"></a>以法遣之。<a id="a-1Y"></a>遂乃安静。<a id="a-1Z"></a>初以禅修。<a id="a-1a"></a>终为对碍。<a id="a-1b"></a>遂学大乘离相。<a id="a-1c"></a>从所学者。<a id="a-1d"></a>并以此诲之。<a id="a-1e"></a>以法为亲。<a id="a-1f"></a>以法为侣。</p>
  <p id="a1g">高僧释靖迈。<a id="a-1h"></a>临终云。<a id="a-1i"></a>心非道外。<a id="a-1j"></a>行在言前。<a id="a-1k"></a>言毕坐蜕。</p>
  <p id="a1l">高僧释通达。<a id="a-1m"></a>因以木打块。<a id="a-1n"></a>块破形消。<a id="a-1o"></a>既睹斯变。<a id="a-1p"></a>廓然大悟心迹。</p>
  <p id="a1q">高僧释转明。<a id="a-1r"></a>凡有所咨学者。<a id="a-1s"></a>常以平等唯心一法。<a id="a-1t"></a>志而奉之。</p>
  <p id="a1u">高僧释道英。<a id="a-1v"></a>入水卧雪。<a id="a-1w"></a>而无寒苦。<a id="a-1x"></a>如是随事以法对之。<a id="a-1y"></a>纵任自在。<a id="a-1z"></a>不以为难。<a id="a-20"></a>良由唯识之旨。<a id="a-21"></a>洞晓心腑。<a id="a-22"></a>外事之质。<a id="a-23"></a>岂得碍乎。<a id="a-24"></a>当讲起信。<a id="a-25"></a>至心真如门。<a id="a-26"></a>奄然入定。</p>
  <p id="a27">高僧释道世云。<a id="a-28"></a>勤勇忏悔者。<a id="a-29"></a>虽知依理。<a id="a-2A"></a>须知心妄动。<a id="a-2B"></a>远离前境。<a id="a-2C"></a>经云。<a id="a-2D"></a>譬如氎花千斤。<a id="a-2E"></a>不如真金一两。<a id="a-2F"></a>喻能观心强。<a id="a-2G"></a>即灭罪强。</p>
  <p id="a2H">伏陀禅师云。<a id="a-2I"></a>籍教明宗。<a id="a-2J"></a>深信含生同一真性。<a id="a-2K"></a>凡圣一路。<a id="a-2L"></a>坚住不移。<a id="a-2M"></a>不随他教。<a id="a-2N"></a>与道冥符。<a id="a-2O"></a>寂然无为。<a id="a-2P"></a>名为理入。</p>
  <p id="a2Q">高僧释智通云。<a id="a-2R"></a>若夫寻近大乘。<a id="a-2S"></a>修正观者。<a id="a-2T"></a>察微尘之本际。<a id="a-2U"></a>许一念之初原。<a id="a-2V"></a>便可荆棘播无常之音。<a id="a-2W"></a>枭獍说甚深之法。<a id="a-2X"></a>十方净土。<a id="a-2Y"></a>未必过此矣。</p>
  <p id="a2Z">高僧释昙遂。<a id="a-2a"></a>每言。<a id="a-2b"></a>三界虚妄。<a id="a-2c"></a>但是一心。<a id="a-2d"></a>追求外境。<a id="a-2e"></a>未悟难息。</p>
  <p id="a2f">高僧解脱和尚。<a id="a-2g"></a>依华严作佛光观。<a id="a-2h"></a>于清宵月夜。<a id="a-2i"></a>光中。<a id="a-2j"></a>忽见化佛。<a id="a-2k"></a>说偈云。<a id="a-2l"></a>诸佛秘密甚深法。<a id="a-2m"></a>旷劫修行今乃得。<a id="a-2n"></a>若人开明此法门。<a id="a-2o"></a>一切诸佛皆随喜。<a id="a-2p"></a>解脱和尚乃礼拜问云。<a id="a-2q"></a>此法门如何开示于人。<a id="a-2r"></a>化佛遂隐身不现。<a id="a-2s"></a>空中偈答云。<a id="a-2t"></a>方便智为灯。<a id="a-2u"></a>照见心境界。<a id="a-2v"></a>欲知真实法。<a id="a-2w"></a>一切无所见。</p>
  <p id="a2x">太原和尚云。<a id="a-2y"></a>夫欲发心入道。<a id="a-2z"></a>先须识自本心。<a id="a-30"></a>若不识自本心。<a id="a-31"></a>如狗逐块。<a id="a-32"></a>非师子王也。<a id="a-33"></a>善知识。<a id="a-34"></a>直指心者。<a id="a-35"></a>即今语言是汝心。<a id="a-36"></a>举动施为。<a id="a-37"></a>更是阿谁。<a id="a-38"></a>除此之外。<a id="a-39"></a>更无别心。<a id="a-3A"></a>若言更别有者。<a id="a-3B"></a>即如演若觅头。<a id="a-3C"></a>经云。<a id="a-3D"></a>信心清净。<a id="a-3E"></a>即生实相。<a id="a-3F"></a>又经云。<a id="a-3G"></a>无依是佛母。<a id="a-3H"></a>佛从无处生。</p>
  <p id="a3I">天皇和尚云。<a id="a-3J"></a>只今身心即是性。<a id="a-3K"></a>身心不可得。<a id="a-3L"></a>即三界不可得。<a id="a-3M"></a>乃至有性无性。<a id="a-3N"></a>总不可得。<a id="a-3O"></a>无佛无众生。<a id="a-3P"></a>无师无弟子。<a id="a-3Q"></a>心空。<a id="a-3R"></a>三界一切总空。<a id="a-3S"></a>以要言之。<a id="a-3T"></a>三界内外。<a id="a-3U"></a>下至蝼蚁蠢动之者。<a id="a-3V"></a>悉在一尘中。<a id="a-3W"></a>彼此咸等。<a id="a-3X"></a>一一皆如。<a id="a-3Y"></a>是。<a id="a-3Z"></a>各各不相妨。<a id="a-3a"></a>一切法门。<a id="a-3b"></a>千般万种。<a id="a-3c"></a>只明见性。<a id="a-3d"></a>更无余事。</p>
  <p id="a3e">兴善和尚云。<a id="a-3f"></a>从上已来。<a id="a-3g"></a>祖佛相传一心之法。<a id="a-3h"></a>以心印心。<a id="a-3i"></a>不传余法。<a id="a-3j"></a>初祖指一言以直说。<a id="a-3k"></a>譬如龙吐水至津。<a id="a-3l"></a>津满至河。<a id="a-3m"></a>乃至大海。<a id="a-3n"></a>龙是水之源。<a id="a-3o"></a>以知如今已后。<a id="a-3p"></a>学人。<a id="a-3q"></a>相传一心之法。<a id="a-3r"></a>皆是简要说。<a id="a-3s"></a>而唤心时。<a id="a-3t"></a>不得别觅佛。<a id="a-3u"></a>当佛时。<a id="a-3v"></a>不得更求心。<a id="a-3w"></a>是以若人信自心是佛。<a id="a-3x"></a>此人所有言说。<a id="a-3y"></a>当能转法轮。<a id="a-3z"></a>若人不信自心是佛。<a id="a-40"></a>此人所有言说。<a id="a-41"></a>皆是谤方等大乘。<a id="a-42"></a>所以经云。<a id="a-43"></a>性外得菩提。<a id="a-44"></a>譬如压砂求油。<a id="a-45"></a>不是油正因。</p>
  <p id="a46">颙禅师有问。<a id="a-47"></a>涅槃明。<a id="a-48"></a>众生即佛性。<a id="a-49"></a>佛性即众生。<a id="a-4A"></a>但以时异。<a id="a-4B"></a>有净不净。<a id="a-4C"></a>未审非情亦是众生不。<a id="a-4D"></a>答。<a id="a-4E"></a>经云。<a id="a-4F"></a>文殊问金色女。<a id="a-4G"></a>汝身有五阴。<a id="a-4H"></a>十二入十八界不。<a id="a-4I"></a>女言。<a id="a-4J"></a>如我身有五阴十二入十八界。<a id="a-4K"></a>梵网经云。<a id="a-4L"></a>一切地水。<a id="a-4M"></a>是我先身。<a id="a-4N"></a>一切火风。<a id="a-4O"></a>是我本体。<a id="a-4P"></a>又依正二身。<a id="a-4Q"></a>互相依立。<a id="a-4R"></a>华严经云。<a id="a-4S"></a>一切法无相。<a id="a-4T"></a>是则佛真体。<a id="a-4U"></a>经明。<a id="a-4V"></a>若计灵智之心是常。<a id="a-4W"></a>色是败坏无常者。<a id="a-4X"></a>则外道断常之见。<a id="a-4Y"></a>华严明。<a id="a-4Z"></a>众生界即佛界。<a id="a-4a"></a>佛界即法界。<a id="a-4b"></a>法界之外。<a id="a-4c"></a>更无别法。<a id="a-4d"></a>乃至万法虽异。<a id="a-4e"></a>其体常同。<a id="a-4f"></a>若不迷于所同。<a id="a-4g"></a>体用。<a id="a-4h"></a>常无有二。<a id="a-4i"></a>无二之旨。<a id="a-4j"></a>盖出世之要津。<a id="a-4k"></a>一念相应。<a id="a-4l"></a>不隔凡成圣矣。</p>
  <p id="a4m">卧轮禅师云。<a id="a-4n"></a>详其心性。<a id="a-4o"></a>湛若虚空。<a id="a-4p"></a>本来不生。<a id="a-4q"></a>是亦不灭。<a id="a-4r"></a>何须收捺。<a id="a-4s"></a>但觉心起。<a id="a-4t"></a>即须向内反照心原。<a id="a-4u"></a>无有根本。<a id="a-4v"></a>即无生处。<a id="a-4w"></a>无生处故。<a id="a-4x"></a>心即寂静。<a id="a-4y"></a>无相无为。</p>
  <p id="a4z">南泉和尚云。<a id="a-50"></a>燃灯佛道了也。<a id="a-51"></a>若心想所思。<a id="a-52"></a>出生诸法。<a id="a-53"></a>虚假合集。<a id="a-54"></a>彼皆不实。<a id="a-55"></a>何以故。<a id="a-56"></a>心尚无有。<a id="a-57"></a>何所出生。<a id="a-58"></a>若取诸法。<a id="a-59"></a>犹如分别虚空。<a id="a-5A"></a>如人取声。<a id="a-5B"></a>安置箧中。<a id="a-5C"></a>亦如吹网。<a id="a-5D"></a>欲令气满。<a id="a-5E"></a>又云。<a id="a-5F"></a>如今但会一如之理。<a id="a-5G"></a>直下修行。<a id="a-5H"></a>又云。<a id="a-5I"></a>但会无量劫来性不变。<a id="a-5J"></a>即是修行。</p>
  <p id="a5K">汾州无业和尚。<a id="a-5L"></a>初问马祖。<a id="a-5M"></a>三乘至理。<a id="a-5N"></a>粗亦研穷。<a id="a-5O"></a>常闻禅师即心是佛。<a id="a-5P"></a>实未能了。<a id="a-5Q"></a>伏愿指示。<a id="a-5R"></a>马祖曰。<a id="a-5S"></a>即汝不了底心即是。<a id="a-5T"></a>更无别物。<a id="a-5U"></a>不了时是迷。<a id="a-5V"></a>了时是悟。<a id="a-5W"></a>亦犹手作拳。<a id="a-5X"></a>拳作手也。<a id="a-5Y"></a>师又问。<a id="a-5Z"></a>如何是祖师西来密传心印。<a id="a-5a"></a>祖曰。<a id="a-5b"></a>大德正闹在。<a id="a-5c"></a>且去。<a id="a-5d"></a>别时来。<a id="a-5e"></a>一足始跨门限。<a id="a-5f"></a>祖云。<a id="a-5g"></a>大德。<a id="a-5h"></a>便却回头。<a id="a-5i"></a>祖云。<a id="a-5j"></a>是什么。<a id="a-5k"></a>遂豁然大悟。<a id="a-5l"></a>示徒云。<a id="a-5m"></a>祖师来此土。<a id="a-5n"></a>观其众生。<a id="a-5o"></a>有大乘根性。<a id="a-5p"></a>唯传心印。<a id="a-5q"></a>印汝诸人迷情。<a id="a-5r"></a>得之者。<a id="a-5s"></a>即不论凡之与圣。<a id="a-5t"></a>愚之与智。<a id="a-5u"></a>多虚不如少实。<a id="a-5v"></a>大丈夫儿。<a id="a-5w"></a>不如直下休歇去好。<a id="a-5x"></a>顿息万缘。<a id="a-5y"></a>截生死流迥出常格。<a id="a-5z"></a>灵光独照。<a id="a-60"></a>物类不拘。<a id="a-61"></a>巍巍堂堂。<a id="a-62"></a>三界独步。<a id="a-63"></a>何必身长丈六紫磨金辉。<a id="a-64"></a>项佩圆光。<a id="a-65"></a>舌相长广。<a id="a-66"></a>若以色见我。<a id="a-67"></a>是人行邪道。<a id="a-68"></a>设有眷属庄严。<a id="a-69"></a>不求而自至。<a id="a-6A"></a>山河大地。<a id="a-6B"></a>不碍眼光。<a id="a-6C"></a>一闻千悟。<a id="a-6D"></a>获大总持。<a id="a-6E"></a>又临终告众云。<a id="a-6F"></a>汝等见闻智觉之性。<a id="a-6G"></a>与虚空齐寿。<a id="a-6H"></a>犹如金刚。<a id="a-6I"></a>不可破坏。<a id="a-6J"></a>一切诸法。<a id="a-6K"></a>如影如响。<a id="a-6L"></a>无有实者。<a id="a-6M"></a>经云。<a id="a-6N"></a>唯此一事实。<a id="a-6O"></a>余二即非真。<a id="a-6P"></a>言讫。<a id="a-6Q"></a>奄然而化。</p>
  <p id="a6R">真觉大师云。<a id="a-6S"></a>夫心性灵通。<a id="a-6T"></a>动静之原莫二。<a id="a-6U"></a>真如绝虑。<a id="a-6V"></a>缘计之念非殊。<a id="a-6W"></a>惑见纷驰。<a id="a-6X"></a>穷之则唯一寂。<a id="a-6Y"></a>灵原不状。<a id="a-6Z"></a>鉴之则。<a id="a-6a"></a>乃千差。<a id="a-6b"></a>千差不同。<a id="a-6c"></a>法眼之名自立。<a id="a-6d"></a>一寂非异。<a id="a-6e"></a>慧眼之号斯存。<a id="a-6f"></a>理量双消。<a id="a-6g"></a>佛眼之功圆着。<a id="a-6h"></a>是以三谛一境。<a id="a-6i"></a>法身之理恒清。<a id="a-6j"></a>三智一心。<a id="a-6k"></a>般若之明常照。<a id="a-6l"></a>境智冥合。<a id="a-6m"></a>解脱之应。<a id="a-6n"></a>随机。<a id="a-6o"></a>非纵非横。<a id="a-6p"></a>圆伊之道玄会。<a id="a-6q"></a>故知三德妙性。<a id="a-6r"></a>宛尔无乖。<a id="a-6s"></a>一心。<a id="a-6t"></a>深广难思。<a id="a-6u"></a>何出要而非路。<a id="a-6v"></a>是以即心为道者。<a id="a-6w"></a>可谓寻流而得源矣。</p>
  <p id="a6x">神秀和尚云。<a id="a-6y"></a>一切非情。<a id="a-6z"></a>以是心等现故。<a id="a-70"></a>染净随心。<a id="a-71"></a>有转变故。<a id="a-72"></a>无有余性。<a id="a-73"></a>要依缘故。<a id="a-74"></a>谓缘生之法。<a id="a-75"></a>皆无自性。<a id="a-76"></a>空有不俱。<a id="a-77"></a>即有情正有时。<a id="a-78"></a>非情必空故。<a id="a-79"></a>他即自故。<a id="a-7A"></a>何以故。<a id="a-7B"></a>他无性。<a id="a-7C"></a>以自作故。<a id="a-7D"></a>即有情修证。<a id="a-7E"></a>是非情修证也。<a id="a-7F"></a>经云。<a id="a-7G"></a>其身周普。<a id="a-7H"></a>等真法界。<a id="a-7I"></a>既等法界。<a id="a-7J"></a>非情门空。<a id="a-7K"></a>全是佛故。<a id="a-7L"></a>又非情正有时。<a id="a-7M"></a>有情必空故。<a id="a-7N"></a>自即他故。<a id="a-7O"></a>何以故。<a id="a-7P"></a>自无性。<a id="a-7Q"></a>以他作故。<a id="a-7R"></a>即非情无修无证。<a id="a-7S"></a>是有情无修无证也。<a id="a-7T"></a>善财观楼阁时。<a id="a-7U"></a>遍周法界。<a id="a-7V"></a>有情门空。<a id="a-7W"></a>全一阁故。<a id="a-7X"></a>经云。<a id="a-7Y"></a>众生不违一切刹。<a id="a-7Z"></a>刹不违一切众生。<a id="a-7a"></a>虽云有无同时。<a id="a-7b"></a>分相斯在矣。</p>
  <p id="a7c">隋朝命大师融心论云。<a id="a-7d"></a>圆机对教。<a id="a-7e"></a>无教不圆。<a id="a-7f"></a>理心涉事。<a id="a-7g"></a>无事非理。<a id="a-7h"></a>无事非理。<a id="a-7i"></a>何乱而不。<a id="a-7j"></a>定无乱不定。<a id="a-7k"></a>则定乱两亡。<a id="a-7l"></a>无事非理。<a id="a-7m"></a>故事理双绝。<a id="a-7n"></a>乃至虽离二边。<a id="a-7o"></a>非有边而可离。<a id="a-7p"></a>言亡四句。<a id="a-7q"></a>实无句而可亡。<a id="a-7r"></a>此处幽玄。<a id="a-7s"></a>融心可会。<a id="a-7t"></a>若以心融心。<a id="a-7u"></a>非融心矣。<a id="a-7v"></a>心常如实。<a id="a-7w"></a>何所融也。<a id="a-7x"></a>实不立心。<a id="a-7y"></a>说融心矣。</p>
  <p id="a7z">智达禅师心境颂云。<a id="a-80"></a>境立心便有。<a id="a-81"></a>心无境不生。<a id="a-82"></a>若将心系境。<a id="a-83"></a>心境两俱盲。<a id="a-84"></a>境心各自住。<a id="a-85"></a>心境性恒清。<a id="a-86"></a>悟境心无起。<a id="a-87"></a>迷心境共行。<a id="a-88"></a>若迷心作境。<a id="a-89"></a>心境乱纵横。<a id="a-8A"></a>悟境心元净。<a id="a-8B"></a>知心境本清。<a id="a-8C"></a>知心无境性。<a id="a-8D"></a>了境心无形。<a id="a-8E"></a>境虚心寂寂。<a id="a-8F"></a>心照境冷冷。</p>
  <p id="a8G">甘泉和尚云。<a id="a-8H"></a>夫欲发心入道。<a id="a-8I"></a>先须识自本心。<a id="a-8J"></a>心者。<a id="a-8K"></a>万法众生之本。<a id="a-8L"></a>三世诸佛祖。<a id="a-8M"></a>十二部经之宗。<a id="a-8N"></a>虽即观之。<a id="a-8O"></a>不见其形。<a id="a-8P"></a>应用自在。<a id="a-8Q"></a>所作无碍。<a id="a-8R"></a>洞达分明。<a id="a-8S"></a>了了无异。<a id="a-8T"></a>若未识者。<a id="a-8U"></a>以信为先。<a id="a-8V"></a>信者信何物。<a id="a-8W"></a>信心是佛。<a id="a-8X"></a>无始无明。<a id="a-8Y"></a>轮回生死。<a id="a-8Z"></a>四生六道。<a id="a-8a"></a>受种种形。<a id="a-8b"></a>只为不敢认自心是佛。<a id="a-8c"></a>若能识自心。<a id="a-8d"></a>心外更无别佛。<a id="a-8e"></a>佛外无别心。<a id="a-8f"></a>乃至举动施为。<a id="a-8g"></a>更是阿谁。<a id="a-8h"></a>除此心外。<a id="a-8i"></a>更无别心。<a id="a-8j"></a>若言别更有者。<a id="a-8k"></a>汝即是演若达多。<a id="a-8l"></a>将头觅头。<a id="a-8m"></a>亦复如是。<a id="a-8n"></a>千经万论。<a id="a-8o"></a>只缘不识自心。<a id="a-8p"></a>若了自心本来是佛者。<a id="a-8q"></a>一切唯假名。<a id="a-8r"></a>况复诸三有。<a id="a-8s"></a>则明镜可以鉴容。<a id="a-8t"></a>大乘可以印心。<a id="a-8u"></a>又云。<a id="a-8v"></a>求经觅佛。<a id="a-8w"></a>不如将理勘心。<a id="a-8x"></a>若勘得自心。<a id="a-8y"></a>本自清净。<a id="a-8z"></a>不须磨莹。<a id="a-90"></a>本自有之。<a id="a-91"></a>不因经得。<a id="a-92"></a>何乃得知。<a id="a-93"></a>经云。<a id="a-94"></a>修多罗教。<a id="a-95"></a>如标月指。<a id="a-96"></a>若复见月。<a id="a-97"></a>了知所标。<a id="a-98"></a>若能如是解者。<a id="a-99"></a>一念相应。<a id="a-9A"></a>即名为佛。</p>
  <p id="a9B">普岸大师云。<a id="a-9C"></a>大道虚旷。<a id="a-9D"></a>唯一真心。<a id="a-9E"></a>善恶勿思。<a id="a-9F"></a>神清物表。<a id="a-9G"></a>更复何忧。</p>
  <p id="a9H">沩山和尚云。<a id="a-9I"></a>内外诸法。<a id="a-9J"></a>尽知不实。<a id="a-9K"></a>从心化生。<a id="a-9L"></a>悉是假名。<a id="a-9M"></a>任他法性周流。<a id="a-9N"></a>莫断莫绝。</p>
  <p id="a9O">临济和尚云。<a id="a-9P"></a>如今诸人。<a id="a-9Q"></a>与古圣何别。<a id="a-9R"></a>尔且欠少什么。<a id="a-9S"></a>六道神光。<a id="a-9T"></a>未曾间歇。<a id="a-9U"></a>若能如是。<a id="a-9V"></a>秖是个一生无事人。<a id="a-9W"></a>欲得与祖佛不别。<a id="a-9X"></a>但莫向外驰求。<a id="a-9Y"></a>尔一念清净光。<a id="a-9Z"></a>是尔屋里法身佛。<a id="a-9a"></a>尔一念无分别光。<a id="a-9b"></a>是尔屋里报身佛。<a id="a-9c"></a>尔一念差别光。<a id="a-9d"></a>是尔屋里化身佛。<a id="a-9e"></a>此三种身。<a id="a-9f"></a>即是今日目前听法底人。<a id="a-9g"></a>此三种是名言。<a id="a-9h"></a>明知是光影。<a id="a-9i"></a>大德。<a id="a-9j"></a>且要识取弄光影底人。<a id="a-9k"></a>是诸佛本源。<a id="a-9l"></a>是一切道流归舍处。<a id="a-9m"></a>尔四大六根。<a id="a-9n"></a>及虚空。<a id="a-9o"></a>不解听法说法。<a id="a-9p"></a>是个什么物。<a id="a-9q"></a>历历地孤明。<a id="a-9r"></a>勿个形段。<a id="a-9s"></a>是这个解说法听法。<a id="a-9t"></a>所以向尔道。<a id="a-9u"></a>向五阴身田内。<a id="a-9v"></a>有无位真人。<a id="a-9w"></a>堂堂显露。<a id="a-9x"></a>无丝发许间隔。<a id="a-9y"></a>何不识取。<a id="a-9z"></a>大德心法无形。<a id="a-A0"></a>通贯十方。<a id="a-A1"></a>在眼曰见。<a id="a-A2"></a>在耳曰闻。<a id="a-A3"></a>本是一精明。<a id="a-A4"></a>分成六和合。<a id="a-A5"></a>心若不生。<a id="a-A6"></a>随处解脱。<a id="a-A7"></a>灌溪和尚偈云。<a id="a-A8"></a>五阴山中古佛堂。<a id="a-A9"></a>毗卢昼夜放圆光。<a id="a-AA"></a>个中若了非同异。<a id="a-AB"></a>即是华严遍十方。</p>
  <p id="aAC">石头和尚云。<a id="a-AD"></a>且汝心体。<a id="a-AE"></a>离断离常。<a id="a-AF"></a>性非垢净。<a id="a-AG"></a>湛然圆满。<a id="a-AH"></a>凡圣齐等。<a id="a-AI"></a>应用无方。<a id="a-AJ"></a>三界六道。<a id="a-AK"></a>唯自心现。<a id="a-AL"></a>水月镜像。<a id="a-AM"></a>有生灭耶。<a id="a-AN"></a>汝能知之。<a id="a-AO"></a>无所不备。<a id="a-AP"></a>诸圣所以降灵垂范。<a id="a-AQ"></a>广述浮言。<a id="a-AR"></a>盖欲显法身本寂。<a id="a-AS"></a>令归根耳。</p>
  <p id="aAT">黄檗和尚云。<a id="a-AU"></a>达磨西来。<a id="a-AV"></a>唯传一心法。<a id="a-AW"></a>直下指一切众生心。<a id="a-AX"></a>本来是佛。<a id="a-AY"></a>不假修行。<a id="a-AZ"></a>但今识取自心。<a id="a-Aa"></a>见自本性。<a id="a-Ab"></a>莫别求法。<a id="a-Ac"></a>云何识自心。<a id="a-Ad"></a>即如。<a id="a-Ae"></a>今言语者是。<a id="a-Af"></a>汝心。<a id="a-Ag"></a>若不言语又不作用。<a id="a-Ah"></a>心体犹如虚空相似。<a id="a-Ai"></a>实无相貌。<a id="a-Aj"></a>亦无方所。<a id="a-Ak"></a>亦不一向是无。<a id="a-Al"></a>只是有而不见。<a id="a-Am"></a>又云。<a id="a-An"></a>但悟一心。<a id="a-Ao"></a>更无少法可得。<a id="a-Ap"></a>此即真佛。<a id="a-Aq"></a>佛与众生一心。<a id="a-Ar"></a>更无有异。<a id="a-As"></a>不如言下自认取本法。<a id="a-At"></a>此法即心。<a id="a-Au"></a>心外无法。<a id="a-Av"></a>此心即法。<a id="a-Aw"></a>法外无心。</p>
  <p id="aAx">丹霞和尚云。<a id="a-Ay"></a>汝等保护一灵之物。<a id="a-Az"></a>不是汝造作得。<a id="a-B0"></a>不是汝詺邈得。<a id="a-B1"></a>吾此地无佛。<a id="a-B2"></a>无涅槃。<a id="a-B3"></a>亦无道可修。<a id="a-B4"></a>无法可证。<a id="a-B5"></a>道不属有无。<a id="a-B6"></a>更修何法。<a id="a-B7"></a>唯此余光。<a id="a-B8"></a>在在处。<a id="a-B9"></a>处则是大道。</p>
  <p id="aBA">水潦和尚云。<a id="a-BB"></a>若说一法。<a id="a-BC"></a>十方诸佛收入一法中。<a id="a-BD"></a>百千妙门在一毛头上。<a id="a-BE"></a>千圣同辙。<a id="a-BF"></a>决定不别。<a id="a-BG"></a>普照十方。<a id="a-BH"></a>犹如明镜。<a id="a-BI"></a>心地若明。<a id="a-BJ"></a>一切事尽皆看破。<a id="a-BK"></a>从上已来。<a id="a-BL"></a>以心传心。<a id="a-BM"></a>本心即是法。</p>
  <p id="aBN">仰山和尚云。<a id="a-BO"></a>顿悟自心无相。<a id="a-BP"></a>犹若虚空。<a id="a-BQ"></a>寄根发明。<a id="a-BR"></a>即本心具恒沙妙用。<a id="a-BS"></a>无别所持。<a id="a-BT"></a>无别安立。<a id="a-BU"></a>即本地。<a id="a-BV"></a>即本土。</p>
  <p id="aBW">大颠和尚云。<a id="a-BX"></a>老僧往年见石头和尚。<a id="a-BY"></a>问曰。<a id="a-BZ"></a>阿那个是汝心。<a id="a-Ba"></a>对云。<a id="a-Bb"></a>言语者是心。<a id="a-Bc"></a>被师喝出。<a id="a-Bd"></a>经日却问。<a id="a-Be"></a>前日既不是心。<a id="a-Bf"></a>除此之外。<a id="a-Bg"></a>何者是心。<a id="a-Bh"></a>师云。<a id="a-Bi"></a>除却扬眉动目一切之事外。<a id="a-Bj"></a>直将心来。<a id="a-Bk"></a>对云。<a id="a-Bl"></a>无心可来。<a id="a-Bm"></a>师云。<a id="a-Bn"></a>汝先来有心。<a id="a-Bo"></a>何得言无心。<a id="a-Bp"></a>无心尽同谤。<a id="a-Bq"></a>我。<a id="a-Br"></a>时于言下大悟。<a id="a-Bs"></a>即对云。<a id="a-Bt"></a>既令某甲除却扬眉动目一切之事。<a id="a-Bu"></a>和尚亦须除之。<a id="a-Bv"></a>师云。<a id="a-Bw"></a>我除竟。<a id="a-Bx"></a>对云。<a id="a-By"></a>将示和尚了也。<a id="a-Bz"></a>师云。<a id="a-C0"></a>汝既将示我心如何。<a id="a-C1"></a>对云。<a id="a-C2"></a>不异和尚。<a id="a-C3"></a>师云。<a id="a-C4"></a>不关汝事。<a id="a-C5"></a>对云。<a id="a-C6"></a>本无物。<a id="a-C7"></a>师云。<a id="a-C8"></a>汝亦无物。<a id="a-C9"></a>对云。<a id="a-CA"></a>既无物。<a id="a-CB"></a>即真物。<a id="a-CC"></a>师云。<a id="a-CD"></a>真物不可得。<a id="a-CE"></a>汝心现量意旨如此也。<a id="a-CF"></a>大须护持。</p>
  <p id="aCG">三平和尚偈云。<a id="a-CH"></a>即此见闻非见闻。<a id="a-CI"></a>无余声色可呈君。<a id="a-CJ"></a>个中若了浑无事。<a id="a-CK"></a>体用无妨分不分。<a id="a-CL"></a>又偈云。<a id="a-CM"></a>见闻知觉本非因。<a id="a-CN"></a>当体虚玄绝妄真。<a id="a-CO"></a>见相不生痴爱业。<a id="a-CP"></a>洞然全是释迦身。</p>
  <p id="aCQ">安国和尚云。<a id="a-CR"></a>经云。<a id="a-CS"></a>应无所住。<a id="a-CT"></a>而生其心。<a id="a-CU"></a>无所住者。<a id="a-CV"></a>不住色。<a id="a-CW"></a>不住声。<a id="a-CX"></a>不住迷。<a id="a-CY"></a>不住悟。<a id="a-CZ"></a>不住体。<a id="a-Ca"></a>不住用。<a id="a-Cb"></a>而生其心者。<a id="a-Cc"></a>即是一切处而显一心。<a id="a-Cd"></a>若住善生心。<a id="a-Ce"></a>即善现。<a id="a-Cf"></a>若住恶生心。<a id="a-Cg"></a>即恶现。<a id="a-Ch"></a>本心即隐没。<a id="a-Ci"></a>若无所住。<a id="a-Cj"></a>十方世界唯是一心。<a id="a-Ck"></a>信知风幡不动。<a id="a-Cl"></a>是心动。<a id="a-Cm"></a>有檀越问。<a id="a-Cn"></a>和尚是南宗北宗。<a id="a-Co"></a>答云。<a id="a-Cp"></a>我非南宗北宗。<a id="a-Cq"></a>心为宗。<a id="a-Cr"></a>又问。<a id="a-Cs"></a>和尚曾看教不。<a id="a-Ct"></a>答云。<a id="a-Cu"></a>我不曾看教。<a id="a-Cv"></a>若识心。<a id="a-Cw"></a>一切教看竟。<a id="a-Cx"></a>学人问。<a id="a-Cy"></a>何名识心见性。<a id="a-Cz"></a>答。<a id="a-D0"></a>喻如夜梦。<a id="a-D1"></a>见好与恶。<a id="a-D2"></a>若知身在床。<a id="a-D3"></a>上安眠。<a id="a-D4"></a>全无忧喜。<a id="a-D5"></a>即是识心见性。<a id="a-D6"></a>如今有人。<a id="a-D7"></a>闻作佛便喜。<a id="a-D8"></a>闻入地狱即忧。<a id="a-D9"></a>不达心佛。<a id="a-DA"></a>在菩提床上安眠。<a id="a-DB"></a>妄生忧喜。</p>
  <p id="aDC">归宗和尚云。<a id="a-DD"></a>即心是佛。<a id="a-DE"></a>彻底唯性。<a id="a-DF"></a>山河大地。<a id="a-DG"></a>一法所印。<a id="a-DH"></a>是大神咒。<a id="a-DI"></a>真实不虚。<a id="a-DJ"></a>是诸佛之本原。<a id="a-DK"></a>菩提之根骨。<a id="a-DL"></a>佛何者是。<a id="a-DM"></a>即今言下是。<a id="a-DN"></a>更无别人。<a id="a-DO"></a>经云。<a id="a-DP"></a>譬如一色。<a id="a-DQ"></a>随众生见。<a id="a-DR"></a>得种种名。<a id="a-DS"></a>一切法唯是一法。<a id="a-DT"></a>随处得名。</p>
  <p id="aDU">大悲和尚云。<a id="a-DV"></a>能知自心性含于万法。<a id="a-DW"></a>终不别求。<a id="a-DX"></a>念念功夫。<a id="a-DY"></a>入于实相。<a id="a-DZ"></a>若不见是义。<a id="a-Da"></a>勒苦累劫。<a id="a-Db"></a>亦无功夫。</p>
  <p id="aDc">草堂和尚云。<a id="a-Dd"></a>夫帝网未张。<a id="a-De"></a>千璎焉觌。<a id="a-Df"></a>宏纲忽举。<a id="a-Dg"></a>万目自开。<a id="a-Dh"></a>心佛双照。<a id="a-Di"></a>观也。<a id="a-Dj"></a>心佛双亡。<a id="a-Dk"></a>止也。<a id="a-Dl"></a>定慧既均。<a id="a-Dm"></a>亦何心而不佛。<a id="a-Dn"></a>何佛而不心。<a id="a-Do"></a>心佛既然。<a id="a-Dp"></a>则万境万缘无非三昧也。</p>
  <p id="aDq">百丈慧海和尚。<a id="a-Dr"></a>因拨火示沩山灵祐。<a id="a-Ds"></a>因兹顿悟。<a id="a-Dt"></a>百丈乃谓曰。<a id="a-Du"></a>此暂时岐路。<a id="a-Dv"></a>经云。<a id="a-Dw"></a>欲见佛性。<a id="a-Dx"></a>当观因缘时节。<a id="a-Dy"></a>时节既至。<a id="a-Dz"></a>如迷忽悟。<a id="a-E0"></a>似忘忽忆。<a id="a-E1"></a>方省旧道己物不从他得。<a id="a-E2"></a>是故祖师云。<a id="a-E3"></a>悟了同未悟。<a id="a-E4"></a>无心得无法。<a id="a-E5"></a>秖是无虚妄凡圣等心。<a id="a-E6"></a>本来心法。<a id="a-E7"></a>元自备足。<a id="a-E8"></a>是汝今既尔。<a id="a-E9"></a>善自护持。<a id="a-EA"></a>又广语问云。<a id="a-EB"></a>见不。<a id="a-EC"></a>答。<a id="a-ED"></a>见。<a id="a-EE"></a>又问。<a id="a-EF"></a>见复如何。<a id="a-EG"></a>答。<a id="a-EH"></a>见无二。<a id="a-EI"></a>既云无二不以见见于见。<a id="a-EJ"></a>若见更见。<a id="a-EK"></a>为前见是。<a id="a-EL"></a>为后见是。<a id="a-EM"></a>经云。<a id="a-EN"></a>见见之时。<a id="a-EO"></a>见非是见。<a id="a-EP"></a>所以云。<a id="a-EQ"></a>不行见法。<a id="a-ER"></a>不行闻法。<a id="a-ES"></a>不行觉法。<a id="a-ET"></a>诸佛疾与授记。<a id="a-EU"></a>又云。<a id="a-EV"></a>自心是佛。<a id="a-EW"></a>照用属菩萨。<a id="a-EX"></a>自心是主宰。<a id="a-EY"></a>照用属客。<a id="a-EZ"></a>如波说水。<a id="a-Ea"></a>照万有以显功。<a id="a-Eb"></a>若能寂照。<a id="a-Ec"></a>不存。<a id="a-Ed"></a>玄旨。<a id="a-Ee"></a>自然贯于今古。<a id="a-Ef"></a>如云神无照功。<a id="a-Eg"></a>至功常存。<a id="a-Eh"></a>又云。<a id="a-Ei"></a>如今欲得蓦直悟解。<a id="a-Ej"></a>但人法俱泯。<a id="a-Ek"></a>俱绝。<a id="a-El"></a>俱空。</p>
  <p id="aEm">盘山和尚云。<a id="a-En"></a>大道无中。<a id="a-Eo"></a>复谁前后。<a id="a-Ep"></a>长空绝迹。<a id="a-Eq"></a>何用量之。<a id="a-Er"></a>空既如是。<a id="a-Es"></a>道岂言哉。<a id="a-Et"></a>心月孤圆。<a id="a-Eu"></a>光吞万像。<a id="a-Ev"></a>光非照境。<a id="a-Ew"></a>境亦非存。<a id="a-Ex"></a>光境俱亡。<a id="a-Ey"></a>复是何物。<a id="a-Ez"></a>譬如掷剑挥空。<a id="a-F0"></a>莫论及之不及。<a id="a-F1"></a>斯乃空轮无迹。<a id="a-F2"></a>剑刃非亏。<a id="a-F3"></a>若能如是。<a id="a-F4"></a>心心无知。<a id="a-F5"></a>全人即佛。<a id="a-F6"></a>全佛即人。<a id="a-F7"></a>人佛无异。<a id="a-F8"></a>始为道矣。</p>
  <p id="aF9">大梅和尚。<a id="a-FA"></a>初问马祖。<a id="a-FB"></a>如何是佛。<a id="a-FC"></a>答。<a id="a-FD"></a>即汝心是。<a id="a-FE"></a>问。<a id="a-FF"></a>如何是法。<a id="a-FG"></a>答。<a id="a-FH"></a>亦汝心是。<a id="a-FI"></a>问。<a id="a-FJ"></a>祖无意耶。<a id="a-FK"></a>答。<a id="a-FL"></a>汝但识取自心。<a id="a-FM"></a>无法不备。<a id="a-FN"></a>后住梅山。<a id="a-FO"></a>示众云。<a id="a-FP"></a>汝等诸人。<a id="a-FQ"></a>应当各自明心达本。<a id="a-FR"></a>勿逐其末。<a id="a-FS"></a>但得其本。<a id="a-FT"></a>其末自至。<a id="a-FU"></a>汝等欲得其本。<a id="a-FV"></a>但识取汝心。<a id="a-FW"></a>此心元是一切世间出世间法之根本。<a id="a-FX"></a>但心不附一切善恶而生。<a id="a-FY"></a>即知万法本自如如。<a id="a-FZ"></a>时有学人。<a id="a-Fa"></a>问。<a id="a-Fb"></a>心外别无法耶。<a id="a-Fc"></a>答。<a id="a-Fd"></a>祖佛是汝心生耳。<a id="a-Fe"></a>心是万法之本。<a id="a-Ff"></a>岂别有法过于心耶。<a id="a-Fg"></a>释曰。<a id="a-Fh"></a>如六祖云。<a id="a-Fi"></a>善恶都莫思量。<a id="a-Fj"></a>自然得入心体。<a id="a-Fk"></a>湛然常寂。<a id="a-Fl"></a>妙用恒沙。<a id="a-Fm"></a>以诸佛是极善边际。<a id="a-Fn"></a>众生是极恶边际。<a id="a-Fo"></a>以善恶收尽一切法。<a id="a-Fp"></a>故云若不思量。<a id="a-Fq"></a>全归心体。<a id="a-Fr"></a>但有微毫之法。<a id="a-Fs"></a>皆是思想心生。<a id="a-Ft"></a>如寒山子颂云。<a id="a-Fu"></a>万机俱泯迹。<a id="a-Fv"></a>方见本来人。<a id="a-Fw"></a>泯之一字。<a id="a-Fx"></a>未必须泯。<a id="a-Fy"></a>以心外元无一法。<a id="a-Fz"></a>所见唯心。<a id="a-G0"></a>如谷应自声。<a id="a-G1"></a>镜写我像。<a id="a-G2"></a>秖谓众生不达。<a id="a-G3"></a>鼓动心机。<a id="a-G4"></a>立差别之前尘。<a id="a-G5"></a>如空华起灭。<a id="a-G6"></a>织无边之妄想。<a id="a-G7"></a>似焰水奔腾。<a id="a-G8"></a>不复一心本源。<a id="a-G9"></a>故令泯绝。<a id="a-GA"></a>若入心体。<a id="a-GB"></a>虽云湛然。<a id="a-GC"></a>不落断灭。<a id="a-GD"></a>自然从体起用。<a id="a-GE"></a>周遍恒沙。<a id="a-GF"></a>又大梅云。<a id="a-GG"></a>此心法门。<a id="a-GH"></a>真如妙理。<a id="a-GI"></a>不增不减。<a id="a-GJ"></a>种种方便。<a id="a-GK"></a>善能应用。<a id="a-GL"></a>当知总是此性本来具足。<a id="a-GM"></a>不生不灭。<a id="a-GN"></a>能知三世一切作用。<a id="a-GO"></a>所以云。<a id="a-GP"></a>我观久远。<a id="a-GQ"></a>犹若今日。<a id="a-GR"></a>常在于其中。<a id="a-GS"></a>经行及坐卧。</p>
  <p id="aGT">岩头和尚云。<a id="a-GU"></a>于三界中。<a id="a-GV"></a>有无。<a id="a-GW"></a>唯自己知。<a id="a-GX"></a>更无余事。<a id="a-GY"></a>但识自己本来面目。<a id="a-GZ"></a>唤作无依。<a id="a-Ga"></a>神荡荡地。<a id="a-Gb"></a>若道别有法有祖。<a id="a-Gc"></a>赚汝到底。<a id="a-Gd"></a>但向方寸中看。<a id="a-Ge"></a>迥迥明朗。<a id="a-Gf"></a>但无欲无依。<a id="a-Gg"></a>便得决了。<a id="a-Gh"></a>高城和尚歌云。<a id="a-Gi"></a>无相心。<a id="a-Gj"></a>能运耀。<a id="a-Gk"></a>应声应色随方照。<a id="a-Gl"></a>虽在方而不在方。<a id="a-Gm"></a>任运高低总能妙。<a id="a-Gn"></a>寻无头。<a id="a-Go"></a>复无尾。<a id="a-Gp"></a>焰光运运从何起。<a id="a-Gq"></a>只者如今全是心。<a id="a-Gr"></a>心用明心心复尔。<a id="a-Gs"></a>不居方。<a id="a-Gt"></a>何处觅。<a id="a-Gu"></a>运用无踪复无迹。<a id="a-Gv"></a>识取如今明觅人。<a id="a-Gw"></a>终朝莫谩别求的。<a id="a-Gx"></a>勤心学。<a id="a-Gy"></a>近丛林。<a id="a-Gz"></a>莫将病眼认华针。<a id="a-H0"></a>说教本穷无相理。<a id="a-H1"></a>广读元来不识心。<a id="a-H2"></a>识取心。<a id="a-H3"></a>了取境。<a id="a-H4"></a>识心了境禅河静。<a id="a-H5"></a>若能了境便识心。<a id="a-H6"></a>万法都如闼婆影。</p>
  <p id="aH7">千顷和尚云。<a id="a-H8"></a>一切众生。<a id="a-H9"></a>驴骡象马。<a id="a-HA"></a>蜈蚣蚰蜒。<a id="a-HB"></a>十恶五逆。<a id="a-HC"></a>无明妄念。<a id="a-HD"></a>贪嗔不了之法。<a id="a-HE"></a>并从如来藏中显现。<a id="a-HF"></a>本来是佛。<a id="a-HG"></a>只为众生。<a id="a-HH"></a>从无始劫来瞥起一念。<a id="a-HI"></a>从此奔流。<a id="a-HJ"></a>迄至今日。<a id="a-HK"></a>所以佛出世来。<a id="a-HL"></a>令灭意根。<a id="a-HM"></a>绝诸分别。<a id="a-HN"></a>一念相应。<a id="a-HO"></a>便超正觉。<a id="a-HP"></a>岂用教他多知多解。<a id="a-HQ"></a>扰乱身心。<a id="a-HR"></a>所以菩提光明。<a id="a-HS"></a>不得发现。<a id="a-HT"></a>汝今但能绝得见闻觉知。<a id="a-HU"></a>于物境上莫生分别。<a id="a-HV"></a>随时着衣吃饭。<a id="a-HW"></a>平常心是道。<a id="a-HX"></a>此法甚难。<a id="a-HY"></a>学人问。<a id="a-HZ"></a>和尚。<a id="a-Ha"></a>夜后无灯时如何。<a id="a-Hb"></a>师云。<a id="a-Hc"></a>悟道之人。<a id="a-Hd"></a>常光现前。<a id="a-He"></a>有什么昼夜。<a id="a-Hf"></a>问。<a id="a-Hg"></a>何不见和尚光。<a id="a-Hh"></a>师云。<a id="a-Hi"></a>拟将什么眼见。<a id="a-Hj"></a>学人云。<a id="a-Hk"></a>世人同将现在眼见。<a id="a-Hl"></a>师弹指云。<a id="a-Hm"></a>苦哉。<a id="a-Hn"></a>一切众生。<a id="a-Ho"></a>根尘相涉。<a id="a-Hp"></a>从无始来。<a id="a-Hq"></a>认贼为子。<a id="a-Hr"></a>至于今日。<a id="a-Hs"></a>常被枷锁。<a id="a-Ht"></a>汝将眼见。<a id="a-Hu"></a>意识分别。<a id="a-Hv"></a>拟求佛道。<a id="a-Hw"></a>即是背却本心。<a id="a-Hx"></a>逐念流转。<a id="a-Hy"></a>如此之人。<a id="a-Hz"></a>对面隔越。</p>
  <p id="aI0">惟政和尚云。<a id="a-I1"></a>古圣今圣。<a id="a-I2"></a>其理齐焉。<a id="a-I3"></a>昔日日。<a id="a-I4"></a>今日日。<a id="a-I5"></a>照不两鲜。<a id="a-I6"></a>昔日风。<a id="a-I7"></a>今日风。<a id="a-I8"></a>鼓无二动。<a id="a-I9"></a>一滴之水润焉。<a id="a-IA"></a>大海之水润焉。<a id="a-IB"></a>又颂云。<a id="a-IC"></a>一念得心。<a id="a-ID"></a>顿超三界。<a id="a-IE"></a>见无所见。<a id="a-IF"></a>贪嗔烂坏。</p>
  <p id="aIG">牛头山忠和尚。<a id="a-IH"></a>学人问。<a id="a-II"></a>夫入道者。<a id="a-IJ"></a>如何用心。<a id="a-IK"></a>答曰。<a id="a-IL"></a>一切诸法。<a id="a-IM"></a>本自不生。<a id="a-IN"></a>今则无灭。<a id="a-IO"></a>汝但任心自在。<a id="a-IP"></a>不须制止。<a id="a-IQ"></a>直见直闻。<a id="a-IR"></a>直来直去。<a id="a-IS"></a>须行即行。<a id="a-IT"></a>须住即住。<a id="a-IU"></a>此即是真道。<a id="a-IV"></a>经云。<a id="a-IW"></a>缘起是道场。<a id="a-IX"></a>知如实故。<a id="a-IY"></a>又问。<a id="a-IZ"></a>令欲修道。<a id="a-Ia"></a>作何方便而得解脱。<a id="a-Ib"></a>答曰。<a id="a-Ic"></a>求佛之人。<a id="a-Id"></a>不作方便。<a id="a-Ie"></a>顿了心原。<a id="a-If"></a>明见佛性。<a id="a-Ig"></a>即心是佛。<a id="a-Ih"></a>非妄非真故。<a id="a-Ii"></a>经云。<a id="a-Ij"></a>正直舍方便。<a id="a-Ik"></a>但说无上道。<a id="a-Il"></a>又问。<a id="a-Im"></a>真如妙法。<a id="a-In"></a>理智幽深。<a id="a-Io"></a>浅识之徒。<a id="a-Ip"></a>如何得见。<a id="a-Iq"></a>答曰。<a id="a-Ir"></a>汝莫谤佛。<a id="a-Is"></a>佛不如是。<a id="a-It"></a>说。<a id="a-Iu"></a>一切诸法。<a id="a-Iv"></a>非深非浅。<a id="a-Iw"></a>汝自不见。<a id="a-Ix"></a>谓言甚深。<a id="a-Iy"></a>若也见时。<a id="a-Iz"></a>触目尽皆微妙。<a id="a-J0"></a>何以高推。<a id="a-J1"></a>菩萨。<a id="a-J2"></a>别立圣人。<a id="a-J3"></a>且如生公云。<a id="a-J4"></a>非曰智深。<a id="a-J5"></a>物深于智耳。<a id="a-J6"></a>此伤不逮之词耳。<a id="a-J7"></a>汝莫拣择法。<a id="a-J8"></a>莫存取舍心。<a id="a-J9"></a>故云法无有比。<a id="a-JA"></a>无相待故。<a id="a-JB"></a>夫经者。<a id="a-JC"></a>以身心为义。<a id="a-JD"></a>华严经云。<a id="a-JE"></a>身是正法藏。<a id="a-JF"></a>心为无碍灯。<a id="a-JG"></a>照了诸法空。<a id="a-JH"></a>名曰度众生。</p>
  <p id="aJI">夹山和尚云。<a id="a-JJ"></a>目前无法。<a id="a-JK"></a>意在目前。<a id="a-JL"></a>不是目前法。<a id="a-JM"></a>非耳目之所到。</p>
  <p id="aJN">大安和尚云。<a id="a-JO"></a>汝诸人各自身中。<a id="a-JP"></a>有无价大宝。<a id="a-JQ"></a>从眼门放光。<a id="a-JR"></a>照破山河大地。<a id="a-JS"></a>耳门放光。<a id="a-JT"></a>领览一切善恶音声。<a id="a-JU"></a>六门昼夜。<a id="a-JV"></a>常放光明。<a id="a-JW"></a>亦名放光三昧。<a id="a-JX"></a>汝自不识。<a id="a-JY"></a>在四大身中。<a id="a-JZ"></a>内外扶持。<a id="a-Ja"></a>不教倾侧。<a id="a-Jb"></a>两脚牙子。<a id="a-Jc"></a>大檐得石二檐。<a id="a-Jd"></a>从独木桥上过。<a id="a-Je"></a>亦不教伊倒地。<a id="a-Jf"></a>且是什么。<a id="a-Jg"></a>汝若觅毫发。<a id="a-Jh"></a>即不可见。<a id="a-Ji"></a>故志公云。<a id="a-Jj"></a>内外推寻觅总无。<a id="a-Jk"></a>境上施为浑大有。</p>
  <p id="aJl">长沙和尚偈云。<a id="a-Jm"></a>最甚深。<a id="a-Jn"></a>最甚深。<a id="a-Jo"></a>法界人身便是心。<a id="a-Jp"></a>迷者迷心为众刹。<a id="a-Jq"></a>悟时刹海是真心。<a id="a-Jr"></a>身界二尘元实相。<a id="a-Js"></a>分明达此号知音。<a id="a-Jt"></a>又学人问。<a id="a-Ju"></a>尽法界众生识心。<a id="a-Jv"></a>最初从何而有。<a id="a-Jw"></a>偈答云。<a id="a-Jx"></a>性地生心主。<a id="a-Jy"></a>心为万法师。<a id="a-Jz"></a>心灭心师灭。<a id="a-K0"></a>方得契如如。</p>
  <p id="aK1">龙牙和尚云。<a id="a-K2"></a>夫言修道者。<a id="a-K3"></a>此是劝喻之词。<a id="a-K4"></a>接引之语。<a id="a-K5"></a>从上已来。<a id="a-K6"></a>无法与人。<a id="a-K7"></a>只是相承种种方便。<a id="a-K8"></a>为说。<a id="a-K9"></a>出意旨。<a id="a-KA"></a>令识自心。<a id="a-KB"></a>究竟无法可得。<a id="a-KC"></a>无道可修。<a id="a-KD"></a>故云菩提道自然。<a id="a-KE"></a>今言法者。<a id="a-KF"></a>是轨持之名。<a id="a-KG"></a>道是众生体性。<a id="a-KH"></a>未有世界。<a id="a-KI"></a>早有此性。<a id="a-KJ"></a>世界坏时。<a id="a-KK"></a>此性不灭。<a id="a-KL"></a>唤作随流之性。<a id="a-KM"></a>常无变异。<a id="a-KN"></a>动静与虚空齐等。<a id="a-KO"></a>唤作世间相常住。<a id="a-KP"></a>亦名第一义空。<a id="a-KQ"></a>亦名本际。<a id="a-KR"></a>亦名心王。<a id="a-KS"></a>亦名真如解脱。<a id="a-KT"></a>亦名菩萨涅槃。<a id="a-KU"></a>百千异号。<a id="a-KV"></a>皆是假名。<a id="a-KW"></a>虽有多名。<a id="a-KX"></a>而无多体。<a id="a-KY"></a>会多名而同一体。<a id="a-KZ"></a>会万义而归一心。<a id="a-Ka"></a>若识自家本心。<a id="a-Kb"></a>唤作归根得旨。<a id="a-Kc"></a>譬如人欲得诸流水。<a id="a-Kd"></a>但向大海中求欲识万法之相。<a id="a-Ke"></a>但向心中契会。<a id="a-Kf"></a>会得玄理。<a id="a-Kg"></a>举体全真。<a id="a-Kh"></a>万像森罗。<a id="a-Ki"></a>一法所印。</p>
  <p id="aKj">德山和尚云。<a id="a-Kk"></a>若有一尘一法。<a id="a-Kl"></a>可得。<a id="a-Km"></a>与汝执取生解。<a id="a-Kn"></a>皆落天魔外道。<a id="a-Ko"></a>只是个灵空。<a id="a-Kp"></a>尚无纤尘可得。<a id="a-Kq"></a>处处清净。<a id="a-Kr"></a>光明洞达。<a id="a-Ks"></a>表里莹彻。<a id="a-Kt"></a>又云。<a id="a-Ku"></a>汝莫爱圣。<a id="a-Kv"></a>圣是空名。<a id="a-Kw"></a>更无别法。<a id="a-Kx"></a>只是个炟赫灵空。<a id="a-Ky"></a>无碍自在。<a id="a-Kz"></a>不是庄严修证得。<a id="a-L0"></a>从佛至祖。<a id="a-L1"></a>皆传此法而得出离。</p>
  <p id="aL2">牛头下佛窟和尚云。<a id="a-L3"></a>若人不信一文殊说。<a id="a-L4"></a>十方文殊一时说。<a id="a-L5"></a>一佛涅槃。<a id="a-L6"></a>一切诸佛俱涅槃。<a id="a-L7"></a>何以故。<a id="a-L8"></a>不达色根本故。<a id="a-L9"></a>问。<a id="a-LA"></a>了色性无所有是本不。<a id="a-LB"></a>答。<a id="a-LC"></a>此是住观语。<a id="a-LD"></a>非是即事见根本。<a id="a-LE"></a>若即事见者。<a id="a-LF"></a>只汝生老病身。<a id="a-LG"></a>及无明淫怒。<a id="a-LH"></a>是色根本。<a id="a-LI"></a>事外无理故。<a id="a-LJ"></a>是以若了一色根本。<a id="a-LK"></a>即举十方色同。<a id="a-LL"></a>名为一说一切说。<a id="a-LM"></a>一涅槃一切涅槃。<a id="a-LN"></a>当知色体无性。<a id="a-LO"></a>性无不包。<a id="a-LP"></a>又云。<a id="a-LQ"></a>虽同凡夫。<a id="a-LR"></a>而非凡夫。<a id="a-LS"></a>不得凡夫。<a id="a-LT"></a>不坏凡夫。<a id="a-LU"></a>谓别有殊胜在心外者。<a id="a-LV"></a>即堕魔网。<a id="a-LW"></a>我今自观身心实相作佛。<a id="a-LX"></a>即是见十方佛同行同证处。<a id="a-LY"></a>问。<a id="a-LZ"></a>佛身无漏戒定熏修。<a id="a-La"></a>五阴不缚不脱。<a id="a-Lb"></a>不敢有疑。<a id="a-Lc"></a>且如大品经云。<a id="a-Ld"></a>众生不善五阴之身。<a id="a-Le"></a>亦不缚不脱。<a id="a-Lf"></a>甚令人惊疑。<a id="a-Lg"></a>答。<a id="a-Lh"></a>若向众生五阴外。<a id="a-Li"></a>别有诸佛解脱。<a id="a-Lj"></a>无有是处。<a id="a-Lk"></a>只了众生自性。<a id="a-Ll"></a>从本已来。<a id="a-Lm"></a>无有一法可得。<a id="a-Ln"></a>谁缚谁脱。<a id="a-Lo"></a>何得更有缚脱之异。<a id="a-Lp"></a>问。<a id="a-Lq"></a>经云众生与佛平等。<a id="a-Lr"></a>无有缚。<a id="a-Ls"></a>脱何得六道众生沉沦不得解脱。<a id="a-Lt"></a>答。<a id="a-Lu"></a>众生不了色心清净。<a id="a-Lv"></a>妄想颠倒。<a id="a-Lw"></a>不得解脱。<a id="a-Lx"></a>若知人法常空。<a id="a-Ly"></a>其中实无缚脱。<a id="a-Lz"></a>问。<a id="a-M0"></a>作何观行忏悔。<a id="a-M1"></a>临终免被业牵。<a id="a-M2"></a>答。<a id="a-M3"></a>汝须深信诸佛所行所说处。<a id="a-M4"></a>与我今日所行所说处无别。<a id="a-M5"></a>乃至成佛尚不得涅槃相。<a id="a-M6"></a>何况中间罪福妄业可得。<a id="a-M7"></a>此是真实正知正见。<a id="a-M8"></a>真实修行。<a id="a-M9"></a>真实忏悔。<a id="a-MA"></a>但于行住坐卧不失此观。<a id="a-MB"></a>临终自然不失正念。</p>
  <p id="aMC">佛窟下云居和尚。<a id="a-MD"></a>心境不二篇云。<a id="a-ME"></a>世出世间。<a id="a-MF"></a>俱不越自一念妄心。<a id="a-MG"></a>而有。<a id="a-MH"></a>一念才起。<a id="a-MI"></a>万像分剂。<a id="a-MJ"></a>一念相生。<a id="a-MK"></a>便成心境。<a id="a-ML"></a>若非心境。<a id="a-MM"></a>何得有念可见。<a id="a-MN"></a>既有所见之念。<a id="a-MO"></a>又有能见之心。<a id="a-MP"></a>将知念即是境。<a id="a-MQ"></a>见即是心。<a id="a-MR"></a>所见之念。<a id="a-MS"></a>便成色蕴。<a id="a-MT"></a>能见之心。<a id="a-MU"></a>便成四蕴。<a id="a-MV"></a>经云。<a id="a-MW"></a>五蕴是世间。<a id="a-MX"></a>一念具五蕴。<a id="a-MY"></a>一一蕴中。<a id="a-MZ"></a>皆具五蕴故得一不碍多。<a id="a-Ma"></a>多不碍一。<a id="a-Mb"></a>所以心境交通。<a id="a-Mc"></a>互为宾主。<a id="a-Md"></a>经云。<a id="a-Me"></a>境智互相涉入。<a id="a-Mf"></a>重重无尽。<a id="a-Mg"></a>即是一尘含法界。<a id="a-Mh"></a>一一法皆遍也。<a id="a-Mi"></a>观自一念动。<a id="a-Mj"></a>即恒沙世界一时振动。<a id="a-Mk"></a>观自一念常定。<a id="a-Ml"></a>即六道众生悉皆常定。<a id="a-Mm"></a>若谛了一念之体。<a id="a-Mn"></a>即恒沙世界常现自心。<a id="a-Mo"></a>由迷一念。<a id="a-Mp"></a>即境智胡越。</p>
  <p id="aMq">大珠和尚云。<a id="a-Mr"></a>心性无形。<a id="a-Ms"></a>即是微妙法身。<a id="a-Mt"></a>心性体空。<a id="a-Mu"></a>即是虚空无边身。<a id="a-Mv"></a>示行庄严。<a id="a-Mw"></a>即是功德法身。<a id="a-Mx"></a>此法身是万化之本。<a id="a-My"></a>随处立名。<a id="a-Mz"></a>智用无尽。<a id="a-N0"></a>是无尽藏。<a id="a-N1"></a>问。<a id="a-N2"></a>何者是法身。<a id="a-N3"></a>答。<a id="a-N4"></a>心能生恒沙万法。<a id="a-N5"></a>故号法家之身。<a id="a-N6"></a>经云。<a id="a-N7"></a>一念心尘中。<a id="a-N8"></a>演出恒沙偈。<a id="a-N9"></a>时人自不识。<a id="a-NA"></a>问。<a id="a-NB"></a>真法幻法。<a id="a-NC"></a>各有种性不答。<a id="a-ND"></a>佛法无种。<a id="a-NE"></a>应物而现。<a id="a-NF"></a>若心真也。<a id="a-NG"></a>一切皆真。<a id="a-NH"></a>若有一法不真。<a id="a-NI"></a>真义则不圆。<a id="a-NJ"></a>若心幻也。<a id="a-NK"></a>一切皆幻。<a id="a-NL"></a>若有一法不是幻。<a id="a-NM"></a>幻法则有定。<a id="a-NN"></a>若心空也。<a id="a-NO"></a>一切皆空。<a id="a-NP"></a>若有一法不空。<a id="a-NQ"></a>空义则不圆。<a id="a-NR"></a>迷时人逐法。<a id="a-NS"></a>悟罢法由人。<a id="a-NT"></a>森罗万像。<a id="a-NU"></a>至空而极。<a id="a-NV"></a>百川众流。<a id="a-NW"></a>至海而极。<a id="a-NX"></a>一切贤圣。<a id="a-NY"></a>至佛而极。<a id="a-NZ"></a>十二部经。<a id="a-Na"></a>五部毗尼。<a id="a-Nb"></a>四。<a id="a-Nc"></a>围陀论。<a id="a-Nd"></a>至心而极。<a id="a-Ne"></a>心是总持都院。<a id="a-Nf"></a>万法之原。<a id="a-Ng"></a>亦是大智慧藏。<a id="a-Nh"></a>无住涅槃。<a id="a-Ni"></a>百千名号。<a id="a-Nj"></a>皆是心之异名。</p>
  <p id="aNk">先洞山和尚心丹诀云。<a id="a-Nl"></a>吾有药。<a id="a-Nm"></a>号心丹。<a id="a-Nn"></a>烦恼炉中炼岁年。<a id="a-No"></a>知伊不变胎中色。<a id="a-Np"></a>照耀光明遍大千。<a id="a-Nq"></a>开法眼。<a id="a-Nr"></a>睹毫端。<a id="a-Ns"></a>能变凡圣刹那间。<a id="a-Nt"></a>要知真假成功用。<a id="a-Nu"></a>一切时中锻炼看。<a id="a-Nv"></a>无形状。<a id="a-Nw"></a>勿方圆。<a id="a-Nx"></a>言中无物物中言。<a id="a-Ny"></a>有心用即乖真用。<a id="a-Nz"></a>无意安禅无不禅。<a id="a-O0"></a>亦无灭。<a id="a-O1"></a>亦无起。<a id="a-O2"></a>森罗万像皆驱使。<a id="a-O3"></a>不论州土但将来。<a id="a-O4"></a>入此炉中无不是。<a id="a-O5"></a>无一意。<a id="a-O6"></a>是吾意。<a id="a-O7"></a>无一智。<a id="a-O8"></a>是吾智。<a id="a-O9"></a>无一味。<a id="a-OA"></a>无不异。<a id="a-OB"></a>色不变。<a id="a-OC"></a>转难辩。<a id="a-OD"></a>更无一物于中现。<a id="a-OE"></a>莫将一物制伏他。<a id="a-OF"></a>体合真空非锻炼。</p>
  <p id="aOG">先曹山和尚云。<a id="a-OH"></a>古佛心墙壁瓦砾是者。<a id="a-OI"></a>亦唤作性地。<a id="a-OJ"></a>亦称体全功。<a id="a-OK"></a>亦云无情解说法。<a id="a-OL"></a>若知有。<a id="a-OM"></a>这里得无辩处。<a id="a-ON"></a>十方国土。<a id="a-OO"></a>山河大地。<a id="a-OP"></a>石壁瓦砾。<a id="a-OQ"></a>虚空与非空。<a id="a-OR"></a>有情无情。<a id="a-OS"></a>草木丛林。<a id="a-OT"></a>通为一身。<a id="a-OU"></a>唤作得记。<a id="a-OV"></a>亦云一字法门。<a id="a-OW"></a>亦云总持法门。<a id="a-OX"></a>亦云一尘一念。<a id="a-OY"></a>亦唤作同辙。<a id="a-OZ"></a>若是性地不知有。<a id="a-Oa"></a>诸佛千般喻不得。<a id="a-Ob"></a>万种况不成。<a id="a-Oc"></a>千圣。<a id="a-Od"></a>万圣尽从这里出。<a id="a-Oe"></a>从来不变异。<a id="a-Of"></a>故云十方薄伽梵。<a id="a-Og"></a>一路涅槃门。</p>
  <p id="aOh">灵辩和尚云。<a id="a-Oi"></a>夫一心不思议。<a id="a-Oj"></a>妙义无定相。<a id="a-Ok"></a>应时而用。<a id="a-Ol"></a>不可定执。<a id="a-Om"></a>经云。<a id="a-On"></a>一切贤圣。<a id="a-Oo"></a>皆以无为法而有差别。<a id="a-Op"></a>用有差别。<a id="a-Oq"></a>随处得名。<a id="a-Or"></a>究竟不离自心。<a id="a-Os"></a>此心能坏一切。<a id="a-Ot"></a>能成一切。<a id="a-Ou"></a>故云一切法皆是佛法。<a id="a-Ov"></a>心作天。<a id="a-Ow"></a>心作人。<a id="a-Ox"></a>心作鬼神。<a id="a-Oy"></a>畜生地狱。<a id="a-Oz"></a>皆心所为。<a id="a-P0"></a>好恶皆由心。<a id="a-P1"></a>要生亦得。<a id="a-P2"></a>要不生亦得。<a id="a-P3"></a>即是无碍义。<a id="a-P4"></a>只今一切施为。<a id="a-P5"></a>行住坐卧。<a id="a-P6"></a>即是心相。<a id="a-P7"></a>心相无相。<a id="a-P8"></a>故名实相。<a id="a-P9"></a>体无变动。<a id="a-PA"></a>亦名如来。<a id="a-PB"></a>如者不变不异也。<a id="a-PC"></a>无中现有。<a id="a-PD"></a>有中现无。<a id="a-PE"></a>亦曰神变。<a id="a-PF"></a>亦曰神通。<a id="a-PG"></a>总是一心之用。<a id="a-PH"></a>随处差别。<a id="a-PI"></a>即多义。<a id="a-PJ"></a>一中解无量。<a id="a-PK"></a>无量中解一。<a id="a-PL"></a>了彼互生起。<a id="a-PM"></a>当成无所畏。<a id="a-PN"></a>又东方入正定。<a id="a-PO"></a>西方从定出。<a id="a-PP"></a>若了心外无法。<a id="a-PQ"></a>一切唯心。<a id="a-PR"></a>即无一法当情。<a id="a-PS"></a>无有好恶是非。<a id="a-PT"></a>即不怖生死。<a id="a-PU"></a>一切处皆是解脱。<a id="a-PV"></a>故云当成无所畏。<a id="a-PW"></a>纵然心外有一切境法。<a id="a-PX"></a>亦从自心妄想因缘而生。<a id="a-PY"></a>无有自性。<a id="a-PZ"></a>其体本空。<a id="a-Pa"></a>如幻如化。</p>
  <p id="aPb">先云居和尚云。<a id="a-Pc"></a>佛法有什么多事。<a id="a-Pd"></a>行得即是。<a id="a-Pe"></a>但知心是佛。<a id="a-Pf"></a>莫愁佛不解语。<a id="a-Pg"></a>欲得如是事。<a id="a-Ph"></a>还须如是人。<a id="a-Pi"></a>若是如是人。<a id="a-Pj"></a>愁个什么。<a id="a-Pk"></a>若云如是事即不难。<a id="a-Pl"></a>自古先德。<a id="a-Pm"></a>淳素任真。<a id="a-Pn"></a>元来无巧。<a id="a-Po"></a>设有人问。<a id="a-Pp"></a>如何是道。<a id="a-Pq"></a>或时答[鹿*瓦]甎木头。<a id="a-Pr"></a>作么皆重。<a id="a-Ps"></a>元来他根本脚下实有力。<a id="a-Pt"></a>即是不思议人。<a id="a-Pu"></a>把土成金。<a id="a-Pv"></a>若无如是事。<a id="a-Pw"></a>饶尔说得蔟华蔟锦相似。<a id="a-Px"></a>直道我放光动地。<a id="a-Py"></a>世间更无过也。<a id="a-Pz"></a>尽说却了。<a id="a-Q0"></a>合杀头。<a id="a-Q1"></a>人总不信受。<a id="a-Q2"></a>元来自家脚下虚无力。<a id="a-Q3"></a>释曰。<a id="a-Q4"></a>云居和尚。<a id="a-Q5"></a>乃物外宗师。<a id="a-Q6"></a>此土七生为善知识。<a id="a-Q7"></a>道德孤迈。<a id="a-Q8"></a>智海泓深。<a id="a-Q9"></a>具大慈悲。<a id="a-QA"></a>常盈千众。<a id="a-QB"></a>所示徒云。<a id="a-QC"></a>但知心是佛。<a id="a-QD"></a>莫愁佛不解语者。<a id="a-QE"></a>此为今时学人。<a id="a-QF"></a>一向外求但学大乘之语。<a id="a-QG"></a>不能返本内自观心。<a id="a-QH"></a>明见天真之佛。<a id="a-QI"></a>若了此心佛。<a id="a-QJ"></a>即自然智。<a id="a-QK"></a>无师之智现前。<a id="a-QL"></a>何烦外学。<a id="a-QM"></a>如云从门入者非宝。<a id="a-QN"></a>又云。<a id="a-QO"></a>从天降下即贫穷。<a id="a-QP"></a>从地涌出却富贵。<a id="a-QQ"></a>若从心地涌出智宝。<a id="a-QR"></a>有何穷尽。<a id="a-QS"></a>故云。<a id="a-QT"></a>无尽之藏。<a id="a-QU"></a>但若得心真实去。<a id="a-QV"></a>根脚下谛去。<a id="a-QW"></a>自然出语尽与实相相应。<a id="a-QX"></a>言下救人生死。<a id="a-QY"></a>变凡为圣。<a id="a-QZ"></a>捉砾成金。<a id="a-Qa"></a>道有亦得。<a id="a-Qb"></a>道无亦得。<a id="a-Qc"></a>句句悉成言教。<a id="a-Qd"></a>若也心中未谛。<a id="a-Qe"></a>圆信不成。<a id="a-Qf"></a>空任虚浮只成自诳。<a id="a-Qg"></a>直饶辩说纵横。<a id="a-Qh"></a>只增狂慧。<a id="a-Qi"></a>设或说得天华坠。<a id="a-Qj"></a>石点头。<a id="a-Qk"></a>事若不真。<a id="a-Ql"></a>总成妖幻。<a id="a-Qm"></a>所以志公见云光法师讲法华经。<a id="a-Qn"></a>感天华坠。<a id="a-Qo"></a>云。<a id="a-Qp"></a>是咬蚤之义。<a id="a-Qq"></a>是先圣诚言。<a id="a-Qr"></a>实为后学龟镜。<a id="a-Qs"></a>可以刻骨。<a id="a-Qt"></a>可以。<a id="a-Qu"></a>书绅。<a id="a-Qv"></a>今遍搜扬。<a id="a-Qw"></a>深有。<a id="a-Qx"></a>意矣。</p>
 </body>
</html>