<!doctype html>
<html id="z3IBXEV1f5" data-ver="1375">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第七十七</h1>
  <p id="a2">夫一念无明心。<a id="a-3"></a>鼓动真如海。<a id="a-4"></a>成十二缘起。<a id="a-5"></a>作生死根由。<a id="a-6"></a>若了之。<a id="a-7"></a>为佛智海之波澜。<a id="a-8"></a>昧之。<a id="a-9"></a>作生死河之漩洑。<a id="a-A"></a>云何成佛智。<a id="a-B"></a>云何成生死。</p>
  <p id="aC">答。<a id="a-D"></a>天真之佛智本有。<a id="a-E"></a>妄缘之生死体空。<a id="a-F"></a>虽有二名。<a id="a-G"></a>但是一义。<a id="a-H"></a>只谓不了第一义谛。<a id="a-I"></a>号曰无明。<a id="a-J"></a>因不了之所盲。<a id="a-K"></a>成惑业之众苦。<a id="a-L"></a>了无明之实性。<a id="a-M"></a>成涅槃之妙心。<a id="a-N"></a>若迷为惑业。<a id="a-O"></a>则成三道。<a id="a-P"></a>一无明爱取。<a id="a-Q"></a>是烦恼道。<a id="a-R"></a>二行有。<a id="a-S"></a>是业道。<a id="a-T"></a>三识名色六入触受生老死。<a id="a-U"></a>是苦道。<a id="a-V"></a>若悟。<a id="a-W"></a>为三因佛性。<a id="a-X"></a>一识名色六入触受生老死七支。<a id="a-Y"></a>是正因佛性。<a id="a-Z"></a>二无明爱取三支。<a id="a-a"></a>是了因佛性。<a id="a-b"></a>三行有二支。<a id="a-c"></a>是缘因佛性。<a id="a-d"></a>如是等义。<a id="a-e"></a>差别不同。<a id="a-f"></a>唯是一心。<a id="a-g"></a>迷成多种。<a id="a-h"></a>虽成多种。<a id="a-i"></a>不离一心。<a id="a-j"></a>华严经云。<a id="a-k"></a>佛子。<a id="a-l"></a>此菩萨摩诃萨。<a id="a-m"></a>复作是念。<a id="a-n"></a>三界所有。<a id="a-o"></a>唯是一心。<a id="a-p"></a>如来于此分别演说十二有支。<a id="a-q"></a>皆依一心如是而立。<a id="a-r"></a>何以故。<a id="a-s"></a>随事贪欲。<a id="a-t"></a>与心共生。<a id="a-u"></a>心是识。<a id="a-v"></a>事是行。<a id="a-w"></a>于行迷惑是无明。<a id="a-x"></a>与无明及心共生。<a id="a-y"></a>是名色。<a id="a-z"></a>名色增长是六处。<a id="a-10"></a>六处三分合为触。<a id="a-11"></a>触共生是受。<a id="a-12"></a>受无厌足是爱。<a id="a-13"></a>爱摄不舍是取。<a id="a-14"></a>彼诸有支生是有。<a id="a-15"></a>有所起名生。<a id="a-16"></a>生熟为老。<a id="a-17"></a>老坏为死。<a id="a-18"></a>大集经云。<a id="a-19"></a>十二因缘。<a id="a-1A"></a>一人一念。<a id="a-1B"></a>悉皆具足。<a id="a-1C"></a>但随一境。<a id="a-1D"></a>一念起处。<a id="a-1E"></a>无不具足。<a id="a-1F"></a>且如眼见色。<a id="a-1G"></a>不了名无明。<a id="a-1H"></a>生爱恶名行。<a id="a-1I"></a>是中心意名识。<a id="a-1J"></a>色共识行即名色。<a id="a-1K"></a>六处生贪名六入。<a id="a-1L"></a>色与眼作对名触。<a id="a-1M"></a>领纳名受。<a id="a-1N"></a>于色缠绵名爱。<a id="a-1O"></a>想色相名取。<a id="a-1P"></a>念色心起名有。<a id="a-1Q"></a>心生名生。<a id="a-1R"></a>心灭名死。<a id="a-1S"></a>乃至意思法。<a id="a-1T"></a>亦复如是。<a id="a-1U"></a>一日一夜。<a id="a-1V"></a>凡起几念。<a id="a-1W"></a>念念织几十二因缘。<a id="a-1X"></a>成六趣无穷之生死。<a id="a-1Y"></a>是以生死无体。<a id="a-1Z"></a>全是如来藏。<a id="a-1a"></a>第一义心。<a id="a-1b"></a>迷悟升沉了不可得。<a id="a-1c"></a>辅行记云。<a id="a-1d"></a>十二因缘。<a id="a-1e"></a>华严大集等经。<a id="a-1f"></a>皆云。<a id="a-1g"></a>一念心具。<a id="a-1h"></a>凡诸大乘云一念者。<a id="a-1i"></a>意皆如是。<a id="a-1j"></a>若不尔者。<a id="a-1k"></a>云何遍收一切诸法。<a id="a-1l"></a>止观亦云。<a id="a-1m"></a>缘生正一念心。<a id="a-1n"></a>十二门论问云。<a id="a-1o"></a>为在一心。<a id="a-1p"></a>为在异心。<a id="a-1q"></a>论问意者。<a id="a-1r"></a>为在一人多人一念心耶。<a id="a-1s"></a>如是一念异念。<a id="a-1t"></a>并得。<a id="a-1u"></a>多人一人。<a id="a-1v"></a>于今一念。<a id="a-1w"></a>悉皆具足。<a id="a-1x"></a>多人一人所起之心。<a id="a-1y"></a>不出百界。<a id="a-1z"></a>百界为多。<a id="a-20"></a>一念为一。<a id="a-21"></a>一多相即。<a id="a-22"></a>非一非多。<a id="a-23"></a>大品明。<a id="a-24"></a>一切诸法。<a id="a-25"></a>皆趣因缘。<a id="a-26"></a>百界因缘。<a id="a-27"></a>不出一念。<a id="a-28"></a>是故名为是趣不过。<a id="a-29"></a>故得名为一念具足。<a id="a-2A"></a>远法师云。<a id="a-2B"></a>无明缘行者。<a id="a-2C"></a>有四无明。<a id="a-2D"></a>一迷理无明。<a id="a-2E"></a>义通始终。<a id="a-2F"></a>二发业无明。<a id="a-2G"></a>在于行前。<a id="a-2H"></a>三覆业无明。<a id="a-2I"></a>此在行后识前。<a id="a-2J"></a>四受生无明。<a id="a-2K"></a>与识同时。<a id="a-2L"></a>或在识后。<a id="a-2M"></a>望过去种子心识。<a id="a-2N"></a>在于识后。<a id="a-2O"></a>望结生识。<a id="a-2P"></a>与识同时。<a id="a-2Q"></a>又内外诸法。<a id="a-2R"></a>皆具因缘。<a id="a-2S"></a>如稻秆经云。<a id="a-2T"></a>尔时弥勒语舍利弗言。<a id="a-2U"></a>世尊常说见十二因缘。<a id="a-2V"></a>即是见法。<a id="a-2W"></a>见法即是见佛。<a id="a-2X"></a>乃至有因有缘。<a id="a-2Y"></a>是名因缘法。<a id="a-2Z"></a>此是佛略说因缘相。<a id="a-2a"></a>以此因。<a id="a-2b"></a>能生是果。<a id="a-2c"></a>如来出世。<a id="a-2d"></a>因缘生法。<a id="a-2e"></a>如来不出世。<a id="a-2f"></a>亦因缘生法。<a id="a-2g"></a>性相常住。<a id="a-2h"></a>无诸烦恼。<a id="a-2i"></a>究竟如实。<a id="a-2j"></a>非不如实。<a id="a-2k"></a>是真实法。<a id="a-2l"></a>离颠倒法。<a id="a-2m"></a>复次十二因缘法。<a id="a-2n"></a>从二种生。<a id="a-2o"></a>云何为二。<a id="a-2p"></a>一者因。<a id="a-2q"></a>二者果。<a id="a-2r"></a>因缘生法。<a id="a-2s"></a>复有二种。<a id="a-2t"></a>有内因缘。<a id="a-2u"></a>有外因缘。<a id="a-2v"></a>外因缘法。<a id="a-2w"></a>从何而生。<a id="a-2x"></a>如似种子。<a id="a-2y"></a>能生于芽。<a id="a-2z"></a>从芽生叶。<a id="a-30"></a>从叶生节。<a id="a-31"></a>从节生茎。<a id="a-32"></a>从茎生穗。<a id="a-33"></a>从穗生华。<a id="a-34"></a>从华生实。<a id="a-35"></a>无种子故无芽。<a id="a-36"></a>乃至无有华实。<a id="a-37"></a>有种子故芽生。<a id="a-38"></a>乃至有华故果生。<a id="a-39"></a>而种子不作念。<a id="a-3A"></a>我能生芽。<a id="a-3B"></a>芽亦不作念。<a id="a-3C"></a>我从种子生。<a id="a-3D"></a>乃至华亦不作念。<a id="a-3E"></a>我能生实。<a id="a-3F"></a>实亦不作念。<a id="a-3G"></a>我从华生。<a id="a-3H"></a>而实种子能生于芽。<a id="a-3I"></a>如是名为外因生法。<a id="a-3J"></a>云何名外缘生法。<a id="a-3K"></a>所谓地水火风空时。<a id="a-3L"></a>地种坚持。<a id="a-3M"></a>水种湿润。<a id="a-3N"></a>火种成熟。<a id="a-3O"></a>风种发起。<a id="a-3P"></a>空种不作障碍。<a id="a-3Q"></a>又假于时。<a id="a-3R"></a>节气和变。<a id="a-3S"></a>如是六缘。<a id="a-3T"></a>具足便生。<a id="a-3U"></a>若六缘不具。<a id="a-3V"></a>物则不生。<a id="a-3W"></a>地水火风空时。<a id="a-3X"></a>六缘调和不增减故。<a id="a-3Y"></a>物则得生。<a id="a-3Z"></a>地亦不言我能持。<a id="a-3a"></a>水亦不言我能润。<a id="a-3b"></a>火亦不言我能熟。<a id="a-3c"></a>风亦不言我能发起。<a id="a-3d"></a>空亦不言我能不作障碍。<a id="a-3e"></a>时亦不言我能令生。<a id="a-3f"></a>种亦不言我从六缘而得生芽。<a id="a-3g"></a>芽亦不言我从尔数缘生。<a id="a-3h"></a>虽不作念从尔数缘生。<a id="a-3i"></a>而实从众缘和合得生。<a id="a-3j"></a>芽亦不从自生。<a id="a-3k"></a>亦不从他生。<a id="a-3l"></a>亦不从自他合生。<a id="a-3m"></a>亦不从自在天生。<a id="a-3n"></a>亦不从时方生。<a id="a-3o"></a>亦不从本性生。<a id="a-3p"></a>亦不从无因生。<a id="a-3q"></a>是名生法次第。<a id="a-3r"></a>如是外缘生法。<a id="a-3s"></a>以五事故。<a id="a-3t"></a>当知不断亦非常。<a id="a-3u"></a>亦不从此至彼。<a id="a-3v"></a>如芽种少。<a id="a-3w"></a>果则众多。<a id="a-3x"></a>相似相续。<a id="a-3y"></a>不生异物。<a id="a-3z"></a>云何不断。<a id="a-40"></a>从种芽根茎。<a id="a-41"></a>次第相续。<a id="a-42"></a>故不断。<a id="a-43"></a>云何非常。<a id="a-44"></a>芽茎华果各自别。<a id="a-45"></a>故非常。<a id="a-46"></a>亦不种灭而后芽生。<a id="a-47"></a>亦非不灭而芽便生。<a id="a-48"></a>而因缘法。<a id="a-49"></a>芽起种谢。<a id="a-4A"></a>次第生。<a id="a-4B"></a>故非常。<a id="a-4C"></a>种芽各各相异。<a id="a-4D"></a>故不此至彼。<a id="a-4E"></a>种少果多故。<a id="a-4F"></a>当知不一是。<a id="a-4G"></a>名种少果多。<a id="a-4H"></a>如种不生异果故。<a id="a-4I"></a>名相似相续。<a id="a-4J"></a>以此五种外缘。<a id="a-4K"></a>诸法得生。<a id="a-4L"></a>内因缘法。<a id="a-4M"></a>从二种生。<a id="a-4N"></a>云何为因。<a id="a-4O"></a>从无明乃至老死。<a id="a-4P"></a>无明灭则行灭。<a id="a-4Q"></a>乃至生灭故。<a id="a-4R"></a>则老死灭。<a id="a-4S"></a>因无明故。<a id="a-4T"></a>有行。<a id="a-4U"></a>乃至因有生故。<a id="a-4V"></a>则有老死。<a id="a-4W"></a>无明不言我能生行。<a id="a-4X"></a>行亦不言我从无明生。<a id="a-4Y"></a>乃至老死。<a id="a-4Z"></a>亦不言我从无明生。<a id="a-4a"></a>而实有无明则有行。<a id="a-4b"></a>有生则有老死。<a id="a-4c"></a>是名内因次第生法。<a id="a-4d"></a>云何名内缘生法。<a id="a-4e"></a>所谓六界。<a id="a-4f"></a>地界。<a id="a-4g"></a>水界。<a id="a-4h"></a>火界。<a id="a-4i"></a>风界。<a id="a-4j"></a>空界。<a id="a-4k"></a>识界。<a id="a-4l"></a>何谓为地。<a id="a-4m"></a>能坚持者名为地界。<a id="a-4n"></a>何谓为水。<a id="a-4o"></a>能润渍者名为水界。<a id="a-4p"></a>何谓为火。<a id="a-4q"></a>能成熟者名为火界。<a id="a-4r"></a>何谓为风。<a id="a-4s"></a>能出入息者名为风界。<a id="a-4t"></a>何谓为空。<a id="a-4u"></a>能无障碍者名为空界。<a id="a-4v"></a>何谓为识。<a id="a-4w"></a>四阴五识。<a id="a-4x"></a>亦言为名。<a id="a-4y"></a>亦名为识。<a id="a-4z"></a>如是众法和合名为身。<a id="a-50"></a>有漏心名为识。<a id="a-51"></a>如是四阴为五情。<a id="a-52"></a>根名为色。<a id="a-53"></a>如是等六缘名为身。<a id="a-54"></a>若六缘具足无损减者。<a id="a-55"></a>则便成身。<a id="a-56"></a>是缘若减。<a id="a-57"></a>身则不成。<a id="a-58"></a>地亦不念我能坚持。<a id="a-59"></a>水亦不念我能湿润。<a id="a-5A"></a>火亦不念我能成熟。<a id="a-5B"></a>风亦不念我能出入息。<a id="a-5C"></a>空亦不念我能无障碍。<a id="a-5D"></a>识亦不念我能生长。<a id="a-5E"></a>身亦不念我从尔数缘生。<a id="a-5F"></a>若无此六缘。<a id="a-5G"></a>身亦不生。<a id="a-5H"></a>地亦无我无人。<a id="a-5I"></a>无众生。<a id="a-5J"></a>无寿命。<a id="a-5K"></a>非男非女。<a id="a-5L"></a>亦非非男非非女。<a id="a-5M"></a>非此非彼。<a id="a-5N"></a>水火风乃至识等。<a id="a-5O"></a>亦皆无我。<a id="a-5P"></a>无众生。<a id="a-5Q"></a>无寿命。<a id="a-5R"></a>乃至亦非此非彼。<a id="a-5S"></a>云何名无明。<a id="a-5T"></a>无明者。<a id="a-5U"></a>于六界中。<a id="a-5V"></a>生一想。<a id="a-5W"></a>聚想。<a id="a-5X"></a>常想。<a id="a-5Y"></a>不动想。<a id="a-5Z"></a>不坏想。<a id="a-5a"></a>内生乐想。<a id="a-5b"></a>众生想。<a id="a-5c"></a>寿命想。<a id="a-5d"></a>人想。<a id="a-5e"></a>我想。<a id="a-5f"></a>我所想。<a id="a-5g"></a>生如是种种众多想。<a id="a-5h"></a>是名无明。<a id="a-5i"></a>如是五情中。<a id="a-5j"></a>生贪欲嗔恚想。<a id="a-5k"></a>行亦如是。<a id="a-5l"></a>随着一切假名法。<a id="a-5m"></a>名为识。<a id="a-5n"></a>四阴为名。<a id="a-5o"></a>色阴为色。<a id="a-5p"></a>是名色。<a id="a-5q"></a>名色增长生六入。<a id="a-5r"></a>六入增长生触。<a id="a-5s"></a>触增长生受。<a id="a-5t"></a>受增长生爱。<a id="a-5u"></a>爱增长生取。<a id="a-5v"></a>取增长生有。<a id="a-5w"></a>有增长故。<a id="a-5x"></a>能生后阴为生。<a id="a-5y"></a>生增长变。<a id="a-5z"></a>名为老。<a id="a-60"></a>受阴败坏故。<a id="a-61"></a>名为死。<a id="a-62"></a>能生嫉热。<a id="a-63"></a>故名忧悲苦恼。<a id="a-64"></a>五情违害。<a id="a-65"></a>名为身苦。<a id="a-66"></a>意不和适。<a id="a-67"></a>名为心苦。<a id="a-68"></a>乃至如月丽天。<a id="a-69"></a>去地四万二千由旬。<a id="a-6A"></a>水流在下。<a id="a-6B"></a>月耀于上。<a id="a-6C"></a>玄像虽一影现众水。<a id="a-6D"></a>月体不降。<a id="a-6E"></a>水质不升。<a id="a-6F"></a>如是舍利弗。<a id="a-6G"></a>众生不从此世至于后世。<a id="a-6H"></a>不从后世复至于此。<a id="a-6I"></a>然有业果因缘报应。<a id="a-6J"></a>不可损减。<a id="a-6K"></a>是以如月不动。<a id="a-6L"></a>影现众流。<a id="a-6M"></a>类识不行。<a id="a-6N"></a>身分六趣。<a id="a-6O"></a>虽无作者。<a id="a-6P"></a>业果宛然。<a id="a-6Q"></a>但逐缘生。<a id="a-6R"></a>不乖法尔。<a id="a-6S"></a>又有德女所问大乘经云。<a id="a-6T"></a>尔时有德婆罗门女白佛言。<a id="a-6U"></a>世尊。<a id="a-6V"></a>所言无明。<a id="a-6W"></a>为内有耶。<a id="a-6X"></a>为外有耶。<a id="a-6Y"></a>佛言。<a id="a-6Z"></a>不也。<a id="a-6a"></a>有德女言。<a id="a-6b"></a>世尊。<a id="a-6c"></a>若于内外无有无明。<a id="a-6d"></a>云何得有无明缘行。<a id="a-6e"></a>复次世尊。<a id="a-6f"></a>有他世法而来至于今世以不。<a id="a-6g"></a>佛言。<a id="a-6h"></a>不也。<a id="a-6i"></a>有德女复白佛言。<a id="a-6j"></a>世尊。<a id="a-6k"></a>无明行相。<a id="a-6l"></a>是实有耶。<a id="a-6m"></a>佛言。<a id="a-6n"></a>不也。<a id="a-6o"></a>无明自性。<a id="a-6p"></a>从于虚妄分别而生。<a id="a-6q"></a>非真实生。<a id="a-6r"></a>从颠倒生。<a id="a-6s"></a>非如理生。<a id="a-6t"></a>有德女复白佛言。<a id="a-6u"></a>世尊。<a id="a-6v"></a>若如是者。<a id="a-6w"></a>则无无明。<a id="a-6x"></a>云何得有诸行生起。<a id="a-6y"></a>于生死中受诸苦报。<a id="a-6z"></a>世尊。<a id="a-70"></a>如树无根。<a id="a-71"></a>则无枝叶华果等物。<a id="a-72"></a>如是无明无自性故。<a id="a-73"></a>行等生起。<a id="a-74"></a>定不可得。<a id="a-75"></a>佛言。<a id="a-76"></a>有德女。<a id="a-77"></a>一切诸法。<a id="a-78"></a>皆毕竟空。<a id="a-79"></a>凡愚迷倒。<a id="a-7A"></a>不闻空义。<a id="a-7B"></a>设得闻之。<a id="a-7C"></a>无智不了。<a id="a-7D"></a>由此具造种种诸业。<a id="a-7E"></a>既有众业。<a id="a-7F"></a>诸有则生。<a id="a-7G"></a>于诸有中。<a id="a-7H"></a>备受众苦。<a id="a-7I"></a>第一义谛。<a id="a-7J"></a>无有诸业。<a id="a-7K"></a>亦无诸有而从业生。<a id="a-7L"></a>及以种种众苦恼事。<a id="a-7M"></a>有德女。<a id="a-7N"></a>如来应正等觉。<a id="a-7O"></a>随顺世间。<a id="a-7P"></a>广为众生。<a id="a-7Q"></a>演说诸法。<a id="a-7R"></a>欲令悟解第一义故。<a id="a-7S"></a>有德女。<a id="a-7T"></a>第一义者。<a id="a-7U"></a>亦随世间而立名字。<a id="a-7V"></a>何以故。<a id="a-7W"></a>实义之中。<a id="a-7X"></a>能觉所觉。<a id="a-7Y"></a>一切皆悉不可得故。<a id="a-7Z"></a>有德女。<a id="a-7a"></a>譬如诸佛。<a id="a-7b"></a>化作于人。<a id="a-7c"></a>此所化人。<a id="a-7d"></a>复更化作种种诸物。<a id="a-7e"></a>其所化人。<a id="a-7f"></a>虚诳不实。<a id="a-7g"></a>所化之物。<a id="a-7h"></a>亦无实事。<a id="a-7i"></a>此亦如是。<a id="a-7j"></a>所造诸业。<a id="a-7k"></a>虚诳不实。<a id="a-7l"></a>从业有生。<a id="a-7m"></a>亦无实事。<a id="a-7n"></a>是以但了唯心之旨。<a id="a-7o"></a>自然万法常虚。<a id="a-7p"></a>随有见闻。<a id="a-7q"></a>悉顺无生之道。<a id="a-7r"></a>凡关动作。<a id="a-7s"></a>皆归无得之门。</p>
  <p id="a7t">问。<a id="a-7u"></a>此十二有支。<a id="a-7v"></a>云何名缘生。<a id="a-7w"></a>复何名缘起。</p>
  <p id="a7x">答。<a id="a-7y"></a>无有主宰。<a id="a-7z"></a>作者受者。<a id="a-80"></a>无自作用。<a id="a-81"></a>不得自在。<a id="a-82"></a>从因而生。<a id="a-83"></a>托众缘转。<a id="a-84"></a>本无而有。<a id="a-85"></a>有已散灭。<a id="a-86"></a>唯法所显。<a id="a-87"></a>能润所润。<a id="a-88"></a>堕相续法。<a id="a-89"></a>名为缘生。<a id="a-8A"></a>论云。<a id="a-8B"></a>由烦恼系缚。<a id="a-8C"></a>往诸趣中。<a id="a-8D"></a>数数生死。<a id="a-8E"></a>故名缘起。<a id="a-8F"></a>又因名缘起。<a id="a-8G"></a>果名缘生。</p>
  <p id="a8H">问。<a id="a-8I"></a>一念无明心。<a id="a-8J"></a>起十二有支。<a id="a-8K"></a>为自生。<a id="a-8L"></a>他生。<a id="a-8M"></a>共生。<a id="a-8N"></a>无因生。</p>
  <p id="a8O">答。<a id="a-8P"></a>缘起甚深。<a id="a-8Q"></a>非四句。<a id="a-8R"></a>能测。<a id="a-8S"></a>了则一心冥寂。<a id="a-8T"></a>迷则六道轮回。<a id="a-8U"></a>非妄非真。<a id="a-8V"></a>不常不断。<a id="a-8W"></a>若云是妄。<a id="a-8X"></a>妄不可得。<a id="a-8Y"></a>若云是真。<a id="a-8Z"></a>复能流转。<a id="a-8a"></a>若云是断。<a id="a-8b"></a>相续恒生。<a id="a-8c"></a>若云是常。<a id="a-8d"></a>念念起灭。<a id="a-8e"></a>所以从心生故。<a id="a-8f"></a>生无能生。<a id="a-8g"></a>无有定性。<a id="a-8h"></a>佛性论云。<a id="a-8i"></a>复次一切诸法。<a id="a-8j"></a>无有自性。<a id="a-8k"></a>何以故。<a id="a-8l"></a>依因缘生故。<a id="a-8m"></a>譬如火。<a id="a-8n"></a>依他而生。<a id="a-8o"></a>离樵即不可见。<a id="a-8p"></a>亦如萤火。<a id="a-8q"></a>若火有自性。<a id="a-8r"></a>则应离樵。<a id="a-8s"></a>空中自然。<a id="a-8t"></a>杂集论云。<a id="a-8u"></a>诸缘起法。<a id="a-8v"></a>虽刹那则成灭。<a id="a-8w"></a>而住可得。<a id="a-8x"></a>虽无作用缘。<a id="a-8y"></a>而有功能缘可得。<a id="a-8z"></a>虽离有情。<a id="a-90"></a>而有情可得。<a id="a-91"></a>虽无作者。<a id="a-92"></a>而诸业果不坏可得。<a id="a-93"></a>是故甚深。<a id="a-94"></a>业果不坏者。<a id="a-95"></a>虽内无作者。<a id="a-96"></a>而有作业受果异熟。<a id="a-97"></a>又诸缘起法有差别。<a id="a-98"></a>谓待众缘生。<a id="a-99"></a>故非自作。<a id="a-9A"></a>虽有众缘。<a id="a-9B"></a>无种子不生。<a id="a-9C"></a>故非他。<a id="a-9D"></a>作。<a id="a-9E"></a>彼俱无作用。<a id="a-9F"></a>故非共作。<a id="a-9G"></a>种子及众缘。<a id="a-9H"></a>皆有功能。<a id="a-9I"></a>故非无因作。<a id="a-9J"></a>如上所说。<a id="a-9K"></a>是约世俗缘起之门。<a id="a-9L"></a>若如实说。<a id="a-9M"></a>尚不见一法是缘非缘。<a id="a-9N"></a>何况十二。<a id="a-9O"></a>湛然尊者云。<a id="a-9P"></a>不见色相。<a id="a-9Q"></a>是行支灭。<a id="a-9R"></a>不见色缘是无明灭。<a id="a-9S"></a>不见色体。<a id="a-9T"></a>是识名色六入触受灭。<a id="a-9U"></a>不见色生。<a id="a-9V"></a>是爱取有生灭。<a id="a-9W"></a>不见色灭。<a id="a-9X"></a>是老死灭。<a id="a-9Y"></a>不见一相。<a id="a-9Z"></a>是不见十二因缘空。<a id="a-9a"></a>不见见者。<a id="a-9b"></a>是不见因缘假。<a id="a-9c"></a>真俗双亡。<a id="a-9d"></a>二谛俱泯。<a id="a-9e"></a>亦不见中。<a id="a-9f"></a>如是通达。<a id="a-9g"></a>了知因缘。<a id="a-9h"></a>若为此例。<a id="a-9i"></a>见万法亦复如然。</p>
  <p id="a9j">问。<a id="a-9k"></a>万境无明。<a id="a-9l"></a>与一心法性。<a id="a-9m"></a>为是一。<a id="a-9n"></a>为是二。<a id="a-9o"></a>若是一。<a id="a-9p"></a>不合分染净二名。<a id="a-9q"></a>若是二。<a id="a-9r"></a>云何教中说无明即法性。</p>
  <p id="a9s">答。<a id="a-9t"></a>体一是真。<a id="a-9u"></a>名。<a id="a-9v"></a>二是假法。<a id="a-9w"></a>因情立。<a id="a-9x"></a>真。<a id="a-9y"></a>以智明。<a id="a-9z"></a>情。<a id="a-A0"></a>智自分。<a id="a-A1"></a>真。<a id="a-A2"></a>原不动。<a id="a-A3"></a>不可定同。<a id="a-A4"></a>不坏世谛故。<a id="a-A5"></a>不可定异。<a id="a-A6"></a>不失真谛故。<a id="a-A7"></a>涅槃经云。<a id="a-A8"></a>明与无明。<a id="a-A9"></a>愚人为二。<a id="a-AA"></a>智者了达。<a id="a-AB"></a>其性无二。<a id="a-AC"></a>无二之性。<a id="a-AD"></a>即是实性。<a id="a-AE"></a>古德约十法界释云。<a id="a-AF"></a>愚人者。<a id="a-AG"></a>九界之愚也。<a id="a-AH"></a>愚人取相。<a id="a-AI"></a>见一切法。<a id="a-AJ"></a>法性随其取相心。<a id="a-AK"></a>悉无明也。<a id="a-AL"></a>如寒谷千年坚冰。<a id="a-AM"></a>未曾作水也。<a id="a-AN"></a>智者。<a id="a-AO"></a>佛界之智也。<a id="a-AP"></a>圆观行人开佛眼者。<a id="a-AQ"></a>见同古佛也。<a id="a-AR"></a>圆眼所见。<a id="a-AS"></a>无明本元是清净法性。<a id="a-AT"></a>如太阳常照海水。<a id="a-AU"></a>未曾作冰也。<a id="a-AV"></a>冰水性一随缘成二。<a id="a-AW"></a>一不守性。<a id="a-AX"></a>恒自随缘。<a id="a-AY"></a>虽复随缘。<a id="a-AZ"></a>不坏自性。<a id="a-Aa"></a>况法性无明。<a id="a-Ab"></a>亦何定一。<a id="a-Ac"></a>亦何定异。<a id="a-Ad"></a>则不随事而失体。<a id="a-Ae"></a>非共非分。<a id="a-Af"></a>不守性而任缘。<a id="a-Ag"></a>亦同亦别。</p>
  <p id="aAh">问。<a id="a-Ai"></a>三界初因。<a id="a-Aj"></a>四生元始。<a id="a-Ak"></a>莫穷本末。<a id="a-Al"></a>罔辩根由。<a id="a-Am"></a>庄老指之为自然。<a id="a-An"></a>周孔詺之为浑沌。<a id="a-Ao"></a>最初起处。<a id="a-Ap"></a>如何指南。</p>
  <p id="aAq">答。<a id="a-Ar"></a>欲知有情身土。<a id="a-As"></a>真实端由。<a id="a-At"></a>无先我心。<a id="a-Au"></a>更无余法。<a id="a-Av"></a>谓心法刹那。<a id="a-Aw"></a>自类相续。<a id="a-Ax"></a>无始时界。<a id="a-Ay"></a>展转流来。<a id="a-Az"></a>不断不常。<a id="a-B0"></a>凭缘凭对。<a id="a-B1"></a>非气非禀。<a id="a-B2"></a>唯识唯心。<a id="a-B3"></a>肇论钞云。<a id="a-B4"></a>老子云。<a id="a-B5"></a>无名天地始。<a id="a-B6"></a>有名万物母。<a id="a-B7"></a>若佛教意。<a id="a-B8"></a>则以如来藏性转变为识藏。<a id="a-B9"></a>从识藏变出。<a id="a-BA"></a>根身器世间一切种子。<a id="a-BB"></a>推其化本。<a id="a-BC"></a>即以如来藏性为物始也。<a id="a-BD"></a>无生无始。<a id="a-BE"></a>物之性也。<a id="a-BF"></a>生始不能动于性。<a id="a-BG"></a>即法性也。<a id="a-BH"></a>南齐沈约均圣论云。<a id="a-BI"></a>然则有此天地以来。<a id="a-BJ"></a>犹一念也。</p>
  <p id="aBK">融大师问云。<a id="a-BL"></a>三界四生。<a id="a-BM"></a>以何为道本。<a id="a-BN"></a>以何为法用。</p>
  <p id="aBO">答。<a id="a-BP"></a>虚空为道本。<a id="a-BQ"></a>森罗为法用。</p>
  <p id="aBR">问。<a id="a-BS"></a>于中谁为造作者。</p>
  <p id="aBT">答。<a id="a-BU"></a>此中实无造作者。<a id="a-BV"></a>法界性自然生。<a id="a-BW"></a>金刚三昧经云。<a id="a-BX"></a>善不善法。<a id="a-BY"></a>从心化生。<a id="a-BZ"></a>可谓总持之门。<a id="a-Ba"></a>万法之都矣。<a id="a-Bb"></a>光未发处。<a id="a-Bc"></a>尚无其名。<a id="a-Bd"></a>念欲生时。<a id="a-Be"></a>似分其影。<a id="a-Bf"></a>初因强觉。<a id="a-Bg"></a>渐起了知。<a id="a-Bh"></a>见相才分。<a id="a-Bi"></a>心境顿现。<a id="a-Bj"></a>首楞严经云。<a id="a-Bk"></a>皆是觉。<a id="a-Bl"></a>明明了知性。<a id="a-Bm"></a>因了发相。<a id="a-Bn"></a>从妄见生。<a id="a-Bo"></a>山河大地。<a id="a-Bp"></a>诸有为相。<a id="a-Bq"></a>次第迁流。<a id="a-Br"></a>因此虚妄。<a id="a-Bs"></a>终而复始。<a id="a-Bt"></a>释曰。<a id="a-Bu"></a>此皆最初因迷一法界故。<a id="a-Bv"></a>不觉念起。<a id="a-Bw"></a>念起即是动相。<a id="a-Bx"></a>动相即是第一业识。<a id="a-By"></a>未分能所。<a id="a-Bz"></a>乃觉明之咎也。<a id="a-C0"></a>从此变作能缘。<a id="a-C1"></a>流成了相。<a id="a-C2"></a>即明了知性。<a id="a-C3"></a>为第二见分转识。<a id="a-C4"></a>后因见分而生相分。<a id="a-C5"></a>即因了发相。<a id="a-C6"></a>为第三相分。<a id="a-C7"></a>现识。<a id="a-C8"></a>能所才分。<a id="a-C9"></a>尽成虚妄。<a id="a-CA"></a>何者。<a id="a-CB"></a>见分生于翳眼。<a id="a-CC"></a>相分现于幻形。<a id="a-CD"></a>于是密对根尘。<a id="a-CE"></a>坚生情执。<a id="a-CF"></a>从此隔开真性。<a id="a-CG"></a>分出湛圆。<a id="a-CH"></a>于内执受知觉。<a id="a-CI"></a>作有识之身。<a id="a-CJ"></a>于外离执想澄。<a id="a-CK"></a>成无情之土。<a id="a-CL"></a>遂使镜中之形影。<a id="a-CM"></a>灭而又生。<a id="a-CN"></a>梦里之山河。<a id="a-CO"></a>终而复始。<a id="a-CP"></a>但以本源性海。<a id="a-CQ"></a>不从能所而生。<a id="a-CR"></a>湛尔圆明。<a id="a-CS"></a>照而常寂。<a id="a-CT"></a>只为众生违性不了。<a id="a-CU"></a>背本圆明。<a id="a-CV"></a>执有所明。<a id="a-CW"></a>成于妄见。<a id="a-CX"></a>因明立所观之境。<a id="a-CY"></a>因所起能观之心。<a id="a-CZ"></a>能所相生。<a id="a-Ca"></a>心境对待。<a id="a-Cb"></a>随缘失性。<a id="a-Cc"></a>莫反初原。<a id="a-Cd"></a>不觉不知。<a id="a-Ce"></a>以历尘劫。<a id="a-Cf"></a>所以经云。<a id="a-Cg"></a>觉非所明。<a id="a-Ch"></a>因明立所。<a id="a-Ci"></a>所既妄立。<a id="a-Cj"></a>生汝妄能。<a id="a-Ck"></a>无同异中。<a id="a-Cl"></a>炽然成异。<a id="a-Cm"></a>异彼所异。<a id="a-Cn"></a>因异立同。<a id="a-Co"></a>同异发明。<a id="a-Cp"></a>因此复立无同无异。<a id="a-Cq"></a>如是扰乱。<a id="a-Cr"></a>相待生劳。<a id="a-Cs"></a>劳久发尘。<a id="a-Ct"></a>自相浑浊。<a id="a-Cu"></a>由是引起尘劳烦恼。<a id="a-Cv"></a>起为世界。<a id="a-Cw"></a>静成虚空。<a id="a-Cx"></a>虚空为同。<a id="a-Cy"></a>世界为异。<a id="a-Cz"></a>彼无同异。<a id="a-D0"></a>真有为法。<a id="a-D1"></a>觉明空昧。<a id="a-D2"></a>相待成摇。<a id="a-D3"></a>故有风轮。<a id="a-D4"></a>执持世界。<a id="a-D5"></a>因空生摇。<a id="a-D6"></a>坚明立碍。<a id="a-D7"></a>彼金宝者。<a id="a-D8"></a>明觉立坚。<a id="a-D9"></a>故有金轮。<a id="a-DA"></a>保持国土。<a id="a-DB"></a>坚觉宝成。<a id="a-DC"></a>摇明风出。<a id="a-DD"></a>风金相摩。<a id="a-DE"></a>故有火光。<a id="a-DF"></a>为变化性。<a id="a-DG"></a>宝明生润。<a id="a-DH"></a>火光上蒸。<a id="a-DI"></a>故有水轮。<a id="a-DJ"></a>含十方界。<a id="a-DK"></a>火腾水降。<a id="a-DL"></a>交发立坚。<a id="a-DM"></a>湿为巨海。<a id="a-DN"></a>干为洲潬。<a id="a-DO"></a>以是义故。<a id="a-DP"></a>大海之中。<a id="a-DQ"></a>火光常起。<a id="a-DR"></a>彼洲潬中。<a id="a-DS"></a>江河常注。<a id="a-DT"></a>水势劣火。<a id="a-DU"></a>结为高山。<a id="a-DV"></a>是故山石。<a id="a-DW"></a>击则成炎。<a id="a-DX"></a>融则成水。<a id="a-DY"></a>土势劣水。<a id="a-DZ"></a>抽为草木。<a id="a-Da"></a>是故林薮。<a id="a-Db"></a>遇烧成土。<a id="a-Dc"></a>因绞成水。<a id="a-Dd"></a>交妄发生递相为种。<a id="a-De"></a>以是因缘。<a id="a-Df"></a>世界相续。<a id="a-Dg"></a>古释云。<a id="a-Dh"></a>觉明空昧。<a id="a-Di"></a>相待成摇者。<a id="a-Dj"></a>由初妄觉影明不了。<a id="a-Dk"></a>遂成空昧。<a id="a-Dl"></a>如障明生闇。<a id="a-Dm"></a>二相相形。<a id="a-Dn"></a>觉明即是动相。<a id="a-Do"></a>空昧即是静相。<a id="a-Dp"></a>一明一昧。<a id="a-Dq"></a>一动一静。<a id="a-Dr"></a>刹那相生。<a id="a-Ds"></a>如风激浪。<a id="a-Dt"></a>相待不息。<a id="a-Du"></a>于内初起。<a id="a-Dv"></a>即名为摇。<a id="a-Dw"></a>于外即成风轮世界。<a id="a-Dx"></a>空昧。<a id="a-Dy"></a>即是虚空。<a id="a-Dz"></a>既无形相。<a id="a-E0"></a>不名世界。<a id="a-E1"></a>因空生摇。<a id="a-E2"></a>坚明立碍者。<a id="a-E3"></a>地相也。<a id="a-E4"></a>因空异明。<a id="a-E5"></a>相待成摇。<a id="a-E6"></a>摇能坚明以成于碍。<a id="a-E7"></a>如胎遇风。<a id="a-E8"></a>即成坚碍。<a id="a-E9"></a>亦是执明生碍义。<a id="a-EA"></a>于内即是觉明坚执。<a id="a-EB"></a>于外即成金宝。<a id="a-EC"></a>故云彼金宝者。<a id="a-ED"></a>明觉立坚。<a id="a-EE"></a>故知宝性。<a id="a-EF"></a>因觉明有。<a id="a-EG"></a>是故众宝。<a id="a-EH"></a>皆有光明。<a id="a-EI"></a>小乘但知业感。<a id="a-EJ"></a>而不知是何因种。<a id="a-EK"></a>坚觉宝成。<a id="a-EL"></a>摇明风出。<a id="a-EM"></a>风金相摩。<a id="a-EN"></a>故有火光为变化性者。<a id="a-EO"></a>坚执觉性。<a id="a-EP"></a>即成于宝。<a id="a-EQ"></a>摇动所明。<a id="a-ER"></a>即出于风。<a id="a-ES"></a>动静不息。<a id="a-ET"></a>即是风金相摩。<a id="a-EU"></a>于外即成火光。<a id="a-EV"></a>能成熟万物。<a id="a-EW"></a>故言为变化性。<a id="a-EX"></a>宝明生润。<a id="a-EY"></a>火光上蒸。<a id="a-EZ"></a>故有水轮含十方界者。<a id="a-Ea"></a>宝明之体。<a id="a-Eb"></a>性有光润。<a id="a-Ec"></a>为火热蒸。<a id="a-Ed"></a>水便流出。<a id="a-Ee"></a>又觉明生爱。<a id="a-Ef"></a>爱即是润。<a id="a-Eg"></a>于内即是爱明。<a id="a-Eh"></a>于外即成宝润。<a id="a-Ei"></a>火性上蒸。<a id="a-Ej"></a>融爱成水。<a id="a-Ek"></a>一切业种。<a id="a-El"></a>非爱不生。<a id="a-Em"></a>一切世间。<a id="a-En"></a>非水不摄。<a id="a-Eo"></a>故四大性。<a id="a-Ep"></a>互相因藉。<a id="a-Eq"></a>体不相离。<a id="a-Er"></a>同一妄心所变起故。<a id="a-Es"></a>知虚空华。<a id="a-Et"></a>不离心故。<a id="a-Eu"></a>又妄性不恒。<a id="a-Ev"></a>前后变异。<a id="a-Ew"></a>所感外相。<a id="a-Ex"></a>优劣不同。<a id="a-Ey"></a>爱心多者。<a id="a-Ez"></a>即成巨海。<a id="a-F0"></a>执心多者。<a id="a-F1"></a>即成洲潬。<a id="a-F2"></a>风性生慢。<a id="a-F3"></a>火性生嗔。<a id="a-F4"></a>于色起爱潬中流水。<a id="a-F5"></a>违爱生嗔。<a id="a-F6"></a>海中火起。<a id="a-F7"></a>慢增爱劣。<a id="a-F8"></a>结为高山。<a id="a-F9"></a>爱增慢轻。<a id="a-FA"></a>抽为草木。<a id="a-FB"></a>嗔爱慢三互相滋蔓。<a id="a-FC"></a>异类成形。<a id="a-FD"></a>草木山川。<a id="a-FE"></a>千差万品。<a id="a-FF"></a>先从妄想。<a id="a-FG"></a>结成四大。<a id="a-FH"></a>从四大性。<a id="a-FI"></a>爱慢滋生。<a id="a-FJ"></a>离有情心。<a id="a-FK"></a>更无别体。<a id="a-FL"></a>故云交妄发生。<a id="a-FM"></a>递相为种。<a id="a-FN"></a>又云。<a id="a-FO"></a>富楼那而白佛言。<a id="a-FP"></a>世尊。<a id="a-FQ"></a>若复世间一切根尘。<a id="a-FR"></a>阴处界等。<a id="a-FS"></a>皆如来藏。<a id="a-FT"></a>清净本然。<a id="a-FU"></a>云何忽生山河大地。<a id="a-FV"></a>诸有为相。<a id="a-FW"></a>次第迁流。<a id="a-FX"></a>终而复始。<a id="a-FY"></a>又疑云。<a id="a-FZ"></a>若此妙觉。<a id="a-Fa"></a>本妙觉明。<a id="a-Fb"></a>与如来心。<a id="a-Fc"></a>不增不减。<a id="a-Fd"></a>无状。<a id="a-Fe"></a>忽生山河大地。<a id="a-Ff"></a>诸有为相。<a id="a-Fg"></a>如来今得妙空明觉。<a id="a-Fh"></a>山河大地。<a id="a-Fi"></a>有为习漏。<a id="a-Fj"></a>何当复生。<a id="a-Fk"></a>佛言。<a id="a-Fl"></a>富楼那。<a id="a-Fm"></a>如汝所言。<a id="a-Fn"></a>清净本然。<a id="a-Fo"></a>云何忽生山河大地。<a id="a-Fp"></a>汝常不闻如来宣说。<a id="a-Fq"></a>性觉妙明。<a id="a-Fr"></a>本觉明妙。<a id="a-Fs"></a>富楼那言。<a id="a-Ft"></a>唯然。<a id="a-Fu"></a>世尊。<a id="a-Fv"></a>我尝闻佛宣说斯义。<a id="a-Fw"></a>佛言。<a id="a-Fx"></a>汝称觉明。<a id="a-Fy"></a>为复性明称名为觉。<a id="a-Fz"></a>为觉不明称为明觉。<a id="a-G0"></a>富楼那言。<a id="a-G1"></a>若此不明名为觉者。<a id="a-G2"></a>则无所明。<a id="a-G3"></a>佛言。<a id="a-G4"></a>若无所明。<a id="a-G5"></a>则无明觉。<a id="a-G6"></a>有所非觉。<a id="a-G7"></a>无所非明。<a id="a-G8"></a>无明又非觉湛明性。<a id="a-G9"></a>性觉必明。<a id="a-GA"></a>妄为明觉。<a id="a-GB"></a>觉非所明。<a id="a-GC"></a>因明立所。<a id="a-GD"></a>所既妄立。<a id="a-GE"></a>生汝妄能。<a id="a-GF"></a>无同异中。<a id="a-GG"></a>炽然成异。<a id="a-GH"></a>异彼所异。<a id="a-GI"></a>因异立同。<a id="a-GJ"></a>同异发明。<a id="a-GK"></a>因此复立无同无异。<a id="a-GL"></a>如是扰乱。<a id="a-GM"></a>相待生劳。<a id="a-GN"></a>劳久发尘。<a id="a-GO"></a>自相浑浊。<a id="a-GP"></a>由是引起。<a id="a-GQ"></a>尘劳烦恼。<a id="a-GR"></a>起为世界。<a id="a-GS"></a>静成虚空。<a id="a-GT"></a>虚空为同。<a id="a-GU"></a>世界为异。<a id="a-GV"></a>彼无同异。<a id="a-GW"></a>真有为法。<a id="a-GX"></a>释曰。<a id="a-GY"></a>此二觉义。<a id="a-GZ"></a>幽旨难明。<a id="a-Ga"></a>若欲指陈。<a id="a-Gb"></a>须分皂白。<a id="a-Gc"></a>大约经论。<a id="a-Gd"></a>有二种觉。<a id="a-Ge"></a>一性觉。<a id="a-Gf"></a>二本觉。<a id="a-Gg"></a>又有二种般若。<a id="a-Gh"></a>一本觉般若。<a id="a-Gi"></a>二始觉般若。<a id="a-Gj"></a>又有二种心。<a id="a-Gk"></a>一自性清净心。<a id="a-Gl"></a>二离垢清净心。<a id="a-Gm"></a>又有二种真如。<a id="a-Gn"></a>一在缠真如。<a id="a-Go"></a>二出缠真如。<a id="a-Gp"></a>此四种。<a id="a-Gq"></a>名随义异。<a id="a-Gr"></a>体即常同。<a id="a-Gs"></a>今一切众生。<a id="a-Gt"></a>只具性觉。<a id="a-Gu"></a>清净本觉。<a id="a-Gv"></a>自性清净心。<a id="a-Gw"></a>在缠真如等。<a id="a-Gx"></a>于清净本然中。<a id="a-Gy"></a>妄忽生于山河大地。<a id="a-Gz"></a>以在缠未离障故。<a id="a-H0"></a>未得出缠真如等。<a id="a-H1"></a>若十方诸佛。<a id="a-H2"></a>二觉俱圆。<a id="a-H3"></a>已具出缠真如等。<a id="a-H4"></a>无有妄想尘劳。<a id="a-H5"></a>永合清净本然。<a id="a-H6"></a>则不更生山河大地。<a id="a-H7"></a>诸有为相等。<a id="a-H8"></a>如金出矿。<a id="a-H9"></a>终不染于尘泥。<a id="a-HA"></a>以木成灰。<a id="a-HB"></a>岂有再生枝叶。<a id="a-HC"></a>将此二觉。<a id="a-HD"></a>已豁疑情。<a id="a-HE"></a>性觉妙明者。<a id="a-HF"></a>是自性清净心。<a id="a-HG"></a>即如来藏性。<a id="a-HH"></a>在缠真如等。<a id="a-HI"></a>本性清净。<a id="a-HJ"></a>不为烦恼所染。<a id="a-HK"></a>名性觉。<a id="a-HL"></a>经云。<a id="a-HM"></a>佛告阿难。<a id="a-HN"></a>及诸大众。<a id="a-HO"></a>汝等当知。<a id="a-HP"></a>有漏世界。<a id="a-HQ"></a>十二类生。<a id="a-HR"></a>本觉妙明。<a id="a-HS"></a>觉圆心体。<a id="a-HT"></a>与十方佛。<a id="a-HU"></a>无二无别。<a id="a-HV"></a>由汝妄想。<a id="a-HW"></a>迷理为咎。<a id="a-HX"></a>痴爱发生。<a id="a-HY"></a>生发遍迷。<a id="a-HZ"></a>故有空性。<a id="a-Ha"></a>化迷不息。<a id="a-Hb"></a>有世界生。<a id="a-Hc"></a>则此十方微尘国土。<a id="a-Hd"></a>非无漏者。<a id="a-He"></a>皆是迷顽妄想安立。<a id="a-Hf"></a>当知虚空生汝心内。<a id="a-Hg"></a>犹如片云点太清里。<a id="a-Hh"></a>况诸世界在虚空耶。<a id="a-Hi"></a>汝等一人发真归元。<a id="a-Hj"></a>此十方虚空。<a id="a-Hk"></a>皆悉消殒。<a id="a-Hl"></a>云何空中所有国土。<a id="a-Hm"></a>而不振裂。<a id="a-Hn"></a>以此文证。<a id="a-Ho"></a>即知凡圣。<a id="a-Hp"></a>本同。<a id="a-Hq"></a>此妙明之觉。<a id="a-Hr"></a>本觉明妙者。<a id="a-Hs"></a>出缠真如等。<a id="a-Ht"></a>从无分别智。<a id="a-Hu"></a>觉尽无始妄念。<a id="a-Hv"></a>名究竟觉。<a id="a-Hw"></a>始觉即本觉。<a id="a-Hx"></a>悟本之觉。<a id="a-Hy"></a>得本觉名。<a id="a-Hz"></a>论云。<a id="a-I0"></a>于真如门。<a id="a-I1"></a>名为性觉。<a id="a-I2"></a>于生灭门。<a id="a-I3"></a>名为本觉。<a id="a-I4"></a>由迷此性觉。<a id="a-I5"></a>而有妄念。<a id="a-I6"></a>妄念若尽。<a id="a-I7"></a>而立本觉。<a id="a-I8"></a>以性觉不从能所而生。<a id="a-I9"></a>非假修证而起。<a id="a-IA"></a>本自妙而常明。<a id="a-IB"></a>故云性觉妙明。<a id="a-IC"></a>以始觉般若。<a id="a-ID"></a>明性觉之妙。<a id="a-IE"></a>故云本觉明妙。<a id="a-IF"></a>又真如之性。<a id="a-IG"></a>性自了故。<a id="a-IH"></a>则性觉妙明。<a id="a-II"></a>始觉之智。<a id="a-IJ"></a>了本性故。<a id="a-IK"></a>则本觉明妙。<a id="a-IL"></a>又摩诃衍论。<a id="a-IM"></a>有四种觉。<a id="a-IN"></a>一清净本觉。<a id="a-IO"></a>二染净本觉。<a id="a-IP"></a>三清净始觉。<a id="a-IQ"></a>四染净始觉。<a id="a-IR"></a>若论本始明昧之事。<a id="a-IS"></a>皆依染净之觉得名。<a id="a-IT"></a>若清净觉原。<a id="a-IU"></a>愚智俱绝。<a id="a-IV"></a>非迷悟之所得。<a id="a-IW"></a>岂文义之能诠。<a id="a-IX"></a>经中佛常说。<a id="a-IY"></a>真如为迷悟依。<a id="a-IZ"></a>故如万像依虚空。<a id="a-Ia"></a>虚空无所依。<a id="a-Ib"></a>所以满慈领言。<a id="a-Ic"></a>我常闻佛宣说斯义。<a id="a-Id"></a>此二觉义。<a id="a-Ie"></a>亦同起信论所立一心。<a id="a-If"></a>分真如生灭二门。<a id="a-Ig"></a>以本性清净是性觉义。<a id="a-Ih"></a>但以性中说觉。<a id="a-Ii"></a>如木中火性。<a id="a-Ij"></a>未具因缘。<a id="a-Ik"></a>有而无用。<a id="a-Il"></a>非是悟已而更起迷。<a id="a-Im"></a>悟时始立本觉之号。<a id="a-In"></a>悟本觉已。<a id="a-Io"></a>更不复迷。<a id="a-Ip"></a>诸佛重为凡夫。<a id="a-Iq"></a>无有是处。<a id="a-Ir"></a>佛问。<a id="a-Is"></a>汝称觉明。<a id="a-It"></a>为复觉性自明。<a id="a-Iu"></a>名为觉明。<a id="a-Iv"></a>为复觉体不明。<a id="a-Iw"></a>能觉于明。<a id="a-Ix"></a>富楼那意。<a id="a-Iy"></a>必有所明当情。<a id="a-Iz"></a>为其所觉。<a id="a-J0"></a>若无所觉之明。<a id="a-J1"></a>则无觉明之号。<a id="a-J2"></a>但可称觉。<a id="a-J3"></a>而无所明。<a id="a-J4"></a>故云则无所明。<a id="a-J5"></a>佛意。<a id="a-J6"></a>性觉体性自明。<a id="a-J7"></a>不因能觉所明。<a id="a-J8"></a>方称觉明。<a id="a-J9"></a>起信论云。<a id="a-JA"></a>真如自体。<a id="a-JB"></a>有大智慧光明义。<a id="a-JC"></a>遍照法界义等。<a id="a-JD"></a>只缘迷一法界。<a id="a-JE"></a>强分能所。<a id="a-JF"></a>故成于妄。<a id="a-JG"></a>若要因所明方称觉明者。<a id="a-JH"></a>此乃因他而立。<a id="a-JI"></a>非自性觉。<a id="a-JJ"></a>故云有所非觉。<a id="a-JK"></a>如缘尘分别而有妄心。<a id="a-JL"></a>离尘则无有体。<a id="a-JM"></a>不可将断灭之心。<a id="a-JN"></a>以为本来真觉故。<a id="a-JO"></a>若以无体之法为究竟者。<a id="a-JP"></a>故经云。<a id="a-JQ"></a>法身则同龟毛兔角。<a id="a-JR"></a>其谁修证无生法忍。<a id="a-JS"></a>又释。<a id="a-JT"></a>若以不明名为觉者。<a id="a-JU"></a>则无所明者。<a id="a-JV"></a>故知觉体本无明相。<a id="a-JW"></a>佛证真际。<a id="a-JX"></a>实不见明。<a id="a-JY"></a>若见于明。<a id="a-JZ"></a>即是所明。<a id="a-Ja"></a>既立所明。<a id="a-Jb"></a>便有能觉。<a id="a-Jc"></a>但除能所之明。<a id="a-Jd"></a>方称妙明。<a id="a-Je"></a>此妙之明。<a id="a-Jf"></a>是不明之明。<a id="a-Jg"></a>不同所明。<a id="a-Jh"></a>因明起照。<a id="a-Ji"></a>故般若无知论云。</p>
  <p id="aJj">难曰。<a id="a-Jk"></a>圣智之无。<a id="a-Jl"></a>惑智之无。<a id="a-Jm"></a>俱无生灭。<a id="a-Jn"></a>何以异之耶。</p>
  <p id="aJo">答曰。<a id="a-Jp"></a>圣智之无者。<a id="a-Jq"></a>无知。<a id="a-Jr"></a>惑智之无者。<a id="a-Js"></a>知无。<a id="a-Jt"></a>其无虽同。<a id="a-Ju"></a>所以无者异也。<a id="a-Jv"></a>何者。<a id="a-Jw"></a>夫圣心虚静。<a id="a-Jx"></a>无知可无。<a id="a-Jy"></a>可曰无知。<a id="a-Jz"></a>非谓知无。<a id="a-K0"></a>惑智有知。<a id="a-K1"></a>故有知可无。<a id="a-K2"></a>可谓知无。<a id="a-K3"></a>非曰。<a id="a-K4"></a>无知也。<a id="a-K5"></a>故云般若无知。<a id="a-K6"></a>无所不知。<a id="a-K7"></a>无知者。<a id="a-K8"></a>无能所之知。<a id="a-K9"></a>无不知者。<a id="a-KA"></a>真如自性。<a id="a-KB"></a>有遍照法界义。<a id="a-KC"></a>又圣人唯有无心之心。<a id="a-KD"></a>无见之见。<a id="a-KE"></a>非同凡夫有心有见。<a id="a-KF"></a>皆是分别能所相生。<a id="a-KG"></a>故涅槃经云。<a id="a-KH"></a>不可见。<a id="a-KI"></a>了了见。<a id="a-KJ"></a>华严经颂云。<a id="a-KK"></a>无见即是见。<a id="a-KL"></a>能见一切法。<a id="a-KM"></a>于法若有见。<a id="a-KN"></a>此则无所见。<a id="a-KO"></a>又云。<a id="a-KP"></a>菩萨悉见诸法。<a id="a-KQ"></a>而无所见。<a id="a-KR"></a>普知一切。<a id="a-KS"></a>而无所知。<a id="a-KT"></a>则般若无知。<a id="a-KU"></a>无所不知矣。<a id="a-KV"></a>但不落有无之知。<a id="a-KW"></a>能所之见。<a id="a-KX"></a>非是都无知见矣。<a id="a-KY"></a>诸佛皆具五眼三智。<a id="a-KZ"></a>四辩六通。<a id="a-Ka"></a>三谛理圆。<a id="a-Kb"></a>一心具足。<a id="a-Kc"></a>若不见空与不空。<a id="a-Kd"></a>非空非不空。<a id="a-Ke"></a>方与实相相应耳。<a id="a-Kf"></a>故楞伽经云。<a id="a-Kg"></a>一一相相应。<a id="a-Kh"></a>远离诸见过者。<a id="a-Ki"></a>若于诸相。<a id="a-Kj"></a>常与实相相应。<a id="a-Kk"></a>自然远离诸过。<a id="a-Kl"></a>会第一义。<a id="a-Km"></a>清净真心。<a id="a-Kn"></a>朗然明彻。<a id="a-Ko"></a>而无念着。<a id="a-Kp"></a>即事即如。<a id="a-Kq"></a>唯心直进。<a id="a-Kr"></a>即诸佛所知。<a id="a-Ks"></a>唯实相矣。<a id="a-Kt"></a>离此立见。<a id="a-Ku"></a>皆成诸过。<a id="a-Kv"></a>无所非明者。<a id="a-Kw"></a>若能觉之体。<a id="a-Kx"></a>要因所明者。<a id="a-Ky"></a>若无所觉之明。<a id="a-Kz"></a>则能觉之体。<a id="a-L0"></a>便非是明。<a id="a-L1"></a>故云无所非明。<a id="a-L2"></a>故知觉之与明。<a id="a-L3"></a>互相假立。<a id="a-L4"></a>本无自体。<a id="a-L5"></a>岂成自性圆明之觉。<a id="a-L6"></a>无明又非觉湛明性者。<a id="a-L7"></a>显妄觉体。<a id="a-L8"></a>无湛明之用。<a id="a-L9"></a>若言但觉于明。<a id="a-LA"></a>何须觉体自明者。<a id="a-LB"></a>则自性非明。<a id="a-LC"></a>便无觉湛之用。<a id="a-LD"></a>故云无明又非觉湛明性。<a id="a-LE"></a>性觉必明。<a id="a-LF"></a>妄为明觉者。<a id="a-LG"></a>释妄觉托真之相也。<a id="a-LH"></a>何以得知。<a id="a-LI"></a>妄觉初起有觉明。<a id="a-LJ"></a>只缘性觉必有真明。<a id="a-LK"></a>所以妄觉托此性明。<a id="a-LL"></a>而起影明之觉。<a id="a-LM"></a>执影像之明。<a id="a-LN"></a>起攀缘之觉。<a id="a-LO"></a>迷真认影。<a id="a-LP"></a>见相二分。<a id="a-LQ"></a>自此而生觉明之号。<a id="a-LR"></a>觉非所明。<a id="a-LS"></a>因明立所者。<a id="a-LT"></a>夫一真之觉。<a id="a-LU"></a>体性虽明。<a id="a-LV"></a>不分能所。<a id="a-LW"></a>故觉非所明。<a id="a-LX"></a>由影明起觉。<a id="a-LY"></a>能所斯分。<a id="a-LZ"></a>故云因明立所。<a id="a-La"></a>所既妄立。<a id="a-Lb"></a>生汝妄能。<a id="a-Lc"></a>无同异中。<a id="a-Ld"></a>炽然成异者。<a id="a-Le"></a>此则元因觉明。<a id="a-Lf"></a>起照生所。<a id="a-Lg"></a>所立。<a id="a-Lh"></a>照性遂亡。<a id="a-Li"></a>则是识精元明。<a id="a-Lj"></a>能生诸缘。<a id="a-Lk"></a>缘所遗者。<a id="a-Ll"></a>乃是但随能缘之相。<a id="a-Lm"></a>覆真唯识性。<a id="a-Ln"></a>一向能所相生。<a id="a-Lo"></a>如风动水。<a id="a-Lp"></a>波浪相续。<a id="a-Lq"></a>澄湛之性。<a id="a-Lr"></a>隐而不现。<a id="a-Ls"></a>从此迷妄。<a id="a-Lt"></a>生虚空之性。<a id="a-Lu"></a>复因虚空。<a id="a-Lv"></a>成立世界之形。<a id="a-Lw"></a>于真空一心。<a id="a-Lx"></a>毕竟无同异中。<a id="a-Ly"></a>炽然建立。<a id="a-Lz"></a>成诸法究竟之异。<a id="a-M0"></a>皆因情想扰乱。<a id="a-M1"></a>劳发世间之尘。<a id="a-M2"></a>迷妄昏沉引起虚空之界。<a id="a-M3"></a>分世界差别为异。<a id="a-M4"></a>立虚空清净为同。<a id="a-M5"></a>于分别识中。<a id="a-M6"></a>又立无同无异。<a id="a-M7"></a>皆是有为之法。<a id="a-M8"></a>尽成生灭之缘。<a id="a-M9"></a>未洞本原。<a id="a-MA"></a>终为戏论。</p>
 </body>
</html>