<!doctype html>
<html id="z3IBXAt1eL" data-ver="1657">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第三十二</h1>
  <p id="a2">夫华严经是圆满教。<a id="a-3"></a>所明一法才起。<a id="a-4"></a>皆有眷属随生。<a id="a-5"></a>今此何故。<a id="a-6"></a>唯论绝待。</p>
  <p id="a7">答。<a id="a-8"></a>所言眷属者。<a id="a-9"></a>皆是理内眷属。<a id="a-A"></a>众生如。<a id="a-B"></a>佛如。<a id="a-C"></a>一如无二如。<a id="a-D"></a>理性相关。<a id="a-E"></a>故称如来。<a id="a-F"></a>为世间之父。<a id="a-G"></a>一切众生。<a id="a-H"></a>为诸佛之子。<a id="a-I"></a>若法门眷属者。<a id="a-J"></a>约自证法。<a id="a-K"></a>则禅定为父。<a id="a-L"></a>般若为母。<a id="a-M"></a>而生真净法身。<a id="a-N"></a>若化他法。<a id="a-O"></a>则方便为父。<a id="a-P"></a>慈悲为母。<a id="a-Q"></a>而生应化佛身。<a id="a-R"></a>从般若真性。<a id="a-S"></a>起同体大悲。<a id="a-T"></a>所有万行庄严。<a id="a-U"></a>皆是性起功德。<a id="a-V"></a>必无心外法而为主伴。<a id="a-W"></a>如般若经云。<a id="a-X"></a>欲为佛亲侍者。<a id="a-Y"></a>及内眷属等。<a id="a-Z"></a>应学般若。<a id="a-a"></a>般若即心灵之性故。<a id="a-b"></a>是以诸佛菩萨。<a id="a-c"></a>凡有施为。<a id="a-d"></a>皆是内秘外现。<a id="a-e"></a>不舍道法。<a id="a-f"></a>现凡夫事。<a id="a-g"></a>如华严入法界品云。<a id="a-h"></a>复次善男子。<a id="a-i"></a>菩萨以般若波罗蜜为母。<a id="a-j"></a>方便善巧为父。<a id="a-k"></a>檀那波罗蜜为乳母。<a id="a-l"></a>尸罗波罗蜜为养母。<a id="a-m"></a>忍辱波罗蜜为庄严具。<a id="a-n"></a>精进波罗蜜为养育者。<a id="a-o"></a>禅那波罗蜜为浣濯人。<a id="a-p"></a>善知识为教授师。<a id="a-q"></a>一切菩提分为伴侣。<a id="a-r"></a>一切善法为亲属。<a id="a-s"></a>一切菩萨为兄弟。<a id="a-t"></a>菩提心为家。<a id="a-u"></a>如理修行为家法。<a id="a-v"></a>诸地善法为家处。<a id="a-w"></a>得诸忍法为家族。<a id="a-x"></a>大愿现前为家教。<a id="a-y"></a>以清净智满足诸行为顺家法。<a id="a-z"></a>劝发勤修不断大乘为绍家业。<a id="a-10"></a>法水灌顶一生所系菩萨为王太子。<a id="a-11"></a>成就广大真实菩提为净家族。<a id="a-12"></a>鸯崛魔罗经云。<a id="a-13"></a>佛言。<a id="a-14"></a>一切众生有如来藏。<a id="a-15"></a>一切男子皆为兄弟。<a id="a-16"></a>一切女人皆为姊妹。<a id="a-17"></a>乃至女有佛藏。<a id="a-18"></a>男亦如是。<a id="a-19"></a>云何一性而自染着。<a id="a-1A"></a>以一性故。<a id="a-1B"></a>是故如来净修梵行。<a id="a-1C"></a>住于自地。<a id="a-1D"></a>不退转地。<a id="a-1E"></a>得如来地。<a id="a-1F"></a>维摩经偈云。<a id="a-1G"></a>智度菩萨母。<a id="a-1H"></a>方便以为父。<a id="a-1I"></a>一切众导师。<a id="a-1J"></a>无不由是生。<a id="a-1K"></a>法喜以为妻。<a id="a-1L"></a>慈悲心为女。<a id="a-1M"></a>善心诚实男。<a id="a-1N"></a>毕竟空寂舍。<a id="a-1O"></a>弟子众尘劳。<a id="a-1P"></a>随意之所转。<a id="a-1Q"></a>道品善知识。<a id="a-1R"></a>由是成正觉。<a id="a-1S"></a>诸度法等侣。<a id="a-1T"></a>四摄众妓女。<a id="a-1U"></a>歌咏诵法言。<a id="a-1V"></a>以此为音乐。<a id="a-1W"></a>总持之园苑。<a id="a-1X"></a>无漏法林树。<a id="a-1Y"></a>觉意净妙华。<a id="a-1Z"></a>解脱智慧果。<a id="a-1a"></a>八解之浴池。<a id="a-1b"></a>定水湛然满。<a id="a-1c"></a>布以七净华。<a id="a-1d"></a>浴此无垢人。<a id="a-1e"></a>象马五通驰。<a id="a-1f"></a>大乘以为车。<a id="a-1g"></a>调御以一心。<a id="a-1h"></a>游于八正路。<a id="a-1i"></a>相具以严容。<a id="a-1j"></a>众好饰其姿。<a id="a-1k"></a>惭愧之上服。<a id="a-1l"></a>深心为华鬘。<a id="a-1m"></a>富有七财宝。<a id="a-1n"></a>教授以滋息。<a id="a-1o"></a>如所说修行。<a id="a-1p"></a>回向为大利。<a id="a-1q"></a>四禅为床座。<a id="a-1r"></a>从于净命生。<a id="a-1s"></a>多闻增智慧。<a id="a-1t"></a>以为自觉音。<a id="a-1u"></a>甘露法之食。<a id="a-1v"></a>解脱味为浆。<a id="a-1w"></a>净心以澡浴。<a id="a-1x"></a>戒品为涂香。<a id="a-1y"></a>摧灭烦恼贼。<a id="a-1z"></a>勇健无能踰。<a id="a-20"></a>降伏四种魔。<a id="a-21"></a>胜幡建道场。<a id="a-22"></a>崇福疏云。<a id="a-23"></a>实德内资。<a id="a-24"></a>长养如母。<a id="a-25"></a>方便外摄。<a id="a-26"></a>度生称父。<a id="a-27"></a>内证深法。<a id="a-28"></a>悦已智心。<a id="a-29"></a>喜乐盈怀。<a id="a-2A"></a>故名为妻。<a id="a-2B"></a>肇师云。<a id="a-2C"></a>慈悲之心。<a id="a-2D"></a>虚而外适。<a id="a-2E"></a>其性柔弱。<a id="a-2F"></a>随物不违。<a id="a-2G"></a>故如女也。<a id="a-2H"></a>善心力大。<a id="a-2I"></a>灭恶尽原。<a id="a-2J"></a>真证相应。<a id="a-2K"></a>故名为男。<a id="a-2L"></a>所证二空之理为其舍宅。<a id="a-2M"></a>外障六尘风雨。<a id="a-2N"></a>内去三毒之虫。<a id="a-2O"></a>又有非真要。<a id="a-2P"></a>时复暂游。<a id="a-2Q"></a>空为理宗。<a id="a-2R"></a>以为常宅。<a id="a-2S"></a>故云毕竟空寂舍。<a id="a-2T"></a>能转尘劳众生。<a id="a-2U"></a>以成佛法。<a id="a-2V"></a>昔无明郎主。<a id="a-2W"></a>恩爱魔王。<a id="a-2X"></a>今化令随道。<a id="a-2Y"></a>名为弟子。<a id="a-2Z"></a>故云弟子众尘劳。<a id="a-2a"></a>随意之所转。<a id="a-2b"></a>乃至三十七品之知识。<a id="a-2c"></a>六度万行之法侣。<a id="a-2d"></a>为真实道畔。<a id="a-2e"></a>助成菩提。<a id="a-2f"></a>四摄广被。<a id="a-2g"></a>令人喜悦。<a id="a-2h"></a>如妓女。<a id="a-2i"></a>赞诵法言。<a id="a-2j"></a>令人爱味。<a id="a-2k"></a>如音乐。<a id="a-2l"></a>以总持为苑。<a id="a-2m"></a>能摄诸法。<a id="a-2n"></a>以无漏为林。<a id="a-2o"></a>能除热恼。<a id="a-2p"></a>以七觉净妙之华。<a id="a-2q"></a>成八解智慧之果。<a id="a-2r"></a>湛然定水恒开觉华。<a id="a-2s"></a>用一乘为车。<a id="a-2t"></a>五通为马。<a id="a-2u"></a>御之以一心。<a id="a-2v"></a>游行八正道。<a id="a-2w"></a>乃至妙相严容。<a id="a-2x"></a>众好饰体。<a id="a-2y"></a>惭愧为服。<a id="a-2z"></a>深心为鬘。<a id="a-30"></a>具七圣之财。<a id="a-31"></a>踞四禅之座。<a id="a-32"></a>入多闻宝藏。<a id="a-33"></a>从净命而生。<a id="a-34"></a>饮解脱一味之浆。<a id="a-35"></a>得甘露究竟之食。<a id="a-36"></a>破八万烦恼。<a id="a-37"></a>成五分法身。<a id="a-38"></a>降四种魔军。<a id="a-39"></a>圆三菩提道。<a id="a-3A"></a>若主若伴。<a id="a-3B"></a>若因若缘。<a id="a-3C"></a>皆是宗镜卷舒。<a id="a-3D"></a>心之体用。<a id="a-3E"></a>未曾一法建立。<a id="a-3F"></a>从外而生。</p>
  <p id="a3G">天台净名疏问。<a id="a-3H"></a>那忽处处对法门。<a id="a-3I"></a>约观心作如此等说。<a id="a-3J"></a>佛意必如此也。</p>
  <p id="a3K">答曰。<a id="a-3L"></a>若言经中无对法门解释义者。<a id="a-3M"></a>此经佛道品。<a id="a-3N"></a>普现色身菩萨。<a id="a-3O"></a>问维摩诘言。<a id="a-3P"></a>居士父母妻子亲戚眷属等。<a id="a-3Q"></a>悉为是谁。<a id="a-3R"></a>大士偈答言。<a id="a-3S"></a>智度菩萨母等。<a id="a-3T"></a>净名既是在家菩萨。<a id="a-3U"></a>何容无有父母妻子家宅。<a id="a-3V"></a>而不依事答。<a id="a-3W"></a>悉约内行法门答者。<a id="a-3X"></a>当知诸佛菩萨。<a id="a-3Y"></a>不起道法。<a id="a-3Z"></a>现凡夫事。<a id="a-3a"></a>虽现凡事。<a id="a-3b"></a>皆内表道法也。<a id="a-3c"></a>如佛般涅槃处在双树。<a id="a-3d"></a>四枯四荣。<a id="a-3e"></a>岂可直作树木之解。<a id="a-3f"></a>且如来诚说。<a id="a-3g"></a>皆表半满枯荣。<a id="a-3h"></a>今在毗耶庵罗树园。<a id="a-3i"></a>欲说不思议解脱法门。<a id="a-3j"></a>不舍道法。<a id="a-3k"></a>现迹同凡。<a id="a-3l"></a>住毗耶离。<a id="a-3m"></a>岂不表极地所住法门也。<a id="a-3n"></a>华严经明十城十园。<a id="a-3o"></a>岂止是世间城园也。<a id="a-3p"></a>此经下文菩萨行品云。<a id="a-3q"></a>诸佛威仪。<a id="a-3r"></a>有所进止。<a id="a-3s"></a>无非佛事。<a id="a-3t"></a>何得俱作事解。<a id="a-3u"></a>都不寻思诸佛菩萨不思议教。<a id="a-3v"></a>善权秘密表发之事。<a id="a-3w"></a>又法华经云。<a id="a-3x"></a>欲说是经。<a id="a-3y"></a>应入如来室。<a id="a-3z"></a>着如来衣。<a id="a-40"></a>坐如来座。<a id="a-41"></a>如来室者。<a id="a-42"></a>乃是大慈悲心。<a id="a-43"></a>如来衣者。<a id="a-44"></a>即是柔和忍辱。<a id="a-45"></a>如来座者。<a id="a-46"></a>即是一切法空。</p>
  <p id="a47">问曰。<a id="a-48"></a>华严顿教大乘。<a id="a-49"></a>可得约行明诸法门。<a id="a-4A"></a>此方等经。<a id="a-4B"></a>及小乘教。<a id="a-4C"></a>何得亦约观行明义。</p>
  <p id="a4D">答曰。<a id="a-4E"></a>此经既云。<a id="a-4F"></a>诸佛解脱。<a id="a-4G"></a>当于众生心行中求。<a id="a-4H"></a>若不约观行。<a id="a-4I"></a>岂称斯文。<a id="a-4J"></a>若不以毗耶离庵罗树园对诸法门。<a id="a-4K"></a>则不得约观心解释。<a id="a-4L"></a>何得于众生心行中求诸佛解脱。<a id="a-4M"></a>若不于心行求解脱者。<a id="a-4N"></a>云何得住不思议解脱。<a id="a-4O"></a>若不住不思议解脱。<a id="a-4P"></a>云何于一毛孔见诸佛土变现自在。<a id="a-4Q"></a>如不思议品所明也。<a id="a-4R"></a>复云何得如法华经。<a id="a-4S"></a>明。<a id="a-4T"></a>身根清净。<a id="a-4U"></a>一切十方国土皆于身中现。<a id="a-4V"></a>又岂得如华严经颂。<a id="a-4W"></a>说。<a id="a-4X"></a>无量诸世界。<a id="a-4Y"></a>悉从心缘起。<a id="a-4Z"></a>无量诸佛国。<a id="a-4a"></a>皆于毛孔现也。<a id="a-4b"></a>如前问言。<a id="a-4c"></a>小乘不得约观心解释者。<a id="a-4d"></a>何故声闻经中。<a id="a-4e"></a>佛为牧牛人说十一法。<a id="a-4f"></a>皆一一内合比丘观心。<a id="a-4g"></a>如是等例。<a id="a-4h"></a>岂非方等及三藏经。<a id="a-4i"></a>对诸法门观心明义也。<a id="a-4j"></a>故知了义教。<a id="a-4k"></a>不了义教。<a id="a-4l"></a>皆是了义。<a id="a-4m"></a>以唯一心故。<a id="a-4n"></a>所以云。<a id="a-4o"></a>圆机对教。<a id="a-4p"></a>无教不圆。<a id="a-4q"></a>理心涉事。<a id="a-4r"></a>无事非理。<a id="a-4s"></a>又云。<a id="a-4t"></a>根羸则法劣。<a id="a-4u"></a>器广则道圆故。</p>
  <p id="a4v">问。<a id="a-4w"></a>此宗玄奥。<a id="a-4x"></a>性自天真。<a id="a-4y"></a>非生因之所生。<a id="a-4z"></a>唯了因之所了。<a id="a-50"></a>云何广述。<a id="a-51"></a>诸有。<a id="a-52"></a>差别行门。</p>
  <p id="a53">答。<a id="a-54"></a>夫妙达殊伦。<a id="a-55"></a>则法法齐旨。<a id="a-56"></a>巧通异道。<a id="a-57"></a>乃物物咸如。<a id="a-58"></a>夫言了因者。<a id="a-59"></a>乃是于真心中性德显了。<a id="a-5A"></a>故名了因。<a id="a-5B"></a>生因者。<a id="a-5C"></a>亦是信心中能生六度万行。<a id="a-5D"></a>故名生因。<a id="a-5E"></a>生了俱心。<a id="a-5F"></a>理行非外。<a id="a-5G"></a>若不了此。<a id="a-5H"></a>取舍万端。<a id="a-5I"></a>才入斯宗。<a id="a-5J"></a>自无高下。<a id="a-5K"></a>夫三界之有。<a id="a-5L"></a>是菩提之用。<a id="a-5M"></a>本末相遍。<a id="a-5N"></a>空有融通。<a id="a-5O"></a>岂同豁尔之无。<a id="a-5P"></a>块然之有。<a id="a-5Q"></a>如大智度论云。<a id="a-5R"></a>空有二种。<a id="a-5S"></a>一者善空。<a id="a-5T"></a>炽然修一切行。<a id="a-5U"></a>而了性空。<a id="a-5V"></a>二者恶空。<a id="a-5W"></a>恣行恶法。<a id="a-5X"></a>而欲拨令空。<a id="a-5Y"></a>今论不可得空。<a id="a-5Z"></a>此空不离诸法。<a id="a-5a"></a>诸法不离此空。<a id="a-5b"></a>当知一切法趣空。<a id="a-5c"></a>如瓶处空。<a id="a-5d"></a>十方界空不异瓶空。<a id="a-5e"></a>故十方空皆趣瓶空。<a id="a-5f"></a>华严论云。<a id="a-5g"></a>若也但修空。<a id="a-5h"></a>无想法身。<a id="a-5i"></a>即于智不能起用。<a id="a-5j"></a>若但一向生想。<a id="a-5k"></a>不见无相法身。<a id="a-5l"></a>即纯是有为。<a id="a-5m"></a>又云。<a id="a-5n"></a>如是大悲。<a id="a-5o"></a>如是智慧。<a id="a-5p"></a>如是万行。<a id="a-5q"></a>皆为长养初发心住。<a id="a-5r"></a>初生佛家之智慧大悲。<a id="a-5s"></a>令惯习自在故。<a id="a-5t"></a>时亦不改。<a id="a-5u"></a>法亦不异。<a id="a-5v"></a>智亦不迁。<a id="a-5w"></a>犹如竹苇依旧而成。<a id="a-5x"></a>初生与终。<a id="a-5y"></a>无有粗细。<a id="a-5z"></a>亦如小儿初生而后长为大。<a id="a-60"></a>无异大也。<a id="a-61"></a>是知差别行门。<a id="a-62"></a>皆入毕竟空中。<a id="a-63"></a>无有分别。</p>
  <p id="a64">如龙树菩萨问曰。<a id="a-65"></a>若菩萨知佛是福田。<a id="a-66"></a>众生非福田。<a id="a-67"></a>是非菩萨法。<a id="a-68"></a>菩萨以何力故。<a id="a-69"></a>能令佛与畜生等。</p>
  <p id="a6A">答曰。<a id="a-6B"></a>菩萨以般若波罗蜜力故。<a id="a-6C"></a>一切法中修毕竟空心。<a id="a-6D"></a>是故于一切法无分别。<a id="a-6E"></a>如畜生。<a id="a-6F"></a>五阴、<a id="a-6G"></a>十二入、<a id="a-6H"></a>十八界。<a id="a-6I"></a>和合生。<a id="a-6J"></a>名为畜生。<a id="a-6K"></a>佛亦如是。<a id="a-6L"></a>从诸善法和合。<a id="a-6M"></a>假名为佛。<a id="a-6N"></a>若人怜愍众生。<a id="a-6O"></a>得无量福德。<a id="a-6P"></a>于佛着心起诸恶因缘。<a id="a-6Q"></a>得无量罪。<a id="a-6R"></a>是故知一切法毕竟空。<a id="a-6S"></a>故不轻畜生。<a id="a-6T"></a>不着心贵佛。<a id="a-6U"></a>复次诸法实相。<a id="a-6V"></a>是一切法无相。<a id="a-6W"></a>是无相中。<a id="a-6X"></a>不分别是佛是畜生。<a id="a-6Y"></a>若分别即是取相。<a id="a-6Z"></a>是故等观。<a id="a-6a"></a>故经偈云。<a id="a-6b"></a>一切诸法中。<a id="a-6c"></a>皆以等观入。<a id="a-6d"></a>大法炬经云。<a id="a-6e"></a>涅槃义者。<a id="a-6f"></a>本来自有。<a id="a-6g"></a>非人所为。<a id="a-6h"></a>故名涅槃。<a id="a-6i"></a>又真涅槃者。<a id="a-6j"></a>所谓一切世间。<a id="a-6k"></a>乃至若有若无。<a id="a-6l"></a>如是一切悉名涅槃。<a id="a-6m"></a>若取相分别。<a id="a-6n"></a>则非涅槃。<a id="a-6o"></a>是以若见一法异。<a id="a-6p"></a>则失唯心第一义门。<a id="a-6q"></a>便成魔事。<a id="a-6r"></a>故大集经云。<a id="a-6s"></a>于众生生异想。<a id="a-6t"></a>是为魔业。<a id="a-6u"></a>厌有为功德。<a id="a-6v"></a>是为魔业。<a id="a-6w"></a>故天台净名疏云。<a id="a-6x"></a>住此观心。<a id="a-6y"></a>不见悭相施相。<a id="a-6z"></a>而能慈悲利益众生。<a id="a-70"></a>所有财物。<a id="a-71"></a>拯济贫乏。<a id="a-72"></a>兴诸福业。<a id="a-73"></a>供养三尊。<a id="a-74"></a>修故造新。<a id="a-75"></a>随喜奖善。<a id="a-76"></a>若是长者。<a id="a-77"></a>一村行施。<a id="a-78"></a>因施说法。<a id="a-79"></a>是则一村贫民。<a id="a-7A"></a>四众受施之徒。<a id="a-7B"></a>感恩慕德。<a id="a-7C"></a>非但归心受化。<a id="a-7D"></a>悭吝之心。<a id="a-7E"></a>渐渐微薄。<a id="a-7F"></a>亦复学是施主舍财修福也。<a id="a-7G"></a>若在一县。<a id="a-7H"></a>令长官司。<a id="a-7I"></a>住正观心。<a id="a-7J"></a>所有资财。<a id="a-7K"></a>能如是财施法施者。<a id="a-7L"></a>则一县贫民。<a id="a-7M"></a>四众受施之徒。<a id="a-7N"></a>皆亦归心受化。<a id="a-7O"></a>悭心自然休息。<a id="a-7P"></a>舍财修福。<a id="a-7Q"></a>利益兴显。<a id="a-7R"></a>乃至一管一国。<a id="a-7S"></a>人主官僚。<a id="a-7T"></a>天王帝主。<a id="a-7U"></a>住正观心。<a id="a-7V"></a>不见悭施。<a id="a-7W"></a>所有资财。<a id="a-7X"></a>慈爱贫民。<a id="a-7Y"></a>恩惠分施。<a id="a-7Z"></a>因为善巧。<a id="a-7a"></a>说四教法。<a id="a-7b"></a>州管国内。<a id="a-7c"></a>所有贫民四众。<a id="a-7d"></a>荷恩慕德。<a id="a-7e"></a>敬仰。<a id="a-7f"></a>归心。<a id="a-7g"></a>承事亲近受道。<a id="a-7h"></a>因是悭心渐薄。<a id="a-7i"></a>皆能惠施。<a id="a-7j"></a>修诸福业。<a id="a-7k"></a>转相教化。<a id="a-7l"></a>行恩布德。<a id="a-7m"></a>正道居怀。<a id="a-7n"></a>是则诸州诸管。<a id="a-7o"></a>举国人民。<a id="a-7p"></a>有善有恶。<a id="a-7q"></a>有智有道。<a id="a-7r"></a>譬如一灯然百千灯。<a id="a-7s"></a>本灯湛然。<a id="a-7t"></a>余灯遍满。<a id="a-7u"></a>冥者皆明。<a id="a-7v"></a>明终不绝。<a id="a-7w"></a>是为四众长者。<a id="a-7x"></a>官司国主。<a id="a-7y"></a>住檀波罗蜜无尽灯法门。<a id="a-7z"></a>摄一切众生也。<a id="a-80"></a>是诸所摄众生。<a id="a-81"></a>未来在家出家。<a id="a-82"></a>还为眷属。<a id="a-83"></a>或为亲戚。<a id="a-84"></a>或为臣民。<a id="a-85"></a>或为弟子。<a id="a-86"></a>同生净上。<a id="a-87"></a>依报巍巍。<a id="a-88"></a>七珍无量。<a id="a-89"></a>值佛闻经。<a id="a-8A"></a>道心开发。<a id="a-8B"></a>是诸施主。<a id="a-8C"></a>若得无生法忍。<a id="a-8D"></a>住不思议解脱。<a id="a-8E"></a>昔布施所摄众生。<a id="a-8F"></a>得道时至。<a id="a-8G"></a>是诸施主。<a id="a-8H"></a>即于有因缘之国。<a id="a-8I"></a>示成正觉。<a id="a-8J"></a>昔布施所摄众生。<a id="a-8K"></a>皆来其国。<a id="a-8L"></a>一切能舍。<a id="a-8M"></a>修三乘道。<a id="a-8N"></a>若闻法华开佛知见之说。<a id="a-8O"></a>即同入大乘。<a id="a-8P"></a>乘此宝乘。<a id="a-8Q"></a>游于四方。<a id="a-8R"></a>嬉戏快乐。<a id="a-8S"></a>此即净名大士。<a id="a-8T"></a>何处更往毗耶离。<a id="a-8U"></a>别觅维摩诘耶。<a id="a-8V"></a>故知若能了此真如一心无尽之理。<a id="a-8W"></a>则一切六度四摄万行。<a id="a-8X"></a>皆无有尽。<a id="a-8Y"></a>转示他心。<a id="a-8Z"></a>亦同无尽。<a id="a-8a"></a>乃至重重涉入。<a id="a-8b"></a>递出无穷。<a id="a-8c"></a>如无尽灯。<a id="a-8d"></a>布影分光。<a id="a-8e"></a>遍周法界。<a id="a-8f"></a>非唯净名。<a id="a-8g"></a>是我。<a id="a-8h"></a>实乃千圣同俦。<a id="a-8i"></a>纯行救度之心。<a id="a-8j"></a>则观音出现。<a id="a-8k"></a>常运大慈之意。<a id="a-8l"></a>则弥勒下生。<a id="a-8m"></a>乃触途皆证法门。<a id="a-8n"></a>寓目尽成愿海。<a id="a-8o"></a>高低岳渎。<a id="a-8p"></a>共转根本法轮。<a id="a-8q"></a>大小鳞毛。<a id="a-8r"></a>普现色身三昧。<a id="a-8s"></a>是以从体起用。<a id="a-8t"></a>用自遍周。<a id="a-8u"></a>以性成行。<a id="a-8v"></a>行无边际。<a id="a-8w"></a>如还原观。<a id="a-8x"></a>从自性之体。<a id="a-8y"></a>分其二用。<a id="a-8z"></a>一海印森罗常住用。<a id="a-90"></a>谓真如本觉也。<a id="a-91"></a>妄尽心澄。<a id="a-92"></a>万像齐现。<a id="a-93"></a>犹如大海。<a id="a-94"></a>因风起浪。<a id="a-95"></a>若风止浪息。<a id="a-96"></a>海水澄清。<a id="a-97"></a>无像不现。<a id="a-98"></a>二法界圆明自在用。<a id="a-99"></a>即华严三昧也。<a id="a-9A"></a>谓广修万行。<a id="a-9B"></a>称理成德。<a id="a-9C"></a>普周法界而证菩提。<a id="a-9D"></a>何故分其二用。<a id="a-9E"></a>前海印用。<a id="a-9F"></a>是本用。<a id="a-9G"></a>亦名理行。<a id="a-9H"></a>亦名性德。<a id="a-9I"></a>后华严用。<a id="a-9J"></a>是修成。<a id="a-9K"></a>亦名事行。<a id="a-9L"></a>亦名修德。<a id="a-9M"></a>此二相假成其大用。<a id="a-9N"></a>谓因修显性。<a id="a-9O"></a>以性成修。<a id="a-9P"></a>若无性。<a id="a-9Q"></a>修亦不成。<a id="a-9R"></a>若无修。<a id="a-9S"></a>性亦不显。<a id="a-9T"></a>是以离性无修。<a id="a-9U"></a>离修无性。<a id="a-9V"></a>故云万法显必同时。<a id="a-9W"></a>一际理无前后。<a id="a-9X"></a>斯则二而不二。<a id="a-9Y"></a>又不二而二。<a id="a-9Z"></a>何者。<a id="a-9a"></a>以海印用本具是所现。<a id="a-9b"></a>谓真如自性。<a id="a-9c"></a>有遍照法界义故。<a id="a-9d"></a>华严用是能现。<a id="a-9e"></a>以修成契理。<a id="a-9f"></a>能成万行故。<a id="a-9g"></a>能所有异。<a id="a-9h"></a>本末似分。<a id="a-9i"></a>则非一非异。<a id="a-9j"></a>能成妙行。</p>
  <p id="a9k">问。<a id="a-9l"></a>既以心为宗。<a id="a-9m"></a>教中云何。<a id="a-9n"></a>又说破色心论。<a id="a-9o"></a>且何心可宗。<a id="a-9p"></a>何心可破。</p>
  <p id="a9q">答。<a id="a-9r"></a>心有二种。<a id="a-9s"></a>一随染缘所起妄心。<a id="a-9t"></a>而无自体。<a id="a-9u"></a>但是前尘。<a id="a-9v"></a>逐境有无。<a id="a-9w"></a>随尘生灭。<a id="a-9x"></a>唯破此心。<a id="a-9y"></a>虽云可破而无所破。<a id="a-9z"></a>以无性故。<a id="a-A0"></a>百论破情品云。<a id="a-A1"></a>譬如愚人见热时焰妄生水想。<a id="a-A2"></a>逐之疲劳。<a id="a-A3"></a>智者告言。<a id="a-A4"></a>此非水也。<a id="a-A5"></a>为断彼想。<a id="a-A6"></a>不为破水。<a id="a-A7"></a>如是诸法自性空。<a id="a-A8"></a>众生取相故着。<a id="a-A9"></a>为破是颠倒故言破。<a id="a-AA"></a>实无所破。<a id="a-AB"></a>二常住真心。<a id="a-AC"></a>无有变异。<a id="a-AD"></a>即立此心。<a id="a-AE"></a>以为宗镜。<a id="a-AF"></a>识论云。<a id="a-AG"></a>心有二种。<a id="a-AH"></a>一相应心。<a id="a-AI"></a>谓无常妄识。<a id="a-AJ"></a>虚妄分别。<a id="a-AK"></a>与烦恼结使相应。<a id="a-AL"></a>二不相应心。<a id="a-AM"></a>所谓常住第一义谛。<a id="a-AN"></a>古今一相自性清净心。<a id="a-AO"></a>今言破者。<a id="a-AP"></a>是相应心。<a id="a-AQ"></a>不相应心。<a id="a-AR"></a>立为宗本。<a id="a-AS"></a>是以一切自行履践之路。<a id="a-AT"></a>无边化他方便之门。<a id="a-AU"></a>皆以心为本。<a id="a-AV"></a>本立而道生。<a id="a-AW"></a>万法浩然。<a id="a-AX"></a>宗一无相。<a id="a-AY"></a>欲举一蔽诸。<a id="a-AZ"></a>指碱知海者。<a id="a-Aa"></a>即此常住不动真心也。</p>
  <p id="aAb">问。<a id="a-Ac"></a>众生觉性。<a id="a-Ad"></a>天真自然。<a id="a-Ae"></a>何假因缘文义开析。<a id="a-Af"></a>本自无疮。<a id="a-Ag"></a>勿伤之也。</p>
  <p id="aAh">答。<a id="a-Ai"></a>若执此性决定是自然者。<a id="a-Aj"></a>应须现推有自然之理。<a id="a-Ak"></a>且如本性。<a id="a-Al"></a>以何法为自体。<a id="a-Am"></a>如首楞严经云。<a id="a-An"></a>佛告阿难。<a id="a-Ao"></a>我今如是开示方便。<a id="a-Ap"></a>真实告汝。<a id="a-Aq"></a>汝犹未悟。<a id="a-Ar"></a>惑为自然。<a id="a-As"></a>自须甄明。<a id="a-At"></a>有自然体。<a id="a-Au"></a>汝且观此妙明见中。<a id="a-Av"></a>以何为自。<a id="a-Aw"></a>此见为复以明为自。<a id="a-Ax"></a>以暗为自。<a id="a-Ay"></a>以空为自。<a id="a-Az"></a>以塞为自。<a id="a-B0"></a>阿难。<a id="a-B1"></a>若明为自。<a id="a-B2"></a>应不见暗。<a id="a-B3"></a>若复以空为自体者。<a id="a-B4"></a>应不见塞。<a id="a-B5"></a>如是乃至诸暗等相以为自者。<a id="a-B6"></a>则于明时。<a id="a-B7"></a>见性断灭。<a id="a-B8"></a>云何见明。<a id="a-B9"></a>故知恒常之性。<a id="a-BA"></a>不逐缘生。<a id="a-BB"></a>若随明暗幻化之法以为自体者。<a id="a-BC"></a>明暗等法缘散之时。<a id="a-BD"></a>此性应随断灭。</p>
  <p id="aBE">问。<a id="a-BF"></a>本性既非自然。<a id="a-BG"></a>应是因缘之性。</p>
  <p id="aBH">答。<a id="a-BI"></a>此性若是因缘为体者。<a id="a-BJ"></a>今推以何法为因。<a id="a-BK"></a>何法为缘。<a id="a-BL"></a>应须礭定真实体性。<a id="a-BM"></a>如经云。<a id="a-BN"></a>阿难言。<a id="a-BO"></a>必此妙见性非自然。<a id="a-BP"></a>我今发明是因缘性。<a id="a-BQ"></a>心犹未明。<a id="a-BR"></a>咨询如来。<a id="a-BS"></a>是义云何。<a id="a-BT"></a>合因缘性。<a id="a-BU"></a>佛言。<a id="a-BV"></a>汝言因缘。<a id="a-BW"></a>吾复问汝。<a id="a-BX"></a>汝今因见。<a id="a-BY"></a>见性现前。<a id="a-BZ"></a>此见为复因明有见。<a id="a-Ba"></a>因暗有见。<a id="a-Bb"></a>因空有见。<a id="a-Bc"></a>因塞有见。<a id="a-Bd"></a>阿难。<a id="a-Be"></a>若因明有。<a id="a-Bf"></a>应不见暗。<a id="a-Bg"></a>如因暗有。<a id="a-Bh"></a>应不见明。<a id="a-Bi"></a>如是乃至因空因塞。<a id="a-Bj"></a>同于明暗。<a id="a-Bk"></a>复次阿难。<a id="a-Bl"></a>此见又复缘明有见。<a id="a-Bm"></a>缘暗有见。<a id="a-Bn"></a>缘空有见。<a id="a-Bo"></a>缘塞有见。<a id="a-Bp"></a>阿难。<a id="a-Bq"></a>若缘。<a id="a-Br"></a>空有。<a id="a-Bs"></a>应不见塞。<a id="a-Bt"></a>若缘塞有。<a id="a-Bu"></a>应不见空。<a id="a-Bv"></a>如是乃至缘明缘暗。<a id="a-Bw"></a>同于空塞。<a id="a-Bx"></a>当知如是精觉妙明。<a id="a-By"></a>非因非缘。<a id="a-Bz"></a>亦非自然。<a id="a-C0"></a>非不自然。<a id="a-C1"></a>无非不非。<a id="a-C2"></a>无是非是。<a id="a-C3"></a>离一切相。<a id="a-C4"></a>即一切法。<a id="a-C5"></a>汝今云何于中措心。<a id="a-C6"></a>以诸世间戏论名相而得分别。<a id="a-C7"></a>如以手掌撮摩虚空。<a id="a-C8"></a>只益自劳。<a id="a-C9"></a>虚空云何随汝执捉。<a id="a-CA"></a>阿难白佛言。<a id="a-CB"></a>世尊。<a id="a-CC"></a>必妙觉性非因非缘。<a id="a-CD"></a>世尊。<a id="a-CE"></a>云何常与比丘。<a id="a-CF"></a>宣说。<a id="a-CG"></a>见性其四种缘。<a id="a-CH"></a>所谓因空因明。<a id="a-CI"></a>因心因眼。<a id="a-CJ"></a>是义云何。<a id="a-CK"></a>佛告阿难。<a id="a-CL"></a>我说世间诸因缘相。<a id="a-CM"></a>非第一义。<a id="a-CN"></a>阿难。<a id="a-CO"></a>吾复问汝。<a id="a-CP"></a>诸世间人说我能见。<a id="a-CQ"></a>云何名见。<a id="a-CR"></a>云何不见。<a id="a-CS"></a>阿难言。<a id="a-CT"></a>世人因于日月灯光。<a id="a-CU"></a>见种种相。<a id="a-CV"></a>名之为见。<a id="a-CW"></a>若复无此三种光明。<a id="a-CX"></a>则不能见。<a id="a-CY"></a>阿难。<a id="a-CZ"></a>若无明时名不见者。<a id="a-Ca"></a>应不见暗。<a id="a-Cb"></a>若必见暗。<a id="a-Cc"></a>此但无明。<a id="a-Cd"></a>云何无见。<a id="a-Ce"></a>阿难。<a id="a-Cf"></a>若在暗时。<a id="a-Cg"></a>不见明故。<a id="a-Ch"></a>名为不见。<a id="a-Ci"></a>今在明时。<a id="a-Cj"></a>不见暗相。<a id="a-Ck"></a>还名不见。<a id="a-Cl"></a>如是二相。<a id="a-Cm"></a>俱名不见。<a id="a-Cn"></a>若复二相自相陵夺。<a id="a-Co"></a>非汝见性于中暂无。<a id="a-Cp"></a>如是则知。<a id="a-Cq"></a>二俱名见。<a id="a-Cr"></a>云何不见。<a id="a-Cs"></a>是故阿难。<a id="a-Ct"></a>汝今当知。<a id="a-Cu"></a>见明之时。<a id="a-Cv"></a>见非是明。<a id="a-Cw"></a>见暗之时。<a id="a-Cx"></a>见非是暗。<a id="a-Cy"></a>见空之时。<a id="a-Cz"></a>见非是空。<a id="a-D0"></a>见塞之时。<a id="a-D1"></a>见非是塞。<a id="a-D2"></a>四义成就。<a id="a-D3"></a>汝复应知。<a id="a-D4"></a>见见之时。<a id="a-D5"></a>见非是见。<a id="a-D6"></a>见犹离见。<a id="a-D7"></a>见不能及。<a id="a-D8"></a>云何复说因缘自然。<a id="a-D9"></a>及和合相。<a id="a-DA"></a>汝等声闻狭劣无识。<a id="a-DB"></a>不能通达清净实相。<a id="a-DC"></a>吾今诲汝。<a id="a-DD"></a>当善思惟。<a id="a-DE"></a>无得疲怠妙菩提路。<a id="a-DF"></a>故知说因缘自然。<a id="a-DG"></a>皆属世间言论。<a id="a-DH"></a>谈有无真俗。<a id="a-DI"></a>悉是分别识心。<a id="a-DJ"></a>当见性之时。<a id="a-DK"></a>岂留观听。<a id="a-DL"></a>在发明之际。<a id="a-DM"></a>焉落言思。</p>
  <p id="aDN">问。<a id="a-DO"></a>此妙明性。<a id="a-DP"></a>既非因缘自然。<a id="a-DQ"></a>则无有一法不从和合而生。<a id="a-DR"></a>如无所证之真如。<a id="a-DS"></a>何由发能证之妙智。<a id="a-DT"></a>则境智和合。<a id="a-DU"></a>能成见性。</p>
  <p id="aDV">答。<a id="a-DW"></a>若智外有真如。<a id="a-DX"></a>则可为所证。<a id="a-DY"></a>真如外有智。<a id="a-DZ"></a>则可为能证。<a id="a-Da"></a>今智外无如。<a id="a-Db"></a>如外无智。<a id="a-Dc"></a>欲将何法以为和合非和合耶。<a id="a-Dd"></a>如经云。<a id="a-De"></a>佛告阿难。<a id="a-Df"></a>汝虽先悟本觉妙明。<a id="a-Dg"></a>性非因缘。<a id="a-Dh"></a>非自然性。<a id="a-Di"></a>而犹未明如是觉。<a id="a-Dj"></a>元非和合生。<a id="a-Dk"></a>及不和合。<a id="a-Dl"></a>阿难。<a id="a-Dm"></a>吾今复以前尘问汝。<a id="a-Dn"></a>汝今犹以一切世间。<a id="a-Do"></a>妄想和合诸因缘性。<a id="a-Dp"></a>而自疑惑。<a id="a-Dq"></a>证菩提心和合起者。<a id="a-Dr"></a>则汝今者。<a id="a-Ds"></a>妙净见精。<a id="a-Dt"></a>为与明和。<a id="a-Du"></a>为与暗和。<a id="a-Dv"></a>为与通和。<a id="a-Dw"></a>为与塞和。<a id="a-Dx"></a>若明和者。<a id="a-Dy"></a>且汝观明。<a id="a-Dz"></a>当明现前。<a id="a-E0"></a>何处杂见。<a id="a-E1"></a>见相可辩。<a id="a-E2"></a>杂何形像。<a id="a-E3"></a>若非见者。<a id="a-E4"></a>云何见明。<a id="a-E5"></a>若即见者。<a id="a-E6"></a>云何见见。<a id="a-E7"></a>必见圆满。<a id="a-E8"></a>何处和明。<a id="a-E9"></a>若明圆满。<a id="a-EA"></a>不合见和。<a id="a-EB"></a>见必异明。<a id="a-EC"></a>杂则失彼性明名字。<a id="a-ED"></a>杂失明性。<a id="a-EE"></a>和明非义。<a id="a-EF"></a>彼暗与通。<a id="a-EG"></a>及诸群塞。<a id="a-EH"></a>亦复如是。<a id="a-EI"></a>复次阿难。<a id="a-EJ"></a>又汝今者。<a id="a-EK"></a>妙净见精。<a id="a-EL"></a>为与明合。<a id="a-EM"></a>为与暗合。<a id="a-EN"></a>为与通合。<a id="a-EO"></a>为与塞合。<a id="a-EP"></a>若明合者。<a id="a-EQ"></a>至于暗时明相已灭。<a id="a-ER"></a>此见即不与诸暗合。<a id="a-ES"></a>云何见暗。<a id="a-ET"></a>若见暗时。<a id="a-EU"></a>不与暗合。<a id="a-EV"></a>与明合者。<a id="a-EW"></a>应非见明。<a id="a-EX"></a>既不见明。<a id="a-EY"></a>云何明合。<a id="a-EZ"></a>了明非暗。<a id="a-Ea"></a>彼暗与通。<a id="a-Eb"></a>及诸群塞。<a id="a-Ec"></a>亦复如是。<a id="a-Ed"></a>阿难白佛言。<a id="a-Ee"></a>世尊。<a id="a-Ef"></a>如我思惟。<a id="a-Eg"></a>此妙觉元。<a id="a-Eh"></a>与诸缘尘及心念虑。<a id="a-Ei"></a>非和合耶。<a id="a-Ej"></a>佛言。<a id="a-Ek"></a>汝今又言觉非和合。<a id="a-El"></a>吾复问汝。<a id="a-Em"></a>此妙见精非和合者。<a id="a-En"></a>为非明和。<a id="a-Eo"></a>为非暗和。<a id="a-Ep"></a>为非通和。<a id="a-Eq"></a>为非塞和。<a id="a-Er"></a>若非明和。<a id="a-Es"></a>则见与明必有边畔。<a id="a-Et"></a>汝且谛观。<a id="a-Eu"></a>何处是明。<a id="a-Ev"></a>何处是见。<a id="a-Ew"></a>在见在明。<a id="a-Ex"></a>自何为畔。<a id="a-Ey"></a>阿难。<a id="a-Ez"></a>若明际中必无见者。<a id="a-F0"></a>则不相及。<a id="a-F1"></a>自不知其明相所在。<a id="a-F2"></a>畔云何成。<a id="a-F3"></a>彼暗与通。<a id="a-F4"></a>及诸群塞。<a id="a-F5"></a>亦复如是。<a id="a-F6"></a>又妙见精非和合者。<a id="a-F7"></a>为非明合。<a id="a-F8"></a>为非暗合。<a id="a-F9"></a>为非通合。<a id="a-FA"></a>为非塞合。<a id="a-FB"></a>若非明合。<a id="a-FC"></a>则见与明。<a id="a-FD"></a>性相乖角。<a id="a-FE"></a>如耳与明。<a id="a-FF"></a>了不相触。<a id="a-FG"></a>见且不知明相所在。<a id="a-FH"></a>云何甄明合非合理。<a id="a-FI"></a>彼暗与通。<a id="a-FJ"></a>及诸群塞。<a id="a-FK"></a>亦复如是。<a id="a-FL"></a>乃至佛告富楼那。<a id="a-FM"></a>汝虽除疑。<a id="a-FN"></a>余惑未尽。<a id="a-FO"></a>吾以世间现前诸事。<a id="a-FP"></a>今复问汝。<a id="a-FQ"></a>汝岂不闻。<a id="a-FR"></a>室罗城中演若达多。<a id="a-FS"></a>忽于晨朝。<a id="a-FT"></a>以镜照面。<a id="a-FU"></a>爱镜中头。<a id="a-FV"></a>眉目可见。<a id="a-FW"></a>嗔责己头。<a id="a-FX"></a>不见面目。<a id="a-FY"></a>以为魑魅。<a id="a-FZ"></a>无状狂走。<a id="a-Fa"></a>于意云何。<a id="a-Fb"></a>此人何因无故狂走。<a id="a-Fc"></a>富楼那言。<a id="a-Fd"></a>是人心狂。<a id="a-Fe"></a>更无他故。<a id="a-Ff"></a>佛言。<a id="a-Fg"></a>妙觉明圆。<a id="a-Fh"></a>本圆明妙。<a id="a-Fi"></a>既称为妄。<a id="a-Fj"></a>云何有因。<a id="a-Fk"></a>若有所因。<a id="a-Fl"></a>云何名妄。<a id="a-Fm"></a>自诸妄想展转相因。<a id="a-Fn"></a>从迷积迷以历尘劫。<a id="a-Fo"></a>虽佛发明。<a id="a-Fp"></a>犹不能返。<a id="a-Fq"></a>如是迷因。<a id="a-Fr"></a>因迷自有。<a id="a-Fs"></a>识迷无因。<a id="a-Ft"></a>妄无所依。<a id="a-Fu"></a>尚无有生。<a id="a-Fv"></a>欲何为灭。<a id="a-Fw"></a>得菩提者。<a id="a-Fx"></a>如寤时人说梦中事。<a id="a-Fy"></a>心纵精明。<a id="a-Fz"></a>欲何因缘取梦中物。<a id="a-G0"></a>况复无因本无所有。<a id="a-G1"></a>如彼城中演若达多。<a id="a-G2"></a>岂有因缘。<a id="a-G3"></a>自怖头走。<a id="a-G4"></a>忽然狂歇。<a id="a-G5"></a>头非外得。<a id="a-G6"></a>纵未歇狂。<a id="a-G7"></a>亦何遗失。<a id="a-G8"></a>富楼那。<a id="a-G9"></a>妄性如是。<a id="a-GA"></a>因何为在。<a id="a-GB"></a>汝但不随分别世间业果众生三种相续。<a id="a-GC"></a>三缘断故。<a id="a-GD"></a>三因不生。<a id="a-GE"></a>则汝心中演若达多。<a id="a-GF"></a>狂性自歇。<a id="a-GG"></a>歇即菩提。<a id="a-GH"></a>胜净明心本周法界。<a id="a-GI"></a>不从人得。<a id="a-GJ"></a>何藉劬劳肯綮修证。<a id="a-GK"></a>乃至佛告阿难。<a id="a-GL"></a>即如城中演若达多。<a id="a-GM"></a>狂性因缘。<a id="a-GN"></a>若得灭除。<a id="a-GO"></a>则不狂性自然而出。<a id="a-GP"></a>因缘自然。<a id="a-GQ"></a>理穷于是。<a id="a-GR"></a>阿难。<a id="a-GS"></a>演若达多。<a id="a-GT"></a>头本自然。<a id="a-GU"></a>本自其然。<a id="a-GV"></a>无然非自。<a id="a-GW"></a>何因缘故。<a id="a-GX"></a>怖头狂走。<a id="a-GY"></a>若自然头因缘故狂。<a id="a-GZ"></a>何不自然因缘故失。<a id="a-Ga"></a>本头不失。<a id="a-Gb"></a>狂怖妄出。<a id="a-Gc"></a>曾无变易。<a id="a-Gd"></a>何藉因缘。<a id="a-Ge"></a>本狂自然。<a id="a-Gf"></a>本有狂怖。<a id="a-Gg"></a>未狂之际。<a id="a-Gh"></a>狂何所潜。<a id="a-Gi"></a>不狂自然。<a id="a-Gj"></a>头本无妄。<a id="a-Gk"></a>何为狂走。<a id="a-Gl"></a>若悟本头。<a id="a-Gm"></a>识知狂走。<a id="a-Gn"></a>因缘自然。<a id="a-Go"></a>俱为戏论。<a id="a-Gp"></a>是故我言。<a id="a-Gq"></a>三缘断故。<a id="a-Gr"></a>即菩提心。<a id="a-Gs"></a>菩提心生。<a id="a-Gt"></a>生灭心灭。<a id="a-Gu"></a>此但生灭。<a id="a-Gv"></a>灭生俱尽。<a id="a-Gw"></a>无功用道。<a id="a-Gx"></a>若有自然。<a id="a-Gy"></a>如是则明。<a id="a-Gz"></a>自然心生。<a id="a-H0"></a>生灭心灭。<a id="a-H1"></a>此亦生灭。<a id="a-H2"></a>无生灭者。<a id="a-H3"></a>名为自然。<a id="a-H4"></a>犹如世间诸相杂和成一体者。<a id="a-H5"></a>名和合性。<a id="a-H6"></a>非和合者。<a id="a-H7"></a>称本然性。<a id="a-H8"></a>本然非然。<a id="a-H9"></a>和合非合。<a id="a-HA"></a>合然俱离。<a id="a-HB"></a>离合俱非。<a id="a-HC"></a>此句方名无戏论法。<a id="a-HD"></a>菩提涅槃。<a id="a-HE"></a>尚在遥远。<a id="a-HF"></a>释曰。<a id="a-HG"></a>若悟本头识知狂走。<a id="a-HH"></a>因缘。<a id="a-HI"></a>自然俱为戏论者。<a id="a-HJ"></a>若实发明。<a id="a-HK"></a>悟了本头。<a id="a-HL"></a>一灵真性。<a id="a-HM"></a>非动非静。<a id="a-HN"></a>非得非失。<a id="a-HO"></a>非生非灭。<a id="a-HP"></a>非合非离。<a id="a-HQ"></a>则知无始已来。<a id="a-HR"></a>三界伶俜。<a id="a-HS"></a>六趣狂走。<a id="a-HT"></a>是迷是倒。<a id="a-HU"></a>是妄是虚。<a id="a-HV"></a>皆是情想结成。<a id="a-HW"></a>识心鼓动。<a id="a-HX"></a>则知本觉真性。<a id="a-HY"></a>非因非缘。<a id="a-HZ"></a>亦非自然。<a id="a-Ha"></a>非不自然。<a id="a-Hb"></a>非和非合。<a id="a-Hc"></a>非不和合。<a id="a-Hd"></a>尽成戏论。<a id="a-He"></a>悉堕邪思。<a id="a-Hf"></a>且无住真心。<a id="a-Hg"></a>岂存名相及与处所。<a id="a-Hh"></a>若欲以识心图度。<a id="a-Hi"></a>句义诠量。<a id="a-Hj"></a>而求真实者。<a id="a-Hk"></a>如系风捕影。<a id="a-Hl"></a>理可然乎。<a id="a-Hm"></a>所以祖师云。<a id="a-Hn"></a>非自然。<a id="a-Ho"></a>非因缘。<a id="a-Hp"></a>妙中之妙。<a id="a-Hq"></a>玄中玄。<a id="a-Hr"></a>森罗万像光中现。<a id="a-Hs"></a>寻之不见有根原。<a id="a-Ht"></a>如上剖析。<a id="a-Hu"></a>此为未识本头。<a id="a-Hv"></a>不知狂走之人。<a id="a-Hw"></a>令离句绝非。<a id="a-Hx"></a>言思道断。<a id="a-Hy"></a>此方始除世间分别戏论之法。<a id="a-Hz"></a>于自见性大道之中。<a id="a-I0"></a>尚犹赊远。<a id="a-I1"></a>应须亲到。<a id="a-I2"></a>不俟更言。<a id="a-I3"></a>似镜照容。<a id="a-I4"></a>直须心眼相似。<a id="a-I5"></a>如人饮水。<a id="a-I6"></a>方能冷暖自知。<a id="a-I7"></a>故云唯证乃知难可测。<a id="a-I8"></a>未到之者徒自狂迷。</p>
  <p id="aI9">问。<a id="a-IA"></a>法门无量。<a id="a-IB"></a>皆有破执显道之功。<a id="a-IC"></a>何故偏赞一心。<a id="a-ID"></a>以为纲骨。</p>
  <p id="aIE">答。<a id="a-IF"></a>此是起惑之初。<a id="a-IG"></a>发真之始。<a id="a-IH"></a>迷悟之本。<a id="a-II"></a>染净之由。<a id="a-IJ"></a>故云。<a id="a-IK"></a>至妙灵通。<a id="a-IL"></a>目之曰道。<a id="a-IM"></a>则心外无道。<a id="a-IN"></a>道外无心。<a id="a-IO"></a>微妙甚深。<a id="a-IP"></a>凡小非分。<a id="a-IQ"></a>菩萨分知。<a id="a-IR"></a>唯佛穷了。<a id="a-IS"></a>以彼二乘但觉四住。<a id="a-IT"></a>不了无明故。<a id="a-IU"></a>此无明所起之识。<a id="a-IV"></a>非其境也。<a id="a-IW"></a>菩萨十信之初。<a id="a-IX"></a>创发心时。<a id="a-IY"></a>即观本识自性缘起因果之体。<a id="a-IZ"></a>得成正信。<a id="a-Ia"></a>摄论云。<a id="a-Ib"></a>菩萨初起。<a id="a-Ic"></a>应先观诸法如实因缘。<a id="a-Id"></a>此之谓也。<a id="a-Ie"></a>如实因缘。<a id="a-If"></a>莫非一心本识。<a id="a-Ig"></a>斯则发真之始也。<a id="a-Ih"></a>起信论云。<a id="a-Ii"></a>以不觉一法界故。<a id="a-Ij"></a>心不相应。<a id="a-Ik"></a>无明分别。<a id="a-Il"></a>生诸染心。<a id="a-Im"></a>一法界者。<a id="a-In"></a>即无二真心为一法界。<a id="a-Io"></a>此非算数云一。<a id="a-Ip"></a>谓如理虚融。<a id="a-Iq"></a>平等不二。<a id="a-Ir"></a>故称为一。<a id="a-Is"></a>斯则起惑之初也。<a id="a-It"></a>又因不识无明作众生。<a id="a-Iu"></a>了此无明成诸佛。<a id="a-Iv"></a>斯则迷悟之本也。<a id="a-Iw"></a>又一法界。<a id="a-Ix"></a>举体全作生灭门。<a id="a-Iy"></a>举体全作真如门。<a id="a-Iz"></a>顺法界。<a id="a-J0"></a>则出离解脱。<a id="a-J1"></a>违法界。<a id="a-J2"></a>则系缚轮回。<a id="a-J3"></a>斯乃染净之由也。<a id="a-J4"></a>是以千圣仰之。<a id="a-J5"></a>为母为师。<a id="a-J6"></a>群贤归之。<a id="a-J7"></a>如王如导。<a id="a-J8"></a>诸经纲骨。<a id="a-J9"></a>万法指南。<a id="a-JA"></a>撮要言之。<a id="a-JB"></a>罔逮于兹矣。<a id="a-JC"></a>故经云。<a id="a-JD"></a>心为法本。<a id="a-JE"></a>心作天堂。<a id="a-JF"></a>心作地狱。<a id="a-JG"></a>若离众生心。<a id="a-JH"></a>更有何真俗等事。<a id="a-JI"></a>以一切法但如影响故。<a id="a-JJ"></a>如向居士云。<a id="a-JK"></a>影由形起。<a id="a-JL"></a>响逐声来。<a id="a-JM"></a>弄影劳形。<a id="a-JN"></a>不知形是影本扬声止响。<a id="a-JO"></a>不识声是响根。<a id="a-JP"></a>除烦恼身而求涅槃者。<a id="a-JQ"></a>喻去形而觅影。<a id="a-JR"></a>离众生心而求佛道者。<a id="a-JS"></a>喻默声而寻响。<a id="a-JT"></a>故知迷悟一途。<a id="a-JU"></a>愚智非别。<a id="a-JV"></a>无名作名。<a id="a-JW"></a>因其名则是非生矣。<a id="a-JX"></a>无理作理。<a id="a-JY"></a>因其理则诤论起矣。<a id="a-JZ"></a>幻作非真。<a id="a-Ja"></a>谁非谁是。<a id="a-Jb"></a>虚妄非实。<a id="a-Jc"></a>何有何空。<a id="a-Jd"></a>将知得无所得。<a id="a-Je"></a>失无所失矣。<a id="a-Jf"></a>故知但了一心。<a id="a-Jg"></a>则万法皆寂。<a id="a-Jh"></a>如华严经。<a id="a-Ji"></a>解脱长者告善财言。<a id="a-Jj"></a>我若欲见安乐世界。<a id="a-Jk"></a>阿弥陀如来。<a id="a-Jl"></a>随意即见。<a id="a-Jm"></a>我若欲见栴檀世界。<a id="a-Jn"></a>金刚光明如来。<a id="a-Jo"></a>妙香世界。<a id="a-Jp"></a>宝光明如来。<a id="a-Jq"></a>莲华世界。<a id="a-Jr"></a>宝莲华光明如来。<a id="a-Js"></a>妙金世界。<a id="a-Jt"></a>寂静光如来。<a id="a-Ju"></a>妙喜世界。<a id="a-Jv"></a>不动如来。<a id="a-Jw"></a>善住世界。<a id="a-Jx"></a>师子如来。<a id="a-Jy"></a>镜光明世界。<a id="a-Jz"></a>月觉如来。<a id="a-K0"></a>宝师子庄严世界毗卢遮那如来。<a id="a-K1"></a>如是一切。<a id="a-K2"></a>悉皆即见。<a id="a-K3"></a>然彼如来不来至此。<a id="a-K4"></a>我身亦不往诣于彼。<a id="a-K5"></a>知一切佛及与我心。<a id="a-K6"></a>悉皆如梦。<a id="a-K7"></a>知一切佛犹如影像。<a id="a-K8"></a>自心如水。<a id="a-K9"></a>知一切佛所有色相。<a id="a-KA"></a>及以自心。<a id="a-KB"></a>悉皆如幻。<a id="a-KC"></a>知一切佛及以己心。<a id="a-KD"></a>悉皆如响。<a id="a-KE"></a>我如是知。<a id="a-KF"></a>如是忆念。<a id="a-KG"></a>所见诸佛。<a id="a-KH"></a>皆由自心。<a id="a-KI"></a>善男子。<a id="a-KJ"></a>当知菩萨。<a id="a-KK"></a>修诸佛法。<a id="a-KL"></a>净诸佛刹。<a id="a-KM"></a>积集妙行。<a id="a-KN"></a>调伏众生。<a id="a-KO"></a>发大誓愿。<a id="a-KP"></a>入一切智。<a id="a-KQ"></a>自在。<a id="a-KR"></a>游戏不可思议解脱之门。<a id="a-KS"></a>得佛菩提。<a id="a-KT"></a>现大神通。<a id="a-KU"></a>遍往一切十方法界。<a id="a-KV"></a>以微细智普入诸劫。<a id="a-KW"></a>如是一切。<a id="a-KX"></a>悉由自心。<a id="a-KY"></a>是故善男子。<a id="a-KZ"></a>应以善法。<a id="a-Ka"></a>扶助自心。<a id="a-Kb"></a>应以法水。<a id="a-Kc"></a>润泽自心。<a id="a-Kd"></a>应于境界。<a id="a-Ke"></a>净治自心。<a id="a-Kf"></a>应以精进。<a id="a-Kg"></a>坚固自心。<a id="a-Kh"></a>应以忍辱。<a id="a-Ki"></a>坦荡自心。<a id="a-Kj"></a>应以智证。<a id="a-Kk"></a>洁白自心。<a id="a-Kl"></a>应以智慧。<a id="a-Km"></a>明利自心。<a id="a-Kn"></a>应以佛自在。<a id="a-Ko"></a>开发自心。<a id="a-Kp"></a>应以佛平等。<a id="a-Kq"></a>广大自心。<a id="a-Kr"></a>应以佛十力。<a id="a-Ks"></a>照察自心。<a id="a-Kt"></a>疏释云。<a id="a-Ku"></a>心该万法。<a id="a-Kv"></a>谓非但一念观佛。<a id="a-Kw"></a>由于自心。<a id="a-Kx"></a>菩萨万行。<a id="a-Ky"></a>佛果体用。<a id="a-Kz"></a>亦不离心。<a id="a-L0"></a>亦去妄执之失。<a id="a-L1"></a>谓有计云。<a id="a-L2"></a>万法皆心。<a id="a-L3"></a>任之是佛。<a id="a-L4"></a>驱驰万行。<a id="a-L5"></a>岂不唐劳。<a id="a-L6"></a>今明。<a id="a-L7"></a>心虽即佛。<a id="a-L8"></a>久翳尘劳。<a id="a-L9"></a>故以万行增修。<a id="a-LA"></a>令其莹彻。<a id="a-LB"></a>但说万行由心。<a id="a-LC"></a>不说不修为是。<a id="a-LD"></a>又万法即心。<a id="a-LE"></a>修何碍心。<a id="a-LF"></a>故云卷舒变化。<a id="a-LG"></a>唯心所在。<a id="a-LH"></a>寿夭得丧。<a id="a-LI"></a>唯心所宰。<a id="a-LJ"></a>故诗三百。<a id="a-LK"></a>一言可蔽矣。<a id="a-LL"></a>教五千。<a id="a-LM"></a>一心能贯之。<a id="a-LN"></a>实入道之要津。<a id="a-LO"></a>修行之玄镜。<a id="a-LP"></a>实谓深谈佛旨。<a id="a-LQ"></a>妙达真空。<a id="a-LR"></a>低头举手而尽入圆因。<a id="a-LS"></a>发念兴心而皆同本果。<a id="a-LT"></a>掘凡夫之干土。<a id="a-LU"></a>见诸佛之水泉。<a id="a-LV"></a>抽二乘之焦芽。<a id="a-LW"></a>结常乐之果实。<a id="a-LX"></a>变毒药而成甘露。<a id="a-LY"></a>转酥酪而作醍醐。<a id="a-LZ"></a>定父子而全付家珍。<a id="a-La"></a>拂权迹而顿开宝藏。<a id="a-Lb"></a>今宗镜所录。<a id="a-Lc"></a>唯穷祖佛正宗。<a id="a-Ld"></a>若欲见道修行。<a id="a-Le"></a>无出自身心之内。<a id="a-Lf"></a>如华严经颂云。<a id="a-Lg"></a>身为正法藏。<a id="a-Lh"></a>心为无碍灯。<a id="a-Li"></a>照了诸法空。<a id="a-Lj"></a>名曰度众生。<a id="a-Lk"></a>故知身为法聚。<a id="a-Ll"></a>无一法出我身田。<a id="a-Lm"></a>心为慧光。<a id="a-Ln"></a>无一智离我心海。<a id="a-Lo"></a>若迷之者。<a id="a-Lp"></a>则身为苦聚病原。<a id="a-Lq"></a>心作无明怨贼。<a id="a-Lr"></a>先须察所治过患之迹。<a id="a-Ls"></a>方立能治功德之门。<a id="a-Lt"></a>则一切众生所造过患。<a id="a-Lu"></a>莫越身心。<a id="a-Lv"></a>若欲对治。<a id="a-Lw"></a>唯戒以慧。<a id="a-Lx"></a>若修身戒。<a id="a-Ly"></a>则戒急而妙行成。<a id="a-Lz"></a>若修心慧。<a id="a-M0"></a>则乘急而真性显。<a id="a-M1"></a>故得乘戒兼急。<a id="a-M2"></a>理行俱圆。<a id="a-M3"></a>正助相资。<a id="a-M4"></a>方入宗镜。<a id="a-M5"></a>内外朗鉴。<a id="a-M6"></a>一道清虚。<a id="a-M7"></a>如大涅槃经云。<a id="a-M8"></a>复次不修身者。<a id="a-M9"></a>不能观身。<a id="a-MA"></a>虽无过咎。<a id="a-MB"></a>而常是怨。<a id="a-MC"></a>善男子。<a id="a-MD"></a>譬如男子。<a id="a-ME"></a>有怨常逐。<a id="a-MF"></a>伺求其便。<a id="a-MG"></a>智者觉已。<a id="a-MH"></a>系心慎护。<a id="a-MI"></a>若不慎护。<a id="a-MJ"></a>则为所害。<a id="a-MK"></a>一切众生身亦如是。<a id="a-ML"></a>常以饮食。<a id="a-MM"></a>冷暖将养。<a id="a-MN"></a>若不如是将护守慎。<a id="a-MO"></a>即当散坏。<a id="a-MP"></a>善男子。<a id="a-MQ"></a>如婆罗门奉事火天。<a id="a-MR"></a>常以香华。<a id="a-MS"></a>赞叹礼拜。<a id="a-MT"></a>供养奉事。<a id="a-MU"></a>期满百年。<a id="a-MV"></a>若一触时。<a id="a-MW"></a>寻烧人手。<a id="a-MX"></a>是火虽得如是供养。<a id="a-MY"></a>终无一念报事者恩。<a id="a-MZ"></a>一切众生亦复如是。<a id="a-Ma"></a>虽于多年。<a id="a-Mb"></a>以好香华璎珞衣服。<a id="a-Mc"></a>饮食卧具。<a id="a-Md"></a>病瘦医药。<a id="a-Me"></a>而供给之。<a id="a-Mf"></a>若遇内外诸恶缘。<a id="a-Mg"></a>即时灭坏。<a id="a-Mh"></a>都不忆念往日供给衣服之恩。<a id="a-Mi"></a>善男子。<a id="a-Mj"></a>譬如有王。<a id="a-Mk"></a>畜四毒蛇。<a id="a-Ml"></a>置之一箧。<a id="a-Mm"></a>以付一人。<a id="a-Mn"></a>仰令瞻养。<a id="a-Mo"></a>是四蛇中。<a id="a-Mp"></a>误一生嗔。<a id="a-Mq"></a>则能害人。<a id="a-Mr"></a>是人恐怖。<a id="a-Ms"></a>常求饮食。<a id="a-Mt"></a>随时守护。<a id="a-Mu"></a>一切众生四大毒蛇。<a id="a-Mv"></a>亦复如是。<a id="a-Mw"></a>若一大嗔则能坏身。<a id="a-Mx"></a>善男子。<a id="a-My"></a>如人久病。<a id="a-Mz"></a>应当至心求医疗治。<a id="a-N0"></a>若不勤求必死不疑。<a id="a-N1"></a>一切众生身亦如是。<a id="a-N2"></a>常应摄心。<a id="a-N3"></a>不令放逸。<a id="a-N4"></a>若放逸者。<a id="a-N5"></a>则便灭坏。<a id="a-N6"></a>善男子。<a id="a-N7"></a>譬如坏瓶。<a id="a-N8"></a>不耐风雨。<a id="a-N9"></a>打掷椎压。<a id="a-NA"></a>一切众生身亦如是。<a id="a-NB"></a>不耐饥渴寒热风雨。<a id="a-NC"></a>打击恶骂。<a id="a-ND"></a>善男子。<a id="a-NE"></a>如痈未熟。<a id="a-NF"></a>常当善护。<a id="a-NG"></a>不令人触。<a id="a-NH"></a>设有触者。<a id="a-NI"></a>则大苦痛。<a id="a-NJ"></a>一切众生身亦如是。<a id="a-NK"></a>善男子。<a id="a-NL"></a>如骡怀妊。<a id="a-NM"></a>自害其躯。<a id="a-NN"></a>一切众生身亦如是。<a id="a-NO"></a>内有风冷。<a id="a-NP"></a>身则受苦。<a id="a-NQ"></a>善男子。<a id="a-NR"></a>譬如芭蕉。<a id="a-NS"></a>生实则枯。<a id="a-NT"></a>一切众生身亦如是。<a id="a-NU"></a>善男子。<a id="a-NV"></a>亦如芭蕉。<a id="a-NW"></a>内无坚实。<a id="a-NX"></a>一切众生身亦如是。<a id="a-NY"></a>善男子。<a id="a-NZ"></a>如蛇鼠狼。<a id="a-Na"></a>各各相于常生怨心。<a id="a-Nb"></a>众生四大。<a id="a-Nc"></a>亦复如是。<a id="a-Nd"></a>善男子。<a id="a-Ne"></a>譬如鹅王。<a id="a-Nf"></a>不乐冢墓。<a id="a-Ng"></a>菩萨亦尔。<a id="a-Nh"></a>于身冢墓。<a id="a-Ni"></a>亦不贪乐。<a id="a-Nj"></a>善男子。<a id="a-Nk"></a>如栴陀罗。<a id="a-Nl"></a>七世相继。<a id="a-Nm"></a>不舍其业。<a id="a-Nn"></a>是故为人之所轻贱。<a id="a-No"></a>是身种子。<a id="a-Np"></a>亦复如是。<a id="a-Nq"></a>种子精血。<a id="a-Nr"></a>究竟不净。<a id="a-Ns"></a>以不净故。<a id="a-Nt"></a>诸佛菩萨之所轻诃。<a id="a-Nu"></a>善男子。<a id="a-Nv"></a>是身不如魔罗耶山。<a id="a-Nw"></a>生于栴檀。<a id="a-Nx"></a>亦不能生优钵罗华。<a id="a-Ny"></a>分陀利华。<a id="a-Nz"></a>瞻婆罗华。<a id="a-O0"></a>摩利迦华。<a id="a-O1"></a>婆师迦华。<a id="a-O2"></a>九孔常漏脓血不净。<a id="a-O3"></a>生处臭秽。<a id="a-O4"></a>丑陋可恶。<a id="a-O5"></a>常与诸虫共在一处。<a id="a-O6"></a>善男子。<a id="a-O7"></a>譬如世间。<a id="a-O8"></a>虽有上妙清净园林。<a id="a-O9"></a>死尸至中。<a id="a-OA"></a>则为不净。<a id="a-OB"></a>众共舍之。<a id="a-OC"></a>不生爱着。<a id="a-OD"></a>色界亦尔。<a id="a-OE"></a>虽复净妙。<a id="a-OF"></a>以有身故。<a id="a-OG"></a>诸佛菩萨。<a id="a-OH"></a>悉共舍之。<a id="a-OI"></a>善男子。<a id="a-OJ"></a>若有不能作如是观。<a id="a-OK"></a>不名修身。<a id="a-OL"></a>不修戒者。<a id="a-OM"></a>善男子。<a id="a-ON"></a>若不能观。<a id="a-OO"></a>戒是一切善法梯蹬。<a id="a-OP"></a>亦是一切善法根本。<a id="a-OQ"></a>如地悉是一切树木。<a id="a-OR"></a>所生之本。<a id="a-OS"></a>戒是诸善根之导首也。<a id="a-OT"></a>如彼商主导诸商人。<a id="a-OU"></a>戒是一切善法胜幢。<a id="a-OV"></a>如天帝释所立胜幢。<a id="a-OW"></a>戒能永断一切恶业。<a id="a-OX"></a>及三恶道。<a id="a-OY"></a>能疗恶病。<a id="a-OZ"></a>犹如药树。<a id="a-Oa"></a>戒是生死险道资粮。<a id="a-Ob"></a>戒是摧结恶贼铠仗。<a id="a-Oc"></a>戒是灭结毒蛇良咒。<a id="a-Od"></a>戒是度恶业行桥梁。<a id="a-Oe"></a>若有不能如是观者。<a id="a-Of"></a>名不修戒。<a id="a-Og"></a>不修心者。<a id="a-Oh"></a>不能观心轻躁动转。<a id="a-Oi"></a>难捉难调。<a id="a-Oj"></a>驰骋奔逸。<a id="a-Ok"></a>如大恶象。<a id="a-Ol"></a>念念迅速。<a id="a-Om"></a>如彼电光。<a id="a-On"></a>躁扰不住。<a id="a-Oo"></a>犹如猕猴。<a id="a-Op"></a>如幻如焰。<a id="a-Oq"></a>乃是一切诸恶根本。<a id="a-Or"></a>五欲难满。<a id="a-Os"></a>如火获薪。<a id="a-Ot"></a>亦如大海。<a id="a-Ou"></a>吞受众流。<a id="a-Ov"></a>如曼陀山。<a id="a-Ow"></a>草木滋多。<a id="a-Ox"></a>不能观察生死虚妄。<a id="a-Oy"></a>[耳*完]惑致患。<a id="a-Oz"></a>如鱼吞钩。<a id="a-P0"></a>常先引导。<a id="a-P1"></a>诸业随从。<a id="a-P2"></a>犹如贝母引导诸子。<a id="a-P3"></a>贪着五欲。<a id="a-P4"></a>不乐涅槃。<a id="a-P5"></a>如驼食蜜乃至于死。<a id="a-P6"></a>不顾刍草。<a id="a-P7"></a>深着现乐。<a id="a-P8"></a>不观后过。<a id="a-P9"></a>如牛贪苗不惧杖楚。<a id="a-PA"></a>驰骋周遍二十五有。<a id="a-PB"></a>犹如疾风吹兜罗毦。<a id="a-PC"></a>所不应求。<a id="a-PD"></a>求无厌足。<a id="a-PE"></a>如无智人求无热火。<a id="a-PF"></a>常乐生死。<a id="a-PG"></a>不乐解脱。<a id="a-PH"></a>如稔婆虫乐稔婆树。<a id="a-PI"></a>迷惑爱着生死臭秽。<a id="a-PJ"></a>犹如狱囚乐狱卒女。<a id="a-PK"></a>亦如厕猪乐处不净。<a id="a-PL"></a>若有不能如是观者。<a id="a-PM"></a>名不修心。<a id="a-PN"></a>不修慧者。<a id="a-PO"></a>不观智慧有大势力。<a id="a-PP"></a>如金翅鸟。<a id="a-PQ"></a>能坏恶业。<a id="a-PR"></a>坏无明暗。<a id="a-PS"></a>犹如日光。<a id="a-PT"></a>能拔阴树。<a id="a-PU"></a>如水漂物。<a id="a-PV"></a>焚烧邪见。<a id="a-PW"></a>犹如猛火。<a id="a-PX"></a>慧是一切善法根本。<a id="a-PY"></a>佛菩萨母之种子也。<a id="a-PZ"></a>若有不能如是观者。<a id="a-Pa"></a>名不修慧。<a id="a-Pb"></a>乃至若有修集身戒心慧。<a id="a-Pc"></a>如上所说。<a id="a-Pd"></a>能观诸法。<a id="a-Pe"></a>同如虚空。<a id="a-Pf"></a>不见智慧。<a id="a-Pg"></a>不见智者。<a id="a-Ph"></a>不见愚痴。<a id="a-Pi"></a>不见愚者。<a id="a-Pj"></a>不见修集。<a id="a-Pk"></a>及修集者。<a id="a-Pl"></a>是名智者。<a id="a-Pm"></a>如是之人。<a id="a-Pn"></a>则能修集身戒心慧。<a id="a-Po"></a>是人能令地狱果报。<a id="a-Pp"></a>现世轻受。<a id="a-Pq"></a>是人设作极重恶业。<a id="a-Pr"></a>思惟观察。<a id="a-Ps"></a>能令轻微。<a id="a-Pt"></a>作是念言。<a id="a-Pu"></a>我业虽重。<a id="a-Pv"></a>不如善业。<a id="a-Pw"></a>譬如氎华虽复百斤。<a id="a-Px"></a>终不能敌真金一两。<a id="a-Py"></a>如恒河中投一升盐。<a id="a-Pz"></a>水无碱味。<a id="a-Q0"></a>饮者不觉。<a id="a-Q1"></a>如巨富者。<a id="a-Q2"></a>虽多负人千万宝物。<a id="a-Q3"></a>无能系缚令其受苦。<a id="a-Q4"></a>如大香象。<a id="a-Q5"></a>能坏铁锁自在而去。<a id="a-Q6"></a>智慧之人。<a id="a-Q7"></a>亦复如是。<a id="a-Q8"></a>然上虽观身不净。<a id="a-Q9"></a>为破凡夫执此毒身以为苦本。<a id="a-QA"></a>不种菩提之果。<a id="a-QB"></a>唯陷五欲之泥。<a id="a-QC"></a>不能自利兼他。<a id="a-QD"></a>所以诃破。<a id="a-QE"></a>若乃假兹业迹。<a id="a-QF"></a>以续正因。<a id="a-QG"></a>不入烦恼大海之中。<a id="a-QH"></a>难求觉宝。<a id="a-QI"></a>非处尘劳粪壤之地。<a id="a-QJ"></a>奚生净华。<a id="a-QK"></a>是以华严经云。<a id="a-QL"></a>不厌生死苦。<a id="a-QM"></a>方成普贤行。<a id="a-QN"></a>又如大宝积经云。<a id="a-QO"></a>佛告优波离。<a id="a-QP"></a>声闻乘人。<a id="a-QQ"></a>乃至。<a id="a-QR"></a>不应起于一念更受后身。<a id="a-QS"></a>是名声闻持清净戒。<a id="a-QT"></a>然于菩萨。<a id="a-QU"></a>名大破戒。<a id="a-QV"></a>乃至菩萨摩诃萨修行大乘。<a id="a-QW"></a>能于无量阿僧祇劫。<a id="a-QX"></a>堪忍受身。<a id="a-QY"></a>不生厌患。<a id="a-QZ"></a>是名菩萨持清净戒。<a id="a-Qa"></a>于声闻乘。<a id="a-Qb"></a>名大破戒。<a id="a-Qc"></a>今宗镜所录。<a id="a-Qd"></a>总诸大乘经了义妙旨。<a id="a-Qe"></a>只为悟宗行菩萨道故。<a id="a-Qf"></a>阐观音普门之慧。<a id="a-Qg"></a>迹任方圆。<a id="a-Qh"></a>入普贤无尽之宗。<a id="a-Qi"></a>运心无际。</p>
 </body>
</html>