<!doctype html>
<html id="z3IBXD11ek" data-ver="1557">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五十七</h1>
  <p id="a2">夫楞伽经所明三种识。<a id="a-3"></a>谓真识。<a id="a-4"></a>现识。<a id="a-5"></a>及分别事识。<a id="a-6"></a>此中三识。<a id="a-7"></a>于八识中。<a id="a-8"></a>如何分别。</p>
  <p id="a9">答。<a id="a-A"></a>真谓本觉。<a id="a-B"></a>现谓第八。<a id="a-C"></a>余七俱名分别事识。<a id="a-D"></a>虽第七识不缘外尘。<a id="a-E"></a>缘第八故。<a id="a-F"></a>名分别事。<a id="a-G"></a>真谓本觉者。<a id="a-H"></a>即八识之性。<a id="a-I"></a>经中有明九识。<a id="a-J"></a>于八识外。<a id="a-K"></a>立九识名。<a id="a-L"></a>即是真识。<a id="a-M"></a>若约性收。<a id="a-N"></a>亦不离八识。<a id="a-O"></a>以性遍一切处故。</p>
  <p id="aP">问。<a id="a-Q"></a>但说赖耶等八识。<a id="a-R"></a>俗谛已显。<a id="a-S"></a>云何说十一种识。<a id="a-T"></a>又究竟指归。<a id="a-U"></a>唯一真实性。<a id="a-V"></a>复云何说广略等诸识。</p>
  <p id="aW">答。<a id="a-X"></a>因相显性。<a id="a-Y"></a>非无所以。<a id="a-Z"></a>摄未归本。<a id="a-a"></a>自有端由。<a id="a-b"></a>摄大乘论云。<a id="a-c"></a>若不定明一切法唯有识。<a id="a-d"></a>真实性则不得显现。<a id="a-e"></a>若不具说十一识。<a id="a-f"></a>说俗谛不尽。<a id="a-g"></a>若止说前五识。<a id="a-h"></a>唯得俗谛根本。<a id="a-i"></a>不得俗谛差别义。<a id="a-j"></a>若说俗谛不遍。<a id="a-k"></a>真识则不明了。<a id="a-l"></a>真不明了。<a id="a-m"></a>则遣俗不尽。<a id="a-n"></a>是故具说十一识。<a id="a-o"></a>通摄俗谛。<a id="a-p"></a>是以了俗无性。<a id="a-q"></a>即达真空。<a id="a-r"></a>真空虽空。<a id="a-s"></a>而不坏相。<a id="a-t"></a>俗有虽有。<a id="a-u"></a>恒常体虚。<a id="a-v"></a>是知随缘非有之真谛。<a id="a-w"></a>恒不异事而显现。<a id="a-x"></a>寂灭非无之俗谛。<a id="a-y"></a>恒不异真而成立。<a id="a-z"></a>上来所引二识。<a id="a-10"></a>三识。<a id="a-11"></a>八识。<a id="a-12"></a>九识。<a id="a-13"></a>十一识等。<a id="a-14"></a>不出一心宗。<a id="a-15"></a>所以楞伽经云。<a id="a-16"></a>一切诸度门。<a id="a-17"></a>佛心为第一。<a id="a-18"></a>又云。<a id="a-19"></a>佛语心为宗。<a id="a-1A"></a>无门为法门。<a id="a-1B"></a>所言宗者。<a id="a-1C"></a>谓心实处。<a id="a-1D"></a>约其真心之性。<a id="a-1E"></a>随其义开体用二门。<a id="a-1F"></a>即同起信立心真如门。<a id="a-1G"></a>心生灭门。<a id="a-1H"></a>真如是体。<a id="a-1I"></a>生灭是用。<a id="a-1J"></a>然诸识不出体用二心。<a id="a-1K"></a>一体心。<a id="a-1L"></a>是寂灭心。<a id="a-1M"></a>即九识体。<a id="a-1N"></a>二用心。<a id="a-1O"></a>是生灭心。<a id="a-1P"></a>即前八识用。<a id="a-1Q"></a>体用隐显。<a id="a-1R"></a>说为二心。<a id="a-1S"></a>以用即体故。<a id="a-1T"></a>生灭即不生灭。<a id="a-1U"></a>以体即用故。<a id="a-1V"></a>不生灭即生灭。<a id="a-1W"></a>以生灭无性。<a id="a-1X"></a>用而不多。<a id="a-1Y"></a>以寂灭随缘。<a id="a-1Z"></a>体而非一。<a id="a-1a"></a>非多非一体用常冥。<a id="a-1b"></a>而一而多。<a id="a-1c"></a>体用恒现。<a id="a-1d"></a>识性是体。<a id="a-1e"></a>识相是用。<a id="a-1f"></a>体用互成。<a id="a-1g"></a>皆归宗镜。<a id="a-1h"></a>唯识疏钞云。<a id="a-1i"></a>识性识相。<a id="a-1j"></a>无不归心。<a id="a-1k"></a>心王心所。<a id="a-1l"></a>皆名唯识者。<a id="a-1m"></a>谓圆成实性。<a id="a-1n"></a>是识性。<a id="a-1o"></a>依他起性。<a id="a-1p"></a>是识相。<a id="a-1q"></a>皆不离心也。<a id="a-1r"></a>或可诸无为法。<a id="a-1s"></a>名识性。<a id="a-1t"></a>得等分位。<a id="a-1u"></a>色等所变。<a id="a-1v"></a>是识相。<a id="a-1w"></a>皆不离心也。<a id="a-1x"></a>识之相应名心所。<a id="a-1y"></a>识之自性名心王。<a id="a-1z"></a>心王最胜。<a id="a-20"></a>称之为主。<a id="a-21"></a>摄所从心。<a id="a-22"></a>名归心。<a id="a-23"></a>摄得等分位。<a id="a-24"></a>兼色等所变。<a id="a-25"></a>归于见分等。<a id="a-26"></a>名泯相。<a id="a-27"></a>性相不相离。<a id="a-28"></a>总名唯识也。</p>
  <p id="a29">问。<a id="a-2A"></a>境不离识。<a id="a-2B"></a>识不离境者。<a id="a-2C"></a>何秖云唯识。<a id="a-2D"></a>不名唯境。</p>
  <p id="a2E">答。<a id="a-2F"></a>虽互相生。<a id="a-2G"></a>境从识变。<a id="a-2H"></a>然古释。<a id="a-2I"></a>境由心分别方生。<a id="a-2J"></a>由心生故。<a id="a-2K"></a>名唯识。<a id="a-2L"></a>识不由境分别生。<a id="a-2M"></a>不由境故。<a id="a-2N"></a>不可名唯境。</p>
  <p id="a2O">问。<a id="a-2P"></a>心是境家增上缘。<a id="a-2Q"></a>境假心生。<a id="a-2R"></a>名唯识。<a id="a-2S"></a>境是心家所缘缘。<a id="a-2T"></a>心假境生。<a id="a-2U"></a>应名唯境。</p>
  <p id="a2V">答。<a id="a-2W"></a>离心执境是虚妄。<a id="a-2X"></a>为遮妄心名唯识。<a id="a-2Y"></a>悟心无我出沉沦。<a id="a-2Z"></a>不约二缘名唯境。<a id="a-2a"></a>又有境无境。<a id="a-2b"></a>皆是自心。<a id="a-2c"></a>其心悉生。<a id="a-2d"></a>一若缘有境生心者。<a id="a-2e"></a>即是自识相分。<a id="a-2f"></a>一切实境。<a id="a-2g"></a>不离能缘之心。<a id="a-2h"></a>于自识外。<a id="a-2i"></a>实无其境。<a id="a-2j"></a>二若缘无境生心者。<a id="a-2k"></a>如独生散意。<a id="a-2l"></a>缘过去未来。<a id="a-2m"></a>空华兔角一切无法时。<a id="a-2n"></a>心亦起故。<a id="a-2o"></a>如百法钞云。<a id="a-2p"></a>旧云。<a id="a-2q"></a>缘无不生虑不正。</p>
  <p id="a2r">问。<a id="a-2s"></a>何以不正。</p>
  <p id="a2t">答。<a id="a-2u"></a>如缘空华兔角一切无法时。<a id="a-2v"></a>心亦起故。<a id="a-2w"></a>何以。<a id="a-2x"></a>言缘无不生虑耶。<a id="a-2y"></a>故知有独影境内心相分。<a id="a-2z"></a>此相分望见分。<a id="a-30"></a>亦成所缘缘义。<a id="a-31"></a>若无内心相分。<a id="a-32"></a>其心即不生。<a id="a-33"></a>唐三藏云。<a id="a-34"></a>境非真虑起。<a id="a-35"></a>证知唯有识。<a id="a-36"></a>虽遍计所执相。<a id="a-37"></a>虽即非真。<a id="a-38"></a>而不无内心相分能牵生心故。<a id="a-39"></a>由此四句分别。<a id="a-3A"></a>一无影有质。<a id="a-3B"></a>其心不生。<a id="a-3C"></a>二有影无质。<a id="a-3D"></a>其心得生。<a id="a-3E"></a>三影质俱有。<a id="a-3F"></a>心生可知。<a id="a-3G"></a>四影质俱无。<a id="a-3H"></a>心亦得起。<a id="a-3I"></a>即根本智。<a id="a-3J"></a>证真如是。<a id="a-3K"></a>唯识论云。<a id="a-3L"></a>有境牵生心。<a id="a-3M"></a>若真理为境。<a id="a-3N"></a>能牵生智心。<a id="a-3O"></a>若俗谛为境。<a id="a-3P"></a>能牵生识心。<a id="a-3Q"></a>则未有无心境。<a id="a-3R"></a>曾无无境心。</p>
  <p id="a3S">问。<a id="a-3T"></a>八识之中。<a id="a-3U"></a>约因位初地已去。<a id="a-3V"></a>几识成无漏。</p>
  <p id="a3W">答。<a id="a-3X"></a>古德释云。<a id="a-3Y"></a>唯六七二识成无漏。<a id="a-3Z"></a>六即第六识。<a id="a-3a"></a>初地门中二十二心。<a id="a-3b"></a>所。<a id="a-3c"></a>成妙观察智。<a id="a-3d"></a>七即第七识。<a id="a-3e"></a>二十二心。<a id="a-3f"></a>所。<a id="a-3g"></a>成平等性智。<a id="a-3h"></a>此二智品相应。<a id="a-3i"></a>俱离障染。<a id="a-3j"></a>故名无漏。<a id="a-3k"></a>若五八等识。<a id="a-3l"></a>定是有漏。</p>
  <p id="a3m">问。<a id="a-3n"></a>云何第六得成无漏耶。</p>
  <p id="a3o">答。<a id="a-3p"></a>谓初地入无漏心时。<a id="a-3q"></a>断分别二障种现习气。<a id="a-3r"></a>故无漏。</p>
  <p id="a3s">问。<a id="a-3t"></a>第六能断惑。<a id="a-3u"></a>断惑成无漏。<a id="a-3v"></a>第七不能断惑。<a id="a-3w"></a>何故亦成无漏。</p>
  <p id="a3x">答。<a id="a-3y"></a>谓第七识是第六所依根。<a id="a-3z"></a>第六是能依识。<a id="a-40"></a>能依识既成无漏。<a id="a-41"></a>第七所依亦成无漏。<a id="a-42"></a>谓第六入生法二空观时。<a id="a-43"></a>第七识中俱生我法二执。<a id="a-44"></a>现行。<a id="a-45"></a>伏令不起故。<a id="a-46"></a>第七成无漏。</p>
  <p id="a47">问。<a id="a-48"></a>何故第八是有漏耶。</p>
  <p id="a49">答。<a id="a-4A"></a>第八是总报主。<a id="a-4B"></a>持种受熏。<a id="a-4C"></a>若因中便成无漏。<a id="a-4D"></a>即一切有漏杂染种子皆散失故。<a id="a-4E"></a>即便成佛。<a id="a-4F"></a>何用更二劫修行耶。</p>
  <p id="a4G">问。<a id="a-4H"></a>前五既非是总报主。<a id="a-4I"></a>何故不成无漏。</p>
  <p id="a4J">答。<a id="a-4K"></a>前五根是第八亲相分。<a id="a-4L"></a>能变第八既是有漏。<a id="a-4M"></a>所变五根亦有漏。<a id="a-4N"></a>五根是所依尚有漏。<a id="a-4O"></a>能依五识。<a id="a-4P"></a>亦成有漏也。<a id="a-4Q"></a>如上依经论分别诸识。<a id="a-4R"></a>开合不同。<a id="a-4S"></a>皆依体用。<a id="a-4T"></a>约体则无差而差。<a id="a-4U"></a>以全用之体不碍用故。<a id="a-4V"></a>约用则差而无差。<a id="a-4W"></a>以全体之用不失体故。<a id="a-4X"></a>如举海成波不失海。<a id="a-4Y"></a>举波成海不碍波。<a id="a-4Z"></a>非有非无。<a id="a-4a"></a>方穷识性。<a id="a-4b"></a>不一不异。<a id="a-4c"></a>可究心原。<a id="a-4d"></a>如古德云。<a id="a-4e"></a>约诸识门。<a id="a-4f"></a>虽一多不定。<a id="a-4g"></a>皆是体用缘起。<a id="a-4h"></a>本末相收。<a id="a-4i"></a>本者九识。<a id="a-4j"></a>末者五识。<a id="a-4k"></a>从本向末。<a id="a-4l"></a>寂而常用。<a id="a-4m"></a>从末向本。<a id="a-4n"></a>用而常寂。<a id="a-4o"></a>寂而常用。<a id="a-4p"></a>故静而不结。<a id="a-4q"></a>用而常寂。<a id="a-4r"></a>故动而不乱。<a id="a-4s"></a>静而不结。<a id="a-4t"></a>故真如是缘起。<a id="a-4u"></a>动而不乱。<a id="a-4v"></a>故缘起是真如。<a id="a-4w"></a>真如是缘起故。<a id="a-4x"></a>无涅槃不生死。<a id="a-4y"></a>即八九为六七。<a id="a-4z"></a>缘起是真如故。<a id="a-50"></a>无生死不涅槃。<a id="a-51"></a>即六七为八九。<a id="a-52"></a>无生死不涅槃故。<a id="a-53"></a>法界皆生死。<a id="a-54"></a>无涅槃不生死故。<a id="a-55"></a>法界皆涅槃。<a id="a-56"></a>法界皆涅槃。<a id="a-57"></a>故生死非杂乱。<a id="a-58"></a>法界皆生死。<a id="a-59"></a>故涅槃非寂静。<a id="a-5A"></a>生死非杂乱。<a id="a-5B"></a>众生即是佛。<a id="a-5C"></a>涅槃非寂静。<a id="a-5D"></a>佛即是众生。<a id="a-5E"></a>是以法界违故。<a id="a-5F"></a>说涅槃是生死。<a id="a-5G"></a>即理随情用。<a id="a-5H"></a>法界顺故。<a id="a-5I"></a>说生死是涅槃。<a id="a-5J"></a>即情随理用。<a id="a-5K"></a>如此明时。<a id="a-5L"></a>说情非理外。<a id="a-5M"></a>理非情外。<a id="a-5N"></a>情非理外故。<a id="a-5O"></a>所以即实说六七为八九。<a id="a-5P"></a>实者。<a id="a-5Q"></a>体也。<a id="a-5R"></a>理非情外故。<a id="a-5S"></a>所以即假说八九为六七。<a id="a-5T"></a>假者。<a id="a-5U"></a>用也。<a id="a-5V"></a>以假实无碍。<a id="a-5W"></a>故人法俱空。<a id="a-5X"></a>以体用无碍。<a id="a-5Y"></a>故空无可空。<a id="a-5Z"></a>人法俱空。<a id="a-5a"></a>故说绝待。<a id="a-5b"></a>空无可空。<a id="a-5c"></a>故言妙用。<a id="a-5d"></a>如斯说者。<a id="a-5e"></a>亦是排情之言。<a id="a-5f"></a>论其至实者。<a id="a-5g"></a>不可以名相得。<a id="a-5h"></a>至极者。<a id="a-5i"></a>不可以二谛辩。<a id="a-5j"></a>不可以名相得。<a id="a-5k"></a>故非言像能诠。<a id="a-5l"></a>不可以二谛辩。<a id="a-5m"></a>故非有无能说。<a id="a-5n"></a>故云至理无言。<a id="a-5o"></a>贤圣默然。<a id="a-5p"></a>言语道断。<a id="a-5q"></a>心行处灭。<a id="a-5r"></a>正可以神会。<a id="a-5s"></a>不可以心求。</p>
  <p id="a5t">问。<a id="a-5u"></a>觉海澄源。<a id="a-5v"></a>一心湛寂。<a id="a-5w"></a>云何最初。<a id="a-5x"></a>起诸识浪。</p>
  <p id="a5y">答。<a id="a-5z"></a>虽云识浪。<a id="a-60"></a>起处无从。<a id="a-61"></a>无始无生。<a id="a-62"></a>能穷识性。<a id="a-63"></a>只谓不觉。<a id="a-64"></a>忽尔念生。<a id="a-65"></a>犹若澄澜。<a id="a-66"></a>欻然风起。<a id="a-67"></a>不出不入。<a id="a-68"></a>汹涌之洪浪滔天。<a id="a-69"></a>非内非外。<a id="a-6A"></a>颠倒之狂心遍境。<a id="a-6B"></a>起信论云。<a id="a-6C"></a>以不知真法一故。<a id="a-6D"></a>心不相应。<a id="a-6E"></a>忽然念动。<a id="a-6F"></a>名为无明。<a id="a-6G"></a>此是现根本无明。<a id="a-6H"></a>最极微细。<a id="a-6I"></a>未有能所王数差别。<a id="a-6J"></a>故云不相应。<a id="a-6K"></a>非同心王心所相应也。<a id="a-6L"></a>唯此无明为染法之原。<a id="a-6M"></a>最极微细。<a id="a-6N"></a>更无染法能为此本。<a id="a-6O"></a>故云忽然念起也。<a id="a-6P"></a>无明之前。<a id="a-6Q"></a>无别有法为始集之本。<a id="a-6R"></a>故云无始。<a id="a-6S"></a>则是忽然义。<a id="a-6T"></a>非约时节以说忽然而起。<a id="a-6U"></a>无初故也。<a id="a-6V"></a>又释摩诃衍论云。<a id="a-6W"></a>不如实知真如法一故。<a id="a-6X"></a>不觉心起者。<a id="a-6Y"></a>即是显示根本不觉之起因缘。<a id="a-6Z"></a>根本不觉。<a id="a-6a"></a>何因缘故。<a id="a-6b"></a>得起而有。<a id="a-6c"></a>因不如故。<a id="a-6d"></a>得起而有。<a id="a-6e"></a>何等法中而不如耶。<a id="a-6f"></a>谓三法中而不如故。<a id="a-6g"></a>言不如者。<a id="a-6h"></a>当有何义。<a id="a-6i"></a>谓违逆义故。<a id="a-6j"></a>云何三法。<a id="a-6k"></a>一者实知一法。<a id="a-6l"></a>二者真如一法。<a id="a-6m"></a>三者一心一法。<a id="a-6n"></a>是名为三。<a id="a-6o"></a>实知法者。<a id="a-6p"></a>谓一切觉。<a id="a-6q"></a>即能达智。<a id="a-6r"></a>真如法者。<a id="a-6s"></a>谓平等理。<a id="a-6t"></a>即所达境。<a id="a-6u"></a>一心法者。<a id="a-6v"></a>谓一法界。<a id="a-6w"></a>即所依体。<a id="a-6x"></a>于此三法皆违逆故。<a id="a-6y"></a>无明元起。<a id="a-6z"></a>是故说言。<a id="a-70"></a>谓不如实知真如法一故。<a id="a-71"></a>不觉心起。<a id="a-72"></a>彼三种法。<a id="a-73"></a>皆守一中。<a id="a-74"></a>终不离。<a id="a-75"></a>故通名一。<a id="a-76"></a>又论云。<a id="a-77"></a>以无明熏力。<a id="a-78"></a>不觉心动。<a id="a-79"></a>最初成其业识。<a id="a-7A"></a>因此业识。<a id="a-7B"></a>复生转识等。<a id="a-7C"></a>论释云。<a id="a-7D"></a>最初不觉。<a id="a-7E"></a>称为第一业相。<a id="a-7F"></a>能见所见。<a id="a-7G"></a>无有差别。<a id="a-7H"></a>心王念法。<a id="a-7I"></a>不可分析。<a id="a-7J"></a>唯有精动隐流之义。<a id="a-7K"></a>故名为业。<a id="a-7L"></a>如是动流。<a id="a-7M"></a>只由不觉。<a id="a-7N"></a>第二转相。<a id="a-7O"></a>以业相念为所依故。<a id="a-7P"></a>转作能缘。<a id="a-7Q"></a>流成了相。<a id="a-7R"></a>第三现相。<a id="a-7S"></a>以了别转为所依。<a id="a-7T"></a>戏论境界。<a id="a-7U"></a>具足现前。<a id="a-7V"></a>所缘相分圆满安布。<a id="a-7W"></a>依此见分。<a id="a-7X"></a>现彼相分。<a id="a-7Y"></a>又动相者。<a id="a-7Z"></a>动为业识。<a id="a-7a"></a>理极微细。<a id="a-7b"></a>谓本觉心。<a id="a-7c"></a>因无明风。<a id="a-7d"></a>举体微动。<a id="a-7e"></a>微动之相。<a id="a-7f"></a>未能外缘。<a id="a-7g"></a>即不觉故。<a id="a-7h"></a>谓从本觉有不觉生。<a id="a-7i"></a>即为业相。<a id="a-7j"></a>喻如海微波。<a id="a-7k"></a>从静微动。<a id="a-7l"></a>而未从此转移本众。<a id="a-7m"></a>转相者。<a id="a-7n"></a>假无明力。<a id="a-7o"></a>资助业相。<a id="a-7p"></a>转成能缘。<a id="a-7q"></a>有能见用。<a id="a-7r"></a>向外面起。<a id="a-7s"></a>即名转相。<a id="a-7t"></a>虽有转相。<a id="a-7u"></a>而未能现五尘所缘境相。<a id="a-7v"></a>喻如海波浪。<a id="a-7w"></a>假于风力。<a id="a-7x"></a>兼资微动。<a id="a-7y"></a>从此击波。<a id="a-7z"></a>转移而起。<a id="a-80"></a>现相者。<a id="a-81"></a>从转相而成现相。<a id="a-82"></a>方有色尘山河大地器世间等。<a id="a-83"></a>仁王般若经云。<a id="a-84"></a>尔时世尊告波斯匿王。<a id="a-85"></a>汝先问云。<a id="a-86"></a>复以何相而住观察。<a id="a-87"></a>菩萨摩诃萨。<a id="a-88"></a>应如是观。<a id="a-89"></a>以幻化身而见幻化。<a id="a-8A"></a>正住平等。<a id="a-8B"></a>无有彼我。<a id="a-8C"></a>如是观察。<a id="a-8D"></a>化利众生。<a id="a-8E"></a>然诸有情。<a id="a-8F"></a>于久远劫。<a id="a-8G"></a>初刹那识。<a id="a-8H"></a>异于木石。<a id="a-8I"></a>生得染净。<a id="a-8J"></a>各自能为无量无数染净识。<a id="a-8K"></a>本。<a id="a-8L"></a>从初刹那不可说劫。<a id="a-8M"></a>乃至金刚终一刹那。<a id="a-8N"></a>有不可说不可说识。<a id="a-8O"></a>生诸有情色心二法。<a id="a-8P"></a>色名色蕴。<a id="a-8Q"></a>心名四蕴。<a id="a-8R"></a>皆积聚性。<a id="a-8S"></a>隐覆真实。<a id="a-8T"></a>古释云。<a id="a-8U"></a>初刹那识异于木石者。<a id="a-8V"></a>有说。<a id="a-8W"></a>初识。<a id="a-8X"></a>随于何趣。<a id="a-8Y"></a>续生位中。<a id="a-8Z"></a>最初刹那第八识也。<a id="a-8a"></a>识有缘虑。<a id="a-8b"></a>异于木石。<a id="a-8c"></a>有说初识。<a id="a-8d"></a>如楞伽经云。<a id="a-8e"></a>诸识有三种相。<a id="a-8f"></a>谓转相。<a id="a-8g"></a>业相。<a id="a-8h"></a>真相。<a id="a-8i"></a>言真相者。<a id="a-8j"></a>本觉真心。<a id="a-8k"></a>不藉妄缘。<a id="a-8l"></a>名自真相。<a id="a-8m"></a>业相者。<a id="a-8n"></a>根本无明。<a id="a-8o"></a>起静令动。<a id="a-8p"></a>动为业识。<a id="a-8q"></a>极微细故。<a id="a-8r"></a>转相者。<a id="a-8s"></a>是能见相。<a id="a-8t"></a>依前业相。<a id="a-8u"></a>转成能缘。<a id="a-8v"></a>虽有能缘。<a id="a-8w"></a>而未能显所缘境故。<a id="a-8x"></a>现相者。<a id="a-8y"></a>即境界相。<a id="a-8z"></a>依前转相。<a id="a-90"></a>能现境故。<a id="a-91"></a>又云。<a id="a-92"></a>顿分别知自心现身。<a id="a-93"></a>及身安立受用境界。<a id="a-94"></a>如次即是根身。<a id="a-95"></a>外器。<a id="a-96"></a>色等五境。<a id="a-97"></a>以一切时任运现故。<a id="a-98"></a>此是三细。<a id="a-99"></a>即本识故。<a id="a-9A"></a>最初业识。<a id="a-9B"></a>即为初。<a id="a-9C"></a>依生起门。<a id="a-9D"></a>为次第故。<a id="a-9E"></a>又远劫来时。<a id="a-9F"></a>无初始。<a id="a-9G"></a>过未。<a id="a-9H"></a>无体。<a id="a-9I"></a>熏习。<a id="a-9J"></a>唯心妄念为初。<a id="a-9K"></a>违真起故。<a id="a-9L"></a>又从静起动。<a id="a-9M"></a>名之为业。<a id="a-9N"></a>从内趣外。<a id="a-9O"></a>名之为转。<a id="a-9P"></a>真如之性。<a id="a-9Q"></a>不可增减。<a id="a-9R"></a>名为真相。<a id="a-9S"></a>亦名真识。<a id="a-9T"></a>此真识。<a id="a-9U"></a>即业转现等三性。<a id="a-9V"></a>即神解性。<a id="a-9W"></a>不同虚空。<a id="a-9X"></a>通名识。<a id="a-9Y"></a>亦名自相。<a id="a-9Z"></a>不藉他成故。<a id="a-9a"></a>亦名智相。<a id="a-9b"></a>觉照性故。<a id="a-9c"></a>所以云。<a id="a-9d"></a>本觉真心。<a id="a-9e"></a>不藉妄缘。<a id="a-9f"></a>以真心之体。<a id="a-9g"></a>即是本觉。<a id="a-9h"></a>非动转相。<a id="a-9i"></a>是觉性故。<a id="a-9j"></a>又释云。<a id="a-9k"></a>初刹那识异于木石者。<a id="a-9l"></a>谓一念识。<a id="a-9m"></a>有觉受故。<a id="a-9n"></a>异于木石。<a id="a-9o"></a>即显前念中有末心。<a id="a-9p"></a>所见赤白二秽。<a id="a-9q"></a>即同外器木石种类。<a id="a-9r"></a>此识生时。<a id="a-9s"></a>揽彼为身。<a id="a-9t"></a>故异木石。</p>
  <p id="a9u">问。<a id="a-9v"></a>远劫无始。<a id="a-9w"></a>何名初识耶。</p>
  <p id="a9x">答。<a id="a-9y"></a>过去未来无体。<a id="a-9z"></a>刹那熏习。<a id="a-A0"></a>唯属现在。<a id="a-A1"></a>现在正起妄念之时。<a id="a-A2"></a>妄念违真。<a id="a-A3"></a>名为初识。<a id="a-A4"></a>非是过去有识创起。<a id="a-A5"></a>名为初识也。<a id="a-A6"></a>故知横该一切处。<a id="a-A7"></a>竖通无量时。<a id="a-A8"></a>皆是即今现在一心。<a id="a-A9"></a>更无别理。<a id="a-AA"></a>所以法华经云。<a id="a-AB"></a>我观久远。<a id="a-AC"></a>犹若今日。<a id="a-AD"></a>则三世情消。<a id="a-AE"></a>契无时之正轨。<a id="a-AF"></a>一真道现。<a id="a-AG"></a>证唯识之圆宗。</p>
  <p id="aAH">问。<a id="a-AI"></a>经明初刹那识。<a id="a-AJ"></a>异于木石。<a id="a-AK"></a>生得染净。<a id="a-AL"></a>各自能为无量无数染净识。<a id="a-AM"></a>本。<a id="a-AN"></a>从初刹那不可说劫。<a id="a-AO"></a>乃至金刚经一刹那。<a id="a-AP"></a>有不可说不可说识。<a id="a-AQ"></a>生诸有情色心二法者。<a id="a-AR"></a>则有染有净。<a id="a-AS"></a>有生有灭。<a id="a-AT"></a>此识约生灭门中。<a id="a-AU"></a>有几种生灭。</p>
  <p id="aAV">答。<a id="a-AW"></a>真门顺性。<a id="a-AX"></a>妙合无生。<a id="a-AY"></a>世相随缘。<a id="a-AZ"></a>似分起尽。<a id="a-Aa"></a>楞伽经云。<a id="a-Ab"></a>大慧菩萨摩诃萨白佛言。<a id="a-Ac"></a>世尊。<a id="a-Ad"></a>诸识有几种生住灭。<a id="a-Ae"></a>佛告大慧。<a id="a-Af"></a>识有二种生住灭。<a id="a-Ag"></a>非思量所知。<a id="a-Ah"></a>谓流注生住灭。<a id="a-Ai"></a>相生住灭。<a id="a-Aj"></a>古释云。<a id="a-Ak"></a>言流注者。<a id="a-Al"></a>唯目第八。<a id="a-Am"></a>三相微隐。<a id="a-An"></a>种现不断。<a id="a-Ao"></a>名为流注。<a id="a-Ap"></a>由无明缘。<a id="a-Aq"></a>初起业识。<a id="a-Ar"></a>故说为生。<a id="a-As"></a>相续长劫。<a id="a-At"></a>故名为住。<a id="a-Au"></a>到金刚定。<a id="a-Av"></a>等觉一念。<a id="a-Aw"></a>断本无明。<a id="a-Ax"></a>名流注灭。<a id="a-Ay"></a>相生灭住者。<a id="a-Az"></a>谓余七识。<a id="a-B0"></a>心境粗显。<a id="a-B1"></a>故名为相。<a id="a-B2"></a>虽七缘八望六为细。<a id="a-B3"></a>具有四惑。<a id="a-B4"></a>亦云粗故。<a id="a-B5"></a>依彼现识自种诸境。<a id="a-B6"></a>缘合生七说为相生。<a id="a-B7"></a>长劫熏习。<a id="a-B8"></a>名为相住。<a id="a-B9"></a>从末向本。<a id="a-BA"></a>渐伏及断。<a id="a-BB"></a>至七地满。<a id="a-BC"></a>名为相灭。<a id="a-BD"></a>依前生灭。<a id="a-BE"></a>立迷悟依。<a id="a-BF"></a>依后生灭。<a id="a-BG"></a>立染净依。<a id="a-BH"></a>后短前长。<a id="a-BI"></a>事分二别。<a id="a-BJ"></a>即是流注生住灭。<a id="a-BK"></a>相生住灭。<a id="a-BL"></a>是以海水得风。<a id="a-BM"></a>变作波涛之相。<a id="a-BN"></a>心水遇境。<a id="a-BO"></a>密成流注之生。<a id="a-BP"></a>前波引后波。<a id="a-BQ"></a>鼓沧溟而不绝。<a id="a-BR"></a>新念续旧念。<a id="a-BS"></a>腾心海以常兴。<a id="a-BT"></a>从此汨乱澄源。<a id="a-BU"></a>昏沉觉海。<a id="a-BV"></a>是知因真起妄。<a id="a-BW"></a>不觉无明之动摇。<a id="a-BX"></a>如从水成波。<a id="a-BY"></a>全是外风之鼓击。<a id="a-BZ"></a>内外和合。<a id="a-Ba"></a>因缘发萌。<a id="a-Bb"></a>遂成能见之心。<a id="a-Bc"></a>便现所观之境。<a id="a-Bd"></a>因照而俄生智鉴。<a id="a-Be"></a>因智而分别妍媸。<a id="a-Bf"></a>从此取舍情分。<a id="a-Bg"></a>爱憎。<a id="a-Bh"></a>心变。<a id="a-Bi"></a>于五尘境。<a id="a-Bj"></a>执着坚牢。<a id="a-Bk"></a>向六情根。<a id="a-Bl"></a>相续不断。<a id="a-Bm"></a>因兹爱河浪底沉溺无忧。<a id="a-Bn"></a>欲火焰中。<a id="a-Bo"></a>焚烧罔惧。<a id="a-Bp"></a>甘心受黑城之极苦。<a id="a-Bq"></a>不觉不知。<a id="a-Br"></a>没命贪梦宅之浮荣。<a id="a-Bs"></a>难惺难悟。<a id="a-Bt"></a>若能了最初一念。<a id="a-Bu"></a>起灭何从。<a id="a-Bv"></a>顿入无生。<a id="a-Bw"></a>复本真觉。<a id="a-Bx"></a>则尘尘寂灭。<a id="a-By"></a>六趣之笼槛难羁。<a id="a-Bz"></a>念念虚玄。<a id="a-C0"></a>九结之网罗休绊。<a id="a-C1"></a>犹如巨海风息。<a id="a-C2"></a>不起微涟。<a id="a-C3"></a>察动相之本空。<a id="a-C4"></a>见缘生之无体。<a id="a-C5"></a>则穷源湿性。<a id="a-C6"></a>湛尔清冷。<a id="a-C7"></a>万像森罗焕然明白。<a id="a-C8"></a>所以贤劫定意经云。<a id="a-C9"></a>了一切空。<a id="a-CA"></a>是曰一心。</p>
  <p id="aCB">问。<a id="a-CC"></a>宗镜搜玄。<a id="a-CD"></a>云何说识。</p>
  <p id="aCE">答。<a id="a-CF"></a>只为识性幽玄。<a id="a-CG"></a>难穷本末。<a id="a-CH"></a>唯佛能了。<a id="a-CI"></a>下位莫知。<a id="a-CJ"></a>以无迹无形。<a id="a-CK"></a>为万有之本。<a id="a-CL"></a>唯深唯妙。<a id="a-CM"></a>作众圣之原。<a id="a-CN"></a>如菩萨处胎经五道寻识品云。<a id="a-CO"></a>尔时世尊。<a id="a-CP"></a>将欲示现识所趣向。<a id="a-CQ"></a>道识。<a id="a-CR"></a>俗识。<a id="a-CS"></a>有为识。<a id="a-CT"></a>无为识。<a id="a-CU"></a>有漏识。<a id="a-CV"></a>无漏识。<a id="a-CW"></a>华识。<a id="a-CX"></a>果识。<a id="a-CY"></a>报识。<a id="a-CZ"></a>无报识。<a id="a-Ca"></a>天识。<a id="a-Cb"></a>龙识。<a id="a-Cc"></a>鬼。<a id="a-Cd"></a>神。<a id="a-Ce"></a>阿修罗。<a id="a-Cf"></a>迦楼罗。<a id="a-Cg"></a>紧那罗。<a id="a-Ch"></a>摩睺罗伽。<a id="a-Ci"></a>人。<a id="a-Cj"></a>非人识。<a id="a-Ck"></a>上至二十八天识。<a id="a-Cl"></a>下至无救地狱识。<a id="a-Cm"></a>尔时世尊。<a id="a-Cn"></a>即于胎中。<a id="a-Co"></a>现勾锁骸骨。<a id="a-Cp"></a>遍满三千大千世界。<a id="a-Cq"></a>佛告阿祈陀。<a id="a-Cr"></a>能别此骸骨识耶。<a id="a-Cs"></a>对曰。<a id="a-Ct"></a>不别。<a id="a-Cu"></a>何以故。<a id="a-Cv"></a>未得通彻。<a id="a-Cw"></a>行力未至。<a id="a-Cx"></a>佛告弥勒菩萨。<a id="a-Cy"></a>汝此天中。<a id="a-Cz"></a>未得神通耶。<a id="a-D0"></a>弥勒白佛言。<a id="a-D1"></a>有成就者。<a id="a-D2"></a>有不成就者。<a id="a-D3"></a>佛告弥勒。<a id="a-D4"></a>汝观勾锁骸骨。<a id="a-D5"></a>令一切众。<a id="a-D6"></a>知识所趣。<a id="a-D7"></a>分别决了。<a id="a-D8"></a>令无疑滞。<a id="a-D9"></a>尔时弥勒菩萨即从座起。<a id="a-DA"></a>手执金刚七宝神杖。<a id="a-DB"></a>揽勾锁骸骨。<a id="a-DC"></a>听彼骨声。<a id="a-DD"></a>即白佛言。<a id="a-DE"></a>此人命终。<a id="a-DF"></a>嗔恚结多。<a id="a-DG"></a>识堕龙中。<a id="a-DH"></a>次复搅骨。<a id="a-DI"></a>此人前身。<a id="a-DJ"></a>十迹行具。<a id="a-DK"></a>得生天上。<a id="a-DL"></a>次复搅骨。<a id="a-DM"></a>此人前身。<a id="a-DN"></a>破戒犯律。<a id="a-DO"></a>生地狱中。<a id="a-DP"></a>如是搅骨。<a id="a-DQ"></a>有漏无漏。<a id="a-DR"></a>有为无为。<a id="a-DS"></a>从二十八天。<a id="a-DT"></a>下至无救地狱。<a id="a-DU"></a>知识所趣。<a id="a-DV"></a>善恶果报。<a id="a-DW"></a>白黑行报。<a id="a-DX"></a>有一全身舍利。<a id="a-DY"></a>无有缺减。<a id="a-DZ"></a>尔时弥勒。<a id="a-Da"></a>以杖搅之。<a id="a-Db"></a>推寻此识。<a id="a-Dc"></a>了不知处。<a id="a-Dd"></a>如是三搅。<a id="a-De"></a>前白佛言。<a id="a-Df"></a>此人神识。<a id="a-Dg"></a>了不可知。<a id="a-Dh"></a>将非如来入涅槃耶。<a id="a-Di"></a>佛告弥勒。<a id="a-Dj"></a>汝绍佛位。<a id="a-Dk"></a>于当来世。<a id="a-Dl"></a>当得作佛。<a id="a-Dm"></a>成无上道。<a id="a-Dn"></a>何以搅舍利而不知识处耶。<a id="a-Do"></a>弥勒白佛言。<a id="a-Dp"></a>佛不思议。<a id="a-Dq"></a>不可限量。<a id="a-Dr"></a>非我等境界。<a id="a-Ds"></a>所能筹量。<a id="a-Dt"></a>今有狐疑。<a id="a-Du"></a>唯愿世尊。<a id="a-Dv"></a>当解说之。<a id="a-Dw"></a>五道神识。<a id="a-Dx"></a>尽能得知。<a id="a-Dy"></a>彼善恶所趣。<a id="a-Dz"></a>不敢有疑。<a id="a-E0"></a>于如来所。<a id="a-E1"></a>今此舍利。<a id="a-E2"></a>无有缺减。<a id="a-E3"></a>愿说此识。<a id="a-E4"></a>令我等知。<a id="a-E5"></a>佛告弥勒。<a id="a-E6"></a>过去未来现在诸佛。<a id="a-E7"></a>舍利流布。<a id="a-E8"></a>非汝等境界所能分别。<a id="a-E9"></a>何以故。<a id="a-EA"></a>此舍利。<a id="a-EB"></a>即是吾舍利。<a id="a-EC"></a>何能寻究如来神识。<a id="a-ED"></a>今当与汝。<a id="a-EE"></a>分别。<a id="a-EF"></a>如来上中下识。<a id="a-EG"></a>至萨芸然。<a id="a-EH"></a>各各不同。<a id="a-EI"></a>初住菩萨。<a id="a-EJ"></a>未立根德力。<a id="a-EK"></a>虽得神通。<a id="a-EL"></a>二住菩萨。<a id="a-EM"></a>以天眼观。<a id="a-EN"></a>知识所趣。<a id="a-EO"></a>退不退地。<a id="a-EP"></a>亦复观见。<a id="a-EQ"></a>欲界色界。<a id="a-ER"></a>无色界者。<a id="a-ES"></a>或复观见。<a id="a-ET"></a>生东方无数恒河沙佛刹。<a id="a-EU"></a>供养诸佛。<a id="a-EV"></a>奉律无碍。<a id="a-EW"></a>亦复知彼受记劫数。<a id="a-EX"></a>一劫二劫。<a id="a-EY"></a>乃至百千亿劫。<a id="a-EZ"></a>或有菩萨。<a id="a-Ea"></a>于三住地。<a id="a-Eb"></a>观见舍利。<a id="a-Ec"></a>知识所趣。<a id="a-Ed"></a>于有余涅槃。<a id="a-Ee"></a>无余涅槃。<a id="a-Ef"></a>然复不见四住所行。<a id="a-Eg"></a>识所趣向。<a id="a-Eh"></a>四住菩萨。<a id="a-Ei"></a>见一见二三住识法。<a id="a-Ej"></a>然复不见五住舍利识法所趣。<a id="a-Ek"></a>乃至唯佛。<a id="a-El"></a>知佛神识所念。<a id="a-Em"></a>又偈云。<a id="a-En"></a>识神无形法。<a id="a-Eo"></a>五大以为家。<a id="a-Ep"></a>分别善恶行。<a id="a-Eq"></a>去就别真伪。<a id="a-Er"></a>识示善道处。<a id="a-Es"></a>永到安隐道。<a id="a-Et"></a>识为第六王。<a id="a-Eu"></a>余大最不如。</p>
  <p id="aEv">问。<a id="a-Ew"></a>心识二名。<a id="a-Ex"></a>有何胜劣。</p>
  <p id="aEy">答。<a id="a-Ez"></a>心是如来藏心真如之性。<a id="a-F0"></a>识是心之所生。<a id="a-F1"></a>无有一法。<a id="a-F2"></a>不从真心性起。<a id="a-F3"></a>故首楞严经云。<a id="a-F4"></a>诸法所生。<a id="a-F5"></a>唯心所现。<a id="a-F6"></a>心是本。<a id="a-F7"></a>即胜。<a id="a-F8"></a>识是依。<a id="a-F9"></a>即劣。<a id="a-FA"></a>如圆觉疏云。<a id="a-FB"></a>生法本无。<a id="a-FC"></a>一切唯识。<a id="a-FD"></a>识如幻梦。<a id="a-FE"></a>但是一心。</p>
  <p id="aFF">问。<a id="a-FG"></a>设使识无其体。<a id="a-FH"></a>云何得是心乎。</p>
  <p id="aFI">答。<a id="a-FJ"></a>以识本是心所成故。<a id="a-FK"></a>故识无体。<a id="a-FL"></a>则是一心。<a id="a-FM"></a>何异境从识生。<a id="a-FN"></a>摄境归识。<a id="a-FO"></a>若通而论之。<a id="a-FP"></a>则本是一心。<a id="a-FQ"></a>心变为识。<a id="a-FR"></a>识变诸境。<a id="a-FS"></a>由是摄境归识。<a id="a-FT"></a>摄识归心也。</p>
  <p id="aFU">问。<a id="a-FV"></a>前已广明识相。<a id="a-FW"></a>如何是智。</p>
  <p id="aFX">答。<a id="a-FY"></a>分别是识。<a id="a-FZ"></a>无分别是智。<a id="a-Fa"></a>如大宝积经云。<a id="a-Fb"></a>佛言。<a id="a-Fc"></a>所言识者。<a id="a-Fd"></a>谓能了别眼所知色。<a id="a-Fe"></a>耳所知声。<a id="a-Ff"></a>鼻所知香。<a id="a-Fg"></a>舌所知味。<a id="a-Fh"></a>身所知触。<a id="a-Fi"></a>意所知法。<a id="a-Fj"></a>是名为识。<a id="a-Fk"></a>所言智者。<a id="a-Fl"></a>于内寂静。<a id="a-Fm"></a>不行于外。<a id="a-Fn"></a>唯依于智。<a id="a-Fo"></a>不于一法而生分别。<a id="a-Fp"></a>及种种分别。<a id="a-Fq"></a>是名为智。<a id="a-Fr"></a>又舍利弗。<a id="a-Fs"></a>从境界生。<a id="a-Ft"></a>是名为识。<a id="a-Fu"></a>从作意生。<a id="a-Fv"></a>是名为识。<a id="a-Fw"></a>从分别生。<a id="a-Fx"></a>是名为识。<a id="a-Fy"></a>无取无执。<a id="a-Fz"></a>无有所缘。<a id="a-G0"></a>无所了别。<a id="a-G1"></a>无有分别。<a id="a-G2"></a>是名为智。<a id="a-G3"></a>又舍利弗。<a id="a-G4"></a>所言识者。<a id="a-G5"></a>住有为法。<a id="a-G6"></a>何以故。<a id="a-G7"></a>无为法中。<a id="a-G8"></a>识不能行。<a id="a-G9"></a>若能了达无为之法。<a id="a-GA"></a>是名为智。<a id="a-GB"></a>又月灯三昧经偈云。<a id="a-GC"></a>不寂者是想。<a id="a-GD"></a>寂灭者是智。<a id="a-GE"></a>若知想自性。<a id="a-GF"></a>便离于诸想。<a id="a-GG"></a>若有想可遣。<a id="a-GH"></a>是则还有想。<a id="a-GI"></a>彼行想戏论。<a id="a-GJ"></a>是人不离想。<a id="a-GK"></a>若人作是心。<a id="a-GL"></a>是想谁所起。<a id="a-GM"></a>是想谁能证。<a id="a-GN"></a>谁能灭是想。<a id="a-GO"></a>起想之法者。<a id="a-GP"></a>诸佛莫能得。<a id="a-GQ"></a>即于此处有。<a id="a-GR"></a>无我离取着。<a id="a-GS"></a>若其心不生。<a id="a-GT"></a>何由得起想。<a id="a-GU"></a>若心得解脱。<a id="a-GV"></a>彼则无由起。<a id="a-GW"></a>若证于解脱。<a id="a-GX"></a>心则不思议。<a id="a-GY"></a>心不思议故。<a id="a-GZ"></a>成就不思议。<a id="a-Ga"></a>我本作是念。<a id="a-Gb"></a>安住心地已。<a id="a-Gc"></a>弃舍一切心。<a id="a-Gd"></a>愿成不思议。<a id="a-Ge"></a>白净法果报。<a id="a-Gf"></a>睹见于无为。<a id="a-Gg"></a>一念能了知。<a id="a-Gh"></a>一切众生念。<a id="a-Gi"></a>众生即是心。<a id="a-Gj"></a>心即是如来。<a id="a-Gk"></a>诸佛不思议。<a id="a-Gl"></a>显了于此心。</p>
  <p id="aGm">问。<a id="a-Gn"></a>心王妙义。<a id="a-Go"></a>八识真原。<a id="a-Gp"></a>显正理以圆明。<a id="a-Gq"></a>据圣教为定量。<a id="a-Gr"></a>理事齐举。<a id="a-Gs"></a>已断纤疑。<a id="a-Gt"></a>心所之门。<a id="a-Gu"></a>如何开演。</p>
  <p id="aGv">答。<a id="a-Gw"></a>此申第二心所有法。<a id="a-Gx"></a>此心所六位。<a id="a-Gy"></a>都有五十一法。<a id="a-Gz"></a>遍行有五。<a id="a-H0"></a>别境有五。<a id="a-H1"></a>善有十一。<a id="a-H2"></a>根本烦恼有六。<a id="a-H3"></a>随烦恼有二十。<a id="a-H4"></a>不定有四。<a id="a-H5"></a>遍行者。<a id="a-H6"></a>遍四一切。<a id="a-H7"></a>四一切者。<a id="a-H8"></a>一性一切者。<a id="a-H9"></a>即三性。<a id="a-HA"></a>一善。<a id="a-HB"></a>二不善。<a id="a-HC"></a>三无记性等。<a id="a-HD"></a>二地一切者。<a id="a-HE"></a>即九地。<a id="a-HF"></a>一欲界五趣地。<a id="a-HG"></a>色界四禅四地。<a id="a-HH"></a>无色界四空四地。<a id="a-HI"></a>三时一切者。<a id="a-HJ"></a>时。<a id="a-HK"></a>即同一刹那时也。<a id="a-HL"></a>此作意等五心所。<a id="a-HM"></a>皆同时起。<a id="a-HN"></a>故名时一切。<a id="a-HO"></a>四。<a id="a-HP"></a>俱一切者。<a id="a-HQ"></a>俱。<a id="a-HR"></a>即遍诸心等。<a id="a-HS"></a>与八识俱。<a id="a-HT"></a>意云。<a id="a-HU"></a>此作意等五遍行。<a id="a-HV"></a>与八识心王俱起时。<a id="a-HW"></a>必有同时相应五数。<a id="a-HX"></a>又如八识俱起时。<a id="a-HY"></a>皆有遍行五数。<a id="a-HZ"></a>故名俱一切。<a id="a-Ha"></a>即四一切。<a id="a-Hb"></a>是所行所遍。<a id="a-Hc"></a>触等五数。<a id="a-Hd"></a>是能行能遍。<a id="a-He"></a>遍者。<a id="a-Hf"></a>是圆义。<a id="a-Hg"></a>行者。<a id="a-Hh"></a>是游履义。<a id="a-Hi"></a>缘境义。<a id="a-Hj"></a>但取见分能缘四一切。<a id="a-Hk"></a>不取内二分。<a id="a-Hl"></a>内二分但互相缘。<a id="a-Hm"></a>即不能外缘一切。<a id="a-Hn"></a>又若别境欲等五数。<a id="a-Ho"></a>有行非遍。<a id="a-Hp"></a>行是能缘。<a id="a-Hq"></a>遍是所缘。<a id="a-Hr"></a>即所乐等四境。<a id="a-Hs"></a>以四境不能令能缘欲等所遍缘。<a id="a-Ht"></a>故名有行非遍。<a id="a-Hu"></a>应以四句分别。<a id="a-Hv"></a>一。<a id="a-Hw"></a>是行非遍。<a id="a-Hx"></a>即别境。<a id="a-Hy"></a>二是遍非行。<a id="a-Hz"></a>即真如。<a id="a-I0"></a>三俱句。<a id="a-I1"></a>即遍行。<a id="a-I2"></a>四俱非。<a id="a-I3"></a>即色等。<a id="a-I4"></a>显扬论云。<a id="a-I5"></a>心所有法者。<a id="a-I6"></a>谓若法从阿赖耶种子所生。<a id="a-I7"></a>依心所起。<a id="a-I8"></a>与心俱转相应。<a id="a-I9"></a>彼复云何。<a id="a-IA"></a>谓遍行有五。<a id="a-IB"></a>一作意者。<a id="a-IC"></a>谓能警心为性。<a id="a-ID"></a>于所缘境。<a id="a-IE"></a>引心为业。</p>
  <p id="aIF">问。<a id="a-IG"></a>作意为在种位能警心。<a id="a-IH"></a>为在现行能警心。</p>
  <p id="aII">答。<a id="a-IJ"></a>在种位能警心。<a id="a-IK"></a>以作意自性明利。<a id="a-IL"></a>虽在种位。<a id="a-IM"></a>若有境至。<a id="a-IN"></a>而能警心心所种。<a id="a-IO"></a>令生起现。<a id="a-IP"></a>举喻。<a id="a-IQ"></a>如多人同一室宿。<a id="a-IR"></a>外边有贼来时。<a id="a-IS"></a>众中有一人。<a id="a-IT"></a>为性少睡。<a id="a-IU"></a>便能警觉余人。<a id="a-IV"></a>此人虽自身未起。<a id="a-IW"></a>而能警觉余人令起。<a id="a-IX"></a>亦如内心相分。<a id="a-IY"></a>虽与见分同起。<a id="a-IZ"></a>法尔有能牵心功能。<a id="a-Ia"></a>今作意亦尔。<a id="a-Ib"></a>其作意种子。<a id="a-Ic"></a>既警彼诸心心所种。<a id="a-Id"></a>生现行已。<a id="a-Ie"></a>作意现行。<a id="a-If"></a>又能引心现行令趣前境。<a id="a-Ig"></a>即此作意。<a id="a-Ih"></a>有二功能。<a id="a-Ii"></a>一心未起时。<a id="a-Ij"></a>能警令起。<a id="a-Ik"></a>二若起已。<a id="a-Il"></a>能引令趣境。<a id="a-Im"></a>初是体性。<a id="a-In"></a>后是业用。<a id="a-Io"></a>二触。<a id="a-Ip"></a>谓根境识三事和合。<a id="a-Iq"></a>分别为体。<a id="a-Ir"></a>受依为业。<a id="a-Is"></a>又即三和是因。<a id="a-It"></a>触是其果。<a id="a-Iu"></a>令心心所。<a id="a-Iv"></a>触境为性。<a id="a-Iw"></a>受想思等。<a id="a-Ix"></a>所依为业。<a id="a-Iy"></a>触若不生时。<a id="a-Iz"></a>余受一心所亦不能生。<a id="a-J0"></a>和合一切心及心所。<a id="a-J1"></a>令同触前境。<a id="a-J2"></a>是触自性也。<a id="a-J3"></a>即诸心所缘境时。<a id="a-J4"></a>皆是触功能自性也。<a id="a-J5"></a>即此触似彼三和。<a id="a-J6"></a>与受等为所依。<a id="a-J7"></a>是触之业用也。<a id="a-J8"></a>三受。<a id="a-J9"></a>领纳为体。<a id="a-JA"></a>爱缘为业。<a id="a-JB"></a>四想。<a id="a-JC"></a>谓名句文身熏习为缘。<a id="a-JD"></a>取相为体。<a id="a-JE"></a>发言议为业。<a id="a-JF"></a>又想能安立自境分剂。<a id="a-JG"></a>若心起时无此想者。<a id="a-JH"></a>应不能取境分剂相。<a id="a-JI"></a>于境取像为性。<a id="a-JJ"></a>施设种种名言为业。<a id="a-JK"></a>种种名言。<a id="a-JL"></a>皆由于想。<a id="a-JM"></a>是想功能。<a id="a-JN"></a>五思。<a id="a-JO"></a>谓念心。<a id="a-JP"></a>造作一切善恶总别报为思体。<a id="a-JQ"></a>于善品等。<a id="a-JR"></a>役心为业。<a id="a-JS"></a>触等五法。<a id="a-JT"></a>心起必有。<a id="a-JU"></a>故是遍行。<a id="a-JV"></a>余非遍行。<a id="a-JW"></a>别境有五。<a id="a-JX"></a>欲等不遍心故。<a id="a-JY"></a>以四境别。<a id="a-JZ"></a>名为别境也。<a id="a-Ja"></a>一欲。<a id="a-Jb"></a>谓于所乐境。<a id="a-Jc"></a>希望为体。<a id="a-Jd"></a>勤依为业。<a id="a-Je"></a>又于一切事欲观察者。<a id="a-Jf"></a>有希望故。<a id="a-Jg"></a>若不欲观。<a id="a-Jh"></a>随因境势。<a id="a-Ji"></a>任运缘者。<a id="a-Jj"></a>即全无欲。<a id="a-Jk"></a>由斯理趣。<a id="a-Jl"></a>欲非遍行。<a id="a-Jm"></a>二胜解。<a id="a-Jn"></a>谓于决定境。<a id="a-Jo"></a>如其所应。<a id="a-Jp"></a>印解为体。<a id="a-Jq"></a>不可引转为业。<a id="a-Jr"></a>又谓邪正等教理证力。<a id="a-Js"></a>于所取境。<a id="a-Jt"></a>审决印持。<a id="a-Ju"></a>由此异缘。<a id="a-Jv"></a>不能引转故。<a id="a-Jw"></a>犹预境。<a id="a-Jx"></a>胜解全无。<a id="a-Jy"></a>非审决心。<a id="a-Jz"></a>亦无胜解。<a id="a-K0"></a>非遍行摄。<a id="a-K1"></a>三念。<a id="a-K2"></a>谓于惯习境。<a id="a-K3"></a>令心明记不忘为体。<a id="a-K4"></a>等持所依为业。<a id="a-K5"></a>又于曾未受体类境中。<a id="a-K6"></a>令不起念。<a id="a-K7"></a>设曾所受。<a id="a-K8"></a>不能明记。<a id="a-K9"></a>念亦不生故。<a id="a-KA"></a>念必非遍行所摄。<a id="a-KB"></a>念与定为所依。<a id="a-KC"></a>为业用。<a id="a-KD"></a>能生正定。<a id="a-KE"></a>故言定依为业。<a id="a-KF"></a>四定。<a id="a-KG"></a>亦云等持。<a id="a-KH"></a>谓于所观境。<a id="a-KI"></a>专注一缘为体。<a id="a-KJ"></a>令心不散。<a id="a-KK"></a>智依为业。<a id="a-KL"></a>又由定令心专注不散。<a id="a-KM"></a>依斯便有决择智生。<a id="a-KN"></a>若不系心专注境位。<a id="a-KO"></a>便无定起。<a id="a-KP"></a>故非遍行。<a id="a-KQ"></a>五慧。<a id="a-KR"></a>谓于所观境。<a id="a-KS"></a>简择为体。<a id="a-KT"></a>断疑为业。<a id="a-KU"></a>又于非观境。<a id="a-KV"></a>愚昧心中。<a id="a-KW"></a>无简择故。<a id="a-KX"></a>非遍行摄。<a id="a-KY"></a>此别境五随位有无。<a id="a-KZ"></a>所缘能缘。<a id="a-Ka"></a>非定俱故。<a id="a-Kb"></a>善有十一。<a id="a-Kc"></a>一信。<a id="a-Kd"></a>谓于有体。<a id="a-Ke"></a>有德。<a id="a-Kf"></a>有能。<a id="a-Kg"></a>心净为体。<a id="a-Kh"></a>断不信障。<a id="a-Ki"></a>能得菩提资粮圆满为业。<a id="a-Kj"></a>又识论云。<a id="a-Kk"></a>信以心净为性。<a id="a-Kl"></a>此性澄清。<a id="a-Km"></a>能净心等。<a id="a-Kn"></a>以心胜故。<a id="a-Ko"></a>立心净名。<a id="a-Kp"></a>如水清珠。<a id="a-Kq"></a>能清浊水。<a id="a-Kr"></a>释云。<a id="a-Ks"></a>唯信是能净。<a id="a-Kt"></a>余善等皆所净。<a id="a-Ku"></a>故。<a id="a-Kv"></a>以心王为主。<a id="a-Kw"></a>但言心净。<a id="a-Kx"></a>不言心所。<a id="a-Ky"></a>水喻心等。<a id="a-Kz"></a>清珠喻信体。<a id="a-L0"></a>以投珠故。<a id="a-L1"></a>浊水便清。<a id="a-L2"></a>以有信故。<a id="a-L3"></a>其心遂净。<a id="a-L4"></a>二惭。<a id="a-L5"></a>谓依自增上。<a id="a-L6"></a>及法增上。<a id="a-L7"></a>羞耻过恶为体。<a id="a-L8"></a>断无惭障为业。<a id="a-L9"></a>三愧。<a id="a-LA"></a>谓依世增上。<a id="a-LB"></a>羞耻过恶为体。<a id="a-LC"></a>断无愧障为业。<a id="a-LD"></a>四无贪。<a id="a-LE"></a>谓于有有具。<a id="a-LF"></a>厌离无执。<a id="a-LG"></a>不藏不爱。<a id="a-LH"></a>无著为体。<a id="a-LI"></a>能断贪障为业。<a id="a-LJ"></a>五无嗔。<a id="a-LK"></a>谓于诸有情。<a id="a-LL"></a>心无损害。<a id="a-LM"></a>慈愍为体。<a id="a-LN"></a>能断嗔障为业。<a id="a-LO"></a>六无痴。<a id="a-LP"></a>谓正了真实为体。<a id="a-LQ"></a>能断痴障为业。<a id="a-LR"></a>七精进。<a id="a-LS"></a>谓心勇无堕。<a id="a-LT"></a>不自轻贱为体。<a id="a-LU"></a>断懈怠障为业。<a id="a-LV"></a>八轻安。<a id="a-LW"></a>谓远离粗重。<a id="a-LX"></a>身心调畅为体。<a id="a-LY"></a>断粗重障为业。<a id="a-LZ"></a>九不放逸。<a id="a-La"></a>谓总摄无贪嗔痴。<a id="a-Lb"></a>精进为体。<a id="a-Lc"></a>断放逸障为业。<a id="a-Ld"></a>十舍。<a id="a-Le"></a>谓总摄无贪嗔痴为体。<a id="a-Lf"></a>依此舍故得心平等。<a id="a-Lg"></a>得心正直。<a id="a-Lh"></a>心无发动。<a id="a-Li"></a>断发动障为业。<a id="a-Lj"></a>十一不害。<a id="a-Lk"></a>谓由不恼害诸有情故。<a id="a-Ll"></a>悲哀恻怆愍物为体。<a id="a-Lm"></a>能断害障为业。<a id="a-Ln"></a>根本烦恼有六。<a id="a-Lo"></a>一贪。<a id="a-Lp"></a>谓于五取蕴。<a id="a-Lq"></a>爱乐覆藏。<a id="a-Lr"></a>保着为体。<a id="a-Ls"></a>损害自他。<a id="a-Lt"></a>能趣恶道为业。<a id="a-Lu"></a>二嗔。<a id="a-Lv"></a>谓于有情。<a id="a-Lw"></a>欲兴损害为体。<a id="a-Lx"></a>能障无嗔为业。<a id="a-Ly"></a>三慢。<a id="a-Lz"></a>谓以他劣己计我为胜。<a id="a-M0"></a>令心高举为体。<a id="a-M1"></a>能障无慢为业。<a id="a-M2"></a>四无明。<a id="a-M3"></a>谓不正了真实为体。<a id="a-M4"></a>能障正了为业。<a id="a-M5"></a>五邪见。<a id="a-M6"></a>谓五见为体。<a id="a-M7"></a>一萨迦邪见。<a id="a-M8"></a>谓于五取蕴计我我所。<a id="a-M9"></a>染污慧为体。<a id="a-MA"></a>能障无我。<a id="a-MB"></a>无颠倒解为业。<a id="a-MC"></a>二边执见。<a id="a-MD"></a>谓于五取蕴。<a id="a-ME"></a>执计断常。<a id="a-MF"></a>染污慧为体。<a id="a-MG"></a>能障无常。<a id="a-MH"></a>无颠倒解为业。<a id="a-MI"></a>三邪见。<a id="a-MJ"></a>谓谤因果。<a id="a-MK"></a>染污慧为体。<a id="a-ML"></a>唯分别起。<a id="a-MM"></a>能障正见为业。<a id="a-MN"></a>四见取。<a id="a-MO"></a>谓于前三见。<a id="a-MP"></a>及见所依蕴。<a id="a-MQ"></a>计最胜上。<a id="a-MR"></a>及与第一染污慧为体。<a id="a-MS"></a>唯分别起。<a id="a-MT"></a>能障苦。<a id="a-MU"></a>及不净。<a id="a-MV"></a>无颠倒解为业。<a id="a-MW"></a>五戒禁取。<a id="a-MX"></a>谓于前诸见。<a id="a-MY"></a>及见所依蕴。<a id="a-MZ"></a>计为清净解脱出离。<a id="a-Ma"></a>染污慧为体。<a id="a-Mb"></a>唯分别起。<a id="a-Mc"></a>能障如前。<a id="a-Md"></a>无颠倒解为业。<a id="a-Me"></a>释云。<a id="a-Mf"></a>萨迦邪见者。<a id="a-Mg"></a>此翻身见也。<a id="a-Mh"></a>见取者。<a id="a-Mi"></a>论又云。<a id="a-Mj"></a>一切斗诤所依为业。<a id="a-Mk"></a>此于诸见。<a id="a-Ml"></a>及所依蕴。<a id="a-Mm"></a>执为最胜。<a id="a-Mn"></a>能得涅槃清净法。<a id="a-Mo"></a>是见取。<a id="a-Mp"></a>由此各各互执。<a id="a-Mq"></a>为胜诸见等故。<a id="a-Mr"></a>一切外道斗诤。<a id="a-Ms"></a>因斯而起。<a id="a-Mt"></a>戒禁取者。<a id="a-Mu"></a>又云。<a id="a-Mv"></a>无利勤苦所依为业。<a id="a-Mw"></a>谓依诸见所受戒。<a id="a-Mx"></a>说此戒为胜。<a id="a-My"></a>及能得涅槃。<a id="a-Mz"></a>由此戒故。<a id="a-N0"></a>一切外道。<a id="a-N1"></a>受持拔发等无利勤苦。<a id="a-N2"></a>六疑。<a id="a-N3"></a>谓于诸谛。<a id="a-N4"></a>犹豫不决为体。<a id="a-N5"></a>唯分别起。<a id="a-N6"></a>能障无疑为业。</p>
  <p id="aN7">问。<a id="a-N8"></a>此十烦恼。<a id="a-N9"></a>何识相应。</p>
  <p id="aNA">答。<a id="a-NB"></a>第八藏识全无。<a id="a-NC"></a>第七末那有四。<a id="a-ND"></a>第六意识具十。<a id="a-NE"></a>前五识唯三。<a id="a-NF"></a>古释云。<a id="a-NG"></a>五识但三。<a id="a-NH"></a>以无分别。<a id="a-NI"></a>故无慢等。<a id="a-NJ"></a>慢等必由有随念计度分别生故。<a id="a-NK"></a>又由慢于称量门起。<a id="a-NL"></a>劣胜负故。<a id="a-NM"></a>疑。<a id="a-NN"></a>犹豫简择门起。<a id="a-NO"></a>见。<a id="a-NP"></a>推求门起故。<a id="a-NQ"></a>五识无此等行相故。<a id="a-NR"></a>七识具我痴等四烦恼。<a id="a-NS"></a>犹具审决。<a id="a-NT"></a>故疑无容起。<a id="a-NU"></a>由爱着我。<a id="a-NV"></a>嗔不得生。<a id="a-NW"></a>无一心王中有二慧故。<a id="a-NX"></a>余见不生。<a id="a-NY"></a>随烦恼有二十。<a id="a-NZ"></a>释论云。<a id="a-Na"></a>唯是烦恼。<a id="a-Nb"></a>分位差别等流性故。<a id="a-Nc"></a>名随烦恼。<a id="a-Nd"></a>此二十种。<a id="a-Ne"></a>类别有三。<a id="a-Nf"></a>谓分等十各别起故。<a id="a-Ng"></a>名小随烦恼。<a id="a-Nh"></a>无惭等二遍不善故。<a id="a-Ni"></a>名中随烦恼。<a id="a-Nj"></a>掉举等八遍染心故。<a id="a-Nk"></a>名大随烦恼。<a id="a-Nl"></a>一忿。<a id="a-Nm"></a>谓于现在违缘。<a id="a-Nn"></a>令心愤发为体。<a id="a-No"></a>能障无嗔为业。<a id="a-Np"></a>二恨。<a id="a-Nq"></a>谓于过去违缘。<a id="a-Nr"></a>结怨不舍为体。<a id="a-Ns"></a>能障无嗔为业。<a id="a-Nt"></a>三覆。<a id="a-Nu"></a>谓于过犯。<a id="a-Nv"></a>若他谏诲。<a id="a-Nw"></a>若不谏诲。<a id="a-Nx"></a>秘所作恶为体。<a id="a-Ny"></a>能障发露悔过为业。<a id="a-Nz"></a>四恼。<a id="a-O0"></a>谓于过犯。<a id="a-O1"></a>若他谏诲。<a id="a-O2"></a>便发粗言。<a id="a-O3"></a>心暴不忍为体。<a id="a-O4"></a>能障善友为业。<a id="a-O5"></a>五嫉。<a id="a-O6"></a>谓于他所有功德名誉。<a id="a-O7"></a>心妒不悦为体。<a id="a-O8"></a>能障仁慈为业。<a id="a-O9"></a>六悭。<a id="a-OA"></a>谓积聚怪着为体。<a id="a-OB"></a>障无贪为业。<a id="a-OC"></a>七诳。<a id="a-OD"></a>谓惑乱于他。<a id="a-OE"></a>现不实事。<a id="a-OF"></a>心诡为体。<a id="a-OG"></a>能障爱敬为业。<a id="a-OH"></a>八谄。<a id="a-OI"></a>为欺彼故。<a id="a-OJ"></a>诈现恭顺。<a id="a-OK"></a>心曲为体。<a id="a-OL"></a>能障爱敬为业。<a id="a-OM"></a>九憍。<a id="a-ON"></a>谓恃世间兴盛等。<a id="a-OO"></a>心恃高举。<a id="a-OP"></a>无所忌惮为体。<a id="a-OQ"></a>能障厌离为业。<a id="a-OR"></a>十害。<a id="a-OS"></a>谓逼恼有情。<a id="a-OT"></a>无悲无愍。<a id="a-OU"></a>无哀。<a id="a-OV"></a>无怜。<a id="a-OW"></a>无恻为体。<a id="a-OX"></a>能障不害为业。<a id="a-OY"></a>十一无惭。<a id="a-OZ"></a>谓不耻过恶为体。<a id="a-Oa"></a>能障惭为业。<a id="a-Ob"></a>十二无愧。<a id="a-Oc"></a>谓于世增上。<a id="a-Od"></a>不耻过恶为体。<a id="a-Oe"></a>能障愧为业。<a id="a-Of"></a>十三惛沈。<a id="a-Og"></a>谓令心懵重为体。<a id="a-Oh"></a>能障毗钵舍那为业。<a id="a-Oi"></a>十四掉举。<a id="a-Oj"></a>谓依不正寻求心不寂静为体。<a id="a-Ok"></a>能障奢摩他为业。<a id="a-Ol"></a>十五不信。<a id="a-Om"></a>谓于有体有德有能。<a id="a-On"></a>心不净信为体。<a id="a-Oo"></a>障信为业。<a id="a-Op"></a>十六懈怠。<a id="a-Oq"></a>谓心不勉励为体。<a id="a-Or"></a>能障发起正勤为业。<a id="a-Os"></a>十七放逸。<a id="a-Ot"></a>谓总贪嗔痴懈怠为体。<a id="a-Ou"></a>障不放逸为业。<a id="a-Ov"></a>十八失念。<a id="a-Ow"></a>谓染污不记为体。<a id="a-Ox"></a>障不妄念为业。<a id="a-Oy"></a>十九散乱。<a id="a-Oz"></a>谓于所修善心。<a id="a-P0"></a>不喜乐为依止故。<a id="a-P1"></a>驰散外缘为体。<a id="a-P2"></a>能障等持为业。<a id="a-P3"></a>二十不正知。<a id="a-P4"></a>谓于三业。<a id="a-P5"></a>不正了住染污慧为体。<a id="a-P6"></a>能障正知为业。</p>
 </body>
</html>