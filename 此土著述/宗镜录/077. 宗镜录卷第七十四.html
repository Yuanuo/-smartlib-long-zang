<!doctype html>
<html id="z3IBXEN1f2" data-ver="1378">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第七十四</h1>
  <p id="a2">夫生死轮回。<a id="a-3"></a>不待外缘。<a id="a-4"></a>既由内识。<a id="a-5"></a>此即有漏异生。<a id="a-6"></a>生死相续。<a id="a-7"></a>诸佛菩萨净法相续。<a id="a-8"></a>为复亦由内识。<a id="a-9"></a>为复别有净体。</p>
  <p id="aA">答。<a id="a-B"></a>净法相续。<a id="a-C"></a>应知亦然。<a id="a-D"></a>论云。<a id="a-E"></a>谓无始来。<a id="a-F"></a>依附本识有无漏种。<a id="a-G"></a>由转识等数数熏发。<a id="a-H"></a>渐渐增胜。<a id="a-I"></a>乃至究竟得成佛时。<a id="a-J"></a>转舍本来杂染识种。<a id="a-K"></a>转得始起清净种识。<a id="a-L"></a>任持一切功德种子。<a id="a-M"></a>由本愿力。<a id="a-N"></a>尽未来际。<a id="a-O"></a>起诸妙用。<a id="a-P"></a>相续无穷。<a id="a-Q"></a>由此应知。<a id="a-R"></a>唯有内识。<a id="a-S"></a>释云。<a id="a-T"></a>由法尔种新所熏发。<a id="a-U"></a>由本愿力。<a id="a-V"></a>即佛世尊利他无尽。<a id="a-W"></a>清净种识。<a id="a-X"></a>皆通现种。<a id="a-Y"></a>皆唯第八能持种故。<a id="a-Z"></a>由此上来。<a id="a-a"></a>所说染净道理。<a id="a-b"></a>应知诸法相续。<a id="a-c"></a>唯有内识也。</p>
  <p id="ad">问。<a id="a-e"></a>人法二空。<a id="a-f"></a>一心妙理。<a id="a-g"></a>云何又说四相所迁。<a id="a-h"></a>二死相续。<a id="a-i"></a>且如四相之中生相则内外无从。<a id="a-j"></a>推不可得。<a id="a-k"></a>住相则念念不住。<a id="a-l"></a>异相则虽似迁移。<a id="a-m"></a>体本尝变。<a id="a-n"></a>灭相则法本不然。<a id="a-o"></a>今亦无灭。</p>
  <p id="ap">答。<a id="a-q"></a>四相有二。<a id="a-r"></a>一粗约果报而说。<a id="a-s"></a>即生老病死。<a id="a-t"></a>此亦四相。<a id="a-u"></a>二细。<a id="a-v"></a>即生住异灭。<a id="a-w"></a>据惑业而论。<a id="a-x"></a>如起信论中释云。<a id="a-y"></a>不觉心起。<a id="a-z"></a>名为生。<a id="a-10"></a>能见能现。<a id="a-11"></a>妄取境界。<a id="a-12"></a>起念相续。<a id="a-13"></a>名之为住。<a id="a-14"></a>执取计名。<a id="a-15"></a>名之为异。<a id="a-16"></a>造作诸业。<a id="a-17"></a>名之为灭。<a id="a-18"></a>虽即四相似分。<a id="a-19"></a>俱是一心而转。<a id="a-1A"></a>然世人多执住相。<a id="a-1B"></a>以为现见。<a id="a-1C"></a>今须推破。<a id="a-1D"></a>以显真空。<a id="a-1E"></a>凡有一切住持境界。<a id="a-1F"></a>悉如梦中。<a id="a-1G"></a>似有非实。<a id="a-1H"></a>以随心所现。<a id="a-1I"></a>外境本空故。<a id="a-1J"></a>心亦无生。<a id="a-1K"></a>念念不住。<a id="a-1L"></a>如大智度论云。<a id="a-1M"></a>佛说诸法。<a id="a-1N"></a>无有根本定实如毫厘许。<a id="a-1O"></a>所有。<a id="a-1P"></a>欲证明是事故。<a id="a-1Q"></a>说梦中受五欲。<a id="a-1R"></a>譬如须菩提意。<a id="a-1S"></a>若一切法毕竟空。<a id="a-1T"></a>无所有性。<a id="a-1U"></a>今何以故。<a id="a-1V"></a>现有眼见耳闻法。<a id="a-1W"></a>以是故。<a id="a-1X"></a>佛说梦譬。<a id="a-1Y"></a>喻。<a id="a-1Z"></a>如人梦力故。<a id="a-1a"></a>虽无实事。<a id="a-1b"></a>而有种种闻见。<a id="a-1c"></a>嗔处喜处。<a id="a-1d"></a>觉人在傍。<a id="a-1e"></a>则无所见。<a id="a-1f"></a>如是凡夫人。<a id="a-1g"></a>无明颠倒力故。<a id="a-1h"></a>妄有所见。<a id="a-1i"></a>圣人觉悟。<a id="a-1j"></a>则无所见。<a id="a-1k"></a>一切法若有漏。<a id="a-1l"></a>若无漏。<a id="a-1m"></a>若有为。<a id="a-1n"></a>若无为。<a id="a-1o"></a>皆不实。<a id="a-1p"></a>虚妄故有见闻。<a id="a-1q"></a>又云。<a id="a-1r"></a>现在色亦无住时。<a id="a-1s"></a>若法后见坏相。<a id="a-1t"></a>当知初生时坏相已随逐。<a id="a-1u"></a>微细故不识。<a id="a-1v"></a>如人着屐。<a id="a-1w"></a>若初日新而无有旧。<a id="a-1x"></a>后应常新。<a id="a-1y"></a>不应有旧。<a id="a-1z"></a>若无旧。<a id="a-20"></a>应是常。<a id="a-21"></a>常故无罪无福。<a id="a-22"></a>无罪无福故。<a id="a-23"></a>则世俗法乱。<a id="a-24"></a>复次生灭相。<a id="a-25"></a>常随作法。<a id="a-26"></a>无有住时。<a id="a-27"></a>若有住时。<a id="a-28"></a>则无生灭。<a id="a-29"></a>夫受生死者。<a id="a-2A"></a>初因妄识造分别业。<a id="a-2B"></a>因兹有身。<a id="a-2C"></a>今先推此身。<a id="a-2D"></a>聚散非有。<a id="a-2E"></a>以身是积聚义。<a id="a-2F"></a>内外四大。<a id="a-2G"></a>假和合成。<a id="a-2H"></a>微细推穷。<a id="a-2I"></a>事无和合。<a id="a-2J"></a>以风火常举。<a id="a-2K"></a>地水恒沈。<a id="a-2L"></a>一一大性。<a id="a-2M"></a>各无定体。<a id="a-2N"></a>风以动为性。<a id="a-2O"></a>乃附物而彰。<a id="a-2P"></a>真理不迁。<a id="a-2Q"></a>湛然常寂。<a id="a-2R"></a>火以热为性。<a id="a-2S"></a>未必皆烧。<a id="a-2T"></a>如云中身内之火。<a id="a-2U"></a>何不焚爇。<a id="a-2V"></a>地以坚为性。<a id="a-2W"></a>且如铜铁。<a id="a-2X"></a>遇镕成水。<a id="a-2Y"></a>刚柔不定。<a id="a-2Z"></a>水以湿为性。<a id="a-2a"></a>因火即干。<a id="a-2b"></a>又寒坚暖释。<a id="a-2c"></a>凝流无体。<a id="a-2d"></a>各各既无。<a id="a-2e"></a>和合非有。<a id="a-2f"></a>如一狗无师子性。<a id="a-2g"></a>聚群狗而亦不成。<a id="a-2h"></a>似一盲不见于明。<a id="a-2i"></a>合众盲而终不睹。<a id="a-2j"></a>宝藏论云。<a id="a-2k"></a>清虚之理。<a id="a-2l"></a>毕竟无身。<a id="a-2m"></a>既知身空。<a id="a-2n"></a>又执识暖息三事实有。<a id="a-2o"></a>能为生死成就命根者。<a id="a-2p"></a>台教云。<a id="a-2q"></a>此身无常。<a id="a-2r"></a>揽寿暖识三事而有身。<a id="a-2s"></a>身但假名。<a id="a-2t"></a>三事无常。<a id="a-2u"></a>无别身也。<a id="a-2v"></a>息之出入。<a id="a-2w"></a>计为寿命。<a id="a-2x"></a>息出不反。<a id="a-2y"></a>身如瓦砾。<a id="a-2z"></a>命宁可保。<a id="a-30"></a>若暖气持水。<a id="a-31"></a>水润于地。<a id="a-32"></a>妄谓此身为常存者。<a id="a-33"></a>火从缘生。<a id="a-34"></a>缘散故即火灭。<a id="a-35"></a>身便臭烂。<a id="a-36"></a>业计妄识。<a id="a-37"></a>刹那异趣。<a id="a-38"></a>谓我常自在。<a id="a-39"></a>业若才断。<a id="a-3A"></a>心即托生。<a id="a-3B"></a>身便散灭。<a id="a-3C"></a>大集经云。<a id="a-3D"></a>出胎。<a id="a-3E"></a>盛年。<a id="a-3F"></a>衰老。<a id="a-3G"></a>皆是业持。<a id="a-3H"></a>三事生灭。<a id="a-3I"></a>相续不断。<a id="a-3J"></a>凡夫不了。<a id="a-3K"></a>妄取身相。<a id="a-3L"></a>不觉气断。<a id="a-3M"></a>三事分离。<a id="a-3N"></a>又如出入息。<a id="a-3O"></a>相续百千万。<a id="a-3P"></a>出入息。<a id="a-3Q"></a>一一息中。<a id="a-3R"></a>身不可得。<a id="a-3S"></a>刹那心识。<a id="a-3T"></a>次第生灭无量。<a id="a-3U"></a>一一刹那。<a id="a-3V"></a>身不可得。<a id="a-3W"></a>不臭不烂。<a id="a-3X"></a>三大成皮肉骨髓。<a id="a-3Y"></a>一一验之。<a id="a-3Z"></a>虚假。<a id="a-3a"></a>身不可得。<a id="a-3b"></a>离此三事。<a id="a-3c"></a>无别有身。<a id="a-3d"></a>故知身命本空。<a id="a-3e"></a>生死恒寂。<a id="a-3f"></a>凡夫不了。<a id="a-3g"></a>枉入苦轮。<a id="a-3h"></a>命如风里之残灯。<a id="a-3i"></a>刹那磨灭。<a id="a-3j"></a>身似潭中之聚沫。<a id="a-3k"></a>倏尔消洋。<a id="a-3l"></a>所以经云。<a id="a-3m"></a>解无不生。<a id="a-3n"></a>了有不死。<a id="a-3o"></a>若了有空而无我。<a id="a-3p"></a>无我令谁生。<a id="a-3q"></a>解本无而不生。<a id="a-3r"></a>不生令谁死。<a id="a-3s"></a>唯持种本识。<a id="a-3t"></a>妙湛真心。<a id="a-3u"></a>体性圆明。<a id="a-3v"></a>寂然常住。<a id="a-3w"></a>处异生位。<a id="a-3x"></a>持无漏而常熏。<a id="a-3y"></a>至佛果门。<a id="a-3z"></a>续菩提而不断。<a id="a-40"></a>又心性本来。<a id="a-41"></a>离生灭相。<a id="a-42"></a>而有无明。<a id="a-43"></a>迷自心性。<a id="a-44"></a>由违心性离相寂静故。<a id="a-45"></a>能生起动四相。<a id="a-46"></a>四相无明和合力故。<a id="a-47"></a>能令心体生住异灭。<a id="a-48"></a>经云。<a id="a-49"></a>即此法身。<a id="a-4A"></a>为诸烦恼之所飘动。<a id="a-4B"></a>往来生死。<a id="a-4C"></a>名为众生。<a id="a-4D"></a>起信论明。<a id="a-4E"></a>自性清净心。<a id="a-4F"></a>因无明风动。<a id="a-4G"></a>四相流转。<a id="a-4H"></a>唯一梦心。<a id="a-4I"></a>处梦之士。<a id="a-4J"></a>谓为前后。<a id="a-4K"></a>各随智力浅深。<a id="a-4L"></a>分分而觉。<a id="a-4M"></a>大觉之者。<a id="a-4N"></a>知梦四相。<a id="a-4O"></a>唯一净心。<a id="a-4P"></a>无有体性。<a id="a-4Q"></a>可辩前后。<a id="a-4R"></a>故论云。<a id="a-4S"></a>四相俱时。<a id="a-4T"></a>无有自立。<a id="a-4U"></a>生住异灭。<a id="a-4V"></a>一心而转。<a id="a-4W"></a>四相俱有为心所成。<a id="a-4X"></a>离一心外。<a id="a-4Y"></a>无别自体。<a id="a-4Z"></a>故言俱时而有。<a id="a-4a"></a>无有自立者。<a id="a-4b"></a>本来平等。<a id="a-4c"></a>同一本觉故。<a id="a-4d"></a>如般若灯论偈云。<a id="a-4e"></a>生死有际不。<a id="a-4f"></a>佛言。<a id="a-4g"></a>毕竟无。<a id="a-4h"></a>此生死无际。<a id="a-4i"></a>前后不可得。<a id="a-4j"></a>如般若经云。<a id="a-4k"></a>复次极勇猛。<a id="a-4l"></a>如涅槃无际。<a id="a-4m"></a>一切法亦无际。<a id="a-4n"></a>何者。<a id="a-4o"></a>生死以涅槃为际。<a id="a-4p"></a>涅槃以生死为际。<a id="a-4q"></a>既不得生死。<a id="a-4r"></a>亦不得涅槃。<a id="a-4s"></a>生死涅槃。<a id="a-4t"></a>既不可得。<a id="a-4u"></a>则一切法悉无际。<a id="a-4v"></a>如是但了本觉一心。<a id="a-4w"></a>念念契圆常之道。<a id="a-4x"></a>若逐无明散意。<a id="a-4y"></a>尘尘成生死之轮。<a id="a-4z"></a>得失在人。<a id="a-50"></a>法无邪正。<a id="a-51"></a>取舍任己。<a id="a-52"></a>道绝升沉。<a id="a-53"></a>但自内观。<a id="a-54"></a>蹑普门而顿入。<a id="a-55"></a>唯当正眼。<a id="a-56"></a>履一道以圆成。</p>
  <p id="a57">问。<a id="a-58"></a>动识相与真心性。<a id="a-59"></a>既非一异。<a id="a-5A"></a>为复可坏不可坏。<a id="a-5B"></a>若不可坏。<a id="a-5C"></a>则为堕常。<a id="a-5D"></a>若可坏。<a id="a-5E"></a>则归断灭。</p>
  <p id="a5F">答。<a id="a-5G"></a>既非一而非是异。<a id="a-5H"></a>即亦可坏而不可坏。<a id="a-5I"></a>起信论云。<a id="a-5J"></a>一切心识相。<a id="a-5K"></a>即是无明相。<a id="a-5L"></a>与本觉非一非异。<a id="a-5M"></a>非是可坏。<a id="a-5N"></a>非不可坏。<a id="a-5O"></a>如海水与波。<a id="a-5P"></a>非一非异。<a id="a-5Q"></a>波因风动。<a id="a-5R"></a>非水性动。<a id="a-5S"></a>若风止时。<a id="a-5T"></a>波动即灭。<a id="a-5U"></a>非水性灭。<a id="a-5V"></a>众生亦尔。<a id="a-5W"></a>自性清净心。<a id="a-5X"></a>因无明风动。<a id="a-5Y"></a>起识波浪。<a id="a-5Z"></a>如是三事。<a id="a-5a"></a>皆无形相。<a id="a-5b"></a>非一非异。<a id="a-5c"></a>然性净心。<a id="a-5d"></a>是动识本。<a id="a-5e"></a>无明灭时。<a id="a-5f"></a>动识随灭。<a id="a-5g"></a>智性不坏。<a id="a-5h"></a>根本无明灭者。<a id="a-5i"></a>是合风灭。<a id="a-5j"></a>相续即灭者。<a id="a-5k"></a>业识等灭。<a id="a-5l"></a>合动相灭也。<a id="a-5m"></a>智性不坏者。<a id="a-5n"></a>随染本觉神解之性。<a id="a-5o"></a>名为智性。<a id="a-5p"></a>是合湿性不坏。</p>
  <p id="a5q">问。<a id="a-5r"></a>生死种子不断。<a id="a-5s"></a>皆因发业润生。<a id="a-5t"></a>于烦恼中。<a id="a-5u"></a>何法发业。<a id="a-5v"></a>何法润生。</p>
  <p id="a5w">答。<a id="a-5x"></a>夫业性本空。<a id="a-5y"></a>结成多种。<a id="a-5z"></a>先论黑白行相。<a id="a-60"></a>后辩发润根由。<a id="a-61"></a>今初黑白行相者。<a id="a-62"></a>如大涅槃经云。<a id="a-63"></a>佛言。<a id="a-64"></a>复次善男子。<a id="a-65"></a>次当观业。<a id="a-66"></a>何以故。<a id="a-67"></a>有智之人。<a id="a-68"></a>当作是念。<a id="a-69"></a>受想触欲。<a id="a-6A"></a>即是烦恼者。<a id="a-6B"></a>能作生业。<a id="a-6C"></a>不作受业。<a id="a-6D"></a>如是烦恼。<a id="a-6E"></a>与业共行。<a id="a-6F"></a>则有二种。<a id="a-6G"></a>一作生业。<a id="a-6H"></a>二作受业。<a id="a-6I"></a>是故智者。<a id="a-6J"></a>当观于业。<a id="a-6K"></a>是业三种。<a id="a-6L"></a>谓身口意。<a id="a-6M"></a>善男子。<a id="a-6N"></a>身口二业。<a id="a-6O"></a>亦名为业。<a id="a-6P"></a>亦名业果。<a id="a-6Q"></a>意唯名业。<a id="a-6R"></a>不名为果。<a id="a-6S"></a>以业因故。<a id="a-6T"></a>则名为业。<a id="a-6U"></a>善男子。<a id="a-6V"></a>身口二业。<a id="a-6W"></a>名为外业。<a id="a-6X"></a>意业名因。<a id="a-6Y"></a>是三种业。<a id="a-6Z"></a>共烦恼行故。<a id="a-6a"></a>作二种。<a id="a-6b"></a>业一者生。<a id="a-6c"></a>业二者受。<a id="a-6d"></a>业善男子。<a id="a-6e"></a>正业者。<a id="a-6f"></a>即意业。<a id="a-6g"></a>也期业者。<a id="a-6h"></a>谓身口业。<a id="a-6i"></a>先发故。<a id="a-6j"></a>名意业。<a id="a-6k"></a>从意业生。<a id="a-6l"></a>名身口业。<a id="a-6m"></a>是故意业。<a id="a-6n"></a>得名为正。<a id="a-6o"></a>智者观业已。<a id="a-6p"></a>次观业因。<a id="a-6q"></a>业因者。<a id="a-6r"></a>即无明触。<a id="a-6s"></a>因无明触。<a id="a-6t"></a>众生求有。<a id="a-6u"></a>求有因缘。<a id="a-6v"></a>即是爱也。<a id="a-6w"></a>爱因缘故。<a id="a-6x"></a>造作三种身口意业。<a id="a-6y"></a>善男子。<a id="a-6z"></a>智者如是观业因已。<a id="a-70"></a>次观果报。<a id="a-71"></a>果报有四。<a id="a-72"></a>一者黑黑果报。<a id="a-73"></a>二者白白果报。<a id="a-74"></a>三者杂杂果报。<a id="a-75"></a>四者不黑不白果报。<a id="a-76"></a>黑黑果报者。<a id="a-77"></a>作业时垢。<a id="a-78"></a>果报亦垢。<a id="a-79"></a>白白果报者。<a id="a-7A"></a>名无漏业。<a id="a-7B"></a>迦葉菩萨白佛言。<a id="a-7C"></a>世尊。<a id="a-7D"></a>先说无漏。<a id="a-7E"></a>无有果报。<a id="a-7F"></a>今云何言。<a id="a-7G"></a>不白不黑果报耶。<a id="a-7H"></a>佛言。<a id="a-7I"></a>善男子。<a id="a-7J"></a>是义有二。<a id="a-7K"></a>一者亦果亦报。<a id="a-7L"></a>二者唯果非报。<a id="a-7M"></a>黑黑果报。<a id="a-7N"></a>亦名为果。<a id="a-7O"></a>亦名为报。<a id="a-7P"></a>黑因生故。<a id="a-7Q"></a>得名为果。<a id="a-7R"></a>能作因故。<a id="a-7S"></a>复名为报。<a id="a-7T"></a>净杂亦尔。<a id="a-7U"></a>无漏果者。<a id="a-7V"></a>故名为果。<a id="a-7W"></a>不作他因。<a id="a-7X"></a>不名为报。<a id="a-7Y"></a>迦葉菩萨白佛言。<a id="a-7Z"></a>世尊。<a id="a-7a"></a>是无漏业。<a id="a-7b"></a>非是黑法。<a id="a-7c"></a>何因缘故。<a id="a-7d"></a>不名为白。<a id="a-7e"></a>善男子。<a id="a-7f"></a>无有报故。<a id="a-7g"></a>不名为白。<a id="a-7h"></a>对治黑故。<a id="a-7i"></a>故名为白。<a id="a-7j"></a>我今乃说受果报者。<a id="a-7k"></a>名为黑白。<a id="a-7l"></a>是无漏业。<a id="a-7m"></a>不受报故。<a id="a-7n"></a>不名为白。<a id="a-7o"></a>名为寂静。<a id="a-7p"></a>故知业不可作。<a id="a-7q"></a>果不可逃。<a id="a-7r"></a>如经偈云。<a id="a-7s"></a>非空非海中。<a id="a-7t"></a>非入山石间。<a id="a-7u"></a>无有地方所。<a id="a-7v"></a>脱之不受业。<a id="a-7w"></a>唯除不作则无果。<a id="a-7x"></a>得道则业亡。<a id="a-7y"></a>如气歔旃陀罗。<a id="a-7z"></a>造恶业而得生天。<a id="a-80"></a>鸯崛魔罗。<a id="a-81"></a>作逆罪而得解脱果。<a id="a-82"></a>是知受身已来。<a id="a-83"></a>无有不作业者。<a id="a-84"></a>设今生不作。<a id="a-85"></a>过去曾为。<a id="a-86"></a>但悟此宗。<a id="a-87"></a>无不解脱。<a id="a-88"></a>何以解脱。<a id="a-89"></a>若入宗镜。<a id="a-8A"></a>人法自空。<a id="a-8B"></a>人空。<a id="a-8C"></a>则不见有能作业之人。<a id="a-8D"></a>法空。<a id="a-8E"></a>则不见所受果之处。<a id="a-8F"></a>只为妄执人法而造业。<a id="a-8G"></a>不出心境而受殃。<a id="a-8H"></a>但心境俱亡。<a id="a-8I"></a>即当处解脱。<a id="a-8J"></a>故知一切善恶诸法。<a id="a-8K"></a>无有定相。<a id="a-8L"></a>由心回转。<a id="a-8M"></a>得失任缘。<a id="a-8N"></a>如大涅槃经云。<a id="a-8O"></a>佛言。<a id="a-8P"></a>善男子。<a id="a-8Q"></a>若言诸业定得报者。<a id="a-8R"></a>则不得有修习梵行。<a id="a-8S"></a>解脱涅槃。<a id="a-8T"></a>当知是人。<a id="a-8U"></a>非我弟子。<a id="a-8V"></a>是魔眷属。<a id="a-8W"></a>若言。<a id="a-8X"></a>诸业有定不定。<a id="a-8Y"></a>定者。<a id="a-8Z"></a>现报生报。<a id="a-8a"></a>后报。<a id="a-8b"></a>不定者。<a id="a-8c"></a>缘合则受。<a id="a-8d"></a>不合不受。<a id="a-8e"></a>以是义故。<a id="a-8f"></a>应有梵行。<a id="a-8g"></a>解脱涅槃。<a id="a-8h"></a>当知是人。<a id="a-8i"></a>真我弟子。<a id="a-8j"></a>非魔眷属。<a id="a-8k"></a>乃至譬如二人。<a id="a-8l"></a>俱涉险路。<a id="a-8m"></a>一则有目。<a id="a-8n"></a>一则盲瞽。<a id="a-8o"></a>有目之人。<a id="a-8p"></a>直过无患。<a id="a-8q"></a>盲者坠落。<a id="a-8r"></a>堕深坑险。<a id="a-8s"></a>故知得宗镜之眼者。<a id="a-8t"></a>终不堕三有之险。<a id="a-8u"></a>陷五欲之坑。<a id="a-8v"></a>自然直过无疑。<a id="a-8w"></a>常居觉地。<a id="a-8x"></a>次辩发润根由者。<a id="a-8y"></a>若分别烦恼正发业。<a id="a-8z"></a>俱生无明助发业。<a id="a-90"></a>发者。<a id="a-91"></a>动作义。<a id="a-92"></a>业者。<a id="a-93"></a>招感义。<a id="a-94"></a>俱生能润生。<a id="a-95"></a>分别能造业。<a id="a-96"></a>招生过重。<a id="a-97"></a>俱生能润生过轻。<a id="a-98"></a>若分别发人天业。<a id="a-99"></a>即俱生助发。<a id="a-9A"></a>以人天业难发。<a id="a-9B"></a>要假俱生。<a id="a-9C"></a>助若分别发三涂业。<a id="a-9D"></a>不假俱生助发。<a id="a-9E"></a>以分别猛利故。<a id="a-9F"></a>不要助发。</p>
  <p id="a9G">问。<a id="a-9H"></a>俱生分别。<a id="a-9I"></a>二种何别。</p>
  <p id="a9J">答。<a id="a-9K"></a>古释经论正意。<a id="a-9L"></a>即分别粗。<a id="a-9M"></a>俱生细。<a id="a-9N"></a>唯识论云。<a id="a-9O"></a>俱生我执。<a id="a-9P"></a>无始时来虚妄熏习内力。<a id="a-9Q"></a>常与身俱。<a id="a-9R"></a>不待邪教及邪分别。<a id="a-9S"></a>任运转故。<a id="a-9T"></a>名俱生。<a id="a-9U"></a>十地论云。<a id="a-9V"></a>远随现行不作意缘。<a id="a-9W"></a>无始至今。<a id="a-9X"></a>任运而有。<a id="a-9Y"></a>不假作意分别寻伺。<a id="a-9Z"></a>如小孩儿见母生喜。<a id="a-9a"></a>是俱生贪。<a id="a-9b"></a>见别人啼哭。<a id="a-9c"></a>是俱生嗔。<a id="a-9d"></a>即不假别缘分别寻伺求。<a id="a-9e"></a>自任运起故。<a id="a-9f"></a>知俱生细。<a id="a-9g"></a>唯识论云。<a id="a-9h"></a>分别我执。<a id="a-9i"></a>亦由现世外缘方起。<a id="a-9j"></a>非与身俱。<a id="a-9k"></a>要待邪教邪师。<a id="a-9l"></a>及邪分别。<a id="a-9m"></a>然后方起。<a id="a-9n"></a>又此三缘。<a id="a-9o"></a>前二是粗。<a id="a-9p"></a>第三自思惟细。<a id="a-9q"></a>经云。<a id="a-9r"></a>缘力断善根。<a id="a-9s"></a>地狱生时续。<a id="a-9t"></a>因力断善根。<a id="a-9u"></a>地狱死时续。<a id="a-9v"></a>即自邪思惟是因力。<a id="a-9w"></a>余二是缘力。<a id="a-9x"></a>所以首楞严经云。<a id="a-9y"></a>佛告阿难。<a id="a-9z"></a>一切众生轮回世间。<a id="a-A0"></a>由二颠倒分别见妄。<a id="a-A1"></a>当处发生。<a id="a-A2"></a>当业轮转。<a id="a-A3"></a>云何二见。<a id="a-A4"></a>一者众生别业妄见。<a id="a-A5"></a>二者众生同分妄见。<a id="a-A6"></a>云何名为别业妄见。<a id="a-A7"></a>阿难。<a id="a-A8"></a>如世间人。<a id="a-A9"></a>目有赤眚。<a id="a-AA"></a>夜见灯光。<a id="a-AB"></a>别有圆影。<a id="a-AC"></a>五色重叠。<a id="a-AD"></a>于意云何。<a id="a-AE"></a>此夜灯明所现圆光。<a id="a-AF"></a>为是灯色。<a id="a-AG"></a>为当见色。<a id="a-AH"></a>阿难。<a id="a-AI"></a>此若灯色。<a id="a-AJ"></a>则非眚人何不同见。<a id="a-AK"></a>而此圆影。<a id="a-AL"></a>唯眚之观。<a id="a-AM"></a>若是见色。<a id="a-AN"></a>见已成色。<a id="a-AO"></a>则彼眚人见圆影者。<a id="a-AP"></a>名为何等。<a id="a-AQ"></a>复次阿难。<a id="a-AR"></a>若此圆影离灯别有。<a id="a-AS"></a>则合傍观屏帐凡筵。<a id="a-AT"></a>有圆影出。<a id="a-AU"></a>离见别有。<a id="a-AV"></a>应非眼瞩。<a id="a-AW"></a>云何眚人目见圆影。<a id="a-AX"></a>是故当知。<a id="a-AY"></a>色实在灯。<a id="a-AZ"></a>见病为影。<a id="a-Aa"></a>影见俱眚。<a id="a-Ab"></a>见眚非病。<a id="a-Ac"></a>终不应言是灯是见。<a id="a-Ad"></a>于是中有非灯非见。<a id="a-Ae"></a>如第二月。<a id="a-Af"></a>非体非影。<a id="a-Ag"></a>何以故。<a id="a-Ah"></a>第二之观。<a id="a-Ai"></a>掜所成故。<a id="a-Aj"></a>诸有智者。<a id="a-Ak"></a>不应说言此掜根元。<a id="a-Al"></a>是形非形。<a id="a-Am"></a>离见非见。<a id="a-An"></a>此亦如是。<a id="a-Ao"></a>目眚所成。<a id="a-Ap"></a>今欲名谁是灯是见。<a id="a-Aq"></a>何况分别非灯非见。<a id="a-Ar"></a>云何名为同分妄见。<a id="a-As"></a>阿难。<a id="a-At"></a>此阎浮提。<a id="a-Au"></a>除大海水。<a id="a-Av"></a>中间平陆。<a id="a-Aw"></a>有三千洲。<a id="a-Ax"></a>正中大洲。<a id="a-Ay"></a>东西括量。<a id="a-Az"></a>大国。<a id="a-B0"></a>凡有二千三百。<a id="a-B1"></a>其余小洲。<a id="a-B2"></a>在诸海中。<a id="a-B3"></a>其间或有三两百国。<a id="a-B4"></a>或一或二。<a id="a-B5"></a>至于三十四十五十。<a id="a-B6"></a>阿难。<a id="a-B7"></a>若复此中有一小洲。<a id="a-B8"></a>只有两国。<a id="a-B9"></a>唯一国人。<a id="a-BA"></a>同感恶缘。<a id="a-BB"></a>则彼小洲当土众生。<a id="a-BC"></a>睹诸一切。<a id="a-BD"></a>不祥境界。<a id="a-BE"></a>或见二日。<a id="a-BF"></a>或见两月。<a id="a-BG"></a>其中乃至晕适佩玦。<a id="a-BH"></a>彗孛飞流。<a id="a-BI"></a>负耳虹霓。<a id="a-BJ"></a>种种恶相。<a id="a-BK"></a>但此国见。<a id="a-BL"></a>彼国众生本所不见。<a id="a-BM"></a>亦复不闻。<a id="a-BN"></a>阿难。<a id="a-BO"></a>吾今为汝。<a id="a-BP"></a>以此二事进退合明。<a id="a-BQ"></a>阿难。<a id="a-BR"></a>如彼众生别业妄见。<a id="a-BS"></a>瞩灯光中所现圆影。<a id="a-BT"></a>虽现似境。<a id="a-BU"></a>终彼见者。<a id="a-BV"></a>目眚所成。<a id="a-BW"></a>眚即见劳。<a id="a-BX"></a>非色所造。<a id="a-BY"></a>然见眚者。<a id="a-BZ"></a>终无见咎。<a id="a-Ba"></a>例汝今日。<a id="a-Bb"></a>以目观见山河国土。<a id="a-Bc"></a>及诸众生。<a id="a-Bd"></a>皆是无始见病所成。<a id="a-Be"></a>见与见缘。<a id="a-Bf"></a>似现前境。<a id="a-Bg"></a>无我觉明。<a id="a-Bh"></a>见所缘眚。<a id="a-Bi"></a>觉见即眚。<a id="a-Bj"></a>本觉明心。<a id="a-Bk"></a>觉缘非眚。<a id="a-Bl"></a>觉所觉眚。<a id="a-Bm"></a>觉非眚中。<a id="a-Bn"></a>此实见见。<a id="a-Bo"></a>云何复名觉闻知见。<a id="a-Bp"></a>是故汝今见我及汝。<a id="a-Bq"></a>并诸世间十类众生。<a id="a-Br"></a>皆即见眚。<a id="a-Bs"></a>非见眚者。<a id="a-Bt"></a>彼见真精。<a id="a-Bu"></a>性非眚者。<a id="a-Bv"></a>故不名见。<a id="a-Bw"></a>阿难。<a id="a-Bx"></a>如彼众生同分妄见。<a id="a-By"></a>例彼妄见别业一人。<a id="a-Bz"></a>一病目人。<a id="a-C0"></a>同彼一国。<a id="a-C1"></a>彼见圆影。<a id="a-C2"></a>眚妄所生。<a id="a-C3"></a>此众同分所现不祥。<a id="a-C4"></a>同见业中瘴恶所起。<a id="a-C5"></a>俱是无始见妄所生。<a id="a-C6"></a>例阎浮提三千洲中。<a id="a-C7"></a>兼四大海。<a id="a-C8"></a>娑婆世界。<a id="a-C9"></a>并洎十方诸有漏国。<a id="a-CA"></a>及诸众生。<a id="a-CB"></a>同是觉明无漏妙心。<a id="a-CC"></a>见闻觉知虚妄病缘。<a id="a-CD"></a>和合妄生。<a id="a-CE"></a>和合妄死。<a id="a-CF"></a>若能远离诸和合缘。<a id="a-CG"></a>及不和合。<a id="a-CH"></a>则复灭除诸生死因。<a id="a-CI"></a>圆满菩提不生灭性。<a id="a-CJ"></a>清净本心。<a id="a-CK"></a>本觉常住。<a id="a-CL"></a>楞严经疏释云。<a id="a-CM"></a>别业妄见者。<a id="a-CN"></a>分别烦恼也。<a id="a-CO"></a>同分妄见者。<a id="a-CP"></a>俱生无明也。<a id="a-CQ"></a>夜见灯光五重圆影者。<a id="a-CR"></a>喻五见也。<a id="a-CS"></a>蕴喻灯光。<a id="a-CT"></a>此之五见。<a id="a-CU"></a>于蕴上起。<a id="a-CV"></a>妄生推度。<a id="a-CW"></a>是遍计性。<a id="a-CX"></a>情有理无。<a id="a-CY"></a>色实在灯见病为影者。<a id="a-CZ"></a>依他蕴性。<a id="a-Ca"></a>缘起不无。<a id="a-Cb"></a>故云色实在灯。<a id="a-Cc"></a>我见体空。<a id="a-Cd"></a>从妄心起。<a id="a-Ce"></a>故云见病为影。<a id="a-Cf"></a>影见俱眚者。<a id="a-Cg"></a>能执所执。<a id="a-Ch"></a>分别惑故。<a id="a-Ci"></a>见眚非病者。<a id="a-Cj"></a>正证真时。<a id="a-Ck"></a>了知。<a id="a-Cl"></a>遍计脱体全空。<a id="a-Cm"></a>故云见眚非病。<a id="a-Cn"></a>分别惑亡。<a id="a-Co"></a>同一真性。<a id="a-Cp"></a>离能所取。<a id="a-Cq"></a>故云终不应言是灯是见。<a id="a-Cr"></a>及非灯非见。<a id="a-Cs"></a>即释上来见见之时。<a id="a-Ct"></a>见非是见。<a id="a-Cu"></a>如第二月非体非影者。<a id="a-Cv"></a>本来无月。<a id="a-Cw"></a>将何为形。<a id="a-Cx"></a>形既不立。<a id="a-Cy"></a>非形亦无。<a id="a-Cz"></a>是非一相。<a id="a-D0"></a>能所俱亡。<a id="a-D1"></a>故云何况分别非灯非见。<a id="a-D2"></a>然见眚者终无见咎者。<a id="a-D3"></a>若知眚即是眼病。<a id="a-D4"></a>终不执影以为实有。<a id="a-D5"></a>故无见咎。<a id="a-D6"></a>见与见缘似现前境者。<a id="a-D7"></a>皆是妄心变起。<a id="a-D8"></a>非实有境。<a id="a-D9"></a>见相二分。<a id="a-DA"></a>俱不离心。<a id="a-DB"></a>况是遍计唯影无质。<a id="a-DC"></a>此释妄见也。<a id="a-DD"></a>元我觉明见所缘眚者。<a id="a-DE"></a>本元真觉也。<a id="a-DF"></a>以真能觉妄。<a id="a-DG"></a>了彼妄见及与所缘。<a id="a-DH"></a>俱是眚故。<a id="a-DI"></a>觉见即眚。<a id="a-DJ"></a>本觉明心觉缘非眚者。<a id="a-DK"></a>结前真妄二觉也。<a id="a-DL"></a>妄见即是于眚。<a id="a-DM"></a>能觉真心不是于眚。<a id="a-DN"></a>但能觉彼妄缘。<a id="a-DO"></a>体非是眚。<a id="a-DP"></a>故云觉缘非眚。<a id="a-DQ"></a>觉所觉眚者。<a id="a-DR"></a>牒妄觉能所俱眚也。<a id="a-DS"></a>觉非眚中者。<a id="a-DT"></a>牒真觉非眚也。<a id="a-DU"></a>此之真妄二见。<a id="a-DV"></a>俱离能见所见。<a id="a-DW"></a>故云此实见见。<a id="a-DX"></a>以证真时。<a id="a-DY"></a>无此二见故。<a id="a-DZ"></a>能见所见。<a id="a-Da"></a>既不安立。<a id="a-Db"></a>云何复名觉闻知见。<a id="a-Dc"></a>是故汝今见我及汝。<a id="a-Dd"></a>并诸世间十类众生。<a id="a-De"></a>皆即见眚非见眚者。<a id="a-Df"></a>彼见真精。<a id="a-Dg"></a>性非眚者。<a id="a-Dh"></a>故不名见者。<a id="a-Di"></a>何故真见不名见。<a id="a-Dj"></a>以无眚病故。<a id="a-Dk"></a>只由见病。<a id="a-Dl"></a>分能立所。<a id="a-Dm"></a>遂见世间自他相异。<a id="a-Dn"></a>故云皆即见眚。<a id="a-Do"></a>言非见眚者。<a id="a-Dp"></a>真见非是眚也。<a id="a-Dq"></a>以真无见相可立故。<a id="a-Dr"></a>不名眚。<a id="a-Ds"></a>既不名眚。<a id="a-Dt"></a>亦不名见。<a id="a-Du"></a>正明离见之意。<a id="a-Dv"></a>是以有见即妄。<a id="a-Dw"></a>遍计情生。<a id="a-Dx"></a>如眚目人。<a id="a-Dy"></a>见夜灯之圆影。<a id="a-Dz"></a>无见即真。<a id="a-E0"></a>圆成智现。<a id="a-E1"></a>如明眼人。<a id="a-E2"></a>见虚空之清净。<a id="a-E3"></a>又若别业妄见。<a id="a-E4"></a>如增上恶业熟。<a id="a-E5"></a>生身变为蛇虎等。<a id="a-E6"></a>此不动总报。<a id="a-E7"></a>自受别报。<a id="a-E8"></a>唯自业识变。<a id="a-E9"></a>不同业者。<a id="a-EA"></a>即不见。<a id="a-EB"></a>如灯上圆影。<a id="a-EC"></a>唯眚之观。<a id="a-ED"></a>若非眚人。<a id="a-EE"></a>则不同见。<a id="a-EF"></a>若同分妄见。<a id="a-EG"></a>如同造阿鼻地狱业。<a id="a-EH"></a>同受总报。<a id="a-EI"></a>同苦无间。<a id="a-EJ"></a>若不同其恶业者。<a id="a-EK"></a>即不见。<a id="a-EL"></a>如唯一国人同感恶缘。<a id="a-EM"></a>同见一切不祥境界。<a id="a-EN"></a>若彼国众生不同其恶缘者。<a id="a-EO"></a>则本所不见。<a id="a-EP"></a>亦复不闻。<a id="a-EQ"></a>故知苦缘乐缘。<a id="a-ER"></a>总报别报。<a id="a-ES"></a>因缘和合。<a id="a-ET"></a>当处出生。<a id="a-EU"></a>因缘离散。<a id="a-EV"></a>当处灭尽。<a id="a-EW"></a>未曾有一法。<a id="a-EX"></a>非出我心耶。<a id="a-EY"></a>故经云。<a id="a-EZ"></a>若能远离诸和合缘。<a id="a-Ea"></a>则见清净本心常住。<a id="a-Eb"></a>又若分别烦恼则粗因邪思而方起。<a id="a-Ec"></a>俱生无明则细。<a id="a-Ed"></a>自任运而常生。<a id="a-Ee"></a>虽分粗细之文。<a id="a-Ef"></a>俱同妄识。<a id="a-Eg"></a>如别业妄见之者。<a id="a-Eh"></a>因目眚而见灯上圆光。<a id="a-Ei"></a>似同分妄见之人。<a id="a-Ej"></a>因瘴恶而睹国中灾怪。<a id="a-Ek"></a>虽分同别之境。<a id="a-El"></a>皆是妄心。<a id="a-Em"></a>可验。<a id="a-En"></a>众生界中。<a id="a-Eo"></a>凡有一切见闻之事。<a id="a-Ep"></a>皆如一人别业之眚影。<a id="a-Eq"></a>多人同分之不祥。<a id="a-Er"></a>若能知灯影是目眚所成。<a id="a-Es"></a>识灾境乃瘴恶所起。<a id="a-Et"></a>则灯上之重光自没。<a id="a-Eu"></a>天中之两日俄沈。<a id="a-Ev"></a>如不动一心。<a id="a-Ew"></a>万缘俱寂。<a id="a-Ex"></a>则见闻和合之病。<a id="a-Ey"></a>分别全消。<a id="a-Ez"></a>根本生死之灾。<a id="a-F0"></a>俱生永绝。</p>
  <p id="aF1">问。<a id="a-F2"></a>三涂之内。<a id="a-F3"></a>还具分别俱生不。</p>
  <p id="aF4">答。<a id="a-F5"></a>护法云。<a id="a-F6"></a>三涂内总无分别。<a id="a-F7"></a>而不发业。<a id="a-F8"></a>如猿猴之类。<a id="a-F9"></a>所有烦恼。<a id="a-FA"></a>皆是强盛俱生。<a id="a-FB"></a>而非分别。<a id="a-FC"></a>设造业者。<a id="a-FD"></a>但是别报。<a id="a-FE"></a>若有分别造总报者。<a id="a-FF"></a>即永无出期。</p>
  <p id="aFG">问。<a id="a-FH"></a>既有分别种子。<a id="a-FI"></a>何不造总报。</p>
  <p id="aFJ">答。<a id="a-FK"></a>阙主伴故。<a id="a-FL"></a>现行是主。<a id="a-FM"></a>种子助发是伴。</p>
  <p id="aFN">问。<a id="a-FO"></a>若说三涂不造业者。<a id="a-FP"></a>如何大力鬼打舍利弗头。<a id="a-FQ"></a>便入地狱。<a id="a-FR"></a>鹦鹉鸟闻四谛法。<a id="a-FS"></a>而得生天。</p>
  <p id="aFT">答。<a id="a-FU"></a>此等造别报。<a id="a-FV"></a>此业有力。<a id="a-FW"></a>能助昔日总报。<a id="a-FX"></a>总报被助已。<a id="a-FY"></a>便能随业势坠地升天。<a id="a-FZ"></a>又古德。</p>
  <p id="aFa">问。<a id="a-Fb"></a>人天趣中。<a id="a-Fc"></a>定总发业不。</p>
  <p id="aFd">答。<a id="a-Fe"></a>人中北洲。<a id="a-Ff"></a>不造总别二报业。<a id="a-Fg"></a>以无分别相。<a id="a-Fh"></a>余三洲即发业。<a id="a-Fi"></a>并此洲痴人不发业。</p>
  <p id="aFj">问。<a id="a-Fk"></a>前言三涂无分别。<a id="a-Fl"></a>如何知父母等。<a id="a-Fm"></a>如慈乌反哺。<a id="a-Fn"></a>猫狗识人。<a id="a-Fo"></a>知人嗔喜。</p>
  <p id="aFp">答。<a id="a-Fq"></a>此不是分别烦恼。<a id="a-Fr"></a>彼任运分别。<a id="a-Fs"></a>非烦恼分别。</p>
  <p id="aFt">问。<a id="a-Fu"></a>无明发业。<a id="a-Fv"></a>有几种无明。</p>
  <p id="aFw">答。<a id="a-Fx"></a>有四种。<a id="a-Fy"></a>一随眠。<a id="a-Fz"></a>二缠无明。<a id="a-G0"></a>三相应。<a id="a-G1"></a>四不共。<a id="a-G2"></a>外法异生具四。<a id="a-G3"></a>内法异生除不共无明。<a id="a-G4"></a>入信位第七心。<a id="a-G5"></a>及加行位中。<a id="a-G6"></a>是内法。<a id="a-G7"></a>十信第七心前有退故。<a id="a-G8"></a>及资粮位中。<a id="a-G9"></a>名外法。<a id="a-GA"></a>若内法异生。<a id="a-GB"></a>顿悟即造业。<a id="a-GC"></a>渐悟不造。<a id="a-GD"></a>颂悟中悲增造。<a id="a-GE"></a>智增不造。<a id="a-GF"></a>十地位中八地已去。<a id="a-GG"></a>定不发业。<a id="a-GH"></a>惑体无故。<a id="a-GI"></a>七地已前。<a id="a-GJ"></a>或云圣人。<a id="a-GK"></a>以无漏明为缘而不发业。<a id="a-GL"></a>设有俱生。<a id="a-GM"></a>但助愿润生而已。<a id="a-GN"></a>又云。<a id="a-GO"></a>七地已前俱生起时。<a id="a-GP"></a>亦造别报善业。</p>
  <p id="aGQ">问。<a id="a-GR"></a>圣人因何不造总报业。</p>
  <p id="aGS">答。<a id="a-GT"></a>无分别烦恼故。<a id="a-GU"></a>以无漏明为缘故。<a id="a-GV"></a>违生死故。<a id="a-GW"></a>但以俱生。<a id="a-GX"></a>润旧总报业。<a id="a-GY"></a>受分段生死。<a id="a-GZ"></a>居人中。<a id="a-Ga"></a>除北洲人。<a id="a-Gb"></a>修无我观。<a id="a-Gc"></a>无分别。<a id="a-Gd"></a>不能造业。<a id="a-Ge"></a>此中。<a id="a-Gf"></a>除极愚昧者。<a id="a-Gg"></a>天上。<a id="a-Gh"></a>唯除无想天。<a id="a-Gi"></a>以无心故。<a id="a-Gj"></a>不造业。<a id="a-Gk"></a>四种无明。<a id="a-Gl"></a>总能发业。<a id="a-Gm"></a>随眠。<a id="a-Gn"></a>是种子。<a id="a-Go"></a>余三即现行。</p>
  <p id="aGp">问。<a id="a-Gq"></a>无明发业。<a id="a-Gr"></a>贪爱润生者。<a id="a-Gs"></a>于烦恼中。<a id="a-Gt"></a>几法能润。</p>
  <p id="aGu">答。<a id="a-Gv"></a>古释云。<a id="a-Gw"></a>即识等五支种子。<a id="a-Gx"></a>要假贪等烦恼。<a id="a-Gy"></a>资润溉灌。<a id="a-Gz"></a>方得出生。<a id="a-H0"></a>若俱生惑业者。<a id="a-H1"></a>即六俱生。<a id="a-H2"></a>十分别及二十随烦恼是。<a id="a-H3"></a>于此三十六烦恼中。<a id="a-H4"></a>贪一法唯正中正润。<a id="a-H5"></a>余五俱生。<a id="a-H6"></a>即正中助润。<a id="a-H7"></a>若十分别。<a id="a-H8"></a>即助中助润。<a id="a-H9"></a>又四句料简。<a id="a-HA"></a>一。<a id="a-HB"></a>有是贪爱而能润生。<a id="a-HC"></a>第六识爱也。<a id="a-HD"></a>前五识不强盛故。<a id="a-HE"></a>但是兼支摄。<a id="a-HF"></a>正唯第六。<a id="a-HG"></a>二有是贪爱不能润生。<a id="a-HH"></a>即第七识。<a id="a-HI"></a>虽有贪爱。<a id="a-HJ"></a>以内缘故。<a id="a-HK"></a>及所知障中者。<a id="a-HL"></a>三有是生支而贪爱润。<a id="a-HM"></a>即一切凡夫身中生支也。<a id="a-HN"></a>四有是生支非贪爱润。<a id="a-HO"></a>为最后身菩萨。<a id="a-HP"></a>大乘说是化现故。<a id="a-HQ"></a>或变易身中生支。</p>
  <p id="aHR">问。<a id="a-HS"></a>心为起惑之因。<a id="a-HT"></a>身是造业之本。<a id="a-HU"></a>身约几种。<a id="a-HV"></a>有何身能造业。</p>
  <p id="aHW">答。<a id="a-HX"></a>身总四有。<a id="a-HY"></a>一生有。<a id="a-HZ"></a>即中有后。<a id="a-Ha"></a>本有前。<a id="a-Hb"></a>正结生相续时。<a id="a-Hc"></a>刹那五蕴起。<a id="a-Hd"></a>名生有。<a id="a-He"></a>二本有者。<a id="a-Hf"></a>即生有从死有前。<a id="a-Hg"></a>于其中间。<a id="a-Hh"></a>所有五蕴皆名本有。<a id="a-Hi"></a>以是本总报业所招故。<a id="a-Hj"></a>俱舍颂云。<a id="a-Hk"></a>本有为死前。<a id="a-Hl"></a>居生刹那后。<a id="a-Hm"></a>三死有者。<a id="a-Hn"></a>即本有后。<a id="a-Ho"></a>中有前。<a id="a-Hp"></a>将死正死诸蕴灭时。<a id="a-Hq"></a>名死有。<a id="a-Hr"></a>四中有者。<a id="a-Hs"></a>即死有后。<a id="a-Ht"></a>生有前。<a id="a-Hu"></a>于两中间有故。<a id="a-Hv"></a>名为中有。<a id="a-Hw"></a>俱舍颂云。<a id="a-Hx"></a>死生二有中。<a id="a-Hy"></a>五蕴名中有。<a id="a-Hz"></a>即生死二有身。<a id="a-I0"></a>不即发业。<a id="a-I1"></a>以无心故。<a id="a-I2"></a>若中本二有身。<a id="a-I3"></a>即能发业。</p>
  <p id="aI4">问。<a id="a-I5"></a>于中有身处。<a id="a-I6"></a>中有住。<a id="a-I7"></a>及欲趣生时。<a id="a-I8"></a>行相如何。</p>
  <p id="aI9">答。<a id="a-IA"></a>准二十四不相应行。<a id="a-IB"></a>中有势速一法。<a id="a-IC"></a>于势速中。<a id="a-ID"></a>有士用势速。<a id="a-IE"></a>古释云。<a id="a-IF"></a>士用势速者。<a id="a-IG"></a>如中有身往当受生处迅疾。<a id="a-IH"></a>名士用势速。<a id="a-II"></a>所言中者。<a id="a-IJ"></a>对前后以得名。<a id="a-IK"></a>有。<a id="a-IL"></a>则有其情识身。<a id="a-IM"></a>为此五趣有情身。<a id="a-IN"></a>在死有后。<a id="a-IO"></a>生有前。<a id="a-IP"></a>两形中间。<a id="a-IQ"></a>故名中有。<a id="a-IR"></a>亦以异熟五蕴为体。<a id="a-IS"></a>为同本有身是业招故。<a id="a-IT"></a>其中有身。<a id="a-IU"></a>便如当生本有身形状。<a id="a-IV"></a>如人。<a id="a-IW"></a>中有。<a id="a-IX"></a>似于人等。<a id="a-IY"></a>五趣亦尔。<a id="a-IZ"></a>但如五六岁等孩儿大。<a id="a-Ia"></a>其形量虽小。<a id="a-Ib"></a>然诸根猛利。<a id="a-Ic"></a>如本有身。<a id="a-Id"></a>能作诸事业。<a id="a-Ie"></a>于父母起颠倒想。<a id="a-If"></a>而生爱恶。<a id="a-Ig"></a>此中有身。<a id="a-Ih"></a>唯同类及净天眼者。<a id="a-Ii"></a>见。<a id="a-Ij"></a>于中有中。<a id="a-Ik"></a>唯食香气。<a id="a-Il"></a>在中有住时。<a id="a-Im"></a>其不善不恶中客性者。<a id="a-In"></a>在中有位极迟。<a id="a-Io"></a>受生。<a id="a-Ip"></a>不过四十九日。<a id="a-Iq"></a>剂此无有缘不会者。<a id="a-Ir"></a>若极善极恶中有。<a id="a-Is"></a>不论近远。<a id="a-It"></a>但一刹那便往受生。<a id="a-Iu"></a>起颠倒心趣欲境。<a id="a-Iv"></a>即第八识结生门。<a id="a-Iw"></a>于胎卵二中有。<a id="a-Ix"></a>见父母和合。<a id="a-Iy"></a>生颠倒想。<a id="a-Iz"></a>而便受生。<a id="a-J0"></a>若湿化二生中有。<a id="a-J1"></a>由先业力故。<a id="a-J2"></a>不简近远。<a id="a-J3"></a>染著称情。<a id="a-J4"></a>当染香处便即受生。</p>
  <p id="aJ5">问。<a id="a-J6"></a>同类眼见中有身。<a id="a-J7"></a>未知中有眼。<a id="a-J8"></a>为能见本有身不。</p>
  <p id="aJ9">答。<a id="a-JA"></a>亦有见本有身。<a id="a-JB"></a>瑜伽论云。<a id="a-JC"></a>或云唯见男。<a id="a-JD"></a>或唯见女。<a id="a-JE"></a>如是渐近彼之处所。<a id="a-JF"></a>渐渐不见父母余处。<a id="a-JG"></a>唯见男女根门。<a id="a-JH"></a>又若薄福中有。<a id="a-JI"></a>当生下贱贫穷家者。<a id="a-JJ"></a>彼于死时及入胎者。<a id="a-JK"></a>便闻种种纷飞不可意声。<a id="a-JL"></a>若是福德位中有。<a id="a-JM"></a>当生富贵家者。<a id="a-JN"></a>彼于尔时。<a id="a-JO"></a>自然闻美妙可意音声。<a id="a-JP"></a>乃至香味触境。<a id="a-JQ"></a>亦有阶降。</p>
  <p id="aJR">问。<a id="a-JS"></a>中有末位。<a id="a-JT"></a>皆起爱受生不。</p>
  <p id="aJU">答。<a id="a-JV"></a>于中有位。<a id="a-JW"></a>第六识先起爱润生。<a id="a-JX"></a>若执取结生。<a id="a-JY"></a>即唯第八若男中有。<a id="a-JZ"></a>缘母起爱生于欲心。<a id="a-Ja"></a>女中有。<a id="a-Jb"></a>缘父起爱生于欲心。<a id="a-Jc"></a>由起此二种爱心已。<a id="a-Jd"></a>便为己身。<a id="a-Je"></a>与所爱境合。<a id="a-Jf"></a>所泄不净。<a id="a-Jg"></a>流至胎藏。<a id="a-Jh"></a>认为己有。<a id="a-Ji"></a>后便生欢喜。<a id="a-Jj"></a>此心生已。<a id="a-Jk"></a>中有身便没。<a id="a-Jl"></a>受生有身。<a id="a-Jm"></a>宝积经云。<a id="a-Jn"></a>彼中有身。<a id="a-Jo"></a>入母胎时。<a id="a-Jp"></a>心生颠倒。<a id="a-Jq"></a>作邪解心。<a id="a-Jr"></a>生寒冷想。<a id="a-Js"></a>大风雨想。<a id="a-Jt"></a>云雾想。<a id="a-Ju"></a>作此想已。<a id="a-Jv"></a>随业优劣。<a id="a-Jw"></a>复起十种虚妄之心。<a id="a-Jx"></a>一我入舍宅。<a id="a-Jy"></a>二我升楼阁。<a id="a-Jz"></a>三我升殿堂。<a id="a-K0"></a>四我升床座。<a id="a-K1"></a>五入草庵。<a id="a-K2"></a>六入草舍。<a id="a-K3"></a>七入草丛。<a id="a-K4"></a>八入林间。<a id="a-K5"></a>九入墙孔。<a id="a-K6"></a>十入篱。<a id="a-K7"></a>间。<a id="a-K8"></a>作是念已。<a id="a-K9"></a>即入母胎。</p>
  <p id="aKA">问。<a id="a-KB"></a>中有身作何颜色。</p>
  <p id="aKC">答。<a id="a-KD"></a>瑜伽论云。<a id="a-KE"></a>造恶业者。<a id="a-KF"></a>中有。<a id="a-KG"></a>如黑羺光。<a id="a-KH"></a>或阴闇夜。<a id="a-KI"></a>造善业者。<a id="a-KJ"></a>中有。<a id="a-KK"></a>如白衣光。<a id="a-KL"></a>或晴明夜。<a id="a-KM"></a>宝积经云。<a id="a-KN"></a>地狱中有。<a id="a-KO"></a>如烧了杌本。<a id="a-KP"></a>傍生中有。<a id="a-KQ"></a>如烟。<a id="a-KR"></a>饿鬼中有。<a id="a-KS"></a>如水。<a id="a-KT"></a>人天中有。<a id="a-KU"></a>如白衣光。</p>
  <p id="aKV">问。<a id="a-KW"></a>如人生身变作蛇虎等。<a id="a-KX"></a>有中有身起不。</p>
  <p id="aKY">答。<a id="a-KZ"></a>慈恩云。<a id="a-Ka"></a>无。<a id="a-Kb"></a>中有身。<a id="a-Kc"></a>以不改转总报故。<a id="a-Kd"></a>但是顺现转别报。<a id="a-Ke"></a>若总报第八。<a id="a-Kf"></a>即不转。<a id="a-Kg"></a>又如地狱中万死千生。<a id="a-Kh"></a>亦无中有。<a id="a-Ki"></a>以不转总报故。</p>
  <p id="aKj">问。<a id="a-Kk"></a>如将水。<a id="a-Kl"></a>蛭虫。<a id="a-Km"></a>干成末已。<a id="a-Kn"></a>后置水中。<a id="a-Ko"></a>一一尘皆却成水蛭虫。<a id="a-Kp"></a>有中有不。</p>
  <p id="aKq">答。<a id="a-Kr"></a>此但是一类有情同业者。<a id="a-Ks"></a>合托此。<a id="a-Kt"></a>为增上缘而受生。<a id="a-Ku"></a>即不是变作多虫。<a id="a-Kv"></a>若不尔者。<a id="a-Kw"></a>犯有情界增过。</p>
  <p id="aKx">问。<a id="a-Ky"></a>平等王见中有身不。</p>
  <p id="aKz">答。<a id="a-L0"></a>不见。</p>
  <p id="aL1">问。<a id="a-L2"></a>且如有人被冥司追将。<a id="a-L3"></a>亦有见者。<a id="a-L4"></a>此是何身。</p>
  <p id="aL5">答。<a id="a-L6"></a>此但是本有身摄。<a id="a-L7"></a>有云。<a id="a-L8"></a>以此人有业。<a id="a-L9"></a>但于自识心上。<a id="a-LA"></a>妄见阎罗王鬼。<a id="a-LB"></a>所由等。<a id="a-LC"></a>是独影境上自变起。<a id="a-LD"></a>离识无见。<a id="a-LE"></a>是以唯识颂云。<a id="a-LF"></a>境随业识转。<a id="a-LG"></a>是故说唯心。<a id="a-LH"></a>故知识是善恶之原。<a id="a-LI"></a>心为苦乐之本。<a id="a-LJ"></a>世人唯知寻流徇末。<a id="a-LK"></a>失本迷源。<a id="a-LL"></a>练行而徒满三祇。<a id="a-LM"></a>违真渐远。<a id="a-LN"></a>积功而空经永劫。<a id="a-LO"></a>去道犹赊。<a id="a-LP"></a>是以得果圣人。<a id="a-LQ"></a>遇斯而甘称绝分。<a id="a-LR"></a>出假大士。<a id="a-LS"></a>对此而未得证真。<a id="a-LT"></a>岂况矫乱邪徒。<a id="a-LU"></a>冥初外道。<a id="a-LV"></a>漆园傲吏。<a id="a-LW"></a>恍惚狂生者。<a id="a-LX"></a>而能希冀信受乎。<a id="a-LY"></a>故知宗镜难信。<a id="a-LZ"></a>悟者希奇。<a id="a-La"></a>不唯得宗。<a id="a-Lb"></a>兼能深达因果。<a id="a-Lc"></a>故云深信大乘。<a id="a-Ld"></a>不谤因果。<a id="a-Le"></a>是以一切含识。<a id="a-Lf"></a>唯以自心造善恶因。<a id="a-Lg"></a>招苦乐果。<a id="a-Lh"></a>或居中有之时。<a id="a-Li"></a>作善因者。<a id="a-Lj"></a>承白净之光。<a id="a-Lk"></a>起恶因者。<a id="a-Ll"></a>见黑闇之色。<a id="a-Lm"></a>或处胎之日。<a id="a-Ln"></a>集白业者。<a id="a-Lo"></a>登楼殿之上。<a id="a-Lp"></a>造黑业者。<a id="a-Lq"></a>投草棘之中。<a id="a-Lr"></a>及出世间为人。<a id="a-Ls"></a>依正亦分优劣。<a id="a-Lt"></a>若有福者。<a id="a-Lu"></a>挺燕颔龙颜之相。<a id="a-Lv"></a>受华堂金屋之荣。<a id="a-Lw"></a>若鲜德者。<a id="a-Lx"></a>现五露眇小之形。<a id="a-Ly"></a>处瓮牖席门之弊。<a id="a-Lz"></a>可谓风和响顺。<a id="a-M0"></a>形直影端。<a id="a-M1"></a>因果同时。<a id="a-M2"></a>缘会不失。<a id="a-M3"></a>则应观法界性。<a id="a-M4"></a>一切唯心造。<a id="a-M5"></a>内德论云。<a id="a-M6"></a>小乘以依报为业有。<a id="a-M7"></a>大乘以万境为识造。<a id="a-M8"></a>随幻业而施之天地。<a id="a-M9"></a>逐妄心而现之土草。<a id="a-MA"></a>若翳目睹于空华。<a id="a-MB"></a>比睡梦现其生老。<a id="a-MC"></a>若悟之于心业。<a id="a-MD"></a>则唯闻于佛道。</p>
 </body>
</html>