<!doctype html>
<html id="z3IBXB31eN" data-ver="1806">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第三十四</h1>
  <p id="a2">夫境识俱遣。<a id="a-3"></a>众生界空。<a id="a-4"></a>诸佛究竟成得何法。</p>
  <p id="a5">答。<a id="a-6"></a>一切异生。<a id="a-7"></a>因识对境。<a id="a-8"></a>于生死中妄生执着。<a id="a-9"></a>起常等四倒。<a id="a-A"></a>二乘之人。<a id="a-B"></a>于涅槃中妄求解脱。<a id="a-C"></a>起无常等四倒。<a id="a-D"></a>诸佛如来。<a id="a-E"></a>因境识俱空。<a id="a-F"></a>能离八倒。<a id="a-G"></a>成得真常乐我净四波罗蜜。<a id="a-H"></a>宝性论云。<a id="a-I"></a>依二种法。<a id="a-J"></a>如来法身有净波罗蜜。<a id="a-K"></a>一者本来自性清净。<a id="a-L"></a>以同相故。<a id="a-M"></a>二者离垢清净。<a id="a-N"></a>以胜相故。<a id="a-O"></a>有二种法。<a id="a-P"></a>如来法身有我波罗蜜。<a id="a-Q"></a>一者远离诸外道边。<a id="a-R"></a>以离虚妄我戏论故。<a id="a-S"></a>二者远离诸声闻边。<a id="a-T"></a>以离无我戏论故。<a id="a-U"></a>有二种法。<a id="a-V"></a>如来身有乐波罗蜜。<a id="a-W"></a>一者远离一切苦。<a id="a-X"></a>二者远离一切烦恼习气。<a id="a-Y"></a>有二种法。<a id="a-Z"></a>如来法身有常波罗蜜。<a id="a-a"></a>一者不灭一切诸有为行。<a id="a-b"></a>以离断见边故。<a id="a-c"></a>二者不取无为涅槃。<a id="a-d"></a>以离常见边故。<a id="a-e"></a>胜鬘经云。<a id="a-f"></a>世尊见诸行无常。<a id="a-g"></a>是断见。<a id="a-h"></a>非正见。<a id="a-i"></a>见涅槃常。<a id="a-j"></a>是常见。<a id="a-k"></a>非正见。<a id="a-l"></a>妄想见故。<a id="a-m"></a>作如是见。<a id="a-n"></a>所以如来。<a id="a-o"></a>唯证四德涅槃秘密之藏。</p>
  <p id="ap">问。<a id="a-q"></a>既经云。<a id="a-r"></a>见诸行无常是断见非正见。<a id="a-s"></a>见涅槃常是常见非正见者。<a id="a-t"></a>云何教中。<a id="a-u"></a>或说无我。<a id="a-v"></a>又说于我。<a id="a-w"></a>岂不相违耶。</p>
  <p id="ax">答。<a id="a-y"></a>夫说常与无常。<a id="a-z"></a>我与无我。<a id="a-10"></a>但形言迹。<a id="a-11"></a>皆是方便。<a id="a-12"></a>所以肇论云。<a id="a-13"></a>菩萨于计常之中。<a id="a-14"></a>演非常之教。<a id="a-15"></a>以佛初出世。<a id="a-16"></a>便欲说圆常之妙门。<a id="a-17"></a>真我之佛性。<a id="a-18"></a>为一切外道。<a id="a-19"></a>皆妄执神我。<a id="a-1A"></a>遍十方界。<a id="a-1B"></a>起于常见。<a id="a-1C"></a>若说真常乐我净。<a id="a-1D"></a>恐滥邪解。<a id="a-1E"></a>且一时拂下情尘故。<a id="a-1F"></a>云无常无乐无我无净。<a id="a-1G"></a>又二乘及权假菩萨。<a id="a-1H"></a>不知诸佛秘旨。<a id="a-1I"></a>执方便门匆匆取证。<a id="a-1J"></a>皆住无我之理以为究竟。<a id="a-1K"></a>世尊又愍不达。<a id="a-1L"></a>遂乃具说常乐我净。<a id="a-1M"></a>若有于此究竟之说。<a id="a-1N"></a>明见真我佛性。<a id="a-1O"></a>人木虫尘。<a id="a-1P"></a>分明无惑。<a id="a-1Q"></a>尚不住于中道。<a id="a-1R"></a>岂更见有常无常我无我二见之所乱乎。<a id="a-1S"></a>或若虽闻常乐我净之名。<a id="a-1T"></a>只作常乐我净之解。<a id="a-1U"></a>随语生见。<a id="a-1V"></a>昧自真心。<a id="a-1W"></a>则我无我之药。<a id="a-1X"></a>成我无我之病。<a id="a-1Y"></a>故知真我难辩。<a id="a-1Z"></a>非证不明。<a id="a-1a"></a>如大涅槃经云。<a id="a-1b"></a>譬如二人。<a id="a-1c"></a>共为亲友。<a id="a-1d"></a>一是王子。<a id="a-1e"></a>一是贫贱。<a id="a-1f"></a>如是二人。<a id="a-1g"></a>互相往反。<a id="a-1h"></a>是时贫人。<a id="a-1i"></a>见是王子有一好刀。<a id="a-1j"></a>净妙第一。<a id="a-1k"></a>心中贪着。<a id="a-1l"></a>王子后时捉持是刀。<a id="a-1m"></a>逃至他国。<a id="a-1n"></a>于是贫人。<a id="a-1o"></a>后于他家寄卧止宿。<a id="a-1p"></a>即于眠中[穴/(爿*臬)]语刀刀。<a id="a-1q"></a>傍人闻之。<a id="a-1r"></a>收至王所。<a id="a-1s"></a>时王问言。<a id="a-1t"></a>汝言刀者。<a id="a-1u"></a>何处得耶。<a id="a-1v"></a>是人具以上事答王。<a id="a-1w"></a>王今设所屠割臣身。<a id="a-1x"></a>分张手足。<a id="a-1y"></a>欲得刀者。<a id="a-1z"></a>实不可得。<a id="a-20"></a>臣与王子。<a id="a-21"></a>素为亲厚。<a id="a-22"></a>先与一处。<a id="a-23"></a>虽曾眼见。<a id="a-24"></a>乃至不敢以手[打-丁+棠]触。<a id="a-25"></a>况当故取。<a id="a-26"></a>王复问言。<a id="a-27"></a>卿见刀时。<a id="a-28"></a>相貌何类。<a id="a-29"></a>答言。<a id="a-2A"></a>大王。<a id="a-2B"></a>臣所见者。<a id="a-2C"></a>如羖羊角。<a id="a-2D"></a>王闻是已。<a id="a-2E"></a>欣然而笑。<a id="a-2F"></a>语言。<a id="a-2G"></a>汝今随意所至。<a id="a-2H"></a>莫生忧怖。<a id="a-2I"></a>我库藏中。<a id="a-2J"></a>都无是刀。<a id="a-2K"></a>况汝乃于王子边见。<a id="a-2L"></a>时王即问诸群臣言。<a id="a-2M"></a>汝等曾见如是刀不。<a id="a-2N"></a>言已崩背。<a id="a-2O"></a>寻立余子。<a id="a-2P"></a>绍继王位。<a id="a-2Q"></a>复问辅相。<a id="a-2R"></a>卿等曾于官藏之中。<a id="a-2S"></a>见是刀不。<a id="a-2T"></a>诸臣答言。<a id="a-2U"></a>臣等曾见。<a id="a-2V"></a>覆复问言。<a id="a-2W"></a>其状何似。<a id="a-2X"></a>答言。<a id="a-2Y"></a>大王。<a id="a-2Z"></a>如羖羊角。<a id="a-2a"></a>王言我库藏中。<a id="a-2b"></a>何处当有如是相刀。<a id="a-2c"></a>次第四王。<a id="a-2d"></a>皆检校求索不得。<a id="a-2e"></a>却后数时。<a id="a-2f"></a>先逃王子。<a id="a-2g"></a>从他国还。<a id="a-2h"></a>来至本土。<a id="a-2i"></a>复得为王。<a id="a-2j"></a>既登王位。<a id="a-2k"></a>复问诸臣。<a id="a-2l"></a>汝见刀不。<a id="a-2m"></a>答言。<a id="a-2n"></a>大王。<a id="a-2o"></a>臣等皆见。<a id="a-2p"></a>覆复问言。<a id="a-2q"></a>其状何似。<a id="a-2r"></a>答言。<a id="a-2s"></a>大王。<a id="a-2t"></a>其色清净。<a id="a-2u"></a>如优钵罗华。<a id="a-2v"></a>复有答言。<a id="a-2w"></a>形如羊角。<a id="a-2x"></a>复有说言。<a id="a-2y"></a>其色红赤。<a id="a-2z"></a>犹如火聚。<a id="a-30"></a>复有答言。<a id="a-31"></a>犹如黑蛇。<a id="a-32"></a>时王大笑。<a id="a-33"></a>卿等皆悉不见我刀真实之相。<a id="a-34"></a>善男子。<a id="a-35"></a>菩萨摩诃萨亦复如是。<a id="a-36"></a>出现于世。<a id="a-37"></a>说我真相。<a id="a-38"></a>说已舍去。<a id="a-39"></a>喻如王子持净妙刀。<a id="a-3A"></a>逃至他国。<a id="a-3B"></a>凡夫愚人。<a id="a-3C"></a>说言。<a id="a-3D"></a>一切有我有我。<a id="a-3E"></a>如彼贫人止宿他舍[穴/(爿*臬)]语刀刀。<a id="a-3F"></a>声闻缘觉。<a id="a-3G"></a>问诸众生。<a id="a-3H"></a>我有何相。<a id="a-3I"></a>答言。<a id="a-3J"></a>我见我相大如拇指。<a id="a-3K"></a>或言如米。<a id="a-3L"></a>或如稗子。<a id="a-3M"></a>有言我相住在心中。<a id="a-3N"></a>炽然如日。<a id="a-3O"></a>如是众生。<a id="a-3P"></a>不知我相。<a id="a-3Q"></a>喻如诸臣不知刀相。<a id="a-3R"></a>菩萨如是说于我法。<a id="a-3S"></a>凡夫不知。<a id="a-3T"></a>种种分别。<a id="a-3U"></a>妄作我相。<a id="a-3V"></a>如问刀相。<a id="a-3W"></a>答似羊角。<a id="a-3X"></a>是诸凡夫。<a id="a-3Y"></a>次第相续而起邪见。<a id="a-3Z"></a>为断如是诸邪见故。<a id="a-3a"></a>如来示现。<a id="a-3b"></a>说于无我。<a id="a-3c"></a>喻如王子语诸臣言。<a id="a-3d"></a>我库藏中无如是刀。<a id="a-3e"></a>善男子。<a id="a-3f"></a>今日如来所说真我。<a id="a-3g"></a>名曰佛性。<a id="a-3h"></a>如是佛性。<a id="a-3i"></a>我佛法中喻如净刀。<a id="a-3j"></a>善男子。<a id="a-3k"></a>若有凡夫能善说者。<a id="a-3l"></a>即是随顺无上佛法。<a id="a-3m"></a>若有善能分别随顺宣说。<a id="a-3n"></a>是等当知即是菩萨相貌。</p>
  <p id="a3o">问。<a id="a-3p"></a>平等空门。<a id="a-3q"></a>一心大旨。<a id="a-3r"></a>既美恶无际。<a id="a-3s"></a>凡圣俱圆。<a id="a-3t"></a>何乃受润有差。<a id="a-3u"></a>苦乐不等。</p>
  <p id="a3v">答。<a id="a-3w"></a>万事由人自召。<a id="a-3x"></a>唯心一理无亏。<a id="a-3y"></a>美恶但自念生。<a id="a-3z"></a>果报焉从他得。<a id="a-40"></a>如传奥法师云。<a id="a-41"></a>但以内有恶业。<a id="a-42"></a>则外感邪魔。<a id="a-43"></a>若内起善心。<a id="a-44"></a>则外值诸佛。<a id="a-45"></a>斯则善恶在己。<a id="a-46"></a>而由人乎哉。<a id="a-47"></a>是以西施爱江。<a id="a-48"></a>嫫母嫌镜。<a id="a-49"></a>实为痴也。<a id="a-4A"></a>且君子尚求诸已。<a id="a-4B"></a>而不怨天尤人。<a id="a-4C"></a>况菩萨欤。<a id="a-4D"></a>若能深信斯谈。<a id="a-4E"></a>则可以虚心绝想。<a id="a-4F"></a>顿入法空矣。<a id="a-4G"></a>故起信论云。<a id="a-4H"></a>或有众生无善根力。<a id="a-4I"></a>则为诸魔外道鬼神之所惑乱。<a id="a-4J"></a>若于坐中现形恐怖。<a id="a-4K"></a>或现端正男女等相。<a id="a-4L"></a>当念唯心境界。<a id="a-4M"></a>则灭。<a id="a-4N"></a>终不为恼。<a id="a-4O"></a>是知圣者。<a id="a-4P"></a>正也。<a id="a-4Q"></a>心正即圣。<a id="a-4R"></a>故云心正可以辟邪。<a id="a-4S"></a>如日月。<a id="a-4T"></a>正当天。<a id="a-4U"></a>草木无邪影。<a id="a-4V"></a>故知此心是凡圣之宅。<a id="a-4W"></a>根境之原。<a id="a-4X"></a>只为凡夫执作赖耶之识。<a id="a-4Y"></a>成生死苦恼之因。<a id="a-4Z"></a>圣者达为如来藏心。<a id="a-4a"></a>受涅槃常乐之果。<a id="a-4b"></a>若云阿赖耶识。<a id="a-4c"></a>则有名无体。<a id="a-4d"></a>以情执有。<a id="a-4e"></a>不究竟故。<a id="a-4f"></a>当证圣时。<a id="a-4g"></a>其名即舍。<a id="a-4h"></a>若云如来藏心。<a id="a-4i"></a>则有名有体。<a id="a-4j"></a>以本有非执故。<a id="a-4k"></a>至未来际不断故。<a id="a-4l"></a>如以金作镮。<a id="a-4m"></a>镮相虚。<a id="a-4n"></a>金体露现。<a id="a-4o"></a>如来藏作赖耶。<a id="a-4p"></a>赖耶相虚。<a id="a-4q"></a>藏性现。<a id="a-4r"></a>今众生以随情执重故。<a id="a-4s"></a>多认赖耶。<a id="a-4t"></a>不信有如来藏。<a id="a-4u"></a>以不信故。<a id="a-4v"></a>自既轻慢。<a id="a-4w"></a>又毁灭他人。<a id="a-4x"></a>谤法之愆。<a id="a-4y"></a>无过此失。<a id="a-4z"></a>念念昧如来法界之性。<a id="a-50"></a>步步造众生业果之因。<a id="a-51"></a>恶业日新。<a id="a-52"></a>苦缘无尽。<a id="a-53"></a>于安隐处。<a id="a-54"></a>生衰恼心。<a id="a-55"></a>向解脱中。<a id="a-56"></a>成系缚果。<a id="a-57"></a>受焰口针喉之体。<a id="a-58"></a>经劫而饥火焚烧。<a id="a-59"></a>作披毛戴角之身。<a id="a-5A"></a>触目而网罗萦绊。<a id="a-5B"></a>或堕无间狱。<a id="a-5C"></a>抱剧苦而常处火轮。<a id="a-5D"></a>或生修罗宫。<a id="a-5E"></a>起。<a id="a-5F"></a>斗诤而恒雨刀剑。<a id="a-5G"></a>或暂居人界。<a id="a-5H"></a>刹那而八苦交煎。<a id="a-5I"></a>或偶处天宫。<a id="a-5J"></a>倏忽而五衰陷坠。<a id="a-5K"></a>长沈三障。<a id="a-5L"></a>不出四魔。<a id="a-5M"></a>皆为不知如来藏心。<a id="a-5N"></a>失唯识妙性。<a id="a-5O"></a>背真慈父佣赁外方。<a id="a-5P"></a>舍大智王。<a id="a-5Q"></a>依投他国。<a id="a-5R"></a>是以诸佛惊入火宅。<a id="a-5S"></a>祖师特地西来。<a id="a-5T"></a>指真归而不归。<a id="a-5U"></a>示正见而弗见。<a id="a-5V"></a>都为藏识熏处。<a id="a-5W"></a>无始坚牢。<a id="a-5X"></a>执情厚而如万叠冰崖。<a id="a-5Y"></a>疑根深而似千重闇室。<a id="a-5Z"></a>今者广搜玄奥。<a id="a-5a"></a>不厌文繁。<a id="a-5b"></a>和会千圣之微言。<a id="a-5c"></a>洞达百家之秘说。<a id="a-5d"></a>无一法不顺。<a id="a-5e"></a>能成孝义之门。<a id="a-5f"></a>无一念不和。<a id="a-5g"></a>尽为无诤之道。<a id="a-5h"></a>则六入空聚。<a id="a-5i"></a>毕竟无人。<a id="a-5j"></a>五阴舍中。<a id="a-5k"></a>豁然虚寂。<a id="a-5l"></a>是以内无所作。<a id="a-5m"></a>外无所依。<a id="a-5n"></a>外无所依。<a id="a-5o"></a>万有不能绊。<a id="a-5p"></a>内无所作。<a id="a-5q"></a>千虑不能驰。<a id="a-5r"></a>遂得静佛边疆。<a id="a-5s"></a>绝一尘而作乱。<a id="a-5t"></a>匡法国土。<a id="a-5u"></a>无一境而不降。<a id="a-5v"></a>可谓会天性于此时。<a id="a-5w"></a>更无异种。<a id="a-5x"></a>定父子于今日。<a id="a-5y"></a>唯我家风。<a id="a-5z"></a>如鸯崛魔罗经云。<a id="a-60"></a>常受人天一切快乐。<a id="a-61"></a>族姓殊胜。<a id="a-62"></a>悉皆具足。<a id="a-63"></a>斯由闻知。<a id="a-64"></a>一切众生悉有如来常住藏故。<a id="a-65"></a>乃至若彼众生。<a id="a-66"></a>去来现在。<a id="a-67"></a>于五趣中。<a id="a-68"></a>支节不具。<a id="a-69"></a>轮转生死。<a id="a-6A"></a>受一切苦。<a id="a-6B"></a>斯由轻慢如来藏故。</p>
  <p id="a6C">问。<a id="a-6D"></a>但了一心。<a id="a-6E"></a>不求诸法。<a id="a-6F"></a>绍隆三宝。<a id="a-6G"></a>自行化他。<a id="a-6H"></a>得圆满妙觉位不。</p>
  <p id="a6I">答。<a id="a-6J"></a>觉心无易。<a id="a-6K"></a>则开佛知见。<a id="a-6L"></a>佛知见开。<a id="a-6M"></a>无幽不瞩。<a id="a-6N"></a>不二之相。<a id="a-6O"></a>佛眼所见。<a id="a-6P"></a>一实之道。<a id="a-6Q"></a>佛智所知。<a id="a-6R"></a>照穷法界之边。<a id="a-6S"></a>洞彻真原之底。<a id="a-6T"></a>上成诸佛。<a id="a-6U"></a>下化众生。<a id="a-6V"></a>靡不由兹自他俱利。<a id="a-6W"></a>夫欲正修行者。<a id="a-6X"></a>不归宗镜。<a id="a-6Y"></a>皆堕邪修。<a id="a-6Z"></a>或滞权小。<a id="a-6a"></a>此宗镜正义。<a id="a-6b"></a>过去十方一切诸佛。<a id="a-6c"></a>于此圆修已成。<a id="a-6d"></a>现在一切诸佛现成。<a id="a-6e"></a>未来一切诸佛当成。<a id="a-6f"></a>过去一切菩萨已学。<a id="a-6g"></a>现在一切菩萨现学。<a id="a-6h"></a>未来一切菩萨当学。<a id="a-6i"></a>所以起信论明。<a id="a-6j"></a>须先正念真如之法。<a id="a-6k"></a>石壁钞云。<a id="a-6l"></a>谓一切行门。<a id="a-6m"></a>皆从真如所起。<a id="a-6n"></a>以是行原故。<a id="a-6o"></a>非真流之行。<a id="a-6p"></a>无以契真。<a id="a-6q"></a>何有契真之行。<a id="a-6r"></a>不从真起。<a id="a-6s"></a>此乃是所信法中之根本故。<a id="a-6t"></a>所以万缘所起。<a id="a-6u"></a>起自真如。<a id="a-6v"></a>会缘所入。<a id="a-6w"></a>入于真如。<a id="a-6x"></a>菩萨发心。<a id="a-6y"></a>先念真如。<a id="a-6z"></a>菩萨起信。<a id="a-70"></a>亦先信真如。<a id="a-71"></a>菩萨所行。<a id="a-72"></a>亦契会真如。</p>
  <p id="a73">又问。<a id="a-74"></a>云何是信真如之相。</p>
  <p id="a75">答。<a id="a-76"></a>不信一切法。<a id="a-77"></a>是信真如之相。<a id="a-78"></a>以真如理中。<a id="a-79"></a>本无诸法。<a id="a-7A"></a>若见诸法为有。<a id="a-7B"></a>是信诸法。<a id="a-7C"></a>不信真如。<a id="a-7D"></a>是以无夙植广大菩提一乘种子之因缘者。<a id="a-7E"></a>卒难起信。<a id="a-7F"></a>故祖师颂云。<a id="a-7G"></a>大缘与信合。<a id="a-7H"></a>或得入宗镜者。<a id="a-7I"></a>是知非小缘矣。<a id="a-7J"></a>如楞伽经云。<a id="a-7K"></a>尔时世尊告大慧菩萨。<a id="a-7L"></a>摄受大乘者。<a id="a-7M"></a>则摄受诸佛菩萨缘觉声闻。<a id="a-7N"></a>摄受诸佛菩萨缘觉声闻者。<a id="a-7O"></a>则摄受一切众生。<a id="a-7P"></a>摄受一切众生者。<a id="a-7Q"></a>则摄受正法。<a id="a-7R"></a>摄受正法者。<a id="a-7S"></a>则佛种不断。<a id="a-7T"></a>佛种不断者。<a id="a-7U"></a>则能了知得殊胜入处。<a id="a-7V"></a>知得殊胜入处。<a id="a-7W"></a>菩萨摩诃萨常得化生。<a id="a-7X"></a>建立大乘。<a id="a-7Y"></a>十自在力。<a id="a-7Z"></a>现众色像。<a id="a-7a"></a>通达众生形类希望烦恼诸相。<a id="a-7b"></a>如实说法。<a id="a-7c"></a>如实者。<a id="a-7d"></a>不异。<a id="a-7e"></a>如实者。<a id="a-7f"></a>不来不去相。<a id="a-7g"></a>一切虚伪息。<a id="a-7h"></a>是名如实。<a id="a-7i"></a>又云。<a id="a-7j"></a>佛言。<a id="a-7k"></a>但觉自心现量。<a id="a-7l"></a>妄想不生。<a id="a-7m"></a>安隐快乐。<a id="a-7n"></a>世事永息。<a id="a-7o"></a>安隐快乐者。<a id="a-7p"></a>则寂静妙常。<a id="a-7q"></a>世事永息者。<a id="a-7r"></a>则攀缘已断。<a id="a-7s"></a>可谓遇圆满宝藏。<a id="a-7t"></a>顿绝希求。<a id="a-7u"></a>到常乐涅槃。<a id="a-7v"></a>更无所至。<a id="a-7w"></a>是凡圣之际。<a id="a-7x"></a>如达家乡。<a id="a-7y"></a>为迷悟之依已穷根本。<a id="a-7z"></a>大涅槃经云。<a id="a-80"></a>金刚宝藏。<a id="a-81"></a>无所缺减。<a id="a-82"></a>华严经偈云。<a id="a-83"></a>种种变化无量力。<a id="a-84"></a>一切世界微尘等。<a id="a-85"></a>欲悉了达从心起。<a id="a-86"></a>菩萨以此初发心。<a id="a-87"></a>宝藏论本际品云。<a id="a-88"></a>是以本际无名。<a id="a-89"></a>名于无名。<a id="a-8A"></a>本际无相。<a id="a-8B"></a>名于无相。<a id="a-8C"></a>名相既立。<a id="a-8D"></a>妄惑遂生。<a id="a-8E"></a>真一理沈。<a id="a-8F"></a>道宗事隐。<a id="a-8G"></a>是以无名之朴。<a id="a-8H"></a>遍通一切。<a id="a-8I"></a>不可名目。<a id="a-8J"></a>过限量界。<a id="a-8K"></a>一体无二。<a id="a-8L"></a>故经云。<a id="a-8M"></a>森罗及万像。<a id="a-8N"></a>一法之所印。<a id="a-8O"></a>即本际也。<a id="a-8P"></a>然本际之理。<a id="a-8Q"></a>无自无他。<a id="a-8R"></a>非一非异。<a id="a-8S"></a>包含一气。<a id="a-8T"></a>该入万有。<a id="a-8U"></a>若复有人自性清净。<a id="a-8V"></a>含一而生。<a id="a-8W"></a>中无妄想。<a id="a-8X"></a>即谓圣人。<a id="a-8Y"></a>然实际中。<a id="a-8Z"></a>亦无圣人法如微尘许而有异也。<a id="a-8a"></a>若复有人自性清净。<a id="a-8b"></a>含一而生。<a id="a-8c"></a>中有妄想。<a id="a-8d"></a>自然浊乱。<a id="a-8e"></a>则谓凡夫。<a id="a-8f"></a>然实际中。<a id="a-8g"></a>亦无凡夫法如微尘许而有异也。<a id="a-8h"></a>故经云。<a id="a-8i"></a>佛性平等。<a id="a-8j"></a>广大难量。<a id="a-8k"></a>凡圣不二一切圆满。<a id="a-8l"></a>咸备草木。<a id="a-8m"></a>周遍蝼蚁。<a id="a-8n"></a>乃至微尘毛发。<a id="a-8o"></a>莫不含一而生。<a id="a-8p"></a>故云能了知一万事毕也。<a id="a-8q"></a>是以众生皆乘一而生。<a id="a-8r"></a>故云一乘。<a id="a-8s"></a>若迷故则异。<a id="a-8t"></a>觉故则一。<a id="a-8u"></a>故云前念是凡。<a id="a-8v"></a>后念即圣。<a id="a-8w"></a>又云。<a id="a-8x"></a>一念知一切法也。<a id="a-8y"></a>是以一即一切。<a id="a-8z"></a>一切即一。<a id="a-90"></a>故云以一之法。<a id="a-91"></a>功成万像。<a id="a-92"></a>故经云。<a id="a-93"></a>一切若有心。<a id="a-94"></a>即迷。<a id="a-95"></a>一切。<a id="a-96"></a>若无心。<a id="a-97"></a>即。<a id="a-98"></a>遍十方。<a id="a-99"></a>故真一万差。<a id="a-9A"></a>万差真一。<a id="a-9B"></a>譬如海涌千波。<a id="a-9C"></a>千波即海。<a id="a-9D"></a>一切皆无有异也。<a id="a-9E"></a>乃至万物含一而生。<a id="a-9F"></a>即彼万物亦为一也。<a id="a-9G"></a>何以故。<a id="a-9H"></a>以本一故末则无异。<a id="a-9I"></a>譬如檀生檀枝。<a id="a-9J"></a>非椿木也。<a id="a-9K"></a>故法华经偈云。<a id="a-9L"></a>十方佛土中。<a id="a-9M"></a>唯有一乘法。<a id="a-9N"></a>一乘者。<a id="a-9O"></a>即一心也。<a id="a-9P"></a>一切万有。<a id="a-9Q"></a>十方虚空。<a id="a-9R"></a>皆从真如一心之种子所现。<a id="a-9S"></a>如檀生檀枝。<a id="a-9T"></a>兰生兰叶。<a id="a-9U"></a>乃至本末中边。<a id="a-9V"></a>更无异相。<a id="a-9W"></a>故云。<a id="a-9X"></a>一即一切。<a id="a-9Y"></a>一切即一。<a id="a-9Z"></a>若能如是。<a id="a-9a"></a>何虑不毕。<a id="a-9b"></a>若能如是究竟圆通。<a id="a-9c"></a>此外更无不了之法。<a id="a-9d"></a>则无理而不明。<a id="a-9e"></a>无事而不尽。<a id="a-9f"></a>以一法能成一切法故。<a id="a-9g"></a>如华严疏云。<a id="a-9h"></a>若入此观法。<a id="a-9i"></a>则智与心相应。<a id="a-9j"></a>是以因由心学。<a id="a-9k"></a>果是心成。<a id="a-9l"></a>境由心现。<a id="a-9m"></a>解由心起。<a id="a-9n"></a>分位神通是心。<a id="a-9o"></a>力用造作是心。<a id="a-9p"></a>现起分别是心。<a id="a-9q"></a>决择所得是心。<a id="a-9r"></a>乃至寻求知识。<a id="a-9s"></a>造诣佛土。<a id="a-9t"></a>并皆是心。<a id="a-9u"></a>心外无得。<a id="a-9v"></a>何所疑耶。<a id="a-9w"></a>故知心垢则娑婆现相。<a id="a-9x"></a>心净则华藏含空。<a id="a-9y"></a>回转而恒起识轮。<a id="a-9z"></a>交罗而匪离心网。<a id="a-A0"></a>故海幢不起寂定。<a id="a-A1"></a>广作十方佛事之门。<a id="a-A2"></a>善财不出道场。<a id="a-A3"></a>遍历一百十城之法。<a id="a-A4"></a>是以文殊即自心能证之妙慧。<a id="a-A5"></a>善财至弥勒。<a id="a-A6"></a>一心佛果满后。<a id="a-A7"></a>却令见文殊。<a id="a-A8"></a>因位将极。<a id="a-A9"></a>令返照心原。<a id="a-AA"></a>更无有异。<a id="a-AB"></a>未始动念故。<a id="a-AC"></a>再访文殊不见其身者。<a id="a-AD"></a>但了自心空般若故。<a id="a-AE"></a>是真见文殊。<a id="a-AF"></a>普贤是自心所证法界无尽妙行。<a id="a-AG"></a>善财虽遍法界参诸善友。<a id="a-AH"></a>欲见普贤。<a id="a-AI"></a>不假别指。<a id="a-AJ"></a>便于初会始成之处。<a id="a-AK"></a>如来座前。<a id="a-AL"></a>而起念求随念即见。<a id="a-AM"></a>普贤在如来前。<a id="a-AN"></a>初无动移。<a id="a-AO"></a>此正显观心即见希奇之相。<a id="a-AP"></a>见闻证入。<a id="a-AQ"></a>由睹前相。<a id="a-AR"></a>即是见心。<a id="a-AS"></a>所以普贤身相如虚空遍一切处。<a id="a-AT"></a>故以普眼菩萨等入百千三昧求觅普贤不见。<a id="a-AU"></a>只谓离念入定。<a id="a-AV"></a>厌境求真。<a id="a-AW"></a>不知尘尘是文殊。<a id="a-AX"></a>念念即普贤故。<a id="a-AY"></a>是以善财一人。<a id="a-AZ"></a>运悲智而横广十方。<a id="a-Aa"></a>修愿行而竖穷三际。<a id="a-Ab"></a>从初至后。<a id="a-Ac"></a>因满果圆。<a id="a-Ad"></a>明显一心以为牓样。<a id="a-Ae"></a>总摄一切。<a id="a-Af"></a>始行菩萨。<a id="a-Ag"></a>诸观行人。<a id="a-Ah"></a>皆仿此修。<a id="a-Ai"></a>离此观心。<a id="a-Aj"></a>别无殊胜。<a id="a-Ak"></a>乃至六度万行。<a id="a-Al"></a>若不了自心。<a id="a-Am"></a>皆成权渐。<a id="a-An"></a>果归生灭。<a id="a-Ao"></a>报在人天。<a id="a-Ap"></a>若能运心。<a id="a-Aq"></a>福智无尽。<a id="a-Ar"></a>如大智度论云。<a id="a-As"></a>菩萨摩诃萨。<a id="a-At"></a>知诸法实相。<a id="a-Au"></a>无取无舍。<a id="a-Av"></a>无所破坏。<a id="a-Aw"></a>行不可得般若波罗蜜。<a id="a-Ax"></a>以大悲心。<a id="a-Ay"></a>还修福行。<a id="a-Az"></a>福行初门。<a id="a-B0"></a>先行布施。<a id="a-B1"></a>菩萨行般若波罗蜜。<a id="a-B2"></a>智慧明利。<a id="a-B3"></a>能分别施福。<a id="a-B4"></a>施物虽同。<a id="a-B5"></a>福德多少。<a id="a-B6"></a>随心优劣。<a id="a-B7"></a>如舍利弗以一钵饭上佛。<a id="a-B8"></a>佛即回施狗。<a id="a-B9"></a>而问舍利弗。<a id="a-BA"></a>汝以饭施我。<a id="a-BB"></a>我以饭施狗。<a id="a-BC"></a>谁得福多。<a id="a-BD"></a>舍利弗言。<a id="a-BE"></a>如我解佛法义。<a id="a-BF"></a>佛施狗得福多。<a id="a-BG"></a>舍利弗者。<a id="a-BH"></a>于一切人中智慧最上。<a id="a-BI"></a>而佛福田最为第一。<a id="a-BJ"></a>不如佛施狗恶田得福极多。<a id="a-BK"></a>以是故知。<a id="a-BL"></a>大福从心生。<a id="a-BM"></a>不在田也。<a id="a-BN"></a>如舍利弗。<a id="a-BO"></a>千万亿倍。<a id="a-BP"></a>不及佛心。</p>
  <p id="aBQ">问曰。<a id="a-BR"></a>如汝说福田妙故得福多。<a id="a-BS"></a>而舍利弗施佛不得大福。</p>
  <p id="aBT">答曰。<a id="a-BU"></a>良田虽复得福多。<a id="a-BV"></a>而不如心。<a id="a-BW"></a>所以者何。<a id="a-BX"></a>心为内主。<a id="a-BY"></a>田是外事。<a id="a-BZ"></a>菩萨本缘经偈云。<a id="a-Ba"></a>若行慧施时。<a id="a-Bb"></a>福田虽不净。<a id="a-Bc"></a>能生广大心。<a id="a-Bd"></a>果报无有量。<a id="a-Be"></a>故知福从心生。<a id="a-Bf"></a>不因田出。<a id="a-Bg"></a>别请五百阿罗汉。<a id="a-Bh"></a>不如依次一凡僧。<a id="a-Bi"></a>何者。<a id="a-Bj"></a>以平等心福胜。<a id="a-Bk"></a>取舍心福微。<a id="a-Bl"></a>则胜劣由心。<a id="a-Bm"></a>岂在田乎。<a id="a-Bn"></a>施法既尔。<a id="a-Bo"></a>六度万行亦然。<a id="a-Bp"></a>所以清凉钞云。<a id="a-Bq"></a>因该果海。<a id="a-Br"></a>果彻因原。<a id="a-Bs"></a>以极果由于始信。<a id="a-Bt"></a>信依本智而起。<a id="a-Bu"></a>今不离本智故。<a id="a-Bv"></a>斯则以因成果。<a id="a-Bw"></a>摄果酬因。<a id="a-Bx"></a>然因有二种。<a id="a-By"></a>一约本有。<a id="a-Bz"></a>恒沙性德。<a id="a-C0"></a>信解行愿等无不具故。<a id="a-C1"></a>二约修起。<a id="a-C2"></a>谓依本信德而起信心。<a id="a-C3"></a>依本解德而起解心。<a id="a-C4"></a>如起信论云。<a id="a-C5"></a>以知法性无悭贪故。<a id="a-C6"></a>随顺修行檀波罗蜜等故。<a id="a-C7"></a>一一修起。<a id="a-C8"></a>皆带本有。<a id="a-C9"></a>俱来至果。<a id="a-CA"></a>无间道中。<a id="a-CB"></a>一时顿圆。<a id="a-CC"></a>解脱道中。<a id="a-CD"></a>因果交彻。<a id="a-CE"></a>名为得果。<a id="a-CF"></a>果亦有二。<a id="a-CG"></a>一者本有菩提涅槃。<a id="a-CH"></a>一切佛性本觉具故。<a id="a-CI"></a>二者修起今证菩提。<a id="a-CJ"></a>始觉悟故。<a id="a-CK"></a>始觉同本。<a id="a-CL"></a>无复始本之异。<a id="a-CM"></a>名究竟觉。<a id="a-CN"></a>则二果无碍。<a id="a-CO"></a>然二因本从本觉体上起来。<a id="a-CP"></a>则二因与本果无碍。<a id="a-CQ"></a>始觉既同本觉。<a id="a-CR"></a>则果全同于二因。<a id="a-CS"></a>则二因与二果交彻。<a id="a-CT"></a>故因该果海。<a id="a-CU"></a>果彻因原。<a id="a-CV"></a>又初发心时。<a id="a-CW"></a>便成正觉。<a id="a-CX"></a>因该果也。<a id="a-CY"></a>虽得佛道。<a id="a-CZ"></a>不舍菩萨行。<a id="a-Ca"></a>果彻因也。<a id="a-Cb"></a>华严论云。<a id="a-Cc"></a>善财一念发心。<a id="a-Cd"></a>顿无能所。<a id="a-Ce"></a>了三世性。<a id="a-Cf"></a>性绝古今。<a id="a-Cg"></a>自觉自心。<a id="a-Ch"></a>本来是佛。<a id="a-Ci"></a>不成正觉。<a id="a-Cj"></a>不证菩提。<a id="a-Ck"></a>身心性相无证修者。<a id="a-Cl"></a>不成不坏。<a id="a-Cm"></a>本来如是。<a id="a-Cn"></a>随缘动寂。<a id="a-Co"></a>不坏有无。<a id="a-Cp"></a>所行诸行。<a id="a-Cq"></a>皆唯智起。<a id="a-Cr"></a>斯宗镜旨。<a id="a-Cs"></a>是善巧智之所知。<a id="a-Ct"></a>广大心之所信。<a id="a-Cu"></a>如华严经云。<a id="a-Cv"></a>知一切众生种种所缘。<a id="a-Cw"></a>唯是一相。<a id="a-Cx"></a>悉不可得。<a id="a-Cy"></a>一切诸法。<a id="a-Cz"></a>皆如。<a id="a-D0"></a>金刚善巧智。<a id="a-D1"></a>是以上至妙觉极圣之位。<a id="a-D2"></a>中及大权菩萨修行之门。<a id="a-D3"></a>下至底下凡夫生死之地。<a id="a-D4"></a>皆同一心。<a id="a-D5"></a>无有高下。<a id="a-D6"></a>迷之自堕。<a id="a-D7"></a>悟之即升。<a id="a-D8"></a>迷悟似殊。<a id="a-D9"></a>真心靡易。<a id="a-DA"></a>古德云。<a id="a-DB"></a>不镜方寸。<a id="a-DC"></a>虚负性灵。<a id="a-DD"></a>又云。<a id="a-DE"></a>自己不明。<a id="a-DF"></a>则是空受例物。<a id="a-DG"></a>如此开示。<a id="a-DH"></a>不负前机。<a id="a-DI"></a>持王库之真刀。<a id="a-DJ"></a>得雪山之正味。<a id="a-DK"></a>证解信入之者。<a id="a-DL"></a>直绍宝王。<a id="a-DM"></a>见闻随喜之人。<a id="a-DN"></a>能成佛种。<a id="a-DO"></a>斯恩难报。<a id="a-DP"></a>莫等寻常。<a id="a-DQ"></a>任肩负顶戴。<a id="a-DR"></a>尽尘沙劫中。<a id="a-DS"></a>亦不能报一句之恩。<a id="a-DT"></a>仰思旷古求法之人。<a id="a-DU"></a>释迦文等。<a id="a-DV"></a>投身大火。<a id="a-DW"></a>翘足深林。<a id="a-DX"></a>析骨剜身。<a id="a-DY"></a>剥皮刺血。<a id="a-DZ"></a>乃至常啼东请。<a id="a-Da"></a>善财南求。<a id="a-Db"></a>药王烧手。<a id="a-Dc"></a>普明刎头。<a id="a-Dd"></a>皆是知恩报德之人。<a id="a-De"></a>为法忘躯之士。<a id="a-Df"></a>今劝后学。<a id="a-Dg"></a>生殷重心。<a id="a-Dh"></a>勿得自轻。<a id="a-Di"></a>虚掷光景。</p>
  <p id="aDj">问。<a id="a-Dk"></a>妙明真心。<a id="a-Dl"></a>觉王秘旨。<a id="a-Dm"></a>理虽圆顿。<a id="a-Dn"></a>正解难成。<a id="a-Do"></a>更希善巧之门。<a id="a-Dp"></a>重证将来之信。</p>
  <p id="aDq">答。<a id="a-Dr"></a>前已引法说。<a id="a-Ds"></a>今更将喻明。<a id="a-Dt"></a>此宗镜。<a id="a-Du"></a>一心。<a id="a-Dv"></a>是诸法自性。<a id="a-Dw"></a>如一珠有八万四千孔。<a id="a-Dx"></a>入一孔全收珠体。<a id="a-Dy"></a>似一月影现一切水。<a id="a-Dz"></a>一一影不离月轮。<a id="a-E0"></a>又若分白栴檀。<a id="a-E1"></a>片片而本香无异。<a id="a-E2"></a>犹布青阳令。<a id="a-E3"></a>处处而春色皆同。<a id="a-E4"></a>是则一法明心。<a id="a-E5"></a>万缘指掌。<a id="a-E6"></a>皎然法喻。<a id="a-E7"></a>可以收疑。</p>
  <p id="aE8">问。<a id="a-E9"></a>凡曰提宗。<a id="a-EA"></a>直陈正义。<a id="a-EB"></a>何须引喻。<a id="a-EC"></a>广具繁文。</p>
  <p id="aED">答。<a id="a-EE"></a>为未直下顿悟之人。<a id="a-EF"></a>不无方便。<a id="a-EG"></a>如方便心论云。<a id="a-EH"></a>若就喻者。<a id="a-EI"></a>凡圣同解。<a id="a-EJ"></a>然后可说。<a id="a-EK"></a>如言是心动发。<a id="a-EL"></a>犹如迅风。<a id="a-EM"></a>一切凡夫知风动故。<a id="a-EN"></a>便得决了心为轻躁。<a id="a-EO"></a>若不知者。<a id="a-EP"></a>不得为喻。</p>
  <p id="aEQ">问曰。<a id="a-ER"></a>何故不但说正义而说喻也。</p>
  <p id="aES">答曰。<a id="a-ET"></a>凡说喻者。<a id="a-EU"></a>为明正义。<a id="a-EV"></a>又云。<a id="a-EW"></a>凡欲立义。<a id="a-EX"></a>当依四种知见。<a id="a-EY"></a>何等为四。<a id="a-EZ"></a>一者现见。<a id="a-Ea"></a>二者比知。<a id="a-Eb"></a>三以喻知。<a id="a-Ec"></a>四随经教。<a id="a-Ed"></a>又法华经云。<a id="a-Ee"></a>智者可以譬喻得解。<a id="a-Ef"></a>今但取正解圆明。<a id="a-Eg"></a>非论法说喻说。<a id="a-Eh"></a>若不悟道。<a id="a-Ei"></a>徒执绝言。<a id="a-Ej"></a>今所言者。<a id="a-Ek"></a>皆是提宗唱道之言。<a id="a-El"></a>极妙穷原之说。<a id="a-Em"></a>如云万句浮言。<a id="a-En"></a>不及一句妙理。<a id="a-Eo"></a>千般鱼目不及径寸明珠。<a id="a-Ep"></a>夫一句妙理者。<a id="a-Eq"></a>即宗镜之言也。<a id="a-Er"></a>斯言不可辩而自通。<a id="a-Es"></a>不可解而自释。<a id="a-Et"></a>所以云。<a id="a-Eu"></a>善言不辩。<a id="a-Ev"></a>辩言不善。</p>
  <p id="aEw">问。<a id="a-Ex"></a>佛旨开顿渐之教。<a id="a-Ey"></a>禅门分南北之宗。<a id="a-Ez"></a>今此敷扬。<a id="a-F0"></a>依何宗教。</p>
  <p id="aF1">答。<a id="a-F2"></a>此论见性明心。<a id="a-F3"></a>不广分宗判教。<a id="a-F4"></a>单提直入。<a id="a-F5"></a>顿悟圆修。<a id="a-F6"></a>亦不离筌罤而求解脱。<a id="a-F7"></a>终不执文字而迷本宗。<a id="a-F8"></a>若依教。<a id="a-F9"></a>是华严。<a id="a-FA"></a>即示一心广大之文。<a id="a-FB"></a>若依宗。<a id="a-FC"></a>即达磨。<a id="a-FD"></a>直显众生心性之旨。<a id="a-FE"></a>如宗密禅师。<a id="a-FF"></a>立三宗三教。<a id="a-FG"></a>和会祖教。<a id="a-FH"></a>一际融通。<a id="a-FI"></a>禅三宗者。<a id="a-FJ"></a>一息妄修心宗。<a id="a-FK"></a>二泯绝无寄宗。<a id="a-FL"></a>三直显心性宗。<a id="a-FM"></a>教三种者。<a id="a-FN"></a>一密意依性说相教。<a id="a-FO"></a>二密意破相显性教。<a id="a-FP"></a>三显示真心即性教。<a id="a-FQ"></a>先叙禅宗。<a id="a-FR"></a>初息妄修心宗者。<a id="a-FS"></a>说众生虽本有佛性。<a id="a-FT"></a>而无始无明覆之不见。<a id="a-FU"></a>故轮回生死。<a id="a-FV"></a>诸佛已断妄想故。<a id="a-FW"></a>见性了了。<a id="a-FX"></a>出离生死。<a id="a-FY"></a>神通自在。<a id="a-FZ"></a>当知凡圣功用不同。<a id="a-Fa"></a>外境由心故。<a id="a-Fb"></a>各有分限。<a id="a-Fc"></a>故须背境观心。<a id="a-Fd"></a>息灭妄念。<a id="a-Fe"></a>念尽即觉。<a id="a-Ff"></a>无所不知。<a id="a-Fg"></a>如镜昏尘。<a id="a-Fh"></a>尘尽明现。<a id="a-Fi"></a>须修禅观。<a id="a-Fj"></a>远离喧杂。<a id="a-Fk"></a>调息调身。<a id="a-Fl"></a>心注一境等。<a id="a-Fm"></a>二泯绝无寄宗者。<a id="a-Fn"></a>说凡圣等法。<a id="a-Fo"></a>皆如梦幻。<a id="a-Fp"></a>都无所有。<a id="a-Fq"></a>本来空寂。<a id="a-Fr"></a>非今始无。<a id="a-Fs"></a>即此达无之智亦不可得。<a id="a-Ft"></a>平等法界。<a id="a-Fu"></a>无佛众生。<a id="a-Fv"></a>法界亦是假名。<a id="a-Fw"></a>心既不有。<a id="a-Fx"></a>谁言法界。<a id="a-Fy"></a>无修不修。<a id="a-Fz"></a>无佛不佛。<a id="a-G0"></a>设有一法胜过涅槃。<a id="a-G1"></a>我说亦如梦幻。<a id="a-G2"></a>无法可拘。<a id="a-G3"></a>无佛可作。<a id="a-G4"></a>凡有所作。<a id="a-G5"></a>皆是迷妄。<a id="a-G6"></a>如了达本来无事。<a id="a-G7"></a>心无所寄。<a id="a-G8"></a>方免颠倒。<a id="a-G9"></a>始名解脱。<a id="a-GA"></a>三直显心性宗者。<a id="a-GB"></a>说一切诸法。<a id="a-GC"></a>若有若空。<a id="a-GD"></a>皆唯真性。<a id="a-GE"></a>无相无为。<a id="a-GF"></a>体非一切。<a id="a-GG"></a>谓非凡非圣。<a id="a-GH"></a>然即体之用。<a id="a-GI"></a>谓能凡能圣等。<a id="a-GJ"></a>于中指示心性。<a id="a-GK"></a>复有二类。<a id="a-GL"></a>一云。<a id="a-GM"></a>即今能言语动作贪嗔慈忍造善恶受苦乐等。<a id="a-GN"></a>即汝佛性。<a id="a-GO"></a>即此本来是佛。<a id="a-GP"></a>除此无别佛。<a id="a-GQ"></a>了此天真自然故。<a id="a-GR"></a>不可起心修道。<a id="a-GS"></a>道即是心。<a id="a-GT"></a>性如虚空不增不减。<a id="a-GU"></a>但随时随处。<a id="a-GV"></a>息业养神。<a id="a-GW"></a>自然神妙。<a id="a-GX"></a>此为真悟。<a id="a-GY"></a>二云。<a id="a-GZ"></a>诸法如梦。<a id="a-Ga"></a>诸圣同说。<a id="a-Gb"></a>妄念本寂。<a id="a-Gc"></a>尘境本空。<a id="a-Gd"></a>本空之心。<a id="a-Ge"></a>灵知不昧。<a id="a-Gf"></a>即此空寂之知。<a id="a-Gg"></a>是汝真性。<a id="a-Gh"></a>任迷任悟。<a id="a-Gi"></a>心本自知。<a id="a-Gj"></a>不藉缘生。<a id="a-Gk"></a>不因境起。<a id="a-Gl"></a>知之一字。<a id="a-Gm"></a>众妙之门。<a id="a-Gn"></a>若顿悟此空寂之知。<a id="a-Go"></a>知且无念无形。<a id="a-Gp"></a>谁为我相人相。<a id="a-Gq"></a>觉诸相空。<a id="a-Gr"></a>心自无念。<a id="a-Gs"></a>念起即觉。<a id="a-Gt"></a>觉之即无。<a id="a-Gu"></a>修行妙门。<a id="a-Gv"></a>唯在此也。<a id="a-Gw"></a>此上两说。<a id="a-Gx"></a>皆是会相归性。<a id="a-Gy"></a>故同一宗。<a id="a-Gz"></a>次佛教三种。<a id="a-H0"></a>一密意依性说相教者。<a id="a-H1"></a>佛说三界六道。<a id="a-H2"></a>悉是真性之相。<a id="a-H3"></a>但是众生迷性而起。<a id="a-H4"></a>无别自体。<a id="a-H5"></a>故云依性。<a id="a-H6"></a>然根钝者。<a id="a-H7"></a>本难开悟。<a id="a-H8"></a>故且随他所见境相。<a id="a-H9"></a>说法。<a id="a-HA"></a>渐渐度之。<a id="a-HB"></a>故云说相。<a id="a-HC"></a>说未彰显。<a id="a-HD"></a>故云密意。<a id="a-HE"></a>此一教中。<a id="a-HF"></a>自有三类。<a id="a-HG"></a>一人天因果教。<a id="a-HH"></a>说善恶业报。<a id="a-HI"></a>令知因果。<a id="a-HJ"></a>二断惑灭苦教。<a id="a-HK"></a>说三界无安。<a id="a-HL"></a>皆如火宅之苦。<a id="a-HM"></a>令断业惑之集。<a id="a-HN"></a>修道证灭等。<a id="a-HO"></a>三将识破境教。<a id="a-HP"></a>说上生灭等法。<a id="a-HQ"></a>不关真如。<a id="a-HR"></a>但各是众生无始已来。<a id="a-HS"></a>法尔有八种识。<a id="a-HT"></a>于中第八识是其根本。<a id="a-HU"></a>顿变根身器界种子。<a id="a-HV"></a>转生七识。<a id="a-HW"></a>各能变现自分所缘。<a id="a-HX"></a>此八识外。<a id="a-HY"></a>都无实法。</p>
  <p id="aHZ">问。<a id="a-Ha"></a>如何变耶。</p>
  <p id="aHb">答。<a id="a-Hc"></a>我法分别熏习力故。<a id="a-Hd"></a>诸识生时。<a id="a-He"></a>变似我法。<a id="a-Hf"></a>六七二识。<a id="a-Hg"></a>无明覆故。<a id="a-Hh"></a>缘此执为实我法。<a id="a-Hi"></a>如患梦者。<a id="a-Hj"></a>患梦力故。<a id="a-Hk"></a>心似种种外境相现。<a id="a-Hl"></a>梦时执为实有外物。<a id="a-Hm"></a>寤来方知唯梦所变。<a id="a-Hn"></a>我此身相及外世界。<a id="a-Ho"></a>亦复如是。<a id="a-Hp"></a>唯识所变。<a id="a-Hq"></a>迷故执有我及诸境。<a id="a-Hr"></a>既悟本无我法。<a id="a-Hs"></a>唯有心识。<a id="a-Ht"></a>遂依此二空之智。<a id="a-Hu"></a>修唯识观。<a id="a-Hv"></a>及六度四摄等行。<a id="a-Hw"></a>渐渐伏断烦恼所知二障。<a id="a-Hx"></a>证二空所显真如。<a id="a-Hy"></a>十地圆满。<a id="a-Hz"></a>转八识成四智菩提。<a id="a-I0"></a>真如障尽。<a id="a-I1"></a>成法性身大涅槃之果。<a id="a-I2"></a>此第三将识破境。<a id="a-I3"></a>与禅门息妄修心宗而相扶会。<a id="a-I4"></a>以知外境皆空故。<a id="a-I5"></a>不修外境事相。<a id="a-I6"></a>唯息妄修心也。<a id="a-I7"></a>息我法之妄。<a id="a-I8"></a>修唯识之心。<a id="a-I9"></a>二密意破相显。<a id="a-IA"></a>性教者。<a id="a-IB"></a>据真实了义。<a id="a-IC"></a>则妄执本空。<a id="a-ID"></a>更无可破。<a id="a-IE"></a>无漏诸法。<a id="a-IF"></a>是真性随缘妙用。<a id="a-IG"></a>永不断绝。<a id="a-IH"></a>又不应破。<a id="a-II"></a>但为一类众生。<a id="a-IJ"></a>执虚妄相。<a id="a-IK"></a>障真如实性。<a id="a-IL"></a>难得玄悟故。<a id="a-IM"></a>佛且不拣善恶垢净性相一切诃破。<a id="a-IN"></a>以真性及妙用不无。<a id="a-IO"></a>而且云无。<a id="a-IP"></a>故云密意。<a id="a-IQ"></a>又意在显性。<a id="a-IR"></a>语乃破相。<a id="a-IS"></a>意不形于言中。<a id="a-IT"></a>故云密也。<a id="a-IU"></a>此教说。<a id="a-IV"></a>前教中所变之境。<a id="a-IW"></a>既皆虚妄。<a id="a-IX"></a>能变之识。<a id="a-IY"></a>岂独真实。<a id="a-IZ"></a>心境互依。<a id="a-Ia"></a>空而似有。<a id="a-Ib"></a>且心不孤起。<a id="a-Ic"></a>托境方生。<a id="a-Id"></a>境不自生。<a id="a-Ie"></a>由心故现。<a id="a-If"></a>心如境谢。<a id="a-Ig"></a>境灭心空。<a id="a-Ih"></a>皆假众缘无自性故。<a id="a-Ii"></a>是以一切诸法。<a id="a-Ij"></a>无不是空。<a id="a-Ik"></a>凡所有相。<a id="a-Il"></a>皆是虚妄。<a id="a-Im"></a>是故空中无五阴六根因缘四谛。<a id="a-In"></a>无智亦无得。<a id="a-Io"></a>生死涅槃。<a id="a-Ip"></a>平等如幻。<a id="a-Iq"></a>此教与禅门泯绝无寄宗全同。<a id="a-Ir"></a>三显示真心即性教。<a id="a-Is"></a>直示自心即是真性。<a id="a-It"></a>不约事相而示。<a id="a-Iu"></a>亦不约破相而示。<a id="a-Iv"></a>故云即性。<a id="a-Iw"></a>不是方便隐密之意。<a id="a-Ix"></a>故云示也。<a id="a-Iy"></a>此教说。<a id="a-Iz"></a>一切众生。<a id="a-J0"></a>皆有空寂真心。<a id="a-J1"></a>无始本来。<a id="a-J2"></a>性自清净。<a id="a-J3"></a>明明不昧。<a id="a-J4"></a>了了常知。<a id="a-J5"></a>尽未来际常住不灭。<a id="a-J6"></a>名为佛性。<a id="a-J7"></a>亦名如来藏。<a id="a-J8"></a>亦名心地。<a id="a-J9"></a>达磨所传。<a id="a-JA"></a>是此心也。</p>
  <p id="aJB">问。<a id="a-JC"></a>既云性自了了常知。<a id="a-JD"></a>何须诸佛开示。</p>
  <p id="aJE">答。<a id="a-JF"></a>此言知者。<a id="a-JG"></a>不是证知。<a id="a-JH"></a>意说真性不同虚空木石。<a id="a-JI"></a>故云知也。<a id="a-JJ"></a>非如缘境分别之识。<a id="a-JK"></a>非如照体了达之智。<a id="a-JL"></a>直是真如之性。<a id="a-JM"></a>自然常知。<a id="a-JN"></a>起信论云。<a id="a-JO"></a>真如者。<a id="a-JP"></a>自体真实识知。<a id="a-JQ"></a>华严经云。<a id="a-JR"></a>真如照明为性。<a id="a-JS"></a>又问明品。<a id="a-JT"></a>说。<a id="a-JU"></a>智与知异。<a id="a-JV"></a>智局于圣。<a id="a-JW"></a>不通于凡。<a id="a-JX"></a>知即凡圣皆有。<a id="a-JY"></a>通于理智。<a id="a-JZ"></a>觉首等诸菩萨。<a id="a-Ja"></a>问文殊师利菩萨。<a id="a-Jb"></a>何等是佛境界智。<a id="a-Jc"></a>何等是佛境界知。<a id="a-Jd"></a>文殊颂答云。<a id="a-Je"></a>诸佛智自在。<a id="a-Jf"></a>三世无所碍。<a id="a-Jg"></a>如是慧境界。<a id="a-Jh"></a>平等如虚空。<a id="a-Ji"></a>又颂云。<a id="a-Jj"></a>非识所能识。<a id="a-Jk"></a>亦非心境界。<a id="a-Jl"></a>其性本清净。<a id="a-Jm"></a>开示诸群生。<a id="a-Jn"></a>既云本净。<a id="a-Jo"></a>不待断障。<a id="a-Jp"></a>即知。<a id="a-Jq"></a>群生本来皆有。<a id="a-Jr"></a>但以惑翳而不自知。<a id="a-Js"></a>故法华中开示令得清净者。<a id="a-Jt"></a>即是宝性论中。<a id="a-Ju"></a>离垢清净也。<a id="a-Jv"></a>此心虽自性清净。<a id="a-Jw"></a>终须悟修。<a id="a-Jx"></a>方得究竟。<a id="a-Jy"></a>经论所明。<a id="a-Jz"></a>有二种清净。<a id="a-K0"></a>二种解脱。<a id="a-K1"></a>或只得离垢清净解脱故。<a id="a-K2"></a>毁禅门即心即佛。<a id="a-K3"></a>或只知自性清净解脱故。<a id="a-K4"></a>轻于教相。<a id="a-K5"></a>斥于持律坐禅调伏等行。<a id="a-K6"></a>不知必须顿悟自性清净自性解脱。<a id="a-K7"></a>渐修令得离垢清净离障解脱。<a id="a-K8"></a>成圆满清净究竟解脱。<a id="a-K9"></a>若身若心。<a id="a-KA"></a>无所壅滞同释迦佛。<a id="a-KB"></a>经问云何佛境界智。<a id="a-KC"></a>此问证悟之智。<a id="a-KD"></a>云何佛境界知。<a id="a-KE"></a>此问本有真心。<a id="a-KF"></a>答智云。<a id="a-KG"></a>诸佛智自在。<a id="a-KH"></a>三世无所碍。<a id="a-KI"></a>答知云。<a id="a-KJ"></a>非识所能识。<a id="a-KK"></a>亦非心境界。<a id="a-KL"></a>识是分别。<a id="a-KM"></a>分别非真知。<a id="a-KN"></a>唯无念方见。<a id="a-KO"></a>又若以智证之。<a id="a-KP"></a>即属所诠之境。<a id="a-KQ"></a>真知非境界故。<a id="a-KR"></a>瞥起照心。<a id="a-KS"></a>即非真知故。<a id="a-KT"></a>非心境界。<a id="a-KU"></a>以不起心为玄妙。<a id="a-KV"></a>以集起名心。<a id="a-KW"></a>起心看即妄想。<a id="a-KX"></a>故非真知。<a id="a-KY"></a>是以真知必虚心遗照。<a id="a-KZ"></a>言思道断矣。<a id="a-Ka"></a>北宗看心。<a id="a-Kb"></a>是失真旨。<a id="a-Kc"></a>若有可看。<a id="a-Kd"></a>即是境界也。<a id="a-Ke"></a>宝藏论云。<a id="a-Kf"></a>知有有坏。<a id="a-Kg"></a>知无无败。<a id="a-Kh"></a>其知之智有无不计。<a id="a-Ki"></a>既不计有无。<a id="a-Kj"></a>即自性无分别之知。<a id="a-Kk"></a>是以此真心自体之知。<a id="a-Kl"></a>即无缘心。<a id="a-Km"></a>不假作意。<a id="a-Kn"></a>任运常知。<a id="a-Ko"></a>非涉有无。<a id="a-Kp"></a>永超能所。<a id="a-Kq"></a>水南和尚云。<a id="a-Kr"></a>即体之用曰知。<a id="a-Ks"></a>即用之体为寂。<a id="a-Kt"></a>如即灯之时。<a id="a-Ku"></a>即是光。<a id="a-Kv"></a>即光之时即是灯。<a id="a-Kw"></a>灯为体。<a id="a-Kx"></a>光为用。<a id="a-Ky"></a>无二而二也。<a id="a-Kz"></a>又云。<a id="a-L0"></a>知之一字。<a id="a-L1"></a>众妙之门。<a id="a-L2"></a>如是开示灵知之心。<a id="a-L3"></a>即是真性。<a id="a-L4"></a>与佛无异。<a id="a-L5"></a>故名显示真心即性教。<a id="a-L6"></a>全同禅门第三直显心性之宗。<a id="a-L7"></a>既马鸣摽心为本原。<a id="a-L8"></a>文殊择知为真体。<a id="a-L9"></a>如何破相之党。<a id="a-LA"></a>但云寂灭。<a id="a-LB"></a>不许真如。<a id="a-LC"></a>说相之家。<a id="a-LD"></a>执凡异圣。<a id="a-LE"></a>不许即佛。<a id="a-LF"></a>今约教判定。<a id="a-LG"></a>正为斯人。<a id="a-LH"></a>故西域传。<a id="a-LI"></a>心多兼经论。<a id="a-LJ"></a>无二途也。<a id="a-LK"></a>但以此方迷心执文。<a id="a-LL"></a>以名为体故。<a id="a-LM"></a>达磨善巧。<a id="a-LN"></a>拣文传心。<a id="a-LO"></a>摽举其名(心是名也)默示其体(知是心也)喻以壁观。<a id="a-LP"></a>令绝诸缘。<a id="a-LQ"></a>绝诸缘时。<a id="a-LR"></a>问断灭不。<a id="a-LS"></a>答。<a id="a-LT"></a>虽绝诸念。<a id="a-LU"></a>亦不断灭。<a id="a-LV"></a>问。<a id="a-LW"></a>以何证验。<a id="a-LX"></a>云不断灭。<a id="a-LY"></a>答。<a id="a-LZ"></a>了了自知。<a id="a-La"></a>言不可及。<a id="a-Lb"></a>师即印云。<a id="a-Lc"></a>只此是自性清净心。<a id="a-Ld"></a>更勿疑也。<a id="a-Le"></a>若所答不契。<a id="a-Lf"></a>即但遮诸非。<a id="a-Lg"></a>更令观察。<a id="a-Lh"></a>毕竟不与他先言知字。<a id="a-Li"></a>直待他自悟。<a id="a-Lj"></a>方验真实。<a id="a-Lk"></a>是亲证其体。<a id="a-Ll"></a>然后印之。<a id="a-Lm"></a>令绝余疑。<a id="a-Ln"></a>故云。<a id="a-Lo"></a>默传心印。<a id="a-Lp"></a>所言默者。<a id="a-Lq"></a>唯默知字。<a id="a-Lr"></a>非总不言。<a id="a-Ls"></a>六代相传。<a id="a-Lt"></a>皆如此也。<a id="a-Lu"></a>至荷泽时。<a id="a-Lv"></a>他宗竞起。<a id="a-Lw"></a>欲求默契。<a id="a-Lx"></a>不遇机缘。<a id="a-Ly"></a>又思惟达磨悬丝之记。<a id="a-Lz"></a>(达磨云。<a id="a-M0"></a>我法第六代后。<a id="a-M1"></a>命若悬丝)恐宗旨灭绝。<a id="a-M2"></a>遂言知之一字。<a id="a-M3"></a>众妙之门。</p>
  <p id="aM4">问。<a id="a-M5"></a>悟此心已如何修之。<a id="a-M6"></a>还依初说相教中。<a id="a-M7"></a>令坐禅不。</p>
  <p id="aM8">答。<a id="a-M9"></a>若惛沉厚重难可策发。<a id="a-MA"></a>掉举猛利不可抑伏。<a id="a-MB"></a>贪嗔炽盛触境难制者。<a id="a-MC"></a>即用前教中种种方便。<a id="a-MD"></a>随病调伏。<a id="a-ME"></a>若烦恼微薄。<a id="a-MF"></a>慧解明利。<a id="a-MG"></a>即依本宗。<a id="a-MH"></a>一行三昧。<a id="a-MI"></a>如起信论云。<a id="a-MJ"></a>若修止者。<a id="a-MK"></a>住于静处。<a id="a-ML"></a>端身正意。<a id="a-MM"></a>不依气息形色。<a id="a-MN"></a>乃至唯心无外境界。<a id="a-MO"></a>法句经偈云。<a id="a-MP"></a>若学诸三昧。<a id="a-MQ"></a>是动非是禅。<a id="a-MR"></a>心随境界流。<a id="a-MS"></a>云何名为定。<a id="a-MT"></a>即不起灭定。<a id="a-MU"></a>现行坐之威仪。<a id="a-MV"></a>不于三界。<a id="a-MW"></a>现攀缘之身意。<a id="a-MX"></a>然此教中。<a id="a-MY"></a>以一真心性。<a id="a-MZ"></a>对染净诸法。<a id="a-Ma"></a>全拣全收。<a id="a-Mb"></a>全拣者。<a id="a-Mc"></a>如上所说。<a id="a-Md"></a>但克体直指。<a id="a-Me"></a>灵知。<a id="a-Mf"></a>即是心性。<a id="a-Mg"></a>余皆虚妄。<a id="a-Mh"></a>故云非识非心。<a id="a-Mi"></a>非境非智。<a id="a-Mj"></a>乃至非性非相。<a id="a-Mk"></a>非佛非众生。<a id="a-Ml"></a>离四句绝百非也。<a id="a-Mm"></a>全收者。<a id="a-Mn"></a>染净诸法。<a id="a-Mo"></a>无不是心。<a id="a-Mp"></a>心迷故。<a id="a-Mq"></a>妄起惑业。<a id="a-Mr"></a>乃至四生六道杂秽国土。<a id="a-Ms"></a>心悟故。<a id="a-Mt"></a>从体起用。<a id="a-Mu"></a>四等六度。<a id="a-Mv"></a>乃至四辩六通妙身净刹。<a id="a-Mw"></a>无所不现。<a id="a-Mx"></a>既是此心现诸法故。<a id="a-My"></a>法法全即真心。<a id="a-Mz"></a>如人梦所现事。<a id="a-N0"></a>事事皆人。<a id="a-N1"></a>如金作器。<a id="a-N2"></a>器器皆金。<a id="a-N3"></a>如镜现影。<a id="a-N4"></a>影影皆镜。<a id="a-N5"></a>故华严经云。<a id="a-N6"></a>知一切法。<a id="a-N7"></a>即心自性。<a id="a-N8"></a>成就慧身。<a id="a-N9"></a>不由他悟。<a id="a-NA"></a>起信论云。<a id="a-NB"></a>三界虚伪。<a id="a-NC"></a>唯心所作。<a id="a-ND"></a>离心则无六尘境界。<a id="a-NE"></a>乃至一切分别。<a id="a-NF"></a>皆分别自心。<a id="a-NG"></a>心不见心。<a id="a-NH"></a>无相可得。<a id="a-NI"></a>故云一切法如镜中像。<a id="a-NJ"></a>楞伽经云。<a id="a-NK"></a>寂灭者。<a id="a-NL"></a>名为一心。<a id="a-NM"></a>一心者。<a id="a-NN"></a>名如来藏。<a id="a-NO"></a>能遍兴造一切趣生。<a id="a-NP"></a>造善造恶。<a id="a-NQ"></a>受苦受乐。<a id="a-NR"></a>果与因俱。<a id="a-NS"></a>故知一切无非心也。<a id="a-NT"></a>全拣门。<a id="a-NU"></a>摄前第二破相教。<a id="a-NV"></a>全收门。<a id="a-NW"></a>摄前第一说相教。<a id="a-NX"></a>将前望此。<a id="a-NY"></a>此则迥异于前。<a id="a-NZ"></a>将此望前。<a id="a-Na"></a>前则全同于此。<a id="a-Nb"></a>深必该浅。<a id="a-Nc"></a>浅不至深。<a id="a-Nd"></a>深者直显出真心之体。<a id="a-Ne"></a>方于中拣一切收一切也。<a id="a-Nf"></a>如是收拣自在。<a id="a-Ng"></a>性相无碍。<a id="a-Nh"></a>方能于一切悉无所住。<a id="a-Ni"></a>唯此名为了义。<a id="a-Nj"></a>上之三教。<a id="a-Nk"></a>摄尽一代经论之所宗。<a id="a-Nl"></a>三义全殊。<a id="a-Nm"></a>一法无别。<a id="a-Nn"></a>就三义中。<a id="a-No"></a>第一第二空有相对。<a id="a-Np"></a>第三第一性相相对。<a id="a-Nq"></a>皆迢然易见。<a id="a-Nr"></a>唯第二第三破相与显性相对。<a id="a-Ns"></a>讲者。<a id="a-Nt"></a>禅者。<a id="a-Nu"></a>俱迷为同是一宗一教。<a id="a-Nv"></a>皆以破相便为真性。<a id="a-Nw"></a>故今广辩空宗性宗。<a id="a-Nx"></a>有其十异。<a id="a-Ny"></a>空宗唯破相。<a id="a-Nz"></a>性宗唯显性。<a id="a-O0"></a>权实有异。<a id="a-O1"></a>遮表全殊。<a id="a-O2"></a>不可以遮诠遣荡排情破执之言。<a id="a-O3"></a>为表诠直示建立显宗之教。<a id="a-O4"></a>又不可以逗机诱引一期权渐之说。<a id="a-O5"></a>为最。<a id="a-O6"></a>后全提见性真实之门。<a id="a-O7"></a>如上判教分宗。<a id="a-O8"></a>言约义丰。<a id="a-O9"></a>最为殊绝。<a id="a-OA"></a>初则历然不滥。<a id="a-OB"></a>后。<a id="a-OC"></a>则一味融通。<a id="a-OD"></a>可释群疑。<a id="a-OE"></a>能归宗镜。<a id="a-OF"></a>十异者。<a id="a-OG"></a>一法义真俗异者。<a id="a-OH"></a>空宗未显真性。<a id="a-OI"></a>但以一切差别之相为法。<a id="a-OJ"></a>法是俗谛。<a id="a-OK"></a>照此诸法。<a id="a-OL"></a>无为无相无生无灭为义。<a id="a-OM"></a>义是真谛。<a id="a-ON"></a>性宗以一真之性为法。<a id="a-OO"></a>空有等种种差别为义。<a id="a-OP"></a>经云。<a id="a-OQ"></a>无量义者。<a id="a-OR"></a>从一法生。<a id="a-OS"></a>华严经云。<a id="a-OT"></a>法者知自性。<a id="a-OU"></a>义者知生灭。<a id="a-OV"></a>二心性二名异者。<a id="a-OW"></a>空宗一向目诸法。<a id="a-OX"></a>本原为性。<a id="a-OY"></a>性宗多目诸法本原为心。<a id="a-OZ"></a>起信论云。<a id="a-Oa"></a>一切诸法。<a id="a-Ob"></a>从本已来。<a id="a-Oc"></a>唯是一心。<a id="a-Od"></a>良由所说本性。<a id="a-Oe"></a>不但空寂。<a id="a-Of"></a>而乃自然常知故。<a id="a-Og"></a>应目为心。<a id="a-Oh"></a>三性字二体异者。<a id="a-Oi"></a>空宗以诸法无性为性。<a id="a-Oj"></a>性宗以虚明常住不空之体为性。<a id="a-Ok"></a>性字虽同。<a id="a-Ol"></a>而体异也。<a id="a-Om"></a>四真智真知异者。<a id="a-On"></a>空宗以分别为知。<a id="a-Oo"></a>无分别为智。<a id="a-Op"></a>智深知浅。<a id="a-Oq"></a>性宗以能证圣理之妙慧为智。<a id="a-Or"></a>以该于理智。<a id="a-Os"></a>通于凡圣之真性为知。<a id="a-Ot"></a>知通智局。<a id="a-Ou"></a>华严经云。<a id="a-Ov"></a>真如照明为性。<a id="a-Ow"></a>起信论云。<a id="a-Ox"></a>真如自体。<a id="a-Oy"></a>真实识知。<a id="a-Oz"></a>五有我无我异者。<a id="a-P0"></a>空宗以有我为妄。<a id="a-P1"></a>无我为真。<a id="a-P2"></a>性宗以无我为妄。<a id="a-P3"></a>有我为真。<a id="a-P4"></a>故涅槃经云。<a id="a-P5"></a>无我者。<a id="a-P6"></a>名为生死。<a id="a-P7"></a>我者。<a id="a-P8"></a>名为如来。<a id="a-P9"></a>六遮诠表诠异者。<a id="a-PA"></a>遮谓遣其所非。<a id="a-PB"></a>表谓显其所是。<a id="a-PC"></a>又遮者。<a id="a-PD"></a>拣却诸余。<a id="a-PE"></a>表者。<a id="a-PF"></a>直示当体。<a id="a-PG"></a>如诸经所说。<a id="a-PH"></a>真如妙性。<a id="a-PI"></a>每云不生不灭。<a id="a-PJ"></a>不垢不净。<a id="a-PK"></a>无因无果。<a id="a-PL"></a>无相无为。<a id="a-PM"></a>非凡非圣。<a id="a-PN"></a>非性非相等。<a id="a-PO"></a>皆是遮诠。<a id="a-PP"></a>遣非荡迹。<a id="a-PQ"></a>绝想祛情。<a id="a-PR"></a>若云知见觉照。<a id="a-PS"></a>灵鉴光明。<a id="a-PT"></a>朗朗昭昭。<a id="a-PU"></a>堂堂寂寂等。<a id="a-PV"></a>皆是表诠。<a id="a-PW"></a>若无知见等体。<a id="a-PX"></a>显何法为性。<a id="a-PY"></a>说何法不生不灭等。<a id="a-PZ"></a>必须认得现今了然而知。<a id="a-Pa"></a>即是我之心性。<a id="a-Pb"></a>方说此知不生不灭等。<a id="a-Pc"></a>如说盐云不淡是遮。<a id="a-Pd"></a>云碱。<a id="a-Pe"></a>是表。<a id="a-Pf"></a>说水云不干。<a id="a-Pg"></a>是遮。<a id="a-Ph"></a>云湿。<a id="a-Pi"></a>是表。<a id="a-Pj"></a>空宗但遮。<a id="a-Pk"></a>性宗有遮有表。<a id="a-Pl"></a>今时人皆谓遮言为深。<a id="a-Pm"></a>表言为浅。<a id="a-Pn"></a>故唯重非心非佛。<a id="a-Po"></a>无为无相。<a id="a-Pp"></a>乃至一切不可得之言。<a id="a-Pq"></a>良由只以遮非之词为妙。<a id="a-Pr"></a>不欲亲自证认法体。<a id="a-Ps"></a>故如此也。<a id="a-Pt"></a>又若实识我心。<a id="a-Pu"></a>不同虚空。<a id="a-Pv"></a>性自神解。<a id="a-Pw"></a>非从他悟。<a id="a-Px"></a>岂藉缘生。<a id="a-Py"></a>若不对机随世语言。<a id="a-Pz"></a>于自性上尚无表示真实之词。<a id="a-Q0"></a>焉有遮非方便之说。<a id="a-Q1"></a>如今实未亲证见性之人。<a id="a-Q2"></a>但效依通。<a id="a-Q3"></a>情传意解。<a id="a-Q4"></a>唯取言语中妙。<a id="a-Q5"></a>以遮非泯绝之文。<a id="a-Q6"></a>而为极则。<a id="a-Q7"></a>以未见谛故。<a id="a-Q8"></a>不居实地。<a id="a-Q9"></a>一向托空。<a id="a-QA"></a>随言所转。<a id="a-QB"></a>近来尤盛。<a id="a-QC"></a>莫可遏之。<a id="a-QD"></a>若不因上代先贤。<a id="a-QE"></a>多闻广学。<a id="a-QF"></a>深入教海。<a id="a-QG"></a>妙达禅宗。<a id="a-QH"></a>何能微细指陈。<a id="a-QI"></a>始终和会。<a id="a-QJ"></a>显出一灵之性。<a id="a-QK"></a>剔开万法之原。<a id="a-QL"></a>是以具录要文。<a id="a-QM"></a>同明宗镜。<a id="a-QN"></a>七认名认体异者。<a id="a-QO"></a>谓佛法世法。<a id="a-QP"></a>一一皆有名体。<a id="a-QQ"></a>且如世间称大。<a id="a-QR"></a>不过四物。<a id="a-QS"></a>如智论云。<a id="a-QT"></a>地水火风。<a id="a-QU"></a>是四物名。<a id="a-QV"></a>坚湿暖动。<a id="a-QW"></a>是四物体。<a id="a-QX"></a>今且说水。<a id="a-QY"></a>设有人问。<a id="a-QZ"></a>每闻澄之即清。<a id="a-Qa"></a>混之即浊。<a id="a-Qb"></a>堰之即止。<a id="a-Qc"></a>决之即流。<a id="a-Qd"></a>而能溉灌万物。<a id="a-Qe"></a>洗涤群秽。<a id="a-Qf"></a>此是何物。<a id="a-Qg"></a>(举功能义用而问之)答云。<a id="a-Qh"></a>是水(举名答也)愚者认名谓已解。<a id="a-Qi"></a>智者应更问云。<a id="a-Qj"></a>何者是水(征其体也)答云。<a id="a-Qk"></a>湿即是水(克体指也)佛法亦尔。<a id="a-Ql"></a>设有人问。<a id="a-Qm"></a>每闻诸经云。<a id="a-Qn"></a>迷之即垢。<a id="a-Qo"></a>悟之即净。<a id="a-Qp"></a>纵之即凡。<a id="a-Qq"></a>修之即圣。<a id="a-Qr"></a>能生世出世间一切诸法。<a id="a-Qs"></a>此是何物(此举功能义用问也)答云。<a id="a-Qt"></a>是心(举名答也)愚者认名便为已识。<a id="a-Qu"></a>智者应更问。<a id="a-Qv"></a>何者是心(征其体也)答。<a id="a-Qw"></a>知即是心(指其体也)此一言最亲最的。<a id="a-Qx"></a>余字余说皆疏。<a id="a-Qy"></a>如云非性非相能言能语等是体。<a id="a-Qz"></a>缘虑动用等是心。<a id="a-R0"></a>即何异他之所问也。<a id="a-R1"></a>以此而推。<a id="a-R2"></a>水之名体。<a id="a-R3"></a>名唯一字。<a id="a-R4"></a>余皆义用。<a id="a-R5"></a>湿之一字。<a id="a-R6"></a>贯于清浊等万用万义之中。<a id="a-R7"></a>心之名体亦然。<a id="a-R8"></a>知之一字。<a id="a-R9"></a>亦贯于贪嗔慈忍善恶苦乐万用万义之处。<a id="a-RA"></a>直须悟得。<a id="a-RB"></a>水是名。<a id="a-RC"></a>不是水。<a id="a-RD"></a>湿是水。<a id="a-RE"></a>不是名。<a id="a-RF"></a>即清浊凝流。<a id="a-RG"></a>无义不通也。<a id="a-RH"></a>以例心是名。<a id="a-RI"></a>不是心。<a id="a-RJ"></a>知是心。<a id="a-RK"></a>不是名。<a id="a-RL"></a>即真妄善恶。<a id="a-RM"></a>无义不通也。<a id="a-RN"></a>空宗相宗。<a id="a-RO"></a>为对初学及浅机。<a id="a-RP"></a>恐随言生执故。<a id="a-RQ"></a>但标名而遮其非。<a id="a-RR"></a>唯广义用而引其意。<a id="a-RS"></a>性宗为对久学及上根。<a id="a-RT"></a>令忘言认体故。<a id="a-RU"></a>一言直示(达磨云。<a id="a-RV"></a>指一言以直示。<a id="a-RW"></a>即是知字一言。<a id="a-RX"></a>若言即心是佛。<a id="a-RY"></a>此乃四言矣)若领解不谬。<a id="a-RZ"></a>亲照灵知之性。<a id="a-Ra"></a>方于体上照察义用。<a id="a-Rb"></a>故无不通矣。<a id="a-Rc"></a>八二谛三谛异者。<a id="a-Rd"></a>空宗唯二谛。<a id="a-Re"></a>性宗摄一切性相及自体。<a id="a-Rf"></a>总为三谛。<a id="a-Rg"></a>以缘起色等诸法为俗谛。<a id="a-Rh"></a>缘无自性。<a id="a-Ri"></a>诸法即空为真谛。<a id="a-Rj"></a>一真心体。<a id="a-Rk"></a>非空非色。<a id="a-Rl"></a>能空能色。<a id="a-Rm"></a>为中道第一义谛。<a id="a-Rn"></a>九三性空有异。<a id="a-Ro"></a>空宗说有。<a id="a-Rp"></a>即遍计依他。<a id="a-Rq"></a>空。<a id="a-Rr"></a>即圆成。<a id="a-Rs"></a>性宗即三法皆具空有之义。<a id="a-Rt"></a>遍计。<a id="a-Ru"></a>即情有理无。<a id="a-Rv"></a>依他。<a id="a-Rw"></a>即相有性无。<a id="a-Rx"></a>圆成。<a id="a-Ry"></a>即情无理有。<a id="a-Rz"></a>十佛德空有异。<a id="a-S0"></a>空宗说。<a id="a-S1"></a>佛以空为德。<a id="a-S2"></a>无有少法。<a id="a-S3"></a>是名菩提。<a id="a-S4"></a>性宗一切诸佛自体。<a id="a-S5"></a>皆有常乐我净。<a id="a-S6"></a>十身十智。<a id="a-S7"></a>相好无尽。<a id="a-S8"></a>性自本有。<a id="a-S9"></a>不待机缘。<a id="a-SA"></a>十异历然二门奂矣。<a id="a-SB"></a>故须先约三种佛教。<a id="a-SC"></a>证三宗禅心。<a id="a-SD"></a>然后禅教双亡。<a id="a-SE"></a>佛心俱寂。<a id="a-SF"></a>俱寂则念念皆佛。<a id="a-SG"></a>无一念而非佛心。<a id="a-SH"></a>双亡。<a id="a-SI"></a>即句句皆禅。<a id="a-SJ"></a>无一句而非禅教。<a id="a-SK"></a>如此则自然闻泯绝无寄之说。<a id="a-SL"></a>知是破我执情。<a id="a-SM"></a>闻息妄修心之言。<a id="a-SN"></a>知是断我习气。<a id="a-SO"></a>执情破而真性显。<a id="a-SP"></a>即泯绝是显性之宗。<a id="a-SQ"></a>习气尽而佛道成。<a id="a-SR"></a>即修心是成佛之行。<a id="a-SS"></a>顿渐互显。<a id="a-ST"></a>空有相成。<a id="a-SU"></a>若能如是圆通。<a id="a-SV"></a>则为他人说。<a id="a-SW"></a>无非妙方。<a id="a-SX"></a>闻他人说。<a id="a-SY"></a>无非妙药。<a id="a-SZ"></a>药之与病。<a id="a-Sa"></a>只在执之与通。<a id="a-Sb"></a>故先德云。<a id="a-Sc"></a>执则字字疮疣。<a id="a-Sd"></a>通则文文妙药。<a id="a-Se"></a>如上依教依宗。<a id="a-Sf"></a>撮略和会。<a id="a-Sg"></a>挑抉宗旨之本末。<a id="a-Sh"></a>开析法义之差殊。<a id="a-Si"></a>校量顿渐之异同。<a id="a-Sj"></a>融即真妄之和合。<a id="a-Sk"></a>对会遮表之回互。<a id="a-Sl"></a>褒贬权实之浅深。<a id="a-Sm"></a>可谓卷教海之波澜。<a id="a-Sn"></a>湛然掌内。<a id="a-So"></a>簇义天之星象。<a id="a-Sp"></a>奂若目前。<a id="a-Sq"></a>则顿释群疑。<a id="a-Sr"></a>豁然妙旨。<a id="a-Ss"></a>若心外立法立境。<a id="a-St"></a>起斗诤之端倪。<a id="a-Su"></a>识上变我变人。<a id="a-Sv"></a>为胜负之由渐。<a id="a-Sw"></a>遂乃立空破有。<a id="a-Sx"></a>宾有非空。<a id="a-Sy"></a>崇教毁禅。<a id="a-Sz"></a>宗禅斥教。<a id="a-T0"></a>权实两道。<a id="a-T1"></a>常为障碍之因。<a id="a-T2"></a>性相二宗。<a id="a-T3"></a>永作怨仇之见。<a id="a-T4"></a>皆为智灯焰短。<a id="a-T5"></a>心镜光昏。<a id="a-T6"></a>终不能入无诤之门。<a id="a-T7"></a>履一实之道矣。</p>
 </body>
</html>