<!doctype html>
<html id="z3IBXEJ1f0" data-ver="1783">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第七十二</h1>
  <p id="a2">夫对登地大士。<a id="a-3"></a>天鼓演无依印之法门。<a id="a-4"></a>破外道邪伦。<a id="a-5"></a>教主述有因缘之正道。<a id="a-6"></a>既立因依之处。<a id="a-7"></a>须凭开析之门。<a id="a-8"></a>未审依处当有几种。</p>
  <p id="a9">答。<a id="a-A"></a>广有十五依处。<a id="a-B"></a>略有三依。<a id="a-C"></a>旦十五依处者。<a id="a-D"></a>一语依处。<a id="a-E"></a>二领受依处。<a id="a-F"></a>三习气依处。<a id="a-G"></a>四有润依处。<a id="a-H"></a>五无间灭依处。<a id="a-I"></a>六境界依处。<a id="a-J"></a>七根依处。<a id="a-K"></a>八作用依处。<a id="a-L"></a>九士用依处。<a id="a-M"></a>十真实见依处。<a id="a-N"></a>十一随顺依处。<a id="a-O"></a>十二善功能依处。<a id="a-P"></a>十三和合依处。<a id="a-Q"></a>十四障碍依处。<a id="a-R"></a>十五不障碍依处。<a id="a-S"></a>百法钞。<a id="a-T"></a>与十五依处配十因。<a id="a-U"></a>一语依处者。<a id="a-V"></a>即以法名想三为语因。<a id="a-W"></a>所言法者。<a id="a-X"></a>即一切法。<a id="a-Y"></a>为有此所诠诸法故。<a id="a-Z"></a>便能令诸有情内心起想。<a id="a-a"></a>想像此等所诠诸法已。<a id="a-b"></a>次方安立其名。<a id="a-c"></a>内心安立名。<a id="a-d"></a>后方能发语。<a id="a-e"></a>即法名想三为先。<a id="a-f"></a>是能起。<a id="a-g"></a>方起得所起之语。<a id="a-h"></a>即语依处。<a id="a-i"></a>立随说因。<a id="a-j"></a>二领受依处者。<a id="a-k"></a>领谓颂纳。<a id="a-l"></a>受通五受。<a id="a-m"></a>五受皆以领纳为性。<a id="a-n"></a>即领受依处。<a id="a-o"></a>立观待因。<a id="a-p"></a>观者。<a id="a-q"></a>对义。<a id="a-r"></a>待者。<a id="a-s"></a>藉义。<a id="a-t"></a>即能所相对藉以立其因。<a id="a-u"></a>三习气依处者。<a id="a-v"></a>所谓内外一种子。<a id="a-w"></a>未来熟位。<a id="a-x"></a>未经被润已前。<a id="a-y"></a>此名习气依处。<a id="a-z"></a>即依此未润种上。<a id="a-10"></a>立。<a id="a-11"></a>为牵引因。<a id="a-12"></a>且内种者。<a id="a-13"></a>如第八识中有无量种子。<a id="a-14"></a>若有漏种子。<a id="a-15"></a>未被爱取水润已前。<a id="a-16"></a>虽未便生现行。<a id="a-17"></a>然此种上。<a id="a-18"></a>且有能牵引生当起现行果子功能。<a id="a-19"></a>即以此种子。<a id="a-1A"></a>名牵引因。<a id="a-1B"></a>四有润依处。<a id="a-1C"></a>为前习气依处种子。<a id="a-1D"></a>若曾被润已去。<a id="a-1E"></a>虽未便生现行。<a id="a-1F"></a>然且润了。<a id="a-1G"></a>即此有润种子。<a id="a-1H"></a>能与后近现行果为依处。<a id="a-1I"></a>前习气依处。<a id="a-1J"></a>约内外种未被润者。<a id="a-1K"></a>今有润依处。<a id="a-1L"></a>即约内外种曾被润已去说。<a id="a-1M"></a>即有润依处。<a id="a-1N"></a>立生起因。<a id="a-1O"></a>五无间灭依处者。<a id="a-1P"></a>即心心所法等无间缘。<a id="a-1Q"></a>谓前灭心心所为缘。<a id="a-1R"></a>缘者。<a id="a-1S"></a>是开避导引功能。<a id="a-1T"></a>即前灭为缘。<a id="a-1U"></a>能与后念一聚心心所为依处。<a id="a-1V"></a>其后念心心所。<a id="a-1W"></a>依他前念为缘处生。<a id="a-1X"></a>故名无间灭依处。<a id="a-1Y"></a>即无间灭依处。<a id="a-1Z"></a>立摄受因。<a id="a-1a"></a>此一因宽。<a id="a-1b"></a>自下六种依处。<a id="a-1c"></a>皆是摄受因摄。<a id="a-1d"></a>六境界依处者。<a id="a-1e"></a>即是一切所缘缘境。<a id="a-1f"></a>为此一切所缘。<a id="a-1g"></a>缘境。<a id="a-1h"></a>能与一切能缘。<a id="a-1i"></a>心心所为依凭起。<a id="a-1j"></a>处故。<a id="a-1k"></a>以心不孤起。<a id="a-1l"></a>托境方生。<a id="a-1m"></a>亦一摄受因。<a id="a-1n"></a>七根依处者。<a id="a-1o"></a>即内六处。<a id="a-1p"></a>谓五色根及意根。<a id="a-1q"></a>成六。<a id="a-1r"></a>即此六根。<a id="a-1s"></a>是八识心所心所依之处。<a id="a-1t"></a>前无间灭依处。<a id="a-1u"></a>即取八识前念功能为依处。<a id="a-1v"></a>引后念令生。<a id="a-1w"></a>今此根依处。<a id="a-1x"></a>即取现在五色根及第七意。<a id="a-1y"></a>名根依处。<a id="a-1z"></a>亦立摄受因。<a id="a-20"></a>八作用依处者。</p>
  <p id="a21">问。<a id="a-22"></a>何名作用依处。</p>
  <p id="a23">答。<a id="a-24"></a>此通作业。<a id="a-25"></a>并作具之作用。<a id="a-26"></a>且作业者。<a id="a-27"></a>即有情工巧智。<a id="a-28"></a>能造殿堂。<a id="a-29"></a>或造立种种器具等物。<a id="a-2A"></a>是言作具者。<a id="a-2B"></a>即世间种种作具。<a id="a-2C"></a>如斤斧车船等所受用之具。<a id="a-2D"></a>是但知一切疏助现缘。<a id="a-2E"></a>能成办种种事业者。<a id="a-2F"></a>皆是此作用依处。<a id="a-2G"></a>即除却识中种子。<a id="a-2H"></a>及外法种子。<a id="a-2I"></a>及种子生现行。<a id="a-2J"></a>现行熏种子。<a id="a-2K"></a>种子引种子。<a id="a-2L"></a>及亲助现缘。<a id="a-2M"></a>非作用依处。<a id="a-2N"></a>此处亦立摄受因。<a id="a-2O"></a>九士用依处者。<a id="a-2P"></a>即于前作用依处中。<a id="a-2Q"></a>唯取作者士夫之用。<a id="a-2R"></a>此处亦立摄受因。<a id="a-2S"></a>十真实见依处者。<a id="a-2T"></a>谓一切无漏见不虚妄。<a id="a-2U"></a>故名真实。<a id="a-2V"></a>能与余一切无漏有为法及无为法而所依。<a id="a-2W"></a>名依处。<a id="a-2X"></a>此处亦立摄受因。<a id="a-2Y"></a>此前六摄受因者。<a id="a-2Z"></a>摄受即是因果相关涉义。<a id="a-2a"></a>但除却亲因缘。<a id="a-2b"></a>外取余一切疏助成因缘者。<a id="a-2c"></a>名为摄受因。<a id="a-2d"></a>故对法论云。<a id="a-2e"></a>如日水粪。<a id="a-2f"></a>望谷麦芽等。<a id="a-2g"></a>虽有自种所生。<a id="a-2h"></a>然增彼力。<a id="a-2i"></a>名摄受因。<a id="a-2j"></a>十一随顺依处者。<a id="a-2k"></a>即一切色心等种现。<a id="a-2l"></a>皆有随顺自性。<a id="a-2m"></a>及胜同类品。<a id="a-2n"></a>诸法。<a id="a-2o"></a>故名随顺依处。<a id="a-2p"></a>言随顺自性者。<a id="a-2q"></a>即简他法不得为此依因。<a id="a-2r"></a>如第八识中三性种子。<a id="a-2s"></a>各各自望三性现行。<a id="a-2t"></a>为依为因。<a id="a-2u"></a>言胜同类品诸法者。<a id="a-2v"></a>如无漏法。<a id="a-2w"></a>即唯与自无漏有为及无为胜品法为因处。<a id="a-2x"></a>不与下品劣有漏法为因。<a id="a-2y"></a>就有漏位中。<a id="a-2z"></a>亦自有胜劣。<a id="a-30"></a>为因果亦尔。<a id="a-31"></a>此处立引发因。<a id="a-32"></a>引谓引起。<a id="a-33"></a>发谓发生。<a id="a-34"></a>为因能引起发生果故。<a id="a-35"></a>十二差别功能依处者。<a id="a-36"></a>谓一切法不简自性他性。<a id="a-37"></a>各各自有因果。<a id="a-38"></a>相称。<a id="a-39"></a>名为差别功能。<a id="a-3A"></a>如五八戒善业。<a id="a-3B"></a>定引人天。<a id="a-3C"></a>第八。<a id="a-3D"></a>非引三涂。<a id="a-3E"></a>第八以不相称故。<a id="a-3F"></a>若十不善业。<a id="a-3G"></a>定引三涂。<a id="a-3H"></a>第八非引人天。<a id="a-3I"></a>第八性不相称为因故。<a id="a-3J"></a>若自界法。<a id="a-3K"></a>即与自界为因。<a id="a-3L"></a>如是等三界一切有漏法。<a id="a-3M"></a>各各自有差别功能为因。<a id="a-3N"></a>如长安一百二十司官职。<a id="a-3O"></a>各各自有公事为因。<a id="a-3P"></a>与所绾相称。<a id="a-3Q"></a>若净因者。<a id="a-3R"></a>即自三乘种子。<a id="a-3S"></a>各望自三乘有为无为果为因。<a id="a-3T"></a>此处立定异因。<a id="a-3U"></a>定者。<a id="a-3V"></a>是因果自相称义。<a id="a-3W"></a>不共他故。<a id="a-3X"></a>名异。<a id="a-3Y"></a>如僧人以持斋戒相称。<a id="a-3Z"></a>名定。<a id="a-3a"></a>不共他俗人四业同故。<a id="a-3b"></a>名异。<a id="a-3c"></a>即一切诸法各各相望。<a id="a-3d"></a>皆有定异因。<a id="a-3e"></a>十三和合依处者。<a id="a-3f"></a>立同事因。<a id="a-3g"></a>从前第二领受依处。<a id="a-3h"></a>乃至第十二差别功能依处。<a id="a-3i"></a>即总摄前六因十一依。<a id="a-3j"></a>为此和合处体。<a id="a-3k"></a>谓前十一依。<a id="a-3l"></a>各各于自所获生住成得果中。<a id="a-3m"></a>皆有和合力故。<a id="a-3n"></a>名和合依处。<a id="a-3o"></a>即依此处立同事因。<a id="a-3p"></a>为观待乃至定异。<a id="a-3q"></a>如是六因各共成一事。<a id="a-3r"></a>故说六因为同事。<a id="a-3s"></a>略举一法以辩者。<a id="a-3t"></a>且如眼识生时。<a id="a-3u"></a>待空明等缘。<a id="a-3v"></a>立此为观待因。<a id="a-3w"></a>由有新本二类种故。<a id="a-3x"></a>如其次第。<a id="a-3y"></a>得有牵引及生起因。<a id="a-3z"></a>次取等无间缘及根境等。<a id="a-40"></a>立为摄受因。<a id="a-41"></a>望前引于后。<a id="a-42"></a>是引发因。<a id="a-43"></a>由名言种故。<a id="a-44"></a>有定异因。<a id="a-45"></a>余法亦尔。<a id="a-46"></a>十四障碍依处。<a id="a-47"></a>立相违因者。<a id="a-48"></a>惑能障智。<a id="a-49"></a>明能障暗等。<a id="a-4A"></a>即明为因。<a id="a-4B"></a>暗立为果。<a id="a-4C"></a>即依此处。<a id="a-4D"></a>立相违因。<a id="a-4E"></a>十五不障碍依处。<a id="a-4F"></a>立不相违因者。<a id="a-4G"></a>唯识论云。<a id="a-4H"></a>十五不障碍依处。<a id="a-4I"></a>谓于生住成得事中。<a id="a-4J"></a>不障碍法。<a id="a-4K"></a>即依此处。<a id="a-4L"></a>立不相违因。<a id="a-4M"></a>略说三依者。<a id="a-4N"></a>一因缘依。<a id="a-4O"></a>即是俱有依。<a id="a-4P"></a>亦种子依。<a id="a-4Q"></a>二增上缘依。<a id="a-4R"></a>即增上缘。<a id="a-4S"></a>三等无间缘依。<a id="a-4T"></a>即开导依。<a id="a-4U"></a>一因缘依者。<a id="a-4V"></a>谓自种子。<a id="a-4W"></a>诸有为法。<a id="a-4X"></a>皆托此依。<a id="a-4Y"></a>离自因缘。<a id="a-4Z"></a>必不生故。<a id="a-4a"></a>此因缘依者。<a id="a-4b"></a>对果得名。<a id="a-4c"></a>因即是缘。<a id="a-4d"></a>即不取因由之义。<a id="a-4e"></a>此因是果之所依故。<a id="a-4f"></a>即现行名果。<a id="a-4g"></a>能生种子名因缘。<a id="a-4h"></a>又因者。<a id="a-4i"></a>是现行果之因。<a id="a-4j"></a>缘者。<a id="a-4k"></a>即此因。<a id="a-4l"></a>有亲生现行果之用。<a id="a-4m"></a>名缘。</p>
  <p id="a4n">问。<a id="a-4o"></a>因缘依。<a id="a-4p"></a>与因缘何别。</p>
  <p id="a4q">答。<a id="a-4r"></a>依狭。<a id="a-4s"></a>缘宽。<a id="a-4t"></a>若因缘即有三义。<a id="a-4u"></a>一种引种。<a id="a-4v"></a>二种生现。<a id="a-4w"></a>三现熏种。<a id="a-4x"></a>若因缘依。<a id="a-4y"></a>即唯取种生现一义。<a id="a-4z"></a>是真因缘依。<a id="a-50"></a>若种生种。<a id="a-51"></a>但名因缘。<a id="a-52"></a>不得名依。<a id="a-53"></a>以异念因果故。<a id="a-54"></a>即前念无体非依。<a id="a-55"></a>定须同时。</p>
  <p id="a56">问。<a id="a-57"></a>且如现熏种。<a id="a-58"></a>亦是同念因果。<a id="a-59"></a>何不为依。</p>
  <p id="a5A">答。<a id="a-5B"></a>现熏种。<a id="a-5C"></a>虽同念。<a id="a-5D"></a>然又阙因沉隐。<a id="a-5E"></a>果显现义。<a id="a-5F"></a>亦非因缘依。<a id="a-5G"></a>故知唯取真因缘义名依。<a id="a-5H"></a>都具三义。<a id="a-5I"></a>方名因缘依。<a id="a-5J"></a>一是主。<a id="a-5K"></a>即种是主。<a id="a-5L"></a>二因沉隐。<a id="a-5M"></a>果显现。<a id="a-5N"></a>即简现熏种。<a id="a-5O"></a>三因果同时。<a id="a-5P"></a>即简种生种。</p>
  <p id="a5Q">问。<a id="a-5R"></a>此种子为因缘依体者。<a id="a-5S"></a>取何法为能依。</p>
  <p id="a5T">答。<a id="a-5U"></a>诸有为法。<a id="a-5V"></a>皆托此依。<a id="a-5W"></a>即一切有为缘生法。<a id="a-5X"></a>色之与心。<a id="a-5Y"></a>皆须托自种为依。<a id="a-5Z"></a>有此种故。<a id="a-5a"></a>一切色心现行。<a id="a-5b"></a>方始得生。<a id="a-5c"></a>离自因缘。<a id="a-5d"></a>必不生故。<a id="a-5e"></a>意云。<a id="a-5f"></a>心现若亲自心种。<a id="a-5g"></a>必不生。<a id="a-5h"></a>色法亦尔。<a id="a-5i"></a>二增上缘依者。<a id="a-5j"></a>若增上缘即宽。<a id="a-5k"></a>谓通有无及疏。<a id="a-5l"></a>增上。<a id="a-5m"></a>若为依即狭。<a id="a-5n"></a>唯取有力及亲增上。<a id="a-5o"></a>以五色根并意根处。<a id="a-5p"></a>唯此内六处为增上依体。<a id="a-5q"></a>即简外六处望心心所法。<a id="a-5r"></a>但为增上。<a id="a-5s"></a>即不得为依体。<a id="a-5t"></a>又唯取同时八识心王为意根处。<a id="a-5u"></a>以意根处。<a id="a-5v"></a>缘得八个识故。<a id="a-5w"></a>若是等无间意。<a id="a-5x"></a>即自为一依。<a id="a-5y"></a>故不取。<a id="a-5z"></a>即此增上依。<a id="a-60"></a>须具三义。<a id="a-61"></a>一有力。<a id="a-62"></a>二亲。<a id="a-63"></a>三内。<a id="a-64"></a>其外六处。<a id="a-65"></a>以不具三义。<a id="a-66"></a>但为缘非依。<a id="a-67"></a>若能依法。<a id="a-68"></a>即诸心心所。<a id="a-69"></a>皆托此依。<a id="a-6A"></a>言诸心心所者。<a id="a-6B"></a>即简色不相应行无为后三位。<a id="a-6C"></a>皆无增上依。</p>
  <p id="a6D">问。<a id="a-6E"></a>其一切心心所法。<a id="a-6F"></a>若无内六处时。<a id="a-6G"></a>亦得转不。</p>
  <p id="a6H">答。<a id="a-6I"></a>离俱有根。<a id="a-6J"></a>必不转故。<a id="a-6K"></a>意云。<a id="a-6L"></a>若无所依根时。<a id="a-6M"></a>其心心所定不得转。<a id="a-6N"></a>三等无间缘依者。<a id="a-6O"></a>等无间依即狭。<a id="a-6P"></a>唯取心王。<a id="a-6Q"></a>心王有主义故。<a id="a-6R"></a>若四缘中等无间缘即宽。<a id="a-6S"></a>双通心心所。<a id="a-6T"></a>为前念心王有力。<a id="a-6U"></a>能引生后念一聚心心所法。<a id="a-6V"></a>名等。<a id="a-6W"></a>以力用齐等故。<a id="a-6X"></a>无自类为间隔。<a id="a-6Y"></a>名无间。</p>
  <p id="a6Z">问。<a id="a-6a"></a>此依以何为体。</p>
  <p id="a6b">答。<a id="a-6c"></a>以前念八识心王。<a id="a-6d"></a>总名等无间。<a id="a-6e"></a>此是依体。<a id="a-6f"></a>即前念心王与后念心心所为依。</p>
  <p id="a6g">问。<a id="a-6h"></a>前念心法。<a id="a-6i"></a>已灭无体。<a id="a-6j"></a>何得为依。</p>
  <p id="a6k">答。<a id="a-6l"></a>彼先灭时。<a id="a-6m"></a>已于今识为开导故。<a id="a-6n"></a>意云。<a id="a-6o"></a>彼前念心王临欲灭时。<a id="a-6p"></a>有其力用。<a id="a-6q"></a>能引后念令生。<a id="a-6r"></a>作此功能了。<a id="a-6s"></a>便灭。<a id="a-6t"></a>即现在一念有行后功能。<a id="a-6u"></a>以为法体。<a id="a-6v"></a>非取过去已灭无体法为依。</p>
  <p id="a6w">问。<a id="a-6x"></a>其前念心王有引后力用。<a id="a-6y"></a>名为依者。<a id="a-6z"></a>未审将何法为能依。</p>
  <p id="a70">答。<a id="a-71"></a>诸心心所皆托此依。<a id="a-72"></a>即一切心心所法起。<a id="a-73"></a>定能须托此前灭意为依。<a id="a-74"></a>方起。</p>
  <p id="a75">问。<a id="a-76"></a>诸心心所。<a id="a-77"></a>若不依前灭心王。<a id="a-78"></a>亦得起不。</p>
  <p id="a79">答。<a id="a-7A"></a>离开导根。<a id="a-7B"></a>必不转故。<a id="a-7C"></a>意云。<a id="a-7D"></a>心心所。<a id="a-7E"></a>若不得前念心王为开避引导。<a id="a-7F"></a>即无因得起。</p>
  <p id="a7G">问。<a id="a-7H"></a>心法四缘生。<a id="a-7I"></a>何故三缘别立为依。<a id="a-7J"></a>所缘缘不尔。</p>
  <p id="a7K">答。<a id="a-7L"></a>三缘有常义主义故。<a id="a-7M"></a>亦缘亦依。<a id="a-7N"></a>所缘缘皆有常义。<a id="a-7O"></a>阙主义故。<a id="a-7P"></a>但为缘不为依。<a id="a-7Q"></a>又种子依具六义。<a id="a-7R"></a>六义者。<a id="a-7S"></a>一刹那灭。<a id="a-7T"></a>二果俱有。<a id="a-7U"></a>三恒随转。<a id="a-7V"></a>四性决定。<a id="a-7W"></a>五待众缘。<a id="a-7X"></a>六引自果。<a id="a-7Y"></a>一刹那灭者。<a id="a-7Z"></a>谓体才生。<a id="a-7a"></a>无间必灭。<a id="a-7b"></a>有胜功能。<a id="a-7c"></a>方成种子。<a id="a-7d"></a>二果俱有者。<a id="a-7e"></a>谓与所生现行果。<a id="a-7f"></a>俱现。<a id="a-7g"></a>和合方成种子。<a id="a-7h"></a>三恒随转者。<a id="a-7i"></a>谓要长时一类相续。<a id="a-7j"></a>至究竟位。<a id="a-7k"></a>方成种子。<a id="a-7l"></a>四性决定者。<a id="a-7m"></a>谓随因力。<a id="a-7n"></a>生善恶等。<a id="a-7o"></a>功能决定。<a id="a-7p"></a>方名种子。<a id="a-7q"></a>五待众缘者。<a id="a-7r"></a>谓此要待自众缘和合。<a id="a-7s"></a>功能殊胜。<a id="a-7t"></a>方成种子。<a id="a-7u"></a>六引自果者。<a id="a-7v"></a>谓于别别色心等果。<a id="a-7w"></a>各各引生。<a id="a-7x"></a>方成种子。<a id="a-7y"></a>又具有依者。<a id="a-7z"></a>即所依与能依俱时而有。<a id="a-80"></a>依者。<a id="a-81"></a>但是一切有为生灭法。<a id="a-82"></a>仗因托缘而生住者。<a id="a-83"></a>皆名为依。<a id="a-84"></a>依具四义。<a id="a-85"></a>一决定。<a id="a-86"></a>二有境。<a id="a-87"></a>三为主。<a id="a-88"></a>四令心心所取自所缘。<a id="a-89"></a>方名所依。<a id="a-8A"></a>此四依各有所简。<a id="a-8B"></a>且第一义者。<a id="a-8C"></a>若法决定。<a id="a-8D"></a>此正简将前五识与第六识作不定依。<a id="a-8E"></a>夫为所依者。<a id="a-8F"></a>且须决定有方得。<a id="a-8G"></a>今有第六时。<a id="a-8H"></a>不决定有前五故。<a id="a-8I"></a>亦简将五色根与第八为依。<a id="a-8J"></a>亦是不定有。<a id="a-8K"></a>如生无色界第八即无色根为依。<a id="a-8L"></a>又简将能熏七现与所熏种子为生长依等。<a id="a-8M"></a>即此能熏现识。<a id="a-8N"></a>有间断故。<a id="a-8O"></a>无决定义。</p>
  <p id="a8P">问。<a id="a-8Q"></a>若有决定义。<a id="a-8R"></a>便是所依者。<a id="a-8S"></a>即如四大种及命根。<a id="a-8T"></a>五尘等及种子。<a id="a-8U"></a>皆有决定义。<a id="a-8V"></a>应是所依。<a id="a-8W"></a>有现行识时。<a id="a-8X"></a>必决定有种子故。</p>
  <p id="a8Y">答。<a id="a-8Z"></a>将第二义简云。<a id="a-8a"></a>有境。<a id="a-8b"></a>言有境者。<a id="a-8c"></a>即有照境缘境功能。<a id="a-8d"></a>除心心所及五色根识。<a id="a-8e"></a>余法皆非有境。<a id="a-8f"></a>今四大五尘命根等。<a id="a-8g"></a>虽有决定义。<a id="a-8h"></a>而阙有境义。<a id="a-8i"></a>故非所依。</p>
  <p id="a8j">问。<a id="a-8k"></a>若具二义。<a id="a-8l"></a>即名所依者。<a id="a-8m"></a>且如遍行五数。<a id="a-8n"></a>亦具决定有境二义。<a id="a-8o"></a>应与心心所为所依。</p>
  <p id="a8p">答。<a id="a-8q"></a>将第三义简云。<a id="a-8r"></a>为主。<a id="a-8s"></a>今遍行五数。<a id="a-8t"></a>虽有二义。<a id="a-8u"></a>阙主义故。<a id="a-8v"></a>亦非所依。</p>
  <p id="a8w">问。<a id="a-8x"></a>若具三义。<a id="a-8y"></a>便成所依者。<a id="a-8z"></a>且如第八识现行。<a id="a-90"></a>望识中种子。<a id="a-91"></a>亦有决定有境为主三义。<a id="a-92"></a>即此等八识现行。<a id="a-93"></a>应与种子为俱有依。</p>
  <p id="a94">答。<a id="a-95"></a>将第四义简云。<a id="a-96"></a>令心心所取自所缘。<a id="a-97"></a>即令能依心心所。<a id="a-98"></a>缘取自所依家境。<a id="a-99"></a>方成所依。<a id="a-9A"></a>今第八现行识。<a id="a-9B"></a>不能令种子取自所缘。<a id="a-9C"></a>故非所依。<a id="a-9D"></a>今第八识中种子。<a id="a-9E"></a>无缘虑。<a id="a-9F"></a>不能取自所缘故。<a id="a-9G"></a>第八非种子所依。<a id="a-9H"></a>但为依义。</p>
  <p id="a9I">问。<a id="a-9J"></a>未审何法具此四义。<a id="a-9K"></a>足得名所依。</p>
  <p id="a9L">答。<a id="a-9M"></a>为五色根及意处。<a id="a-9N"></a>即此六处。<a id="a-9O"></a>具前四义。<a id="a-9P"></a>足独名所依。</p>
  <p id="a9Q">问。<a id="a-9R"></a>内六处为俱有依。<a id="a-9S"></a>与六根体义何别。</p>
  <p id="a9T">答。<a id="a-9U"></a>俱有依。<a id="a-9V"></a>唯取六处现行。<a id="a-9W"></a>不取种子。<a id="a-9X"></a>阙有境义故。<a id="a-9Y"></a>若但言六根。<a id="a-9Z"></a>即通种现。<a id="a-9a"></a>又俱有依。<a id="a-9b"></a>取所依义。<a id="a-9c"></a>若言六根。<a id="a-9d"></a>即取生长义。<a id="a-9e"></a>各据胜以论。<a id="a-9f"></a>又若心心所法生时住时。<a id="a-9g"></a>即具俱有依。<a id="a-9h"></a>若色法生时住时。<a id="a-9i"></a>但有因缘依即得。<a id="a-9j"></a>定无俱有依。<a id="a-9k"></a>以色法无所缘故。<a id="a-9l"></a>自体不。<a id="a-9m"></a>是能缘法故。<a id="a-9n"></a>又瑜伽论云。<a id="a-9o"></a>于五识有三依。<a id="a-9p"></a>一种子依。<a id="a-9q"></a>二俱有依。<a id="a-9r"></a>三开导依。</p>
  <p id="a9s">问。<a id="a-9t"></a>所依有几重。</p>
  <p id="a9u">答。<a id="a-9v"></a>有四重。<a id="a-9w"></a>谓五色根六七八识。<a id="a-9x"></a>即五识各依自根。<a id="a-9y"></a>若后三识。<a id="a-9z"></a>即通与五识为依。</p>
  <p id="aA0">问。<a id="a-A1"></a>五色根六七八识。<a id="a-A2"></a>四重所依。<a id="a-A3"></a>各有何用。<a id="a-A4"></a>而言随阙一种。<a id="a-A5"></a>即便不转。</p>
  <p id="aA6">答。<a id="a-A7"></a>谓一同境。<a id="a-A8"></a>二分别。<a id="a-A9"></a>三染净。<a id="a-AA"></a>四根本等。<a id="a-AB"></a>所依别故。<a id="a-AC"></a>言同境者。<a id="a-AD"></a>即自五色根是。<a id="a-AE"></a>如眼根照青色境时。<a id="a-AF"></a>眼识亦缘青色境。<a id="a-AG"></a>以青色境同。<a id="a-AH"></a>故名同境。<a id="a-AI"></a>乃至身根识亦尔。<a id="a-AJ"></a>言分别者。<a id="a-AK"></a>即第六识能与前五为分别依。<a id="a-AL"></a>同缘境时。<a id="a-AM"></a>起分别故。<a id="a-AN"></a>此是第六自体与五识为分别依。<a id="a-AO"></a>瑜伽论云。<a id="a-AP"></a>有分别无分别。<a id="a-AQ"></a>同缘现在境故。<a id="a-AR"></a>即第六名有分别。<a id="a-AS"></a>前五名无分别。<a id="a-AT"></a>解深密经云。<a id="a-AU"></a>五识起时。<a id="a-AV"></a>定有意识同缘境。<a id="a-AW"></a>言染净者。<a id="a-AX"></a>即第七识。<a id="a-AY"></a>第七识。<a id="a-AZ"></a>能与五识为染净依。<a id="a-Aa"></a>第七若在有漏位中。<a id="a-Ab"></a>即与五识为染依。<a id="a-Ac"></a>若成无漏时。<a id="a-Ad"></a>即与前五为净依。<a id="a-Ae"></a>有此染净依。<a id="a-Af"></a>前五方转。<a id="a-Ag"></a>若无。<a id="a-Ah"></a>即不得生。<a id="a-Ai"></a>言根本者。<a id="a-Aj"></a>即第八识。<a id="a-Ak"></a>第八识。<a id="a-Al"></a>与前五识为根本依。<a id="a-Am"></a>前五识是枝条。<a id="a-An"></a>又第八能持前五识种。<a id="a-Ao"></a>种方生现。<a id="a-Ap"></a>推功归本。<a id="a-Aq"></a>皆从第八识中成故。<a id="a-Ar"></a>此第八不唯与前五识为根本依。<a id="a-As"></a>亦与万法为根本。<a id="a-At"></a>以能持万法种故。<a id="a-Au"></a>于因果位中。<a id="a-Av"></a>第八皆为根本。<a id="a-Aw"></a>此四重依。<a id="a-Ax"></a>各各不同。<a id="a-Ay"></a>即八识俱有所依。<a id="a-Az"></a>四种名义不同者。<a id="a-B0"></a>如眼等五识。<a id="a-B1"></a>即同境等四种所依。<a id="a-B2"></a>各有决定义。<a id="a-B3"></a>且如眼识。<a id="a-B4"></a>以眼根为决定同境依。<a id="a-B5"></a>以决定共取一境故。<a id="a-B6"></a>余四境与四根。<a id="a-B7"></a>各决定取自境亦尔。<a id="a-B8"></a>以第六识为决定分别依。<a id="a-B9"></a>以第七识为决定染净依。<a id="a-BA"></a>以第八识为决定根本依。<a id="a-BB"></a>又能所依。<a id="a-BC"></a>四句分别。<a id="a-BD"></a>一唯能依非所依。<a id="a-BE"></a>即心所法。<a id="a-BF"></a>二唯所依非能依。<a id="a-BG"></a>即五色根。<a id="a-BH"></a>三俱句。<a id="a-BI"></a>即八识心王。<a id="a-BJ"></a>四俱非。<a id="a-BK"></a>即外色法。<a id="a-BL"></a>又开导依者。<a id="a-BM"></a>开者避也。<a id="a-BN"></a>即开避处所。<a id="a-BO"></a>导谓导引。<a id="a-BP"></a>导引令生。<a id="a-BQ"></a>即前念心王临灭时。<a id="a-BR"></a>开避处所。<a id="a-BS"></a>引后念心心所。<a id="a-BT"></a>令彼生起。<a id="a-BU"></a>即后念心心所。<a id="a-BV"></a>托前念开导心王所依而生。<a id="a-BW"></a>名开导依。<a id="a-BX"></a>夫因依之处。<a id="a-BY"></a>则染净出生之始。<a id="a-BZ"></a>果报之境。<a id="a-Ba"></a>乃苦乐成熟之时。<a id="a-Bb"></a>则十因五果以无差。<a id="a-Bc"></a>三依四缘而非滥。<a id="a-Bd"></a>皆为最初一念。<a id="a-Be"></a>背觉合尘。<a id="a-Bf"></a>转作能心。<a id="a-Bg"></a>现为诸境。<a id="a-Bh"></a>三细识全因不觉。<a id="a-Bi"></a>六粗相永为所缘。<a id="a-Bj"></a>入生死。<a id="a-Bk"></a>旋火之轮。<a id="a-Bl"></a>未曾暂歇。<a id="a-Bm"></a>处尘劳。<a id="a-Bn"></a>无间之狱。<a id="a-Bo"></a>曷有出期。<a id="a-Bp"></a>若能明万法元起之由。<a id="a-Bq"></a>了一念最初之际。<a id="a-Br"></a>方知自我心起。<a id="a-Bs"></a>起处无踪。<a id="a-Bt"></a>唯我心亡。<a id="a-Bu"></a>灭时无迹。<a id="a-Bv"></a>则永枯苦本。<a id="a-Bw"></a>六趣为之冰消。<a id="a-Bx"></a>顿竭爱原。<a id="a-By"></a>二死因兹云散。<a id="a-Bz"></a>二十八祖之正意。<a id="a-C0"></a>从此皎然。<a id="a-C1"></a>三世诸佛之本怀。<a id="a-C2"></a>于斯释矣。</p>
  <p id="aC3">问。<a id="a-C4"></a>般若无相。<a id="a-C5"></a>不受一尘。<a id="a-C6"></a>云何广辩四缘及诸因果。</p>
  <p id="aC7">答。<a id="a-C8"></a>夫佛道正法。<a id="a-C9"></a>皆从缘生。<a id="a-CA"></a>故云心法四缘生。<a id="a-CB"></a>色法二缘起。<a id="a-CC"></a>若执不从缘生者。<a id="a-CD"></a>皆非正法。<a id="a-CE"></a>悉属外道自然邪见。<a id="a-CF"></a>且心之一法。<a id="a-CG"></a>若无第一因缘者。<a id="a-CH"></a>无有亲生现行果之义。<a id="a-CI"></a>则诸法不成立。<a id="a-CJ"></a>若无第二等无间缘者。<a id="a-CK"></a>则无开导引后生义。<a id="a-CL"></a>无有相续。<a id="a-CM"></a>全成间断。<a id="a-CN"></a>若无第三所缘缘者。<a id="a-CO"></a>则心无所虑处。<a id="a-CP"></a>不能牵心用。<a id="a-CQ"></a>心无所托。<a id="a-CR"></a>乃心境俱成断灭。<a id="a-CS"></a>若无第四增上缘者。<a id="a-CT"></a>虽具前三缘。<a id="a-CU"></a>若无增上。<a id="a-CV"></a>即成障碍。<a id="a-CW"></a>法亦不生。<a id="a-CX"></a>四缘具足。<a id="a-CY"></a>方成心法。<a id="a-CZ"></a>若能明了世间因缘所生之法。<a id="a-Ca"></a>方乃见无生之旨。<a id="a-Cb"></a>以即生法达无生故。<a id="a-Cc"></a>且生法尚不知正因。<a id="a-Cd"></a>云何能了无生妙理。<a id="a-Ce"></a>所以华严钞云。<a id="a-Cf"></a>缘起深义。<a id="a-Cg"></a>佛教所宗。<a id="a-Ch"></a>自古诸德。<a id="a-Ci"></a>多云。<a id="a-Cj"></a>三教之宗。<a id="a-Ck"></a>儒则宗于五常。<a id="a-Cl"></a>道宗自然。<a id="a-Cm"></a>佛宗因缘。<a id="a-Cn"></a>然老子虽云道生一。<a id="a-Co"></a>一生二。<a id="a-Cp"></a>二生三。<a id="a-Cq"></a>三生万物。<a id="a-Cr"></a>似有因缘。<a id="a-Cs"></a>而非正因缘。<a id="a-Ct"></a>言道生一者。<a id="a-Cu"></a>道即虚无自然故。<a id="a-Cv"></a>彼又云。<a id="a-Cw"></a>人法地。<a id="a-Cx"></a>地法天。<a id="a-Cy"></a>天法道。<a id="a-Cz"></a>道法自然。<a id="a-D0"></a>谓虚通曰道。<a id="a-D1"></a>即自然而然。<a id="a-D2"></a>是虽有因缘。<a id="a-D3"></a>亦成自然之义耳。<a id="a-D4"></a>佛法虽有无师智。<a id="a-D5"></a>自然智。<a id="a-D6"></a>而是常住真理。<a id="a-D7"></a>要假缘显。<a id="a-D8"></a>则亦因缘矣。<a id="a-D9"></a>故教说三世。<a id="a-DA"></a>修因契果。<a id="a-DB"></a>非无善因恶因故。<a id="a-DC"></a>楞伽经。<a id="a-DD"></a>大慧白佛。<a id="a-DE"></a>佛说常不思议。<a id="a-DF"></a>彼诸外道。<a id="a-DG"></a>亦有常不思议。<a id="a-DH"></a>何以异耶。<a id="a-DI"></a>佛言。<a id="a-DJ"></a>彼诸外道。<a id="a-DK"></a>无有常不思议。<a id="a-DL"></a>以无因故。<a id="a-DM"></a>我说常不思议有因。<a id="a-DN"></a>因于内证。<a id="a-DO"></a>岂得同耶。<a id="a-DP"></a>是则真常。<a id="a-DQ"></a>亦因缘显。<a id="a-DR"></a>净名经云。<a id="a-DS"></a>说法不有亦不无。<a id="a-DT"></a>以因缘故。<a id="a-DU"></a>诸法生。<a id="a-DV"></a>法华经云。<a id="a-DW"></a>诸佛两足尊。<a id="a-DX"></a>知法常无性。<a id="a-DY"></a>佛种从缘起。<a id="a-DZ"></a>是故说一乘。<a id="a-Da"></a>又经云。<a id="a-Db"></a>一切诸法。<a id="a-Dc"></a>因缘为本。<a id="a-Dd"></a>中论云。<a id="a-De"></a>未曾有一法。<a id="a-Df"></a>不从因缘生。<a id="a-Dg"></a>是故一切法。<a id="a-Dh"></a>无不是空者。<a id="a-Di"></a>则真空中道。<a id="a-Dj"></a>亦因缘矣。<a id="a-Dk"></a>若尔。<a id="a-Dl"></a>涅槃经云。<a id="a-Dm"></a>我观诸行。<a id="a-Dn"></a>悉皆无常。<a id="a-Do"></a>云何知耶。<a id="a-Dp"></a>以因缘故。<a id="a-Dq"></a>若一切法从缘生者。<a id="a-Dr"></a>则知无常。<a id="a-Ds"></a>是诸外道。<a id="a-Dt"></a>无有一法不从缘生。<a id="a-Du"></a>是故无常。<a id="a-Dv"></a>则外道有因缘矣。<a id="a-Dw"></a>释曰。<a id="a-Dx"></a>此明外道在因缘内。<a id="a-Dy"></a>执于缘相以为常住。<a id="a-Dz"></a>是故。<a id="a-E0"></a>破之。<a id="a-E1"></a>言无常耳。<a id="a-E2"></a>今明教诠因缘妙理。<a id="a-E3"></a>具常无常。<a id="a-E4"></a>岂得同耶。<a id="a-E5"></a>况复宗者。<a id="a-E6"></a>从多分说。<a id="a-E7"></a>所以因缘是所宗。<a id="a-E8"></a>不应致疑。<a id="a-E9"></a>故知唯是一心缘起法门。<a id="a-EA"></a>以法无自性。<a id="a-EB"></a>随心所现。<a id="a-EC"></a>所现之法。<a id="a-ED"></a>全是自心。<a id="a-EE"></a>终无心外法。<a id="a-EF"></a>能与心为缘。<a id="a-EG"></a>所以本末相收。<a id="a-EH"></a>皆归宗镜。<a id="a-EI"></a>何者。<a id="a-EJ"></a>内即是本。<a id="a-EK"></a>外即是末。<a id="a-EL"></a>以唯心义。<a id="a-EM"></a>则内收外。<a id="a-EN"></a>托境生心。<a id="a-EO"></a>则末亦收内。<a id="a-EP"></a>若以法性为本。<a id="a-EQ"></a>法性融通。<a id="a-ER"></a>缘起相由。<a id="a-ES"></a>则尘包大身。<a id="a-ET"></a>毛容刹土。<a id="a-EU"></a>故合为一大缘起也。<a id="a-EV"></a>故知有智慧无多闻。<a id="a-EW"></a>有多闻无智慧。<a id="a-EX"></a>俱不达实相。<a id="a-EY"></a>闻慧具足。<a id="a-EZ"></a>真见心原。<a id="a-Ea"></a>又经云。<a id="a-Eb"></a>若欲学般若。<a id="a-Ec"></a>应学一切法。<a id="a-Ed"></a>以色无边故。<a id="a-Ee"></a>般若无边。<a id="a-Ef"></a>又经云。<a id="a-Eg"></a>若欲了达因缘。<a id="a-Eh"></a>等无间缘。<a id="a-Ei"></a>所缘缘。<a id="a-Ej"></a>增上缘者。<a id="a-Ek"></a>应当学般若。<a id="a-El"></a>智论释云。<a id="a-Em"></a>不破四缘之义。<a id="a-En"></a>唯破四缘之执。<a id="a-Eo"></a>如水中之月。<a id="a-Ep"></a>不破所见。<a id="a-Eq"></a>只破所取。<a id="a-Er"></a>故知但有能取执情。<a id="a-Es"></a>则非幻而成幻法。<a id="a-Et"></a>若成无所得慧。<a id="a-Eu"></a>则非幻尚自不生。<a id="a-Ev"></a>执丧情虚。<a id="a-Ew"></a>万法无咎。<a id="a-Ex"></a>般若真性。<a id="a-Ey"></a>何所滞乎。<a id="a-Ez"></a>如大涅槃经云。<a id="a-F0"></a>菩萨善知诸缘。<a id="a-F1"></a>菩萨摩诃萨。<a id="a-F2"></a>不见色相。<a id="a-F3"></a>不见色缘。<a id="a-F4"></a>不见色体。<a id="a-F5"></a>不见色生。<a id="a-F6"></a>不见色灭。<a id="a-F7"></a>不见一相。<a id="a-F8"></a>不见异相。<a id="a-F9"></a>不见见者。<a id="a-FA"></a>不见相貌。<a id="a-FB"></a>不见受者。<a id="a-FC"></a>何以故。<a id="a-FD"></a>了因缘故。<a id="a-FE"></a>如色。<a id="a-FF"></a>一切法亦如是。<a id="a-FG"></a>又前十因四缘等义。<a id="a-FH"></a>是约法相宗说。<a id="a-FI"></a>略明行相。<a id="a-FJ"></a>今依法性宗自在无碍法门。<a id="a-FK"></a>说明其体性。<a id="a-FL"></a>据华严法界缘起无尽宗。<a id="a-FM"></a>亦有因门六义。<a id="a-FN"></a>缘起十义。<a id="a-FO"></a>今且释因门六义者。<a id="a-FP"></a>一空。<a id="a-FQ"></a>有力。<a id="a-FR"></a>不待缘。<a id="a-FS"></a>是刹那灭义。<a id="a-FT"></a>由刹那灭故。<a id="a-FU"></a>即无自体。<a id="a-FV"></a>是空也。<a id="a-FW"></a>由此灭故。<a id="a-FX"></a>果法得生。<a id="a-FY"></a>是有力也。<a id="a-FZ"></a>然此谢灭。<a id="a-Fa"></a>非由缘。<a id="a-Fb"></a>力故不待缘。<a id="a-Fc"></a>二空。<a id="a-Fd"></a>有力。<a id="a-Fe"></a>待缘。<a id="a-Ff"></a>是俱有义。<a id="a-Fg"></a>由俱有故。<a id="a-Fh"></a>方有即显。<a id="a-Fi"></a>是不有。<a id="a-Fj"></a>空义也。<a id="a-Fk"></a>俱故能成有。<a id="a-Fl"></a>是有力也。<a id="a-Fm"></a>俱故非散。<a id="a-Fn"></a>是待缘也。<a id="a-Fo"></a>三空。<a id="a-Fp"></a>无力。<a id="a-Fq"></a>待缘。<a id="a-Fr"></a>是待缘义。<a id="a-Fs"></a>由无自性故。<a id="a-Ft"></a>是空也。<a id="a-Fu"></a>因不生缘生故。<a id="a-Fv"></a>是无力也。<a id="a-Fw"></a>四有。<a id="a-Fx"></a>有力。<a id="a-Fy"></a>不待缘。<a id="a-Fz"></a>是决定义。<a id="a-G0"></a>由自类不改故。<a id="a-G1"></a>是有义。<a id="a-G2"></a>然自不改而生果故。<a id="a-G3"></a>果有力义。<a id="a-G4"></a>然此不改。<a id="a-G5"></a>非由缘力。<a id="a-G6"></a>故不待缘。<a id="a-G7"></a>五有。<a id="a-G8"></a>有力。<a id="a-G9"></a>待缘。<a id="a-GA"></a>引自果义。<a id="a-GB"></a>由引现自果。<a id="a-GC"></a>是有义。<a id="a-GD"></a>虽得缘方生。<a id="a-GE"></a>然不生缘果。<a id="a-GF"></a>是有力义。<a id="a-GG"></a>即由此故。<a id="a-GH"></a>是待缘义。<a id="a-GI"></a>六有。<a id="a-GJ"></a>无力。<a id="a-GK"></a>待缘。<a id="a-GL"></a>恒随转义。<a id="a-GM"></a>由随他。<a id="a-GN"></a>故无力。<a id="a-GO"></a>是故待缘。<a id="a-GP"></a>正因对缘。<a id="a-GQ"></a>唯有三义。<a id="a-GR"></a>一因。<a id="a-GS"></a>有力。<a id="a-GT"></a>不待缘。<a id="a-GU"></a>全能生故。<a id="a-GV"></a>不杂缘力故。<a id="a-GW"></a>二因。<a id="a-GX"></a>有力。<a id="a-GY"></a>侍缘。<a id="a-GZ"></a>相资发故。<a id="a-Ga"></a>三因。<a id="a-Gb"></a>无力。<a id="a-Gc"></a>待缘。<a id="a-Gd"></a>全不作故。<a id="a-Ge"></a>用缘故。<a id="a-Gf"></a>又由上三义。<a id="a-Gg"></a>因中各有空有二义。<a id="a-Gh"></a>二门各三。<a id="a-Gi"></a>唯有六故。<a id="a-Gj"></a>不增减也。<a id="a-Gk"></a>何故不立第四句无力不待缘义者。<a id="a-Gl"></a>以彼非因义。<a id="a-Gm"></a>故不立。</p>
  <p id="aGn">问。<a id="a-Go"></a>果中有六义不。</p>
  <p id="aGp">答。<a id="a-Gq"></a>果中唯空有二义。<a id="a-Gr"></a>谓从他生无体。<a id="a-Gs"></a>故是空义。<a id="a-Gt"></a>酬因故。<a id="a-Gu"></a>是有义。<a id="a-Gv"></a>若约互为因果说。<a id="a-Gw"></a>即为他因时。<a id="a-Gx"></a>具斯六义。<a id="a-Gy"></a>与他作果时。<a id="a-Gz"></a>即唯有二义。<a id="a-H0"></a>是故六义唯在因中。<a id="a-H1"></a>待缘者。<a id="a-H2"></a>待因事之外增上等三缘也。<a id="a-H3"></a>若缘起秘密义。<a id="a-H4"></a>皆具此六义。<a id="a-H5"></a>六义。<a id="a-H6"></a>约体用各有四句。<a id="a-H7"></a>一约体。<a id="a-H8"></a>有无四句。<a id="a-H9"></a>一是有。<a id="a-HA"></a>谓决定义故。<a id="a-HB"></a>二是无。<a id="a-HC"></a>谓刹那灭义故。<a id="a-HD"></a>三亦有亦无。<a id="a-HE"></a>谓合彼引自果及俱有。<a id="a-HF"></a>无二是也。<a id="a-HG"></a>四非有非无。<a id="a-HH"></a>谓合彼恒随转及待众缘。<a id="a-HI"></a>无二是也。<a id="a-HJ"></a>二就用四句。<a id="a-HK"></a>一由合彼恒随及待众缘无二故。<a id="a-HL"></a>是不自生。<a id="a-HM"></a>二由合彼刹那灭及决定义无二故。<a id="a-HN"></a>是不他生。<a id="a-HO"></a>三由合彼俱有及引自果无二故。<a id="a-HP"></a>不共生也。<a id="a-HQ"></a>四由具三句合其六义因义方成故。<a id="a-HR"></a>非无因生也。<a id="a-HS"></a>中观八不。<a id="a-HT"></a>据遮诠。<a id="a-HU"></a>六义。<a id="a-HV"></a>约表诠。<a id="a-HW"></a>八不约反。<a id="a-HX"></a>情理自现。<a id="a-HY"></a>六义据现。<a id="a-HZ"></a>理情自亡。<a id="a-Ha"></a>有斯左右耳。<a id="a-Hb"></a>六义开合者。<a id="a-Hc"></a>或约体唯一。<a id="a-Hd"></a>以因无二体故。<a id="a-He"></a>或约义分二。<a id="a-Hf"></a>谓空有。<a id="a-Hg"></a>以无自性故。<a id="a-Hh"></a>缘起现前故。<a id="a-Hi"></a>或约用分三。<a id="a-Hj"></a>一有力。<a id="a-Hk"></a>不待缘。<a id="a-Hl"></a>二有力。<a id="a-Hm"></a>待缘。<a id="a-Hn"></a>三无力。<a id="a-Ho"></a>待缘。<a id="a-Hp"></a>初即全有力。<a id="a-Hq"></a>后即全无力。<a id="a-Hr"></a>中即亦有力亦无力。<a id="a-Hs"></a>第四句。<a id="a-Ht"></a>无力。<a id="a-Hu"></a>不待缘。<a id="a-Hv"></a>非因。<a id="a-Hw"></a>故不论。<a id="a-Hx"></a>六义据缘起自体。<a id="a-Hy"></a>六相据缘起义门。<a id="a-Hz"></a>六义。<a id="a-I0"></a>由空有义。<a id="a-I1"></a>故有相即门。<a id="a-I2"></a>由有力无力义。<a id="a-I3"></a>故相入门。<a id="a-I4"></a>由有待缘不待缘义。<a id="a-I5"></a>故有同体异体门。<a id="a-I6"></a>由诸义门。<a id="a-I7"></a>故得有毛容刹海等事也。<a id="a-I8"></a>若论相入相持。<a id="a-I9"></a>皆因有力无力。<a id="a-IA"></a>即此二义。<a id="a-IB"></a>不得同时。<a id="a-IC"></a>若俱有力。<a id="a-ID"></a>无无力者。<a id="a-IE"></a>即成多果过。<a id="a-IF"></a>一一各生故。<a id="a-IG"></a>若俱无力。<a id="a-IH"></a>无有力者。<a id="a-II"></a>即成无果过。<a id="a-IJ"></a>俱不生故。<a id="a-IK"></a>论云。<a id="a-IL"></a>因不生缘生故。<a id="a-IM"></a>缘不生因生故。<a id="a-IN"></a>以一有力能持多。<a id="a-IO"></a>以多无力即入一中。<a id="a-IP"></a>以多有力能持一。<a id="a-IQ"></a>以一无力即入多中。<a id="a-IR"></a>是以一尘有力。<a id="a-IS"></a>能含刹海。<a id="a-IT"></a>刹海无力。<a id="a-IU"></a>潜入一中。</p>
  <p id="aIV">问。<a id="a-IW"></a>有力无力。<a id="a-IX"></a>其义如何。</p>
  <p id="aIY">答。<a id="a-IZ"></a>若以一有力者。<a id="a-Ia"></a>是空无性义。<a id="a-Ib"></a>无性故。<a id="a-Ic"></a>能成诸法。<a id="a-Id"></a>以有空义故。<a id="a-Ie"></a>一切法得成。<a id="a-If"></a>则是一有力为主。<a id="a-Ig"></a>多无力为伴。<a id="a-Ih"></a>若以多有力者。<a id="a-Ii"></a>则无一法而有自体能独立者。<a id="a-Ij"></a>皆假众缘相待而成。<a id="a-Ik"></a>则多有力为主。<a id="a-Il"></a>一无力为伴。<a id="a-Im"></a>所以立伴相成。<a id="a-In"></a>自他互立。<a id="a-Io"></a>无伴则主不立。<a id="a-Ip"></a>阙自则他不成。<a id="a-Iq"></a>又约用。<a id="a-Ir"></a>由相待故。<a id="a-Is"></a>具有力无力义。<a id="a-It"></a>是相收及相入。<a id="a-Iu"></a>二约体。<a id="a-Iv"></a>由相作故。<a id="a-Iw"></a>具有体无体义。<a id="a-Ix"></a>是故相即及相是。<a id="a-Iy"></a>经偈云。<a id="a-Iz"></a>诸法无作用。<a id="a-J0"></a>亦无有体性。<a id="a-J1"></a>是故一切法。<a id="a-J2"></a>各各不相知。<a id="a-J3"></a>以他而为自。<a id="a-J4"></a>故无体性。<a id="a-J5"></a>以相待而成。<a id="a-J6"></a>故无作用。<a id="a-J7"></a>此是无力义。<a id="a-J8"></a>又因此无知无性。<a id="a-J9"></a>方有缘起。<a id="a-JA"></a>若一法有体。<a id="a-JB"></a>则不假相依。<a id="a-JC"></a>若无相依。<a id="a-JD"></a>则无诸法。<a id="a-JE"></a>若诸法不空。<a id="a-JF"></a>则无道无果。<a id="a-JG"></a>此是有力义。<a id="a-JH"></a>次缘起十门者。<a id="a-JI"></a>即缘起相由之力。<a id="a-JJ"></a>谓一与多互为缘起。<a id="a-JK"></a>相由成立。<a id="a-JL"></a>故有相即相入等。<a id="a-JM"></a>此有二种。<a id="a-JN"></a>一约缘用。<a id="a-JO"></a>有有力无力。<a id="a-JP"></a>相待相依。<a id="a-JQ"></a>全体相收。<a id="a-JR"></a>故有相入。<a id="a-JS"></a>二约缘体。<a id="a-JT"></a>有空不空。<a id="a-JU"></a>能作所作。<a id="a-JV"></a>全体相是。<a id="a-JW"></a>故有相即。<a id="a-JX"></a>此即入二门。<a id="a-JY"></a>复有二义。<a id="a-JZ"></a>一异体相望。<a id="a-Ja"></a>故有微细隐显。<a id="a-Jb"></a>谓异体相容。<a id="a-Jc"></a>是微细义。<a id="a-Jd"></a>异体相是。<a id="a-Je"></a>具隐显义。<a id="a-Jf"></a>二同体内具德。<a id="a-Jg"></a>故有一多广狭。<a id="a-Jh"></a>谓同体相入。<a id="a-Ji"></a>故有一多无碍。<a id="a-Jj"></a>同体相即。<a id="a-Jk"></a>故有广狭无碍。<a id="a-Jl"></a>又由以异摄同。<a id="a-Jm"></a>故有帝网义。<a id="a-Jn"></a>于时中。<a id="a-Jo"></a>故有十世义。<a id="a-Jp"></a>缘起无性。<a id="a-Jq"></a>故有性相无碍义。<a id="a-Jr"></a>相关互摄。<a id="a-Js"></a>故有主伴义。<a id="a-Jt"></a>十缘义者。<a id="a-Ju"></a>一。<a id="a-Jv"></a>诸缘各异义。<a id="a-Jw"></a>大缘起中诸缘相望。<a id="a-Jx"></a>要须体用各别。<a id="a-Jy"></a>不相杂乱。<a id="a-Jz"></a>方成缘起。<a id="a-K0"></a>若杂乱者。<a id="a-K1"></a>失本缘法。<a id="a-K2"></a>缘起不成。<a id="a-K3"></a>此则诸缘各各自守一位。<a id="a-K4"></a>经颂云。<a id="a-K5"></a>多中无一性。<a id="a-K6"></a>一亦无有多。<a id="a-K7"></a>二互遍相资义。<a id="a-K8"></a>要互相遍。<a id="a-K9"></a>方成缘起。<a id="a-KA"></a>如一缘遍应多缘。<a id="a-KB"></a>各与彼多全为一故。<a id="a-KC"></a>此一即是多个一也。<a id="a-KD"></a>此即一一各具一切。<a id="a-KE"></a>经颂云。<a id="a-KF"></a>知以一故众。<a id="a-KG"></a>知以众故一。<a id="a-KH"></a>三俱存无碍义。<a id="a-KI"></a>凡是一缘。<a id="a-KJ"></a>要具前二。<a id="a-KK"></a>以要住自一。<a id="a-KL"></a>方能遍应。<a id="a-KM"></a>遍。<a id="a-KN"></a>应多缘。<a id="a-KO"></a>多。<a id="a-KP"></a>缘方是一故。<a id="a-KQ"></a>以一不自作一。<a id="a-KR"></a>以多作一。<a id="a-KS"></a>以多不自多。<a id="a-KT"></a>以一作多。<a id="a-KU"></a>是故唯一多一自在无碍。<a id="a-KV"></a>或举体全住。<a id="a-KW"></a>是唯一也。<a id="a-KX"></a>或举体遍应。<a id="a-KY"></a>是多一也。<a id="a-KZ"></a>或俱存。<a id="a-Ka"></a>或双泯。<a id="a-Kb"></a>或总合。<a id="a-Kc"></a>或全离。<a id="a-Kd"></a>经颂云。<a id="a-Ke"></a>诸法无所依。<a id="a-Kf"></a>但从和合起。<a id="a-Kg"></a>此三门。<a id="a-Kh"></a>总明缘起本法竟。<a id="a-Ki"></a>四异体相入义。<a id="a-Kj"></a>谓法门力用。<a id="a-Kk"></a>递相依持。<a id="a-Kl"></a>互形夺故。<a id="a-Km"></a>各有全力全无力义。<a id="a-Kn"></a>由一有力。<a id="a-Ko"></a>必不与多有力俱。<a id="a-Kp"></a>是故无有一而不持多也。<a id="a-Kq"></a>由多无力。<a id="a-Kr"></a>必不与一无力俱。<a id="a-Ks"></a>是故无有多而不入一也。<a id="a-Kt"></a>多持一依亦然。<a id="a-Ku"></a>五异体相即义。<a id="a-Kv"></a>诸缘相望。<a id="a-Kw"></a>全体形夺。<a id="a-Kx"></a>有有体无体义。<a id="a-Ky"></a>是故一缘是能起能成。<a id="a-Kz"></a>故有体。<a id="a-L0"></a>多缘是所起所成。<a id="a-L1"></a>故无体。<a id="a-L2"></a>由一有体。<a id="a-L3"></a>必不得与多有体俱。<a id="a-L4"></a>多无体。<a id="a-L5"></a>必不得与一无体俱。<a id="a-L6"></a>是故无有不多之一。<a id="a-L7"></a>无有不一之多。<a id="a-L8"></a>六。<a id="a-L9"></a>体用双融义。<a id="a-LA"></a>一以体无不用。<a id="a-LB"></a>故举体全用。<a id="a-LC"></a>即有相入。<a id="a-LD"></a>无相即义。<a id="a-LE"></a>二用无不体。<a id="a-LF"></a>故举用全体。<a id="a-LG"></a>即唯有相即。<a id="a-LH"></a>无相入义。<a id="a-LI"></a>三归体之用不碍用。<a id="a-LJ"></a>全用之体不失体。<a id="a-LK"></a>无碍双存。<a id="a-LL"></a>亦即亦入。<a id="a-LM"></a>自在俱现。<a id="a-LN"></a>四全用之体体泯。<a id="a-LO"></a>全体之用用亡。<a id="a-LP"></a>非即非入。<a id="a-LQ"></a>圆融一味。<a id="a-LR"></a>五合前四句。<a id="a-LS"></a>同一缘起。<a id="a-LT"></a>无碍双存。<a id="a-LU"></a>六泯前五句。<a id="a-LV"></a>绝待离言。<a id="a-LW"></a>冥同性海。<a id="a-LX"></a>此上三门。<a id="a-LY"></a>于初异体门中显义理竟。<a id="a-LZ"></a>七同体相入义。<a id="a-La"></a>谓前一缘所有多一。<a id="a-Lb"></a>与彼一缘体无别故。<a id="a-Lc"></a>名为同体。<a id="a-Ld"></a>又由此一缘应多缘故。<a id="a-Le"></a>先明相入。<a id="a-Lf"></a>谓一缘有力能持多一。<a id="a-Lg"></a>多一无力依彼一缘。<a id="a-Lh"></a>是故一能摄多。<a id="a-Li"></a>多便入一。<a id="a-Lj"></a>八同体相即义。<a id="a-Lk"></a>谓前一缘所具多一。<a id="a-Ll"></a>亦有有体无体义。<a id="a-Lm"></a>故亦相即。<a id="a-Ln"></a>以多一无体。<a id="a-Lo"></a>由本一成。<a id="a-Lp"></a>多即一也。<a id="a-Lq"></a>由本一有体。<a id="a-Lr"></a>能持多一。<a id="a-Ls"></a>全一摄多。<a id="a-Lt"></a>如一有多空既尔。<a id="a-Lu"></a>多。<a id="a-Lv"></a>有一空亦然。<a id="a-Lw"></a>九。<a id="a-Lx"></a>俱融无碍义。<a id="a-Ly"></a>同前六句体用双融。<a id="a-Lz"></a>此三门。<a id="a-M0"></a>于前第二同体门中辩义理竟。<a id="a-M1"></a>十同异圆满义。<a id="a-M2"></a>以前九门。<a id="a-M3"></a>总合为一大缘起。<a id="a-M4"></a>令多种义门。<a id="a-M5"></a>同时具足。<a id="a-M6"></a>由住一遍应。<a id="a-M7"></a>故有广狭自在门。<a id="a-M8"></a>由就体。<a id="a-M9"></a>有相即。<a id="a-MA"></a>就用。<a id="a-MB"></a>有相入。<a id="a-MC"></a>由异体相容。<a id="a-MD"></a>具微细门。<a id="a-ME"></a>由异体相即。<a id="a-MF"></a>具隐显门。<a id="a-MG"></a>就用相入为显。<a id="a-MH"></a>就体相即为隐。<a id="a-MI"></a>又由异体相入。<a id="a-MJ"></a>带同体相。<a id="a-MK"></a>入具帝网门。<a id="a-ML"></a>由此大缘起。<a id="a-MM"></a>即无碍法界。<a id="a-MN"></a>有托事门。<a id="a-MO"></a>显于时中。<a id="a-MP"></a>有十世门。<a id="a-MQ"></a>相关互摄。<a id="a-MR"></a>有主伴门。<a id="a-MS"></a>此圆满门。<a id="a-MT"></a>就第三门中以辩义理竟。<a id="a-MU"></a>经颂云。<a id="a-MV"></a>菩萨善观缘起法。<a id="a-MW"></a>于一法中解众多。<a id="a-MX"></a>众多法中解了一。<a id="a-MY"></a>如是理事开合缘性融通。<a id="a-MZ"></a>方达一心无尽之用。<a id="a-Ma"></a>华严演义释云。<a id="a-Mb"></a>夫缘起者。<a id="a-Mc"></a>初有三门。<a id="a-Md"></a>一异体门。<a id="a-Me"></a>二同体门。<a id="a-Mf"></a>三同异合明门。<a id="a-Mg"></a>所有同异体者。<a id="a-Mh"></a>以诸缘起门内有二义故。<a id="a-Mi"></a>一不相由义。<a id="a-Mj"></a>谓自具德故。<a id="a-Mk"></a>如因中不待缘是。<a id="a-Ml"></a>二相由义。<a id="a-Mm"></a>如待缘等是也。<a id="a-Mn"></a>初即同体门。<a id="a-Mo"></a>后即异体门。<a id="a-Mp"></a>若尔。<a id="a-Mq"></a>何以初异体门中。<a id="a-Mr"></a>云诸缘各别。<a id="a-Ms"></a>不相杂乱。<a id="a-Mt"></a>第二同体门中。<a id="a-Mu"></a>云互相遍应。<a id="a-Mv"></a>方成缘起。<a id="a-Mw"></a>释曰。<a id="a-Mx"></a>谓要由各异。<a id="a-My"></a>方得待缘。<a id="a-Mz"></a>要由遍应。<a id="a-N0"></a>方自具德耳。<a id="a-N1"></a>所以前之二门。<a id="a-N2"></a>各生三者。<a id="a-N3"></a>一互相依持。<a id="a-N4"></a>有力无力故。<a id="a-N5"></a>二互相形夺。<a id="a-N6"></a>有体无体故。<a id="a-N7"></a>三体用双融。<a id="a-N8"></a>无前后故。<a id="a-N9"></a>此即缘起大意。<a id="a-NA"></a>次。<a id="a-NB"></a>第一异体门者。<a id="a-NC"></a>然由相成。<a id="a-ND"></a>方各有体。<a id="a-NE"></a>二互遍相资义者。<a id="a-NF"></a>即同体门。<a id="a-NG"></a>则具多个一。<a id="a-NH"></a>如十钱为缘。<a id="a-NI"></a>当体自是本一。<a id="a-NJ"></a>应二之时。<a id="a-NK"></a>乃詺初一。<a id="a-NL"></a>以为二一。<a id="a-NM"></a>应三为三一。<a id="a-NN"></a>乃至应十为十一。<a id="a-NO"></a>故有多一。<a id="a-NP"></a>若此一缘不具多一。<a id="a-NQ"></a>则资应不遍。<a id="a-NR"></a>不成缘起。<a id="a-NS"></a>此则一一各具一切者。<a id="a-NT"></a>一既有十。<a id="a-NU"></a>二三四等。<a id="a-NV"></a>亦各有十。<a id="a-NW"></a>故云。<a id="a-NX"></a>一一各具。<a id="a-NY"></a>如十钱为喻。<a id="a-NZ"></a>其法界差别无尽法中。<a id="a-Na"></a>各各遍应故。<a id="a-Nb"></a>随一一各具法界差别法也。<a id="a-Nc"></a>三俱存无碍义者。<a id="a-Nd"></a>唯一多一自在无碍者。<a id="a-Ne"></a>总明欲多常多。<a id="a-Nf"></a>欲一常一。<a id="a-Ng"></a>故云自在。<a id="a-Nh"></a>一或举体遍应。<a id="a-Ni"></a>二或举体全住。<a id="a-Nj"></a>三或俱存者。<a id="a-Nk"></a>俱存住自及遍应也。<a id="a-Nl"></a>亦俱存唯一及多一也。<a id="a-Nm"></a>四双泯者。<a id="a-Nn"></a>即由俱存。<a id="a-No"></a>则相即夺故。<a id="a-Np"></a>住一即遍应。<a id="a-Nq"></a>非住一也。<a id="a-Nr"></a>遍应即住一非遍应也。<a id="a-Ns"></a>五或总合者。<a id="a-Nt"></a>合前四句为解境故。<a id="a-Nu"></a>六或全离者。<a id="a-Nv"></a>全离前五成行境故。<a id="a-Nw"></a>四异门相入义者。<a id="a-Nx"></a>递相依持者。<a id="a-Ny"></a>以是缘起一多等。<a id="a-Nz"></a>非定性一多等。<a id="a-O0"></a>谓一有定性。<a id="a-O1"></a>不由于多。<a id="a-O2"></a>多有定性。<a id="a-O3"></a>不由于一。<a id="a-O4"></a>今由一无定性。<a id="a-O5"></a>假多而起。<a id="a-O6"></a>多无定性。<a id="a-O7"></a>由一而生故。<a id="a-O8"></a>由无性平等之义。<a id="a-O9"></a>方成缘起。<a id="a-OA"></a>若有一可一。<a id="a-OB"></a>此是自性一。<a id="a-OC"></a>若有多可多。<a id="a-OD"></a>此是定性多。<a id="a-OE"></a>若是定性多。<a id="a-OF"></a>多不因于一。<a id="a-OG"></a>若是定性一。<a id="a-OH"></a>一不因于多。<a id="a-OI"></a>今由多故一。<a id="a-OJ"></a>此一不自一。<a id="a-OK"></a>今由一故多。<a id="a-OL"></a>此多不自多。<a id="a-OM"></a>此多则无力。<a id="a-ON"></a>此一不自一。<a id="a-OO"></a>此一则无力。<a id="a-OP"></a>无力随有力。<a id="a-OQ"></a>一多互相收故。<a id="a-OR"></a>随一佛会。<a id="a-OS"></a>即一切佛会。<a id="a-OT"></a>一切法会。<a id="a-OU"></a>即是一法会。<a id="a-OV"></a>故此一法会。<a id="a-OW"></a>不动而常遍。<a id="a-OX"></a>不分而常多。<a id="a-OY"></a>前后互相成。<a id="a-OZ"></a>如何不信。<a id="a-Oa"></a>又谓前一望多中。<a id="a-Ob"></a>一为持边。<a id="a-Oc"></a>一能摄多。<a id="a-Od"></a>一为依边。<a id="a-Oe"></a>一能入多。<a id="a-Of"></a>如一望多。<a id="a-Og"></a>有依有持者。<a id="a-Oh"></a>有依者。<a id="a-Oi"></a>即前多持。<a id="a-Oj"></a>故一成也。<a id="a-Ok"></a>有持者。<a id="a-Ol"></a>即前一有力。<a id="a-Om"></a>为多依故。<a id="a-On"></a>言全力者。<a id="a-Oo"></a>成上持。<a id="a-Op"></a>言无力者。<a id="a-Oq"></a>成上依。<a id="a-Or"></a>言常含多在已中者。<a id="a-Os"></a>一有力为持。<a id="a-Ot"></a>能摄多故。<a id="a-Ou"></a>言潜入已在多中者。<a id="a-Ov"></a>一无力为依。<a id="a-Ow"></a>便入多故。<a id="a-Ox"></a>俱存双泯者。<a id="a-Oy"></a>谓一摄多。<a id="a-Oz"></a>是第一句。<a id="a-P0"></a>多摄一是第二句。<a id="a-P1"></a>俱存。<a id="a-P2"></a>即第三句。<a id="a-P3"></a>谓即一摄一入时。<a id="a-P4"></a>即多摄多入故。<a id="a-P5"></a>双泯者。<a id="a-P6"></a>即第四句。<a id="a-P7"></a>一摄一入故。<a id="a-P8"></a>则多摄多入故。<a id="a-P9"></a>便一摄一入泯。<a id="a-PA"></a>多摄多入故。<a id="a-PB"></a>即一摄一入故。<a id="a-PC"></a>则多摄多入泯。<a id="a-PD"></a>故云双泯。<a id="a-PE"></a>对前别明二句。<a id="a-PF"></a>则有四句。<a id="a-PG"></a>亦可成六。<a id="a-PH"></a>五俱照前四。<a id="a-PI"></a>成解境故。<a id="a-PJ"></a>六顿绝前五。<a id="a-PK"></a>成行境故。<a id="a-PL"></a>五异体相即义者。<a id="a-PM"></a>为能起边。<a id="a-PN"></a>即有体。<a id="a-PO"></a>为所起边。<a id="a-PP"></a>即无体。<a id="a-PQ"></a>如云法从缘生。<a id="a-PR"></a>是法即空。<a id="a-PS"></a>意取所生空也。<a id="a-PT"></a>空。<a id="a-PU"></a>即无体义。<a id="a-PV"></a>若形夺者。<a id="a-PW"></a>以能起之缘。<a id="a-PX"></a>形对所起。<a id="a-PY"></a>夺彼所起。<a id="a-PZ"></a>令无体也。<a id="a-Pa"></a>由一有体。<a id="a-Pb"></a>不得与多有体俱者。<a id="a-Pc"></a>谓有难言。<a id="a-Pd"></a>一之与多。<a id="a-Pe"></a>俱有有体无体二义。<a id="a-Pf"></a>云何独言一有体耶。<a id="a-Pg"></a>故今通云。<a id="a-Ph"></a>由有无义不得并故。<a id="a-Pi"></a>今一为能起边。<a id="a-Pj"></a>多。<a id="a-Pk"></a>必是所起故。<a id="a-Pl"></a>若不尔者。<a id="a-Pm"></a>能所不成。<a id="a-Pn"></a>缘起亦坏。<a id="a-Po"></a>是故无有不多之一者。<a id="a-Pp"></a>此一是多故。<a id="a-Pq"></a>无有不一之多者。<a id="a-Pr"></a>此多是一故。</p>
  <p id="aPs">问。<a id="a-Pt"></a>一不即多有何过。</p>
  <p id="aPu">答。<a id="a-Pv"></a>有二过故。<a id="a-Pw"></a>一不成多过。<a id="a-Px"></a>谓既不成多。<a id="a-Py"></a>余亦不成多故。<a id="a-Pz"></a>如一不成十。<a id="a-Q0"></a>二三四等亦不成十。<a id="a-Q1"></a>故无十过。<a id="a-Q2"></a>二不成一过。<a id="a-Q3"></a>谓若一不成十。<a id="a-Q4"></a>此即不成一。<a id="a-Q5"></a>由十不成故。<a id="a-Q6"></a>一义亦不成。<a id="a-Q7"></a>以无于十是谁一故。<a id="a-Q8"></a>一不即多。<a id="a-Q9"></a>成过既尔。<a id="a-QA"></a>多。<a id="a-QB"></a>不即一成过亦然。<a id="a-QC"></a>又若不相即。<a id="a-QD"></a>缘起门中。<a id="a-QE"></a>空有二义即不成立。<a id="a-QF"></a>便有自性断灭等过故。<a id="a-QG"></a>俱存双泯者。<a id="a-QH"></a>俱。<a id="a-QI"></a>谓正一。<a id="a-QJ"></a>摄他同己。<a id="a-QK"></a>废己同他时。<a id="a-QL"></a>即是多摄一同己。<a id="a-QM"></a>废己同一也。<a id="a-QN"></a>双泯者。<a id="a-QO"></a>以一望于他二义。<a id="a-QP"></a>即是多望于一二义故。<a id="a-QQ"></a>则一望于他。<a id="a-QR"></a>二义泯矣。<a id="a-QS"></a>多望于一。<a id="a-QT"></a>二义。<a id="a-QU"></a>即是一望于多二义故。<a id="a-QV"></a>即多望于一。<a id="a-QW"></a>二义泯也。<a id="a-QX"></a>旨不异前。<a id="a-QY"></a>思之。<a id="a-QZ"></a>六体用双融义者。<a id="a-Qa"></a>一以体就用。<a id="a-Qb"></a>二以用就体。<a id="a-Qc"></a>三体用双存。<a id="a-Qd"></a>四体用双泯。<a id="a-Qe"></a>以体用交彻。<a id="a-Qf"></a>形夺两亡。<a id="a-Qg"></a>即入同原。<a id="a-Qh"></a>故圆融一味。<a id="a-Qi"></a>五成解境。<a id="a-Qj"></a>六成行境。<a id="a-Qk"></a>七同体相入义者。<a id="a-Ql"></a>此门即指前第二门。<a id="a-Qm"></a>以第二是本同体门故。<a id="a-Qn"></a>如一本自是一为本一。<a id="a-Qo"></a>应二为二一。<a id="a-Qp"></a>应三为三一等。<a id="a-Qq"></a>只是一个一对他成多。<a id="a-Qr"></a>亦如一人。<a id="a-Qs"></a>望父名子。<a id="a-Qt"></a>望子名父。<a id="a-Qu"></a>望兄为弟。<a id="a-Qv"></a>望弟为兄等。<a id="a-Qw"></a>同一人体而有多名。<a id="a-Qx"></a>今本一如一人。<a id="a-Qy"></a>多一如诸名也。<a id="a-Qz"></a>八同体相即义者。<a id="a-R0"></a>一有多空既尔者。<a id="a-R1"></a>例多一有体也。<a id="a-R2"></a>由有多一方詺本一。<a id="a-R3"></a>为本一故。<a id="a-R4"></a>多一有体。<a id="a-R5"></a>本一无体也。<a id="a-R6"></a>多一有体故。<a id="a-R7"></a>能摄本一。<a id="a-R8"></a>本一无体。<a id="a-R9"></a>潜入多一。<a id="a-RA"></a>九俱融无碍者。<a id="a-RB"></a>同前异体门也。<a id="a-RC"></a>即前第六门。<a id="a-RD"></a>谓同体缘起法中。<a id="a-RE"></a>力用交涉。<a id="a-RF"></a>全体融合。<a id="a-RG"></a>方成缘起。<a id="a-RH"></a>十同异圆满义者。<a id="a-RI"></a>谓前来异体四门。<a id="a-RJ"></a>同体四门。<a id="a-RK"></a>及第三同异俱存。<a id="a-RL"></a>并不出同异。<a id="a-RM"></a>合居一处。<a id="a-RN"></a>不偏一门。<a id="a-RO"></a>故云圆满。<a id="a-RP"></a>若具足皆具十玄。<a id="a-RQ"></a>有多种义门。<a id="a-RR"></a>有本有末。<a id="a-RS"></a>有同有异。<a id="a-RT"></a>有即有入。<a id="a-RU"></a>四句六句等。<a id="a-RV"></a>合前九门。<a id="a-RW"></a>为同时门也。<a id="a-RX"></a>且如由异体相入。<a id="a-RY"></a>带同体相入故。<a id="a-RZ"></a>有帝网门者。<a id="a-Ra"></a>同体相入。<a id="a-Rb"></a>一中已含于多。<a id="a-Rc"></a>更入异体。<a id="a-Rd"></a>故有重重之义。<a id="a-Re"></a>同体相入。<a id="a-Rf"></a>如镜已含多影。<a id="a-Rg"></a>更入异体。<a id="a-Rh"></a>如含影之镜。<a id="a-Ri"></a>更入余镜。<a id="a-Rj"></a>故有重重无尽之义。<a id="a-Rk"></a>余九玄如文。<a id="a-Rl"></a>今结属者。<a id="a-Rm"></a>由第一本门之中融同异故。<a id="a-Rn"></a>今则融前六门。<a id="a-Ro"></a>则异体中三门。<a id="a-Rp"></a>与同体三门相成。<a id="a-Rq"></a>无异体。<a id="a-Rr"></a>同体不成。<a id="a-Rs"></a>无同体。<a id="a-Rt"></a>异体不成。<a id="a-Ru"></a>故六门相成。<a id="a-Rv"></a>后之七门。<a id="a-Rw"></a>从前三生。<a id="a-Rx"></a>前三融故。<a id="a-Ry"></a>后七必融。<a id="a-Rz"></a>故十门一际也。<a id="a-S0"></a>例前第三融通。<a id="a-S1"></a>亦有六句。<a id="a-S2"></a>一或举体全异。<a id="a-S3"></a>具入即俱。<a id="a-S4"></a>二或举体全同。<a id="a-S5"></a>亦具入即俱。<a id="a-S6"></a>三或具同异。<a id="a-S7"></a>双现。<a id="a-S8"></a>无二体故。<a id="a-S9"></a>四或双非同异。<a id="a-SA"></a>以相夺俱尽故。<a id="a-SB"></a>谓同即异。<a id="a-SC"></a>故非同。<a id="a-SD"></a>异即同。<a id="a-SE"></a>故非异。<a id="a-SF"></a>五或具前四。<a id="a-SG"></a>为解境故。<a id="a-SH"></a>六或绝前五。<a id="a-SI"></a>成行境故。<a id="a-SJ"></a>故约智显理。<a id="a-SK"></a>诸门不同。<a id="a-SL"></a>废智忘筌。<a id="a-SM"></a>一切叵说。<a id="a-SN"></a>说与不说。<a id="a-SO"></a>无碍难思。<a id="a-SP"></a>没同果海。<a id="a-SQ"></a>唯亡言遗照。<a id="a-SR"></a>庶几玄取耳。<a id="a-SS"></a>如上缘起总因云。<a id="a-ST"></a>外由内变。<a id="a-SU"></a>本末相收。<a id="a-SV"></a>外诸器界。<a id="a-SW"></a>内识顿变。<a id="a-SX"></a>增上之果。<a id="a-SY"></a>亦因自业。<a id="a-SZ"></a>故云内变。<a id="a-Sa"></a>内即是本。<a id="a-Sb"></a>外即是末。<a id="a-Sc"></a>以唯心义。<a id="a-Sd"></a>则内收外。<a id="a-Se"></a>以末摄本。<a id="a-Sf"></a>若以法性为本。<a id="a-Sg"></a>法性融通。<a id="a-Sh"></a>缘起相由。<a id="a-Si"></a>则尘包一身。<a id="a-Sj"></a>毛容刹土。<a id="a-Sk"></a>故合为大大缘起。</p>
 </body>
</html>