<!doctype html>
<html id="z3IBXE91ex" data-ver="1717">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第六十九</h1>
  <p id="a2">夫觉王随顺世法曲徇机宜。<a id="a-3"></a>欲显无相之门。<a id="a-4"></a>先明有相之理。<a id="a-5"></a>因方便而开真实。<a id="a-6"></a>假有作而证无生。<a id="a-7"></a>非称本怀。<a id="a-8"></a>但施密意。<a id="a-9"></a>于四俗谛中。<a id="a-A"></a>立第二随事差别谛。<a id="a-B"></a>说三科法门。<a id="a-C"></a>谓蕴处界等。<a id="a-D"></a>今欲会有归空。<a id="a-E"></a>应当先立后破。<a id="a-F"></a>须知窟穴。<a id="a-G"></a>方可倾巢。<a id="a-H"></a>只如五蕴初科。<a id="a-I"></a>四大元始。<a id="a-J"></a>以何为义。</p>
  <p id="aK">答。<a id="a-L"></a>蕴者。<a id="a-M"></a>藏也。<a id="a-N"></a>亦云五阴。<a id="a-O"></a>阴者。<a id="a-P"></a>覆也。<a id="a-Q"></a>即蕴藏妄种。<a id="a-R"></a>覆蔽真心。<a id="a-S"></a>杂集论云。<a id="a-T"></a>蕴者。<a id="a-U"></a>积聚义。<a id="a-V"></a>又荷杂染担故名为蕴。<a id="a-W"></a>如肩荷担。<a id="a-X"></a>此约俗谛所释。<a id="a-Y"></a>若论真谛。<a id="a-Z"></a>无一法可聚。<a id="a-a"></a>以各无自体。<a id="a-b"></a>亦无作用。<a id="a-c"></a>故楞伽经云。<a id="a-d"></a>佛告大慧。<a id="a-e"></a>当善四大造色。<a id="a-f"></a>云何菩萨善四大造色。<a id="a-g"></a>大慧。<a id="a-h"></a>菩萨摩诃萨。<a id="a-i"></a>作是学。<a id="a-j"></a>彼真谛者。<a id="a-k"></a>四大不生。<a id="a-l"></a>于彼四大不生。<a id="a-m"></a>作如是观察。<a id="a-n"></a>观察已竟。<a id="a-o"></a>名相妄想分剂。<a id="a-p"></a>自心现分剂。<a id="a-q"></a>乃至大慧。<a id="a-r"></a>彼四大种。<a id="a-s"></a>云何生造色。<a id="a-t"></a>谓津润妄想大种。<a id="a-u"></a>生内外水界。<a id="a-v"></a>堪能妄想大种。<a id="a-w"></a>生内外火界。<a id="a-x"></a>飘动妄想大种。<a id="a-y"></a>生内外风界。<a id="a-z"></a>断截色妄想大种。<a id="a-10"></a>生内外地界。<a id="a-11"></a>释云。<a id="a-12"></a>堪能妄想者。<a id="a-13"></a>即计火大堪能成熟万物之性。<a id="a-14"></a>断截色妄想者。<a id="a-15"></a>即计可断截性为地大。<a id="a-16"></a>四大既空。<a id="a-17"></a>五蕴无主。<a id="a-18"></a>是以先观色阴。<a id="a-19"></a>从四大所造。<a id="a-1A"></a>展转相因而生。<a id="a-1B"></a>四大中既无主宰。<a id="a-1C"></a>谁能合集以成色乎。<a id="a-1D"></a>以此观之。<a id="a-1E"></a>色阴即空。<a id="a-1F"></a>色阴既空。<a id="a-1G"></a>四阴何有。<a id="a-1H"></a>善学真谛。<a id="a-1I"></a>第一净心。<a id="a-1J"></a>不住一相。<a id="a-1K"></a>则无四大可生。<a id="a-1L"></a>故知一切莫非真觉。<a id="a-1M"></a>则一觉一切觉。<a id="a-1N"></a>统括一心无不觉故。<a id="a-1O"></a>外法本无名相。<a id="a-1P"></a>所见分剂。<a id="a-1Q"></a>皆唯心量。<a id="a-1R"></a>以般若照五蕴皆空。<a id="a-1S"></a>聚沫之色既虚。<a id="a-1T"></a>水泡之受何有。<a id="a-1U"></a>阳焰之想非实。<a id="a-1V"></a>芭蕉之行唯空。<a id="a-1W"></a>幻识倏尔无依。<a id="a-1X"></a>空大湛然不动。<a id="a-1Y"></a>穷四大根本。<a id="a-1Z"></a>性相尚无。<a id="a-1a"></a>则六根枝条。<a id="a-1b"></a>影响奚有。<a id="a-1c"></a>身见既不立。<a id="a-1d"></a>妄识又无从。<a id="a-1e"></a>唯一真心。<a id="a-1f"></a>神性独立。<a id="a-1g"></a>恒沙海藏。<a id="a-1h"></a>无量义门。<a id="a-1i"></a>该括指归。<a id="a-1j"></a>理穷于此。<a id="a-1k"></a>不出一念。<a id="a-1l"></a>人法俱空。<a id="a-1m"></a>如持地经云。<a id="a-1n"></a>佛言。<a id="a-1o"></a>诸凡夫。<a id="a-1p"></a>于见闻觉知法中。<a id="a-1q"></a>计得识阴。<a id="a-1r"></a>贪着念有。<a id="a-1s"></a>是人贪着见闻觉知法。<a id="a-1t"></a>为识阴所缚。<a id="a-1u"></a>贵其所知。<a id="a-1v"></a>以心意识合系。<a id="a-1w"></a>故驰走往来。<a id="a-1x"></a>所谓从此世。<a id="a-1y"></a>至彼世。<a id="a-1z"></a>从彼世。<a id="a-20"></a>至此世。<a id="a-21"></a>皆识阴所缚故。<a id="a-22"></a>不能如实知识阴。<a id="a-23"></a>识阴是虚妄不实。<a id="a-24"></a>颠倒相应。<a id="a-25"></a>因见闻觉知法起。<a id="a-26"></a>此中无有实识者。<a id="a-27"></a>若不能如是实观。<a id="a-28"></a>或起善识。<a id="a-29"></a>或起不善识。<a id="a-2A"></a>或起善不善识。<a id="a-2B"></a>是人常随识行。<a id="a-2C"></a>不知识所生处。<a id="a-2D"></a>不知识如实相。<a id="a-2E"></a>持世。<a id="a-2F"></a>诸菩萨摩诃萨。<a id="a-2G"></a>于此中如是正观。<a id="a-2H"></a>知识阴从虚妄识起。<a id="a-2I"></a>所谓见闻觉知法中众因缘生。<a id="a-2J"></a>无法生法想故。<a id="a-2K"></a>贪着识阴。<a id="a-2L"></a>故知诸阴。<a id="a-2M"></a>不出一念法空之心。<a id="a-2N"></a>所以永嘉集云。<a id="a-2O"></a>明识一念之中五阴者。<a id="a-2P"></a>谓历历分明。<a id="a-2Q"></a>即是识阴。<a id="a-2R"></a>领纳在心。<a id="a-2S"></a>即是受阴。<a id="a-2T"></a>心缘此理。<a id="a-2U"></a>即是想阴。<a id="a-2V"></a>行用此理。<a id="a-2W"></a>即是行阴。<a id="a-2X"></a>污秽真性。<a id="a-2Y"></a>即是色阴。<a id="a-2Z"></a>此五阴者。<a id="a-2a"></a>举体即是一念。<a id="a-2b"></a>一念者。<a id="a-2c"></a>举体。<a id="a-2d"></a>全是五阴。<a id="a-2e"></a>历历见此一念之中无有主宰。<a id="a-2f"></a>即人空慧。<a id="a-2g"></a>见如幻化。<a id="a-2h"></a>即法空慧。<a id="a-2i"></a>故最胜王经云。<a id="a-2j"></a>佛告善天女。<a id="a-2k"></a>五蕴能现法界。<a id="a-2l"></a>法界即是五蕴。</p>
  <p id="a2m">问。<a id="a-2n"></a>处以何为义。</p>
  <p id="a2o">答。<a id="a-2p"></a>论云。<a id="a-2q"></a>识生长门义。<a id="a-2r"></a>当知种子义。<a id="a-2s"></a>摄一切法差别义。<a id="a-2t"></a>亦是处义。</p>
  <p id="a2u">问。<a id="a-2v"></a>界以何为义。</p>
  <p id="a2w">答。<a id="a-2x"></a>是界分建立义。<a id="a-2y"></a>以内外中间。<a id="a-2z"></a>各对待立故。<a id="a-30"></a>杂集论云。<a id="a-31"></a>一切法种子义。<a id="a-32"></a>谓依阿赖耶识中诸法种子。<a id="a-33"></a>说名为界。<a id="a-34"></a>界是因义。<a id="a-35"></a>又能持自相义。<a id="a-36"></a>又能持因果性义。<a id="a-37"></a>又摄持一切法差别义。</p>
  <p id="a38">问。<a id="a-39"></a>何因五蕴说唯有五。</p>
  <p id="a3A">答。<a id="a-3B"></a>杂集论云。<a id="a-3C"></a>为显五种我事故。<a id="a-3D"></a>一身具我事。<a id="a-3E"></a>谓内外色蕴所摄。<a id="a-3F"></a>二受用我事。<a id="a-3G"></a>即受蕴。<a id="a-3H"></a>三言说我事。<a id="a-3I"></a>即想蕴四造作。<a id="a-3J"></a>一切法非法我事。<a id="a-3K"></a>谓行蕴。<a id="a-3L"></a>五彼所依止我自体事。<a id="a-3M"></a>谓识蕴。<a id="a-3N"></a>是身具等所依我相事义。<a id="a-3O"></a>世间有情。<a id="a-3P"></a>多于识蕴计执为我。<a id="a-3Q"></a>于余蕴计执我所。</p>
  <p id="a3R">问。<a id="a-3S"></a>色蕴何相。</p>
  <p id="a3T">答。<a id="a-3U"></a>变现相是色相。<a id="a-3V"></a>此有三。<a id="a-3W"></a>触对变坏。<a id="a-3X"></a>谓由手足。<a id="a-3Y"></a>乃至蚊蛇所触对时。<a id="a-3Z"></a>即便变坏。<a id="a-3a"></a>二方所示现。<a id="a-3b"></a>谓由方所可相示现。</p>
  <p id="a3c">问。<a id="a-3d"></a>受蕴何相。</p>
  <p id="a3e">答。<a id="a-3f"></a>领纳相是受相。<a id="a-3g"></a>由此受故。<a id="a-3h"></a>领纳种种净不净业。<a id="a-3i"></a>所得异熟。<a id="a-3j"></a>若清净业。<a id="a-3k"></a>受乐异熟。<a id="a-3l"></a>不清净业。<a id="a-3m"></a>受苦异熟。<a id="a-3n"></a>净不净业。<a id="a-3o"></a>受不苦不乐异熟。<a id="a-3p"></a>所以者何。<a id="a-3q"></a>由净不净业。<a id="a-3r"></a>感得异熟阿赖耶识。<a id="a-3s"></a>恒与舍受相应。<a id="a-3t"></a>唯此舍受。<a id="a-3u"></a>是实异熟体。<a id="a-3v"></a>苦乐两受。<a id="a-3w"></a>从异熟生。<a id="a-3x"></a>故假说名异熟。</p>
  <p id="a3y">问。<a id="a-3z"></a>想蕴何相。</p>
  <p id="a40">答。<a id="a-41"></a>构了相是想相。<a id="a-42"></a>由此想故构画种种诸法像类。<a id="a-43"></a>随所见闻觉知之义。<a id="a-44"></a>起诸言说。<a id="a-45"></a>诸言说者。<a id="a-46"></a>谓诠辩义。</p>
  <p id="a47">问。<a id="a-48"></a>行蕴何相。</p>
  <p id="a49">答。<a id="a-4A"></a>造作相是行相。<a id="a-4B"></a>由此行故。<a id="a-4C"></a>念心造作。<a id="a-4D"></a>谓于善恶无记品中。<a id="a-4E"></a>驱役心故。</p>
  <p id="a4F">问。<a id="a-4G"></a>识蕴何相。</p>
  <p id="a4H">答。<a id="a-4I"></a>了别相是识相。<a id="a-4J"></a>由此识故。<a id="a-4K"></a>了别色声香味触法等。<a id="a-4L"></a>种种境界。</p>
  <p id="a4M">问。<a id="a-4N"></a>何因处唯十二。</p>
  <p id="a4O">答。<a id="a-4P"></a>杂集论云。<a id="a-4Q"></a>唯由身及具。<a id="a-4R"></a>能与未来六行受用。<a id="a-4S"></a>为生长门故。<a id="a-4T"></a>谓如过现六行受用相。<a id="a-4U"></a>为眼等所持。<a id="a-4V"></a>未来六行受用相。<a id="a-4W"></a>以根及义为生长门。<a id="a-4X"></a>亦尔。<a id="a-4Y"></a>唯依根境立十二处。<a id="a-4Z"></a>不依六种受用相识。</p>
  <p id="a4a">问。<a id="a-4b"></a>处以何为相。</p>
  <p id="a4c">答。<a id="a-4d"></a>如界应知。<a id="a-4e"></a>随其所应。<a id="a-4f"></a>谓眼当见色。<a id="a-4g"></a>及此种子等。<a id="a-4h"></a>随义应说。</p>
  <p id="a4i">问。<a id="a-4j"></a>何因界唯十八。</p>
  <p id="a4k">答。<a id="a-4l"></a>杂集论云。<a id="a-4m"></a>由身具等。<a id="a-4n"></a>能持过现六行受用性故。<a id="a-4o"></a>身者。<a id="a-4p"></a>谓眼等六根。<a id="a-4q"></a>具者。<a id="a-4r"></a>谓色等六境。<a id="a-4s"></a>过现六行受用者。<a id="a-4t"></a>谓六识。<a id="a-4u"></a>能持者。<a id="a-4v"></a>谓六根六境。<a id="a-4w"></a>能持六识所依所缘故。<a id="a-4x"></a>过现六识能持受用者。<a id="a-4y"></a>不舍自相故。<a id="a-4z"></a>当知十八。<a id="a-50"></a>以能持义。<a id="a-51"></a>故说名界。</p>
  <p id="a52">问。<a id="a-53"></a>眼界何相。</p>
  <p id="a54">答。<a id="a-55"></a>谓眼曾现见色。<a id="a-56"></a>及此种了积集异熟。<a id="a-57"></a>阿赖耶识。<a id="a-58"></a>是眼界相。<a id="a-59"></a>眼曾见色者。<a id="a-5A"></a>谓能持过去识受用义。<a id="a-5B"></a>以显界性。<a id="a-5C"></a>现见色者。<a id="a-5D"></a>谓能持现在识受用义。<a id="a-5E"></a>以显界性。<a id="a-5F"></a>及此种子积集异熟阿赖耶识者。<a id="a-5G"></a>谓眼种子。<a id="a-5H"></a>或唯积集。<a id="a-5I"></a>为。<a id="a-5J"></a>引当来眼根故。<a id="a-5K"></a>或已成熟。<a id="a-5L"></a>为。<a id="a-5M"></a>生现在眼根故。<a id="a-5N"></a>此二种名眼界者。<a id="a-5O"></a>眼生因故。<a id="a-5P"></a>如眼界相。<a id="a-5Q"></a>耳鼻舌身意界相。<a id="a-5R"></a>亦尔。</p>
  <p id="a5S">问。<a id="a-5T"></a>色界何相。</p>
  <p id="a5U">答。<a id="a-5V"></a>诸色眼曾现见。<a id="a-5W"></a>及眼界。<a id="a-5X"></a>于此增上。<a id="a-5Y"></a>是色界相。<a id="a-5Z"></a>眼界于此增上者。<a id="a-5a"></a>谓依色根增上力。<a id="a-5b"></a>外境生故。<a id="a-5c"></a>如色界相。<a id="a-5d"></a>声香味触法界相。<a id="a-5e"></a>亦尔。</p>
  <p id="a5f">问。<a id="a-5g"></a>眼识界何相。</p>
  <p id="a5h">答。<a id="a-5i"></a>谓依眼缘色。<a id="a-5j"></a>似色了别。<a id="a-5k"></a>及此种子积集异熟阿赖耶识。<a id="a-5l"></a>是眼识界相。<a id="a-5m"></a>如眼识界。<a id="a-5n"></a>耳鼻舌身意识界相。<a id="a-5o"></a>亦尔。<a id="a-5p"></a>是以真谛不有。<a id="a-5q"></a>世谛非无。<a id="a-5r"></a>迷之则一二情生。<a id="a-5s"></a>悟之则性相无碍。<a id="a-5t"></a>故先德云。<a id="a-5u"></a>真俗双泯。<a id="a-5v"></a>二谛恒存。<a id="a-5w"></a>空有两亡。<a id="a-5x"></a>一味常现。<a id="a-5y"></a>如瑜伽论云。<a id="a-5z"></a>思正法者。<a id="a-60"></a>乃至云何以称量行相。<a id="a-61"></a>依正道理。<a id="a-62"></a>思惟诸蕴相应言教。<a id="a-63"></a>谓依四道理观察。<a id="a-64"></a>何等为四。<a id="a-65"></a>一观待道理。<a id="a-66"></a>二作用道理。<a id="a-67"></a>三证成道理。<a id="a-68"></a>四法尔道理。<a id="a-69"></a>云何名为观待道理。<a id="a-6A"></a>谓略说有二种观待。<a id="a-6B"></a>一生起观待。<a id="a-6C"></a>二施设观待。<a id="a-6D"></a>生起观待者。<a id="a-6E"></a>谓由诸因诸缘势力。<a id="a-6F"></a>生起诸蕴。<a id="a-6G"></a>此蕴生起。<a id="a-6H"></a>要当观待诸因诸缘。<a id="a-6I"></a>施设观待者。<a id="a-6J"></a>谓由名身。<a id="a-6K"></a>句身。<a id="a-6L"></a>文身。<a id="a-6M"></a>施设诸蕴。<a id="a-6N"></a>此蕴施设。<a id="a-6O"></a>要当观待名句文身。<a id="a-6P"></a>是名于蕴生起观待。<a id="a-6Q"></a>施设观待。<a id="a-6R"></a>即此生起观待。<a id="a-6S"></a>施设观待。<a id="a-6T"></a>生起施设诸蕴。<a id="a-6U"></a>说名道理瑜伽方便。<a id="a-6V"></a>是故说为观待道理。<a id="a-6W"></a>云何名为作用道理。<a id="a-6X"></a>谓诸蕴生已。<a id="a-6Y"></a>由自缘故。<a id="a-6Z"></a>有自作用。<a id="a-6a"></a>各各差别。<a id="a-6b"></a>谓眼能见色。<a id="a-6c"></a>耳能闻声。<a id="a-6d"></a>鼻能嗅香。<a id="a-6e"></a>舌能尝味。<a id="a-6f"></a>身能觉触。<a id="a-6g"></a>意能了法。<a id="a-6h"></a>色为眼境。<a id="a-6i"></a>为眼所行。<a id="a-6j"></a>乃至法为意境。<a id="a-6k"></a>为意所行。<a id="a-6l"></a>或复所余如是等类。<a id="a-6m"></a>于彼彼法。<a id="a-6n"></a>别别作用。<a id="a-6o"></a>当知亦尔。<a id="a-6p"></a>即此诸法各别作用。<a id="a-6q"></a>所有道理。<a id="a-6r"></a>瑜伽方便。<a id="a-6s"></a>皆说名为作用道理。<a id="a-6t"></a>云何名为证成道理。<a id="a-6u"></a>谓一切蕴皆是无常。<a id="a-6v"></a>众缘所生。<a id="a-6w"></a>苦空无我。<a id="a-6x"></a>由三量故。<a id="a-6y"></a>如实观察。<a id="a-6z"></a>谓由至教量故。<a id="a-70"></a>由现量故。<a id="a-71"></a>由比量故。<a id="a-72"></a>由此三量。<a id="a-73"></a>证验道理。<a id="a-74"></a>诸有智者。<a id="a-75"></a>心正执受。<a id="a-76"></a>安置成立。<a id="a-77"></a>谓一切蕴皆无常性。<a id="a-78"></a>众缘生性。<a id="a-79"></a>苦性空性。<a id="a-7A"></a>及无我性。<a id="a-7B"></a>如是等。<a id="a-7C"></a>名证成道理。<a id="a-7D"></a>云何名为法尔道理。<a id="a-7E"></a>谓何因缘故。<a id="a-7F"></a>即彼诸蕴如是种类。<a id="a-7G"></a>诸器世间。<a id="a-7H"></a>如是安布。<a id="a-7I"></a>何因缘故。<a id="a-7J"></a>地坚为相。<a id="a-7K"></a>水湿为相。<a id="a-7L"></a>火暖为相。<a id="a-7M"></a>风用轻动。<a id="a-7N"></a>以为其相。<a id="a-7O"></a>何因缘故。<a id="a-7P"></a>诸蕴无常。<a id="a-7Q"></a>诸法无我。<a id="a-7R"></a>涅槃寂静。<a id="a-7S"></a>何因缘故。<a id="a-7T"></a>色变坏相。<a id="a-7U"></a>受领纳相。<a id="a-7V"></a>想等了相。<a id="a-7W"></a>行造作相。<a id="a-7X"></a>识了别相。<a id="a-7Y"></a>由彼诸法。<a id="a-7Z"></a>本性应尔。<a id="a-7a"></a>自性应尔。<a id="a-7b"></a>法性应尔。<a id="a-7c"></a>即此法尔。<a id="a-7d"></a>说名道理。<a id="a-7e"></a>瑜伽方便。<a id="a-7f"></a>或即如是。<a id="a-7g"></a>或异如是。<a id="a-7h"></a>或非如是。<a id="a-7i"></a>一切皆以法尔为依。<a id="a-7j"></a>一切皆归法尔道理。<a id="a-7k"></a>令心安住。<a id="a-7l"></a>令心晓了。<a id="a-7m"></a>如是名为法尔道理。<a id="a-7n"></a>如是名为依四道理。<a id="a-7o"></a>观察诸蕴相应言教。<a id="a-7p"></a>故知法性自尔。<a id="a-7q"></a>一切如然。<a id="a-7r"></a>未有一法而为障碍。<a id="a-7s"></a>了之无过。<a id="a-7t"></a>执之患生。<a id="a-7u"></a>但依观待。<a id="a-7v"></a>作用。<a id="a-7w"></a>证成。<a id="a-7x"></a>法尔。<a id="a-7y"></a>四种道理观察。<a id="a-7z"></a>则二谛双通。<a id="a-80"></a>一心无碍。</p>
  <p id="a81">问。<a id="a-82"></a>万法唯识。<a id="a-83"></a>正量可知。<a id="a-84"></a>又云。<a id="a-85"></a>境灭识亡。<a id="a-86"></a>心境俱遣。<a id="a-87"></a>今观阴入界等。<a id="a-88"></a>如上分析性相宛然。<a id="a-89"></a>云何同境。<a id="a-8A"></a>一时俱拂。</p>
  <p id="a8B">答。<a id="a-8C"></a>上约世谛分别。<a id="a-8D"></a>似有非真。<a id="a-8E"></a>但立空名。<a id="a-8F"></a>终无实体。<a id="a-8G"></a>所以首楞严经。<a id="a-8H"></a>微细推检。<a id="a-8I"></a>阴入界处。<a id="a-8J"></a>一一皆空。<a id="a-8K"></a>非因非缘。<a id="a-8L"></a>非自然性。<a id="a-8M"></a>非因。<a id="a-8N"></a>即是不自生。<a id="a-8O"></a>非缘。<a id="a-8P"></a>即是不他生。<a id="a-8Q"></a>既无自他二法。<a id="a-8R"></a>无法和合。<a id="a-8S"></a>即是不共生。<a id="a-8T"></a>非自然性。<a id="a-8U"></a>即是非无因生。<a id="a-8V"></a>四句无生。<a id="a-8W"></a>阴从何有。<a id="a-8X"></a>又当观此一念心。<a id="a-8Y"></a>不从根尘离合而生。<a id="a-8Z"></a>若言合生者。<a id="a-8a"></a>譬如镜面。<a id="a-8b"></a>各有像故。<a id="a-8c"></a>合生应有两像。<a id="a-8d"></a>若各无像。<a id="a-8e"></a>合不应生。<a id="a-8f"></a>若镜面合为一而生像者。<a id="a-8g"></a>今实不合。<a id="a-8h"></a>合则无像。<a id="a-8i"></a>若镜面离故生像者。<a id="a-8j"></a>各在一方。<a id="a-8k"></a>则应有像。<a id="a-8l"></a>今实不尔。<a id="a-8m"></a>根尘离合。<a id="a-8n"></a>亦复如是。<a id="a-8o"></a>当知即念无念。<a id="a-8p"></a>自他起处俱空。<a id="a-8q"></a>即生无生。<a id="a-8r"></a>离合推之无体。<a id="a-8s"></a>破五阴文云。<a id="a-8t"></a>佛告阿难。<a id="a-8u"></a>譬如有人。<a id="a-8v"></a>取频伽瓶。<a id="a-8w"></a>塞其两孔。<a id="a-8x"></a>满中擎空。<a id="a-8y"></a>千里远行。<a id="a-8z"></a>用饷他国。<a id="a-90"></a>识阴当知。<a id="a-91"></a>亦复如是。<a id="a-92"></a>阿难。<a id="a-93"></a>如是虚空。<a id="a-94"></a>非彼方来。<a id="a-95"></a>非此方入。<a id="a-96"></a>如是阿难。<a id="a-97"></a>若彼方来。<a id="a-98"></a>则本瓶中。<a id="a-99"></a>既贮空去。<a id="a-9A"></a>于本瓶地。<a id="a-9B"></a>应少虚空。<a id="a-9C"></a>若此方入。<a id="a-9D"></a>开孔倒瓶。<a id="a-9E"></a>应见空出。<a id="a-9F"></a>是故当知。<a id="a-9G"></a>识阴虚妄。<a id="a-9H"></a>本非因缘。<a id="a-9I"></a>非自然性。<a id="a-9J"></a>释曰。<a id="a-9K"></a>此破识阴也。<a id="a-9L"></a>瓶喻于身。<a id="a-9M"></a>空喻于识。<a id="a-9N"></a>若执有识随身往来者。<a id="a-9O"></a>此处识阴灭。<a id="a-9P"></a>往彼处生时。<a id="a-9Q"></a>如将此方虚空远饷他国。<a id="a-9R"></a>若此阴实灭。<a id="a-9S"></a>如于本瓶地应少虚空。<a id="a-9T"></a>若彼阴复生。<a id="a-9U"></a>如开孔倒瓶应见空出。<a id="a-9V"></a>故知虚空不动。<a id="a-9W"></a>识无去来。<a id="a-9X"></a>一阴既虚。<a id="a-9Y"></a>四阴皆尔。<a id="a-9Z"></a>大涅槃经云。<a id="a-9a"></a>若人舍命之时。<a id="a-9b"></a>然心意识即生善道。<a id="a-9c"></a>而是心法。<a id="a-9d"></a>实无去来。<a id="a-9e"></a>亦无所至。<a id="a-9f"></a>直是前后。<a id="a-9g"></a>相似相续。<a id="a-9h"></a>相貌不异。<a id="a-9i"></a>如是之言。<a id="a-9j"></a>即是如来秘密之教。<a id="a-9k"></a>又佛告阿阇世王。<a id="a-9l"></a>如汝所言。<a id="a-9m"></a>先王无辜。<a id="a-9n"></a>横加逆害者。<a id="a-9o"></a>何者是父。<a id="a-9p"></a>但于假名众生五阴。<a id="a-9q"></a>妄生父想。<a id="a-9r"></a>于十二入十八界中。<a id="a-9s"></a>何者是父。<a id="a-9t"></a>若色是父。<a id="a-9u"></a>四阴应非。<a id="a-9v"></a>若四阴是父。<a id="a-9w"></a>色亦应非。<a id="a-9x"></a>若色非色合为父者。<a id="a-9y"></a>无有是处。<a id="a-9z"></a>何以故。<a id="a-A0"></a>色与非色。<a id="a-A1"></a>性无合故。<a id="a-A2"></a>大王。<a id="a-A3"></a>凡夫众生。<a id="a-A4"></a>于是色阴。<a id="a-A5"></a>妄生父想。<a id="a-A6"></a>如是色阴。<a id="a-A7"></a>亦不可害。<a id="a-A8"></a>乃至阿阇世王。<a id="a-A9"></a>即白佛言。<a id="a-AA"></a>世尊。<a id="a-AB"></a>我今始知色是无常。<a id="a-AC"></a>乃至识是无常。<a id="a-AD"></a>我本若能如是知者。<a id="a-AE"></a>则不作罪。<a id="a-AF"></a>持世经云。<a id="a-AG"></a>佛言。<a id="a-AH"></a>是诸菩萨如实观时。<a id="a-AI"></a>知识阴虚妄不实。<a id="a-AJ"></a>从本已来。<a id="a-AK"></a>常不生相。<a id="a-AL"></a>知非阴是识阴。<a id="a-AM"></a>像阴是识阴。<a id="a-AN"></a>幻阴是识阴。<a id="a-AO"></a>譬如幻所化人。<a id="a-AP"></a>识不在内。<a id="a-AQ"></a>亦不在外。<a id="a-AR"></a>不在中间。<a id="a-AS"></a>识性亦如是。<a id="a-AT"></a>如幻性虚妄缘生。<a id="a-AU"></a>从忆想分别起。<a id="a-AV"></a>无有实事。<a id="a-AW"></a>如机关木人。<a id="a-AX"></a>识亦如是。<a id="a-AY"></a>从颠倒起。<a id="a-AZ"></a>虚妄因缘和合而有。<a id="a-Aa"></a>幻人岂有心识。<a id="a-Ab"></a>木像谁称觉知。<a id="a-Ac"></a>比妄识而况同。<a id="a-Ad"></a>从幻缘而似有。<a id="a-Ae"></a>大智度论云。<a id="a-Af"></a>日初出时。<a id="a-Ag"></a>见城门楼橹宫殿。<a id="a-Ah"></a>行人出入。<a id="a-Ai"></a>日转高转灭。<a id="a-Aj"></a>但可眼见。<a id="a-Ak"></a>而无有实。<a id="a-Al"></a>是名乾闼婆城。<a id="a-Am"></a>有人初不见乾闼婆城。<a id="a-An"></a>晨朝东向见之。<a id="a-Ao"></a>意谓实乐。<a id="a-Ap"></a>疾行趣之。<a id="a-Aq"></a>转近转失。<a id="a-Ar"></a>日高转灭。<a id="a-As"></a>饥渴闷极。<a id="a-At"></a>见热气如野马。<a id="a-Au"></a>谓之为水。<a id="a-Av"></a>疾走趣之。<a id="a-Aw"></a>转近转灭。<a id="a-Ax"></a>疲极困厄。<a id="a-Ay"></a>至穷山狭谷中。<a id="a-Az"></a>大唤啼哭。<a id="a-B0"></a>闻有响应。<a id="a-B1"></a>谓有居民。<a id="a-B2"></a>求之疲极。<a id="a-B3"></a>而无所见。<a id="a-B4"></a>思惟自悟。<a id="a-B5"></a>渴愿心息。<a id="a-B6"></a>无智人。<a id="a-B7"></a>亦如是。<a id="a-B8"></a>空阴界入中。<a id="a-B9"></a>见吾我及诸法。<a id="a-BA"></a>淫嗔心着。<a id="a-BB"></a>四方狂走。<a id="a-BC"></a>求乐自满。<a id="a-BD"></a>颠倒欺诳。<a id="a-BE"></a>穷极懊恼。<a id="a-BF"></a>若以智慧知无我无实法者。<a id="a-BG"></a>是时颠倒愿息。<a id="a-BH"></a>故知色阴如劳目睛。<a id="a-BI"></a>忽现空华之相。<a id="a-BJ"></a>受阴如手摩触。<a id="a-BK"></a>妄生冷热之缘。<a id="a-BL"></a>想阴如人说酸梅。<a id="a-BM"></a>口中自然水出。<a id="a-BN"></a>行阴如水上波浪。<a id="a-BO"></a>观之似有奔流。<a id="a-BP"></a>识阴如瓶贮虚空。<a id="a-BQ"></a>持之用饷他国。<a id="a-BR"></a>斯则非内非外。<a id="a-BS"></a>不即不离。<a id="a-BT"></a>和合既不成。<a id="a-BU"></a>自然亦非有。<a id="a-BV"></a>若此况是实。<a id="a-BW"></a>则五阴不虚。<a id="a-BX"></a>既并世相而非真。<a id="a-BY"></a>审知阴入而无体。<a id="a-BZ"></a>唯是性空法界。<a id="a-Ba"></a>如来藏心。<a id="a-Bb"></a>无始无终。<a id="a-Bc"></a>平等显现。<a id="a-Bd"></a>是以首楞严经云。<a id="a-Be"></a>佛告阿难。<a id="a-Bf"></a>是故如来。<a id="a-Bg"></a>与汝发明。<a id="a-Bh"></a>五阴本因。<a id="a-Bi"></a>同是妄想。<a id="a-Bj"></a>汝体先因父母想生。<a id="a-Bk"></a>汝心非想。<a id="a-Bl"></a>则不能来想中传命。<a id="a-Bm"></a>如我先言。<a id="a-Bn"></a>心想酸味。<a id="a-Bo"></a>口中涎生。<a id="a-Bp"></a>心想登高。<a id="a-Bq"></a>足心酸起。<a id="a-Br"></a>悬崖不有。<a id="a-Bs"></a>酸物未来。<a id="a-Bt"></a>汝体必非虚妄通伦。<a id="a-Bu"></a>口水如何因谈酸出。<a id="a-Bv"></a>是故当知。<a id="a-Bw"></a>汝现色身。<a id="a-Bx"></a>名为坚固第一妄想。<a id="a-By"></a>即此所说。<a id="a-Bz"></a>临高想心。<a id="a-C0"></a>能令汝形。<a id="a-C1"></a>真受酸涩。<a id="a-C2"></a>由因受生。<a id="a-C3"></a>能动色体。<a id="a-C4"></a>汝今现前顺益违损。<a id="a-C5"></a>二现驱驰。<a id="a-C6"></a>名为虚明。<a id="a-C7"></a>第二妄想。<a id="a-C8"></a>由汝念虑。<a id="a-C9"></a>使汝色身。<a id="a-CA"></a>身非念伦。<a id="a-CB"></a>汝身何因。<a id="a-CC"></a>随念所使。<a id="a-CD"></a>种种取像。<a id="a-CE"></a>心生形取。<a id="a-CF"></a>与念相应。<a id="a-CG"></a>寤即想心。<a id="a-CH"></a>寐为诸梦。<a id="a-CI"></a>则汝想念。<a id="a-CJ"></a>摇动妄情。<a id="a-CK"></a>名为融通。<a id="a-CL"></a>第三妄想。<a id="a-CM"></a>化理不住。<a id="a-CN"></a>运运密移。<a id="a-CO"></a>甲长发生。<a id="a-CP"></a>气消容皱。<a id="a-CQ"></a>日夜相代。<a id="a-CR"></a>曾无觉悟。<a id="a-CS"></a>阿难。<a id="a-CT"></a>此若非汝。<a id="a-CU"></a>云何体迁。<a id="a-CV"></a>如必是真。<a id="a-CW"></a>汝何无觉。<a id="a-CX"></a>则汝诸行。<a id="a-CY"></a>念念不停。<a id="a-CZ"></a>名为幽隐。<a id="a-Ca"></a>第四妄想。<a id="a-Cb"></a>又汝精明。<a id="a-Cc"></a>湛不摇处。<a id="a-Cd"></a>名恒常者。<a id="a-Ce"></a>于身不出见闻觉知。<a id="a-Cf"></a>若实精真。<a id="a-Cg"></a>不容习。<a id="a-Ch"></a>妄。<a id="a-Ci"></a>何因汝等。<a id="a-Cj"></a>曾于昔年。<a id="a-Ck"></a>睹一奇物。<a id="a-Cl"></a>经历年岁。<a id="a-Cm"></a>忆忘俱无。<a id="a-Cn"></a>于后忽然覆睹前异。<a id="a-Co"></a>记忆宛然。<a id="a-Cp"></a>曾不遗失。<a id="a-Cq"></a>则此精了。<a id="a-Cr"></a>湛不摇中。<a id="a-Cs"></a>念念受熏。<a id="a-Ct"></a>有何筹算。<a id="a-Cu"></a>阿难当知。<a id="a-Cv"></a>此湛非真。<a id="a-Cw"></a>如急流水。<a id="a-Cx"></a>望如恬静。<a id="a-Cy"></a>流急不见。<a id="a-Cz"></a>非是无流。<a id="a-D0"></a>若非想元宁受想习。<a id="a-D1"></a>非汝六根互用合开。<a id="a-D2"></a>此之妄想无时得灭。<a id="a-D3"></a>故汝现在见闻觉知。<a id="a-D4"></a>中。<a id="a-D5"></a>串习几。<a id="a-D6"></a>则湛了内。<a id="a-D7"></a>罔象虚无。<a id="a-D8"></a>第五颠倒。<a id="a-D9"></a>细微精想。<a id="a-DA"></a>阿难。<a id="a-DB"></a>是五受阴。<a id="a-DC"></a>五妄想成。<a id="a-DD"></a>汝今欲知因界浅深。<a id="a-DE"></a>唯色与空。<a id="a-DF"></a>是色边际。<a id="a-DG"></a>唯触及离。<a id="a-DH"></a>是受边际。<a id="a-DI"></a>唯记与忘。<a id="a-DJ"></a>是想边际。<a id="a-DK"></a>唯灭与生。<a id="a-DL"></a>是行边际。<a id="a-DM"></a>湛入合湛。<a id="a-DN"></a>归识边际。<a id="a-DO"></a>此五阴元。<a id="a-DP"></a>重叠生起。<a id="a-DQ"></a>生因识有。<a id="a-DR"></a>灭从色除。<a id="a-DS"></a>理则顿悟。<a id="a-DT"></a>承悟并消。<a id="a-DU"></a>事非顿除非次第尽。<a id="a-DV"></a>是以若见五阴有。<a id="a-DW"></a>即众生世间。<a id="a-DX"></a>若了五阴空。<a id="a-DY"></a>即真谛世间。<a id="a-DZ"></a>若达五阴实相。<a id="a-Da"></a>即中道第一义正智世间。<a id="a-Db"></a>难此五阴三世间外。<a id="a-Dc"></a>更无一法能建能立。<a id="a-Dd"></a>为。<a id="a-De"></a>俗为真。<a id="a-Df"></a>一代时教所诠。<a id="a-Dg"></a>除此别无方便。<a id="a-Dh"></a>悟此成佛。<a id="a-Di"></a>迷此为凡。<a id="a-Dj"></a>唯是一心。<a id="a-Dk"></a>开合无异。<a id="a-Dl"></a>何者。<a id="a-Dm"></a>以一阴名色。<a id="a-Dn"></a>四阴名心。<a id="a-Do"></a>从心所生。<a id="a-Dp"></a>故称为色。<a id="a-Dq"></a>心是所依。<a id="a-Dr"></a>色是能依。<a id="a-Ds"></a>摄能归所。<a id="a-Dt"></a>但是一心。<a id="a-Du"></a>本末元同。<a id="a-Dv"></a>体用常合。<a id="a-Dw"></a>宗镜大旨。<a id="a-Dx"></a>于此绝言。<a id="a-Dy"></a>破六入文云。<a id="a-Dz"></a>佛告阿难。<a id="a-E0"></a>譬如有人。<a id="a-E1"></a>劳倦则眠。<a id="a-E2"></a>睡熟便寤。<a id="a-E3"></a>览尘斯忆。<a id="a-E4"></a>失忆为忘。<a id="a-E5"></a>是其颠倒生住异灭。<a id="a-E6"></a>吸习中归。<a id="a-E7"></a>不相逾越。<a id="a-E8"></a>称意知根。<a id="a-E9"></a>兼意与劳。<a id="a-EA"></a>同是菩提瞪发劳相。<a id="a-EB"></a>因于生灭二种妄尘。<a id="a-EC"></a>集知居中。<a id="a-ED"></a>吸撮内尘。<a id="a-EE"></a>见闻逆流。<a id="a-EF"></a>流不及地。<a id="a-EG"></a>名觉知性。<a id="a-EH"></a>此觉知性。<a id="a-EI"></a>离彼寤寐生灭二尘。<a id="a-EJ"></a>毕竟无体。<a id="a-EK"></a>如是阿难。<a id="a-EL"></a>当知如是觉知之根。<a id="a-EM"></a>非寤寐来。<a id="a-EN"></a>非生灭有。<a id="a-EO"></a>不于根出。<a id="a-EP"></a>亦非空生。<a id="a-EQ"></a>何以故。<a id="a-ER"></a>若从寤来。<a id="a-ES"></a>寐即随灭。<a id="a-ET"></a>将何为寐。<a id="a-EU"></a>必生时有。<a id="a-EV"></a>灭即同无。<a id="a-EW"></a>令谁受灭。<a id="a-EX"></a>若从灭有。<a id="a-EY"></a>生即灭无。<a id="a-EZ"></a>孰知生者。<a id="a-Ea"></a>若从根出。<a id="a-Eb"></a>寤寐二相。<a id="a-Ec"></a>随身开合。<a id="a-Ed"></a>离斯二体。<a id="a-Ee"></a>此觉知者。<a id="a-Ef"></a>同于空华。<a id="a-Eg"></a>毕竟无性。<a id="a-Eh"></a>若从空生。<a id="a-Ei"></a>自是空知。<a id="a-Ej"></a>何关汝入。<a id="a-Ek"></a>是故当知。<a id="a-El"></a>意入虚妄。<a id="a-Em"></a>本非因缘。<a id="a-En"></a>非自然性。<a id="a-Eo"></a>释曰。<a id="a-Ep"></a>此破意入也。<a id="a-Eq"></a>疏云。<a id="a-Er"></a>览尘斯忆者。<a id="a-Es"></a>忆即是生。<a id="a-Et"></a>失忆为忘者。<a id="a-Eu"></a>忘即是灭。<a id="a-Ev"></a>失忆不离自心。<a id="a-Ew"></a>妄谓为境。<a id="a-Ex"></a>故云是其颠倒生住异灭。<a id="a-Ey"></a>吸习中归不相逾越者。<a id="a-Ez"></a>吸习生住异灭。<a id="a-F0"></a>归识心内。<a id="a-F1"></a>故云中归。<a id="a-F2"></a>前念灭。<a id="a-F3"></a>后念生。<a id="a-F4"></a>无杂乱失。<a id="a-F5"></a>故云不相逾越。<a id="a-F6"></a>故经云。<a id="a-F7"></a>心性生灭。<a id="a-F8"></a>犹如猿猴。<a id="a-F9"></a>当知见境生灭者。<a id="a-FA"></a>即是自心生灭相故。<a id="a-FB"></a>故云心生种种法生。<a id="a-FC"></a>吸撮内尘。<a id="a-FD"></a>见闻逆流。<a id="a-FE"></a>流不及地。<a id="a-FF"></a>名觉知性者。<a id="a-FG"></a>谓眼耳取外尘境。<a id="a-FH"></a>刹那流入意地。<a id="a-FI"></a>从外入内。<a id="a-FJ"></a>名为逆流。<a id="a-FK"></a>眼耳唯缘现境。<a id="a-FL"></a>至第二念缘不及故。<a id="a-FM"></a>故云流不及地。<a id="a-FN"></a>唯意根独取。<a id="a-FO"></a>名觉知性。<a id="a-FP"></a>此觉知性。<a id="a-FQ"></a>因前尘起。<a id="a-FR"></a>毕竟无体。<a id="a-FS"></a>以妄知强觉。<a id="a-FT"></a>成内众生。<a id="a-FU"></a>因灭想凝空。<a id="a-FV"></a>为外国土。<a id="a-FW"></a>经云。<a id="a-FX"></a>想澄成国土。<a id="a-FY"></a>知觉乃众生。<a id="a-FZ"></a>迷湛寂一心。<a id="a-Fa"></a>作内六入。<a id="a-Fb"></a>更无别体。<a id="a-Fc"></a>唯是真空。<a id="a-Fd"></a>意入既虚。<a id="a-Fe"></a>前眼等五入亦尔。<a id="a-Ff"></a>破十二处文云。<a id="a-Fg"></a>佛告阿难。<a id="a-Fh"></a>汝常意中。<a id="a-Fi"></a>所缘善恶无记三性。<a id="a-Fj"></a>生成法。<a id="a-Fk"></a>则此法为复即心所生。<a id="a-Fl"></a>为当离心别有方所。<a id="a-Fm"></a>阿难。<a id="a-Fn"></a>若即心者。<a id="a-Fo"></a>法则非尘。<a id="a-Fp"></a>非心所缘。<a id="a-Fq"></a>云何成处。<a id="a-Fr"></a>若离于心别有方所。<a id="a-Fs"></a>则法自性。<a id="a-Ft"></a>为知非知。<a id="a-Fu"></a>知则名心。<a id="a-Fv"></a>异汝非尘。<a id="a-Fw"></a>同他心量。<a id="a-Fx"></a>即汝即心。<a id="a-Fy"></a>云何汝心。<a id="a-Fz"></a>更二于汝。<a id="a-G0"></a>若非知者。<a id="a-G1"></a>此尘既非色声香味。<a id="a-G2"></a>离合冷暖。<a id="a-G3"></a>及虚空相。<a id="a-G4"></a>当知何在。<a id="a-G5"></a>今于色空。<a id="a-G6"></a>都无表示。<a id="a-G7"></a>不应人间。<a id="a-G8"></a>更有空外。<a id="a-G9"></a>心非所缘。<a id="a-GA"></a>处从谁立。<a id="a-GB"></a>是故当知。<a id="a-GC"></a>法则与心。<a id="a-GD"></a>俱无处所。<a id="a-GE"></a>则意与法。<a id="a-GF"></a>二俱虚妄。<a id="a-GG"></a>本非因缘。<a id="a-GH"></a>非自然性。<a id="a-GI"></a>释曰。<a id="a-GJ"></a>此破意法二处也。<a id="a-GK"></a>夫分能标所构画成持。<a id="a-GL"></a>立境立心。<a id="a-GM"></a>皆是意法。<a id="a-GN"></a>先破其分别惑本。<a id="a-GO"></a>则前五根十处自倾。<a id="a-GP"></a>法处是所缘。<a id="a-GQ"></a>意处是能缘。<a id="a-GR"></a>只如法处。<a id="a-GS"></a>为复即心不即心。<a id="a-GT"></a>若即心者。<a id="a-GU"></a>法则全心。<a id="a-GV"></a>心不见心。<a id="a-GW"></a>云何成。<a id="a-GX"></a>处若离于心别有。<a id="a-GY"></a>方所。<a id="a-GZ"></a>则法之自性。<a id="a-Ga"></a>为有知无知。<a id="a-Gb"></a>若有知。<a id="a-Gc"></a>则名心。<a id="a-Gd"></a>不成于法。<a id="a-Ge"></a>若无知。<a id="a-Gf"></a>则不属自心。<a id="a-Gg"></a>同他心量。<a id="a-Gh"></a>以知二处。<a id="a-Gi"></a>俱无自体。<a id="a-Gj"></a>则善恶无记三性等法。<a id="a-Gk"></a>四种意根等心。<a id="a-Gl"></a>皆同一性。<a id="a-Gm"></a>无有能缘所缘之异。<a id="a-Gn"></a>心境皆空。<a id="a-Go"></a>故论云。<a id="a-Gp"></a>凡所分别。<a id="a-Gq"></a>皆分别自心。<a id="a-Gr"></a>心不见心。<a id="a-Gs"></a>无相可得。<a id="a-Gt"></a>则无相理现。<a id="a-Gu"></a>有作情亡。<a id="a-Gv"></a>因缘自然。<a id="a-Gw"></a>名义俱绝。<a id="a-Gx"></a>例十处色心。<a id="a-Gy"></a>亦复如是。<a id="a-Gz"></a>破十八界文云。<a id="a-H0"></a>佛告阿难。<a id="a-H1"></a>汝所明意法为缘。<a id="a-H2"></a>生于意识。<a id="a-H3"></a>此识为复因意所生。<a id="a-H4"></a>以意为界。<a id="a-H5"></a>因法所生。<a id="a-H6"></a>以法为界。<a id="a-H7"></a>阿难。<a id="a-H8"></a>若因意生。<a id="a-H9"></a>于汝意中。<a id="a-HA"></a>必有所思。<a id="a-HB"></a>发明汝意。<a id="a-HC"></a>若无前法。<a id="a-HD"></a>意无所生。<a id="a-HE"></a>离缘无形。<a id="a-HF"></a>识将何用。<a id="a-HG"></a>又汝识心。<a id="a-HH"></a>与诸思量。<a id="a-HI"></a>兼了别性。<a id="a-HJ"></a>为同为异。<a id="a-HK"></a>同意即意。<a id="a-HL"></a>云何所生。<a id="a-HM"></a>异意不同。<a id="a-HN"></a>应无所识。<a id="a-HO"></a>若无所识。<a id="a-HP"></a>云何意生。<a id="a-HQ"></a>若有所识。<a id="a-HR"></a>云何识意。<a id="a-HS"></a>唯同与异。<a id="a-HT"></a>二性无成。<a id="a-HU"></a>界云何立。<a id="a-HV"></a>若因法生。<a id="a-HW"></a>世间诸法。<a id="a-HX"></a>不离五尘。<a id="a-HY"></a>汝观色法及诸声法。<a id="a-HZ"></a>香。<a id="a-Ha"></a>法味法及与触法。<a id="a-Hb"></a>相状分明。<a id="a-Hc"></a>以对五根。<a id="a-Hd"></a>非意所摄。<a id="a-He"></a>汝识决定依于法生。<a id="a-Hf"></a>汝今谛观。<a id="a-Hg"></a>法法何状。<a id="a-Hh"></a>若离色空。<a id="a-Hi"></a>动静。<a id="a-Hj"></a>通塞。<a id="a-Hk"></a>合离。<a id="a-Hl"></a>生灭。<a id="a-Hm"></a>越此诸相。<a id="a-Hn"></a>终无所得。<a id="a-Ho"></a>生则色空。<a id="a-Hp"></a>诸法等生。<a id="a-Hq"></a>灭则色空。<a id="a-Hr"></a>诸法等灭。<a id="a-Hs"></a>所因既无。<a id="a-Ht"></a>因生有识。<a id="a-Hu"></a>作何形相。<a id="a-Hv"></a>相状不有。<a id="a-Hw"></a>界云何生。<a id="a-Hx"></a>是故当知。<a id="a-Hy"></a>意法为缘。<a id="a-Hz"></a>生意识界。<a id="a-I0"></a>三处都无。<a id="a-I1"></a>则意与法。<a id="a-I2"></a>及意界三。<a id="a-I3"></a>本非因缘。<a id="a-I4"></a>非自然性。<a id="a-I5"></a>释曰。<a id="a-I6"></a>此破意识界也。<a id="a-I7"></a>如十八界中。<a id="a-I8"></a>皆因意识建立。<a id="a-I9"></a>根本立处尚空。<a id="a-IA"></a>所生枝末何有。<a id="a-IB"></a>既无处所可得。<a id="a-IC"></a>又无界分可凭。<a id="a-ID"></a>事诳理。<a id="a-IE"></a>虚情危执劣。<a id="a-IF"></a>恶见之根株尽拔。<a id="a-IG"></a>妄识之巢穴齐倾。<a id="a-IH"></a>独朗真心。<a id="a-II"></a>圆周法界。<a id="a-IJ"></a>安国云。<a id="a-IK"></a>谓色等五尘界。<a id="a-IL"></a>是限量境。<a id="a-IM"></a>五识亲证。<a id="a-IN"></a>都无尘相。<a id="a-IO"></a>如来藏中顿现身器无尘相。<a id="a-IP"></a>六七妄想。<a id="a-IQ"></a>谓有我法。<a id="a-IR"></a>想所现相。<a id="a-IS"></a>是分别变。<a id="a-IT"></a>分别变相。<a id="a-IU"></a>但可为境。<a id="a-IV"></a>而无实用。<a id="a-IW"></a>如日发焰带微尘而共红。<a id="a-IX"></a>非实红也。<a id="a-IY"></a>如水澄清。<a id="a-IZ"></a>含轻云而俱绿。<a id="a-Ia"></a>非实绿也。<a id="a-Ib"></a>若了藏性。<a id="a-Ic"></a>则知尘境而为妄也。<a id="a-Id"></a>故知诸法但从分别而生。<a id="a-Ie"></a>分别既空。<a id="a-If"></a>名相何有。<a id="a-Ig"></a>夫人空易了。<a id="a-Ih"></a>法我难除。<a id="a-Ii"></a>不达法逐缘生。<a id="a-Ij"></a>执有自体。<a id="a-Ik"></a>如摄论云。<a id="a-Il"></a>若执法体是有。<a id="a-Im"></a>名法我执。<a id="a-In"></a>如二乘人。<a id="a-Io"></a>依粗分别事识修行。<a id="a-Ip"></a>但了法中无我。<a id="a-Iq"></a>不知法体全空。<a id="a-Ir"></a>闻诸法空。<a id="a-Is"></a>生大怖畏。<a id="a-It"></a>是知法空是本。<a id="a-Iu"></a>人空是末。<a id="a-Iv"></a>夜绳未晓。<a id="a-Iw"></a>蛇想宁除。<a id="a-Ix"></a>翳目犹存。<a id="a-Iy"></a>空华岂灭。<a id="a-Iz"></a>破七大性文云。<a id="a-J0"></a>佛告阿难。<a id="a-J1"></a>识性无原。<a id="a-J2"></a>因于六种根尘妄出。<a id="a-J3"></a>汝今遍观此会圣众。<a id="a-J4"></a>用目循历。<a id="a-J5"></a>其目周视。<a id="a-J6"></a>但如镜中无别分析。<a id="a-J7"></a>汝识于中。<a id="a-J8"></a>次第标指。<a id="a-J9"></a>此是文殊。<a id="a-JA"></a>此富楼那。<a id="a-JB"></a>此目犍连。<a id="a-JC"></a>此须菩提。<a id="a-JD"></a>此舍利弗。<a id="a-JE"></a>此识了知。<a id="a-JF"></a>为生于见。<a id="a-JG"></a>为生于相。<a id="a-JH"></a>为生虚空。<a id="a-JI"></a>为无所因。<a id="a-JJ"></a>突然而出。<a id="a-JK"></a>阿难。<a id="a-JL"></a>若汝识性。<a id="a-JM"></a>生于见中。<a id="a-JN"></a>如无明暗。<a id="a-JO"></a>及与色空。<a id="a-JP"></a>四种必无。<a id="a-JQ"></a>元无汝见。<a id="a-JR"></a>见性尚无。<a id="a-JS"></a>从何发识。<a id="a-JT"></a>若汝识性。<a id="a-JU"></a>生于相中。<a id="a-JV"></a>不从见生。<a id="a-JW"></a>既不见明。<a id="a-JX"></a>亦不见暗。<a id="a-JY"></a>明暗不瞩。<a id="a-JZ"></a>即无色空。<a id="a-Ja"></a>彼相尚无。<a id="a-Jb"></a>识何所发。<a id="a-Jc"></a>若生于空。<a id="a-Jd"></a>非相非见。<a id="a-Je"></a>非见无辩。<a id="a-Jf"></a>自不能知明暗色空。<a id="a-Jg"></a>非相灭缘。<a id="a-Jh"></a>见闻觉知无处安立。<a id="a-Ji"></a>处此二非。<a id="a-Jj"></a>空则同无。<a id="a-Jk"></a>有非同物。<a id="a-Jl"></a>纵发汝识。<a id="a-Jm"></a>欲何分别。<a id="a-Jn"></a>若无所因突然而出。<a id="a-Jo"></a>何不日中别识明月。<a id="a-Jp"></a>汝更细详。<a id="a-Jq"></a>微细详审。<a id="a-Jr"></a>见托汝睛。<a id="a-Js"></a>相推前境。<a id="a-Jt"></a>可状成有。<a id="a-Ju"></a>不相成无。<a id="a-Jv"></a>如是识缘。<a id="a-Jw"></a>因何所出。<a id="a-Jx"></a>识动见澄。<a id="a-Jy"></a>非和非合。<a id="a-Jz"></a>闻听觉知。<a id="a-K0"></a>亦复如是。<a id="a-K1"></a>不应识缘。<a id="a-K2"></a>无从自出。<a id="a-K3"></a>若此识心。<a id="a-K4"></a>本无所从。<a id="a-K5"></a>当知了别见闻觉知。<a id="a-K6"></a>圆满湛然。<a id="a-K7"></a>性非从所。<a id="a-K8"></a>兼彼地水火风。<a id="a-K9"></a>均名七大。<a id="a-KA"></a>性真圆融。<a id="a-KB"></a>皆如来藏。<a id="a-KC"></a>本无生灭。<a id="a-KD"></a>阿难。<a id="a-KE"></a>汝心粗浮不悟见闻。<a id="a-KF"></a>发明。<a id="a-KG"></a>了知。<a id="a-KH"></a>本如来藏。<a id="a-KI"></a>汝应观此六处识心。<a id="a-KJ"></a>为同为异。<a id="a-KK"></a>为空为有。<a id="a-KL"></a>为非同异。<a id="a-KM"></a>为非空有。<a id="a-KN"></a>汝元不知。<a id="a-KO"></a>如来藏中性识明知。<a id="a-KP"></a>觉明真识。<a id="a-KQ"></a>妙觉湛然。<a id="a-KR"></a>遍周法界。<a id="a-KS"></a>含吐十虚宁有方所。<a id="a-KT"></a>循业发现。<a id="a-KU"></a>世间无知。<a id="a-KV"></a>或为因缘。<a id="a-KW"></a>及自然性。<a id="a-KX"></a>皆是识心。<a id="a-KY"></a>分别计度。<a id="a-KZ"></a>但有言说。<a id="a-Ka"></a>都无实义。<a id="a-Kb"></a>释曰。<a id="a-Kc"></a>此破识大性也。<a id="a-Kd"></a>谛详佛旨。<a id="a-Ke"></a>本契无生。<a id="a-Kf"></a>但以有情。<a id="a-Kg"></a>唯迷妄识。<a id="a-Kh"></a>以昏扰之性。<a id="a-Ki"></a>起遍计于觉原。<a id="a-Kj"></a>逐杂染之缘。<a id="a-Kk"></a>沈圆成于识海。<a id="a-Kl"></a>眠三界之梦宅。<a id="a-Km"></a>一觉而尘劫不惺。<a id="a-Kn"></a>造四大之幻身。<a id="a-Ko"></a>生灭而恒沙莫算。<a id="a-Kp"></a>今推此识。<a id="a-Kq"></a>决定无体。<a id="a-Kr"></a>从缘所起。<a id="a-Ks"></a>悉顺无生。<a id="a-Kt"></a>四句检之。<a id="a-Ku"></a>自含妙理。<a id="a-Kv"></a>此识了知为生于见者。<a id="a-Kw"></a>如无明暗色空。<a id="a-Kx"></a>元无见性。<a id="a-Ky"></a>见性尚无。<a id="a-Kz"></a>从何发识。<a id="a-L0"></a>此破自生也。<a id="a-L1"></a>为生于相者。<a id="a-L2"></a>不从见生。<a id="a-L3"></a>则不见暗明。<a id="a-L4"></a>明暗不瞩。<a id="a-L5"></a>即无色空。<a id="a-L6"></a>彼相尚无。<a id="a-L7"></a>识何所发。<a id="a-L8"></a>此破他生也。<a id="a-L9"></a>既不得自见之性。<a id="a-LA"></a>又不得他相之观。<a id="a-LB"></a>自他既虚。<a id="a-LC"></a>即无和合。<a id="a-LD"></a>所以推云。<a id="a-LE"></a>见托汝睛。<a id="a-LF"></a>相推前境。<a id="a-LG"></a>可状成有。<a id="a-LH"></a>不相成无。<a id="a-LI"></a>如是识缘。<a id="a-LJ"></a>因何所出。<a id="a-LK"></a>识动见澄。<a id="a-LL"></a>非和非合。<a id="a-LM"></a>闻听觉知。<a id="a-LN"></a>亦复如是。<a id="a-LO"></a>以动静相乖。<a id="a-LP"></a>事非和合。<a id="a-LQ"></a>此破共生也。<a id="a-LR"></a>为生虚空。<a id="a-LS"></a>为无所因突然而出者。<a id="a-LT"></a>若生于空。<a id="a-LU"></a>非相非见。<a id="a-LV"></a>纵发汝识。<a id="a-LW"></a>欲何分别。<a id="a-LX"></a>若无所因突然而出。<a id="a-LY"></a>何不日中别识明月。<a id="a-LZ"></a>日属朝阳。<a id="a-La"></a>月含阴魄。<a id="a-Lb"></a>时候晷刻。<a id="a-Lc"></a>今古不移。<a id="a-Ld"></a>各有所因。<a id="a-Le"></a>无因非有。<a id="a-Lf"></a>此破无因生也。<a id="a-Lg"></a>四句才空。<a id="a-Lh"></a>百非俱殄。<a id="a-Li"></a>则妄计所执。<a id="a-Lj"></a>内因外缘。<a id="a-Lk"></a>心和境合。<a id="a-Ll"></a>无因自然等。<a id="a-Lm"></a>妄想情尘。<a id="a-Ln"></a>皆无实义。<a id="a-Lo"></a>狂华之影迹俱虚。<a id="a-Lp"></a>不真何待。<a id="a-Lq"></a>戏论之名言顿息。<a id="a-Lr"></a>意解全消。<a id="a-Ls"></a>虚空之性既融。<a id="a-Lt"></a>六大之体何有。<a id="a-Lu"></a>以地大无性。<a id="a-Lv"></a>四轮所成。<a id="a-Lw"></a>水大无性。<a id="a-Lx"></a>凝流不定。<a id="a-Ly"></a>火大无性。<a id="a-Lz"></a>寄于诸缘。<a id="a-M0"></a>风大无性。<a id="a-M1"></a>附物彰动。<a id="a-M2"></a>空大无性。<a id="a-M3"></a>对色得名。<a id="a-M4"></a>见性从缘。<a id="a-M5"></a>和合而有。<a id="a-M6"></a>识性无体。<a id="a-M7"></a>如幻即虚。<a id="a-M8"></a>且如火大无性者。<a id="a-M9"></a>如首楞严经云。<a id="a-MA"></a>性火真空者。<a id="a-MB"></a>古释云。<a id="a-MC"></a>性是本觉性。<a id="a-MD"></a>火。<a id="a-ME"></a>是本觉火。<a id="a-MF"></a>皆是众生心变。<a id="a-MG"></a>如第六识心热。<a id="a-MH"></a>遍身即狭。<a id="a-MI"></a>若第八识中变起。<a id="a-MJ"></a>即遍同法界。<a id="a-MK"></a>悟法界性。<a id="a-ML"></a>皆是我心中所变之火。<a id="a-MM"></a>如西京崇慧法师。<a id="a-MN"></a>于大历四年。<a id="a-MO"></a>在京与道士斗。<a id="a-MP"></a>能入火不烧。<a id="a-MQ"></a>是求观音之力。<a id="a-MR"></a>何况自证。<a id="a-MS"></a>证。<a id="a-MT"></a>得已后。<a id="a-MU"></a>入地狱。<a id="a-MV"></a>中皆不被烧。<a id="a-MW"></a>今世间火。<a id="a-MX"></a>随。<a id="a-MY"></a>处发现。<a id="a-MZ"></a>应众生业力。<a id="a-Ma"></a>多少随意。<a id="a-Mb"></a>如龙斗。<a id="a-Mc"></a>亦起火烧林薮。<a id="a-Md"></a>乃至云中霹雳火。<a id="a-Me"></a>如人欲心炽盛。<a id="a-Mf"></a>火烧天祠。<a id="a-Mg"></a>皆从心火起。<a id="a-Mh"></a>由心动摇。<a id="a-Mi"></a>故有火起。<a id="a-Mj"></a>但心不动。<a id="a-Mk"></a>即不被烧。<a id="a-Ml"></a>譬如人畏时。<a id="a-Mm"></a>非人得其便。<a id="a-Mn"></a>如来得性火。<a id="a-Mo"></a>三界火烧不得。<a id="a-Mp"></a>如来自起智火。<a id="a-Mq"></a>焚得舍利。<a id="a-Mr"></a>其火猛盛。<a id="a-Ms"></a>诸大弟子将水求不得。<a id="a-Mt"></a>乃至龙王求亦不得。<a id="a-Mu"></a>唯天帝释云。<a id="a-Mv"></a>我本愿力始求得。<a id="a-Mw"></a>虽有性火而不自烧。<a id="a-Mx"></a>如刀能割。<a id="a-My"></a>不自割。<a id="a-Mz"></a>如眼能看。<a id="a-N0"></a>不自看。<a id="a-N1"></a>如火大性唯心。<a id="a-N2"></a>七大性亦如是。<a id="a-N3"></a>随心俱遍法界。<a id="a-N4"></a>法界本遍。<a id="a-N5"></a>由执心故不能遍。<a id="a-N6"></a>如三界中。<a id="a-N7"></a>三乘天眼。<a id="a-N8"></a>俱不能遍。<a id="a-N9"></a>唯如来无执。<a id="a-NA"></a>性合真空。<a id="a-NB"></a>故能周遍。<a id="a-NC"></a>如般若经中。<a id="a-ND"></a>佛自言。<a id="a-NE"></a>我以无执故。<a id="a-NF"></a>得真金身。<a id="a-NG"></a>圆光常现。<a id="a-NH"></a>火烧天祠者。<a id="a-NI"></a>昔有渔师。<a id="a-NJ"></a>河上见公主过。<a id="a-NK"></a>因生染心。<a id="a-NL"></a>思求不得。<a id="a-NM"></a>身渐羸疾。<a id="a-NN"></a>其母遂问病因。<a id="a-NO"></a>与作方便。<a id="a-NP"></a>日送鲤鱼一头。<a id="a-NQ"></a>公主怪问。<a id="a-NR"></a>母直陈其事。<a id="a-NS"></a>遂许云。<a id="a-NT"></a>我因拜天祠。<a id="a-NU"></a>即潜相见。<a id="a-NV"></a>子知便喜。<a id="a-NW"></a>公主后来。<a id="a-NX"></a>正见渔人睡熟。<a id="a-NY"></a>撼之不觉。<a id="a-NZ"></a>便系帛子在手上。<a id="a-Na"></a>公主去后。<a id="a-Nb"></a>渔人睡觉。<a id="a-Nc"></a>见手上帛子。<a id="a-Nd"></a>知公主来。<a id="a-Ne"></a>心生恨忆。<a id="a-Nf"></a>心中欲火内烧。<a id="a-Ng"></a>自身烂坏。<a id="a-Nh"></a>并烧天祠。<a id="a-Ni"></a>房室净尽。<a id="a-Nj"></a>所以三界有法。<a id="a-Nk"></a>识外无文。<a id="a-Nl"></a>皆从四大内外成。<a id="a-Nm"></a>尽是一心虚妄变。<a id="a-Nn"></a>何者。<a id="a-No"></a>最初因不觉。<a id="a-Np"></a>故有业识。<a id="a-Nq"></a>从业识因动。<a id="a-Nr"></a>故有转识。<a id="a-Ns"></a>从转识起见。<a id="a-Nt"></a>故有现识。<a id="a-Nu"></a>因见分。<a id="a-Nv"></a>成相分。<a id="a-Nw"></a>能所才分。<a id="a-Nx"></a>心境顿现。<a id="a-Ny"></a>古钞释首楞严经云。<a id="a-Nz"></a>明妄非他。<a id="a-O0"></a>觉明为咎者。<a id="a-O1"></a>六识取尘。<a id="a-O2"></a>由业识发起。<a id="a-O3"></a>后有第七识执第八识中明。<a id="a-O4"></a>变起外四大。<a id="a-O5"></a>四大引起六根尘。<a id="a-O6"></a>六根尘引起六识。<a id="a-O7"></a>六识依六根尘。<a id="a-O8"></a>因外有色。<a id="a-O9"></a>内引眼根等。<a id="a-OA"></a>明妄非他者。<a id="a-OB"></a>其妄最初。<a id="a-OC"></a>因自心动有风。<a id="a-OD"></a>因执有金。<a id="a-OE"></a>因爱有水。<a id="a-OF"></a>因求有火。<a id="a-OG"></a>皆是自心变起四大。<a id="a-OH"></a>还自分别结业受生。<a id="a-OI"></a>故非他累。<a id="a-OJ"></a>觉明为咎者。<a id="a-OK"></a>由强觉了本体明为咎。<a id="a-OL"></a>则无知觉明。<a id="a-OM"></a>有知明觉。<a id="a-ON"></a>如人见不净。<a id="a-OO"></a>便生厌心。<a id="a-OP"></a>由分别故。<a id="a-OQ"></a>以猪狗见。<a id="a-OR"></a>便生净想。<a id="a-OS"></a>皆由强觉无明。<a id="a-OT"></a>但无分别妄见。<a id="a-OU"></a>唯见法性净土。<a id="a-OV"></a>是知内外四大。<a id="a-OW"></a>地水火风。<a id="a-OX"></a>念念发现。<a id="a-OY"></a>所以经云。<a id="a-OZ"></a>或各各发明。<a id="a-Oa"></a>若俱发明。<a id="a-Ob"></a>各各发明者。<a id="a-Oc"></a>汝见圆明。<a id="a-Od"></a>知心欲取。<a id="a-Oe"></a>失却本明性空。<a id="a-Of"></a>思想摇动。<a id="a-Og"></a>心生风轮。<a id="a-Oh"></a>情爱相续。<a id="a-Oi"></a>性感水轮。<a id="a-Oj"></a>执心炽盛。<a id="a-Ok"></a>金轮则现。<a id="a-Ol"></a>求心若欲火轮方兴。<a id="a-Om"></a>若俱发明。<a id="a-On"></a>初起强觉。<a id="a-Oo"></a>四大俱现。<a id="a-Op"></a>如人恨忆。<a id="a-Oq"></a>嗔则火生。<a id="a-Or"></a>身心动转。<a id="a-Os"></a>以况于风。<a id="a-Ot"></a>目中泪盈。<a id="a-Ou"></a>而表于水。<a id="a-Ov"></a>面发赤相。<a id="a-Ow"></a>则表于地。<a id="a-Ox"></a>是以内外四大。<a id="a-Oy"></a>元是我心之性。<a id="a-Oz"></a>以为自性。<a id="a-P0"></a>又自第八识。<a id="a-P1"></a>变起根身器内外四大之相分。<a id="a-P2"></a>为自相。<a id="a-P3"></a>又因妄念而起强觉而知。<a id="a-P4"></a>所以万像森萝郁然显现。<a id="a-P5"></a>若能穷因体本。<a id="a-P6"></a>皆是自心之性。<a id="a-P7"></a>自心之相。<a id="a-P8"></a>于中妍丑憎爱。<a id="a-P9"></a>全是意识计度分别而成。<a id="a-PA"></a>既识根由。<a id="a-PB"></a>须存正智。<a id="a-PC"></a>但除强觉。<a id="a-PD"></a>一念不生。<a id="a-PE"></a>自然心境俱空。<a id="a-PF"></a>前后际断。<a id="a-PG"></a>故知七大之性。<a id="a-PH"></a>性真圆融。<a id="a-PI"></a>一一大俱遍法界。<a id="a-PJ"></a>皆是一体。<a id="a-PK"></a>如七颗冰。<a id="a-PL"></a>将火镕为一水。<a id="a-PM"></a>亦如因陀罗网同而不同。<a id="a-PN"></a>如水与冰。<a id="a-PO"></a>异而不异。<a id="a-PP"></a>乃至五阴。<a id="a-PQ"></a>六入。<a id="a-PR"></a>十二处。<a id="a-PS"></a>十八界等。<a id="a-PT"></a>皆满法界。<a id="a-PU"></a>一一微尘。<a id="a-PV"></a>亦满法界。<a id="a-PW"></a>一一毛孔。<a id="a-PX"></a>亦遍法界。<a id="a-PY"></a>一一身心亦遍。<a id="a-PZ"></a>皆如来藏。<a id="a-Pa"></a>如香水海中。<a id="a-Pb"></a>常说一切法。<a id="a-Pc"></a>为诸菩萨。<a id="a-Pd"></a>不见菩萨相。<a id="a-Pe"></a>不见邪师相。<a id="a-Pf"></a>不见生住异灭相。<a id="a-Pg"></a>所以尽合真空。<a id="a-Ph"></a>俱遍实际。<a id="a-Pi"></a>如说龟毛兔角焰水干城。<a id="a-Pj"></a>但有言说之名。<a id="a-Pk"></a>且无实事。<a id="a-Pl"></a>例凡夫界。<a id="a-Pm"></a>中所有见闻阴入之根。<a id="a-Pn"></a>名色之境。<a id="a-Po"></a>亦但有其名。<a id="a-Pp"></a>都无实事。<a id="a-Pq"></a>今将世间共知龟毛易解之虚。<a id="a-Pr"></a>破如今现执名色难解之虚。<a id="a-Ps"></a>还同龟毛无所执着。<a id="a-Pt"></a>即知从来所执一切境界。<a id="a-Pu"></a>皆从识变。<a id="a-Pv"></a>尽逐想生。<a id="a-Pw"></a>离识无尘。<a id="a-Px"></a>识寂则诸尘并寂。<a id="a-Py"></a>离想无法。<a id="a-Pz"></a>想空则诸法皆空。<a id="a-Q0"></a>因缘自然。<a id="a-Q1"></a>俱成戏论。<a id="a-Q2"></a>知解分别。<a id="a-Q3"></a>本末无从。<a id="a-Q4"></a>但有意言。<a id="a-Q5"></a>都无真实。<a id="a-Q6"></a>如此明达。<a id="a-Q7"></a>顿悟前非。<a id="a-Q8"></a>终不更待空里之华。<a id="a-Q9"></a>将期结果。<a id="a-QA"></a>取梦中之物。<a id="a-QB"></a>拟欲牢藏。<a id="a-QC"></a>杌见思空。<a id="a-QD"></a>绳消蛇想。<a id="a-QE"></a>渴鹿罢驰于阳焰。<a id="a-QF"></a>痴猿息弄于月轮。<a id="a-QG"></a>遂乃静虑虚襟。<a id="a-QH"></a>若陵空之逸翮。<a id="a-QI"></a>随缘养性。<a id="a-QJ"></a>犹纵浪之虚舟。<a id="a-QK"></a>毕故不造新。<a id="a-QL"></a>任真而合道。<a id="a-QM"></a>如是五阴六入。<a id="a-QN"></a>十二处。<a id="a-QO"></a>十八界。<a id="a-QP"></a>七大性等。<a id="a-QQ"></a>非是本来自然无因而有。<a id="a-QR"></a>非从今日和合因缘所生。<a id="a-QS"></a>但是识心。<a id="a-QT"></a>分别建立。<a id="a-QU"></a>今破此识性。<a id="a-QV"></a>则七大性。<a id="a-QW"></a>乃至一切法皆空。<a id="a-QX"></a>如寻流得源。<a id="a-QY"></a>捕贼获将。<a id="a-QZ"></a>则无明怨对。<a id="a-Qa"></a>生死魔军。<a id="a-Qb"></a>应念俱消。<a id="a-Qc"></a>如汤沃雪。<a id="a-Qd"></a>唯如来藏。<a id="a-Qe"></a>妙湛明心。<a id="a-Qf"></a>性真圆融。<a id="a-Qg"></a>遍十方界。<a id="a-Qh"></a>如波澄秋渚。<a id="a-Qi"></a>含虚洞然。<a id="a-Qj"></a>云朗晴空迥无所有。<a id="a-Qk"></a>所以首楞严经云。<a id="a-Ql"></a>佛告阿难。<a id="a-Qm"></a>汝犹未明一切浮尘诸幻化相。<a id="a-Qn"></a>当处出生。<a id="a-Qo"></a>随处灭尽。<a id="a-Qp"></a>幻妄称相。<a id="a-Qq"></a>其性真为妙觉明体。<a id="a-Qr"></a>如是乃至五阴。<a id="a-Qs"></a>六入。<a id="a-Qt"></a>从十二处。<a id="a-Qu"></a>至十八界。<a id="a-Qv"></a>因缘和合。<a id="a-Qw"></a>虚妄有生。<a id="a-Qx"></a>因缘别离。<a id="a-Qy"></a>虚妄名灭。<a id="a-Qz"></a>殊不能知。<a id="a-R0"></a>生灭去来本如来藏。<a id="a-R1"></a>常住妙明不动周圆。<a id="a-R2"></a>妙真如性。<a id="a-R3"></a>性真常中求于去来迷悟生死。<a id="a-R4"></a>了无所得。<a id="a-R5"></a>是以先令照彻心境分明。<a id="a-R6"></a>后乃顿融。<a id="a-R7"></a>须亡心境。<a id="a-R8"></a>如华严演义云。<a id="a-R9"></a>谓此华严经中。<a id="a-RA"></a>教人观察。<a id="a-RB"></a>若心若境。<a id="a-RC"></a>如颂云。<a id="a-RD"></a>欲知诸佛心。<a id="a-RE"></a>当观佛智慧。<a id="a-RF"></a>佛智无依处。<a id="a-RG"></a>如空无所依。<a id="a-RH"></a>此令观佛心也。<a id="a-RI"></a>又颂云。<a id="a-RJ"></a>若有欲知佛境界。<a id="a-RK"></a>当净其意如虚空。<a id="a-RL"></a>此教观佛境也。<a id="a-RM"></a>次空心境颂云。<a id="a-RN"></a>法性本空寂。<a id="a-RO"></a>无取亦无见。<a id="a-RP"></a>性空即是佛。<a id="a-RQ"></a>不可得思量。<a id="a-RR"></a>无取即无境。<a id="a-RS"></a>无见即无心。<a id="a-RT"></a>又颂云。<a id="a-RU"></a>若有欲得如来智。<a id="a-RV"></a>应离一切妄分别。<a id="a-RW"></a>有无通达皆平等。<a id="a-RX"></a>疾作人天大导师。<a id="a-RY"></a>即空心境也。<a id="a-RZ"></a>菩萨凡夫所有心境。<a id="a-Ra"></a>观照例知。<a id="a-Rb"></a>故经颂云。<a id="a-Rc"></a>知妄本自真。<a id="a-Rd"></a>见佛则清净。<a id="a-Re"></a>又云。<a id="a-Rf"></a>心佛与众生。<a id="a-Rg"></a>是三无差别。</p>
 </body>
</html>