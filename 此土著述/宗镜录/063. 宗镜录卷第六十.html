<!doctype html>
<html id="z3IBXD71en" data-ver="1292">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第六十</h1>
  <p id="a2">夫此三性法。<a id="a-3"></a>为当是一是异。<a id="a-4"></a>若道是一。<a id="a-5"></a>不合云依圆是有。<a id="a-6"></a>遍计是无。<a id="a-7"></a>若道是异。<a id="a-8"></a>又云皆同一性。<a id="a-9"></a>所谓无性。</p>
  <p id="aA">答。<a id="a-B"></a>此三性法门。<a id="a-C"></a>是诸佛密意所说。<a id="a-D"></a>诸识起处。<a id="a-E"></a>教网根由。<a id="a-F"></a>若即之取之。<a id="a-G"></a>皆落凡常之见。<a id="a-H"></a>若离之舍之。<a id="a-I"></a>俱失圣智之门。<a id="a-J"></a>所以藏法师。<a id="a-K"></a>依华严宗。<a id="a-L"></a>释三性同异义。<a id="a-M"></a>一圆成真如有二义。<a id="a-N"></a>一不变。<a id="a-O"></a>二随缘。<a id="a-P"></a>二依他二义。<a id="a-Q"></a>一似有。<a id="a-R"></a>二无性。<a id="a-S"></a>三遍计所执二义。<a id="a-T"></a>一情有。<a id="a-U"></a>二理无。<a id="a-V"></a>由真如不变。<a id="a-W"></a>依他无性。<a id="a-X"></a>所执理无。<a id="a-Y"></a>由此三义。<a id="a-Z"></a>故三性一际。<a id="a-a"></a>又约真如随缘。<a id="a-b"></a>依他似有。<a id="a-c"></a>所执情有。<a id="a-d"></a>由此三义。<a id="a-e"></a>亦无异也。<a id="a-f"></a>是故真该妄求末彻真原。<a id="a-g"></a>性相融通。<a id="a-h"></a>无障无阂。</p>
  <p id="ai">问。<a id="a-j"></a>依他似有等。<a id="a-k"></a>岂同所执是情有耶。</p>
  <p id="al">答。<a id="a-m"></a>由二义故。<a id="a-n"></a>无异也。<a id="a-o"></a>一以彼所执。<a id="a-p"></a>执似为实。<a id="a-q"></a>故无异法。<a id="a-r"></a>二若离所执。<a id="a-s"></a>似无起故。<a id="a-t"></a>真中随缘亦尔。<a id="a-u"></a>以无所执。<a id="a-v"></a>无随缘故。<a id="a-w"></a>又。<a id="a-x"></a>以三性。<a id="a-y"></a>各有二义不相。<a id="a-z"></a>违故无异性。<a id="a-10"></a>且如圆成。<a id="a-11"></a>虽复随缘成于染净。<a id="a-12"></a>而恒不失自性清净。<a id="a-13"></a>只由不失自性清净故。<a id="a-14"></a>能随缘成染净也。<a id="a-15"></a>犹如明镜现于染净。<a id="a-16"></a>而恒不失镜之明净。<a id="a-17"></a>只由不失镜明净故。<a id="a-18"></a>方能现染净之相。<a id="a-19"></a>以现染净。<a id="a-1A"></a>知镜明净。<a id="a-1B"></a>以镜明净。<a id="a-1C"></a>知现染净。<a id="a-1D"></a>是故二义。<a id="a-1E"></a>唯是一性。<a id="a-1F"></a>虽现净法。<a id="a-1G"></a>不增镜明。<a id="a-1H"></a>虽现染法。<a id="a-1I"></a>不污镜净。<a id="a-1J"></a>非直不污。<a id="a-1K"></a>亦乃由此反现镜之明净。<a id="a-1L"></a>真如亦尔。<a id="a-1M"></a>非直不动性净成于染净。<a id="a-1N"></a>亦乃由成染净方现性净。<a id="a-1O"></a>非直不坏染净明于性净。<a id="a-1P"></a>亦乃由性净故方成染净。<a id="a-1Q"></a>是故二义。<a id="a-1R"></a>全体相收。<a id="a-1S"></a>一性无二。<a id="a-1T"></a>岂相违也。<a id="a-1U"></a>由依他无性。<a id="a-1V"></a>得成似有。<a id="a-1W"></a>由成似有。<a id="a-1X"></a>是故无性。<a id="a-1Y"></a>此即无性即因缘。<a id="a-1Z"></a>因缘即无性。<a id="a-1a"></a>是不二法门也。<a id="a-1b"></a>所执性中。<a id="a-1c"></a>虽复当情称执现有。<a id="a-1d"></a>然于道理毕竟是无。<a id="a-1e"></a>以于无处横计有故。<a id="a-1f"></a>如于杌横计有鬼。<a id="a-1g"></a>今既横计。<a id="a-1h"></a>明知理无。<a id="a-1i"></a>是故无二唯一性也。</p>
  <p id="a1j">问。<a id="a-1k"></a>真如是有耶。</p>
  <p id="a1l">答。<a id="a-1m"></a>不也。<a id="a-1n"></a>随缘不变故。<a id="a-1o"></a>空。<a id="a-1p"></a>真如离妄念故。</p>
  <p id="a1q">问。<a id="a-1r"></a>真如是无耶。</p>
  <p id="a1s">答。<a id="a-1t"></a>不也。<a id="a-1u"></a>不变随缘故。<a id="a-1v"></a>不空故。<a id="a-1w"></a>圣智所行处故。</p>
  <p id="a1x">问。<a id="a-1y"></a>真如是亦有亦无耶。</p>
  <p id="a1z">答。<a id="a-20"></a>不也。<a id="a-21"></a>无二性故。<a id="a-22"></a>离相违故。</p>
  <p id="a23">问。<a id="a-24"></a>真如是非有非无耶。</p>
  <p id="a25">答。<a id="a-26"></a>具法故。<a id="a-27"></a>离戏论故。</p>
  <p id="a28">问。<a id="a-29"></a>依他是有耶。</p>
  <p id="a2A">答。<a id="a-2B"></a>不也。<a id="a-2C"></a>缘起无性故。<a id="a-2D"></a>约观遣故。<a id="a-2E"></a>异圆成故。</p>
  <p id="a2F">问。<a id="a-2G"></a>依他是无耶。</p>
  <p id="a2H">答。<a id="a-2I"></a>不也。<a id="a-2J"></a>无性缘起故。<a id="a-2K"></a>能现无生故。<a id="a-2L"></a>异遍计故。<a id="a-2M"></a>是智境故。</p>
  <p id="a2N">问。<a id="a-2O"></a>依他是亦有亦无耶。</p>
  <p id="a2P">答。<a id="a-2Q"></a>不也。<a id="a-2R"></a>无二性故。<a id="a-2S"></a>离相违故。</p>
  <p id="a2T">问。<a id="a-2U"></a>依他是非有非无耶。</p>
  <p id="a2V">答。<a id="a-2W"></a>不也。<a id="a-2X"></a>有多义门故。<a id="a-2Y"></a>离戏论故。</p>
  <p id="a2Z">问。<a id="a-2a"></a>遍计是有耶。</p>
  <p id="a2b">答。<a id="a-2c"></a>不也。<a id="a-2d"></a>理无故。<a id="a-2e"></a>无体相故。</p>
  <p id="a2f">问。<a id="a-2g"></a>遍计是无耶。</p>
  <p id="a2h">答。<a id="a-2i"></a>不也。<a id="a-2j"></a>情有故。<a id="a-2k"></a>无相观境故。<a id="a-2l"></a>能翳真故。</p>
  <p id="a2m">问。<a id="a-2n"></a>遍计是亦有名亦无耶。</p>
  <p id="a2o">答。<a id="a-2p"></a>不也。<a id="a-2q"></a>无二性故。</p>
  <p id="a2r">问。<a id="a-2s"></a>遍计是非有非无耶。</p>
  <p id="a2t">答。<a id="a-2u"></a>不也。<a id="a-2v"></a>所执性成故。<a id="a-2w"></a>已上护执竟。<a id="a-2x"></a>今执成过者。<a id="a-2y"></a>若计真如一向是有者。<a id="a-2z"></a>有二失。<a id="a-30"></a>一不随缘。<a id="a-31"></a>二不待了因故。</p>
  <p id="a32">问。<a id="a-33"></a>教云。<a id="a-34"></a>真如为凝然常。<a id="a-35"></a>既不随缘。<a id="a-36"></a>岂是过耶。</p>
  <p id="a37">答。<a id="a-38"></a>圣说真如为凝然者。<a id="a-39"></a>此是随缘成染净时。<a id="a-3A"></a>恒作染净而不失自体。<a id="a-3B"></a>即是不异无常之常。<a id="a-3C"></a>名不思议常。<a id="a-3D"></a>非谓不作诸法。<a id="a-3E"></a>如情所谓之凝然也。<a id="a-3F"></a>不异无常之常。<a id="a-3G"></a>出于情外。<a id="a-3H"></a>故名真如常。<a id="a-3I"></a>经云。<a id="a-3J"></a>不染而染。<a id="a-3K"></a>明常作无常。<a id="a-3L"></a>染而不染。<a id="a-3M"></a>明作无常时不失常也。<a id="a-3N"></a>又不异常之无常故。<a id="a-3O"></a>说真如为无常。<a id="a-3P"></a>经云。<a id="a-3Q"></a>如来藏。<a id="a-3R"></a>受苦乐与因俱。<a id="a-3S"></a>若生若灭。<a id="a-3T"></a>又依他是生灭法。<a id="a-3U"></a>亦得有不异常之无常。<a id="a-3V"></a>不异无常之常。<a id="a-3W"></a>以诸缘起无常之法。<a id="a-3X"></a>即无自性。<a id="a-3Y"></a>方成缘起。<a id="a-3Z"></a>是故不异常性而得无常。<a id="a-3a"></a>故云不生不灭。<a id="a-3b"></a>是无常义。<a id="a-3c"></a>此即不异于常。<a id="a-3d"></a>成无常也。<a id="a-3e"></a>又诸缘起。<a id="a-3f"></a>即是无性。<a id="a-3g"></a>非灭缘起。<a id="a-3h"></a>方说无性。<a id="a-3i"></a>即是不异无常之常也。<a id="a-3j"></a>经云。<a id="a-3k"></a>色即是空。<a id="a-3l"></a>非色灭空。<a id="a-3m"></a>又众生即涅槃。<a id="a-3n"></a>不更灭也。<a id="a-3o"></a>此与真如二义同。<a id="a-3p"></a>即真俗双融。<a id="a-3q"></a>二而无二。<a id="a-3r"></a>故论云。<a id="a-3s"></a>智障甚盲闇。<a id="a-3t"></a>谓真俗别执故也。<a id="a-3u"></a>又真如若不随缘成于染净。<a id="a-3v"></a>染净等法。<a id="a-3w"></a>即无所依。<a id="a-3x"></a>无所依有法。<a id="a-3y"></a>又堕常也。<a id="a-3z"></a>又真如若有者。<a id="a-40"></a>即不随染净。<a id="a-41"></a>染净诸法。<a id="a-42"></a>既无自体。<a id="a-43"></a>真又不随。<a id="a-44"></a>不得有法。<a id="a-45"></a>亦是断也。<a id="a-46"></a>乃至执非有非无等四句。<a id="a-47"></a>皆堕断常也。<a id="a-48"></a>若依他执有者。<a id="a-49"></a>谓已有体。<a id="a-4A"></a>不藉缘故。<a id="a-4B"></a>无缘有法。<a id="a-4C"></a>即是常也。<a id="a-4D"></a>又由执有。<a id="a-4E"></a>即不藉缘。<a id="a-4F"></a>不藉缘故。<a id="a-4G"></a>不得有法。<a id="a-4H"></a>即是断也。</p>
  <p id="a4I">问。<a id="a-4J"></a>依他性是有义。<a id="a-4K"></a>便有失者。<a id="a-4L"></a>何故摄论云依他性以为有耶。</p>
  <p id="a4M">答。<a id="a-4N"></a>此即不异空之有。<a id="a-4O"></a>从缘无体故。<a id="a-4P"></a>一一缘中。<a id="a-4Q"></a>无作者故。<a id="a-4R"></a>由缘无作。<a id="a-4S"></a>方得缘起。<a id="a-4T"></a>是故非有之有。<a id="a-4U"></a>为依他有。<a id="a-4V"></a>即是不动真际。<a id="a-4W"></a>建立诸法。<a id="a-4X"></a>若谓依他如言有者。<a id="a-4Y"></a>即缘起有性。<a id="a-4Z"></a>缘若有性。<a id="a-4a"></a>即不相藉。<a id="a-4b"></a>不相借故。<a id="a-4c"></a>即坏依他。<a id="a-4d"></a>坏依他者。<a id="a-4e"></a>良由执有。<a id="a-4f"></a>汝恐堕空。<a id="a-4g"></a>立有。<a id="a-4h"></a>不谓不达缘所起。<a id="a-4i"></a>法无自性故。<a id="a-4j"></a>即坏缘起。<a id="a-4k"></a>便堕空无。<a id="a-4l"></a>又若依他执无者。<a id="a-4m"></a>亦二失。<a id="a-4n"></a>谓依他是无法者。<a id="a-4o"></a>即缘无所起。<a id="a-4p"></a>不得有法。<a id="a-4q"></a>即是断也。</p>
  <p id="a4r">问。<a id="a-4s"></a>若说缘生为空无。<a id="a-4t"></a>即堕断者。<a id="a-4u"></a>何故中论广说缘生为毕竟空耶。</p>
  <p id="a4v">答。<a id="a-4w"></a>圣说缘生以为空者。<a id="a-4x"></a>此即不异有之空也。<a id="a-4y"></a>此即不动缘生。<a id="a-4z"></a>说实相法也。<a id="a-50"></a>若谓缘生如言空者。<a id="a-51"></a>即无缘生。<a id="a-52"></a>缘生无故。<a id="a-53"></a>即无空理。<a id="a-54"></a>无空理者。<a id="a-55"></a>良由执空。<a id="a-56"></a>是故汝恐堕有。<a id="a-57"></a>立空。<a id="a-58"></a>不谓不达无性缘生故。<a id="a-59"></a>失性空故。<a id="a-5A"></a>还堕情中恶取空也。<a id="a-5B"></a>故清辩为成有。<a id="a-5C"></a>故破于有。<a id="a-5D"></a>护法为成空。<a id="a-5E"></a>故破于空也。<a id="a-5F"></a>如情执无。<a id="a-5G"></a>即是断过。<a id="a-5H"></a>若说无法为依他者。<a id="a-5I"></a>无法非缘。<a id="a-5J"></a>非缘之法。<a id="a-5K"></a>即常也。<a id="a-5L"></a>乃至执非有非无。<a id="a-5M"></a>皆成断常二患。<a id="a-5N"></a>若遍计性中计所执为有者。<a id="a-5O"></a>圣智所照。<a id="a-5P"></a>理应不空。<a id="a-5Q"></a>即是常也。<a id="a-5R"></a>若妄执遍计于理无者。<a id="a-5S"></a>即失情有。<a id="a-5T"></a>故是断也。<a id="a-5U"></a>乃至非有非无。<a id="a-5V"></a>皆具上失。<a id="a-5W"></a>上已护过。<a id="a-5X"></a>今当显德者。<a id="a-5Y"></a>真如是有义。<a id="a-5Z"></a>何者。<a id="a-5a"></a>迷悟所依故。<a id="a-5b"></a>不空故。<a id="a-5c"></a>不坏故。<a id="a-5d"></a>真如是空义。<a id="a-5e"></a>随缘故。<a id="a-5f"></a>对染故。<a id="a-5g"></a>真如是亦有亦无义。<a id="a-5h"></a>具德故。<a id="a-5i"></a>违顺自在故。<a id="a-5j"></a>镕融故。<a id="a-5k"></a>真如是非有非无义。<a id="a-5l"></a>二不二故。<a id="a-5m"></a>定取不得故。<a id="a-5n"></a>依他是有义。<a id="a-5o"></a>无性缘成故。<a id="a-5p"></a>依他是无义。<a id="a-5q"></a>缘成无性故。<a id="a-5r"></a>依他是亦有亦无义。<a id="a-5s"></a>缘成故。<a id="a-5t"></a>无性故。<a id="a-5u"></a>依他是非有非无义。<a id="a-5v"></a>随取一不得故。<a id="a-5w"></a>遍计是有义。<a id="a-5x"></a>约情故。<a id="a-5y"></a>遍计是无义。<a id="a-5z"></a>约理故。<a id="a-60"></a>遍计是亦有亦无义。<a id="a-61"></a>由是所执故。<a id="a-62"></a>遍计是非有非无义。<a id="a-63"></a>由所执故。<a id="a-64"></a>故知执则为断常二患。<a id="a-65"></a>不执成性德之门。<a id="a-66"></a>但除妄情。<a id="a-67"></a>非遣法也。<a id="a-68"></a>是以不离有以谈真。<a id="a-69"></a>见有之本际。<a id="a-6A"></a>匪存无而观法。<a id="a-6B"></a>了无之真原。<a id="a-6C"></a>则不出有无。<a id="a-6D"></a>不在有无。<a id="a-6E"></a>何取舍之干怀。<a id="a-6F"></a>断常之所惑乎。<a id="a-6G"></a>是则三性一性。<a id="a-6H"></a>情有而即是真空。<a id="a-6I"></a>一性三性。<a id="a-6J"></a>真如而能成缘起。<a id="a-6K"></a>终日有而不有。<a id="a-6L"></a>有彻空原。<a id="a-6M"></a>终日空而不空。<a id="a-6N"></a>空该有际。<a id="a-6O"></a>自然一心无寄。<a id="a-6P"></a>万法俱闲。<a id="a-6Q"></a>境智相应。<a id="a-6R"></a>理行融即。<a id="a-6S"></a>方入宗镜。<a id="a-6T"></a>莹净无瑕。<a id="a-6U"></a>照破古今。<a id="a-6V"></a>光吞万汇矣。</p>
  <p id="a6W">问。<a id="a-6X"></a>若不立三性。<a id="a-6Y"></a>有何等过。</p>
  <p id="a6Z">答。<a id="a-6a"></a>若无三性。<a id="a-6b"></a>凡圣不成。<a id="a-6c"></a>失大因缘。<a id="a-6d"></a>成断常过。<a id="a-6e"></a>摄论云。<a id="a-6f"></a>于世间中。<a id="a-6g"></a>离分别依他二法。<a id="a-6h"></a>更无余法。<a id="a-6i"></a>阿赖耶识。<a id="a-6j"></a>是依他性。<a id="a-6k"></a>余一切法。<a id="a-6l"></a>是分别性。<a id="a-6m"></a>此二法。<a id="a-6n"></a>摄一切法皆尽。<a id="a-6o"></a>三界唯有识故。<a id="a-6p"></a>阿毗达磨经说。<a id="a-6q"></a>三性法者。<a id="a-6r"></a>染污分。<a id="a-6s"></a>清净分。<a id="a-6t"></a>彼二分于依他性说。<a id="a-6u"></a>分别性是染污分。<a id="a-6v"></a>真实性是清净分。<a id="a-6w"></a>譬如金土藏。<a id="a-6x"></a>有三种可见。<a id="a-6y"></a>谓一地界。<a id="a-6z"></a>二土。<a id="a-70"></a>三金。<a id="a-71"></a>于地界中。<a id="a-72"></a>土非有而可见。<a id="a-73"></a>金实有而不可见。<a id="a-74"></a>若以火烧。<a id="a-75"></a>土则不现。<a id="a-76"></a>金则显现。<a id="a-77"></a>复次于地界中。<a id="a-78"></a>土相现时。<a id="a-79"></a>是虚妄体现。<a id="a-7A"></a>金体现时。<a id="a-7B"></a>是清净体现。<a id="a-7C"></a>是故地界有二分。<a id="a-7D"></a>如是如是。<a id="a-7E"></a>此识性未为无分别智火所烧时。<a id="a-7F"></a>于识性中。<a id="a-7G"></a>虚妄分别性显现。<a id="a-7H"></a>清净性不现。<a id="a-7I"></a>此识性若为无分别智火所烧。<a id="a-7J"></a>于识性中。<a id="a-7K"></a>实有清净性显现。<a id="a-7L"></a>虚妄分别性不显现。<a id="a-7M"></a>故知妄依真起。<a id="a-7N"></a>而能覆真。<a id="a-7O"></a>真因妄显。<a id="a-7P"></a>而能夺妄。<a id="a-7Q"></a>真妄无体。<a id="a-7R"></a>皆依识性。<a id="a-7S"></a>如土与金。<a id="a-7T"></a>俱依地界。</p>
  <p id="a7U">摄论问。<a id="a-7V"></a>云何一识。<a id="a-7W"></a>成一切种种识相貌。<a id="a-7X"></a>八识。<a id="a-7Y"></a>十一识等。</p>
  <p id="a7Z">答。<a id="a-7a"></a>欲显依他性。<a id="a-7b"></a>具有三性。<a id="a-7c"></a>一识。<a id="a-7d"></a>从种子生。<a id="a-7e"></a>是依他。<a id="a-7f"></a>有种种识相貌。<a id="a-7g"></a>是分别。<a id="a-7h"></a>分别实无所有。<a id="a-7i"></a>是真实性。<a id="a-7j"></a>一识。<a id="a-7k"></a>谓一本识。<a id="a-7l"></a>本识变异。<a id="a-7m"></a>为诸识故。</p>
  <p id="a7n">问。<a id="a-7o"></a>三性行相。<a id="a-7p"></a>有假有实。<a id="a-7q"></a>义理可分。<a id="a-7r"></a>云何复说三无性。<a id="a-7s"></a>及云一切法皆无自性。</p>
  <p id="a7t">答。<a id="a-7u"></a>论颂云。<a id="a-7v"></a>即依此三性。<a id="a-7w"></a>立彼三无性。<a id="a-7x"></a>故佛密意说。<a id="a-7y"></a>一切法无性。<a id="a-7z"></a>初即相无性。<a id="a-80"></a>次无自然性。<a id="a-81"></a>后由远离前。<a id="a-82"></a>所执我法性。<a id="a-83"></a>此诸法胜义。<a id="a-84"></a>亦即是真如。<a id="a-85"></a>常如其性故。<a id="a-86"></a>即唯识实性。<a id="a-87"></a>即依此前所说三性。<a id="a-88"></a>立彼后说三种无性。<a id="a-89"></a>谓即相。<a id="a-8A"></a>生。<a id="a-8B"></a>胜义。<a id="a-8C"></a>无性。<a id="a-8D"></a>故佛密意说。<a id="a-8E"></a>一切法皆无自性。<a id="a-8F"></a>非性全无。<a id="a-8G"></a>说密意言。<a id="a-8H"></a>显非了义。<a id="a-8I"></a>谓后二性。<a id="a-8J"></a>虽体非无而有。<a id="a-8K"></a>愚夫于彼增益。<a id="a-8L"></a>妄执。<a id="a-8M"></a>实有我法自性。<a id="a-8N"></a>此即名为遍计所执。<a id="a-8O"></a>为除此执故。<a id="a-8P"></a>佛世尊。<a id="a-8Q"></a>于有及无。<a id="a-8R"></a>总说无性。<a id="a-8S"></a>云何依此。<a id="a-8T"></a>而立彼三。<a id="a-8U"></a>谓依此初遍计所执。<a id="a-8V"></a>立相无性。<a id="a-8W"></a>由此体性毕竟无有。<a id="a-8X"></a>如空华故。<a id="a-8Y"></a>次依他立生无性。<a id="a-8Z"></a>此如幻事。<a id="a-8a"></a>托众缘生。<a id="a-8b"></a>如妄执自然性故。<a id="a-8c"></a>假说无性。<a id="a-8d"></a>非性全无。<a id="a-8e"></a>依后圆成实。<a id="a-8f"></a>立胜义无性。<a id="a-8g"></a>谓即胜义。<a id="a-8h"></a>由远离前遍计所执我法性故。<a id="a-8i"></a>假说无性。<a id="a-8j"></a>非性全无。<a id="a-8k"></a>如太虚空。<a id="a-8l"></a>虽遍众色。<a id="a-8m"></a>而是众色无性所显。<a id="a-8n"></a>乃至契经中说无性言。<a id="a-8o"></a>非极了义。<a id="a-8p"></a>诸有智者。<a id="a-8q"></a>不应依之总拨诸法。<a id="a-8r"></a>都无自性。<a id="a-8s"></a>解深密经偈云。<a id="a-8t"></a>相生胜义无自性。<a id="a-8u"></a>如是我皆已显示。<a id="a-8v"></a>若不知佛此密意。<a id="a-8w"></a>失坏正道不能往。<a id="a-8x"></a>相者。<a id="a-8y"></a>是遍计。<a id="a-8z"></a>生者。<a id="a-90"></a>是依他。<a id="a-91"></a>胜义。<a id="a-92"></a>是圆成。<a id="a-93"></a>无自性者。<a id="a-94"></a>于此三性上。<a id="a-95"></a>皆无妄执我法遍计自然之自性故。<a id="a-96"></a>若人不知佛密意。<a id="a-97"></a>于三性上说三无性。<a id="a-98"></a>破外道小乘我执。<a id="a-99"></a>便拨菩提涅槃依圆皆无者。<a id="a-9A"></a>即此人失坏正道。<a id="a-9B"></a>不能往至也。<a id="a-9C"></a>此言三性三无性。<a id="a-9D"></a>不是依圆体亦无。<a id="a-9E"></a>但无遍计妄执之我法。<a id="a-9F"></a>故名无性也。<a id="a-9G"></a>是以三性无际。<a id="a-9H"></a>随一全收。<a id="a-9I"></a>真妄互融。<a id="a-9J"></a>性相无碍。<a id="a-9K"></a>如来一代时教。<a id="a-9L"></a>恒沙义门。<a id="a-9M"></a>密意。<a id="a-9N"></a>总在三性门中。<a id="a-9O"></a>真俗本末。<a id="a-9P"></a>一时收尽。<a id="a-9Q"></a>以显唯识正理。<a id="a-9R"></a>更无异辙。<a id="a-9S"></a>以依他性。<a id="a-9T"></a>是唯识体。<a id="a-9U"></a>从依他起分别。<a id="a-9V"></a>即是遍计。<a id="a-9W"></a>从依他悟真实。<a id="a-9X"></a>即是圆成。<a id="a-9Y"></a>由分别故。<a id="a-9Z"></a>一分成生死。<a id="a-9a"></a>由真实故。<a id="a-9b"></a>一分成涅槃。<a id="a-9c"></a>了分别性空。<a id="a-9d"></a>即生死成涅槃。<a id="a-9e"></a>迷真实性有。<a id="a-9f"></a>即涅槃成生死。<a id="a-9g"></a>都是一法随情。<a id="a-9h"></a>显义成三。<a id="a-9i"></a>三非三而一理圆。<a id="a-9j"></a>一非一而三性具。<a id="a-9k"></a>卷舒不失。<a id="a-9l"></a>隐显常如。<a id="a-9m"></a>非一非三。<a id="a-9n"></a>泯性相于实地。<a id="a-9o"></a>而三而一。<a id="a-9p"></a>耀行布于义天。<a id="a-9q"></a>撮要所归。<a id="a-9r"></a>莫先斯旨。</p>
  <p id="a9s">问。<a id="a-9t"></a>三能变相。<a id="a-9u"></a>已细披陈。<a id="a-9v"></a>所变之相。<a id="a-9w"></a>如何开演。</p>
  <p id="a9x">答。<a id="a-9y"></a>三能变。<a id="a-9z"></a>谓异熟思量。<a id="a-A0"></a>及了别境。<a id="a-A1"></a>识此是能变自体。<a id="a-A2"></a>所变者。<a id="a-A3"></a>即见相二分。<a id="a-A4"></a>是自体分之所变故。<a id="a-A5"></a>是自体分之用故。<a id="a-A6"></a>说自体。<a id="a-A7"></a>是二分所依。<a id="a-A8"></a>识论云。<a id="a-A9"></a>云何应知。<a id="a-AA"></a>依识所变。<a id="a-AB"></a>假说我法。<a id="a-AC"></a>非别实有。<a id="a-AD"></a>由斯一切唯有识耶。<a id="a-AE"></a>颂曰。<a id="a-AF"></a>是诸识转变。<a id="a-AG"></a>分别所分别。<a id="a-AH"></a>由此彼皆无。<a id="a-AI"></a>故一切唯识。<a id="a-AJ"></a>是诸识者。<a id="a-AK"></a>谓前所说三能变识。<a id="a-AL"></a>及彼心所。<a id="a-AM"></a>皆能变似见相二分。<a id="a-AN"></a>立转变名。<a id="a-AO"></a>所变见分。<a id="a-AP"></a>说名分别。<a id="a-AQ"></a>能取相故。<a id="a-AR"></a>所变相分。<a id="a-AS"></a>名所分别。<a id="a-AT"></a>见所取故。<a id="a-AU"></a>由此正理。<a id="a-AV"></a>彼实我法。<a id="a-AW"></a>离识所变。<a id="a-AX"></a>皆定非有。<a id="a-AY"></a>离能所取。<a id="a-AZ"></a>无别物故。<a id="a-Aa"></a>非有实物。<a id="a-Ab"></a>离二相故。<a id="a-Ac"></a>是故一切有为无为。<a id="a-Ad"></a>若实若假。<a id="a-Ae"></a>皆不离识。<a id="a-Af"></a>唯言。<a id="a-Ag"></a>为遮离识实物。<a id="a-Ah"></a>非无不离识心所法等。<a id="a-Ai"></a>或转变者。<a id="a-Aj"></a>谓诸内识转似我法。<a id="a-Ak"></a>外境相。<a id="a-Al"></a>现此能转变。<a id="a-Am"></a>即名分别。<a id="a-An"></a>虚妄分别。<a id="a-Ao"></a>为自性故。<a id="a-Ap"></a>谓即三界心。<a id="a-Aq"></a>及心所。<a id="a-Ar"></a>此所执境。<a id="a-As"></a>名所分别。<a id="a-At"></a>即所妄执。<a id="a-Au"></a>实我法性。<a id="a-Av"></a>由此分别变似外境。<a id="a-Aw"></a>假我法相。<a id="a-Ax"></a>彼所分别实我法性。<a id="a-Ay"></a>决定皆无。<a id="a-Az"></a>前引教理。<a id="a-B0"></a>已广破故。<a id="a-B1"></a>是故一切。<a id="a-B2"></a>皆唯有识。<a id="a-B3"></a>虚妄分别有。<a id="a-B4"></a>极成故。<a id="a-B5"></a>唯既不遮不离识法。<a id="a-B6"></a>故真如等。<a id="a-B7"></a>亦是有性。<a id="a-B8"></a>由斯远离增减二边。<a id="a-B9"></a>唯识义成。<a id="a-BA"></a>契会中道。<a id="a-BB"></a>释云。<a id="a-BC"></a>是诸识转变者。<a id="a-BD"></a>转变是改转义。<a id="a-BE"></a>谓一识体。<a id="a-BF"></a>改转为二相起。<a id="a-BG"></a>异于自体。<a id="a-BH"></a>即见分有能取之用。<a id="a-BI"></a>相分有质碍之用。<a id="a-BJ"></a>由识自体。<a id="a-BK"></a>转起能取。<a id="a-BL"></a>及有碍故。<a id="a-BM"></a>所变见分。<a id="a-BN"></a>说名分别。<a id="a-BO"></a>能取相故者。<a id="a-BP"></a>前所变中。<a id="a-BQ"></a>以所变见分。<a id="a-BR"></a>名为分别。<a id="a-BS"></a>是依他性。<a id="a-BT"></a>能取于所变依他相分故。<a id="a-BU"></a>起种种遍计所执分别。<a id="a-BV"></a>是此识体所变。<a id="a-BW"></a>用。<a id="a-BX"></a>能分别。<a id="a-BY"></a>故名分别。<a id="a-BZ"></a>其识体所变依他。<a id="a-Ba"></a>性相。<a id="a-Bb"></a>分。<a id="a-Bc"></a>似所执相分者。<a id="a-Bd"></a>名所分别。<a id="a-Be"></a>是前能分别见分之所取相故。<a id="a-Bf"></a>非谓识自体能缘。<a id="a-Bg"></a>名为分别。<a id="a-Bh"></a>起分别见者。<a id="a-Bi"></a>识之用也。<a id="a-Bj"></a>相见俱依自证起故。<a id="a-Bk"></a>唯既不遮不离识法故。<a id="a-Bl"></a>真如等亦是有性者。<a id="a-Bm"></a>唯言不遮不离识法。<a id="a-Bn"></a>真如及心所者。<a id="a-Bo"></a>亦不离识。<a id="a-Bp"></a>故体皆有。<a id="a-Bq"></a>今此位。<a id="a-Br"></a>但遮离识所分别有。<a id="a-Bs"></a>不遮不离识真如等有。<a id="a-Bt"></a>如理应知。<a id="a-Bu"></a>此意既有能变分别识。<a id="a-Bv"></a>及所变境依他相分。<a id="a-Bw"></a>所分别心外实法等。<a id="a-Bx"></a>决定皆无。<a id="a-By"></a>唯有真如心所等法。<a id="a-Bz"></a>皆不离识。<a id="a-C0"></a>亦是实有。<a id="a-C1"></a>远离增减二边者。<a id="a-C2"></a>无心外法故。<a id="a-C3"></a>除增益边。<a id="a-C4"></a>有虚妄心等故。<a id="a-C5"></a>离损减边。<a id="a-C6"></a>离损减边故。<a id="a-C7"></a>除拨无如空清辩等说。<a id="a-C8"></a>离增益边故。<a id="a-C9"></a>除心外有法诸小乘执。<a id="a-CA"></a>唯识义成。<a id="a-CB"></a>契会中道。<a id="a-CC"></a>无偏执故。<a id="a-CD"></a>又诸师所明。<a id="a-CE"></a>总有四分义。<a id="a-CF"></a>一相分。<a id="a-CG"></a>二见分。<a id="a-CH"></a>三自证分。<a id="a-CI"></a>四证自证分。<a id="a-CJ"></a>相分有四。<a id="a-CK"></a>一。<a id="a-CL"></a>实相名相。<a id="a-CM"></a>体即真如。<a id="a-CN"></a>是真实相故。<a id="a-CO"></a>二境相名相。<a id="a-CP"></a>为能与根心而为境故。<a id="a-CQ"></a>三相状名相。<a id="a-CR"></a>此唯有为法。<a id="a-CS"></a>有相状故。<a id="a-CT"></a>通影及质。<a id="a-CU"></a>唯是识之所变。<a id="a-CV"></a>四义相名相。<a id="a-CW"></a>即能诠下所诠义。<a id="a-CX"></a>相分。<a id="a-CY"></a>是于上四种相中。<a id="a-CZ"></a>唯取后三相而为相分相。<a id="a-Ca"></a>又相分有二。<a id="a-Cb"></a>一识所顿变。<a id="a-Cc"></a>即是本质。<a id="a-Cd"></a>二识等缘境。<a id="a-Ce"></a>唯变影缘。<a id="a-Cf"></a>不得本质。<a id="a-Cg"></a>二见分者。<a id="a-Ch"></a>唯识论云。<a id="a-Ci"></a>于自所缘。<a id="a-Cj"></a>有了别用。<a id="a-Ck"></a>此见分有五类。<a id="a-Cl"></a>一证见名见。<a id="a-Cm"></a>即三根本智见分是。<a id="a-Cn"></a>二照烛名见。<a id="a-Co"></a>此通根心。<a id="a-Cp"></a>俱有照烛义故。<a id="a-Cq"></a>三能缘名见。<a id="a-Cr"></a>即通内三分。<a id="a-Cs"></a>俱能缘故。<a id="a-Ct"></a>四念解名见。<a id="a-Cu"></a>以念解所诠义故。<a id="a-Cv"></a>五。<a id="a-Cw"></a>推度名见。<a id="a-Cx"></a>即比量心。<a id="a-Cy"></a>推度一切境故。<a id="a-Cz"></a>于此五种见中。<a id="a-D0"></a>除五色根。<a id="a-D1"></a>及内二分。<a id="a-D2"></a>余皆见分所摄。<a id="a-D3"></a>三自证分。<a id="a-D4"></a>为能亲证自见分缘相分不谬。<a id="a-D5"></a>能作证故。<a id="a-D6"></a>四证自证分。<a id="a-D7"></a>谓能亲证第三自证分缘见分不谬故。<a id="a-D8"></a>从所证处得名。<a id="a-D9"></a>此四分义。<a id="a-DA"></a>总以镜喻。<a id="a-DB"></a>镜。<a id="a-DC"></a>如自证分。<a id="a-DD"></a>镜明。<a id="a-DE"></a>如见分。<a id="a-DF"></a>镜像。<a id="a-DG"></a>如相分。<a id="a-DH"></a>镜后弝。<a id="a-DI"></a>如证自证分。<a id="a-DJ"></a>此四分。<a id="a-DK"></a>有四师立义。<a id="a-DL"></a>第一安慧菩萨。<a id="a-DM"></a>立一分自证分。<a id="a-DN"></a>识论云。<a id="a-DO"></a>此自证分。<a id="a-DP"></a>从缘所生。<a id="a-DQ"></a>是依他起故。<a id="a-DR"></a>故说为有。<a id="a-DS"></a>见相二分。<a id="a-DT"></a>不从缘生。<a id="a-DU"></a>因遍计心。<a id="a-DV"></a>妄执而有。<a id="a-DW"></a>如是二分。<a id="a-DX"></a>情有理无。<a id="a-DY"></a>唯自证分。<a id="a-DZ"></a>是依他起性。<a id="a-Da"></a>有种子生。<a id="a-Db"></a>是实有故。<a id="a-Dc"></a>见相二分是无。<a id="a-Dd"></a>更变起。<a id="a-De"></a>我法二执。<a id="a-Df"></a>又是无。<a id="a-Dg"></a>以无似无。<a id="a-Dh"></a>若准护法菩萨。<a id="a-Di"></a>即是以有似无。<a id="a-Dj"></a>见相二分是有体。<a id="a-Dk"></a>变起。<a id="a-Dl"></a>我法二执是无体故。<a id="a-Dm"></a>安慧引楞伽经云。<a id="a-Dn"></a>三界有漏心心所。<a id="a-Do"></a>皆是虚妄分别。<a id="a-Dp"></a>为自性故。<a id="a-Dq"></a>故知八识见相二分。<a id="a-Dr"></a>皆是遍计妄执有。<a id="a-Ds"></a>故唯有自证一分。<a id="a-Dt"></a>是依他起性。<a id="a-Du"></a>是实有故。<a id="a-Dv"></a>密严经偈云。<a id="a-Dw"></a>愚夫所分别。<a id="a-Dx"></a>外境实皆无。<a id="a-Dy"></a>习气扰浊心。<a id="a-Dz"></a>故似彼而转。<a id="a-E0"></a>故知但是愚夫依实自证分上。<a id="a-E1"></a>起遍计妄情。<a id="a-E2"></a>变似无体二分现故。<a id="a-E3"></a>理实二分。<a id="a-E4"></a>无其实体。<a id="a-E5"></a>但是愚夫不了。<a id="a-E6"></a>妄执为实故。<a id="a-E7"></a>所以论云。<a id="a-E8"></a>凡夫执有。<a id="a-E9"></a>圣者达无。</p>
  <p id="aEA">问。<a id="a-EB"></a>若言相见二分是假者。<a id="a-EC"></a>且如大地山河。<a id="a-ED"></a>是相分收。<a id="a-EE"></a>现见是实。<a id="a-EF"></a>如何言假耶。</p>
  <p id="aEG">答。<a id="a-EH"></a>虽见山河等是实。<a id="a-EI"></a>元是妄执有外山河大地等。<a id="a-EJ"></a>理实而论。<a id="a-EK"></a>皆不离自证分故。<a id="a-EL"></a>所以楞伽经偈云。<a id="a-EM"></a>由自心执着。<a id="a-EN"></a>心似外境转。<a id="a-EO"></a>彼所见非有。<a id="a-EP"></a>是故说唯心。<a id="a-EQ"></a>故知离自证分外。<a id="a-ER"></a>无实见相二分。<a id="a-ES"></a>第二难陀论师。<a id="a-ET"></a>立二分成唯识者。<a id="a-EU"></a>初标宗者。<a id="a-EV"></a>即一切心生。<a id="a-EW"></a>皆有见相二分。<a id="a-EX"></a>见相二分。<a id="a-EY"></a>是能所二缘也。<a id="a-EZ"></a>若无相分牵心。<a id="a-Ea"></a>心法无由得生。<a id="a-Eb"></a>若无能缘见分。<a id="a-Ec"></a>谁知有所缘相分耶。<a id="a-Ed"></a>即有境有心。<a id="a-Ee"></a>等成唯识也。<a id="a-Ef"></a>见分为能变。<a id="a-Eg"></a>相分是所变。<a id="a-Eh"></a>能所得成。<a id="a-Ei"></a>须具二分。<a id="a-Ej"></a>见分相分。<a id="a-Ek"></a>是依他起性。<a id="a-El"></a>有时缘独影境。<a id="a-Em"></a>即同种生。<a id="a-En"></a>有时缘带质境。<a id="a-Eo"></a>即别种生。<a id="a-Ep"></a>从种生故。<a id="a-Eq"></a>非遍计也。<a id="a-Er"></a>若不许者。<a id="a-Es"></a>诸佛不应现身土等种种影像也。<a id="a-Et"></a>安慧却难。<a id="a-Eu"></a>汝若立相分。<a id="a-Ev"></a>岂不心外有境。<a id="a-Ew"></a>何名唯识。<a id="a-Ex"></a>难陀言。<a id="a-Ey"></a>见分是能缘。<a id="a-Ez"></a>相分是所缘。<a id="a-F0"></a>摄所从能。<a id="a-F1"></a>还是唯识。<a id="a-F2"></a>又汝若言无相分。<a id="a-F3"></a>则所立一分唯识不成。<a id="a-F4"></a>何以故。<a id="a-F5"></a>安慧执相分是妄情有。<a id="a-F6"></a>即第八所缘识中相分种子。<a id="a-F7"></a>是相分摄。<a id="a-F8"></a>即种子是能生自证现行。<a id="a-F9"></a>亲因缘法。<a id="a-FA"></a>若种子相分是妄情者。<a id="a-FB"></a>何妨所生现行自证分。<a id="a-FC"></a>亦是妄情。<a id="a-FD"></a>不违种子识义也。<a id="a-FE"></a>若不许自证分是妄情者。<a id="a-FF"></a>即能生种子亦是实有。<a id="a-FG"></a>即因果皆实。<a id="a-FH"></a>证相分亦是实有。<a id="a-FI"></a>既有相分。<a id="a-FJ"></a>即有见分。<a id="a-FK"></a>能所既成。<a id="a-FL"></a>即二分成立唯识也。<a id="a-FM"></a>又五根是第八识相分。<a id="a-FN"></a>若相分是遍计。<a id="a-FO"></a>岂有遍计根。<a id="a-FP"></a>能发生五识也。<a id="a-FQ"></a>安慧云。<a id="a-FR"></a>不假五根发生五识。<a id="a-FS"></a>五识俱自从种子生也。</p>
  <p id="aFT">问。<a id="a-FU"></a>若不假根发生。<a id="a-FV"></a>但从种子生者。<a id="a-FW"></a>汝许五识种子。<a id="a-FX"></a>是第八相分不。</p>
  <p id="aFY">答。<a id="a-FZ"></a>许是第八相分。<a id="a-Fa"></a>难。<a id="a-Fb"></a>既尔。<a id="a-Fc"></a>即种子是遍计。<a id="a-Fd"></a>能生五识。<a id="a-Fe"></a>亦是遍计也。<a id="a-Ff"></a>安慧救云。<a id="a-Fg"></a>种子但是第八识上气分。<a id="a-Fh"></a>有生现行功能故。<a id="a-Fi"></a>假名种子。<a id="a-Fj"></a>但是习气之异名。<a id="a-Fk"></a>非实也。<a id="a-Fl"></a>难。<a id="a-Fm"></a>诸圣教从种子生者名实。<a id="a-Fn"></a>依他立者名假。<a id="a-Fo"></a>岂有假种子生实现行。<a id="a-Fp"></a>若是假种子者。<a id="a-Fq"></a>如何亲报自果耶。<a id="a-Fr"></a>若种子是假法者。<a id="a-Fs"></a>即因中第八识因缘变义不成。<a id="a-Ft"></a>若非因缘变者。<a id="a-Fu"></a>即违一切。<a id="a-Fv"></a>安慧绝救。<a id="a-Fw"></a>既有能所二缘者。<a id="a-Fx"></a>皆是实依他起性者。<a id="a-Fy"></a>即知见相。<a id="a-Fz"></a>是实。<a id="a-G0"></a>引证者。<a id="a-G1"></a>密严经云。<a id="a-G2"></a>一切唯有觉。<a id="a-G3"></a>所觉义皆无。<a id="a-G4"></a>能觉所觉分。<a id="a-G5"></a>各自然而转。<a id="a-G6"></a>释云。<a id="a-G7"></a>一切唯有觉者。<a id="a-G8"></a>即唯识也。<a id="a-G9"></a>所觉义皆无者。<a id="a-GA"></a>即心外妄执实境是无。<a id="a-GB"></a>能觉所觉分者。<a id="a-GC"></a>能觉是依他实见分。<a id="a-GD"></a>所觉是依他实相分。<a id="a-GE"></a>各自然而转者。<a id="a-GF"></a>见分从心种子生。<a id="a-GG"></a>相分从相分种子生起。<a id="a-GH"></a>故知须立二分。<a id="a-GI"></a>唯识方成。<a id="a-GJ"></a>会相违者。<a id="a-GK"></a>安慧难云。<a id="a-GL"></a>若尔。<a id="a-GM"></a>前来密严楞伽二文。<a id="a-GN"></a>如何通会。<a id="a-GO"></a>正会者。<a id="a-GP"></a>前来经文。<a id="a-GQ"></a>不是证一分。<a id="a-GR"></a>但遮执心外实有我法等。<a id="a-GS"></a>亦不遮相分不离心。<a id="a-GT"></a>第三陈那菩萨立三分。<a id="a-GU"></a>非前师。<a id="a-GV"></a>安慧立一分。<a id="a-GW"></a>即但有体而无用。<a id="a-GX"></a>难陀立见相二分。<a id="a-GY"></a>但有用而无体。<a id="a-GZ"></a>皆互不足。<a id="a-Ga"></a>立理者。<a id="a-Gb"></a>谓立量果义。<a id="a-Gc"></a>论云。<a id="a-Gd"></a>能量。<a id="a-Ge"></a>所量。<a id="a-Gf"></a>量果别故。<a id="a-Gg"></a>相见必有所依体故。<a id="a-Gh"></a>相分为所量。<a id="a-Gi"></a>见分为能量。<a id="a-Gj"></a>即要自证分。<a id="a-Gk"></a>为证者。<a id="a-Gl"></a>是量果也。<a id="a-Gm"></a>喻如尺量绢时。<a id="a-Gn"></a>绢。<a id="a-Go"></a>为所量。<a id="a-Gp"></a>尺人。<a id="a-Gq"></a>为能量。<a id="a-Gr"></a>记数之智。<a id="a-Gs"></a>名为量果。<a id="a-Gt"></a>今见分缘相分不错。<a id="a-Gu"></a>皆由自证分为作果故。<a id="a-Gv"></a>今眼识见分缘青时。<a id="a-Gw"></a>定不缘黄也。<a id="a-Gx"></a>如见分缘不曾见境。<a id="a-Gy"></a>忽然缘黄境时。<a id="a-Gz"></a>即定不缘青。<a id="a-H0"></a>若无自证分。<a id="a-H1"></a>即见分不能自记忆。<a id="a-H2"></a>故知须立三分。<a id="a-H3"></a>若无自证分。<a id="a-H4"></a>即相见亦无。<a id="a-H5"></a>若言有二分者。<a id="a-H6"></a>即须定有自证分。<a id="a-H7"></a>自证分喻如牛头。<a id="a-H8"></a>二角喻相见二分。<a id="a-H9"></a>集量论颂云。<a id="a-HA"></a>似境相所量。<a id="a-HB"></a>能取相自证。<a id="a-HC"></a>释云。<a id="a-HD"></a>似境相所量者。<a id="a-HE"></a>即相分似外境现。<a id="a-HF"></a>能取相自证者。<a id="a-HG"></a>能取相者。<a id="a-HH"></a>即是见分。<a id="a-HI"></a>能取相分故。<a id="a-HJ"></a>自证。<a id="a-HK"></a>即是体也。<a id="a-HL"></a>第四护法菩萨。<a id="a-HM"></a>立四分。<a id="a-HN"></a>立宗者。<a id="a-HO"></a>心心所若细分别。<a id="a-HP"></a>应有四分。<a id="a-HQ"></a>立理者。<a id="a-HR"></a>若无第四分。<a id="a-HS"></a>将何法与第三分为量果耶。<a id="a-HT"></a>汝陈那立三分者。<a id="a-HU"></a>为见分有能量了境用故。<a id="a-HV"></a>即将自证分为量果。<a id="a-HW"></a>汝自证分亦有能量照境故。<a id="a-HX"></a>即将何法。<a id="a-HY"></a>与能量自证分为量果耶。<a id="a-HZ"></a>即须将第四证自证分。<a id="a-Ha"></a>为第三分量果也。<a id="a-Hb"></a>引证。<a id="a-Hc"></a>密严经偈云。<a id="a-Hd"></a>众生心二性。<a id="a-He"></a>内外一切分。<a id="a-Hf"></a>所取能取缠。<a id="a-Hg"></a>见种种差别。<a id="a-Hh"></a>心二性者。<a id="a-Hi"></a>即是内二分为一性。<a id="a-Hj"></a>见相二分为第二性。<a id="a-Hk"></a>即心境内外二性。<a id="a-Hl"></a>能取缠者。<a id="a-Hm"></a>即是能缘粗动。<a id="a-Hn"></a>是能缘见分。<a id="a-Ho"></a>所取缠者。<a id="a-Hp"></a>即是相缚。<a id="a-Hq"></a>所缘缚也。<a id="a-Hr"></a>见种种差别者。<a id="a-Hs"></a>见分通三量。<a id="a-Ht"></a>有此义。<a id="a-Hu"></a>故言见种种差别。<a id="a-Hv"></a>前二师。<a id="a-Hw"></a>皆非全不正。<a id="a-Hx"></a>第三师陈那三分。<a id="a-Hy"></a>似有体用。<a id="a-Hz"></a>若成量者。<a id="a-I0"></a>于中道理犹未足。<a id="a-I1"></a>即须更立第四分。<a id="a-I2"></a>相分为所量。<a id="a-I3"></a>见分为能量。<a id="a-I4"></a>即将自证分为量果。<a id="a-I5"></a>若将见分为所量。<a id="a-I6"></a>自证分为能量。<a id="a-I7"></a>即更将何法为量果。<a id="a-I8"></a>故知将证自证分为量果。<a id="a-I9"></a>方足也。<a id="a-IA"></a>见分外缘虚疏。<a id="a-IB"></a>通比非二量。<a id="a-IC"></a>故。<a id="a-ID"></a>即不取见分为自证量果。<a id="a-IE"></a>内二分唯现量。<a id="a-IF"></a>故互为果无失。<a id="a-IG"></a>夫为量果者。<a id="a-IH"></a>须是现量。<a id="a-II"></a>方为量果。<a id="a-IJ"></a>比。<a id="a-IK"></a>非。<a id="a-IL"></a>定非量果。<a id="a-IM"></a>喻如作保证人。<a id="a-IN"></a>须是敦直者。<a id="a-IO"></a>方为证。<a id="a-IP"></a>若略虚人不能堪为保证。<a id="a-IQ"></a>又前五识。<a id="a-IR"></a>与第八见分。<a id="a-IS"></a>虽是现量。<a id="a-IT"></a>以外缘。<a id="a-IU"></a>即非量果。<a id="a-IV"></a>夫量果者。<a id="a-IW"></a>须内缘故。<a id="a-IX"></a>方为量果。<a id="a-IY"></a>又第七识。<a id="a-IZ"></a>虽是内缘。<a id="a-Ia"></a>是非量也。<a id="a-Ib"></a>亦不可为量果。<a id="a-Ic"></a>夫为量果者。<a id="a-Id"></a>具二义。<a id="a-Ie"></a>一现量。<a id="a-If"></a>二内缘。<a id="a-Ig"></a>又果中后得见分。<a id="a-Ih"></a>虽是现量。<a id="a-Ii"></a>内缘时。<a id="a-Ij"></a>变影缘。<a id="a-Ik"></a>故非量果。<a id="a-Il"></a>即须具三义。<a id="a-Im"></a>又果中根本智见分。<a id="a-In"></a>虽亲证真如。<a id="a-Io"></a>不变影故。<a id="a-Ip"></a>是心用故。<a id="a-Iq"></a>非量果。<a id="a-Ir"></a>即须具心体。<a id="a-Is"></a>须具四义。<a id="a-It"></a>一现量。<a id="a-Iu"></a>二内缘。<a id="a-Iv"></a>三不变影。<a id="a-Iw"></a>四是心体。<a id="a-Ix"></a>方为量果。<a id="a-Iy"></a>又论云。<a id="a-Iz"></a>如是四分。<a id="a-J0"></a>或摄为三。<a id="a-J1"></a>第四摄入自证分故。<a id="a-J2"></a>或摄为二。<a id="a-J3"></a>后三俱是能缘性故。<a id="a-J4"></a>皆见分摄。<a id="a-J5"></a>此言见者。<a id="a-J6"></a>是能缘义。<a id="a-J7"></a>或摄为一体无别故。<a id="a-J8"></a>如入楞伽经云。<a id="a-J9"></a>由自心执着。<a id="a-JA"></a>心似外境转。<a id="a-JB"></a>彼所见非有。<a id="a-JC"></a>是故说唯心。<a id="a-JD"></a>如是处处。<a id="a-JE"></a>说唯一心。<a id="a-JF"></a>此一心言。<a id="a-JG"></a>亦摄心所故。<a id="a-JH"></a>释云。<a id="a-JI"></a>如是处处唯一心者。<a id="a-JJ"></a>外境无故。<a id="a-JK"></a>唯有一心。<a id="a-JL"></a>内执着故。<a id="a-JM"></a>似外境转。<a id="a-JN"></a>定无外境。<a id="a-JO"></a>许有自心。<a id="a-JP"></a>不离心故。<a id="a-JQ"></a>总名一识。<a id="a-JR"></a>心所与心相应。<a id="a-JS"></a>色法心之所变。<a id="a-JT"></a>真如识之实性。<a id="a-JU"></a>又皆不离识故。<a id="a-JV"></a>并名唯识。<a id="a-JW"></a>又清凉记引论。<a id="a-JX"></a>释第四证自证分。<a id="a-JY"></a>若无此者。<a id="a-JZ"></a>谁证第三。<a id="a-Ja"></a>心分既同。<a id="a-Jb"></a>应皆证故。<a id="a-Jc"></a>释曰。<a id="a-Jd"></a>见分是心分。<a id="a-Je"></a>须有自证分。<a id="a-Jf"></a>自证是心分。<a id="a-Jg"></a>应有第四证。<a id="a-Jh"></a>论又云。<a id="a-Ji"></a>自证分应无有果。<a id="a-Jj"></a>诸能量者。<a id="a-Jk"></a>皆有果故。<a id="a-Jl"></a>释曰。<a id="a-Jm"></a>见分是能量。<a id="a-Jn"></a>须有自证果。<a id="a-Jo"></a>自证量见分。<a id="a-Jp"></a>须有第四果。<a id="a-Jq"></a>恐彼救云。<a id="a-Jr"></a>却用见分为第三果。<a id="a-Js"></a>故次论云。<a id="a-Jt"></a>不应见分是第三果。<a id="a-Ju"></a>见分或时非量摄故。<a id="a-Jv"></a>由此见分不证第三。<a id="a-Jw"></a>证自体者。<a id="a-Jx"></a>必现量故。<a id="a-Jy"></a>又意明见分通于三量。<a id="a-Jz"></a>三量者。<a id="a-K0"></a>谓现量。<a id="a-K1"></a>比量。<a id="a-K2"></a>非量。<a id="a-K3"></a>即明见缘相时。<a id="a-K4"></a>或是非量。<a id="a-K5"></a>不可非量法。<a id="a-K6"></a>为现量果。<a id="a-K7"></a>或见缘相。<a id="a-K8"></a>是于比量。<a id="a-K9"></a>及缘自证。<a id="a-KA"></a>复是现量。<a id="a-KB"></a>故自证是心体。<a id="a-KC"></a>得与比量非量而为果。<a id="a-KD"></a>见分非心体。<a id="a-KE"></a>不得与自证而为其量果故。<a id="a-KF"></a>不得见分证于第三。<a id="a-KG"></a>证自体者。<a id="a-KH"></a>必现量故。<a id="a-KI"></a>第三四分。<a id="a-KJ"></a>既是现量。<a id="a-KK"></a>故得相证。<a id="a-KL"></a>无无穷失。<a id="a-KM"></a>意云。<a id="a-KN"></a>若以见分为能量。<a id="a-KO"></a>但用三分亦得足矣。<a id="a-KP"></a>若以见分为所量。<a id="a-KQ"></a>必须第四为量果。<a id="a-KR"></a>若通作喻者。<a id="a-KS"></a>绢如所量。<a id="a-KT"></a>尺如能量。<a id="a-KU"></a>智为量果。<a id="a-KV"></a>即自证分。<a id="a-KW"></a>若尺为所使。<a id="a-KX"></a>智为能使。<a id="a-KY"></a>何物用智。<a id="a-KZ"></a>即是于人。<a id="a-Ka"></a>如证自证分。<a id="a-Kb"></a>人能用智。<a id="a-Kc"></a>智能使人。<a id="a-Kd"></a>故能更证。<a id="a-Ke"></a>亦如明镜。<a id="a-Kf"></a>镜像为相。<a id="a-Kg"></a>镜明为见。<a id="a-Kh"></a>镜面如自证。<a id="a-Ki"></a>镜背如证自证。<a id="a-Kj"></a>面依于背。<a id="a-Kk"></a>背复依面。<a id="a-Kl"></a>故得互证。<a id="a-Km"></a>亦可以铜为证自证。<a id="a-Kn"></a>镜依于铜。<a id="a-Ko"></a>铜依于镜</p>
  <p id="aKp">。</p>
 </body>
</html>