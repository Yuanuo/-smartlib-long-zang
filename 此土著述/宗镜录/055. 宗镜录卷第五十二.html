<!doctype html>
<html id="z3IBXCl1ef" data-ver="1057">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五十二</h1>
  <p id="a2">夫第二能变识者。<a id="a-3"></a>识论颂云。<a id="a-4"></a>次第二能变。<a id="a-5"></a>是识名末那。<a id="a-6"></a>依彼转缘彼。<a id="a-7"></a>思量为性相。<a id="a-8"></a>四烦恼常俱。<a id="a-9"></a>谓我痴我见。<a id="a-A"></a>并我慢我爱。<a id="a-B"></a>及余触等俱。<a id="a-C"></a>有覆无记摄。<a id="a-D"></a>随所生所系。<a id="a-E"></a>阿罗汉灭定。<a id="a-F"></a>出世道无有。<a id="a-G"></a>乃至应知。<a id="a-H"></a>此意。<a id="a-I"></a>但缘藏识见分。<a id="a-J"></a>非余。<a id="a-K"></a>彼无始来。<a id="a-L"></a>一类相续。<a id="a-M"></a>似常似一故。<a id="a-N"></a>恒与诸法为所依故。<a id="a-O"></a>此唯执彼为自内我。<a id="a-P"></a>我语势故。<a id="a-Q"></a>说我所言。<a id="a-R"></a>或此执彼是我之我。<a id="a-S"></a>故于一见。<a id="a-T"></a>义说二义。<a id="a-U"></a>若作是说。<a id="a-V"></a>善顺教理。<a id="a-W"></a>多处唯言有我见故。<a id="a-X"></a>我我所执。<a id="a-Y"></a>不俱起故。<a id="a-Z"></a>未转依位。<a id="a-a"></a>唯缘藏识。<a id="a-b"></a>既转依已。<a id="a-c"></a>亦缘真如。<a id="a-d"></a>及余诸法。<a id="a-e"></a>平等性智。<a id="a-f"></a>证得十种平等性故。<a id="a-g"></a>为诸有情。<a id="a-h"></a>缘解差别。<a id="a-i"></a>示现种种佛影像故。<a id="a-j"></a>释云。<a id="a-k"></a>此第七识。<a id="a-l"></a>但缘见分。<a id="a-m"></a>非余相分种子心所等。<a id="a-n"></a>唯缘见分者。<a id="a-o"></a>谓无始时来。<a id="a-p"></a>微细一类。<a id="a-q"></a>似常似一。<a id="a-r"></a>不断故似常。<a id="a-s"></a>简境界。<a id="a-t"></a>彼色等法。<a id="a-u"></a>皆间断故。<a id="a-v"></a>种子亦然。<a id="a-w"></a>或被损伏。<a id="a-x"></a>或时永断。<a id="a-y"></a>由此遮计余识为我。<a id="a-z"></a>似一故。<a id="a-10"></a>简心所。<a id="a-11"></a>心所多法故。<a id="a-12"></a>何故不缘余识。<a id="a-13"></a>夫言我者。<a id="a-14"></a>有作用相。<a id="a-15"></a>见分受境。<a id="a-16"></a>作用相显。<a id="a-17"></a>似于我故。<a id="a-18"></a>不缘余识。<a id="a-19"></a>自证等。<a id="a-1A"></a>用细难知。</p>
  <p id="a1B">问。<a id="a-1C"></a>何不但缘一受等为我。<a id="a-1D"></a>亦常一故。</p>
  <p id="a1E">答。<a id="a-1F"></a>夫言我者。<a id="a-1G"></a>是自在义。<a id="a-1H"></a>万物主义。<a id="a-1I"></a>与一切法而为所依。<a id="a-1J"></a>心所不然。<a id="a-1K"></a>不可为我。<a id="a-1L"></a>唯心王是所依故。<a id="a-1M"></a>此第七识。<a id="a-1N"></a>恒执为内我。<a id="a-1O"></a>非色等故。<a id="a-1P"></a>不执为外我。<a id="a-1Q"></a>若唯缘识。<a id="a-1R"></a>即唯起我。<a id="a-1S"></a>无有我所。<a id="a-1T"></a>我语势故。<a id="a-1U"></a>论说我所言。<a id="a-1V"></a>非是离我。<a id="a-1W"></a>别起我所执。<a id="a-1X"></a>唯执第八是我之我。<a id="a-1Y"></a>前五蕴假者。<a id="a-1Z"></a>是第六所缘之我。<a id="a-1a"></a>后我第七所计。<a id="a-1b"></a>或前我前念。<a id="a-1c"></a>后我后念。<a id="a-1d"></a>二俱第七所计。<a id="a-1e"></a>或即一念计。<a id="a-1f"></a>此即是。<a id="a-1g"></a>此唯第七所计。<a id="a-1h"></a>或前是体。<a id="a-1i"></a>后是识用。<a id="a-1j"></a>于一我见之上。<a id="a-1k"></a>亦义说之为我及所二言。<a id="a-1l"></a>实但一我见。<a id="a-1m"></a>多处唯言有我见故者。<a id="a-1n"></a>瑜伽论云。<a id="a-1o"></a>由此末那。<a id="a-1p"></a>我见慢等。<a id="a-1q"></a>恒共相应。<a id="a-1r"></a>显扬论云。<a id="a-1s"></a>由此意根。<a id="a-1t"></a>恒与我见我慢等相应。<a id="a-1u"></a>我我所执。<a id="a-1v"></a>不俱起故者。<a id="a-1w"></a>行相及境。<a id="a-1x"></a>二俱别故。<a id="a-1y"></a>不可并生。<a id="a-1z"></a>无此事故。<a id="a-20"></a>若已转依位善心等可。<a id="a-21"></a>然。<a id="a-22"></a>彼非执故亦不可。<a id="a-23"></a>例。<a id="a-24"></a>人法二执。<a id="a-25"></a>境是一故。<a id="a-26"></a>若未起对治断其我执。<a id="a-27"></a>名未转依唯缘藏识。<a id="a-28"></a>初地已去。<a id="a-29"></a>既转依已。<a id="a-2A"></a>入无漏心。<a id="a-2B"></a>亦缘真如。<a id="a-2C"></a>及余一切法。<a id="a-2D"></a>二乘无学等。<a id="a-2E"></a>唯缘异熟识。<a id="a-2F"></a>证得十种平等性者。<a id="a-2G"></a>佛地经云。<a id="a-2H"></a>一诸相增上喜爱。<a id="a-2I"></a>二一切领受缘起。<a id="a-2J"></a>三远离异相非相。<a id="a-2K"></a>四弘济大慈。<a id="a-2L"></a>五。<a id="a-2M"></a>无待大悲。<a id="a-2N"></a>六随诸有情所乐示现。<a id="a-2O"></a>七一切有情我爱所说。<a id="a-2P"></a>八世间寂静皆同一味。<a id="a-2Q"></a>九世间诸法苦乐一味。<a id="a-2R"></a>十修植无量功德究竟。<a id="a-2S"></a>即知十地有情缘解意乐差别。<a id="a-2T"></a>能起受用身之影像。<a id="a-2U"></a>论云。<a id="a-2V"></a>未转依位。<a id="a-2W"></a>恒审思重所执我相。<a id="a-2X"></a>已转依位。<a id="a-2Y"></a>亦审思量无我相故者。<a id="a-2Z"></a>第七末那。<a id="a-2a"></a>以思量为自性故。<a id="a-2b"></a>摄论云。<a id="a-2c"></a>思量是意。<a id="a-2d"></a>即自证分。<a id="a-2e"></a>前第八识了别是行相。<a id="a-2f"></a>今既言意。<a id="a-2g"></a>故知即是第七行相。<a id="a-2h"></a>即是见分。<a id="a-2i"></a>体性难知。<a id="a-2j"></a>以行相显。<a id="a-2k"></a>其实思量。<a id="a-2l"></a>但是行相。<a id="a-2m"></a>其体即是识蕴摄故。<a id="a-2n"></a>初地已前。<a id="a-2o"></a>二乘有学。<a id="a-2p"></a>恒审思量我相。<a id="a-2q"></a>知有漏末那。<a id="a-2r"></a>已转依位。<a id="a-2s"></a>亦审思量无我相故。<a id="a-2t"></a>亦名末那。</p>
  <p id="a2u">论问。<a id="a-2v"></a>如世尊言。<a id="a-2w"></a>出世末那。<a id="a-2x"></a>云何建立。</p>
  <p id="a2y">答。<a id="a-2z"></a>有二义。<a id="a-30"></a>一名不必如义。<a id="a-31"></a>彼无漏第七不名末那。<a id="a-32"></a>名是假故。<a id="a-33"></a>二能审思量无我相故。<a id="a-34"></a>亦名末那。<a id="a-35"></a>显通无漏。<a id="a-36"></a>即知此名。<a id="a-37"></a>非唯有漏。<a id="a-38"></a>论云。<a id="a-39"></a>谓从无始。<a id="a-3A"></a>至未转依。<a id="a-3B"></a>此意任运。<a id="a-3C"></a>恒缘藏识。<a id="a-3D"></a>与四根本烦恼相应。<a id="a-3E"></a>我痴者。<a id="a-3F"></a>谓无明。<a id="a-3G"></a>愚。<a id="a-3H"></a>于我相。<a id="a-3I"></a>迷无我理。<a id="a-3J"></a>故名我痴。<a id="a-3K"></a>我见者。<a id="a-3L"></a>谓我执。<a id="a-3M"></a>于非我法。<a id="a-3N"></a>妄计为我。<a id="a-3O"></a>故名我见。<a id="a-3P"></a>我慢者。<a id="a-3Q"></a>谓倨傲。<a id="a-3R"></a>恃所执我。<a id="a-3S"></a>令心高举。<a id="a-3T"></a>故名我慢。<a id="a-3U"></a>我爱者。<a id="a-3V"></a>谓我贪。<a id="a-3W"></a>于所执我。<a id="a-3X"></a>深生耽着。<a id="a-3Y"></a>故名我爱。<a id="a-3Z"></a>乃至此四常起。<a id="a-3a"></a>扰浊内心。<a id="a-3b"></a>令外转识。<a id="a-3c"></a>恒成杂染。<a id="a-3d"></a>有情由此生死轮回。<a id="a-3e"></a>不能出离。<a id="a-3f"></a>故名烦恼。<a id="a-3g"></a>释云。<a id="a-3h"></a>此第七意。<a id="a-3i"></a>除四惑外。<a id="a-3j"></a>不与余心所相应者。<a id="a-3k"></a>一恒故。<a id="a-3l"></a>二内执故。<a id="a-3m"></a>三一类境生故。<a id="a-3n"></a>所以不作意而向外驰求。<a id="a-3o"></a>唯任运而一向内执。<a id="a-3p"></a>此第七识。<a id="a-3q"></a>于五受中。<a id="a-3r"></a>唯舍受相应。<a id="a-3s"></a>论云。<a id="a-3t"></a>此无始来。<a id="a-3u"></a>任运一类缘内执我。<a id="a-3v"></a>恒无转易。<a id="a-3w"></a>与变异受不相应故。</p>
  <p id="a3x">又问。<a id="a-3y"></a>末那心所。<a id="a-3z"></a>何性所摄。</p>
  <p id="a40">论答云。<a id="a-41"></a>此意相应四烦恼等。<a id="a-42"></a>是染法故。<a id="a-43"></a>障碍圣道。<a id="a-44"></a>隐蔽真心。<a id="a-45"></a>说名有覆。<a id="a-46"></a>非善不善。<a id="a-47"></a>故名无记。<a id="a-48"></a>若已转依。<a id="a-49"></a>唯是善性。<a id="a-4A"></a>密严经偈云。<a id="a-4B"></a>末那缘藏识。<a id="a-4C"></a>如磁石吸铁。<a id="a-4D"></a>如蛇有二头。<a id="a-4E"></a>各别为其业。<a id="a-4F"></a>染意亦如是。<a id="a-4G"></a>执取阿赖耶。<a id="a-4H"></a>能为我事业。<a id="a-4I"></a>增长于我所。<a id="a-4J"></a>复与意识俱。<a id="a-4K"></a>为因而转谢。<a id="a-4L"></a>于身生暖触。<a id="a-4M"></a>运动作诸业。<a id="a-4N"></a>饮食与衣裳。<a id="a-4O"></a>随物而受用。<a id="a-4P"></a>腾跃或歌舞。<a id="a-4Q"></a>种种自嬉游。<a id="a-4R"></a>持诸有情身。<a id="a-4S"></a>皆由意功力。<a id="a-4T"></a>如火轮垂发。<a id="a-4U"></a>乾闼婆之城。<a id="a-4V"></a>不了唯自心。<a id="a-4W"></a>妄起诸分别。<a id="a-4X"></a>身相器世间。<a id="a-4Y"></a>如动秋千势。<a id="a-4Z"></a>无力不坚固。<a id="a-4a"></a>分别亦复然。<a id="a-4b"></a>分别无所依。<a id="a-4c"></a>但行于自境。<a id="a-4d"></a>譬如镜中像。<a id="a-4e"></a>识种动而见。<a id="a-4f"></a>愚夫此迷惑。<a id="a-4g"></a>非诸明智者。<a id="a-4h"></a>仁主应当知。<a id="a-4i"></a>此三皆识现。<a id="a-4j"></a>于斯远离处。<a id="a-4k"></a>是即圆成实。</p>
  <p id="a4l">问。<a id="a-4m"></a>此意有几种差别。</p>
  <p id="a4n">答。<a id="a-4o"></a>略有三种。<a id="a-4p"></a>论云。<a id="a-4q"></a>一补特伽罗我见相应。<a id="a-4r"></a>二法我见相应。<a id="a-4s"></a>三平等性智相应。<a id="a-4t"></a>初通一切异生相续。<a id="a-4u"></a>二乘有学。<a id="a-4v"></a>七地已前一类菩萨。<a id="a-4w"></a>有漏心位。<a id="a-4x"></a>彼缘阿赖耶识。<a id="a-4y"></a>起补特伽罗我见。<a id="a-4z"></a>次通一切异生声闻独觉相续。<a id="a-50"></a>一切菩萨法空智果不现前位。<a id="a-51"></a>彼缘异熟识。<a id="a-52"></a>起法我见。<a id="a-53"></a>后通一切如来相续。<a id="a-54"></a>菩萨见道。<a id="a-55"></a>及顺道中。<a id="a-56"></a>法空智果现在前位。<a id="a-57"></a>彼缘无垢异熟识等。<a id="a-58"></a>起平等性智。</p>
  <p id="a59">问。<a id="a-5A"></a>人法二执俱起。<a id="a-5B"></a>何故分位前后不同。</p>
  <p id="a5C">答。<a id="a-5D"></a>人法必依法执起。<a id="a-5E"></a>又法我通。<a id="a-5F"></a>人我局。<a id="a-5G"></a>论云。<a id="a-5H"></a>补特伽罗我见起位。<a id="a-5I"></a>彼法我见。<a id="a-5J"></a>亦必现前。<a id="a-5K"></a>我执必依法执而起。<a id="a-5L"></a>如要迷杌等。<a id="a-5M"></a>方谓人等故。<a id="a-5N"></a>释云。<a id="a-5O"></a>今显初位。<a id="a-5P"></a>必带后位。<a id="a-5Q"></a>以初短故。<a id="a-5R"></a>人我位。<a id="a-5S"></a>必有法我。<a id="a-5T"></a>人我必依法我起故。<a id="a-5U"></a>人我。<a id="a-5V"></a>是主宰作者等用故。<a id="a-5W"></a>法我。<a id="a-5X"></a>有自性胜用等故。<a id="a-5Y"></a>即法我通。<a id="a-5Z"></a>人我局。</p>
  <p id="a5a">问。<a id="a-5b"></a>此第七识。<a id="a-5c"></a>云何离眼等识。<a id="a-5d"></a>别有自体。<a id="a-5e"></a>出何经文。</p>
  <p id="a5f">答。<a id="a-5g"></a>论云。<a id="a-5h"></a>圣教正理。<a id="a-5i"></a>为定量故。<a id="a-5j"></a>谓薄伽梵处处经中。<a id="a-5k"></a>说。<a id="a-5l"></a>心意识三种别义。<a id="a-5m"></a>集起名心。<a id="a-5n"></a>思量名意。<a id="a-5o"></a>了别名识。<a id="a-5p"></a>是三别义。<a id="a-5q"></a>如是三义。<a id="a-5r"></a>虽通八识。<a id="a-5s"></a>而随胜显。<a id="a-5t"></a>第八名心。<a id="a-5u"></a>集诸法种。<a id="a-5v"></a>起诸法故。<a id="a-5w"></a>第七名意。<a id="a-5x"></a>缘藏识等。<a id="a-5y"></a>恒审思量为我等故。<a id="a-5z"></a>余六名识。<a id="a-60"></a>于六别境粗动间断。<a id="a-61"></a>了别转故。<a id="a-62"></a>如入楞伽颂说。<a id="a-63"></a>藏识说名心。<a id="a-64"></a>思量性名意。<a id="a-65"></a>能了诸境相。<a id="a-66"></a>是说名为识。<a id="a-67"></a>释云。<a id="a-68"></a>虽通八识。<a id="a-69"></a>皆名心意识。<a id="a-6A"></a>而随胜显。<a id="a-6B"></a>第八名心。<a id="a-6C"></a>为一切现行熏集诸法种。<a id="a-6D"></a>现行为依。<a id="a-6E"></a>种子识为因。<a id="a-6F"></a>能生一切法故。<a id="a-6G"></a>是起诸法。<a id="a-6H"></a>第七名意者。<a id="a-6I"></a>因中有漏。<a id="a-6J"></a>唯缘我境。<a id="a-6K"></a>无漏缘第八及真如。<a id="a-6L"></a>果上许缘一切法故。<a id="a-6M"></a>余六识名识。<a id="a-6N"></a>于六别境。<a id="a-6O"></a>体是粗动。<a id="a-6P"></a>有间断法。<a id="a-6Q"></a>了别转故。<a id="a-6R"></a>易了名粗。<a id="a-6S"></a>转易名动。<a id="a-6T"></a>不续名间。<a id="a-6U"></a>各有此胜。<a id="a-6V"></a>各别得名。<a id="a-6W"></a>又论云。<a id="a-6X"></a>谓契经说。<a id="a-6Y"></a>不共无明。<a id="a-6Z"></a>微细恒行。<a id="a-6a"></a>覆蔽真实。<a id="a-6b"></a>若无此识。<a id="a-6c"></a>彼应非有。<a id="a-6d"></a>谓诸现生。<a id="a-6e"></a>于一切分。<a id="a-6f"></a>恒起迷理不共无明。<a id="a-6g"></a>覆真实义。<a id="a-6h"></a>障胜慧眼。<a id="a-6i"></a>如有颂说。<a id="a-6j"></a>真义心当生。<a id="a-6k"></a>常时为障碍。<a id="a-6l"></a>俱行一切分。<a id="a-6m"></a>谓不共无明。<a id="a-6n"></a>是故契经。<a id="a-6o"></a>说。<a id="a-6p"></a>异生类。<a id="a-6q"></a>恒处长夜。<a id="a-6r"></a>无明所盲。<a id="a-6s"></a>惛醉缠心。<a id="a-6t"></a>曾无醒觉。<a id="a-6u"></a>若异生位。<a id="a-6v"></a>有暂不起。<a id="a-6w"></a>此无明时。<a id="a-6x"></a>便违经义。<a id="a-6y"></a>谓异生位。<a id="a-6z"></a>迷理无明。<a id="a-70"></a>有。<a id="a-71"></a>行不行。<a id="a-72"></a>不应理故。<a id="a-73"></a>此依六识。<a id="a-74"></a>皆不得成。<a id="a-75"></a>应此间断。<a id="a-76"></a>彼恒缘故。<a id="a-77"></a>许有末那。<a id="a-78"></a>便无此失。<a id="a-79"></a>释云。<a id="a-7A"></a>如缘起经。<a id="a-7B"></a>有四无明。<a id="a-7C"></a>一现。<a id="a-7D"></a>二种。<a id="a-7E"></a>三相应。<a id="a-7F"></a>四不相应。<a id="a-7G"></a>或有为二。<a id="a-7H"></a>共。<a id="a-7I"></a>不共等。<a id="a-7J"></a>今说不共者。<a id="a-7K"></a>谓此微细常行。<a id="a-7L"></a>行相难知。<a id="a-7M"></a>覆无我理。<a id="a-7N"></a>蔽无漏智。<a id="a-7O"></a>名覆蔽真实。<a id="a-7P"></a>真实有二。<a id="a-7Q"></a>一无我理。<a id="a-7R"></a>二无漏见。<a id="a-7S"></a>义有二义。<a id="a-7T"></a>一谓境义。<a id="a-7U"></a>见分境故。<a id="a-7V"></a>二谓义理。<a id="a-7W"></a>真如即理故。</p>
  <p id="a7X">问。<a id="a-7Y"></a>染污末那。<a id="a-7Z"></a>常与四惑相应。<a id="a-7a"></a>如何说不共无明。</p>
  <p id="a7b">答。<a id="a-7c"></a>论云。<a id="a-7d"></a>应说四中。<a id="a-7e"></a>无明是主。<a id="a-7f"></a>虽三俱起。<a id="a-7g"></a>亦名不共。<a id="a-7h"></a>从无始际。<a id="a-7i"></a>恒内惛迷。<a id="a-7j"></a>曾不省察。<a id="a-7k"></a>痴增上故。<a id="a-7l"></a>乃至谓第七相应无明。<a id="a-7m"></a>无始恒行。<a id="a-7n"></a>障真义智。<a id="a-7o"></a>如是胜用。<a id="a-7p"></a>余识所无。<a id="a-7q"></a>唯此识有。<a id="a-7r"></a>故名不共。<a id="a-7s"></a>又不共无明。<a id="a-7t"></a>总有二种。<a id="a-7u"></a>一恒行不共。<a id="a-7v"></a>余识所无。<a id="a-7w"></a>二独行不共。<a id="a-7x"></a>此识非有。<a id="a-7y"></a>释云。<a id="a-7z"></a>主是自在义。<a id="a-80"></a>为因依义。<a id="a-81"></a>与彼为依。<a id="a-82"></a>故名不共。<a id="a-83"></a>何故无明。<a id="a-84"></a>名为不共。<a id="a-85"></a>谓从无始际。<a id="a-86"></a>显长夜常起。<a id="a-87"></a>恒内惛迷。<a id="a-88"></a>明一切时不了空理。<a id="a-89"></a>曾不省察。<a id="a-8A"></a>彰恒执我。<a id="a-8B"></a>无循反时。<a id="a-8C"></a>此意总显痴主自在义。<a id="a-8D"></a>一恒行不共者。<a id="a-8E"></a>此识俱是。<a id="a-8F"></a>今此所论。<a id="a-8G"></a>余识无也。<a id="a-8H"></a>二独行不共者。<a id="a-8I"></a>则与忿等相应起故。<a id="a-8J"></a>名为独行。<a id="a-8K"></a>或不与余俱起无明。<a id="a-8L"></a>独迷谛理。<a id="a-8M"></a>此识非有。<a id="a-8N"></a>又不共无明者。<a id="a-8O"></a>无明是主故。<a id="a-8P"></a>名不共者。<a id="a-8Q"></a>以主是不共义。<a id="a-8R"></a>不共。<a id="a-8S"></a>即是独一之义。<a id="a-8T"></a>谓无明是闇义。<a id="a-8U"></a>七俱无明。<a id="a-8V"></a>恒行不断。<a id="a-8W"></a>是长闇义。<a id="a-8X"></a>由长闇故。<a id="a-8Y"></a>名为长夜。<a id="a-8Z"></a>唯此无明。<a id="a-8a"></a>为长夜体。<a id="a-8b"></a>余法皆无长夜之义。<a id="a-8c"></a>唯此独有。<a id="a-8d"></a>故名不共。<a id="a-8e"></a>除此已外。<a id="a-8f"></a>余法有一类长相续义。<a id="a-8g"></a>而无闇义。<a id="a-8h"></a>或有一类。<a id="a-8i"></a>虽有闇义。<a id="a-8j"></a>而无长相续义。<a id="a-8k"></a>应作四句分别。<a id="a-8l"></a>一者有是长而非是夜。<a id="a-8m"></a>如七俱贪等三及妙平二智相应心品等。<a id="a-8n"></a>二者有是夜而非是长。<a id="a-8o"></a>如前六识相应无明。<a id="a-8p"></a>三是长亦是夜。<a id="a-8q"></a>七俱无明是。<a id="a-8r"></a>四者非长非夜。<a id="a-8s"></a>前六识除无明。<a id="a-8t"></a>取余贪等。<a id="a-8u"></a>及因中善等。<a id="a-8v"></a>并果。<a id="a-8w"></a>中观察成事。<a id="a-8x"></a>二智相应心品等。<a id="a-8y"></a>今此七俱无明。<a id="a-8z"></a>准此不但不与余识共。<a id="a-90"></a>兼亦不与自聚贪等三共。<a id="a-91"></a>谓虽与同聚贪等俱起。<a id="a-92"></a>而贪等无长夜闇义。<a id="a-93"></a>贪等以染着等为义。<a id="a-94"></a>此以长闇为义。<a id="a-95"></a>与彼不同。<a id="a-96"></a>故名不共。<a id="a-97"></a>此以第七恒时迷闇名不共。<a id="a-98"></a>六识中者。<a id="a-99"></a>无恒时义。<a id="a-9A"></a>但有独起之义。<a id="a-9B"></a>名为不共。</p>
  <p id="a9C">问。<a id="a-9D"></a>恒行不共无明相应。<a id="a-9E"></a>有几种义。</p>
  <p id="a9F">答。<a id="a-9G"></a>有四义。<a id="a-9H"></a>古德云。<a id="a-9I"></a>一是主者。<a id="a-9J"></a>谓前六识无明是客。<a id="a-9K"></a>有间断故。<a id="a-9L"></a>第七无明是主。<a id="a-9M"></a>无间断故。<a id="a-9N"></a>二恒行者。<a id="a-9O"></a>有漏位中。<a id="a-9P"></a>常起现行。<a id="a-9Q"></a>不间断。<a id="a-9R"></a>故名恒行。<a id="a-9S"></a>三不共者。<a id="a-9T"></a>不同第六识独头。<a id="a-9U"></a>名不共。<a id="a-9V"></a>第六不共。<a id="a-9W"></a>但不与余九烦恼同起。<a id="a-9X"></a>名为不共。<a id="a-9Y"></a>若第七名不共者。<a id="a-9Z"></a>障无漏法胜故。<a id="a-9a"></a>又恒行不间断故。<a id="a-9b"></a>四前六识通三性心时。<a id="a-9c"></a>此识无明。<a id="a-9d"></a>皆起现行。<a id="a-9e"></a>谓前六识善性心时。<a id="a-9f"></a>于施等不能亡相者。<a id="a-9g"></a>皆是第七恒行不共无明内执我。<a id="a-9h"></a>令六识等行施时。<a id="a-9i"></a>不能达三轮体空。<a id="a-9j"></a>又以有不共无明。<a id="a-9k"></a>常能为障。<a id="a-9l"></a>而令彼当生无漏智不生。<a id="a-9m"></a>此无明与第七识俱有故。<a id="a-9n"></a>至今不舍。<a id="a-9o"></a>故名俱行。<a id="a-9p"></a>又经云。<a id="a-9q"></a>眼色为缘。<a id="a-9r"></a>生于眼识。<a id="a-9s"></a>乃至意法为缘。<a id="a-9t"></a>生于意识。<a id="a-9u"></a>若无此识。<a id="a-9v"></a>彼意非有。<a id="a-9w"></a>眼根色境为二缘。<a id="a-9x"></a>能发引得眼识。<a id="a-9y"></a>乃至意识法境为二缘。<a id="a-9z"></a>能发得意识。<a id="a-A0"></a>若无第七识者。<a id="a-A1"></a>即应第六识唯有一法境为缘。<a id="a-A2"></a>应无所依根缘也。<a id="a-A3"></a>既有俱有根者。<a id="a-A4"></a>明知即是第七识与第六识为俱有根。<a id="a-A5"></a>小乘云。<a id="a-A6"></a>我宗取肉团。<a id="a-A7"></a>与第六识为依。<a id="a-A8"></a>何要别执有第七识耶。<a id="a-A9"></a>论主破云。<a id="a-AA"></a>亦不可说第六依于色故。<a id="a-AB"></a>第六必依意有。<a id="a-AC"></a>说意非是色故。<a id="a-AD"></a>又说第六有三分别。<a id="a-AE"></a>随念计度自性分别故。<a id="a-AF"></a>若许第六依色而住者。<a id="a-AG"></a>即同前五识。<a id="a-AH"></a>无随念计度二种分别。<a id="a-AI"></a>救云。<a id="a-AJ"></a>我宗五识。<a id="a-AK"></a>根先识后故。<a id="a-AL"></a>即前念五根。<a id="a-AM"></a>发后念五识。<a id="a-AN"></a>论主破云。<a id="a-AO"></a>但有根者。<a id="a-AP"></a>如叶依种起。<a id="a-AQ"></a>芽种俱时。<a id="a-AR"></a>影藉身生。<a id="a-AS"></a>身影同有。<a id="a-AT"></a>识依根发。<a id="a-AU"></a>理必同时。<a id="a-AV"></a>无前念根。<a id="a-AW"></a>发后念识故。<a id="a-AX"></a>既若五识有俱有根。<a id="a-AY"></a>将证第六亦须有俱有根。<a id="a-AZ"></a>即第七识是也。<a id="a-Aa"></a>引理证者。<a id="a-Ab"></a>教中说有思量者。<a id="a-Ac"></a>即是第七识。<a id="a-Ad"></a>小乘云。<a id="a-Ae"></a>但是第六等无间。<a id="a-Af"></a>名思量意。<a id="a-Ag"></a>何要别说第七为思量意耶。<a id="a-Ah"></a>论主破云。<a id="a-Ai"></a>且如第六意识现在前时。<a id="a-Aj"></a>念等无间意。<a id="a-Ak"></a>已灭无体。<a id="a-Al"></a>如何有思量用名意耶。<a id="a-Am"></a>且如第六识。<a id="a-An"></a>若居现在时。<a id="a-Ao"></a>虽有思量。<a id="a-Ap"></a>恒名为识。<a id="a-Aq"></a>不名意故。<a id="a-Ar"></a>要待过去。<a id="a-As"></a>方名意故。<a id="a-At"></a>须信有第七识。<a id="a-Au"></a>具恒审思量。<a id="a-Av"></a>方得名意。<a id="a-Aw"></a>意者。<a id="a-Ax"></a>依止义。<a id="a-Ay"></a>若等无间意。<a id="a-Az"></a>依此第七假得意名。<a id="a-B0"></a>俱有依止思量用故。<a id="a-B1"></a>又第七识与四惑俱。<a id="a-B2"></a>名为染污。<a id="a-B3"></a>恒审思量。<a id="a-B4"></a>名之为意。<a id="a-B5"></a>常有恒行不共无明。<a id="a-B6"></a>故名染污。<a id="a-B7"></a>正是有覆性。<a id="a-B8"></a>即覆真缘义。<a id="a-B9"></a>蔽净妙智。<a id="a-BA"></a>恒审思量者。<a id="a-BB"></a>此拣第八前六识。<a id="a-BC"></a>恒者。<a id="a-BD"></a>不间断。<a id="a-BE"></a>审者。<a id="a-BF"></a>决定执我法故。</p>
  <p id="aBG">问。<a id="a-BH"></a>第八亦无间断。<a id="a-BI"></a>第六决定。<a id="a-BJ"></a>有思量。<a id="a-BK"></a>何不名意。</p>
  <p id="aBL">答。<a id="a-BM"></a>有四句。<a id="a-BN"></a>一恒而非审。<a id="a-BO"></a>第八恒无间断。<a id="a-BP"></a>不审思量我法故。<a id="a-BQ"></a>二审而非恒。<a id="a-BR"></a>即第六。<a id="a-BS"></a>虽审思量。<a id="a-BT"></a>而非恒故。<a id="a-BU"></a>不名意也。<a id="a-BV"></a>前五俱非。<a id="a-BW"></a>非恒非审。<a id="a-BX"></a>第七俱摄。<a id="a-BY"></a>而恒审故。<a id="a-BZ"></a>独名意也。</p>
  <p id="aBa">问。<a id="a-Bb"></a>第七思量何法。</p>
  <p id="aBc">答。<a id="a-Bd"></a>执第八见分。<a id="a-Be"></a>思量有我法故。<a id="a-Bf"></a>二乘无学无我执。<a id="a-Bg"></a>以思量法我执故名意。<a id="a-Bh"></a>佛果我法二执俱无。<a id="a-Bi"></a>恒审思量无我理。<a id="a-Bj"></a>佛果第七亦名意。</p>
  <p id="aBk">问。<a id="a-Bl"></a>为第七自体有思量。<a id="a-Bm"></a>为第七相应遍行中思。<a id="a-Bn"></a>名思量意不。</p>
  <p id="aBo">答。<a id="a-Bp"></a>取心所思量者。<a id="a-Bq"></a>即八识皆有。<a id="a-Br"></a>思何独第七。</p>
  <p id="aBs">问。<a id="a-Bt"></a>若唯取自体有思量者。<a id="a-Bu"></a>即何用心所中思耶。</p>
  <p id="aBv">答。<a id="a-Bw"></a>具二义。<a id="a-Bx"></a>一有相应思量。<a id="a-By"></a>二亦自体思量。<a id="a-Bz"></a>今取自体有思量名意。</p>
  <p id="aC0">问。<a id="a-C1"></a>心所与心王。<a id="a-C2"></a>一种是常审思量。<a id="a-C3"></a>执第八为我。<a id="a-C4"></a>如何不说心所为意。</p>
  <p id="aC5">答。<a id="a-C6"></a>言意者。<a id="a-C7"></a>依止义。<a id="a-C8"></a>心所虽恒审思量。<a id="a-C9"></a>非主。<a id="a-CA"></a>是劣法。<a id="a-CB"></a>非所依止故。<a id="a-CC"></a>不名意也。<a id="a-CD"></a>二者自体识有思量。<a id="a-CE"></a>与余七识为所依止。<a id="a-CF"></a>唯取心王。<a id="a-CG"></a>即名意也。</p>
  <p id="aCH">问。<a id="a-CI"></a>若言自体有思量名意者。<a id="a-CJ"></a>即第七有四分。<a id="a-CK"></a>何分名思量意。</p>
  <p id="aCL">答。<a id="a-CM"></a>有二解。<a id="a-CN"></a>第一见分名思量。<a id="a-CO"></a>内二分不名思量。<a id="a-CP"></a>但名意。<a id="a-CQ"></a>见分不名意。<a id="a-CR"></a>有思量。<a id="a-CS"></a>以是用故。<a id="a-CT"></a>思量我无我。<a id="a-CU"></a>内二分不能思量我无我。<a id="a-CV"></a>但名意。<a id="a-CW"></a>以是体故。<a id="a-CX"></a>第二见分是思量相。<a id="a-CY"></a>相者。<a id="a-CZ"></a>体相。<a id="a-Ca"></a>相状。<a id="a-Cb"></a>内二分是思量性。<a id="a-Cc"></a>即内外皆名意。<a id="a-Cd"></a>三分皆思量。<a id="a-Ce"></a>但除相分。<a id="a-Cf"></a>相分是所量境也。</p>
  <p id="aCg">问。<a id="a-Ch"></a>何以得知。<a id="a-Ci"></a>内外三分总是思量。</p>
  <p id="aCj">答。<a id="a-Ck"></a>识论云。<a id="a-Cl"></a>思量为性相。<a id="a-Cm"></a>内二分是体。<a id="a-Cn"></a>名思量性。<a id="a-Co"></a>外见分是思量相。<a id="a-Cp"></a>是用。<a id="a-Cq"></a>一种是思量。<a id="a-Cr"></a>三分皆名意。<a id="a-Cs"></a>即不取相分名思量。<a id="a-Ct"></a>以无能缘用故。</p>
  <p id="aCu">问。<a id="a-Cv"></a>见分缘执我法。<a id="a-Cw"></a>即思量我故。<a id="a-Cx"></a>得名思量。<a id="a-Cy"></a>自证分不缘于我相分。<a id="a-Cz"></a>如何自证分亦名思量。</p>
  <p id="aD0">答。<a id="a-D1"></a>自证分证。<a id="a-D2"></a>彼见分思量我执故。<a id="a-D3"></a>亦名思量也。</p>
  <p id="aD4">问。<a id="a-D5"></a>见分思量我。<a id="a-D6"></a>是非量摄。<a id="a-D7"></a>自证分证。<a id="a-D8"></a>彼见分思量我。<a id="a-D9"></a>自证分。<a id="a-DA"></a>亦是非量耶。</p>
  <p id="aDB">答。<a id="a-DC"></a>见分思量我。<a id="a-DD"></a>见分妄执。<a id="a-DE"></a>故名非量。<a id="a-DF"></a>自证是内证见分妄执故。<a id="a-DG"></a>自证体是现量。<a id="a-DH"></a>即体用皆是思量。<a id="a-DI"></a>即内二分亦名意。<a id="a-DJ"></a>亦名识。<a id="a-DK"></a>见分亦名意。<a id="a-DL"></a>亦名识。<a id="a-DM"></a>是意之用故。<a id="a-DN"></a>思量是用。<a id="a-DO"></a>意是体。<a id="a-DP"></a>思量即意。<a id="a-DQ"></a>持业释也。</p>
  <p id="aDR">问。<a id="a-DS"></a>第七识但缘第八见分为我。<a id="a-DT"></a>云何不取相分。<a id="a-DU"></a>及内二分等。</p>
  <p id="aDV">答。<a id="a-DW"></a>相分间断。<a id="a-DX"></a>又是外缘。<a id="a-DY"></a>内二分作用沉隐难知。<a id="a-DZ"></a>不执也。<a id="a-Da"></a>种子无作用故。<a id="a-Db"></a>不执为我。<a id="a-Dc"></a>以见分作用显现故。</p>
  <p id="aDd">问。<a id="a-De"></a>第七识三量假实。<a id="a-Df"></a>如何分别。</p>
  <p id="aDg">答。<a id="a-Dh"></a>古释三量分别者。<a id="a-Di"></a>第七见分是非量。<a id="a-Dj"></a>境不称心故。<a id="a-Dk"></a>其第八见分。<a id="a-Dl"></a>本非是我。<a id="a-Dm"></a>今第七妄执为我。<a id="a-Dn"></a>即不称本质。<a id="a-Do"></a>又亲缘第八见分不着。<a id="a-Dp"></a>变相分缘。<a id="a-Dq"></a>相分。<a id="a-Dr"></a>本非是我。<a id="a-Ds"></a>第七又执为我。<a id="a-Dt"></a>又不称相分。<a id="a-Du"></a>即两重不称境。<a id="a-Dv"></a>故知非量。<a id="a-Dw"></a>假实分别者。<a id="a-Dx"></a>第七缘他本质。<a id="a-Dy"></a>第八见分不着。<a id="a-Dz"></a>但缘得中间假我相分故。<a id="a-E0"></a>境假非实。</p>
  <p id="aE1">问。<a id="a-E2"></a>中间相分。<a id="a-E3"></a>为定是假。<a id="a-E4"></a>为亦通实。</p>
  <p id="aE5">答。<a id="a-E6"></a>第七中间相分是假。<a id="a-E7"></a>无实种生。<a id="a-E8"></a>但从两头起。<a id="a-E9"></a>此相分。<a id="a-EA"></a>仍通二性。<a id="a-EB"></a>若一半从本质上起者。<a id="a-EC"></a>是无覆性。<a id="a-ED"></a>即属本质。<a id="a-EE"></a>若一半从自能缘第七见分上起者。<a id="a-EF"></a>同见分。<a id="a-EG"></a>是有覆性。<a id="a-EH"></a>但两头心法烁起。<a id="a-EI"></a>成一相分。<a id="a-EJ"></a>今言境假者。<a id="a-EK"></a>但约随妄心我相分以说。</p>
  <p id="aEL">问。<a id="a-EM"></a>若言第七当情相分但是假。<a id="a-EN"></a>从两头起。<a id="a-EO"></a>通二性者。<a id="a-EP"></a>应可第七所缘我相分中。<a id="a-EQ"></a>一半有覆。<a id="a-ER"></a>一半无覆。<a id="a-ES"></a>一半是我。<a id="a-ET"></a>一半非我。</p>
  <p id="aEU">答。<a id="a-EV"></a>其第八见分上所起无覆性相分。<a id="a-EW"></a>与能缘第七妄心遍计相分。<a id="a-EX"></a>密合一处。<a id="a-EY"></a>若是第七但自执妄起遍计有覆性假相分。<a id="a-EZ"></a>为自内我。<a id="a-Ea"></a>虽密合一处。<a id="a-Eb"></a>亦不犯所执我中通二性过。<a id="a-Ec"></a>如水中盐味。<a id="a-Ed"></a>但执是水。<a id="a-Ee"></a>不执于盐。<a id="a-Ef"></a>水与盐元不相离。</p>
  <p id="aEg">问。<a id="a-Eh"></a>第七自有相分。<a id="a-Ei"></a>如何不自缘相分。<a id="a-Ej"></a>缘他第八见分为我耶。</p>
  <p id="aEk">答。<a id="a-El"></a>古德云。<a id="a-Em"></a>今言缘见分者。<a id="a-En"></a>即是疏缘。<a id="a-Eo"></a>若言亲者。<a id="a-Ep"></a>唯识义何在。</p>
  <p id="aEq">又问。<a id="a-Er"></a>设许疏缘第八者。<a id="a-Es"></a>且第七自识于何法上起执。</p>
  <p id="aEt">答。<a id="a-Eu"></a>于自识相分起执。</p>
  <p id="aEv">又问。<a id="a-Ew"></a>相见何别。</p>
  <p id="aEx">答。<a id="a-Ey"></a>若论外境。<a id="a-Ez"></a>相见全殊。<a id="a-F0"></a>若就心论。<a id="a-F1"></a>相见无异。<a id="a-F2"></a>相即是见。<a id="a-F3"></a>故经云。<a id="a-F4"></a>心如相显现。<a id="a-F5"></a>见如心所依。</p>
  <p id="aF6">问。<a id="a-F7"></a>若无末那。<a id="a-F8"></a>有何等过。</p>
  <p id="aF9">答。<a id="a-FA"></a>若无第七。<a id="a-FB"></a>则无凡可厌。<a id="a-FC"></a>无圣可欣。<a id="a-FD"></a>凡圣不成。<a id="a-FE"></a>染净俱失。<a id="a-FF"></a>论云。<a id="a-FG"></a>是故定应别有此意。<a id="a-FH"></a>又契经说。<a id="a-FI"></a>无想有情。<a id="a-FJ"></a>一期生中。<a id="a-FK"></a>心心所灭。<a id="a-FL"></a>若无此识。<a id="a-FM"></a>彼应无染。<a id="a-FN"></a>谓彼长时无六转识。<a id="a-FO"></a>若无此意。<a id="a-FP"></a>我执便无。<a id="a-FQ"></a>乃至故应别有染污末那。<a id="a-FR"></a>于无想天。<a id="a-FS"></a>恒起我执。<a id="a-FT"></a>由斯贤圣。<a id="a-FU"></a>同诃厌彼。<a id="a-FV"></a>又契经说。<a id="a-FW"></a>异生善染无记心时。<a id="a-FX"></a>恒带我执。<a id="a-FY"></a>若无此识。<a id="a-FZ"></a>彼不应有。<a id="a-Fa"></a>谓异生类。<a id="a-Fb"></a>三性心时。<a id="a-Fc"></a>虽外起诸业。<a id="a-Fd"></a>而内恒执我。<a id="a-Fe"></a>内执我故。<a id="a-Ff"></a>令六识中所起施等。<a id="a-Fg"></a>不能亡相。<a id="a-Fh"></a>故瑜伽说。<a id="a-Fi"></a>染污末那。<a id="a-Fj"></a>为识依止。<a id="a-Fk"></a>彼未灭时。<a id="a-Fl"></a>相了别缚。<a id="a-Fm"></a>不得解脱。<a id="a-Fn"></a>末那灭已。<a id="a-Fo"></a>相缚解脱。<a id="a-Fp"></a>言相缚者。<a id="a-Fq"></a>调于境相。<a id="a-Fr"></a>不能了达如幻事等。<a id="a-Fs"></a>由斯见分相分所拘。<a id="a-Ft"></a>不得自在。<a id="a-Fu"></a>故名相缚。<a id="a-Fv"></a>依如是义。<a id="a-Fw"></a>有伽陀言。<a id="a-Fx"></a>如是染污意。<a id="a-Fy"></a>是识之所依。<a id="a-Fz"></a>此意未灭时。<a id="a-G0"></a>识缚终不脱。<a id="a-G1"></a>释云。<a id="a-G2"></a>于无想天。<a id="a-G3"></a>恒起我执。<a id="a-G4"></a>由斯贤圣。<a id="a-G5"></a>同诃厌彼者。<a id="a-G6"></a>有第七于彼起我执。<a id="a-G7"></a>是异生故。<a id="a-G8"></a>出定已后。<a id="a-G9"></a>复沉生死。<a id="a-GA"></a>起诸烦恼。<a id="a-GB"></a>圣贤诃彼。<a id="a-GC"></a>若无第七。<a id="a-GD"></a>不应诃彼。<a id="a-GE"></a>无过失果。<a id="a-GF"></a>由执我故。<a id="a-GG"></a>令六识中所起施等不能亡相者。<a id="a-GH"></a>此我外缘。<a id="a-GI"></a>行相粗动。<a id="a-GJ"></a>非第七起。<a id="a-GK"></a>由第七故。<a id="a-GL"></a>第六起此。<a id="a-GM"></a>全由七生。<a id="a-GN"></a>增明为论。<a id="a-GO"></a>第六识中。<a id="a-GP"></a>我执体有间断。<a id="a-GQ"></a>通三性心。<a id="a-GR"></a>间杂生故。<a id="a-GS"></a>第七不缘外境生故。<a id="a-GT"></a>已上略录第七末那。<a id="a-GU"></a>诸教同诠。<a id="a-GV"></a>群贤共释。<a id="a-GW"></a>创入道者。<a id="a-GX"></a>此意须明。<a id="a-GY"></a>是起凡圣之因。<a id="a-GZ"></a>宜穷体性。<a id="a-Ga"></a>乃立解惑之本。<a id="a-Gb"></a>可究根原。<a id="a-Gc"></a>迷之则为人法。<a id="a-Gd"></a>执之愚。<a id="a-Ge"></a>悟之则成平等性之智。<a id="a-Gf"></a>于诸识内。<a id="a-Gg"></a>独得意名。<a id="a-Gh"></a>向有漏中。<a id="a-Gi"></a>作无明主。<a id="a-Gj"></a>不间不断。<a id="a-Gk"></a>无想定治而不消。<a id="a-Gl"></a>常审常恒。<a id="a-Gm"></a>四空天避而还起。<a id="a-Gn"></a>虽有覆而无记。<a id="a-Go"></a>不外执而内缘。<a id="a-Gp"></a>常起现行。<a id="a-Gq"></a>能蔽真而障道。<a id="a-Gr"></a>唯称不共。<a id="a-Gs"></a>但成染而润生。<a id="a-Gt"></a>是以欲透尘劳。<a id="a-Gu"></a>须知要径。<a id="a-Gv"></a>将施妙药。<a id="a-Gw"></a>先候病原。<a id="a-Gx"></a>若细意推寻。<a id="a-Gy"></a>冥心体察。<a id="a-Gz"></a>则何尘而不出。<a id="a-H0"></a>何病而不消。<a id="a-H1"></a>断惑之门。<a id="a-H2"></a>斯为要矣。</p>
 </body>
</html>