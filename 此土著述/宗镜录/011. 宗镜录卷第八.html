<!doctype html>
<html id="z3IBX9R1dx" data-ver="1476">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第八</h1>
  <p id="a2">夫无性理同。<a id="a-3"></a>是何宗摄。</p>
  <p id="a4">答。<a id="a-5"></a>法性宗摄。<a id="a-6"></a>如古师云。<a id="a-7"></a>法性有体。<a id="a-8"></a>是法相宗义。<a id="a-9"></a>事上无体。<a id="a-A"></a>是法性宗义。</p>
  <p id="aB">问。<a id="a-C"></a>若一切法实无性者。<a id="a-D"></a>不得教意之人。<a id="a-E"></a>恐成断见。</p>
  <p id="aF">答。<a id="a-G"></a>若有性故。<a id="a-H"></a>一法不成。<a id="a-I"></a>以无性故。<a id="a-J"></a>诸缘并立。<a id="a-K"></a>于无性中。<a id="a-L"></a>有无俱不可得。<a id="a-M"></a>岂成断常之见耶。<a id="a-N"></a>如大般若经云。<a id="a-O"></a>诸菩萨摩诃萨。<a id="a-P"></a>甚为希有。<a id="a-Q"></a>行深般若波罗蜜多。<a id="a-R"></a>观察二空。<a id="a-S"></a>虽知诸法。<a id="a-T"></a>一切如梦。<a id="a-U"></a>如响。<a id="a-V"></a>如像。<a id="a-W"></a>如光影。<a id="a-X"></a>如阳焰如幻。<a id="a-Y"></a>如化。<a id="a-Z"></a>皆非实有。<a id="a-a"></a>无性为性。<a id="a-b"></a>自相皆空。<a id="a-c"></a>而能安立善非善等。<a id="a-d"></a>诸法差别。<a id="a-e"></a>皆无杂乱。<a id="a-f"></a>又云。<a id="a-g"></a>善现白佛言。<a id="a-h"></a>世尊。<a id="a-i"></a>佛说一切法。<a id="a-j"></a>皆以无性为其自性。<a id="a-k"></a>若一切法。<a id="a-l"></a>皆以无性为自性者。<a id="a-m"></a>谁染谁净。<a id="a-n"></a>谁缚谁解。<a id="a-o"></a>彼于染净。<a id="a-p"></a>及于缚解。<a id="a-q"></a>不了知故。<a id="a-r"></a>破戒。<a id="a-s"></a>破见。<a id="a-t"></a>破威仪。<a id="a-u"></a>破净命。<a id="a-v"></a>当堕地狱。<a id="a-w"></a>傍生。<a id="a-x"></a>鬼趣。<a id="a-y"></a>受诸剧苦。<a id="a-z"></a>乃至佛言。<a id="a-10"></a>善现。<a id="a-11"></a>善哉善哉。<a id="a-12"></a>如是如是。<a id="a-13"></a>如汝所说。<a id="a-14"></a>于一切法。<a id="a-15"></a>皆以无性为自性。<a id="a-16"></a>于自性中。<a id="a-17"></a>有性无性俱不可得。<a id="a-18"></a>不应于此执有无性。<a id="a-19"></a>故知既不可执有。<a id="a-1A"></a>亦不可执无。<a id="a-1B"></a>以自性中。<a id="a-1C"></a>无有无故。<a id="a-1D"></a>所说有无之法。<a id="a-1E"></a>皆是破执入法之方便。<a id="a-1F"></a>故先德云。<a id="a-1G"></a>用无所得为方便者。<a id="a-1H"></a>有二。<a id="a-1I"></a>一以无所得。<a id="a-1J"></a>导前随相。<a id="a-1K"></a>则涉有不迷于空。<a id="a-1L"></a>为入有方便。<a id="a-1M"></a>二假无得以入有。<a id="a-1N"></a>不存无得。<a id="a-1O"></a>即无得亦是方便。<a id="a-1P"></a>此为入空之方便。<a id="a-1Q"></a>是以无得相空。<a id="a-1R"></a>无作人空。<a id="a-1S"></a>无际性空。<a id="a-1T"></a>此三相尽。<a id="a-1U"></a>法界理现。<a id="a-1V"></a>故菩萨不坏空而常有。<a id="a-1W"></a>染净之法宛然。<a id="a-1X"></a>不碍有而常空。<a id="a-1Y"></a>一真之道恒现。<a id="a-1Z"></a>如是双照。<a id="a-1a"></a>方入甚深。<a id="a-1b"></a>如般若灯论云。<a id="a-1c"></a>我说遮入有者。<a id="a-1d"></a>遮有自体。<a id="a-1e"></a>不说无体。<a id="a-1f"></a>如楞伽经中偈曰。<a id="a-1g"></a>有无俱是边。<a id="a-1h"></a>乃至心所行。<a id="a-1i"></a>彼心行灭已。<a id="a-1j"></a>名为正心灭。<a id="a-1k"></a>释曰。<a id="a-1l"></a>如是不著有体。<a id="a-1m"></a>不着无体。<a id="a-1n"></a>若法无体。<a id="a-1o"></a>则无一可作故。<a id="a-1p"></a>又如偈曰。<a id="a-1q"></a>遮有言非有。<a id="a-1r"></a>不取非有故。<a id="a-1s"></a>如遮青非青。<a id="a-1t"></a>不欲说为白。<a id="a-1u"></a>释曰。<a id="a-1v"></a>此二种见。<a id="a-1w"></a>名为不善。<a id="a-1x"></a>是故有智慧者。<a id="a-1y"></a>欲息戏论得无余乐者。<a id="a-1z"></a>应须遮此二种恶见。<a id="a-20"></a>此复云何。<a id="a-21"></a>若三界所摄。<a id="a-22"></a>若出世间。<a id="a-23"></a>若善不善。<a id="a-24"></a>及无记等。<a id="a-25"></a>如世谛种。<a id="a-26"></a>诸所营作。<a id="a-27"></a>彼于第一义中。<a id="a-28"></a>若有自体者。<a id="a-29"></a>起勤方便。<a id="a-2A"></a>作善不善。<a id="a-2B"></a>此诸作业。<a id="a-2C"></a>应空无果。<a id="a-2D"></a>何以故。<a id="a-2E"></a>以先有故。<a id="a-2F"></a>譬如先有若瓶衣等。<a id="a-2G"></a>如是乐者常乐。<a id="a-2H"></a>苦者常苦。<a id="a-2I"></a>如壁上彩画。<a id="a-2J"></a>形量威仪。<a id="a-2K"></a>相貌不变。<a id="a-2L"></a>一切众生。<a id="a-2M"></a>亦应如是。<a id="a-2N"></a>复次若无自体者。<a id="a-2O"></a>彼三界所摄。<a id="a-2P"></a>若出世间。<a id="a-2Q"></a>善不善法。<a id="a-2R"></a>起勤方便。<a id="a-2S"></a>则空无果。<a id="a-2T"></a>以无有故。<a id="a-2U"></a>如是世间。<a id="a-2V"></a>则堕断灭。<a id="a-2W"></a>譬如磨莹兔角。<a id="a-2X"></a>令其铦利。<a id="a-2Y"></a>终不可得。<a id="a-2Z"></a>是故偈曰。<a id="a-2a"></a>少慧见诸法。<a id="a-2b"></a>若有若无等。<a id="a-2c"></a>彼人则不见。<a id="a-2d"></a>灭见第一义。<a id="a-2e"></a>复次如宝聚经中。<a id="a-2f"></a>佛告迦葉。<a id="a-2g"></a>有者是一边。<a id="a-2h"></a>无者是一边。<a id="a-2i"></a>如是等彼内地界。<a id="a-2j"></a>及外地界。<a id="a-2k"></a>皆无二义。<a id="a-2l"></a>诸佛如来。<a id="a-2m"></a>实慧证知。<a id="a-2n"></a>得成正觉。<a id="a-2o"></a>无二一相。<a id="a-2p"></a>所谓无相。<a id="a-2q"></a>是以先德云。<a id="a-2r"></a>谓诸宗计。<a id="a-2s"></a>多说但空自性。<a id="a-2t"></a>不空于法。<a id="a-2u"></a>如法相宗。<a id="a-2v"></a>但无遍计。<a id="a-2w"></a>非无依他。<a id="a-2x"></a>误学中论等不得意者。<a id="a-2y"></a>亦云法无自性。<a id="a-2z"></a>故说为空。<a id="a-30"></a>则今相不空矣。<a id="a-31"></a>今既无性。<a id="a-32"></a>缘生故有。<a id="a-33"></a>有体即空。<a id="a-34"></a>缘生无性故空。<a id="a-35"></a>空而常有。<a id="a-36"></a>要互交彻。<a id="a-37"></a>方是真空妙有。<a id="a-38"></a>故其言大同。<a id="a-39"></a>而旨有异。<a id="a-3A"></a>又约缘起法。<a id="a-3B"></a>有二。<a id="a-3C"></a>一无相如空。<a id="a-3D"></a>则荡尽无有。<a id="a-3E"></a>是相空。<a id="a-3F"></a>二无自性如幻。<a id="a-3G"></a>则业果恒不失。<a id="a-3H"></a>即性空。<a id="a-3I"></a>以相空。<a id="a-3J"></a>故万法体虚。<a id="a-3K"></a>了无所得。<a id="a-3L"></a>以性空。<a id="a-3M"></a>故不坏业道。<a id="a-3N"></a>因果历然。<a id="a-3O"></a>以此性相二空。<a id="a-3P"></a>方立真空之理。<a id="a-3Q"></a>是则非初中后际。<a id="a-3R"></a>终始宛然。<a id="a-3S"></a>无能造作人。<a id="a-3T"></a>报应非失。<a id="a-3U"></a>故知无性理成。<a id="a-3V"></a>法眼圆照。<a id="a-3W"></a>更无一法。<a id="a-3X"></a>有实根由。<a id="a-3Y"></a>今更引证广明。<a id="a-3Z"></a>成就宗镜。<a id="a-3a"></a>夫真俗二谛。<a id="a-3b"></a>一切诸法。<a id="a-3c"></a>不出空有。<a id="a-3d"></a>空有之法。<a id="a-3e"></a>皆从缘生。<a id="a-3f"></a>缘生之法。<a id="a-3g"></a>本无自体。<a id="a-3h"></a>依心所现。<a id="a-3i"></a>悉皆无性。<a id="a-3j"></a>以缘生。<a id="a-3k"></a>故无性。<a id="a-3l"></a>以无性。<a id="a-3m"></a>故缘生。<a id="a-3n"></a>以此缘性二门。<a id="a-3o"></a>万法一际平等。<a id="a-3p"></a>是以华严记广释云。<a id="a-3q"></a>谓缘生故有。<a id="a-3r"></a>是有义。<a id="a-3s"></a>无性故空。<a id="a-3t"></a>是空义。<a id="a-3u"></a>二义是空有所以。<a id="a-3v"></a>谓无性故有。<a id="a-3w"></a>是有所以。<a id="a-3x"></a>缘生故空。<a id="a-3y"></a>是空所以。<a id="a-3z"></a>所以即是因缘。<a id="a-40"></a>谓何以无性。<a id="a-41"></a>得成空义。<a id="a-42"></a>由从缘生。<a id="a-43"></a>所以无性。<a id="a-44"></a>是故缘生。<a id="a-45"></a>是无性空之所以也。<a id="a-46"></a>何以缘生。<a id="a-47"></a>得为有义。<a id="a-48"></a>特由无定性故。<a id="a-49"></a>方始从缘而成幻有。<a id="a-4A"></a>是故无性。<a id="a-4B"></a>是有所以。<a id="a-4C"></a>故中论偈云。<a id="a-4D"></a>若人不知空。<a id="a-4E"></a>不知空因缘。<a id="a-4F"></a>不知于空义。<a id="a-4G"></a>是故自生恼。<a id="a-4H"></a>如不善咒术。<a id="a-4I"></a>不善捉毒蛇。<a id="a-4J"></a>若将四句总望空有。<a id="a-4K"></a>则皆名所以。<a id="a-4L"></a>故云缘生故名有。<a id="a-4M"></a>缘生故名空。<a id="a-4N"></a>无性故名有。<a id="a-4O"></a>无性故名空。<a id="a-4P"></a>良以诸法。<a id="a-4Q"></a>起必从缘。<a id="a-4R"></a>从缘有故。<a id="a-4S"></a>必无自性。<a id="a-4T"></a>由无性故。<a id="a-4U"></a>所以从缘。<a id="a-4V"></a>缘有性无。<a id="a-4W"></a>更无二法。<a id="a-4X"></a>而约幻有万类差殊。<a id="a-4Y"></a>故名俗谛。<a id="a-4Z"></a>无性一味。<a id="a-4a"></a>故名真谛。<a id="a-4b"></a>又所以四句。<a id="a-4c"></a>唯第三句引证成者。<a id="a-4d"></a>无性故有。<a id="a-4e"></a>理难显故。<a id="a-4f"></a>若具证者。<a id="a-4g"></a>一缘生故有者。<a id="a-4h"></a>法华经云。<a id="a-4i"></a>但以因缘有。<a id="a-4j"></a>从颠倒生。<a id="a-4k"></a>故说。<a id="a-4l"></a>净名经云。<a id="a-4m"></a>以因缘故诸法生。<a id="a-4n"></a>中论偈云。<a id="a-4o"></a>未曾有一法。<a id="a-4p"></a>不从因缘生等。<a id="a-4q"></a>皆因缘故有义也。<a id="a-4r"></a>二缘生故空者。<a id="a-4s"></a>经云。<a id="a-4t"></a>因缘所生无有生。<a id="a-4u"></a>论偈云。<a id="a-4v"></a>若法从缘生。<a id="a-4w"></a>是则无自性。<a id="a-4x"></a>若无自性者。<a id="a-4y"></a>云何有是法。<a id="a-4z"></a>又偈云。<a id="a-50"></a>以有空义故。<a id="a-51"></a>一切法得成者。<a id="a-52"></a>由前论中。<a id="a-53"></a>诸品以空遣有。<a id="a-54"></a>小乘便为菩萨立过云。<a id="a-55"></a>若一切法。<a id="a-56"></a>无生无灭者。<a id="a-57"></a>如是则无有四圣谛之法。<a id="a-58"></a>菩萨反答云。<a id="a-59"></a>若一切不空。<a id="a-5A"></a>无生无灭者。<a id="a-5B"></a>如是则无有四圣谛之法。<a id="a-5C"></a>谓小乘以空。<a id="a-5D"></a>故无四谛。<a id="a-5E"></a>菩萨以不空故。<a id="a-5F"></a>则失四谛。<a id="a-5G"></a>若有空义。<a id="a-5H"></a>四谛方成。<a id="a-5I"></a>故偈云。<a id="a-5J"></a>以有空义故。<a id="a-5K"></a>一切法得成。<a id="a-5L"></a>若无空义者。<a id="a-5M"></a>一切则不成。<a id="a-5N"></a>又般若经云。<a id="a-5O"></a>若诸法不空。<a id="a-5P"></a>则无道无果。<a id="a-5Q"></a>即无性故有也。<a id="a-5R"></a>净名经云。<a id="a-5S"></a>文殊师利又问。<a id="a-5T"></a>生死有畏。<a id="a-5U"></a>菩萨当何所依。<a id="a-5V"></a>维摩诘言。<a id="a-5W"></a>菩萨于生死畏中。<a id="a-5X"></a>当依如来功德之力。<a id="a-5Y"></a>文殊师利又问。<a id="a-5Z"></a>菩萨欲依如来功德之力。<a id="a-5a"></a>当于何住。<a id="a-5b"></a>答曰。<a id="a-5c"></a>欲依如来功德力者。<a id="a-5d"></a>当住度脱一切众生。<a id="a-5e"></a>又问。<a id="a-5f"></a>欲度众生。<a id="a-5g"></a>当何所除。<a id="a-5h"></a>答曰。<a id="a-5i"></a>欲度众生。<a id="a-5j"></a>除其烦恼。<a id="a-5k"></a>又问。<a id="a-5l"></a>欲除烦恼。<a id="a-5m"></a>当何所行。<a id="a-5n"></a>答曰。<a id="a-5o"></a>当行正念。<a id="a-5p"></a>又问。<a id="a-5q"></a>云何行于正念。<a id="a-5r"></a>答曰。<a id="a-5s"></a>当行不生不灭。<a id="a-5t"></a>又问。<a id="a-5u"></a>何法不生。<a id="a-5v"></a>何法不灭。<a id="a-5w"></a>答曰。<a id="a-5x"></a>不善法不生。<a id="a-5y"></a>善法不灭。<a id="a-5z"></a>又问。<a id="a-60"></a>善不善孰为本。<a id="a-61"></a>答曰。<a id="a-62"></a>身为本。<a id="a-63"></a>又问。<a id="a-64"></a>身孰为本。<a id="a-65"></a>答曰。<a id="a-66"></a>欲贪为本。<a id="a-67"></a>又问。<a id="a-68"></a>欲贪孰为本。<a id="a-69"></a>答曰。<a id="a-6A"></a>虚妄分别为本。<a id="a-6B"></a>又问。<a id="a-6C"></a>虚妄分别孰为本。<a id="a-6D"></a>答曰。<a id="a-6E"></a>颠倒想为本。<a id="a-6F"></a>又问。<a id="a-6G"></a>颠倒想孰为本。<a id="a-6H"></a>答曰。<a id="a-6I"></a>无住为本。<a id="a-6J"></a>又问。<a id="a-6K"></a>无住孰为本。<a id="a-6L"></a>答曰。<a id="a-6M"></a>无住则无本。<a id="a-6N"></a>文殊师利。<a id="a-6O"></a>从无住本。<a id="a-6P"></a>立一切法。<a id="a-6Q"></a>睿公释云。<a id="a-6R"></a>无住。<a id="a-6S"></a>即实相异名。<a id="a-6T"></a>实相。<a id="a-6U"></a>即性空异名。<a id="a-6V"></a>故从无性。<a id="a-6W"></a>有一切法。<a id="a-6X"></a>又净名经云。<a id="a-6Y"></a>文殊师利言。<a id="a-6Z"></a>居士。<a id="a-6a"></a>有疾菩萨。<a id="a-6b"></a>云何调伏其心。<a id="a-6c"></a>维摩诘言。<a id="a-6d"></a>有疾菩萨。<a id="a-6e"></a>应作是念。<a id="a-6f"></a>今我此病。<a id="a-6g"></a>皆从前世妄想颠倒。<a id="a-6h"></a>诸烦恼生。<a id="a-6i"></a>无有实法。<a id="a-6j"></a>谁受病者。<a id="a-6k"></a>所以者何。<a id="a-6l"></a>四大合故。<a id="a-6m"></a>假名为身。<a id="a-6n"></a>四大无主。<a id="a-6o"></a>身亦无我。<a id="a-6p"></a>又此病起。<a id="a-6q"></a>皆由着我。<a id="a-6r"></a>是故于我。<a id="a-6s"></a>不应生着。<a id="a-6t"></a>既知病本。<a id="a-6u"></a>即除我想及众生想。<a id="a-6v"></a>当起法想。<a id="a-6w"></a>应作是念。<a id="a-6x"></a>但以众法合成此身。<a id="a-6y"></a>起唯法起。<a id="a-6z"></a>灭唯法灭。<a id="a-70"></a>又此法者。<a id="a-71"></a>各不相知。<a id="a-72"></a>起时不言我起。<a id="a-73"></a>灭时不言我灭。<a id="a-74"></a>彼有疾菩萨。<a id="a-75"></a>为灭法想。<a id="a-76"></a>当作是念。<a id="a-77"></a>此法想者。<a id="a-78"></a>亦是颠倒。<a id="a-79"></a>颠倒者。<a id="a-7A"></a>是即大患。<a id="a-7B"></a>我应离之。<a id="a-7C"></a>云何为离。<a id="a-7D"></a>离我我所。<a id="a-7E"></a>云何离我我所。<a id="a-7F"></a>谓离二法。<a id="a-7G"></a>云何离二法。<a id="a-7H"></a>谓不念内外诸法。<a id="a-7I"></a>行于平等。<a id="a-7J"></a>云何平等。<a id="a-7K"></a>谓我等涅槃等。<a id="a-7L"></a>所以者何。<a id="a-7M"></a>我及涅槃。<a id="a-7N"></a>是二皆空。<a id="a-7O"></a>以何为空。<a id="a-7P"></a>但以名字故空。<a id="a-7Q"></a>如此二法。<a id="a-7R"></a>无决定性。<a id="a-7S"></a>得是平等。<a id="a-7T"></a>无有余病。<a id="a-7U"></a>唯有空病。<a id="a-7V"></a>空病亦空。<a id="a-7W"></a>无性缘生故空者。<a id="a-7X"></a>双牒前四句中。<a id="a-7Y"></a>两种空也。<a id="a-7Z"></a>此二种空。<a id="a-7a"></a>并离断见。<a id="a-7b"></a>谓定有则着常。<a id="a-7c"></a>定无则着断。<a id="a-7d"></a>今缘生故空。<a id="a-7e"></a>非是定无。<a id="a-7f"></a>无性故空。<a id="a-7g"></a>亦非定无。<a id="a-7h"></a>定无者。<a id="a-7i"></a>一向无物。<a id="a-7j"></a>如龟毛兔角。<a id="a-7k"></a>今但从缘生无性。<a id="a-7l"></a>故非定无。<a id="a-7m"></a>无性缘生故有者。<a id="a-7n"></a>亦双牒前四句中二有。<a id="a-7o"></a>并非常见。<a id="a-7p"></a>常见之有有。<a id="a-7q"></a>是定性有。<a id="a-7r"></a>今从缘有。<a id="a-7s"></a>非定性有。<a id="a-7t"></a>况由无性有。<a id="a-7u"></a>岂定有耶。<a id="a-7v"></a>从缘无性。<a id="a-7w"></a>如幻化人。<a id="a-7x"></a>非无幻化人。<a id="a-7y"></a>幻化非真故。<a id="a-7z"></a>亦云幻有。<a id="a-80"></a>亦名妙有。<a id="a-81"></a>以非有为有。<a id="a-82"></a>故名妙有。<a id="a-83"></a>又幻有即是不有有。<a id="a-84"></a>大品经云。<a id="a-85"></a>诸法无所有。<a id="a-86"></a>如是有故。<a id="a-87"></a>非有非不有。<a id="a-88"></a>名为中道。<a id="a-89"></a>是幻有义。<a id="a-8A"></a>真空是不空空者。<a id="a-8B"></a>谓不空与空。<a id="a-8C"></a>无障碍故。<a id="a-8D"></a>是故非空非不空。<a id="a-8E"></a>名为中道。<a id="a-8F"></a>是真空义。<a id="a-8G"></a>经云。<a id="a-8H"></a>空不空不可说。<a id="a-8I"></a>名为真空。<a id="a-8J"></a>中论偈云。<a id="a-8K"></a>无性法亦无。<a id="a-8L"></a>一切法空故。<a id="a-8M"></a>庵提遮女经偈云。<a id="a-8N"></a>呜呼真大德。<a id="a-8O"></a>不知实空义。<a id="a-8P"></a>色无有自性。<a id="a-8Q"></a>岂非如空也。<a id="a-8R"></a>空若自有空。<a id="a-8S"></a>则不容众色。<a id="a-8T"></a>空不自空故。<a id="a-8U"></a>众色从是生。<a id="a-8V"></a>又一。<a id="a-8W"></a>空有相害义。<a id="a-8X"></a>今初一真空必尽幻有。<a id="a-8Y"></a>即真理夺事门。<a id="a-8Z"></a>以事揽理成。<a id="a-8a"></a>遂令事相无不皆尽。<a id="a-8b"></a>唯一真理。<a id="a-8c"></a>平等显现。<a id="a-8d"></a>以离真理外。<a id="a-8e"></a>无有少事可得故。<a id="a-8f"></a>如水夺波。<a id="a-8g"></a>波无不尽。<a id="a-8h"></a>般若经云。<a id="a-8i"></a>是故空中。<a id="a-8j"></a>无色无受想行识等。<a id="a-8k"></a>二。<a id="a-8l"></a>空有相作义。<a id="a-8m"></a>真空必成幻有者。<a id="a-8n"></a>即依理成事门。<a id="a-8o"></a>谓事无别体。<a id="a-8p"></a>要因真理而得成立。<a id="a-8q"></a>以诸缘起。<a id="a-8r"></a>皆无自性。<a id="a-8s"></a>由无性理。<a id="a-8t"></a>事方成故。<a id="a-8u"></a>如波揽水而成立故。<a id="a-8v"></a>亦是依如来藏。<a id="a-8w"></a>得有诸法。<a id="a-8x"></a>法句经云。<a id="a-8y"></a>菩萨于毕竟空中。<a id="a-8z"></a>炽然建立。<a id="a-90"></a>三。<a id="a-91"></a>空有相违义。<a id="a-92"></a>幻有必覆真空。<a id="a-93"></a>即事能隐理门。<a id="a-94"></a>谓真理随缘。<a id="a-95"></a>能成事法。<a id="a-96"></a>然此事法。<a id="a-97"></a>既违于理。<a id="a-98"></a>遂令事显理不现也。<a id="a-99"></a>以离事外。<a id="a-9A"></a>无有理故。<a id="a-9B"></a>如波夺水。<a id="a-9C"></a>水无不隐。<a id="a-9D"></a>是则色中无空相也。<a id="a-9E"></a>四空有不相碍义。<a id="a-9F"></a>幻有必不碍真空。<a id="a-9G"></a>即事能显理门。<a id="a-9H"></a>谓由事揽理故。<a id="a-9I"></a>则事虚而理实。<a id="a-9J"></a>以事虚故。<a id="a-9K"></a>全事之理。<a id="a-9L"></a>挺然露现。<a id="a-9M"></a>如由波相虚。<a id="a-9N"></a>令水露现。<a id="a-9O"></a>中论偈云。<a id="a-9P"></a>若法从缘生。<a id="a-9Q"></a>是则无自性。<a id="a-9R"></a>然此四义。<a id="a-9S"></a>即是前缘生故空等四义也。<a id="a-9T"></a>一。<a id="a-9U"></a>真空必尽幻有。<a id="a-9V"></a>是无性故空义。<a id="a-9W"></a>二。<a id="a-9X"></a>真空必成幻有。<a id="a-9Y"></a>是无性故有义。<a id="a-9Z"></a>三。<a id="a-9a"></a>幻有必覆真空。<a id="a-9b"></a>是缘生故有义。<a id="a-9c"></a>四。<a id="a-9d"></a>幻有必不碍真空。<a id="a-9e"></a>是缘生故空义。<a id="a-9f"></a>前四总明空有所以。<a id="a-9g"></a>今四正说空有之相。<a id="a-9h"></a>然此空有。<a id="a-9i"></a>二而不二。<a id="a-9j"></a>须知四义。<a id="a-9k"></a>两处名异。<a id="a-9l"></a>一。<a id="a-9m"></a>真空必尽幻有。<a id="a-9n"></a>是真空上空义。<a id="a-9o"></a>二。<a id="a-9p"></a>真空必成幻有。<a id="a-9q"></a>是真空上不空义。<a id="a-9r"></a>三。<a id="a-9s"></a>幻有必覆真空。<a id="a-9t"></a>是幻有上有义。<a id="a-9u"></a>四。<a id="a-9v"></a>幻有必不碍真空。<a id="a-9w"></a>是幻有上非有义。<a id="a-9x"></a>又须知有非有。<a id="a-9y"></a>空非空。<a id="a-9z"></a>各有二义。<a id="a-A0"></a>一。<a id="a-A1"></a>有上二义者。<a id="a-A2"></a>一是不坏有相义。<a id="a-A3"></a>二是遮断灭义。<a id="a-A4"></a>则詺有为非不有。<a id="a-A5"></a>二。<a id="a-A6"></a>非有上二义者。<a id="a-A7"></a>一离有相义。<a id="a-A8"></a>二即是空义。<a id="a-A9"></a>三。<a id="a-AA"></a>空上二义者。<a id="a-AB"></a>不一坏性义。<a id="a-AC"></a>二遮定有义。<a id="a-AD"></a>故詺空为非不空。<a id="a-AE"></a>四。<a id="a-AF"></a>非空上二义者。<a id="a-AG"></a>一离空相义。<a id="a-AH"></a>二即有义。<a id="a-AI"></a>已知名义。<a id="a-AJ"></a>今融合乃有五重。<a id="a-AK"></a>为五种中道。<a id="a-AL"></a>一。<a id="a-AM"></a>谓有非有无。<a id="a-AN"></a>二。<a id="a-AO"></a>为一幻有者。<a id="a-AP"></a>此是有上二义自合。<a id="a-AQ"></a>然取有上不坏相义。<a id="a-AR"></a>非有上离有相义。<a id="a-AS"></a>故合为一幻有。<a id="a-AT"></a>是俗谛中道。<a id="a-AU"></a>二。<a id="a-AV"></a>空非空无二。<a id="a-AW"></a>为一真空者。<a id="a-AX"></a>即空上二义自合。<a id="a-AY"></a>然取空上不坏性义。<a id="a-AZ"></a>非空上离空相义。<a id="a-Aa"></a>故合为一真空。<a id="a-Ab"></a>为真谛中道。<a id="a-Ac"></a>前一。<a id="a-Ad"></a>为即相无相之中道。<a id="a-Ae"></a>此一。<a id="a-Af"></a>为即性无性之中道。<a id="a-Ag"></a>亦是存泯无二义。<a id="a-Ah"></a>三。<a id="a-Ai"></a>非空与有无二。<a id="a-Aj"></a>为一幻有者。<a id="a-Ak"></a>上一对。<a id="a-Al"></a>空有自合。<a id="a-Am"></a>此下一对。<a id="a-An"></a>空有四义交络而合。<a id="a-Ao"></a>今此第三。<a id="a-Ap"></a>而取真空上非空义。<a id="a-Aq"></a>幻有上有义。<a id="a-Ar"></a>二义相顺。<a id="a-As"></a>明不二。<a id="a-At"></a>然是非空上。<a id="a-Au"></a>取即是有义。<a id="a-Av"></a>有上。<a id="a-Aw"></a>取遮断灭义。<a id="a-Ax"></a>故得共成幻有。<a id="a-Ay"></a>为非空非不有。<a id="a-Az"></a>存泯无碍之中道。<a id="a-B0"></a>四。<a id="a-B1"></a>空与非有无二。<a id="a-B2"></a>为一真空者。<a id="a-B3"></a>即第四取真空上空义。<a id="a-B4"></a>幻有上非有义。<a id="a-B5"></a>二义相顺。<a id="a-B6"></a>明其不二。<a id="a-B7"></a>然是空上遮定有义。<a id="a-B8"></a>非有上即是空义。<a id="a-B9"></a>故二义相顺。<a id="a-BA"></a>得成真空。<a id="a-BB"></a>为非有非不空。<a id="a-BC"></a>存泯无碍之中道。<a id="a-BD"></a>第三是存俗泯真。<a id="a-BE"></a>此是存真泯俗。<a id="a-BF"></a>又三是空彻于有。<a id="a-BG"></a>今是有彻于空。<a id="a-BH"></a>皆二谛交彻。<a id="a-BI"></a>五。<a id="a-BJ"></a>幻有与真空无二。<a id="a-BK"></a>为一味法界者。<a id="a-BL"></a>即第五总合前四。<a id="a-BM"></a>令其不二。<a id="a-BN"></a>然上各合交彻。<a id="a-BO"></a>并不出于真空幻有。<a id="a-BP"></a>故今合之为一味法界。<a id="a-BQ"></a>为二谛俱融之中道。<a id="a-BR"></a>然三四虽融二谛。<a id="a-BS"></a>而空有别融。<a id="a-BT"></a>今此空有无碍。<a id="a-BU"></a>即是非空非有无碍。<a id="a-BV"></a>举一全收。<a id="a-BW"></a>若以真同俗。<a id="a-BX"></a>唯一幻有。<a id="a-BY"></a>若融俗同真。<a id="a-BZ"></a>唯一真空。<a id="a-Ba"></a>空有无二。<a id="a-Bb"></a>为双照之中道。<a id="a-Bc"></a>非空非有无二。<a id="a-Bd"></a>为双遮之中道。<a id="a-Be"></a>遮照一时。<a id="a-Bf"></a>存泯无碍。<a id="a-Bg"></a>故云离相离性。<a id="a-Bh"></a>无障无碍。<a id="a-Bi"></a>无分别法门。<a id="a-Bj"></a>以幻有为相。<a id="a-Bk"></a>真空为性。<a id="a-Bl"></a>又空有皆相。<a id="a-Bm"></a>非空非有为性。<a id="a-Bn"></a>又别显为相。<a id="a-Bo"></a>总融为性。<a id="a-Bp"></a>今互夺双融。<a id="a-Bq"></a>并皆离也。<a id="a-Br"></a>无分别法。<a id="a-Bs"></a>但约智说。<a id="a-Bt"></a>唯无分别智。<a id="a-Bu"></a>方究其原。<a id="a-Bv"></a>其无障碍。<a id="a-Bw"></a>通于境智。<a id="a-Bx"></a>谓上之五重。<a id="a-By"></a>多约境说。<a id="a-Bz"></a>心智契合。<a id="a-C0"></a>即为五观。<a id="a-C1"></a>五境既融。<a id="a-C2"></a>五观亦融。<a id="a-C3"></a>以俱融之智。<a id="a-C4"></a>契无碍之境。<a id="a-C5"></a>则心境无碍。<a id="a-C6"></a>心中有无尽之境。<a id="a-C7"></a>境上有无碍之心。<a id="a-C8"></a>故要忘言。<a id="a-C9"></a>方合斯理。<a id="a-CA"></a>总为缘起甚深之相。<a id="a-CB"></a>故知若了空有无碍。<a id="a-CC"></a>真俗融通。<a id="a-CD"></a>无性之宗。<a id="a-CE"></a>缘生之理。<a id="a-CF"></a>如同神变。<a id="a-CG"></a>莫定方隅。<a id="a-CH"></a>虽处狭而常宽。<a id="a-CI"></a>纵居深而逾浅。<a id="a-CJ"></a>或在下而恒上。<a id="a-CK"></a>任游中而即边。<a id="a-CL"></a>众生常处佛身。<a id="a-CM"></a>涅槃唯依生死。<a id="a-CN"></a>可谓难思妙旨。<a id="a-CO"></a>非情所知。<a id="a-CP"></a>故云性海无涯。<a id="a-CQ"></a>众德以之繁广。<a id="a-CR"></a>缘生不测。<a id="a-CS"></a>多门由是圆通。<a id="a-CT"></a>莫不回转万差。<a id="a-CU"></a>卷舒之形随智。<a id="a-CV"></a>镕融一际。<a id="a-CW"></a>开合之势从心。<a id="a-CX"></a>照不失机。<a id="a-CY"></a>纵差别而恒顺。<a id="a-CZ"></a>用非乖体。<a id="a-Ca"></a>虽一味而常通。<a id="a-Cb"></a>又云。<a id="a-Cc"></a>谓尘不坏小量。<a id="a-Cd"></a>而遍十方。<a id="a-Ce"></a>普摄一切。<a id="a-Cf"></a>于中显现。<a id="a-Cg"></a>斯由量则非量。<a id="a-Ch"></a>非量即量。<a id="a-Ci"></a>又居见闻之地。<a id="a-Cj"></a>即见闻之不及。<a id="a-Ck"></a>处思议之际。<a id="a-Cl"></a>即思议之不测。<a id="a-Cm"></a>皆由不思议体。<a id="a-Cn"></a>自不可得故。<a id="a-Co"></a>即思不可思。<a id="a-Cp"></a>经云。<a id="a-Cq"></a>所思不可思。<a id="a-Cr"></a>是名为难思。<a id="a-Cs"></a>法界观真空门云。<a id="a-Ct"></a>一。<a id="a-Cu"></a>色即是空者。<a id="a-Cv"></a>以色。<a id="a-Cw"></a>举体全是真空。<a id="a-Cx"></a>不即断空。<a id="a-Cy"></a>以色等。<a id="a-Cz"></a>本是真如一心。<a id="a-D0"></a>与生灭和合。<a id="a-D1"></a>名阿赖耶识。<a id="a-D2"></a>能变起根身器界。<a id="a-D3"></a>即是此中所明色等诸法。<a id="a-D4"></a>故今推之。<a id="a-D5"></a>都无其体。<a id="a-D6"></a>故举体归于真心之空。<a id="a-D7"></a>不合归于断灭之空。<a id="a-D8"></a>以本非断空之所变故。<a id="a-D9"></a>断空。<a id="a-DA"></a>则是虚豁断灭。<a id="a-DB"></a>无知无用。<a id="a-DC"></a>不能现于万法。<a id="a-DD"></a>如镜外之空。<a id="a-DE"></a>非同镜内之空。<a id="a-DF"></a>色相宛然。<a id="a-DG"></a>求不可得。<a id="a-DH"></a>谓之空。<a id="a-DI"></a>又凡是色法。<a id="a-DJ"></a>必不异真空。<a id="a-DK"></a>以诸色法。<a id="a-DL"></a>必无性故。<a id="a-DM"></a>是故色即是空。<a id="a-DN"></a>既非灭色取空。<a id="a-DO"></a>离色求空。<a id="a-DP"></a>又不即形显色相之空。<a id="a-DQ"></a>又不离形显无体之空。<a id="a-DR"></a>即是真空。<a id="a-DS"></a>若不即色相。<a id="a-DT"></a>即无遍计所执。<a id="a-DU"></a>不离无体。<a id="a-DV"></a>即是依他缘起。<a id="a-DW"></a>缘起无性之真理。<a id="a-DX"></a>即是圆成。<a id="a-DY"></a>二。<a id="a-DZ"></a>明空即色者。<a id="a-Da"></a>真空必不异色。<a id="a-Db"></a>故云空即是色。<a id="a-Dc"></a>何以故。<a id="a-Dd"></a>凡是真空。<a id="a-De"></a>必不异色。<a id="a-Df"></a>以是法无我理。<a id="a-Dg"></a>非断灭故。<a id="a-Dh"></a>是故空即是色。<a id="a-Di"></a>若离事求空理。<a id="a-Dj"></a>即成断灭。<a id="a-Dk"></a>今即事。<a id="a-Dl"></a>明无我无性真空之理。<a id="a-Dm"></a>离事何有理乎。<a id="a-Dn"></a>以真如不守自性。<a id="a-Do"></a>随缘成诸事法。<a id="a-Dp"></a>则举空全色。<a id="a-Dq"></a>举理全事。<a id="a-Dr"></a>又真如正随缘时。<a id="a-Ds"></a>不失自性。<a id="a-Dt"></a>则举色全空。<a id="a-Du"></a>举事全理。<a id="a-Dv"></a>三。<a id="a-Dw"></a>空色无碍者。<a id="a-Dx"></a>谓色。<a id="a-Dy"></a>举体全是尽色之空。<a id="a-Dz"></a>故色尽而空现。<a id="a-E0"></a>空。<a id="a-E1"></a>举体不异全尽空之色。<a id="a-E2"></a>即空即色而空不隐。<a id="a-E3"></a>是故看色无不见空。<a id="a-E4"></a>观空莫非见色。<a id="a-E5"></a>无障无碍。<a id="a-E6"></a>为一味法也。<a id="a-E7"></a>如举众波全是一水。<a id="a-E8"></a>举一水全是众波。<a id="a-E9"></a>波水不碍同时。<a id="a-EA"></a>而水体挺然全露。<a id="a-EB"></a>如即空即色而空不隐。<a id="a-EC"></a>宝藏论云。<a id="a-ED"></a>空可空。<a id="a-EE"></a>非真空。<a id="a-EF"></a>色可色。<a id="a-EG"></a>非真色。<a id="a-EH"></a>真色无形。<a id="a-EI"></a>真空无名。<a id="a-EJ"></a>无名名之父。<a id="a-EK"></a>无色色之母。<a id="a-EL"></a>为万物之根源。<a id="a-EM"></a>作天地之太祖。<a id="a-EN"></a>肇论云。<a id="a-EO"></a>本无。<a id="a-EP"></a>实相。<a id="a-EQ"></a>法性。<a id="a-ER"></a>性。<a id="a-ES"></a>空缘会。<a id="a-ET"></a>一义耳。<a id="a-EU"></a>何则。<a id="a-EV"></a>一切诸法。<a id="a-EW"></a>缘会而生。<a id="a-EX"></a>缘会而生。<a id="a-EY"></a>则未生无有。<a id="a-EZ"></a>未生无有。<a id="a-Ea"></a>缘离则灭。<a id="a-Eb"></a>如其真有。<a id="a-Ec"></a>有则无灭。<a id="a-Ed"></a>以此而推。<a id="a-Ee"></a>故知虽今现有。<a id="a-Ef"></a>有而性常自空。<a id="a-Eg"></a>性常自空。<a id="a-Eh"></a>故谓之性空。<a id="a-Ei"></a>法性如是。<a id="a-Ej"></a>故曰实相。<a id="a-Ek"></a>实相自无。<a id="a-El"></a>非推之使无。<a id="a-Em"></a>故名本无。<a id="a-En"></a>言不有不无者。<a id="a-Eo"></a>不如有见常见之有。<a id="a-Ep"></a>邪见断见之无耳。<a id="a-Eq"></a>若以有为有。<a id="a-Er"></a>则以无为无。<a id="a-Es"></a>有既不有。<a id="a-Et"></a>则无无也。<a id="a-Eu"></a>夫不存无以观法者。<a id="a-Ev"></a>可谓识法实相矣。<a id="a-Ew"></a>乃至三乘。<a id="a-Ex"></a>等观性空而得道也。<a id="a-Ey"></a>性空者。<a id="a-Ez"></a>诸法实相也。<a id="a-F0"></a>见法实相。<a id="a-F1"></a>故为正观。<a id="a-F2"></a>若其异者。<a id="a-F3"></a>便为邪观。<a id="a-F4"></a>设二乘不见此理。<a id="a-F5"></a>则颠倒也。<a id="a-F6"></a>是以三乘观法无异。<a id="a-F7"></a>但心有大小为差耳。<a id="a-F8"></a>又不真空论云。<a id="a-F9"></a>夫至虚无生者。<a id="a-FA"></a>盖是般若玄鉴之妙趣。<a id="a-FB"></a>有物之宗极者也。<a id="a-FC"></a>自非圣明特达。<a id="a-FD"></a>何能契神于有无之间哉。<a id="a-FE"></a>是以圣人通神心于无穷。<a id="a-FF"></a>穷所不能滞。<a id="a-FG"></a>极耳目于视听。<a id="a-FH"></a>声色所不能制者。<a id="a-FI"></a>岂不以其即万物之自虚。<a id="a-FJ"></a>故物不能累其神明者也。<a id="a-FK"></a>是以圣人乘真心以理顺。<a id="a-FL"></a>则无滞而不通。<a id="a-FM"></a>审一气以观化。<a id="a-FN"></a>故所遇而顺适。<a id="a-FO"></a>无滞而不通故。<a id="a-FP"></a>能混杂致淳。<a id="a-FQ"></a>所遇而顺适故。<a id="a-FR"></a>则触物而一。<a id="a-FS"></a>如此则万像虽殊。<a id="a-FT"></a>而不能自异。<a id="a-FU"></a>不能自异故。<a id="a-FV"></a>知像非真像。<a id="a-FW"></a>像非真像。<a id="a-FX"></a>则虽像而非像。<a id="a-FY"></a>然则物我同根。<a id="a-FZ"></a>是非一气。<a id="a-Fa"></a>潜微幽隐。<a id="a-Fb"></a>殆非群情之所尽。<a id="a-Fc"></a>故知若乘真心而体物。<a id="a-Fd"></a>则何物而不归。<a id="a-Fe"></a>齐一气以观时。<a id="a-Ff"></a>则何时而不会。<a id="a-Fg"></a>何时而不会。<a id="a-Fh"></a>则知触境之无生。<a id="a-Fi"></a>何物而不归。<a id="a-Fj"></a>则见物性之自虚矣。<a id="a-Fk"></a>若任情所照。<a id="a-Fl"></a>曷能尽其幽旨乎。<a id="a-Fm"></a>若不悟宗。<a id="a-Fn"></a>难逃见迹。<a id="a-Fo"></a>如庞居士偈云。<a id="a-Fp"></a>昔日在有时。<a id="a-Fq"></a>常被有人欺。<a id="a-Fr"></a>种种生分别。<a id="a-Fs"></a>见闻多是非。<a id="a-Ft"></a>后向无中坐。<a id="a-Fu"></a>又被无人欺。<a id="a-Fv"></a>一向看心坐。<a id="a-Fw"></a>冥冥无所知。<a id="a-Fx"></a>有无俱是执。<a id="a-Fy"></a>何处是无为。<a id="a-Fz"></a>有无同一体。<a id="a-G0"></a>诸相尽皆离。<a id="a-G1"></a>心同虚空故。<a id="a-G2"></a>虚空无所依。<a id="a-G3"></a>若论无相理。<a id="a-G4"></a>唯有父王知。<a id="a-G5"></a>故知有无诸法。<a id="a-G6"></a>欲求究竟。<a id="a-G7"></a>唯心方证。<a id="a-G8"></a>若未归心。<a id="a-G9"></a>尽成障碍。<a id="a-GA"></a>为常为断。<a id="a-GB"></a>成是成非。<a id="a-GC"></a>才入此宗。<a id="a-GD"></a>自然融即。<a id="a-GE"></a>谓先明其起处。<a id="a-GF"></a>知自心生。<a id="a-GG"></a>既从心生。<a id="a-GH"></a>则万法从缘。<a id="a-GI"></a>皆无体性。<a id="a-GJ"></a>必无心外法。<a id="a-GK"></a>能与心为缘。<a id="a-GL"></a>悉是自心生。<a id="a-GM"></a>还与心为相。<a id="a-GN"></a>但论空有。<a id="a-GO"></a>则广明诸法。<a id="a-GP"></a>何者。<a id="a-GQ"></a>以空有管一切法故。<a id="a-GR"></a>此空有二门。<a id="a-GS"></a>亦是理事二门。<a id="a-GT"></a>亦是性相二门。<a id="a-GU"></a>亦是体用二门。<a id="a-GV"></a>亦是真俗二门。<a id="a-GW"></a>乃至总别同异。<a id="a-GX"></a>成坏理量。<a id="a-GY"></a>权实卷舒。<a id="a-GZ"></a>正助修性遮照等。<a id="a-Ga"></a>或相资相摄。<a id="a-Gb"></a>相是相非。<a id="a-Gc"></a>相遍相成。<a id="a-Gd"></a>相害相夺。<a id="a-Ge"></a>相即相在。<a id="a-Gf"></a>相覆相违。<a id="a-Gg"></a>一一如是。<a id="a-Gh"></a>各各融通。<a id="a-Gi"></a>今以一心无性之门。<a id="a-Gj"></a>一时收尽。<a id="a-Gk"></a>名义双绝。<a id="a-Gl"></a>境观俱融。<a id="a-Gm"></a>契旨忘言。<a id="a-Gn"></a>咸归宗镜。<a id="a-Go"></a>是以须明行相名义差别。<a id="a-Gp"></a>方能以体性融通。<a id="a-Gq"></a>若不先横竖铺舒。<a id="a-Gr"></a>后。<a id="a-Gs"></a>何以一门卷摄。<a id="a-Gt"></a>故还原观云。<a id="a-Gu"></a>用就体分。<a id="a-Gv"></a>非无差别之势。<a id="a-Gw"></a>事依理现。<a id="a-Gx"></a>自有一际之形。<a id="a-Gy"></a>如上微细剖析。<a id="a-Gz"></a>广照空有二门。<a id="a-H0"></a>可谓得万法之根由。<a id="a-H1"></a>穷诸缘之起尽。<a id="a-H2"></a>此有无二法。<a id="a-H3"></a>迷倒所由。<a id="a-H4"></a>九十六种之邪师。<a id="a-H5"></a>因兹而起。<a id="a-H6"></a>六十二见之利使。<a id="a-H7"></a>从此而生。<a id="a-H8"></a>菩萨尚未尽其原。<a id="a-H9"></a>凡夫安能究其旨。<a id="a-HA"></a>所以宝性论云。<a id="a-HB"></a>空乱意菩萨。<a id="a-HC"></a>于此真空妙有。<a id="a-HD"></a>犹有三疑。<a id="a-HE"></a>一疑空灭色。<a id="a-HF"></a>取断灭空。<a id="a-HG"></a>二疑空异色。<a id="a-HH"></a>取色外空。<a id="a-HI"></a>三疑空是物。<a id="a-HJ"></a>取空为有。<a id="a-HK"></a>故华严经中。<a id="a-HL"></a>善财历事诸佛。<a id="a-HM"></a>已证法门。<a id="a-HN"></a>尚犹于诸法中。<a id="a-HO"></a>无而计有。<a id="a-HP"></a>若究竟远离。<a id="a-HQ"></a>唯大菩萨之人。<a id="a-HR"></a>大智度论偈云。<a id="a-HS"></a>有无二见。<a id="a-HT"></a>灭无余。<a id="a-HU"></a>诸法实相佛所说。<a id="a-HV"></a>净名经云。<a id="a-HW"></a>有无二见。<a id="a-HX"></a>无复余习。<a id="a-HY"></a>又偈云。<a id="a-HZ"></a>说法不有亦不无。<a id="a-Ha"></a>以因缘故诸法生。<a id="a-Hb"></a>何者。<a id="a-Hc"></a>若时机因缘执有。<a id="a-Hd"></a>则说空门。<a id="a-He"></a>若时机因缘着空。<a id="a-Hf"></a>遂谈有教。<a id="a-Hg"></a>为破有。<a id="a-Hh"></a>故不存空。<a id="a-Hi"></a>因治空。<a id="a-Hj"></a>故不立有。<a id="a-Hk"></a>故说有而不有。<a id="a-Hl"></a>言空而不空。<a id="a-Hm"></a>或双亡而双流。<a id="a-Hn"></a>或双照而双寂。<a id="a-Ho"></a>破立一际。<a id="a-Hp"></a>遮照同时。<a id="a-Hq"></a>如肇论钞云。<a id="a-Hr"></a>今就论文。<a id="a-Hs"></a>总有四意。<a id="a-Ht"></a>以显周圆之旨。<a id="a-Hu"></a>一者破实显空。<a id="a-Hv"></a>二者破空显假。<a id="a-Hw"></a>三者破唯空唯假。<a id="a-Hx"></a>显亦空亦假。<a id="a-Hy"></a>四者破亦空亦假。<a id="a-Hz"></a>显非空非假。<a id="a-I0"></a>则是中道。<a id="a-I1"></a>方谓周圆也。<a id="a-I2"></a>然四论皆有周圆。<a id="a-I3"></a>今既一一辩之。<a id="a-I4"></a>且约四义。<a id="a-I5"></a>一约境。<a id="a-I6"></a>二约智。<a id="a-I7"></a>三约果。<a id="a-I8"></a>四约境智果。<a id="a-I9"></a>初约境者。<a id="a-IA"></a>不真空论云。<a id="a-IB"></a>即物顺通。<a id="a-IC"></a>故物莫之逆。<a id="a-ID"></a>此破实显空。<a id="a-IE"></a>遣凡夫执。<a id="a-IF"></a>即伪即真。<a id="a-IG"></a>故性莫之易。<a id="a-IH"></a>此破空显假。<a id="a-II"></a>遣声闻执。<a id="a-IJ"></a>性莫之易。<a id="a-IK"></a>故虽无而有。<a id="a-IL"></a>物莫之逆。<a id="a-IM"></a>故虽有而无。<a id="a-IN"></a>此则破有破无。<a id="a-IO"></a>显亦空亦假。<a id="a-IP"></a>辩菩萨境。<a id="a-IQ"></a>虽有而无。<a id="a-IR"></a>所谓非有。<a id="a-IS"></a>虽无而有。<a id="a-IT"></a>所谓非无。<a id="a-IU"></a>此破亦空亦假。<a id="a-IV"></a>遣菩萨执。<a id="a-IW"></a>显中道第一空佛之境。<a id="a-IX"></a>此则境周圆也。<a id="a-IY"></a>二约智者。<a id="a-IZ"></a>则般若论也。<a id="a-Ia"></a>若以般若智。<a id="a-Ib"></a>一一历然。<a id="a-Ic"></a>空假等境则成心量。<a id="a-Id"></a>但是有智。<a id="a-Ie"></a>不得无智意。<a id="a-If"></a>今则约前智知。<a id="a-Ig"></a>凡是一境。<a id="a-Ih"></a>即须周圆也。<a id="a-Ii"></a>论云。<a id="a-Ij"></a>言知非为知。<a id="a-Ik"></a>欲以通其鉴。<a id="a-Il"></a>此破凡夫执相知。<a id="a-Im"></a>辩无知也。<a id="a-In"></a>不知非不知。<a id="a-Io"></a>欲以辩其相。<a id="a-Ip"></a>此破声闻无知。<a id="a-Iq"></a>辩无种不知也。<a id="a-Ir"></a>辩相不为无。<a id="a-Is"></a>通鉴。<a id="a-It"></a>不为有。<a id="a-Iu"></a>此破亦知亦不知。<a id="a-Iv"></a>显非知非不知也。<a id="a-Iw"></a>非有故。<a id="a-Ix"></a>知而无知。<a id="a-Iy"></a>非无故。<a id="a-Iz"></a>无知而知。<a id="a-J0"></a>此破非知非不知。<a id="a-J1"></a>辩亦知亦无知。<a id="a-J2"></a>前来四义。<a id="a-J3"></a>说虽前后。<a id="a-J4"></a>并在一心。<a id="a-J5"></a>不即不离。<a id="a-J6"></a>可谓佛智周圆矣。<a id="a-J7"></a>三约果辩者。<a id="a-J8"></a>即涅槃论文云。<a id="a-J9"></a>存不为有。<a id="a-JA"></a>破有余涅槃。<a id="a-JB"></a>遣声闻常执。<a id="a-JC"></a>亡不为无。<a id="a-JD"></a>破无余涅槃。<a id="a-JE"></a>遣声闻断执。<a id="a-JF"></a>亡不为无。<a id="a-JG"></a>虽无而有。<a id="a-JH"></a>存不为有。<a id="a-JI"></a>虽有而无。<a id="a-JJ"></a>此双破有无。<a id="a-JK"></a>显。<a id="a-JL"></a>亦有亦无。<a id="a-JM"></a>虽有而无。<a id="a-JN"></a>所谓非有。<a id="a-JO"></a>虽无而有。<a id="a-JP"></a>所谓非无。<a id="a-JQ"></a>此破亦有亦无。<a id="a-JR"></a>显非有非无。<a id="a-JS"></a>以显中道佛之境。<a id="a-JT"></a>无住涅槃。<a id="a-JU"></a>果周圆矣。<a id="a-JV"></a>四约境智果三合辩者。<a id="a-JW"></a>则是总收前诸论文也。<a id="a-JX"></a>前二论。<a id="a-JY"></a>则真谛无相之境。<a id="a-JZ"></a>为真空。<a id="a-Ja"></a>般若能观真智。<a id="a-Jb"></a>即万行之本。<a id="a-Jc"></a>为妙有。<a id="a-Jd"></a>犹境发智。<a id="a-Je"></a>由智显境。<a id="a-Jf"></a>境智互显。<a id="a-Jg"></a>为亦空亦有。<a id="a-Jh"></a>即涅槃论中三德相冥。<a id="a-Ji"></a>境智不二。<a id="a-Jj"></a>不断不常。<a id="a-Jk"></a>为非空非有。<a id="a-Jl"></a>可谓涅槃极果也。<a id="a-Jm"></a>即如来一化之意。<a id="a-Jn"></a>并周圆故。<a id="a-Jo"></a>则罄尽佛法之渊海也。<a id="a-Jp"></a>故知真空难解。<a id="a-Jq"></a>应须妙得指归。<a id="a-Jr"></a>若随空有之文。<a id="a-Js"></a>皆堕邪见。<a id="a-Jt"></a>如鸯崛魔罗经偈云。<a id="a-Ju"></a>譬如有愚夫。<a id="a-Jv"></a>见雹生妄想。<a id="a-Jw"></a>谓是琉璃珠。<a id="a-Jx"></a>取已执持归。<a id="a-Jy"></a>置之瓶器中。<a id="a-Jz"></a>守护如真宝。<a id="a-K0"></a>不久悉融消。<a id="a-K1"></a>空想默然住。<a id="a-K2"></a>于余真琉璃。<a id="a-K3"></a>亦复作空想。<a id="a-K4"></a>文殊亦如是。<a id="a-K5"></a>修习极空寂。<a id="a-K6"></a>常作空思惟。<a id="a-K7"></a>破坏一切法。<a id="a-K8"></a>解脱实不空。<a id="a-K9"></a>而作极空想。<a id="a-KA"></a>犹如见雹消。<a id="a-KB"></a>滥坏余真实。<a id="a-KC"></a>汝今亦如是。<a id="a-KD"></a>滥起极空想。<a id="a-KE"></a>见于空法已。<a id="a-KF"></a>不空亦谓空。<a id="a-KG"></a>有异法是空。<a id="a-KH"></a>有异法不空。<a id="a-KI"></a>一切诸烦恼。<a id="a-KJ"></a>譬如彼雨雹。<a id="a-KK"></a>一切不善坏。<a id="a-KL"></a>犹如雹融消。<a id="a-KM"></a>如真琉璃宝。<a id="a-KN"></a>谓如来常住。<a id="a-KO"></a>如真琉璃宝。<a id="a-KP"></a>谓是佛解脱。<a id="a-KQ"></a>虚空色是佛。<a id="a-KR"></a>非色是二乘。<a id="a-KS"></a>解脱色是佛。<a id="a-KT"></a>非色是二乘。<a id="a-KU"></a>云何极空相。<a id="a-KV"></a>而言真解脱。<a id="a-KW"></a>文殊宜谛思。<a id="a-KX"></a>莫不分别想。<a id="a-KY"></a>譬如空聚落。<a id="a-KZ"></a>川竭瓶无水。<a id="a-Ka"></a>非无彼诸器。<a id="a-Kb"></a>中虚故名空。<a id="a-Kc"></a>如来真解脱。<a id="a-Kd"></a>不空亦如是。<a id="a-Ke"></a>出离一切过。<a id="a-Kf"></a>故说解脱空。<a id="a-Kg"></a>如来实不空。<a id="a-Kh"></a>离一切烦恼。<a id="a-Ki"></a>及诸天人阴。<a id="a-Kj"></a>是故说名空。<a id="a-Kk"></a>呜呼蚊蚋行。<a id="a-Kl"></a>不知真空义。<a id="a-Km"></a>外道亦修空。<a id="a-Kn"></a>尼干宜默然。<a id="a-Ko"></a>所以外道执断空。<a id="a-Kp"></a>二乘证但空。<a id="a-Kq"></a>俱不达一心真空之理。<a id="a-Kr"></a>故无生义云。<a id="a-Ks"></a>经云。<a id="a-Kt"></a>持心犹如虚空者。<a id="a-Ku"></a>非是断空。<a id="a-Kv"></a>尔时犹有妙神。<a id="a-Kw"></a>即有妙识思虑。</p>
  <p id="aKx">问曰。<a id="a-Ky"></a>经言。<a id="a-Kz"></a>持心如虚空。<a id="a-L0"></a>那更有妙神在。</p>
  <p id="aL1">答曰。<a id="a-L2"></a>经道持心如虚空者。<a id="a-L3"></a>只是持心令不生故。<a id="a-L4"></a>言如虚空。<a id="a-L5"></a>非即是空。<a id="a-L6"></a>经言。<a id="a-L7"></a>如虚空也。<a id="a-L8"></a>经言。<a id="a-L9"></a>若识在二法。<a id="a-LA"></a>则有喜悦。<a id="a-LB"></a>若识在无二实际法中。<a id="a-LC"></a>则无喜悦。<a id="a-LD"></a>实际即是法性。<a id="a-LE"></a>空识即是妙神。<a id="a-LF"></a>故知实际中。<a id="a-LG"></a>含有妙神也。<a id="a-LH"></a>华严经性起品。<a id="a-LI"></a>作十种譬喻。<a id="a-LJ"></a>明法身佛有心。<a id="a-LK"></a>大师言。<a id="a-LL"></a>虽有妙神。<a id="a-LM"></a>神性不生。<a id="a-LN"></a>与如一体。<a id="a-LO"></a>譬如凌还是水。<a id="a-LP"></a>与水一体。<a id="a-LQ"></a>水亦有凌性。<a id="a-LR"></a>若无凌性者。<a id="a-LS"></a>寒结凌则不现。<a id="a-LT"></a>如中亦有妙神。<a id="a-LU"></a>性同。<a id="a-LV"></a>如清净则现。<a id="a-LW"></a>不净不复可见。<a id="a-LX"></a>乃至如师主姓傅傅姓。<a id="a-LY"></a>身内觅不得。<a id="a-LZ"></a>身外觅不得。<a id="a-La"></a>中间觅不得。<a id="a-Lb"></a>当知傅姓是空。<a id="a-Lc"></a>而非是断空之空。<a id="a-Ld"></a>以傅姓中。<a id="a-Le"></a>含有诸男女。<a id="a-Lf"></a>故言性空异于虚空。<a id="a-Lg"></a>佛性是空。<a id="a-Lh"></a>诸佛法身不空。<a id="a-Li"></a>大师引经曰。<a id="a-Lj"></a>女身色相。<a id="a-Lk"></a>无在无不在。<a id="a-Ll"></a>夫无在无不在者。<a id="a-Lm"></a>佛所说也。<a id="a-Ln"></a>释言。<a id="a-Lo"></a>女身色相即如。<a id="a-Lp"></a>故言无在。<a id="a-Lq"></a>如性真常。<a id="a-Lr"></a>体含众相。<a id="a-Ls"></a>故言无不在。<a id="a-Lt"></a>含者。<a id="a-Lu"></a>含有男女色声等相。<a id="a-Lv"></a>涅槃经明菩萨念法。<a id="a-Lw"></a>善男子。<a id="a-Lx"></a>唯此正法。<a id="a-Ly"></a>无有时节。<a id="a-Lz"></a>法眼所见。<a id="a-M0"></a>非肉眼见。<a id="a-M1"></a>不生不出。<a id="a-M2"></a>不住不灭。<a id="a-M3"></a>不始不终。<a id="a-M4"></a>无明无数。<a id="a-M5"></a>此正明如体也。<a id="a-M6"></a>非结非业。<a id="a-M7"></a>断结断业。<a id="a-M8"></a>而亦是业。<a id="a-M9"></a>非男断男。<a id="a-MA"></a>而亦是男。<a id="a-MB"></a>非有断有。<a id="a-MC"></a>而亦是有。<a id="a-MD"></a>非入断入。<a id="a-ME"></a>而亦是入。<a id="a-MF"></a>乃至诸佛所游居处。<a id="a-MG"></a>常不变易。<a id="a-MH"></a>是名菩萨念法。<a id="a-MI"></a>如上空有二门。<a id="a-MJ"></a>约广其义用。<a id="a-MK"></a>遂说存泯开合。<a id="a-ML"></a>若破其情执。<a id="a-MM"></a>乃说。<a id="a-MN"></a>即离有无。<a id="a-MO"></a>设当见性证会之时。<a id="a-MP"></a>智解俱绝。<a id="a-MQ"></a>如泯绝无寄观云。<a id="a-MR"></a>谓此所观真空。<a id="a-MS"></a>不可言即色不即色。<a id="a-MT"></a>亦不可言即空不即空。<a id="a-MU"></a>一切皆不可。<a id="a-MV"></a>不可亦不可。<a id="a-MW"></a>此语亦不受。<a id="a-MX"></a>迥绝无寄。<a id="a-MY"></a>非言所及。<a id="a-MZ"></a>非解所到。<a id="a-Ma"></a>是谓行境。<a id="a-Mb"></a>何以故。<a id="a-Mc"></a>生心动念。<a id="a-Md"></a>即乖法体。<a id="a-Me"></a>失正念故。<a id="a-Mf"></a>乃至若不洞明前解。<a id="a-Mg"></a>无以蹑成此行。<a id="a-Mh"></a>若不解此行法。<a id="a-Mi"></a>绝于前解。<a id="a-Mj"></a>无以成其正解。<a id="a-Mk"></a>若守解不舍。<a id="a-Ml"></a>无以入兹正行。<a id="a-Mm"></a>是故行由解成。<a id="a-Mn"></a>行起解绝。<a id="a-Mo"></a>古释云。<a id="a-Mp"></a>空若即色者。<a id="a-Mq"></a>圣应同凡见妄色。<a id="a-Mr"></a>凡应同圣见真空。<a id="a-Ms"></a>又应无二谛。<a id="a-Mt"></a>空若不即色者。<a id="a-Mu"></a>见色外空。<a id="a-Mv"></a>无由成于圣智。<a id="a-Mw"></a>又应凡圣永别。<a id="a-Mx"></a>圣不从凡得故。<a id="a-My"></a>又色若即空者。<a id="a-Mz"></a>凡迷见色。<a id="a-N0"></a>应同圣智见空。<a id="a-N1"></a>又亦失于二谛。<a id="a-N2"></a>色不即空者。<a id="a-N3"></a>凡夫见色应不迷。<a id="a-N4"></a>又所见色。<a id="a-N5"></a>长隔真空。<a id="a-N6"></a>应永不成圣。<a id="a-N7"></a>生心动念。<a id="a-N8"></a>即乖法体。<a id="a-N9"></a>失正念故者。<a id="a-NA"></a>真空理性。<a id="a-NB"></a>本自如然。<a id="a-NC"></a>但以迷之。<a id="a-ND"></a>动念执相故。<a id="a-NE"></a>虽推破。<a id="a-NF"></a>简情显解。<a id="a-NG"></a>今情忘智泯。<a id="a-NH"></a>但是本真。<a id="a-NI"></a>何存新生之解数。<a id="a-NJ"></a>若有解数。<a id="a-NK"></a>即为动念。<a id="a-NL"></a>动念生心。<a id="a-NM"></a>故失正念。<a id="a-NN"></a>正念者。<a id="a-NO"></a>无念而知。<a id="a-NP"></a>若总无知。<a id="a-NQ"></a>何成正念。<a id="a-NR"></a>又解为遣情。<a id="a-NS"></a>说因破执。<a id="a-NT"></a>若情消执丧。<a id="a-NU"></a>说解何存。<a id="a-NV"></a>真性了然。<a id="a-NW"></a>寂无存泯。<a id="a-NX"></a>所以若言。<a id="a-NY"></a>即与不即。<a id="a-NZ"></a>皆落是非。<a id="a-Na"></a>瞥挂有无。<a id="a-Nb"></a>即非正念。<a id="a-Nc"></a>故云。<a id="a-Nd"></a>才有是非。<a id="a-Ne"></a>纷然失心。</p>
  <p id="aNf">问。<a id="a-Ng"></a>凡涉有无。<a id="a-Nh"></a>皆成邪念。<a id="a-Ni"></a>若关能所。<a id="a-Nj"></a>悉堕有知。<a id="a-Nk"></a>如何是无念而知。</p>
  <p id="aNl">答。<a id="a-Nm"></a>瑞草生嘉运。<a id="a-Nn"></a>林华结早春。</p>
 </body>
</html>