<!doctype html>
<html id="z3IBXC01eU" data-ver="1714">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第四十一</h1>
  <p id="a2">夫此宗如何投凑。<a id="a-3"></a>即得相应。</p>
  <p id="a4">答。<a id="a-5"></a>向之即背。<a id="a-6"></a>近之即离。<a id="a-7"></a>取而复失。<a id="a-8"></a>急而复迟。<a id="a-9"></a>千圣拱手而无计校。<a id="a-A"></a>一门深入而忘觉知。<a id="a-B"></a>此是心中自证法门。<a id="a-C"></a>非待问答而得。<a id="a-D"></a>如法华经偈云。<a id="a-E"></a>我意难可测。<a id="a-F"></a>亦无能问者。<a id="a-G"></a>无问而自说。<a id="a-H"></a>称叹所行道。<a id="a-I"></a>所以先德云。<a id="a-J"></a>诸祖共传诸佛清净自觉圣智真如妙心。<a id="a-K"></a>不同世间文字所得。<a id="a-L"></a>若有悟斯真实法性。<a id="a-M"></a>此人则能了知三世诸佛。<a id="a-N"></a>及一切众生同一法界。<a id="a-O"></a>本来平等。<a id="a-P"></a>常恒不变。<a id="a-Q"></a>先曹山和尚偈云。<a id="a-R"></a>从缘荐得相应疾。<a id="a-S"></a>就体消机道却迟。<a id="a-T"></a>瞥起本来无处所。<a id="a-U"></a>吾师暂说不思议。<a id="a-V"></a>故知千圣皆目此一念心起时了不可得。<a id="a-W"></a>是真不思议。<a id="a-X"></a>离此决定别无殊胜。<a id="a-Y"></a>如是了者。<a id="a-Z"></a>岂非疾乎。<a id="a-a"></a>何待消融。<a id="a-b"></a>方能见道。<a id="a-c"></a>若不直见其事。<a id="a-d"></a>欲以意解情求。<a id="a-e"></a>如将兔角之弓。<a id="a-f"></a>驾龟毛之箭。<a id="a-g"></a>以无手之者。<a id="a-h"></a>拟射碎须弥之山。<a id="a-i"></a>似倾压沙之油。<a id="a-j"></a>点无烟之火。<a id="a-k"></a>贮漏卮之内。<a id="a-l"></a>欲照破铁围之闇。<a id="a-m"></a>徒役狂心。<a id="a-n"></a>无有是处。</p>
  <p id="ao">故思益经云。<a id="a-p"></a>问。<a id="a-q"></a>以何法修道。</p>
  <p id="ar">答言。<a id="a-s"></a>不以见闻觉知法。<a id="a-t"></a>不以得。<a id="a-u"></a>不以证。<a id="a-v"></a>于一切法无相无示。<a id="a-w"></a>名为修道。<a id="a-x"></a>华严疏云。<a id="a-y"></a>顿教者。<a id="a-z"></a>总不说法相。<a id="a-10"></a>唯辩真性。<a id="a-11"></a>无有八识差别之相者。<a id="a-12"></a>释云。<a id="a-13"></a>八识心王尚无差别。<a id="a-14"></a>况心所变。<a id="a-15"></a>岂当有耶。<a id="a-16"></a>心生则种种法生。<a id="a-17"></a>心灭则种种法灭。<a id="a-18"></a>故起信论云。<a id="a-19"></a>一切诸法。<a id="a-1A"></a>唯依妄念而有差别。<a id="a-1B"></a>若离心念。<a id="a-1C"></a>则无一切境界之相。<a id="a-1D"></a>是故一切法从本已来。<a id="a-1E"></a>离言说相。<a id="a-1F"></a>离名字相。<a id="a-1G"></a>离心缘相。<a id="a-1H"></a>毕竟平等。<a id="a-1I"></a>无有变异。<a id="a-1J"></a>唯是一心。<a id="a-1K"></a>故名真如。<a id="a-1L"></a>以一切言说。<a id="a-1M"></a>假名无实。<a id="a-1N"></a>但随妄念。<a id="a-1O"></a>不可得故。<a id="a-1P"></a>所以疏云。<a id="a-1Q"></a>一切所有。<a id="a-1R"></a>唯是妄想。<a id="a-1S"></a>一切法界。<a id="a-1T"></a>唯是绝言。<a id="a-1U"></a>故起信论云。<a id="a-1V"></a>言真如者。<a id="a-1W"></a>亦无有相。<a id="a-1X"></a>谓言说之极。<a id="a-1Y"></a>因言遣言。<a id="a-1Z"></a>此真如体。<a id="a-1a"></a>无有可遣。<a id="a-1b"></a>以一切法悉皆真故。<a id="a-1c"></a>亦无可立。<a id="a-1d"></a>以一切法皆同如故。<a id="a-1e"></a>当知一切法。<a id="a-1f"></a>不可说不可念。<a id="a-1g"></a>故名真如。<a id="a-1h"></a>以一切法性皆离言故。<a id="a-1i"></a>亦通四种法界。<a id="a-1j"></a>皆不可说。<a id="a-1k"></a>名无得物之功。<a id="a-1l"></a>物无当名之实。<a id="a-1m"></a>理本无言故。<a id="a-1n"></a>事理交彻。<a id="a-1o"></a>不可作事理说。<a id="a-1p"></a>事事相即。<a id="a-1q"></a>不可作一多说。<a id="a-1r"></a>如楞伽。<a id="a-1s"></a>虽明五法。<a id="a-1t"></a>名。<a id="a-1u"></a>相。<a id="a-1v"></a>妄想。<a id="a-1w"></a>正智。<a id="a-1x"></a>如如。<a id="a-1y"></a>五皆空寂。<a id="a-1z"></a>何者。<a id="a-20"></a>谓迷如以成名相。<a id="a-21"></a>妄想是生。<a id="a-22"></a>悟名相之本如。<a id="a-23"></a>妄便称智。<a id="a-24"></a>则无名相妄想。<a id="a-25"></a>唯如智矣。<a id="a-26"></a>智因如立。<a id="a-27"></a>智体亦空。<a id="a-28"></a>如假智明。<a id="a-29"></a>本来常寂。<a id="a-2A"></a>故并空矣。<a id="a-2B"></a>况八识约事。<a id="a-2C"></a>皆缘生性空。<a id="a-2D"></a>因有我法。<a id="a-2E"></a>说二无我。<a id="a-2F"></a>我尚叵得。<a id="a-2G"></a>无我宁存。<a id="a-2H"></a>故中论偈云。<a id="a-2I"></a>诸佛或说我。<a id="a-2J"></a>或说于无我。<a id="a-2K"></a>诸法实相中。<a id="a-2L"></a>无我无非我。<a id="a-2M"></a>故双遣也。<a id="a-2N"></a>疏云。<a id="a-2O"></a>诃教劝离。<a id="a-2P"></a>毁相泯心者。<a id="a-2Q"></a>诃教者。<a id="a-2R"></a>谓以心传心。<a id="a-2S"></a>不在文字故。<a id="a-2T"></a>劝离者。<a id="a-2U"></a>令离法。<a id="a-2V"></a>法虽无量。<a id="a-2W"></a>不出色心。<a id="a-2X"></a>离心心如。<a id="a-2Y"></a>离色色如。<a id="a-2Z"></a>故令皆离。<a id="a-2a"></a>则契心体离念矣。<a id="a-2b"></a>毁相约境。<a id="a-2c"></a>凡所有相。<a id="a-2d"></a>皆是虚妄故。<a id="a-2e"></a>泯心约智。<a id="a-2f"></a>了境相空。<a id="a-2g"></a>假称为智。<a id="a-2h"></a>相既不有。<a id="a-2i"></a>智岂有真。<a id="a-2j"></a>心境两亡。<a id="a-2k"></a>则皆泯绝。<a id="a-2l"></a>心无心相。<a id="a-2m"></a>即是安心。<a id="a-2n"></a>故说生心即妄。<a id="a-2o"></a>不生即佛。<a id="a-2p"></a>言生心者。<a id="a-2q"></a>非但生于余心。<a id="a-2r"></a>纵生菩提涅槃。<a id="a-2s"></a>观心见性。<a id="a-2t"></a>亦曰生心。<a id="a-2u"></a>并为妄想。<a id="a-2v"></a>念相都寂。<a id="a-2w"></a>方曰不生。<a id="a-2x"></a>寂照现前。<a id="a-2y"></a>岂不名佛。<a id="a-2z"></a>故达磨碑云。<a id="a-30"></a>心有也。<a id="a-31"></a>旷劫而滞凡夫。<a id="a-32"></a>心无也。<a id="a-33"></a>刹那而登正觉。<a id="a-34"></a>言心无者。<a id="a-35"></a>非了心空。<a id="a-36"></a>不生于了耳。</p>
  <p id="a37">故韦侍御问仰山和尚了心之旨。</p>
  <p id="a38">答云。<a id="a-39"></a>若欲了心。<a id="a-3A"></a>无心可了。<a id="a-3B"></a>无了之了。<a id="a-3C"></a>是为真了。<a id="a-3D"></a>华严经颂云。<a id="a-3E"></a>一切法不生。<a id="a-3F"></a>一切法不灭。<a id="a-3G"></a>若能如是解。<a id="a-3H"></a>诸佛常现前。<a id="a-3I"></a>言如是解者。<a id="a-3J"></a>如不生。<a id="a-3K"></a>解而无解相。<a id="a-3L"></a>非谓空解于不生耳。<a id="a-3M"></a>疏云。<a id="a-3N"></a>无佛无不佛无生无不生者。<a id="a-3O"></a>重拂前迹。<a id="a-3P"></a>为迷众生言即心即佛。<a id="a-3Q"></a>既无众生。<a id="a-3R"></a>何曾有佛。<a id="a-3S"></a>故经偈云。<a id="a-3T"></a>平等真法界。<a id="a-3U"></a>无佛无众生。<a id="a-3V"></a>执佛言无佛。<a id="a-3W"></a>非谓是无佛。<a id="a-3X"></a>故云无不佛矣。<a id="a-3Y"></a>则遣之又遣之。<a id="a-3Z"></a>若少有所得。<a id="a-3a"></a>皆是妄想。<a id="a-3b"></a>故佛藏经云。<a id="a-3c"></a>于法少有所得。<a id="a-3d"></a>则与佛诤者。<a id="a-3e"></a>与佛诤者。<a id="a-3f"></a>皆入邪道。<a id="a-3g"></a>非我弟子。<a id="a-3h"></a>又只詺无佛以为真佛。<a id="a-3i"></a>故言无不佛耳。<a id="a-3j"></a>故经颂云。<a id="a-3k"></a>性空即是佛。<a id="a-3l"></a>不可得思量。<a id="a-3m"></a>若有生心。<a id="a-3n"></a>生心是妄。<a id="a-3o"></a>故说不生。<a id="a-3p"></a>佛尚不有。<a id="a-3q"></a>何有无生。<a id="a-3r"></a>作无生解。<a id="a-3s"></a>还被无生之所缠缚。<a id="a-3t"></a>故云无不生矣。<a id="a-3u"></a>又一切法不生。<a id="a-3v"></a>则般若生。<a id="a-3w"></a>故云无不生矣。<a id="a-3x"></a>则生与不生。<a id="a-3y"></a>反覆相违。<a id="a-3z"></a>亦反覆相成。<a id="a-40"></a>唯亡言者可与道合。<a id="a-41"></a>虚怀者可与理通矣。<a id="a-42"></a>若亡言则止止不须说。<a id="a-43"></a>岂强起言端乎。<a id="a-44"></a>若虚怀则我法妙难思。<a id="a-45"></a>宁妄生知解乎。<a id="a-46"></a>又夫入宗镜。<a id="a-47"></a>法尔亡言。<a id="a-48"></a>非智所知。<a id="a-49"></a>唯信所及。<a id="a-4A"></a>如赞般若偈云。<a id="a-4B"></a>若人见般若。<a id="a-4C"></a>论义心皆绝。<a id="a-4D"></a>犹如日出时。<a id="a-4E"></a>朝露一时失。<a id="a-4F"></a>故祖师云。<a id="a-4G"></a>论即不义。<a id="a-4H"></a>义即不论。<a id="a-4I"></a>若欲论义。<a id="a-4J"></a>终非义论。<a id="a-4K"></a>昔梁武帝。<a id="a-4L"></a>于华林园重云殿。<a id="a-4M"></a>集四部众。<a id="a-4N"></a>自讲三慧般若经。<a id="a-4O"></a>时傅大士在会。<a id="a-4P"></a>太子遣问。<a id="a-4Q"></a>大士何不论义。<a id="a-4R"></a>答曰。<a id="a-4S"></a>皇帝菩萨所说。<a id="a-4T"></a>非长非短。<a id="a-4U"></a>非广非狭。<a id="a-4V"></a>非有边。<a id="a-4W"></a>非无边。<a id="a-4X"></a>如如正理。<a id="a-4Y"></a>复有何言。<a id="a-4Z"></a>刘中丞又问。<a id="a-4a"></a>大士何不往复。<a id="a-4b"></a>众所愿闻。<a id="a-4c"></a>答曰。<a id="a-4d"></a>日月停景。<a id="a-4e"></a>四时和适。<a id="a-4f"></a>又中天竺有出家外道马鸣。<a id="a-4g"></a>世智辩才。<a id="a-4h"></a>善通言论。<a id="a-4i"></a>唱言。<a id="a-4j"></a>若诸比丘。<a id="a-4k"></a>能与我论义者。<a id="a-4l"></a>可打揵捶。<a id="a-4m"></a>如其不能。<a id="a-4n"></a>不足公鸣揵捶受人供养。<a id="a-4o"></a>时长老胁到彼国言。<a id="a-4p"></a>但鸣揵捶设彼来者。<a id="a-4q"></a>吾自对之。<a id="a-4r"></a>即鸣揵捶。<a id="a-4s"></a>外道即问。<a id="a-4t"></a>今日何故打此木耶。<a id="a-4u"></a>答言。<a id="a-4v"></a>北方有长老沙门。<a id="a-4w"></a>来鸣揵捶。<a id="a-4x"></a>外道问言。<a id="a-4y"></a>欲论义耶。<a id="a-4z"></a>答言。<a id="a-50"></a>然。<a id="a-51"></a>于是广备论场。<a id="a-52"></a>大众云集乃至。<a id="a-53"></a>长老胁言。<a id="a-54"></a>吾既年迈。<a id="a-55"></a>故从远来。<a id="a-56"></a>又先在此坐。<a id="a-57"></a>理应先语。<a id="a-58"></a>外道言亦可尔耳。<a id="a-59"></a>现汝所说。<a id="a-5A"></a>吾尽当破。<a id="a-5B"></a>长老胁即言。<a id="a-5C"></a>当今天下泰平。<a id="a-5D"></a>大王长寿。<a id="a-5E"></a>国土丰乐。<a id="a-5F"></a>无诸灾患。<a id="a-5G"></a>外道默然。<a id="a-5H"></a>不知所言。<a id="a-5I"></a>论法。<a id="a-5J"></a>无对。<a id="a-5K"></a>即堕负处。<a id="a-5L"></a>伏为弟子。<a id="a-5M"></a>剃除须发。<a id="a-5N"></a>度为沙弥。<a id="a-5O"></a>受具足戒。<a id="a-5P"></a>又有学人请忠国师和尚立义。<a id="a-5Q"></a>师云。<a id="a-5R"></a>立了也。<a id="a-5S"></a>学人罔措。<a id="a-5T"></a>被师喝出。<a id="a-5U"></a>非公境界。<a id="a-5V"></a>故知若入宗镜。<a id="a-5W"></a>玄鉴豁然。<a id="a-5X"></a>如临镜中。<a id="a-5Y"></a>自见面像。<a id="a-5Z"></a>见即便见。<a id="a-5a"></a>更俟发言耶。<a id="a-5b"></a>所以月上女经云。<a id="a-5c"></a>时舍利弗复问女言。<a id="a-5d"></a>众生界者。<a id="a-5e"></a>复有几许。<a id="a-5f"></a>其女报言。<a id="a-5g"></a>如彼过去未来现在诸佛境界。<a id="a-5h"></a>舍利弗言。<a id="a-5i"></a>若如此者。<a id="a-5j"></a>汝说何事。<a id="a-5k"></a>是何解释。<a id="a-5l"></a>其女报言。<a id="a-5m"></a>依尊者问。<a id="a-5n"></a>我还依答。<a id="a-5o"></a>时舍利弗复问女言。<a id="a-5p"></a>我问何义。<a id="a-5q"></a>其女答言。<a id="a-5r"></a>问文字也。<a id="a-5s"></a>舍利弗言。<a id="a-5t"></a>彼文字灭。<a id="a-5u"></a>无有足迹。<a id="a-5v"></a>其女答言。<a id="a-5w"></a>尊者舍利弗。<a id="a-5x"></a>如是灭相。<a id="a-5y"></a>一切法中。<a id="a-5z"></a>如有问者。<a id="a-60"></a>如有答者。<a id="a-61"></a>二俱灭相。<a id="a-62"></a>不可得也。<a id="a-63"></a>华手经云。<a id="a-64"></a>佛告跋陀婆罗。<a id="a-65"></a>善哉善哉。<a id="a-66"></a>如汝所说。<a id="a-67"></a>如来道场所得法者。<a id="a-68"></a>是法非法。<a id="a-69"></a>亦非非法。<a id="a-6A"></a>我于此。<a id="a-6B"></a>智不能行。<a id="a-6C"></a>目不能见。<a id="a-6D"></a>无有行处。<a id="a-6E"></a>慧所不通。<a id="a-6F"></a>明不能了。<a id="a-6G"></a>问无有答。<a id="a-6H"></a>于此法中。<a id="a-6I"></a>无受无取。<a id="a-6J"></a>无垢无净。<a id="a-6K"></a>若我说是自所得法。<a id="a-6L"></a>若以行相行是法者。<a id="a-6M"></a>则皆迷闷。<a id="a-6N"></a>佛藏经云。<a id="a-6O"></a>佛言。<a id="a-6P"></a>舍利弗。<a id="a-6Q"></a>于圣法中计得寂灭。<a id="a-6R"></a>皆堕邪见。<a id="a-6S"></a>何况言说。<a id="a-6T"></a>何况说者。<a id="a-6U"></a>如是空法。<a id="a-6V"></a>以何可说。<a id="a-6W"></a>舍利弗。<a id="a-6X"></a>佛何以故。<a id="a-6Y"></a>说诸语言皆名为邪。<a id="a-6Z"></a>不能通达一切法者。<a id="a-6a"></a>是则皆为言说所覆。<a id="a-6b"></a>是故如来知诸语言皆为是邪。<a id="a-6c"></a>乃至少有言语不得其实。<a id="a-6d"></a>舍利弗。<a id="a-6e"></a>诸佛阿耨多罗三藐三菩提。<a id="a-6f"></a>皆无想无念。<a id="a-6g"></a>何以故。<a id="a-6h"></a>如来于法。<a id="a-6i"></a>不得体性。<a id="a-6j"></a>亦不得念。<a id="a-6k"></a>大法炬陀罗尼经云。<a id="a-6l"></a>佛告毗舍佉。<a id="a-6m"></a>应当先为说彼六波罗蜜。<a id="a-6n"></a>次第修已。<a id="a-6o"></a>然后为说空解脱门。<a id="a-6p"></a>若为众生说此空法。<a id="a-6q"></a>或有得闻。<a id="a-6r"></a>或有思惟。<a id="a-6s"></a>或能证者。<a id="a-6t"></a>是亦不应。<a id="a-6u"></a>但有言说。<a id="a-6v"></a>何以故。<a id="a-6w"></a>如是空法。<a id="a-6x"></a>不可惟以心想知故。<a id="a-6y"></a>若彼空法。<a id="a-6z"></a>但以心想能证知者。<a id="a-70"></a>一切众生未修道时。<a id="a-71"></a>亦应即是阿罗汉也。<a id="a-72"></a>毗舍佉。<a id="a-73"></a>彼空法者。<a id="a-74"></a>亦不可说相貌形体。<a id="a-75"></a>若可说者。<a id="a-76"></a>则是作相。<a id="a-77"></a>若有作相。<a id="a-78"></a>则有愿求。<a id="a-79"></a>若有愿求则是三世。<a id="a-7A"></a>何以故。<a id="a-7B"></a>毗舍佉。<a id="a-7C"></a>无相法中。<a id="a-7D"></a>一切三世皆不可得。<a id="a-7E"></a>所以者何。<a id="a-7F"></a>过去未来现在等事。<a id="a-7G"></a>皆寂灭故。<a id="a-7H"></a>云何起愿。<a id="a-7I"></a>复次应观是色。<a id="a-7J"></a>作无相想。<a id="a-7K"></a>云何观色作无相想。<a id="a-7L"></a>当知此色。<a id="a-7M"></a>生灭轮转。<a id="a-7N"></a>念念不停。<a id="a-7O"></a>毗舍佉。<a id="a-7P"></a>如是色相。<a id="a-7Q"></a>不可眼见。<a id="a-7R"></a>当知彼是心识境界。<a id="a-7S"></a>唯意所知。<a id="a-7T"></a>是故不可以眼得见。<a id="a-7U"></a>毗舍佉。<a id="a-7V"></a>一切众生。<a id="a-7W"></a>所有心意。<a id="a-7X"></a>不可言说。<a id="a-7Y"></a>唯佛智知。<a id="a-7Z"></a>虽可虑知。<a id="a-7a"></a>而不可见。<a id="a-7b"></a>念念不住。<a id="a-7c"></a>犹如幻化。<a id="a-7d"></a>云何可取而可得见。<a id="a-7e"></a>如是毗舍佉。<a id="a-7f"></a>不可以彼众生心识。<a id="a-7g"></a>取心真相。<a id="a-7h"></a>既不可取。<a id="a-7i"></a>云何可说。<a id="a-7j"></a>何以故。<a id="a-7k"></a>以爱憎事违平等故。<a id="a-7l"></a>毗舍佉。<a id="a-7m"></a>若欲灭除爱憎想者。<a id="a-7n"></a>当勤精进。<a id="a-7o"></a>观一切法悉皆空寂。<a id="a-7p"></a>无有取着。</p>
  <p id="a7q">问。<a id="a-7r"></a>岂无今时学路。<a id="a-7s"></a>何乃顿断方便之门。</p>
  <p id="a7t">答。<a id="a-7u"></a>中下之机。<a id="a-7v"></a>不无学路。<a id="a-7w"></a>童蒙之训。<a id="a-7x"></a>岂断今时。<a id="a-7y"></a>故楞伽经云。<a id="a-7z"></a>宗通为菩萨。<a id="a-80"></a>说通为童蒙。<a id="a-81"></a>助观之门。<a id="a-82"></a>深有利益。<a id="a-83"></a>若一向背己徇文。<a id="a-84"></a>执学而办。<a id="a-85"></a>则对木人而待语。<a id="a-86"></a>期石女以生儿。<a id="a-87"></a>空历尘沙。<a id="a-88"></a>终无得理。<a id="a-89"></a>设尔外学得成。<a id="a-8A"></a>皆非真实。<a id="a-8B"></a>如云。<a id="a-8C"></a>写月非真月。<a id="a-8D"></a>图龙失本龙。<a id="a-8E"></a>如今若要真成。<a id="a-8F"></a>但能净意内观。<a id="a-8G"></a>则了然寂现。<a id="a-8H"></a>犹临明镜。<a id="a-8I"></a>自见其形。<a id="a-8J"></a>若以见闻妄求。<a id="a-8K"></a>如捞水月。<a id="a-8L"></a>岂有得时。<a id="a-8M"></a>所以真觉歌云。<a id="a-8N"></a>净五眼。<a id="a-8O"></a>得五力。<a id="a-8P"></a>唯证乃知难可测。<a id="a-8Q"></a>镜里看形见不难。<a id="a-8R"></a>水中捉月争拈得。<a id="a-8S"></a>盘山和尚云。<a id="a-8T"></a>向上一路。<a id="a-8U"></a>千圣不传。<a id="a-8V"></a>学者劳形。<a id="a-8W"></a>如猿捉月。<a id="a-8X"></a>庞居士偈云。<a id="a-8Y"></a>行学非真道。<a id="a-8Z"></a>徒劳神与躯。<a id="a-8a"></a>千生寻水月。<a id="a-8b"></a>终是抂功夫。</p>
  <p id="a8c">问。<a id="a-8d"></a>如何即是。</p>
  <p id="a8e">答。<a id="a-8f"></a>是则第二头。<a id="a-8g"></a>非则第三手。<a id="a-8h"></a>心智路绝。<a id="a-8i"></a>限量情消。<a id="a-8j"></a>所以文殊般若经云。<a id="a-8k"></a>不可解者即般若。<a id="a-8l"></a>般若非可解。<a id="a-8m"></a>非不可解。<a id="a-8n"></a>肇论云。<a id="a-8o"></a>玄道在于绝域。<a id="a-8p"></a>故不得以得之。<a id="a-8q"></a>妙智存乎物外。<a id="a-8r"></a>故不知以知之。<a id="a-8s"></a>大象隐于无形。<a id="a-8t"></a>故不见以见之。<a id="a-8u"></a>大音匿于希声。<a id="a-8v"></a>故不闻以闻之。<a id="a-8w"></a>唯信入之时。<a id="a-8x"></a>自然洞鉴。<a id="a-8y"></a>若洞彻圆明了达之际。<a id="a-8z"></a>尚不因于心念。<a id="a-90"></a>何况就他人而求自法。<a id="a-91"></a>取彼眼而作圆通。<a id="a-92"></a>数宝终不济贫。<a id="a-93"></a>说食焉能得饱。<a id="a-94"></a>但自亲到。<a id="a-95"></a>顿入绝学之门。<a id="a-96"></a>唯在发明。<a id="a-97"></a>方达无为之旨。<a id="a-98"></a>若能如是如是入理思惟。<a id="a-99"></a>则能如是如是了然显现。<a id="a-9A"></a>自然二际冥合。<a id="a-9B"></a>物我无差。<a id="a-9C"></a>契万境以虚玄。<a id="a-9D"></a>同一心之憺怕。<a id="a-9E"></a>皆依空而立。<a id="a-9F"></a>抱一而生。<a id="a-9G"></a>是以云融曳而缓清霄。<a id="a-9H"></a>山幽隐而闲绿野。<a id="a-9I"></a>乔松倚岩而自长。<a id="a-9J"></a>修竹拂径而长新。<a id="a-9K"></a>内则襟怀憺然。<a id="a-9L"></a>外则道性常尔。<a id="a-9M"></a>故心要笺云。<a id="a-9N"></a>若一念不生。<a id="a-9O"></a>则前后际断。<a id="a-9P"></a>照体独立。<a id="a-9Q"></a>物我皆如。<a id="a-9R"></a>直造心原。<a id="a-9S"></a>无知无得。<a id="a-9T"></a>不取不舍。<a id="a-9U"></a>无对无修。<a id="a-9V"></a>然迷悟更依。<a id="a-9W"></a>真妄相待。<a id="a-9X"></a>若求真去妄。<a id="a-9Y"></a>似弃影劳形。<a id="a-9Z"></a>若体妄即真。<a id="a-9a"></a>似处阴灭影。<a id="a-9b"></a>故无心于忘照。<a id="a-9c"></a>则万累都捐。<a id="a-9d"></a>若任运以寂知。<a id="a-9e"></a>则众行爰起。<a id="a-9f"></a>放旷任其去住。<a id="a-9g"></a>静鉴觉其源流。<a id="a-9h"></a>语默不失玄微。<a id="a-9i"></a>动静未离法界。<a id="a-9j"></a>灵叟吟云。<a id="a-9k"></a>我欲学菩提。<a id="a-9l"></a>输他释迦先。<a id="a-9m"></a>我欲学阐提。<a id="a-9n"></a>落他调达后。<a id="a-9o"></a>不涉二家风。<a id="a-9p"></a>未免中途走。<a id="a-9q"></a>设使总不是。<a id="a-9r"></a>凭何而开口。<a id="a-9s"></a>开口不开口。<a id="a-9t"></a>切忌犯灵叟。<a id="a-9u"></a>若会个中意。<a id="a-9v"></a>望南观北斗。<a id="a-9w"></a>傅大士颂云。<a id="a-9x"></a>人道行路难。<a id="a-9y"></a>我道行路易。<a id="a-9z"></a>入山数载余。<a id="a-A0"></a>长伸两脚睡。<a id="a-A1"></a>行路易。<a id="a-A2"></a>路易莫思量。<a id="a-A3"></a>刹那心不异。<a id="a-A4"></a>何处不天堂。<a id="a-A5"></a>如上虽广引先达诚言。<a id="a-A6"></a>才入宗镜之中。<a id="a-A7"></a>法尔言思道断。<a id="a-A8"></a>识智齐泯。<a id="a-A9"></a>胜负俱亡。<a id="a-AA"></a>四辩莫穷。<a id="a-AB"></a>群贤罔测。<a id="a-AC"></a>故净名私记云。<a id="a-AD"></a>净名默然。<a id="a-AE"></a>从前已来。<a id="a-AF"></a>至此究竟。<a id="a-AG"></a>实智满足。<a id="a-AH"></a>亦如善财值弥勒入楼观。<a id="a-AI"></a>方得究竟。<a id="a-AJ"></a>今默无言。<a id="a-AK"></a>即楼观体。<a id="a-AL"></a>大集经云。<a id="a-AM"></a>光明寂静无诤。<a id="a-AN"></a>三句法竟。<a id="a-AO"></a>释迦默然而住。<a id="a-AP"></a>与今无异。<a id="a-AQ"></a>又如西天韵陀山中。<a id="a-AR"></a>有一罗汉名富楼那。<a id="a-AS"></a>马鸣往见。<a id="a-AT"></a>端坐林中。<a id="a-AU"></a>志气眇然。<a id="a-AV"></a>若不可测。<a id="a-AW"></a>神色谦退。<a id="a-AX"></a>似而可屈。<a id="a-AY"></a>遂与言曰。<a id="a-AZ"></a>沙门说之。<a id="a-Aa"></a>敢有所明。<a id="a-Ab"></a>要必屈汝。<a id="a-Ac"></a>我若不胜。<a id="a-Ad"></a>便刎颈相谢。<a id="a-Ae"></a>沙门默然。<a id="a-Af"></a>容无负色。<a id="a-Ag"></a>亦无胜颜。<a id="a-Ah"></a>扣之数四。<a id="a-Ai"></a>曾无应情。<a id="a-Aj"></a>马鸣退自思惟。<a id="a-Ak"></a>我负矣。<a id="a-Al"></a>彼胜矣。<a id="a-Am"></a>彼安无言。<a id="a-An"></a>故无可屈。<a id="a-Ao"></a>吾以言之。<a id="a-Ap"></a>虽知言者可屈。<a id="a-Aq"></a>自吾未免于言。<a id="a-Ar"></a>真可愧矣。<a id="a-As"></a>遂投出家。</p>
  <p id="aAt">问。<a id="a-Au"></a>若如上说。<a id="a-Av"></a>道体自然。<a id="a-Aw"></a>则祖佛何烦出世。</p>
  <p id="aAx">答。<a id="a-Ay"></a>古教云。<a id="a-Az"></a>不得一法。<a id="a-B0"></a>疾与授记。<a id="a-B1"></a>祖师云。<a id="a-B2"></a>不得一法。<a id="a-B3"></a>号曰传心。<a id="a-B4"></a>了烦恼性空。<a id="a-B5"></a>即佛出世。<a id="a-B6"></a>故经云。<a id="a-B7"></a>贪嗔痴出。<a id="a-B8"></a>即是佛出。<a id="a-B9"></a>但令众生绝凡圣之清无出没之相。<a id="a-BA"></a>闲居静住。<a id="a-BB"></a>无所施为。<a id="a-BC"></a>达斯法门。<a id="a-BD"></a>是真佛出。<a id="a-BE"></a>说如斯事。<a id="a-BF"></a>是真实慈。</p>
  <p id="aBG">问。<a id="a-BH"></a>既无心念。<a id="a-BI"></a>木石何殊。<a id="a-BJ"></a>又绝见闻。<a id="a-BK"></a>如何觉悟。</p>
  <p id="aBL">答。<a id="a-BM"></a>只谓强觉妄知而能障道。<a id="a-BN"></a>唯当脱粘。<a id="a-BO"></a>内伏。<a id="a-BP"></a>发自灵知。<a id="a-BQ"></a>根尘既消。<a id="a-BR"></a>光明顿发。<a id="a-BS"></a>释摩诃衍论云。<a id="a-BT"></a>以一切法本来唯心。<a id="a-BU"></a>实无于念者。<a id="a-BV"></a>即是自宗正理。<a id="a-BW"></a>所谓法性。<a id="a-BX"></a>从无始来。<a id="a-BY"></a>唯是一心。<a id="a-BZ"></a>无一法而非心故。<a id="a-Ba"></a>而有妄心不觉起念。<a id="a-Bb"></a>见诸境界。<a id="a-Bc"></a>故说无明。<a id="a-Bd"></a>若一心之性寂灭无起。<a id="a-Be"></a>即是本觉慧明。<a id="a-Bf"></a>如论云。<a id="a-Bg"></a>心性无起。<a id="a-Bh"></a>即是大智慧光明义。<a id="a-Bi"></a>又妄心起见。<a id="a-Bj"></a>一向唯转虚妄境中。<a id="a-Bk"></a>不能通达真实境界。<a id="a-Bl"></a>所以者何。<a id="a-Bm"></a>真伪相违。<a id="a-Bn"></a>不契当故。<a id="a-Bo"></a>如论云。<a id="a-Bp"></a>若心起见。<a id="a-Bq"></a>则有不见之相。<a id="a-Br"></a>真实知见。<a id="a-Bs"></a>离能所之边见。<a id="a-Bt"></a>如论云。<a id="a-Bu"></a>心体若离见。<a id="a-Bv"></a>即是遍照法界义。<a id="a-Bw"></a>又若心有动转相。<a id="a-Bx"></a>即是无明熏习气故。<a id="a-By"></a>心性寂静。<a id="a-Bz"></a>无有喧动。<a id="a-C0"></a>正直无有颠倒之解。<a id="a-C1"></a>即是实智之照。<a id="a-C2"></a>如论云。<a id="a-C3"></a>若心有动。<a id="a-C4"></a>非真识知。<a id="a-C5"></a>若一心有动转相。<a id="a-C6"></a>更有前境可缘者。<a id="a-C7"></a>能见之心。<a id="a-C8"></a>所见之境。<a id="a-C9"></a>二差别故。<a id="a-CA"></a>本觉功德。<a id="a-CB"></a>则不圆满。<a id="a-CC"></a>而本性德。<a id="a-CD"></a>虽过恒沙。<a id="a-CE"></a>唯一心量。<a id="a-CF"></a>终无二体。<a id="a-CG"></a>所以者何。<a id="a-CH"></a>如是诸德。<a id="a-CI"></a>悉皆各各。<a id="a-CJ"></a>不分其体。<a id="a-CK"></a>于一法界。<a id="a-CL"></a>其量等故。<a id="a-CM"></a>首楞严经云。<a id="a-CN"></a>佛告阿难。<a id="a-CO"></a>如是六根。<a id="a-CP"></a>由彼觉明。<a id="a-CQ"></a>有明明觉。<a id="a-CR"></a>失彼精了粘妄发光。<a id="a-CS"></a>是以汝今。<a id="a-CT"></a>离暗离明。<a id="a-CU"></a>无有见体。<a id="a-CV"></a>离动离静。<a id="a-CW"></a>元无听质。<a id="a-CX"></a>无通无塞。<a id="a-CY"></a>嗅性不生。<a id="a-CZ"></a>非变非恬。<a id="a-Ca"></a>尝无所出。<a id="a-Cb"></a>不离不合。<a id="a-Cc"></a>觉触本无。<a id="a-Cd"></a>无灭无生。<a id="a-Ce"></a>了知安寄。<a id="a-Cf"></a>汝但不循动静合离恬变通塞生灭暗明。<a id="a-Cg"></a>如是十二诸有为相。<a id="a-Ch"></a>随拔一根。<a id="a-Ci"></a>脱粘内伏。<a id="a-Cj"></a>伏归元真。<a id="a-Ck"></a>发本明耀。<a id="a-Cl"></a>耀性发明。<a id="a-Cm"></a>诸余五粘应拔圆脱。<a id="a-Cn"></a>不由前尘所起知见。<a id="a-Co"></a>明不循根。<a id="a-Cp"></a>寄根明发。<a id="a-Cq"></a>由是六根。<a id="a-Cr"></a>互相为用。<a id="a-Cs"></a>阿难。<a id="a-Ct"></a>汝岂不知。<a id="a-Cu"></a>今此会中。<a id="a-Cv"></a>阿那律陀。<a id="a-Cw"></a>无目而见。<a id="a-Cx"></a>跋难陀龙。<a id="a-Cy"></a>无耳而听。<a id="a-Cz"></a>殑伽神女。<a id="a-D0"></a>非鼻闻香。<a id="a-D1"></a>骄梵钵提。<a id="a-D2"></a>异舌知味。<a id="a-D3"></a>舜若多神。<a id="a-D4"></a>无身有触。<a id="a-D5"></a>如来光中。<a id="a-D6"></a>映令暂现。<a id="a-D7"></a>既为风质。<a id="a-D8"></a>其体元无。<a id="a-D9"></a>诸灭尽定。<a id="a-DA"></a>得寂声闻。<a id="a-DB"></a>如此会中。<a id="a-DC"></a>摩诃迦葉。<a id="a-DD"></a>久灭意根。<a id="a-DE"></a>圆明了知。<a id="a-DF"></a>不因心念。<a id="a-DG"></a>阿难。<a id="a-DH"></a>今汝诸根。<a id="a-DI"></a>若圆拔已。<a id="a-DJ"></a>内莹发光。<a id="a-DK"></a>如是浮尘。<a id="a-DL"></a>及器世间。<a id="a-DM"></a>诸变化相。<a id="a-DN"></a>如汤消冰。<a id="a-DO"></a>应念化成无上知觉。<a id="a-DP"></a>阿难。<a id="a-DQ"></a>如彼世人。<a id="a-DR"></a>聚见于眼。<a id="a-DS"></a>若令急合。<a id="a-DT"></a>暗相现前。<a id="a-DU"></a>六根黤然。<a id="a-DV"></a>头足相类。<a id="a-DW"></a>彼人以手。<a id="a-DX"></a>循体外绕。<a id="a-DY"></a>彼虽不见。<a id="a-DZ"></a>头足一辩。<a id="a-Da"></a>知觉是同。<a id="a-Db"></a>缘见因明。<a id="a-Dc"></a>暗成无见。<a id="a-Dd"></a>不明自发。<a id="a-De"></a>则诸暗相永不能昏。<a id="a-Df"></a>根尘既消。<a id="a-Dg"></a>云何觉明。<a id="a-Dh"></a>不成圆妙。</p>
  <p id="aDi">问。<a id="a-Dj"></a>如上所说。<a id="a-Dk"></a>并约大根。<a id="a-Dl"></a>如初日照高山驶马见鞭影。<a id="a-Dm"></a>若中机下品。<a id="a-Dn"></a>不可孤然。<a id="a-Do"></a>未入之人。<a id="a-Dp"></a>以何方便。</p>
  <p id="aDq">答。<a id="a-Dr"></a>亦须自省。<a id="a-Ds"></a>开发信心。<a id="a-Dt"></a>若未发时。<a id="a-Du"></a>直须静虑。<a id="a-Dv"></a>以时研究。<a id="a-Dw"></a>永断攀缘。<a id="a-Dx"></a>身心一如。<a id="a-Dy"></a>以悟为限。<a id="a-Dz"></a>或因闻入。<a id="a-E0"></a>或从境明。<a id="a-E1"></a>豁尔意消。<a id="a-E2"></a>真心自现。</p>
  <p id="aE3">问。<a id="a-E4"></a>境识俱无自体者。<a id="a-E5"></a>境从识生。<a id="a-E6"></a>识从何起。</p>
  <p id="aE7">答。<a id="a-E8"></a>识从真性起。</p>
  <p id="aE9">问。<a id="a-EA"></a>真性从何而起。</p>
  <p id="aEB">答。<a id="a-EC"></a>真性则无所起。</p>
  <p id="aED">问。<a id="a-EE"></a>若无所起。<a id="a-EF"></a>云何显现。</p>
  <p id="aEG">答。<a id="a-EH"></a>无起即起。<a id="a-EI"></a>起即无起。<a id="a-EJ"></a>非起不起。<a id="a-EK"></a>是不思议起。</p>
  <p id="aEL">问。<a id="a-EM"></a>如何是不思议起。</p>
  <p id="aEN">答。<a id="a-EO"></a>红埃飞碧海。<a id="a-EP"></a>白浪涌青岑。</p>
  <p id="aEQ">问。<a id="a-ER"></a>修习此宗。<a id="a-ES"></a>闻解信人。<a id="a-ET"></a>得何法利。<a id="a-EU"></a>获何胜报。</p>
  <p id="aEV">答。<a id="a-EW"></a>此是第一之说。<a id="a-EX"></a>无等之诠。<a id="a-EY"></a>学而不得。<a id="a-EZ"></a>福犹胜于人天。<a id="a-Ea"></a>闻而不信。<a id="a-Eb"></a>尚结菩提之种。<a id="a-Ec"></a>十方金口。<a id="a-Ed"></a>同共称扬。<a id="a-Ee"></a>诸大乘经。<a id="a-Ef"></a>无不具载。<a id="a-Eg"></a>法华经云。<a id="a-Eh"></a>一念随喜。<a id="a-Ei"></a>皆记无上菩提。<a id="a-Ej"></a>一句受持。<a id="a-Ek"></a>悉同如来供养。<a id="a-El"></a>古释华严出现品云。<a id="a-Em"></a>此品文旨宏奥能顿能圆。<a id="a-En"></a>究众生之本原。<a id="a-Eo"></a>罄诸佛之渊海。<a id="a-Ep"></a>根本法轮之内。<a id="a-Eq"></a>更处其心。<a id="a-Er"></a>生在金轮种中。<a id="a-Es"></a>复为嫡子。<a id="a-Et"></a>妙中之妙。<a id="a-Eu"></a>玄中之玄。<a id="a-Ev"></a>并居凡类之心。<a id="a-Ew"></a>小功而能速证。<a id="a-Ex"></a>安得自欺不受。<a id="a-Ey"></a>今闻解能欣。<a id="a-Ez"></a>尤须自庆。<a id="a-F0"></a>故知慕斯法者。<a id="a-F1"></a>起信乐心。<a id="a-F2"></a>才举念时。<a id="a-F3"></a>已作如来真子。<a id="a-F4"></a>始回向际。<a id="a-F5"></a>便成无上菩提。<a id="a-F6"></a>兴少学而齐上贤。<a id="a-F7"></a>施微功而获大果。<a id="a-F8"></a>促三祇于一念。<a id="a-F9"></a>圆万德于小成。<a id="a-FA"></a>犹长者得摩尼之珠。<a id="a-FB"></a>尽未来施而不尽。<a id="a-FC"></a>似小国获轮王之宝。<a id="a-FD"></a>遍法界用而无穷。<a id="a-FE"></a>妙德药王。<a id="a-FF"></a>献香华而侍立。<a id="a-FG"></a>释迦多宝。<a id="a-FH"></a>同欢喜而证明。<a id="a-FI"></a>随所至方。<a id="a-FJ"></a>接足。<a id="a-FK"></a>而如逢善逝。<a id="a-FL"></a>说一偈处。<a id="a-FM"></a>起塔。<a id="a-FN"></a>而堪作宝坊。<a id="a-FO"></a>法利何穷。<a id="a-FP"></a>功德无尽。<a id="a-FQ"></a>华严论云。<a id="a-FR"></a>修信解力者。<a id="a-FS"></a>常信自他凡圣。<a id="a-FT"></a>一体同如。<a id="a-FU"></a>无所依住。<a id="a-FV"></a>无我无我所。<a id="a-FW"></a>心境平等。<a id="a-FX"></a>无二相故。<a id="a-FY"></a>一切凡圣。<a id="a-FZ"></a>本唯法界。<a id="a-Fa"></a>无造作性。<a id="a-Fb"></a>依真而住。<a id="a-Fc"></a>住无所住。<a id="a-Fd"></a>与一切诸佛众生。<a id="a-Fe"></a>同。<a id="a-Ff"></a>一心智。<a id="a-Fg"></a>住性真法界。<a id="a-Fh"></a>所有分别。<a id="a-Fi"></a>是一切诸佛本不动智。<a id="a-Fj"></a>凡圣一真。<a id="a-Fk"></a>共同此智。<a id="a-Fl"></a>全信自心。<a id="a-Fm"></a>是佛种智。<a id="a-Fn"></a>及一切智。<a id="a-Fo"></a>不于心外别有信佛之心。<a id="a-Fp"></a>亦不于自心之内见自心。<a id="a-Fq"></a>有佛相。<a id="a-Fr"></a>故信如斯法。<a id="a-Fs"></a>自力未充。<a id="a-Ft"></a>以此是人。<a id="a-Fu"></a>获得人中。<a id="a-Fv"></a>一切胜报。<a id="a-Fw"></a>衣服饮食。<a id="a-Fx"></a>随念而至。<a id="a-Fy"></a>又不唯正报。<a id="a-Fz"></a>依报具足。<a id="a-G0"></a>乃至有情无情。<a id="a-G1"></a>悉皆归顺。<a id="a-G2"></a>以得法界根本。<a id="a-G3"></a>更有何事而不从乎。<a id="a-G4"></a>如华严经云。<a id="a-G5"></a>时大光王告言。<a id="a-G6"></a>善男子。<a id="a-G7"></a>我净修菩萨大慈幢行。<a id="a-G8"></a>我满足菩萨大慈幢行。<a id="a-G9"></a>乃至善男子。<a id="a-GA"></a>此妙光城。<a id="a-GB"></a>所住众生。<a id="a-GC"></a>皆是菩萨。<a id="a-GD"></a>发大乘意。<a id="a-GE"></a>随心所见不同。<a id="a-GF"></a>或见此城。<a id="a-GG"></a>其量狭小。<a id="a-GH"></a>或见此城。<a id="a-GI"></a>其量广大。<a id="a-GJ"></a>或见土沙以为其地。<a id="a-GK"></a>或见众宝而以庄严。<a id="a-GL"></a>或见聚土以为垣墙。<a id="a-GM"></a>或见宝墙周匝围绕。<a id="a-GN"></a>或见其地。<a id="a-GO"></a>多诸瓦石。<a id="a-GP"></a>高下不平。<a id="a-GQ"></a>或见无量大摩尼宝。<a id="a-GR"></a>间错庄严。<a id="a-GS"></a>平坦如掌。<a id="a-GT"></a>或见屋宅土木所成。<a id="a-GU"></a>或见殿堂。<a id="a-GV"></a>及诸楼阁。<a id="a-GW"></a>阶墀窗闼。<a id="a-GX"></a>轩槛户牖。<a id="a-GY"></a>如是一切。<a id="a-GZ"></a>无非妙宝。<a id="a-Ga"></a>善男子。<a id="a-Gb"></a>若有众生。<a id="a-Gc"></a>其心清净。<a id="a-Gd"></a>曾种善根。<a id="a-Ge"></a>供养诸佛。<a id="a-Gf"></a>发心趣向一切智道。<a id="a-Gg"></a>以一切智为究竟处。<a id="a-Gh"></a>及我昔时修菩萨行。<a id="a-Gi"></a>曾所摄受。<a id="a-Gj"></a>则见此城。<a id="a-Gk"></a>众宝严净。<a id="a-Gl"></a>余皆见秽。<a id="a-Gm"></a>善男子。<a id="a-Gn"></a>此国土中一切众生。<a id="a-Go"></a>五浊世时。<a id="a-Gp"></a>乐作诸恶。<a id="a-Gq"></a>我心哀愍。<a id="a-Gr"></a>而欲救护。<a id="a-Gs"></a>入于菩萨大慈为首。<a id="a-Gt"></a>随顺。<a id="a-Gu"></a>世间三昧之门。<a id="a-Gv"></a>入此三昧时。<a id="a-Gw"></a>彼诸众生。<a id="a-Gx"></a>所有怖畏心。<a id="a-Gy"></a>恼害心。<a id="a-Gz"></a>怨敌心。<a id="a-H0"></a>诤论心。<a id="a-H1"></a>如是诸心。<a id="a-H2"></a>悉自消灭。<a id="a-H3"></a>何以故。<a id="a-H4"></a>入于菩萨大慈为首顺世三昧。<a id="a-H5"></a>法如是故。<a id="a-H6"></a>善男子。<a id="a-H7"></a>且待须臾。<a id="a-H8"></a>自当现见。<a id="a-H9"></a>时大光王。<a id="a-HA"></a>即入此定。<a id="a-HB"></a>其城内外。<a id="a-HC"></a>六种震动。<a id="a-HD"></a>诸宝地宝墙。<a id="a-HE"></a>宝堂宝殿。<a id="a-HF"></a>台观楼阁。<a id="a-HG"></a>阶砌户牖。<a id="a-HH"></a>如是一切。<a id="a-HI"></a>咸出妙音。<a id="a-HJ"></a>悉向于王。<a id="a-HK"></a>曲躬敬礼。<a id="a-HL"></a>妙光城内。<a id="a-HM"></a>所有居人。<a id="a-HN"></a>靡不同时。<a id="a-HO"></a>欢喜踊跃。<a id="a-HP"></a>俱向王所。<a id="a-HQ"></a>举身投地。<a id="a-HR"></a>村营城邑。<a id="a-HS"></a>一切人众。<a id="a-HT"></a>咸来见王。<a id="a-HU"></a>欢喜敬礼。<a id="a-HV"></a>近王所住。<a id="a-HW"></a>鸟兽之属。<a id="a-HX"></a>互相瞻视。<a id="a-HY"></a>起慈悲心。<a id="a-HZ"></a>咸向王前。<a id="a-Ha"></a>恭敬礼拜。<a id="a-Hb"></a>一切山原。<a id="a-Hc"></a>及诸草树。<a id="a-Hd"></a>莫不回转。<a id="a-He"></a>向王敬礼。<a id="a-Hf"></a>陂池泉井。<a id="a-Hg"></a>及以河海。<a id="a-Hh"></a>悉皆腾溢。<a id="a-Hi"></a>流注王前。<a id="a-Hj"></a>释摩诃衍论云。<a id="a-Hk"></a>自所作之功德。<a id="a-Hl"></a>回向三处。<a id="a-Hm"></a>一者真如。<a id="a-Hn"></a>二者一心法。<a id="a-Ho"></a>三者本觉佛性。<a id="a-Hp"></a>是名为三。<a id="a-Hq"></a>以何义故回向三处。<a id="a-Hr"></a>谓为欲自所作功德令平等故。<a id="a-Hs"></a>回向真如。<a id="a-Ht"></a>或为欲自所作功德令广大故。<a id="a-Hu"></a>回向一心。<a id="a-Hv"></a>或为欲自所作功德令明了故。<a id="a-Hw"></a>回向本觉。<a id="a-Hx"></a>应如是知。<a id="a-Hy"></a>应如是观。<a id="a-Hz"></a>如是回向。<a id="a-I0"></a>有何利益。<a id="a-I1"></a>谓众多故。<a id="a-I2"></a>此义云何。<a id="a-I3"></a>譬如用一微尘置大地中。<a id="a-I4"></a>所置微尘与彼大地。<a id="a-I5"></a>等无差别。<a id="a-I6"></a>回向法门。<a id="a-I7"></a>亦如是故。<a id="a-I8"></a>又譬如用一注水置大海中。<a id="a-I9"></a>所置注水与彼大海。<a id="a-IA"></a>等无差别。<a id="a-IB"></a>回向法门。<a id="a-IC"></a>亦如是故。<a id="a-ID"></a>又譬如破一小有。<a id="a-IE"></a>即便与大虚空。<a id="a-IF"></a>等无差别。<a id="a-IG"></a>回向法门。<a id="a-IH"></a>亦如是故。<a id="a-II"></a>已说展舒功德令广门。<a id="a-IJ"></a>次说施于众生普利门。<a id="a-IK"></a>言普利一切众生界者。<a id="a-IL"></a>即是施于众生普利门。<a id="a-IM"></a>谓举广大圆满功德。<a id="a-IN"></a>周遍利益众生界故。<a id="a-IO"></a>颂云。<a id="a-IP"></a>欢喜大士志心劝。<a id="a-IQ"></a>无量佛子众海中。<a id="a-IR"></a>我已超毛头三角。<a id="a-IS"></a>过于生华之四根。<a id="a-IT"></a>第一无数粗满讫。<a id="a-IU"></a>第二僧祇始入无。<a id="a-IV"></a>如宜汝等诸佛子。<a id="a-IW"></a>以于左右之两手。<a id="a-IX"></a>捧于本识之明镜。<a id="a-IY"></a>临七识散虑之面。<a id="a-IZ"></a>见六尘境界之垢。<a id="a-Ia"></a>洗法执人我之咎。<a id="a-Ib"></a>汝等佛子若如是。<a id="a-Ic"></a>法身应化之三身。<a id="a-Id"></a>如舒伊字圆现前。<a id="a-Ie"></a>常乐我净之四德。<a id="a-If"></a>如入达池具出生。<a id="a-Ig"></a>我从四王自在处。<a id="a-Ih"></a>下入大海龙宫殿。<a id="a-Ii"></a>随分窥诸契经海。<a id="a-Ij"></a>总有一百洛叉数。<a id="a-Ik"></a>如是诸经真实法。<a id="a-Il"></a>无量无边差别义。<a id="a-Im"></a>摩诃衍论立义中。<a id="a-In"></a>该摄安立具足说。<a id="a-Io"></a>有善男子善女人。<a id="a-Ip"></a>若自手捧斯经卷。<a id="a-Iq"></a>名捧百洛叉经者。<a id="a-Ir"></a>若口自诵经本分。<a id="a-Is"></a>名诵百洛叉经者。<a id="a-It"></a>此人所得之功德。<a id="a-Iu"></a>十方世界微尘数。<a id="a-Iv"></a>诸佛及大菩萨众。<a id="a-Iw"></a>各出微尘数舌相。<a id="a-Ix"></a>如是微尘劫数中。<a id="a-Iy"></a>不息称说不能尽。<a id="a-Iz"></a>何况观察其义理。<a id="a-J0"></a>思惟文下之所诠。<a id="a-J1"></a>是以若人于此宗镜之中。<a id="a-J2"></a>或介尔起心。<a id="a-J3"></a>或瞥然举意。<a id="a-J4"></a>或偶得手触。<a id="a-J5"></a>或暂以目观。<a id="a-J6"></a>皆成入道之缘。<a id="a-J7"></a>尽结一乘之种。<a id="a-J8"></a>以是祖佛正诀。<a id="a-J9"></a>经论本宗。<a id="a-JA"></a>高布涅槃之天。<a id="a-JB"></a>深穷般若之海。<a id="a-JC"></a>又此中。<a id="a-JD"></a>文包义富。<a id="a-JE"></a>宗赡理圆。<a id="a-JF"></a>搜之而句句尽彻根原。<a id="a-JG"></a>编之而一一遍含旨趣。<a id="a-JH"></a>何况信解悟入。<a id="a-JI"></a>正念修行。<a id="a-JJ"></a>书写受持。<a id="a-JK"></a>开演传布。<a id="a-JL"></a>格量功果。<a id="a-JM"></a>唯佛乃知。<a id="a-JN"></a>非算数之可量。<a id="a-JO"></a>岂赞扬之所及。</p>
  <p id="aJP">问。<a id="a-JQ"></a>唯心之体。<a id="a-JR"></a>前已略明。<a id="a-JS"></a>唯识之相。<a id="a-JT"></a>如何指示。<a id="a-JU"></a>性相双辩。<a id="a-JV"></a>方显正宗。<a id="a-JW"></a>理事俱通。<a id="a-JX"></a>始祛邪执。</p>
  <p id="aJY">答。<a id="a-JZ"></a>欲显正宗。<a id="a-Ja"></a>先除邪执者。<a id="a-Jb"></a>故须因事明理。<a id="a-Jc"></a>会妄归真。<a id="a-Jd"></a>真是依妄之真。<a id="a-Je"></a>因情说会。<a id="a-Jf"></a>事是从理之事。<a id="a-Jg"></a>破执言明。<a id="a-Jh"></a>无执而理事俱虚。<a id="a-Ji"></a>离情而真妄双绝。<a id="a-Jj"></a>翳消而空华自谢。<a id="a-Jk"></a>念息而幻境俄沈。<a id="a-Jl"></a>今依诸圣。<a id="a-Jm"></a>于众生界中。<a id="a-Jn"></a>抱教迷宗。<a id="a-Jo"></a>盖非一二。<a id="a-Jp"></a>撮其枢要。<a id="a-Jq"></a>无先二空。<a id="a-Jr"></a>以迷人空故。<a id="a-Js"></a>起我见之愚。<a id="a-Jt"></a>受妄生死。<a id="a-Ju"></a>以迷法空故。<a id="a-Jv"></a>违现量之境。<a id="a-Jw"></a>障净菩提。<a id="a-Jx"></a>所以我法俱空。<a id="a-Jy"></a>唯从识变。<a id="a-Jz"></a>今立第一心法。<a id="a-K0"></a>能变识有三。<a id="a-K1"></a>一第八异熟识变。<a id="a-K2"></a>二第七思量识变。<a id="a-K3"></a>三第六了别境识变。<a id="a-K4"></a>既唯识变。<a id="a-K5"></a>我法皆虚。<a id="a-K6"></a>因此二空。<a id="a-K7"></a>故契会玄。<a id="a-K8"></a>旨以我空故。<a id="a-K9"></a>烦恼障断。<a id="a-KA"></a>以法空故。<a id="a-KB"></a>所知障消。<a id="a-KC"></a>烦恼障断故。<a id="a-KD"></a>证真解脱。<a id="a-KE"></a>所知障断故。<a id="a-KF"></a>获大菩提。<a id="a-KG"></a>然后行满因门。<a id="a-KH"></a>心冥果海。<a id="a-KI"></a>则境识俱寂。<a id="a-KJ"></a>唯一真空。</p>
  <p id="aKK">问。<a id="a-KL"></a>从上宗乘。<a id="a-KM"></a>唯令绝学。<a id="a-KN"></a>单刀直入。<a id="a-KO"></a>教外别传。<a id="a-KP"></a>何假智慧多闻。<a id="a-KQ"></a>广论性相。<a id="a-KR"></a>言繁理隐。<a id="a-KS"></a>水动珠昏。</p>
  <p id="aKT">答。<a id="a-KU"></a>显宗破执。<a id="a-KV"></a>权拂学路讨论。<a id="a-KW"></a>达旨。<a id="a-KX"></a>融通。<a id="a-KY"></a>非离文字解脱。<a id="a-KZ"></a>法华经云。<a id="a-Ka"></a>若有利根。<a id="a-Kb"></a>智慧明了。<a id="a-Kc"></a>多闻强识。<a id="a-Kd"></a>乃可为说。<a id="a-Ke"></a>大凡参玄之士。<a id="a-Kf"></a>须具二眼。<a id="a-Kg"></a>一己眼明宗。<a id="a-Kh"></a>二智眼辩惑。<a id="a-Ki"></a>所以禅宗云。<a id="a-Kj"></a>单明自己。<a id="a-Kk"></a>不了目前。<a id="a-Kl"></a>如此之人。<a id="a-Km"></a>只具一眼。<a id="a-Kn"></a>理孤事寡。<a id="a-Ko"></a>终不圆通。<a id="a-Kp"></a>只翼单轮。<a id="a-Kq"></a>岂能飞运。<a id="a-Kr"></a>若执只要单刀直入。<a id="a-Ks"></a>不用广参者。<a id="a-Kt"></a>则善财初见妙德发明之后。<a id="a-Ku"></a>不合遍参法界。<a id="a-Kv"></a>故知初后心等。<a id="a-Kw"></a>理行同时。<a id="a-Kx"></a>所以善财至弥勒佛果圆后。<a id="a-Ky"></a>却指再见初友文殊。<a id="a-Kz"></a>如先德云。<a id="a-L0"></a>文殊之妙智。<a id="a-L1"></a>宛是初心。<a id="a-L2"></a>普贤之玄门曾无别体。<a id="a-L3"></a>是则理事冥齐于一旨。<a id="a-L4"></a>本末匪越于刹那。<a id="a-L5"></a>曷乃守一疑诸。<a id="a-L6"></a>顿迷法界。<a id="a-L7"></a>舍此取。<a id="a-L8"></a>彼宰割虚空。<a id="a-L9"></a>又若以智慧为非。<a id="a-LA"></a>则大智文殊。<a id="a-LB"></a>不应称法王之子。<a id="a-LC"></a>若以多闻是过。<a id="a-LD"></a>则无闻比丘。<a id="a-LE"></a>不合作地狱之人。<a id="a-LF"></a>应须以智慧合其多闻。<a id="a-LG"></a>终不执诠而认指。<a id="a-LH"></a>以多闻而广其智慧。<a id="a-LI"></a>免成孤陋而面墙。<a id="a-LJ"></a>所以云。<a id="a-LK"></a>有智无行。<a id="a-LL"></a>国之师。<a id="a-LM"></a>有行无智。<a id="a-LN"></a>国之用。<a id="a-LO"></a>有智有行。<a id="a-LP"></a>国之宝。<a id="a-LQ"></a>无智无行。<a id="a-LR"></a>国之贼。<a id="a-LS"></a>是以智应须学。<a id="a-LT"></a>行应须修。<a id="a-LU"></a>阙智则为道之仇。<a id="a-LV"></a>无行乃国之贼。<a id="a-LW"></a>当知名相关锁。<a id="a-LX"></a>非智钥而难开。<a id="a-LY"></a>情想句牵。<a id="a-LZ"></a>匪慧刀而莫断。<a id="a-La"></a>应须责躬省已。<a id="a-Lb"></a>策发进修。<a id="a-Lc"></a>是以复圆通之人。<a id="a-Ld"></a>岂堕绝言之见。<a id="a-Le"></a>发菩提之者。<a id="a-Lf"></a>不生断灭之心。<a id="a-Lg"></a>若能直了自心。<a id="a-Lh"></a>即是单刀直入。<a id="a-Li"></a>最为省要。<a id="a-Lj"></a>以一解千从。<a id="a-Lk"></a>摄法无余故。<a id="a-Ll"></a>亦是教外别传。<a id="a-Lm"></a>离此别无奇特。<a id="a-Ln"></a>又此宗镜大意。<a id="a-Lo"></a>以妙悟见谛为期。<a id="a-Lp"></a>不取依通齐文作解。<a id="a-Lq"></a>法既真实。<a id="a-Lr"></a>行须契同。<a id="a-Ls"></a>唯在心知。<a id="a-Lt"></a>不俟言说。<a id="a-Lu"></a>为未了者。<a id="a-Lv"></a>亦不绝言。<a id="a-Lw"></a>究竟相应。<a id="a-Lx"></a>终须亲省。<a id="a-Ly"></a>此是十方诸佛同证同说。<a id="a-Lz"></a>古今不易。<a id="a-M0"></a>一际法门。<a id="a-M1"></a>如经云。<a id="a-M2"></a>我不见有一佛国土。<a id="a-M3"></a>其中如来不说此法。<a id="a-M4"></a>是以佛佛道同。<a id="a-M5"></a>心心理合。<a id="a-M6"></a>故知离宗镜外。<a id="a-M7"></a>无法可说。<a id="a-M8"></a>以凡有言教。<a id="a-M9"></a>俱不出平等性故。<a id="a-MA"></a>终无有二。<a id="a-MB"></a>所以经云。<a id="a-MC"></a>如大师子。<a id="a-MD"></a>杀香象时。<a id="a-ME"></a>皆尽其力。<a id="a-MF"></a>杀兔亦尔。<a id="a-MG"></a>不生轻想。<a id="a-MH"></a>诸佛如来。<a id="a-MI"></a>亦复如是。<a id="a-MJ"></a>为诸菩萨。<a id="a-MK"></a>及一阐提。<a id="a-ML"></a>演说法时。<a id="a-MM"></a>功用无二。<a id="a-MN"></a>仰唯圣旨。<a id="a-MO"></a>鉴诫昭然。<a id="a-MP"></a>岂可于平等至教之中起差别解耶。<a id="a-MQ"></a>于一真众生界中生胜劣见耶。<a id="a-MR"></a>若入宗镜之中。<a id="a-MS"></a>自免斯咎。<a id="a-MT"></a>今所录者。<a id="a-MU"></a>一一皆是古佛圣教。<a id="a-MV"></a>于无量亿劫。<a id="a-MW"></a>舍无数身命。<a id="a-MX"></a>普为一切众生。<a id="a-MY"></a>求此难得阿耨多罗三藐三菩提法。<a id="a-MZ"></a>付嘱诸大菩萨。<a id="a-Ma"></a>为末代求无上菩提之人。<a id="a-Mb"></a>千途异说。<a id="a-Mc"></a>共显一心。<a id="a-Md"></a>云何负恩。<a id="a-Me"></a>不生信受。<a id="a-Mf"></a>如智度论云。<a id="a-Mg"></a>诸摩诃衍经。<a id="a-Mh"></a>皆名为法。<a id="a-Mi"></a>此中求法者。<a id="a-Mj"></a>书写读诵。<a id="a-Mk"></a>正忆念。<a id="a-Ml"></a>如是等。<a id="a-Mm"></a>治众生心病故。<a id="a-Mn"></a>集诸法药。<a id="a-Mo"></a>不惜身命。<a id="a-Mp"></a>如释迦文佛。<a id="a-Mq"></a>本为菩萨时。<a id="a-Mr"></a>名曰乐法。<a id="a-Ms"></a>时世无佛。<a id="a-Mt"></a>不闻善语。<a id="a-Mu"></a>四方求法。<a id="a-Mv"></a>精勤不懈。<a id="a-Mw"></a>了不能得。<a id="a-Mx"></a>尔时魔变作婆罗门。<a id="a-My"></a>而语之言。<a id="a-Mz"></a>我有佛所说一偈。<a id="a-N0"></a>汝能以皮为纸。<a id="a-N1"></a>以骨为笔。<a id="a-N2"></a>以血为墨。<a id="a-N3"></a>书写此偈。<a id="a-N4"></a>当以与汝。<a id="a-N5"></a>乐法即时自念。<a id="a-N6"></a>我世世丧身无数。<a id="a-N7"></a>不得是利。<a id="a-N8"></a>即自剥皮。<a id="a-N9"></a>曝之令干。<a id="a-NA"></a>欲书其偈。<a id="a-NB"></a>魔便灭身。<a id="a-NC"></a>是时佛知其志心。<a id="a-ND"></a>即从下方踊出。<a id="a-NE"></a>为说深法。<a id="a-NF"></a>即得无生法忍。<a id="a-NG"></a>又如萨陀波仑。<a id="a-NH"></a>苦行求法。<a id="a-NI"></a>如释迦文菩萨。<a id="a-NJ"></a>五百钉钉身。<a id="a-NK"></a>为求法故。<a id="a-NL"></a>又如金坚王。<a id="a-NM"></a>割身。<a id="a-NN"></a>五百处为灯炷。<a id="a-NO"></a>投岩入火。<a id="a-NP"></a>如是等种种难行苦行。<a id="a-NQ"></a>为众生求法。<a id="a-NR"></a>故知善知识者。<a id="a-NS"></a>难得遭逢。<a id="a-NT"></a>譬如梵天投一芥子。<a id="a-NU"></a>安下界针锋之上犹易。<a id="a-NV"></a>值明师道友得闻正法甚难。<a id="a-NW"></a>如西天九十六种外道。<a id="a-NX"></a>皆求出离。<a id="a-NY"></a>因遇邪师。<a id="a-NZ"></a>反沉生死。<a id="a-Na"></a>是以涅槃经云。<a id="a-Nb"></a>具四因缘。<a id="a-Nc"></a>能证涅槃之道。<a id="a-Nd"></a>一者亲近善友。<a id="a-Ne"></a>二者听闻正法。<a id="a-Nf"></a>三者如理思惟。<a id="a-Ng"></a>四者如说修行。<a id="a-Nh"></a>若不遇善友。<a id="a-Ni"></a>不得闻王法。<a id="a-Nj"></a>何者。<a id="a-Nk"></a>因闻正法。<a id="a-Nl"></a>则能思惟信入。<a id="a-Nm"></a>正念修行。<a id="a-Nn"></a>有如是法利。<a id="a-No"></a>应须殷重。<a id="a-Np"></a>生难遭想。<a id="a-Nq"></a>摧我慢心。<a id="a-Nr"></a>乃至遇经卷得闻。<a id="a-Ns"></a>或因人举示。<a id="a-Nt"></a>如有悟入之处。<a id="a-Nu"></a>皆是我师。<a id="a-Nv"></a>况此宗镜。<a id="a-Nw"></a>唯录要文。<a id="a-Nx"></a>可谓端拱坐参。<a id="a-Ny"></a>不出门而知天下。<a id="a-Nz"></a>易办成现。<a id="a-O0"></a>弗动足而到龙宫。<a id="a-O1"></a>是以华严经云。<a id="a-O2"></a>善男子。<a id="a-O3"></a>善知识者。<a id="a-O4"></a>如慈母。<a id="a-O5"></a>出生佛种故。<a id="a-O6"></a>如慈父。<a id="a-O7"></a>广大利益故。<a id="a-O8"></a>如乳母。<a id="a-O9"></a>守护不令作恶故。<a id="a-OA"></a>如教师。<a id="a-OB"></a>示其菩萨所学故。<a id="a-OC"></a>如善导。<a id="a-OD"></a>能示波罗蜜道故。<a id="a-OE"></a>如良医。<a id="a-OF"></a>能治烦恼诸病故。<a id="a-OG"></a>如雪山。<a id="a-OH"></a>增长一切智药故。<a id="a-OI"></a>如勇将。<a id="a-OJ"></a>殄除一切怖畏故。<a id="a-OK"></a>如济客。<a id="a-OL"></a>令出生死瀑流故。<a id="a-OM"></a>如船师。<a id="a-ON"></a>令到智慧宝洲故。<a id="a-OO"></a>善男子。<a id="a-OP"></a>常当如是正念思惟诸善知识。<a id="a-OQ"></a>复次善男子。<a id="a-OR"></a>汝承事一切善知识。<a id="a-OS"></a>应发如大地心。<a id="a-OT"></a>荷负重任无疲倦故。<a id="a-OU"></a>应发如金刚心。<a id="a-OV"></a>志愿坚固不可坏故。<a id="a-OW"></a>应发如铁围山心。<a id="a-OX"></a>一切诸苦无能动故。<a id="a-OY"></a>应发如给侍心。<a id="a-OZ"></a>所有教令皆随顺故。<a id="a-Oa"></a>应发如弟子心。<a id="a-Ob"></a>所有训诲无违逆故。<a id="a-Oc"></a>应发如僮仆心。<a id="a-Od"></a>不厌一切诸作务故。<a id="a-Oe"></a>应发如养母心。<a id="a-Of"></a>受诸勤苦不告劳故。<a id="a-Og"></a>应发如佣作心。<a id="a-Oh"></a>随所受教无违逆故。<a id="a-Oi"></a>应发如除粪人心。<a id="a-Oj"></a>离憍慢故。<a id="a-Ok"></a>应发如已熟稼心。<a id="a-Ol"></a>能低下故。<a id="a-Om"></a>应发如良马心。<a id="a-On"></a>离恶性故。<a id="a-Oo"></a>应发如大车心。<a id="a-Op"></a>能运重故。<a id="a-Oq"></a>应发如调顺象心。<a id="a-Or"></a>恒伏从故。<a id="a-Os"></a>应发如须弥山心。<a id="a-Ot"></a>不倾动故。<a id="a-Ou"></a>应发如良犬心。<a id="a-Ov"></a>不害主故。<a id="a-Ow"></a>应发如栴陀罗心。<a id="a-Ox"></a>离憍慢故。<a id="a-Oy"></a>应发如牸牛心。<a id="a-Oz"></a>无威怒故。<a id="a-P0"></a>应发如舟船心。<a id="a-P1"></a>往来不倦故。<a id="a-P2"></a>应发如桥梁心。<a id="a-P3"></a>济渡忘疲故。<a id="a-P4"></a>应发如孝子心。<a id="a-P5"></a>承顺颜色故。<a id="a-P6"></a>应发如王子心。<a id="a-P7"></a>遵行教命故。<a id="a-P8"></a>是以因人闻法。<a id="a-P9"></a>因法悟道。<a id="a-PA"></a>因道修行。<a id="a-PB"></a>因行成佛。<a id="a-PC"></a>岂可憍慢而不顺旨乎。<a id="a-PD"></a>故世尊言。<a id="a-PE"></a>我今得成佛。<a id="a-PF"></a>最初皆因遇善友因缘。<a id="a-PG"></a>且如外道须跋陀。<a id="a-PH"></a>最后若不遇释迦。<a id="a-PI"></a>何由舍邪归正。<a id="a-PJ"></a>故大涅槃经云。<a id="a-PK"></a>佛言。<a id="a-PL"></a>须跋陀。<a id="a-PM"></a>仁者。<a id="a-PN"></a>若受苦行便得道者。<a id="a-PO"></a>一切畜生悉应得道。<a id="a-PP"></a>是故先当调伏其心。<a id="a-PQ"></a>不调伏身。<a id="a-PR"></a>以是因缘。<a id="a-PS"></a>我经中说。<a id="a-PT"></a>斫伐此林。<a id="a-PU"></a>莫斫伐树。<a id="a-PV"></a>何以故。<a id="a-PW"></a>从林生怖。<a id="a-PX"></a>不从树生。<a id="a-PY"></a>欲调伏身。<a id="a-PZ"></a>先当调心。<a id="a-Pa"></a>心喻于林。<a id="a-Pb"></a>身喻于树。<a id="a-Pc"></a>须跋陀言。<a id="a-Pd"></a>世尊。<a id="a-Pe"></a>我已先调伏心。<a id="a-Pf"></a>佛言。<a id="a-Pg"></a>善男子。<a id="a-Ph"></a>汝今云何能先调心。<a id="a-Pi"></a>须跋陀言。<a id="a-Pj"></a>世尊。<a id="a-Pk"></a>我先思惟。<a id="a-Pl"></a>欲是无常。<a id="a-Pm"></a>无乐无净。<a id="a-Pn"></a>观色即是常乐清净。<a id="a-Po"></a>作是观已。<a id="a-Pp"></a>欲界结断。<a id="a-Pq"></a>获得色处。<a id="a-Pr"></a>是故名为先调伏心。<a id="a-Ps"></a>复次观色。<a id="a-Pt"></a>色是无常。<a id="a-Pu"></a>如痈如疮。<a id="a-Pv"></a>如毒如箭。<a id="a-Pw"></a>见无色常。<a id="a-Px"></a>清净寂静。<a id="a-Py"></a>如是观已。<a id="a-Pz"></a>色界结尽。<a id="a-Q0"></a>得无色处。<a id="a-Q1"></a>是故名为先调伏心。<a id="a-Q2"></a>次复观想。<a id="a-Q3"></a>即是无常。<a id="a-Q4"></a>痈疮毒箭。<a id="a-Q5"></a>如是观已。<a id="a-Q6"></a>获得非想。<a id="a-Q7"></a>非非想处。<a id="a-Q8"></a>是非想非非想。<a id="a-Q9"></a>即一切智。<a id="a-QA"></a>寂静清净。<a id="a-QB"></a>无有坠堕常恒不变。<a id="a-QC"></a>是故我能调伏其心。<a id="a-QD"></a>佛言。<a id="a-QE"></a>善男子。<a id="a-QF"></a>汝云何能调伏心也。<a id="a-QG"></a>汝今所得非想非非想定。<a id="a-QH"></a>犹名为想。<a id="a-QI"></a>涅槃无想。<a id="a-QJ"></a>汝云何言。<a id="a-QK"></a>获得涅槃。<a id="a-QL"></a>善男子。<a id="a-QM"></a>汝已先能诃责粗想。<a id="a-QN"></a>今者云何爱着细想。<a id="a-QO"></a>不知诃责。<a id="a-QP"></a>如是非想。<a id="a-QQ"></a>非非想处。<a id="a-QR"></a>故名为想。<a id="a-QS"></a>如痈如疮。<a id="a-QT"></a>如毒如箭。<a id="a-QU"></a>善男子。<a id="a-QV"></a>汝师郁头蓝弗。<a id="a-QW"></a>利根聪明。<a id="a-QX"></a>尚不能断。<a id="a-QY"></a>如是非想非非想处。<a id="a-QZ"></a>受于恶身。<a id="a-Qa"></a>况其余者。<a id="a-Qb"></a>世尊。<a id="a-Qc"></a>云何能断一切诸有。<a id="a-Qd"></a>佛言。<a id="a-Qe"></a>善男子。<a id="a-Qf"></a>若观实想。<a id="a-Qg"></a>是人能断一切诸有。<a id="a-Qh"></a>须跋陀言。<a id="a-Qi"></a>世尊。<a id="a-Qj"></a>云何名为实想。<a id="a-Qk"></a>善男子。<a id="a-Ql"></a>无想之想。<a id="a-Qm"></a>名为实想。<a id="a-Qn"></a>世尊。<a id="a-Qo"></a>云何名为无想之想。<a id="a-Qp"></a>善男子。<a id="a-Qq"></a>一切法无自相他相。<a id="a-Qr"></a>及自他相。<a id="a-Qs"></a>无无因相。<a id="a-Qt"></a>无作相。<a id="a-Qu"></a>无受相。<a id="a-Qv"></a>无作者相。<a id="a-Qw"></a>无受者相。<a id="a-Qx"></a>无法非法相。<a id="a-Qy"></a>无男女相。<a id="a-Qz"></a>无士夫相。<a id="a-R0"></a>无微尘相。<a id="a-R1"></a>无时节相。<a id="a-R2"></a>无为自相。<a id="a-R3"></a>无为他相。<a id="a-R4"></a>无为自他相。<a id="a-R5"></a>无有相。<a id="a-R6"></a>无无相。<a id="a-R7"></a>无生相。<a id="a-R8"></a>无生者相。<a id="a-R9"></a>无因相。<a id="a-RA"></a>无因因相。<a id="a-RB"></a>无果相。<a id="a-RC"></a>无果果相。<a id="a-RD"></a>无昼夜相。<a id="a-RE"></a>无明暗相。<a id="a-RF"></a>无见相。<a id="a-RG"></a>无见者相。<a id="a-RH"></a>无闻相。<a id="a-RI"></a>无闻者相。<a id="a-RJ"></a>无觉知相。<a id="a-RK"></a>无觉知者相。<a id="a-RL"></a>无菩提相。<a id="a-RM"></a>无得菩提者相。<a id="a-RN"></a>无业相。<a id="a-RO"></a>无业主相。<a id="a-RP"></a>无烦恼相。<a id="a-RQ"></a>无烦恼主相。<a id="a-RR"></a>善男子。<a id="a-RS"></a>如是等相。<a id="a-RT"></a>随所灭处。<a id="a-RU"></a>名真实想。<a id="a-RV"></a>善男子。<a id="a-RW"></a>一切诸法。<a id="a-RX"></a>皆是虚假。<a id="a-RY"></a>随其灭处。<a id="a-RZ"></a>是名为实想。<a id="a-Ra"></a>是名法界。<a id="a-Rb"></a>名毕竟智。<a id="a-Rc"></a>名第一义谛。<a id="a-Rd"></a>名第一义空。</p>
 </body>
</html>