<!doctype html>
<html id="z3IBX9J1du" data-ver="1712">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五</h1>
  <p id="a2">夫真心靡易。<a id="a-3"></a>妙性无生。<a id="a-4"></a>凡圣同伦。<a id="a-5"></a>云何说妄。</p>
  <p id="a6">答。<a id="a-7"></a>本心湛寂。<a id="a-8"></a>绝相离言。<a id="a-9"></a>性虽自尔。<a id="a-A"></a>以不守性故。<a id="a-B"></a>随缘染净。<a id="a-C"></a>且如一水。<a id="a-D"></a>若珠入则清。<a id="a-E"></a>尘杂则浊。<a id="a-F"></a>又如一空。<a id="a-G"></a>若云遮则昏。<a id="a-H"></a>月现则净。<a id="a-I"></a>故大智度论云。<a id="a-J"></a>譬如清净池水。<a id="a-K"></a>狂象入中。<a id="a-L"></a>令其浑浊。<a id="a-M"></a>若清水珠入。<a id="a-N"></a>水即清净。<a id="a-O"></a>不得言水外无象无珠。<a id="a-P"></a>心亦如是。<a id="a-Q"></a>烦恼入故。<a id="a-R"></a>能令心浊。<a id="a-S"></a>诸慈悲等善法入心。<a id="a-T"></a>令心清净。<a id="a-U"></a>然垢净不定。<a id="a-V"></a>真妄从缘。<a id="a-W"></a>若昧之则念念轮回。<a id="a-X"></a>遗失真性。<a id="a-Y"></a>若照之则心心寂灭。<a id="a-Z"></a>圆证涅槃。<a id="a-a"></a>故知真妄无因。<a id="a-b"></a>空有言说。<a id="a-c"></a>约真无说。<a id="a-d"></a>约说无真。<a id="a-e"></a>皆是狂迷。<a id="a-f"></a>情想建立。<a id="a-g"></a>千途竞起。<a id="a-h"></a>空迷演若之头。<a id="a-i"></a>一法才生。<a id="a-j"></a>唯现闼婆之影。<a id="a-k"></a>以含生不穷实际。<a id="a-l"></a>但徇狂情。<a id="a-m"></a>则诸圣俯顺机宜。<a id="a-n"></a>悉同其事。<a id="a-o"></a>以楔出楔。<a id="a-p"></a>说妄而从妄旋真。<a id="a-q"></a>将粗接粗。<a id="a-r"></a>举相而因相通性。<a id="a-s"></a>若不执妄。<a id="a-t"></a>尚不说真。<a id="a-u"></a>幻影才消。<a id="a-v"></a>智光息焰。<a id="a-w"></a>首楞严经云。<a id="a-x"></a>佛告阿难。<a id="a-y"></a>精真妙明。<a id="a-z"></a>本觉圆净。<a id="a-10"></a>非留生死。<a id="a-11"></a>及诸尘垢。<a id="a-12"></a>乃至虚空。<a id="a-13"></a>皆因妄想之所生起。<a id="a-14"></a>斯元本觉妙明真精。<a id="a-15"></a>妄以发生。<a id="a-16"></a>诸器世间。<a id="a-17"></a>如演若多。<a id="a-18"></a>迷头认影。<a id="a-19"></a>妄元无因。<a id="a-1A"></a>于妄想中。<a id="a-1B"></a>立因缘性。<a id="a-1C"></a>迷因缘者。<a id="a-1D"></a>称为自然。<a id="a-1E"></a>彼虚空性。<a id="a-1F"></a>犹实幻生。<a id="a-1G"></a>因缘自然。<a id="a-1H"></a>皆是众生妄心计度。<a id="a-1I"></a>阿难。<a id="a-1J"></a>知妄所起。<a id="a-1K"></a>说妄因缘。<a id="a-1L"></a>若妄元无。<a id="a-1M"></a>说妄因缘。<a id="a-1N"></a>元无所有。<a id="a-1O"></a>何况不知。<a id="a-1P"></a>推自然者。<a id="a-1Q"></a>肇法师穷起妄之由。<a id="a-1R"></a>立本际品云。<a id="a-1S"></a>夫本际者。<a id="a-1T"></a>即一切众生。<a id="a-1U"></a>无碍涅槃之性。<a id="a-1V"></a>何为忽有如是妄心。<a id="a-1W"></a>及种种颠倒者。<a id="a-1X"></a>但为一念迷心。<a id="a-1Y"></a>此一念者。<a id="a-1Z"></a>从一而起。<a id="a-1a"></a>又此一者。<a id="a-1b"></a>从不思议起。<a id="a-1c"></a>不思议者。<a id="a-1d"></a>即无所起。<a id="a-1e"></a>故经云。<a id="a-1f"></a>道始生一。<a id="a-1g"></a>一者。<a id="a-1h"></a>谓无为。<a id="a-1i"></a>一生二。<a id="a-1j"></a>二谓妄心。<a id="a-1k"></a>乃至三生万法也。<a id="a-1l"></a>既缘无为而有心。<a id="a-1m"></a>复缘有心而有色。<a id="a-1n"></a>故经云。<a id="a-1o"></a>种种心色。<a id="a-1p"></a>是以心生万虑。<a id="a-1q"></a>色起万端。<a id="a-1r"></a>和合业缘。<a id="a-1s"></a>遂成三界种子。<a id="a-1t"></a>所以有三界者。<a id="a-1u"></a>为执本迷真一故。<a id="a-1v"></a>即有浊辱生其妄气者。<a id="a-1w"></a>澄清微为无色界。<a id="a-1x"></a>所谓心也。<a id="a-1y"></a>澄浊辱为色界。<a id="a-1z"></a>所谓身也。<a id="a-20"></a>散滓秽为欲界。<a id="a-21"></a>所谓尘境也。<a id="a-22"></a>故经云。<a id="a-23"></a>三界虚妄。<a id="a-24"></a>唯一妄心变化。<a id="a-25"></a>夫内有一生。<a id="a-26"></a>即外有无为。<a id="a-27"></a>内有二生。<a id="a-28"></a>即外有有为。<a id="a-29"></a>内有三生。<a id="a-2A"></a>即外有三界。<a id="a-2B"></a>既内外相应。<a id="a-2C"></a>遂生种种诸法。<a id="a-2D"></a>及恒沙烦恼也。<a id="a-2E"></a>故知三界内。<a id="a-2F"></a>无有一法不从自心生。<a id="a-2G"></a>因心想念。<a id="a-2H"></a>分别造作。<a id="a-2I"></a>如幻术力。<a id="a-2J"></a>变化万物。<a id="a-2K"></a>于外似有发现。<a id="a-2L"></a>现无现性。<a id="a-2M"></a>唯自心生。<a id="a-2N"></a>迷倒之人。<a id="a-2O"></a>执为外境。<a id="a-2P"></a>随境了别。<a id="a-2Q"></a>妍丑自分。<a id="a-2R"></a>才生忻厌之情。<a id="a-2S"></a>便起尘劳之迹。<a id="a-2T"></a>故远法师云。<a id="a-2U"></a>本端竟何从。<a id="a-2V"></a>起灭有无际。<a id="a-2W"></a>一微涉动境。<a id="a-2X"></a>成此颓山势。<a id="a-2Y"></a>但内一不生。<a id="a-2Z"></a>则无诸有。<a id="a-2a"></a>欲塞烦恼之窟穴。<a id="a-2b"></a>截生死之根株。<a id="a-2c"></a>但能内观一念无生。<a id="a-2d"></a>则空华三界。<a id="a-2e"></a>如风卷烟。<a id="a-2f"></a>幻影六尘。<a id="a-2g"></a>犹汤沃雪。<a id="a-2h"></a>廓然无际。<a id="a-2i"></a>唯一真心矣。<a id="a-2j"></a>进趣大乘方便经云。<a id="a-2k"></a>佛言。<a id="a-2l"></a>一实境界者。<a id="a-2m"></a>谓众生心体。<a id="a-2n"></a>从本已来。<a id="a-2o"></a>不生不灭。<a id="a-2p"></a>乃至一切众生心。<a id="a-2q"></a>一切二乘心。<a id="a-2r"></a>一切菩萨心。<a id="a-2s"></a>一切诸佛心。<a id="a-2t"></a>皆同不生不灭。<a id="a-2u"></a>真如相故。<a id="a-2v"></a>乃至尽于十方虚空。<a id="a-2w"></a>一切世界求心形状。<a id="a-2x"></a>无一区分而可得者。<a id="a-2y"></a>但以众生无明痴闇熏习因缘。<a id="a-2z"></a>现妄境界。<a id="a-30"></a>令生念着。<a id="a-31"></a>所谓此心不能自知。<a id="a-32"></a>妄自谓有。<a id="a-33"></a>起觉知想。<a id="a-34"></a>计我我所。<a id="a-35"></a>而实无有觉知之相。<a id="a-36"></a>以此妄心毕竟无体。<a id="a-37"></a>不可见故。<a id="a-38"></a>若无觉知。<a id="a-39"></a>能分别者。<a id="a-3A"></a>则无十方三世一切境界差别之相。<a id="a-3B"></a>以一切法。<a id="a-3C"></a>皆不能自有。<a id="a-3D"></a>恒依妄心分别故有。<a id="a-3E"></a>所谓一切境界。<a id="a-3F"></a>各各不自念为有。<a id="a-3G"></a>知此为自。<a id="a-3H"></a>知彼为他。<a id="a-3I"></a>是故一切法。<a id="a-3J"></a>不能自有。<a id="a-3K"></a>则无别异。<a id="a-3L"></a>唯依妄心。<a id="a-3M"></a>不了不知。<a id="a-3N"></a>内自无故。<a id="a-3O"></a>谓有前外所知境界。<a id="a-3P"></a>妄生种种法想。<a id="a-3Q"></a>谓有谓无。<a id="a-3R"></a>谓好谓恶。<a id="a-3S"></a>谓是谓非。<a id="a-3T"></a>谓得谓失。<a id="a-3U"></a>乃至生于无量无边法想。<a id="a-3V"></a>当如是知。<a id="a-3W"></a>一切诸法。<a id="a-3X"></a>皆从妄想生。<a id="a-3Y"></a>依妄心为本。<a id="a-3Z"></a>然此妄心。<a id="a-3a"></a>无自相故。<a id="a-3b"></a>亦依境界而有。<a id="a-3c"></a>所谓缘念觉知前境界故。<a id="a-3d"></a>说名为心。<a id="a-3e"></a>又此妄心与前境界。<a id="a-3f"></a>虽俱相依。<a id="a-3g"></a>起无前后。<a id="a-3h"></a>而此妄心。<a id="a-3i"></a>能为一切境界原主。<a id="a-3j"></a>所以者何。<a id="a-3k"></a>谓依妄心。<a id="a-3l"></a>不了法界一相故。<a id="a-3m"></a>说心有无明。<a id="a-3n"></a>依无明力因。<a id="a-3o"></a>故现妄境界。<a id="a-3p"></a>亦依无明灭。<a id="a-3q"></a>故一切境界灭。<a id="a-3r"></a>非依一切境界自不了故。<a id="a-3s"></a>说境界有无明。<a id="a-3t"></a>亦非依境界故生于无明。<a id="a-3u"></a>以一切诸佛。<a id="a-3v"></a>于一切境界。<a id="a-3w"></a>不生无明故。<a id="a-3x"></a>又复不依境界灭故。<a id="a-3y"></a>无明心灭。<a id="a-3z"></a>以一切境界。<a id="a-40"></a>从本已来。<a id="a-41"></a>体性自灭。<a id="a-42"></a>未曾有故。<a id="a-43"></a>因如此义。<a id="a-44"></a>是故但说一切诸法。<a id="a-45"></a>依心为本。<a id="a-46"></a>当知一切诸法。<a id="a-47"></a>悉名为心。<a id="a-48"></a>以义体不异。<a id="a-49"></a>为心所摄故。<a id="a-4A"></a>又一切诸法。<a id="a-4B"></a>从心所起。<a id="a-4C"></a>与心作相。<a id="a-4D"></a>和合而有。<a id="a-4E"></a>共生共灭。<a id="a-4F"></a>同无有住。<a id="a-4G"></a>以一切境界。<a id="a-4H"></a>但随心所缘。<a id="a-4I"></a>念念相续故。<a id="a-4J"></a>而得住持。<a id="a-4K"></a>暂时而有。<a id="a-4L"></a>如上广引佛言。<a id="a-4M"></a>委曲周细。<a id="a-4N"></a>只为成后学之信。<a id="a-4O"></a>明我自心。<a id="a-4P"></a>宝藏论云。<a id="a-4Q"></a>古镜照精。<a id="a-4R"></a>其精自形。<a id="a-4S"></a>古教照心。<a id="a-4T"></a>其心自明。<a id="a-4U"></a>当知一心遍一切心。<a id="a-4V"></a>无尘可异。<a id="a-4W"></a>一切性含一性。<a id="a-4X"></a>有法皆同。<a id="a-4Y"></a>无形而廓彻虚空。<a id="a-4Z"></a>谁分彼此。<a id="a-4a"></a>搜迹而任穷法界。<a id="a-4b"></a>莫得纤毫。<a id="a-4c"></a>何故众生界中。<a id="a-4d"></a>即今显现。<a id="a-4e"></a>斯则皆因妄念积集熏成。<a id="a-4f"></a>如镜上之尘。<a id="a-4g"></a>似遮光影。<a id="a-4h"></a>若空中之雾。<a id="a-4i"></a>暂混清虚。<a id="a-4j"></a>但有一法现前。<a id="a-4k"></a>皆是自心分别。<a id="a-4l"></a>设当一念才起。<a id="a-4m"></a>尽因幻境牵生。<a id="a-4n"></a>起灭同时。<a id="a-4o"></a>更无前后。<a id="a-4p"></a>若知能所无体。<a id="a-4q"></a>顿悟人空法空。<a id="a-4r"></a>忽了物我无依。<a id="a-4s"></a>始信境寂心寂。<a id="a-4t"></a>又乃心生非是因彼。<a id="a-4u"></a>境未曾生。<a id="a-4v"></a>心灭亦不因他。<a id="a-4w"></a>境未曾灭。<a id="a-4x"></a>当知境因心起。<a id="a-4y"></a>还逐心亡。<a id="a-4z"></a>但心生非境生。<a id="a-50"></a>心灭非境灭。<a id="a-51"></a>似鱼母念鱼子。<a id="a-52"></a>如蜂王摄众蜂。<a id="a-53"></a>若鱼母不念。<a id="a-54"></a>则鱼子亡。<a id="a-55"></a>蜂王不摄。<a id="a-56"></a>而众蜂散。<a id="a-57"></a>是以有心缘想。<a id="a-58"></a>万境纵然。<a id="a-59"></a>无念忆持。<a id="a-5A"></a>纤尘不现。<a id="a-5B"></a>终无心外法。<a id="a-5C"></a>能与心为缘。<a id="a-5D"></a>但是自心生。<a id="a-5E"></a>还与心为相。<a id="a-5F"></a>是以楞伽经云。<a id="a-5G"></a>不觉自心所现分剂。<a id="a-5H"></a>不觉内识转变外现为色。<a id="a-5I"></a>但是自心所现。<a id="a-5J"></a>不通达如此分剂。<a id="a-5K"></a>名恶见论。<a id="a-5L"></a>以不知心现。<a id="a-5M"></a>起差别见故云分剂。<a id="a-5N"></a>是知若不于宗镜正义之中。<a id="a-5O"></a>所有知解。<a id="a-5P"></a>皆是邪道宗党。<a id="a-5Q"></a>设形言说。<a id="a-5R"></a>悉堕恶见论议。<a id="a-5S"></a>此宗镜法义。<a id="a-5T"></a>可以凭准。<a id="a-5U"></a>正理无差。<a id="a-5V"></a>可以依行。<a id="a-5W"></a>现前得力。<a id="a-5X"></a>万邪莫回。<a id="a-5Y"></a>其致。<a id="a-5Z"></a>千圣不改其仪。<a id="a-5a"></a>遂能洗惑尘。<a id="a-5b"></a>消滞虑。<a id="a-5c"></a>湛幽抱。<a id="a-5d"></a>豁神襟。<a id="a-5e"></a>独妙绝伦。<a id="a-5f"></a>故无等等。</p>
  <p id="a5g">问。<a id="a-5h"></a>若言有真有妄。<a id="a-5i"></a>是法相宗。<a id="a-5j"></a>若言无真无妄。<a id="a-5k"></a>是破相宗。<a id="a-5l"></a>今论法性宗。<a id="a-5m"></a>云何立真立妄。<a id="a-5n"></a>又说非真非妄。</p>
  <p id="a5o">答。<a id="a-5p"></a>今宗镜所论。<a id="a-5q"></a>非是法相立有。<a id="a-5r"></a>亦非破相归空。<a id="a-5s"></a>但约性宗圆教。<a id="a-5t"></a>以明正理。<a id="a-5u"></a>即以真如不变。<a id="a-5v"></a>不碍随缘。<a id="a-5w"></a>是其圆义。<a id="a-5x"></a>若法相宗。<a id="a-5y"></a>一向说有真有妄。<a id="a-5z"></a>若破相宗。<a id="a-60"></a>一向说非真非妄。<a id="a-61"></a>此二门各着一边。<a id="a-62"></a>俱可思议。<a id="a-63"></a>今此圆宗。<a id="a-64"></a>前空有二门俱存。<a id="a-65"></a>又不违碍。<a id="a-66"></a>此乃不可思议。<a id="a-67"></a>若定说有无二门。<a id="a-68"></a>皆可思议。<a id="a-69"></a>今以不染而染。<a id="a-6A"></a>则不变随缘。<a id="a-6B"></a>染而不染。<a id="a-6C"></a>则随缘不变。<a id="a-6D"></a>实不可以有无思。<a id="a-6E"></a>亦不可为真妄惑。<a id="a-6F"></a>斯乃不思议之宗趣。<a id="a-6G"></a>非情识之所知。<a id="a-6H"></a>今假设文义对治。<a id="a-6I"></a>只为破其邪执。<a id="a-6J"></a>若情虚则智绝。<a id="a-6K"></a>病差则药消。<a id="a-6L"></a>能穷始末之由。<a id="a-6M"></a>方洞圆常之旨。<a id="a-6N"></a>故复礼法师问天下学士真妄偈云。<a id="a-6O"></a>真法性本净。<a id="a-6P"></a>妄念何由起。<a id="a-6Q"></a>从真有妄生。<a id="a-6R"></a>此妄安可止。<a id="a-6S"></a>无初即无末。<a id="a-6T"></a>有终应有始。<a id="a-6U"></a>无始而无终。<a id="a-6V"></a>长怀懵兹理。<a id="a-6W"></a>愿为开玄妙。<a id="a-6X"></a>析之出生死。<a id="a-6Y"></a>澄观和尚答云。<a id="a-6Z"></a>迷真妄念生。<a id="a-6a"></a>悟真妄则止。<a id="a-6b"></a>能迷非所迷。<a id="a-6c"></a>安得全相似。<a id="a-6d"></a>从来未曾悟。<a id="a-6e"></a>故说妄无始。<a id="a-6f"></a>知妄本自真。<a id="a-6g"></a>方是恒常理。<a id="a-6h"></a>分别心未亡。<a id="a-6i"></a>何由出生死。<a id="a-6j"></a>宗密禅师释云。<a id="a-6k"></a>大乘经教。<a id="a-6l"></a>统唯三宗。<a id="a-6m"></a>一法相宗。<a id="a-6n"></a>二破相宗。<a id="a-6o"></a>三法性宗。<a id="a-6p"></a>今此问。<a id="a-6q"></a>是法性宗中。<a id="a-6r"></a>啮镞关节。<a id="a-6s"></a>不问二宗。<a id="a-6t"></a>若法相宗。<a id="a-6u"></a>所说一切。<a id="a-6v"></a>有漏妄法。<a id="a-6w"></a>无漏净法。<a id="a-6x"></a>无始时来。<a id="a-6y"></a>各有种子。<a id="a-6z"></a>在阿赖耶识中。<a id="a-70"></a>遇缘熏习。<a id="a-71"></a>即各从自性起。<a id="a-72"></a>都不关真如。<a id="a-73"></a>谁言从真生妄也。<a id="a-74"></a>彼说真如。<a id="a-75"></a>一向无为寂灭。<a id="a-76"></a>无起无止。<a id="a-77"></a>不可难他。<a id="a-78"></a>从真有妄生也。<a id="a-79"></a>若破相宗一向说凡圣。<a id="a-7A"></a>染净。<a id="a-7B"></a>一切皆空。<a id="a-7C"></a>本无所有。<a id="a-7D"></a>设见一法过涅槃者。<a id="a-7E"></a>亦如幻梦。<a id="a-7F"></a>彼且本不立真。<a id="a-7G"></a>何况于妄。<a id="a-7H"></a>故不难云从。<a id="a-7I"></a>真有妄也。<a id="a-7J"></a>唯疑法性宗。<a id="a-7K"></a>以此宗经论。<a id="a-7L"></a>言依真起妄者。<a id="a-7M"></a>如云法身流转五道。<a id="a-7N"></a>如来藏受苦乐等。<a id="a-7O"></a>言悟妄即真者。<a id="a-7P"></a>如云初发心时。<a id="a-7Q"></a>即成阿耨菩提。<a id="a-7R"></a>知妄本自真。<a id="a-7S"></a>见佛即清净等。<a id="a-7T"></a>又言凡圣混融者。<a id="a-7U"></a>如云一切众生。<a id="a-7V"></a>本来成正觉。<a id="a-7W"></a>般涅槃。<a id="a-7X"></a>毗卢遮那身中。<a id="a-7Y"></a>具足六道众生等。<a id="a-7Z"></a>真妄相即。<a id="a-7a"></a>虽说烦恼菩提。<a id="a-7b"></a>无有始终。<a id="a-7c"></a>又说烦恼终尽。<a id="a-7d"></a>方名妙觉。<a id="a-7e"></a>华严起信等经论。<a id="a-7f"></a>首末之文。<a id="a-7g"></a>义宗有碍。<a id="a-7h"></a>自语相违。<a id="a-7i"></a>拟欲拣之。<a id="a-7j"></a>不可取一舍一。<a id="a-7k"></a>欲合之。<a id="a-7l"></a>又难会。<a id="a-7m"></a>俱用之。<a id="a-7n"></a>又相违。<a id="a-7o"></a>试问天下学士。<a id="a-7p"></a>有达者即知真入道。<a id="a-7q"></a>若诸师所答悉迷问意。<a id="a-7r"></a>皆约泯相归理而说。<a id="a-7s"></a>都不识他所问。<a id="a-7t"></a>从真起妄之由。<a id="a-7u"></a>修妄证真之理。<a id="a-7v"></a>然迷真起妄。<a id="a-7w"></a>盖有因由。<a id="a-7x"></a>息妄归真。<a id="a-7y"></a>非无所以。<a id="a-7z"></a>复礼法师。<a id="a-80"></a>岂不知真妄俱寂。<a id="a-81"></a>理事皆如。<a id="a-82"></a>如寂之中。<a id="a-83"></a>何有问答。<a id="a-84"></a>然有二门。<a id="a-85"></a>义理易辩。<a id="a-86"></a>即无违妨。<a id="a-87"></a>一者。<a id="a-88"></a>一向说有妄可断。<a id="a-89"></a>有真可证。<a id="a-8A"></a>二者。<a id="a-8B"></a>一向说非真非妄。<a id="a-8C"></a>无凡无圣。<a id="a-8D"></a>此二门。<a id="a-8E"></a>皆可思议。<a id="a-8F"></a>故胜鬘经云。<a id="a-8G"></a>众生自性清净心。<a id="a-8H"></a>无烦恼所染。<a id="a-8I"></a>不染而染。<a id="a-8J"></a>染而不染。<a id="a-8K"></a>皆云难可了知。<a id="a-8L"></a>复礼正问此义。<a id="a-8M"></a>诸师所答但说无垢染耳。<a id="a-8N"></a>唯观和尚所答。<a id="a-8O"></a>约真如不变。<a id="a-8P"></a>不碍随缘。<a id="a-8Q"></a>方为契当。<a id="a-8R"></a>今宗密试答曰。<a id="a-8S"></a>本净本不觉。<a id="a-8T"></a>由斯妄念起。<a id="a-8U"></a>知真妄即空。<a id="a-8V"></a>知空妄即止。<a id="a-8W"></a>止处名有终。<a id="a-8X"></a>迷时号无始。<a id="a-8Y"></a>因缘如幻梦。<a id="a-8Z"></a>何终复何始。<a id="a-8a"></a>此是众生原。<a id="a-8b"></a>穷之出生死。<a id="a-8c"></a>又人多谓真能生妄。<a id="a-8d"></a>故疑妄不穷尽。<a id="a-8e"></a>为决此理。<a id="a-8f"></a>重答前偈。<a id="a-8g"></a>不是真生妄。<a id="a-8h"></a>妄迷真而起。<a id="a-8i"></a>知妄本自真。<a id="a-8j"></a>知真妄即止。<a id="a-8k"></a>妄止似终末。<a id="a-8l"></a>悟来似初始。<a id="a-8m"></a>迷悟性皆空。<a id="a-8n"></a>性空无终始。<a id="a-8o"></a>生死由此迷。<a id="a-8p"></a>达此出生死。<a id="a-8q"></a>又约始终。<a id="a-8r"></a>有四句分别。<a id="a-8s"></a>一。<a id="a-8t"></a>有始无终。<a id="a-8u"></a>即是始觉。<a id="a-8v"></a>二有终无始。<a id="a-8w"></a>即是无明。<a id="a-8x"></a>三无终无始。<a id="a-8y"></a>谓实际。<a id="a-8z"></a>四有始有终。<a id="a-90"></a>是一期生死。<a id="a-91"></a>又释云。<a id="a-92"></a>无始而有终。<a id="a-93"></a>长怀懵斯理者。<a id="a-94"></a>即法相事。<a id="a-95"></a>而例难之。<a id="a-96"></a>今云。<a id="a-97"></a>有妄即真。<a id="a-98"></a>则同无终始。<a id="a-99"></a>若分别说。<a id="a-9A"></a>应有四句。<a id="a-9B"></a>真理则无终无始。<a id="a-9C"></a>妄念则无始有终。<a id="a-9D"></a>真智则无终有始。<a id="a-9E"></a>瞥起妄念。<a id="a-9F"></a>有终有始。<a id="a-9G"></a>若约圆融。<a id="a-9H"></a>同无终始。<a id="a-9I"></a>既无终始。<a id="a-9J"></a>亦复无有无终无始。<a id="a-9K"></a>唯亡言绝想。<a id="a-9L"></a>可会斯玄。<a id="a-9M"></a>详上答意。<a id="a-9N"></a>深合圆宗。<a id="a-9O"></a>于随缘门。<a id="a-9P"></a>初即迷真起妄。<a id="a-9Q"></a>后乃悟妄即真。<a id="a-9R"></a>于迷悟中。<a id="a-9S"></a>似分终始。<a id="a-9T"></a>约不变门。<a id="a-9U"></a>妄自本空。<a id="a-9V"></a>谁论前后。<a id="a-9W"></a>真俗无性。<a id="a-9X"></a>凡圣但名。<a id="a-9Y"></a>譬如迷绳作蛇。<a id="a-9Z"></a>疑杌为鬼。<a id="a-9a"></a>真谛非有。<a id="a-9b"></a>世谛非无。<a id="a-9c"></a>二谛相成。<a id="a-9d"></a>不堕邪见。<a id="a-9e"></a>是以俗谛不得不有。<a id="a-9f"></a>有常自空。<a id="a-9g"></a>真谛不得不空。<a id="a-9h"></a>空恒彻有。<a id="a-9i"></a>今时学者。<a id="a-9j"></a>多迷空有二门。<a id="a-9k"></a>尽成偏见。<a id="a-9l"></a>唯尚一切不立。<a id="a-9m"></a>拂迹归空。<a id="a-9n"></a>于相违差别义中。<a id="a-9o"></a>全无智眼。<a id="a-9p"></a>既不辩惑。<a id="a-9q"></a>何以释疑。<a id="a-9r"></a>故云涅槃心易晓。<a id="a-9s"></a>差别智难明。<a id="a-9t"></a>若能空有门中。<a id="a-9u"></a>双遮双照。<a id="a-9v"></a>真俗谛内。<a id="a-9w"></a>不即不离。<a id="a-9x"></a>方可弘法为人。<a id="a-9y"></a>绍隆觉位。</p>
  <p id="a9z">问。<a id="a-A0"></a>法相法性二宗。<a id="a-A1"></a>如何辩别。</p>
  <p id="aA2">答。<a id="a-A3"></a>法相多说事相。<a id="a-A4"></a>法性唯谈理性。<a id="a-A5"></a>如法相宗。<a id="a-A6"></a>离第八识。<a id="a-A7"></a>无眼等诸识。<a id="a-A8"></a>若法性宗。<a id="a-A9"></a>离如来藏。<a id="a-AA"></a>无有八识。<a id="a-AB"></a>若真如不守自性。<a id="a-AC"></a>变识之时。<a id="a-AD"></a>此八识。<a id="a-AE"></a>即是真性上随缘之义。<a id="a-AF"></a>或分宗辩相。<a id="a-AG"></a>事则两分。<a id="a-AH"></a>若性相相成。<a id="a-AI"></a>理归一义。<a id="a-AJ"></a>以不变随缘。<a id="a-AK"></a>随缘不变故。<a id="a-AL"></a>如全波之水。<a id="a-AM"></a>全水之波。<a id="a-AN"></a>动静似分湿性无异。<a id="a-AO"></a>清凉记引密严经偈云。<a id="a-AP"></a>如来清净藏。<a id="a-AQ"></a>世间阿赖耶。<a id="a-AR"></a>如金与指镮。<a id="a-AS"></a>展转无差别。<a id="a-AT"></a>即赖耶体。<a id="a-AU"></a>是如来藏。<a id="a-AV"></a>与妄染合。<a id="a-AW"></a>名阿赖耶。<a id="a-AX"></a>更无别体。<a id="a-AY"></a>又金色如指镮金体即金。<a id="a-AZ"></a>然此上异。<a id="a-Aa"></a>总有四句。<a id="a-Ab"></a>一以本成末。<a id="a-Ac"></a>本隐末存。<a id="a-Ad"></a>此即存隐不异。<a id="a-Ae"></a>故云以妄无体。<a id="a-Af"></a>揽真而起。<a id="a-Ag"></a>则真无不隐。<a id="a-Ah"></a>唯妄现也。<a id="a-Ai"></a>二摄末归本。<a id="a-Aj"></a>末尽本显。<a id="a-Ak"></a>此即显灭明不异故。<a id="a-Al"></a>故云以真体实。<a id="a-Am"></a>妄无不尽。<a id="a-An"></a>唯真现也。<a id="a-Ao"></a>三摄本从末末存。<a id="a-Ap"></a>摄末归本本显。<a id="a-Aq"></a>此则两法俱存。<a id="a-Ar"></a>但真妄有异。<a id="a-As"></a>即有真有妄。<a id="a-At"></a>明不异故。<a id="a-Au"></a>故云是即无体之妄。<a id="a-Av"></a>不异体实之真。<a id="a-Aw"></a>故云无有异也。<a id="a-Ax"></a>四摄本从末本隐。<a id="a-Ay"></a>是不无义。<a id="a-Az"></a>摄末归本末尽。<a id="a-B0"></a>是不有义。<a id="a-B1"></a>此则不有不无明不异。<a id="a-B2"></a>亦是末后二句。<a id="a-B3"></a>又非异故非边。<a id="a-B4"></a>不一故非中。<a id="a-B5"></a>非中非边。<a id="a-B6"></a>是无寄法界。<a id="a-B7"></a>妙智所证。<a id="a-B8"></a>湛然常住。<a id="a-B9"></a>无所寄也。<a id="a-BA"></a>又非一即非异故。<a id="a-BB"></a>恒居边而即中等。<a id="a-BC"></a>又非一即生死。<a id="a-BD"></a>非异即涅槃。<a id="a-BE"></a>非一即非异故。<a id="a-BF"></a>恒住生死。<a id="a-BG"></a>即处涅槃等。<a id="a-BH"></a>亦可众生迷故。<a id="a-BI"></a>成阿赖耶。<a id="a-BJ"></a>如来悟故。<a id="a-BK"></a>成如来藏。<a id="a-BL"></a>如金随工匠缘成时。<a id="a-BM"></a>展作指镮。<a id="a-BN"></a>如指镮随炉火缘坏时。<a id="a-BO"></a>却复为金。<a id="a-BP"></a>成坏展转。<a id="a-BQ"></a>但是一金。<a id="a-BR"></a>更无差别。<a id="a-BS"></a>如来藏心。<a id="a-BT"></a>亦复如是。<a id="a-BU"></a>但随染缘之时。<a id="a-BV"></a>迷作阿赖耶。<a id="a-BW"></a>随净缘之时。<a id="a-BX"></a>悟成如来藏。<a id="a-BY"></a>本末展转。<a id="a-BZ"></a>唯是一心。<a id="a-Ba"></a>毕竟无别。<a id="a-Bb"></a>如无生义云。<a id="a-Bc"></a>众生身中有涅槃。<a id="a-Bd"></a>即是末中含有本。<a id="a-Be"></a>众生是涅槃家用。<a id="a-Bf"></a>即是本中含有末。<a id="a-Bg"></a>贪欲即是道。<a id="a-Bh"></a>即是末中含有本。<a id="a-Bi"></a>贪欲即是道家用。<a id="a-Bj"></a>即是本中含有末。<a id="a-Bk"></a>故经言。<a id="a-Bl"></a>一切凡夫。<a id="a-Bm"></a>常在于定。</p>
  <p id="aBn">问言。<a id="a-Bo"></a>常在何定。</p>
  <p id="aBp">答言。<a id="a-Bq"></a>以不坏法性三昧故。<a id="a-Br"></a>此是末中含有本。<a id="a-Bs"></a>法性中含有众生。<a id="a-Bt"></a>即是本中含有末。<a id="a-Bu"></a>大品经言。<a id="a-Bv"></a>不可离有为说无为。<a id="a-Bw"></a>不离无为说有为。<a id="a-Bx"></a>又末即是本。<a id="a-By"></a>本即是末。<a id="a-Bz"></a>义。<a id="a-C0"></a>如波即是水。<a id="a-C1"></a>水即是波。<a id="a-C2"></a>如经言。<a id="a-C3"></a>生死是涅槃。<a id="a-C4"></a>无灭无生故。<a id="a-C5"></a>又楞伽经云。<a id="a-C6"></a>真识现识。<a id="a-C7"></a>如泥团微尘等。<a id="a-C8"></a>乃至大慧。<a id="a-C9"></a>若泥团微尘异者。<a id="a-CA"></a>非彼所成。<a id="a-CB"></a>而实彼成。<a id="a-CC"></a>是故不异。<a id="a-CD"></a>若不异者。<a id="a-CE"></a>泥团微尘。<a id="a-CF"></a>应无差别。<a id="a-CG"></a>如是转识藏识真相。<a id="a-CH"></a>若异者。<a id="a-CI"></a>藏识非因。<a id="a-CJ"></a>若不异者。<a id="a-CK"></a>转识灭。<a id="a-CL"></a>藏识亦应灭。<a id="a-CM"></a>而自真相实不灭。<a id="a-CN"></a>是故非自真相灭。<a id="a-CO"></a>但业相灭耳。<a id="a-CP"></a>此中真相。<a id="a-CQ"></a>是如来藏。<a id="a-CR"></a>转识。<a id="a-CS"></a>是七转识。<a id="a-CT"></a>藏识。<a id="a-CU"></a>是赖耶。<a id="a-CV"></a>又云。<a id="a-CW"></a>诸识有三种相。<a id="a-CX"></a>谓转相、<a id="a-CY"></a>业相、<a id="a-CZ"></a>真相。<a id="a-Ca"></a>此三种相。<a id="a-Cb"></a>通于八识。<a id="a-Cc"></a>谓起心名转。<a id="a-Cd"></a>八俱起故。<a id="a-Ce"></a>皆有生灭。<a id="a-Cf"></a>故名转相。<a id="a-Cg"></a>动则是业。<a id="a-Ch"></a>如三细中。<a id="a-Ci"></a>初业相故。<a id="a-Cj"></a>八识皆动。<a id="a-Ck"></a>尽名业相。<a id="a-Cl"></a>八之真性。<a id="a-Cm"></a>尽名真相。<a id="a-Cn"></a>故经云。<a id="a-Co"></a>略说有三种识。<a id="a-Cp"></a>广说有八种相。<a id="a-Cq"></a>何等为三。<a id="a-Cr"></a>谓真识．现识．分别事识。<a id="a-Cs"></a>约不与妄合。<a id="a-Ct"></a>如来藏心。<a id="a-Cu"></a>以为真识。<a id="a-Cv"></a>现即第八。<a id="a-Cw"></a>经云。<a id="a-Cx"></a>譬如明镜。<a id="a-Cy"></a>持众色像。<a id="a-Cz"></a>现识处现。<a id="a-D0"></a>亦复如是。<a id="a-D1"></a>余七皆名分别事识。<a id="a-D2"></a>经云。<a id="a-D3"></a>若异者。<a id="a-D4"></a>藏识非因者。<a id="a-D5"></a>谓三。<a id="a-D6"></a>若异藏识。<a id="a-D7"></a>则应不用真相及转识为因。<a id="a-D8"></a>既以转识熏故。<a id="a-D9"></a>真识随缘而成藏识。<a id="a-DA"></a>则知不异。<a id="a-DB"></a>非以藏识为二识因。<a id="a-DC"></a>故经云。<a id="a-DD"></a>非自真相灭。<a id="a-DE"></a>但业相灭。<a id="a-DF"></a>斯则三事备矣。<a id="a-DG"></a>经喻中有三。<a id="a-DH"></a>一尘。<a id="a-DI"></a>二水。<a id="a-DJ"></a>三泥。<a id="a-DK"></a>以水和尘。<a id="a-DL"></a>泥团方成。<a id="a-DM"></a>以业熏真相。<a id="a-DN"></a>业识便生。<a id="a-DO"></a>经云。<a id="a-DP"></a>若自真相灭者。<a id="a-DQ"></a>藏识则灭者。<a id="a-DR"></a>反显藏识。<a id="a-DS"></a>以真妄和合而成。<a id="a-DT"></a>但其妄灭。<a id="a-DU"></a>而真体不无。<a id="a-DV"></a>又自真相者。<a id="a-DW"></a>晓法师释云。<a id="a-DX"></a>本觉之心。<a id="a-DY"></a>不藉妄缘。<a id="a-DZ"></a>性自神解。<a id="a-Da"></a>名自真相。<a id="a-Db"></a>约不一义说。<a id="a-Dc"></a>又随无明风。<a id="a-Dd"></a>作生灭时。<a id="a-De"></a>神解之性与本不异。<a id="a-Df"></a>亦名自真相。<a id="a-Dg"></a>是依不异义说。<a id="a-Dh"></a>又经云。<a id="a-Di"></a>如来藏。<a id="a-Dj"></a>为无始恶习所熏。<a id="a-Dk"></a>名为藏识。<a id="a-Dl"></a>又云。<a id="a-Dm"></a>大慧。<a id="a-Dn"></a>如来藏是善不善因。<a id="a-Do"></a>能遍兴一切趣生。<a id="a-Dp"></a>譬如技儿。<a id="a-Dq"></a>变现诸趣。<a id="a-Dr"></a>是以诸教。<a id="a-Ds"></a>皆如来藏为识体。<a id="a-Dt"></a>故知心性即如来藏。<a id="a-Du"></a>此外无法。<a id="a-Dv"></a>唯识论偈云。<a id="a-Dw"></a>又诸法胜义。<a id="a-Dx"></a>亦即是真如。<a id="a-Dy"></a>常如其性故。<a id="a-Dz"></a>即唯识实性。<a id="a-E0"></a>明知天亲。<a id="a-E1"></a>亦用如来藏而成识体。<a id="a-E2"></a>但后释论之人。<a id="a-E3"></a>唯立不变。<a id="a-E4"></a>则过归后人。<a id="a-E5"></a>以要言之。<a id="a-E6"></a>总上诸义。<a id="a-E7"></a>皆是真妄和合。<a id="a-E8"></a>非一非异。<a id="a-E9"></a>能成一心二谛之门。<a id="a-EA"></a>不堕断常处中妙旨。<a id="a-EB"></a>事理交彻。<a id="a-EC"></a>性相融通。<a id="a-ED"></a>无法不收。<a id="a-EE"></a>尽归宗镜。</p>
  <p id="aEF">问。<a id="a-EG"></a>真妄二心。<a id="a-EH"></a>行相各异。<a id="a-EI"></a>如何融会得人法性之圆宗。</p>
  <p id="aEJ">答。<a id="a-EK"></a>但了妄念无生。<a id="a-EL"></a>即是真心不动。<a id="a-EM"></a>此不动之外。<a id="a-EN"></a>更无毫牦法可得。<a id="a-EO"></a>如经云。<a id="a-EP"></a>预流、<a id="a-EQ"></a>一来果、<a id="a-ER"></a>不还．阿罗汉。<a id="a-ES"></a>如是诸圣人。<a id="a-ET"></a>皆依心妄有。<a id="a-EU"></a>大般若经云。<a id="a-EV"></a>复次善现。<a id="a-EW"></a>甚深般若波罗蜜多。<a id="a-EX"></a>分析诸法。<a id="a-EY"></a>过极微量。<a id="a-EZ"></a>竟不见有少实可得。<a id="a-Ea"></a>故名般若波罗蜜多。<a id="a-Eb"></a>又真妄无体。<a id="a-Ec"></a>俱有名字。<a id="a-Ed"></a>名字无体。<a id="a-Ee"></a>皆依言说。<a id="a-Ef"></a>言说性空。<a id="a-Eg"></a>俱无起处。<a id="a-Eh"></a>则一切言语。<a id="a-Ei"></a>悉皆平等。<a id="a-Ej"></a>一切诸法。<a id="a-Ek"></a>悉皆真实。<a id="a-El"></a>所以胜思惟梵天所问经云。<a id="a-Em"></a>梵天谓文殊言。<a id="a-En"></a>仁者所说。<a id="a-Eo"></a>皆是真实。<a id="a-Ep"></a>文殊曰。<a id="a-Eq"></a>善男子。<a id="a-Er"></a>一切言说。<a id="a-Es"></a>皆是真实。<a id="a-Et"></a>问曰。<a id="a-Eu"></a>虚妄言说。<a id="a-Ev"></a>亦真实耶。<a id="a-Ew"></a>答曰。<a id="a-Ex"></a>如是。<a id="a-Ey"></a>何以故。<a id="a-Ez"></a>善男子。<a id="a-F0"></a>是诸言说。<a id="a-F1"></a>皆为虚妄。<a id="a-F2"></a>无处无方。<a id="a-F3"></a>若法虚妄。<a id="a-F4"></a>无处无方。<a id="a-F5"></a>即是真实。<a id="a-F6"></a>以是义故。<a id="a-F7"></a>一切言说。<a id="a-F8"></a>皆是真实。<a id="a-F9"></a>善男子。<a id="a-FA"></a>提婆达多所有言说。<a id="a-FB"></a>与如来语无异无别。<a id="a-FC"></a>何以故。<a id="a-FD"></a>诸有言说。<a id="a-FE"></a>皆是如来言说。<a id="a-FF"></a>不出如故。<a id="a-FG"></a>诸有言语所说之事。<a id="a-FH"></a>一切皆以无所说故。<a id="a-FI"></a>得有所说。<a id="a-FJ"></a>又辅行记。<a id="a-FK"></a>释一念心以成观境。<a id="a-FL"></a>此有二义。<a id="a-FM"></a>一者。<a id="a-FN"></a>以禅为境。<a id="a-FO"></a>不同世心。<a id="a-FP"></a>二者。<a id="a-FQ"></a>即此境心。<a id="a-FR"></a>复须离着。<a id="a-FS"></a>向辩禅心。<a id="a-FT"></a>既言一念。<a id="a-FU"></a>一多相即。<a id="a-FV"></a>为是何等一心能具。<a id="a-FW"></a>故简示云。<a id="a-FX"></a>不得同于妄计一念。<a id="a-FY"></a>能了妄念无一异相。<a id="a-FZ"></a>达此无相具一切心。<a id="a-Fa"></a>三千具足。<a id="a-Fb"></a>方能照于一多相即。<a id="a-Fc"></a>此据初心习观之人。<a id="a-Fd"></a>恐滥于妄情境观。<a id="a-Fe"></a>是故应须简示入门。<a id="a-Ff"></a>若据理论。<a id="a-Fg"></a>无非法界。<a id="a-Fh"></a>亦何隔于取着妄情。<a id="a-Fi"></a>以念本自空。<a id="a-Fj"></a>妄不可得故。<a id="a-Fk"></a>为执有者。<a id="a-Fl"></a>令观空耳。<a id="a-Fm"></a>又先德云。<a id="a-Fn"></a>未念之时。<a id="a-Fo"></a>念则未生。<a id="a-Fp"></a>未生则是不有。<a id="a-Fq"></a>不有之法。<a id="a-Fr"></a>亦无自相。<a id="a-Fs"></a>现在之念。<a id="a-Ft"></a>从缘而生。<a id="a-Fu"></a>念若自有。<a id="a-Fv"></a>不应待缘。<a id="a-Fw"></a>待缘生故。<a id="a-Fx"></a>即无自体。<a id="a-Fy"></a>故知心无自性。<a id="a-Fz"></a>缘起即空。<a id="a-G0"></a>如欲断其流。<a id="a-G1"></a>但塞其源。<a id="a-G2"></a>欲免其生。<a id="a-G3"></a>但断其根。<a id="a-G4"></a>不用多功。<a id="a-G5"></a>最为省要。<a id="a-G6"></a>故通心论云。<a id="a-G7"></a>夫缚从心缚。<a id="a-G8"></a>解从心解。<a id="a-G9"></a>缚解从心。<a id="a-GA"></a>不关余处。<a id="a-GB"></a>出要之术。<a id="a-GC"></a>唯有观心。<a id="a-GD"></a>观心得悟一切俱了。<a id="a-GE"></a>是故智者。<a id="a-GF"></a>先当观心。<a id="a-GG"></a>观心得净。<a id="a-GH"></a>返观自心。<a id="a-GI"></a>欺诳不实。<a id="a-GJ"></a>如幻如化。<a id="a-GK"></a>躁扰不住。<a id="a-GL"></a>又如猿猴。<a id="a-GM"></a>腾跃奔掷犹如野马。<a id="a-GN"></a>无始无明。<a id="a-GO"></a>历劫流浪。<a id="a-GP"></a>不知何由得出。<a id="a-GQ"></a>若能如是观心过患。<a id="a-GR"></a>又推诸境。<a id="a-GS"></a>境无自性。<a id="a-GT"></a>由见而有。<a id="a-GU"></a>不见即无。<a id="a-GV"></a>又推见处。<a id="a-GW"></a>见无自性。<a id="a-GX"></a>由心有动。<a id="a-GY"></a>不动即无。<a id="a-GZ"></a>又推动心。<a id="a-Ga"></a>动无自性。<a id="a-Gb"></a>独由不觉。<a id="a-Gc"></a>觉则不动。<a id="a-Gd"></a>又推不觉。<a id="a-Ge"></a>无有根本。<a id="a-Gf"></a>直是无始虚习。<a id="a-Gg"></a>念念自迷。<a id="a-Gh"></a>无念真心。<a id="a-Gi"></a>一无所有。<a id="a-Gj"></a>论云。<a id="a-Gk"></a>如人迷故。<a id="a-Gl"></a>谓东为西。<a id="a-Gm"></a>方实不转。<a id="a-Gn"></a>众生亦尔。<a id="a-Go"></a>无明迷故。<a id="a-Gp"></a>谓心为动。<a id="a-Gq"></a>心实不动。<a id="a-Gr"></a>若能观心。<a id="a-Gs"></a>知心无起。<a id="a-Gt"></a>即得随顺。<a id="a-Gu"></a>入真如门。<a id="a-Gv"></a>当知所有。<a id="a-Gw"></a>皆是虚妄心念而生。<a id="a-Gx"></a>心有即有。<a id="a-Gy"></a>心无即无。<a id="a-Gz"></a>有无从心。<a id="a-H0"></a>弥须自觉。<a id="a-H1"></a>勿不自觉。<a id="a-H2"></a>为心自欺。<a id="a-H3"></a>既知心诳。<a id="a-H4"></a>更勿留心。<a id="a-H5"></a>好恶是非一时都放。<a id="a-H6"></a>则心无住处。<a id="a-H7"></a>心无住处。<a id="a-H8"></a>则无有心。<a id="a-H9"></a>既无有心。<a id="a-HA"></a>亦无无心。<a id="a-HB"></a>有无总无。<a id="a-HC"></a>身心俱尽。<a id="a-HD"></a>身心尽故。<a id="a-HE"></a>泯齐万境。<a id="a-HF"></a>万境无相。<a id="a-HG"></a>合本一冥。<a id="a-HH"></a>冥然玄照。<a id="a-HI"></a>照无不寂。<a id="a-HJ"></a>以寂为体。<a id="a-HK"></a>体无不虚。<a id="a-HL"></a>虚寂无穷。<a id="a-HM"></a>通同法界。<a id="a-HN"></a>法界缘起。<a id="a-HO"></a>无不自然。<a id="a-HP"></a>来无所从。<a id="a-HQ"></a>去无所至。<a id="a-HR"></a>又法无定相。<a id="a-HS"></a>真妄由心。<a id="a-HT"></a>起尽同原。<a id="a-HU"></a>更无别旨。<a id="a-HV"></a>所以古师广释真妄交彻之义云。<a id="a-HW"></a>夫真妄者。<a id="a-HX"></a>若约三性。<a id="a-HY"></a>圆成是真。<a id="a-HZ"></a>遍计为妄。<a id="a-Ha"></a>依他起性。<a id="a-Hb"></a>通真通妄。<a id="a-Hc"></a>净分同真。<a id="a-Hd"></a>染分为妄。<a id="a-He"></a>约遍计为妄者。<a id="a-Hf"></a>情有即是理无。<a id="a-Hg"></a>妄彻真也。<a id="a-Hh"></a>理无即是情有。<a id="a-Hi"></a>真彻妄也。<a id="a-Hj"></a>若染分依他为妄者。<a id="a-Hk"></a>缘生无性。<a id="a-Hl"></a>妄彻真也。<a id="a-Hm"></a>无性缘成。<a id="a-Hn"></a>真彻妄也。<a id="a-Ho"></a>若约随俗说真妄者。<a id="a-Hp"></a>真妄本虚。<a id="a-Hq"></a>则居然交彻。<a id="a-Hr"></a>真妄皆真。<a id="a-Hs"></a>则本来一味。<a id="a-Ht"></a>故知真妄常交彻。<a id="a-Hu"></a>亦不坏真妄之相。<a id="a-Hv"></a>则该妄之真。<a id="a-Hw"></a>真非真而湛寂。<a id="a-Hx"></a>彻真之妄。<a id="a-Hy"></a>妄非妄而云兴。<a id="a-Hz"></a>如水该波而非水湿性。<a id="a-I0"></a>凝停。<a id="a-I1"></a>波彻水而非波。<a id="a-I2"></a>洪涛汹涌。<a id="a-I3"></a>则不存不泯。<a id="a-I4"></a>性相历然。<a id="a-I5"></a>一一融通。<a id="a-I6"></a>重重交彻。<a id="a-I7"></a>无障无碍体相用收。<a id="a-I8"></a>入宗镜中。<a id="a-I9"></a>自然法尔。<a id="a-IA"></a>故先德云。<a id="a-IB"></a>然其真妄所以交彻者。<a id="a-IC"></a>不离一心。<a id="a-ID"></a>故禅原集云。<a id="a-IE"></a>谓一切凡圣根本。<a id="a-IF"></a>悉是一法界心。<a id="a-IG"></a>性觉宝光。<a id="a-IH"></a>各各圆满。<a id="a-II"></a>本不名诸佛。<a id="a-IJ"></a>亦不名众生。<a id="a-IK"></a>秖以此心灵妙自在。<a id="a-IL"></a>不守自性。<a id="a-IM"></a>随迷悟之缘。<a id="a-IN"></a>成凡圣之事。<a id="a-IO"></a>又虽随缘。<a id="a-IP"></a>而不失自性。<a id="a-IQ"></a>常非虚妄。<a id="a-IR"></a>常无变异。<a id="a-IS"></a>不可破坏。<a id="a-IT"></a>唯是一心。<a id="a-IU"></a>遂名真如。<a id="a-IV"></a>故此一心。<a id="a-IW"></a>常具二门。<a id="a-IX"></a>未曾暂阙。<a id="a-IY"></a>秖随缘门中。<a id="a-IZ"></a>凡圣无定。<a id="a-Ia"></a>谓本来未。<a id="a-Ib"></a>曾觉悟。<a id="a-Ic"></a>故说烦恼无始。<a id="a-Id"></a>若修证即烦恼断尽。<a id="a-Ie"></a>故说有终。<a id="a-If"></a>然实无别始觉。<a id="a-Ig"></a>亦无不觉。<a id="a-Ih"></a>毕竟平等。<a id="a-Ii"></a>故此一心。<a id="a-Ij"></a>常具真如生灭二门。<a id="a-Ik"></a>又真妄各有二义。<a id="a-Il"></a>一真有不变随缘二义。<a id="a-Im"></a>二妄有体空成事二义。<a id="a-In"></a>谓由真不变。<a id="a-Io"></a>故妄体空。<a id="a-Ip"></a>为真如门。<a id="a-Iq"></a>由真随缘。<a id="a-Ir"></a>故妄识成事。<a id="a-Is"></a>为生灭门。<a id="a-It"></a>以生灭即真如故。<a id="a-Iu"></a>诸经说。<a id="a-Iv"></a>无佛无众生。<a id="a-Iw"></a>本来涅槃。<a id="a-Ix"></a>常寂灭相。<a id="a-Iy"></a>又以真如即生灭故。<a id="a-Iz"></a>经云。<a id="a-J0"></a>法身流转五道。<a id="a-J1"></a>号曰众生。<a id="a-J2"></a>既知迷悟凡圣。<a id="a-J3"></a>在生灭门。<a id="a-J4"></a>今于此门。<a id="a-J5"></a>具彰凡圣二相。<a id="a-J6"></a>即真妄和合。<a id="a-J7"></a>非一非异。<a id="a-J8"></a>名阿赖耶识。<a id="a-J9"></a>此识在凡。<a id="a-JA"></a>本来常有觉与不觉二义。<a id="a-JB"></a>觉是三乘贤圣之本。<a id="a-JC"></a>不觉是六道凡夫之本。<a id="a-JD"></a>今推此不觉之心。<a id="a-JE"></a>无体。<a id="a-JF"></a>则真觉之性现前。<a id="a-JG"></a>宝积经云。<a id="a-JH"></a>佛言。<a id="a-JI"></a>菩萨如是求心。<a id="a-JJ"></a>何者是心。<a id="a-JK"></a>若贪欲耶。<a id="a-JL"></a>若嗔恚耶。<a id="a-JM"></a>若愚痴耶。<a id="a-JN"></a>若过去未来现在耶。<a id="a-JO"></a>若心过去。<a id="a-JP"></a>即是灭尽。<a id="a-JQ"></a>若心未来。<a id="a-JR"></a>未来未至。<a id="a-JS"></a>若心现在。<a id="a-JT"></a>则无有住。<a id="a-JU"></a>是心非内非外。<a id="a-JV"></a>亦非中间。<a id="a-JW"></a>是心无色。<a id="a-JX"></a>无形无对。<a id="a-JY"></a>无识无知。<a id="a-JZ"></a>无住无处。<a id="a-Ja"></a>如是心者。<a id="a-Jb"></a>十方三世一切诸佛。<a id="a-Jc"></a>不已见。<a id="a-Jd"></a>不今见。<a id="a-Je"></a>不当见。<a id="a-Jf"></a>若一切佛。<a id="a-Jg"></a>过去来今而所不见。<a id="a-Jh"></a>云何当有。<a id="a-Ji"></a>但以颠倒想故。<a id="a-Jj"></a>心生诸法种种差别。<a id="a-Jk"></a>是心如幻。<a id="a-Jl"></a>以忆想分别故。<a id="a-Jm"></a>起种种业。<a id="a-Jn"></a>受种种身。<a id="a-Jo"></a>乃至如是迦葉。<a id="a-Jp"></a>求是心相而不可得。<a id="a-Jq"></a>若不可得。<a id="a-Jr"></a>则非过去未来现在。<a id="a-Js"></a>若非过去未来现在。<a id="a-Jt"></a>则出三世。<a id="a-Ju"></a>若出三世。<a id="a-Jv"></a>非有非无。<a id="a-Jw"></a>若非有非无。<a id="a-Jx"></a>即是不起。<a id="a-Jy"></a>若不起者。<a id="a-Jz"></a>即是无性。<a id="a-K0"></a>若无性者。<a id="a-K1"></a>即是无生。<a id="a-K2"></a>若无生者。<a id="a-K3"></a>即是无灭。<a id="a-K4"></a>若无灭者。<a id="a-K5"></a>则无所离。<a id="a-K6"></a>若无所离者。<a id="a-K7"></a>则无来无去。<a id="a-K8"></a>无退无生。<a id="a-K9"></a>若无来无去。<a id="a-KA"></a>无退无生。<a id="a-KB"></a>则无行业。<a id="a-KC"></a>若无行业。<a id="a-KD"></a>则是无为。<a id="a-KE"></a>若无为者。<a id="a-KF"></a>则是一切诸圣根本。<a id="a-KG"></a>持世经云。<a id="a-KH"></a>菩萨尔时作是念。<a id="a-KI"></a>世间甚为狂痴。<a id="a-KJ"></a>所谓从忆想分别识。<a id="a-KK"></a>起于世间。<a id="a-KL"></a>与心意识合。<a id="a-KM"></a>三界唯皆是识。<a id="a-KN"></a>是心意识。<a id="a-KO"></a>亦无形无方。<a id="a-KP"></a>不在法内。<a id="a-KQ"></a>不在法外。<a id="a-KR"></a>凡夫为虚妄相应所缚故。<a id="a-KS"></a>于识阴中贪着于我。<a id="a-KT"></a>若我所。<a id="a-KU"></a>金刚三昧经云。<a id="a-KV"></a>知诸名色。<a id="a-KW"></a>唯是痴心分别。<a id="a-KX"></a>痴心分别诸法。<a id="a-KY"></a>更无异事出于名色。<a id="a-KZ"></a>知法如是。<a id="a-Ka"></a>不随文语。<a id="a-Kb"></a>心心于义。<a id="a-Kc"></a>不分别我。<a id="a-Kd"></a>论释云。<a id="a-Ke"></a>此明方便观。<a id="a-Kf"></a>于中有二。<a id="a-Kg"></a>一明唯识寻思。<a id="a-Kh"></a>更无异事出于名色者。<a id="a-Ki"></a>名谓四蕴。<a id="a-Kj"></a>色是色蕴。<a id="a-Kk"></a>诸不相应。<a id="a-Kl"></a>皆假建立。<a id="a-Km"></a>离此名色。<a id="a-Kn"></a>更无别体。<a id="a-Ko"></a>故诸有为之事。<a id="a-Kp"></a>皆为名色所摄。<a id="a-Kq"></a>如是诸法。<a id="a-Kr"></a>唯心所作。<a id="a-Ks"></a>离心无境。<a id="a-Kt"></a>离境无心。<a id="a-Ku"></a>如是名为唯识寻思。<a id="a-Kv"></a>二显如实智。<a id="a-Kw"></a>知法如是。<a id="a-Kx"></a>不随文语者。<a id="a-Ky"></a>是名寻思所引。<a id="a-Kz"></a>如实智故。<a id="a-L0"></a>心心于义。<a id="a-L1"></a>不分别我者。<a id="a-L2"></a>是义寻思所引。<a id="a-L3"></a>如实智故。<a id="a-L4"></a>人法二我。<a id="a-L5"></a>皆无有义。<a id="a-L6"></a>所以于中。<a id="a-L7"></a>不分别故。<a id="a-L8"></a>此真妄二心。<a id="a-L9"></a>情分二种。<a id="a-LA"></a>智了唯一。<a id="a-LB"></a>一二俱亡。<a id="a-LC"></a>方入宗镜。<a id="a-LD"></a>所以维摩经云。<a id="a-LE"></a>妙臂菩萨曰。<a id="a-LF"></a>菩萨心声闻心为二。<a id="a-LG"></a>观心相空如幻化者。<a id="a-LH"></a>无菩萨心。<a id="a-LI"></a>无声闻心。<a id="a-LJ"></a>是为入不二法门。<a id="a-LK"></a>故知既以无心现心。<a id="a-LL"></a>则无法现法。<a id="a-LM"></a>何者。<a id="a-LN"></a>以一切境界。<a id="a-LO"></a>随念而生。<a id="a-LP"></a>念既本空。<a id="a-LQ"></a>法复何有。<a id="a-LR"></a>如大法炬陀罗尼经云。<a id="a-LS"></a>佛言。<a id="a-LT"></a>憍尸迦。<a id="a-LU"></a>若人来问。<a id="a-LV"></a>今此大众。<a id="a-LW"></a>食调众具。<a id="a-LX"></a>须功几何。<a id="a-LY"></a>彼问如是。<a id="a-LZ"></a>汝云何答。<a id="a-La"></a>天帝释言。<a id="a-Lb"></a>世尊。<a id="a-Lc"></a>我无所报。<a id="a-Ld"></a>何以故。<a id="a-Le"></a>世尊。<a id="a-Lf"></a>今我此处。<a id="a-Lg"></a>三十三天。<a id="a-Lh"></a>凡是所须衣食众具。<a id="a-Li"></a>随念现前。<a id="a-Lj"></a>非造作故。<a id="a-Lk"></a>佛言。<a id="a-Ll"></a>憍尸迦。<a id="a-Lm"></a>一切诸法。<a id="a-Ln"></a>亦复如是。<a id="a-Lo"></a>皆住心中。<a id="a-Lp"></a>随所念时。<a id="a-Lq"></a>即得成就。<a id="a-Lr"></a>憍尸迦。<a id="a-Ls"></a>犹如卵生诸众生等。<a id="a-Lt"></a>但以心念。<a id="a-Lu"></a>即便受生。<a id="a-Lv"></a>一切诸法。<a id="a-Lw"></a>亦复如是。<a id="a-Lx"></a>皆由心念。<a id="a-Ly"></a>法即现前。<a id="a-Lz"></a>憍尸迦。<a id="a-M0"></a>又如一切湿生之类。<a id="a-M1"></a>所谓鱼鳖鼋虬坻弥宜罗。<a id="a-M2"></a>此等皆是卵生所摄。<a id="a-M3"></a>此等或唯行一由旬。<a id="a-M4"></a>或二由旬。<a id="a-M5"></a>或至三四。<a id="a-M6"></a>或复过七。<a id="a-M7"></a>达彼地已。<a id="a-M8"></a>安处己卵。<a id="a-M9"></a>不令疲乏。<a id="a-MA"></a>故能成熟。<a id="a-MB"></a>憍尸迦。<a id="a-MC"></a>此三藏教。<a id="a-MD"></a>亦复如是。<a id="a-ME"></a>随忆念时。<a id="a-MF"></a>彼业现前。<a id="a-MG"></a>次第不乱。<a id="a-MH"></a>相续不断。<a id="a-MI"></a>与彼句义。<a id="a-MJ"></a>和合相应。<a id="a-MK"></a>又佛地论云。<a id="a-ML"></a>三十三天。<a id="a-MM"></a>有一杂林。<a id="a-MN"></a>诸天和合福力所感。<a id="a-MO"></a>令诸天众。<a id="a-MP"></a>不在此林。<a id="a-MQ"></a>宫殿等事。<a id="a-MR"></a>共乐等受。<a id="a-MS"></a>胜劣有异。<a id="a-MT"></a>有我我所。<a id="a-MU"></a>差别受用。<a id="a-MV"></a>若在此林。<a id="a-MW"></a>若事若受。<a id="a-MX"></a>都无胜劣。<a id="a-MY"></a>皆同上妙。<a id="a-MZ"></a>无我我所。<a id="a-Ma"></a>和合受用。<a id="a-Mb"></a>能令平等和合受用。<a id="a-Mc"></a>故名杂林。<a id="a-Md"></a>此由诸天。<a id="a-Me"></a>各修平等和合福业。<a id="a-Mf"></a>增上力故。<a id="a-Mg"></a>令彼诸天阿赖耶识变现此林。<a id="a-Mh"></a>同处同时。<a id="a-Mi"></a>同一相状。<a id="a-Mj"></a>由此杂林。<a id="a-Mk"></a>增上力故。<a id="a-Ml"></a>令彼转识亦同变现。<a id="a-Mm"></a>虽各受用。<a id="a-Mn"></a>而谓无别。<a id="a-Mo"></a>是以若达诸法。<a id="a-Mp"></a>皆心想生。<a id="a-Mq"></a>即从世俗门。<a id="a-Mr"></a>人圣行处。<a id="a-Ms"></a>如无尽意菩萨经云。<a id="a-Mt"></a>尔时舍利弗。<a id="a-Mu"></a>问无尽意。<a id="a-Mv"></a>唯善男子。<a id="a-Mw"></a>从何处来。<a id="a-Mx"></a>佛号何等。<a id="a-My"></a>世界何名。<a id="a-Mz"></a>去此近远。<a id="a-N0"></a>无尽意言。<a id="a-N1"></a>唯舍利弗。<a id="a-N2"></a>有来想耶。<a id="a-N3"></a>舍利弗言。<a id="a-N4"></a>唯善男子。<a id="a-N5"></a>我知想已。<a id="a-N6"></a>无尽意言。<a id="a-N7"></a>若知想者。<a id="a-N8"></a>应无二相。<a id="a-N9"></a>何缘问言。<a id="a-NA"></a>从何处来。<a id="a-NB"></a>唯舍利弗。<a id="a-NC"></a>有来去者。<a id="a-ND"></a>为和合义。<a id="a-NE"></a>如和合相。<a id="a-NF"></a>是无合不合。<a id="a-NG"></a>无合不合。<a id="a-NH"></a>即不去来。<a id="a-NI"></a>不去来者。<a id="a-NJ"></a>是圣行处。<a id="a-NK"></a>佛藏经云。<a id="a-NL"></a>佛言。<a id="a-NM"></a>舍利弗。<a id="a-NN"></a>随所念起一切诸想。<a id="a-NO"></a>皆是邪见。<a id="a-NP"></a>舍利弗。<a id="a-NQ"></a>随无所有。<a id="a-NR"></a>无觉无观。<a id="a-NS"></a>无生无灭。<a id="a-NT"></a>通达是者。<a id="a-NU"></a>名为念佛。<a id="a-NV"></a>海龙王经云。<a id="a-NW"></a>佛言。<a id="a-NX"></a>大王。<a id="a-NY"></a>一切诸法。<a id="a-NZ"></a>皆从念兴。<a id="a-Na"></a>随其所作。<a id="a-Nb"></a>各各悉成。<a id="a-Nc"></a>诸法无住。<a id="a-Nd"></a>亦无有处。<a id="a-Ne"></a>大智度论云。<a id="a-Nf"></a>菩萨云何观心念处。<a id="a-Ng"></a>菩萨观内外心。<a id="a-Nh"></a>是内心有三相。<a id="a-Ni"></a>生住灭。<a id="a-Nj"></a>作是念。<a id="a-Nk"></a>是心无所从来。<a id="a-Nl"></a>灭亦无所至。<a id="a-Nm"></a>但从内外因缘和合生。<a id="a-Nn"></a>是心无有定实相。<a id="a-No"></a>亦无实生住灭。<a id="a-Np"></a>亦不过去未来现在世中。<a id="a-Nq"></a>是心不在内。<a id="a-Nr"></a>不在外。<a id="a-Ns"></a>不在中间。<a id="a-Nt"></a>是心亦无性无相。<a id="a-Nu"></a>亦无生者。<a id="a-Nv"></a>无使生者。<a id="a-Nw"></a>外有种种种杂六尘因缘。<a id="a-Nx"></a>内有颠倒心想生灭相续。<a id="a-Ny"></a>故强名为心。<a id="a-Nz"></a>如是心中。<a id="a-O0"></a>实心相不可得。<a id="a-O1"></a>是心性不生不灭。<a id="a-O2"></a>常是净相。<a id="a-O3"></a>客烦恼相着故。<a id="a-O4"></a>名为不净心。<a id="a-O5"></a>心不自知。<a id="a-O6"></a>何以故。<a id="a-O7"></a>是心心相空故。<a id="a-O8"></a>是心本末无有实法。<a id="a-O9"></a>是心与诸法无合无散。<a id="a-OA"></a>亦无前际后际中际。<a id="a-OB"></a>无色无形无对。<a id="a-OC"></a>但颠倒虚诳生。<a id="a-OD"></a>是心空。<a id="a-OE"></a>无我无我所。<a id="a-OF"></a>无常无实。<a id="a-OG"></a>是名随顺心观知心相无生。<a id="a-OH"></a>入无生法中。<a id="a-OI"></a>何以故。<a id="a-OJ"></a>是心无生无性无相。<a id="a-OK"></a>智者能知。<a id="a-OL"></a>智者虽观是心生灭相。<a id="a-OM"></a>亦不得实生灭法。<a id="a-ON"></a>不分别垢净。<a id="a-OO"></a>而得心清净。<a id="a-OP"></a>以是心清净故。<a id="a-OQ"></a>不为客尘烦恼所染。<a id="a-OR"></a>如是等。<a id="a-OS"></a>观内心。<a id="a-OT"></a>观外心。<a id="a-OU"></a>观内外心亦如是。<a id="a-OV"></a>故知法本不有。<a id="a-OW"></a>因心故生。<a id="a-OX"></a>离忆想而无法可成。<a id="a-OY"></a>除分别而无尘可现。<a id="a-OZ"></a>又反观忆想分别。<a id="a-Oa"></a>毕竟无生。<a id="a-Ob"></a>从三际求。<a id="a-Oc"></a>求之不见。<a id="a-Od"></a>向十方觅。<a id="a-Oe"></a>觅之无踪。<a id="a-Of"></a>既无能起之心。<a id="a-Og"></a>亦无所灭之迹。<a id="a-Oh"></a>起灭俱离。<a id="a-Oi"></a>所离亦空。<a id="a-Oj"></a>心境豁然。<a id="a-Ok"></a>名为见道。<a id="a-Ol"></a>于见道中。<a id="a-Om"></a>相待之真妄自融。<a id="a-On"></a>对治之能所皆绝。<a id="a-Oo"></a>能所尽处。<a id="a-Op"></a>自然成佛。<a id="a-Oq"></a>如华严论云。<a id="a-Or"></a>此经云。<a id="a-Os"></a>以少方便。<a id="a-Ot"></a>疾得菩提。<a id="a-Ou"></a>不同权教菩萨。<a id="a-Ov"></a>同有为故。<a id="a-Ow"></a>立能证所证也。<a id="a-Ox"></a>一念之间无有能所。<a id="a-Oy"></a>能所尽处。<a id="a-Oz"></a>名为正觉。<a id="a-P0"></a>亦不同小乘。<a id="a-P1"></a>灭能所也。<a id="a-P2"></a>了能所本无动故。<a id="a-P3"></a>此乃任法性故。<a id="a-P4"></a>动寂皆平。<a id="a-P5"></a>为本智非动寂故。<a id="a-P6"></a>妄谓为动。<a id="a-P7"></a>愚夫不了。<a id="a-P8"></a>弃动而求寂。<a id="a-P9"></a>为大苦也。<a id="a-PA"></a>故维摩经云。<a id="a-PB"></a>五受阴洞达空。<a id="a-PC"></a>为苦义。<a id="a-PD"></a>为小乘有忻厌故。<a id="a-PE"></a>即苦生。</p>
  <p id="aPF">问。<a id="a-PG"></a>此说真妄二心。<a id="a-PH"></a>为是法相宗。<a id="a-PI"></a>为是法性宗。</p>
  <p id="aPJ">答。<a id="a-PK"></a>准华严演义云。<a id="a-PL"></a>论云。<a id="a-PM"></a>三界虚妄。<a id="a-PN"></a>但是一心者。<a id="a-PO"></a>若取三界虚妄。<a id="a-PP"></a>即是所作。<a id="a-PQ"></a>便属世谛。<a id="a-PR"></a>今取能作。<a id="a-PS"></a>为第一义。<a id="a-PT"></a>论释唯是能作。<a id="a-PU"></a>今经云。<a id="a-PV"></a>三界唯心转者。<a id="a-PW"></a>则通能所。<a id="a-PX"></a>然能所有二。<a id="a-PY"></a>若法性宗中。<a id="a-PZ"></a>以第一义随缘成有。<a id="a-Pa"></a>即为能作。<a id="a-Pb"></a>所有心境。<a id="a-Pc"></a>皆通所作。<a id="a-Pd"></a>以不思议熏。<a id="a-Pe"></a>不思议变。<a id="a-Pf"></a>是现识因故。<a id="a-Pg"></a>若法相宗。<a id="a-Ph"></a>第一义心。<a id="a-Pi"></a>但是所迷。<a id="a-Pj"></a>非是能作。<a id="a-Pk"></a>有三能变。<a id="a-Pl"></a>谓第八等。<a id="a-Pm"></a>唯识论云。<a id="a-Pn"></a>又复有义。<a id="a-Po"></a>大乘经中说三界唯心。<a id="a-Pp"></a>唯是心者。<a id="a-Pq"></a>但有内心。<a id="a-Pr"></a>无色香等外诸境界。<a id="a-Ps"></a>此云何知。<a id="a-Pt"></a>如十地经说。<a id="a-Pu"></a>三界虚妄。<a id="a-Pv"></a>但是一心作。<a id="a-Pw"></a>故心意与识及了别等。<a id="a-Px"></a>如是四法。<a id="a-Py"></a>义一名异。<a id="a-Pz"></a>此依相应心说。<a id="a-Q0"></a>非不相应心说。<a id="a-Q1"></a>心有二种。<a id="a-Q2"></a>一相应心。<a id="a-Q3"></a>所谓一切烦恼结使。<a id="a-Q4"></a>受想行等。<a id="a-Q5"></a>皆心相应。<a id="a-Q6"></a>以是故言。<a id="a-Q7"></a>心意与识及了别。<a id="a-Q8"></a>义一名异故。<a id="a-Q9"></a>二不相应心。<a id="a-QA"></a>所谓第一义谛。<a id="a-QB"></a>常住不变。<a id="a-QC"></a>自性清净心。<a id="a-QD"></a>故言三界虚妄。<a id="a-QE"></a>但一心作。<a id="a-QF"></a>是相应心。<a id="a-QG"></a>今依法性。<a id="a-QH"></a>故云第一义心。<a id="a-QI"></a>以为能作。<a id="a-QJ"></a>言转者。<a id="a-QK"></a>起作义。<a id="a-QL"></a>亦转变义。</p>
  <p id="aQM">问。<a id="a-QN"></a>如上所说。<a id="a-QO"></a>真妄二心。<a id="a-QP"></a>但是文理会归。<a id="a-QQ"></a>何方便门得亲见性。</p>
  <p id="aQR">答。<a id="a-QS"></a>妄息心空。<a id="a-QT"></a>真知自现。<a id="a-QU"></a>若作计校。<a id="a-QV"></a>转益妄心。<a id="a-QW"></a>但妙悟之时。<a id="a-QX"></a>诸缘自绝。<a id="a-QY"></a>如古佛悟道颂云。<a id="a-QZ"></a>因星见悟。<a id="a-Qa"></a>悟罢非星。<a id="a-Qb"></a>不逐于物。<a id="a-Qc"></a>不是无情。<a id="a-Qd"></a>又宝藏论云。<a id="a-Qe"></a>非有非空。<a id="a-Qf"></a>万物之宗。<a id="a-Qg"></a>非空非有。<a id="a-Qh"></a>万物之母。<a id="a-Qi"></a>出之无方。<a id="a-Qj"></a>入之无所。<a id="a-Qk"></a>包含万有。<a id="a-Ql"></a>而不为士。<a id="a-Qm"></a>应化万端。<a id="a-Qn"></a>而不为主。<a id="a-Qo"></a>道性如是。<a id="a-Qp"></a>岂可度量。<a id="a-Qq"></a>见性之时。<a id="a-Qr"></a>自然披露。<a id="a-Qs"></a>所以古偈云。<a id="a-Qt"></a>妄息寂则生。<a id="a-Qu"></a>寂生知则现。<a id="a-Qv"></a>知生寂已舍。<a id="a-Qw"></a>了了唯真见。<a id="a-Qx"></a>又信心铭云。<a id="a-Qy"></a>前际如空。<a id="a-Qz"></a>知处悉宗。<a id="a-R0"></a>分明照境。<a id="a-R1"></a>随照冥蒙。<a id="a-R2"></a>一心有滞。<a id="a-R3"></a>万法不通。<a id="a-R4"></a>去来自尔。<a id="a-R5"></a>不用推穷。</p>
  <p id="aR6">如学人问黄檗和尚。<a id="a-R7"></a>秖如目前虚空。<a id="a-R8"></a>可不是境。<a id="a-R9"></a>岂无指境见心。</p>
  <p id="aRA">答。<a id="a-RB"></a>甚么心向境上见。<a id="a-RC"></a>设尔得见。<a id="a-RD"></a>元来秖是照境心。<a id="a-RE"></a>如人以镜照面。<a id="a-RF"></a>纵得眉目分明。<a id="a-RG"></a>元来秖是影像。<a id="a-RH"></a>何关汝事。</p>
  <p id="aRI">问。<a id="a-RJ"></a>若不因照。<a id="a-RK"></a>如何得见。</p>
  <p id="aRL">答。<a id="a-RM"></a>若涉因。<a id="a-RN"></a>常须假物。<a id="a-RO"></a>有甚么了时。<a id="a-RP"></a>汝不见道。<a id="a-RQ"></a>撒手似君无一物。<a id="a-RR"></a>徒劳谩说数千般。</p>
  <p id="aRS">问。<a id="a-RT"></a>他若识了。<a id="a-RU"></a>照时亦无物。</p>
  <p id="aRV">答。<a id="a-RW"></a>若是无物。<a id="a-RX"></a>更何处得照。<a id="a-RY"></a>汝莫开眼寱语。<a id="a-RZ"></a>师云。<a id="a-Ra"></a>百种多知。<a id="a-Rb"></a>不如无求最第一道人。</p>
 </body>
</html>