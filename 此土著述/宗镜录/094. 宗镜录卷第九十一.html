<!doctype html>
<html id="z3IBXFw1fJ" data-ver="902">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第九十一</h1>
  <p id="a2">夫凡圣之道。<a id="a-3"></a>同一法身。<a id="a-4"></a>彼此俱亡。<a id="a-5"></a>物我咸绝。<a id="a-6"></a>则心内无得。<a id="a-7"></a>身外无余。<a id="a-8"></a>如何起应化之身。<a id="a-9"></a>摄机宜之众。</p>
  <p id="aA">答。<a id="a-B"></a>只为众生不了自他唯心。<a id="a-C"></a>横生彼此。<a id="a-D"></a>若自达真空。<a id="a-E"></a>则诸佛终不出世。<a id="a-F"></a>菩萨亦无功夫。</p>
  <p id="aG">古德问云。<a id="a-H"></a>若言自他俱是自心现。<a id="a-I"></a>离心无实我人者。<a id="a-J"></a>诸佛亦见有众生。<a id="a-K"></a>岂可有妄心未尽耶。</p>
  <p id="aL">答。<a id="a-M"></a>诸佛见有众生。<a id="a-N"></a>俱是缘生幻有。<a id="a-O"></a>不知谓实有我。<a id="a-P"></a>所以造业受报。<a id="a-Q"></a>枉有轮回。<a id="a-R"></a>此由无实我。<a id="a-S"></a>感诸佛慈悲。<a id="a-T"></a>若实有我。<a id="a-U"></a>非是妄有者。<a id="a-V"></a>诸佛何故妄救众生。<a id="a-W"></a>以我实有。<a id="a-X"></a>不可救故。<a id="a-Y"></a>今为救者。<a id="a-Z"></a>定知无我。<a id="a-a"></a>妄计有也。<a id="a-b"></a>故知众生不离佛果。<a id="a-c"></a>迷不觉知。<a id="a-d"></a>华严经颂云。<a id="a-e"></a>佛身非是化。<a id="a-f"></a>亦复非非化。<a id="a-g"></a>于无化法中。<a id="a-h"></a>示有变化形。<a id="a-i"></a>古释云。<a id="a-j"></a>此则依真起化。<a id="a-k"></a>真化各有二义。<a id="a-l"></a>初真中二者。<a id="a-m"></a>一不变义。<a id="a-n"></a>虽化而常湛然。<a id="a-o"></a>则佛身非是化也。<a id="a-p"></a>二随缘义。<a id="a-q"></a>谓不守自性。<a id="a-r"></a>无不现时。<a id="a-s"></a>则亦复非非化也。<a id="a-t"></a>化中二者。<a id="a-u"></a>一无体即空义。<a id="a-v"></a>谓揽缘无性故。<a id="a-w"></a>则于无化法中也。<a id="a-x"></a>二从缘幻有义。<a id="a-y"></a>则示有变化形也。<a id="a-z"></a>以随缘幻有。<a id="a-10"></a>不异不变体空。<a id="a-11"></a>是故现化纷然。<a id="a-12"></a>未尝不寂。<a id="a-13"></a>真性湛然。<a id="a-14"></a>未曾不化。<a id="a-15"></a>若不达此理。<a id="a-16"></a>自尚未度。<a id="a-17"></a>焉能化他。<a id="a-18"></a>又以无缘慈。<a id="a-19"></a>如石吸铁。<a id="a-1A"></a>岂分能所之化。<a id="a-1B"></a>以同体悲。<a id="a-1C"></a>犹若虚空。<a id="a-1D"></a>谁见自他之身。<a id="a-1E"></a>故先德云。<a id="a-1F"></a>穷源莫二执迹多端。<a id="a-1G"></a>谓若据本以讨源。<a id="a-1H"></a>则千途无异辙。<a id="a-1I"></a>若三江之浩渺。<a id="a-1J"></a>并源出于岷山也。<a id="a-1K"></a>乃穷源莫二若执迹多端。<a id="a-1L"></a>则据末以适本。<a id="a-1M"></a>不知多端是应迹耳。<a id="a-1N"></a>故光明觉品颂云。<a id="a-1O"></a>一身为无量。<a id="a-1P"></a>无量复为一。<a id="a-1Q"></a>了知诸世间。<a id="a-1R"></a>现形遍一切。<a id="a-1S"></a>此身无所从。<a id="a-1T"></a>亦无所积聚。<a id="a-1U"></a>众生分别故。<a id="a-1V"></a>见佛种种身。<a id="a-1W"></a>即其义也。<a id="a-1X"></a>但是一法身。<a id="a-1Y"></a>义分二三四五乃至十身。<a id="a-1Z"></a>且如说五身者。<a id="a-1a"></a>睿公维摩疏释云。<a id="a-1b"></a>所谓法性生身。<a id="a-1c"></a>亦言功德法身。<a id="a-1d"></a>变化法身。<a id="a-1e"></a>实相法身。<a id="a-1f"></a>虚空法身。<a id="a-1g"></a>详而辩之。<a id="a-1h"></a>一法身也。<a id="a-1i"></a>何者。<a id="a-1j"></a>言其生。<a id="a-1k"></a>则本之法性。<a id="a-1l"></a>故曰法性生身。<a id="a-1m"></a>推其因。<a id="a-1n"></a>则是功德所成。<a id="a-1o"></a>故言功德法身。<a id="a-1p"></a>就其应。<a id="a-1q"></a>则无感不形。<a id="a-1r"></a>则是变化法身。<a id="a-1s"></a>称其大。<a id="a-1t"></a>则弥纶虚空。<a id="a-1u"></a>所谓虚空法身。<a id="a-1v"></a>语其妙。<a id="a-1w"></a>则无相无为。<a id="a-1x"></a>故曰实相法身。<a id="a-1y"></a>故知一体不动。<a id="a-1z"></a>名逐缘分矣。<a id="a-20"></a>故云同时异处。<a id="a-21"></a>决是多身。<a id="a-22"></a>而是一身全现。<a id="a-23"></a>故非多矣。<a id="a-24"></a>其犹一月。<a id="a-25"></a>一刹那中百川齐现。<a id="a-26"></a>皆即一即多。<a id="a-27"></a>又普现故非一。<a id="a-28"></a>一月故非多。<a id="a-29"></a>如智幢菩萨偈云。<a id="a-2A"></a>譬如净满月。<a id="a-2B"></a>普现一切水。<a id="a-2C"></a>影像虽无量。<a id="a-2D"></a>本月未曾二。<a id="a-2E"></a>是也。<a id="a-2F"></a>又经颂云。<a id="a-2G"></a>如来清净妙法身。<a id="a-2H"></a>一切三界无伦疋。<a id="a-2I"></a>以出世间言语道。<a id="a-2J"></a>其性非有非无故。<a id="a-2K"></a>虽无所依无不往。<a id="a-2L"></a>虽无不至而不去。<a id="a-2M"></a>如空中划梦所见。<a id="a-2N"></a>当于佛体如是观。<a id="a-2O"></a>由非真非应。<a id="a-2P"></a>非一非多故。<a id="a-2Q"></a>不可作真应一多等思也。<a id="a-2R"></a>故光明觉品颂云。<a id="a-2S"></a>佛见无生超戏论。<a id="a-2T"></a>非是蕴处差别法。<a id="a-2U"></a>故难思也。<a id="a-2V"></a>又云。<a id="a-2W"></a>皆是自他相作之身。<a id="a-2X"></a>能所共成之化。<a id="a-2Y"></a>自他相作者。<a id="a-2Z"></a>如华严经云。<a id="a-2a"></a>此菩萨能随众生心之所乐。<a id="a-2b"></a>能以自身。<a id="a-2c"></a>作国土身。<a id="a-2d"></a>众生身。<a id="a-2e"></a>业报身。<a id="a-2f"></a>声闻身。<a id="a-2g"></a>缘觉身。<a id="a-2h"></a>菩萨身。<a id="a-2i"></a>如来身。<a id="a-2j"></a>法身。<a id="a-2k"></a>智身。<a id="a-2l"></a>虚空身。<a id="a-2m"></a>此即自作他也。<a id="a-2n"></a>又随众生心之所乐。<a id="a-2o"></a>能以众生身作自身。<a id="a-2p"></a>即他作自也。<a id="a-2q"></a>能所共成者。<a id="a-2r"></a>若无所化之机。<a id="a-2s"></a>则无能化之迹。<a id="a-2t"></a>又若无所应之身。<a id="a-2u"></a>亦无能感之事。<a id="a-2v"></a>自他能所。<a id="a-2w"></a>非一非异。<a id="a-2x"></a>缘起相由。<a id="a-2y"></a>成兹密旨。<a id="a-2z"></a>然缘起相由者。<a id="a-30"></a>皆是自心为缘。<a id="a-31"></a>终无心外法。<a id="a-32"></a>能与心为缘。<a id="a-33"></a>所以古德云。<a id="a-34"></a>十方诸佛。<a id="a-35"></a>皆我本师海印顿现。<a id="a-36"></a>且法华分身。<a id="a-37"></a>有多净土。<a id="a-38"></a>如来。<a id="a-39"></a>何不指己净土。<a id="a-3A"></a>而令别往弥陀妙喜。<a id="a-3B"></a>思之。<a id="a-3C"></a>故知贤首弥陀等佛。<a id="a-3D"></a>皆本师矣。<a id="a-3E"></a>复何怪哉。<a id="a-3F"></a>言贤首者。<a id="a-3G"></a>即寿量品中。<a id="a-3H"></a>过百万阿僧祇刹。<a id="a-3I"></a>最后胜莲华世界之如来也。<a id="a-3J"></a>经中偈云。<a id="a-3K"></a>或见莲华胜妙刹。<a id="a-3L"></a>贤首如来住其中。<a id="a-3M"></a>若此不是叹本师者。<a id="a-3N"></a>说他如来在他国土。<a id="a-3O"></a>为何用耶。<a id="a-3P"></a>且如总持教中。<a id="a-3Q"></a>亦说三十七尊。<a id="a-3R"></a>皆遮那一佛所现。<a id="a-3S"></a>谓毗卢遮那如来。<a id="a-3T"></a>内心证自受用。<a id="a-3U"></a>成于五智。<a id="a-3V"></a>从四智流出四如来。<a id="a-3W"></a>谓大圆镜智。<a id="a-3X"></a>流出东方阿閦如来。<a id="a-3Y"></a>平等性智。<a id="a-3Z"></a>流出南方宝生如来。<a id="a-3a"></a>妙观察智。<a id="a-3b"></a>流出西方无量寿如来。<a id="a-3c"></a>成所作智。<a id="a-3d"></a>流出北方不空成就如来。<a id="a-3e"></a>法界清净智。<a id="a-3f"></a>即自当毗卢遮那如来。</p>
  <p id="a3g">又问。<a id="a-3h"></a>若依此义。<a id="a-3i"></a>岂不违于平等意趣。<a id="a-3j"></a>若言即我者。<a id="a-3k"></a>依于平等意趣。<a id="a-3l"></a>而说。<a id="a-3m"></a>非即我身。<a id="a-3n"></a>如何皆说为本师耶。</p>
  <p id="a3o">答。<a id="a-3p"></a>平等之言。<a id="a-3q"></a>乃是一义。<a id="a-3r"></a>唯识尚说。<a id="a-3s"></a>一切众生中有属多佛。<a id="a-3t"></a>多佛共化以为一佛。<a id="a-3u"></a>若属一佛。<a id="a-3v"></a>佛能示现以为多身。<a id="a-3w"></a>十方如来。<a id="a-3x"></a>一一皆尔。<a id="a-3y"></a>今正一佛能为多身。<a id="a-3z"></a>依此而赞本师耳。<a id="a-40"></a>如华严不思议解脱境界品颂云。<a id="a-41"></a>佛智通达净无碍。<a id="a-42"></a>刹那普了三世法。<a id="a-43"></a>皆从心识因缘现。<a id="a-44"></a>生灭无常无自性。<a id="a-45"></a>于一刹中成正觉。<a id="a-46"></a>一切刹处悉亦然。<a id="a-47"></a>一切入一一亦尔。<a id="a-48"></a>随众生心而示现。<a id="a-49"></a>大乘千钵大教王经云。<a id="a-4A"></a>如是一切诸佛教化方便法智。<a id="a-4B"></a>我皆集在一心中。<a id="a-4C"></a>同金刚菩提圣性三摩地故。<a id="a-4D"></a>金光明最胜王经云。<a id="a-4E"></a>譬如日月无有分别。<a id="a-4F"></a>亦如水镜无有分别。<a id="a-4G"></a>光明亦无分别。<a id="a-4H"></a>三种和合。<a id="a-4I"></a>得有影生。<a id="a-4J"></a>如是法如如。<a id="a-4K"></a>如如智。<a id="a-4L"></a>亦无分别。<a id="a-4M"></a>以愿自在故。<a id="a-4N"></a>众生有感。<a id="a-4O"></a>现应化身。<a id="a-4P"></a>如日月影。<a id="a-4Q"></a>和合出现。<a id="a-4R"></a>如来者。<a id="a-4S"></a>无去无来。<a id="a-4T"></a>故云往应群机而不去。<a id="a-4U"></a>恒归寂灭而不来。<a id="a-4V"></a>何者。<a id="a-4W"></a>依体起用故是去。<a id="a-4X"></a>以即体之用故不去。<a id="a-4Y"></a>应机现前合是来。<a id="a-4Z"></a>以应不离体如月之影故不来。<a id="a-4a"></a>又往应合故是去。<a id="a-4b"></a>应无应相故不去。<a id="a-4c"></a>恒归寂灭合是来。<a id="a-4d"></a>灭不可得故不来。<a id="a-4e"></a>乃至一切法。<a id="a-4f"></a>皆无来去。<a id="a-4g"></a>如经偈云。<a id="a-4h"></a>一切法无来。<a id="a-4i"></a>是故无有生。<a id="a-4j"></a>然于无生法中现起悲化。<a id="a-4k"></a>所以大丈夫论云。<a id="a-4l"></a>菩萨思惟。<a id="a-4m"></a>一切众生。<a id="a-4n"></a>能为我作端严业。<a id="a-4o"></a>不使一众生作不端严意。<a id="a-4p"></a>菩萨作是思惟。<a id="a-4q"></a>言利他者。<a id="a-4r"></a>求他人之相。<a id="a-4s"></a>都不可得。<a id="a-4t"></a>都如自己。<a id="a-4u"></a>又云。<a id="a-4v"></a>菩萨思惟。<a id="a-4w"></a>使我悲犹如虚空。<a id="a-4x"></a>一切山河树木。<a id="a-4y"></a>飞鸟走兽。<a id="a-4z"></a>皆依空住。<a id="a-50"></a>一切众生。<a id="a-51"></a>一切时皆入我悲中。<a id="a-52"></a>斯则以同体之大悲。<a id="a-53"></a>何生而不度。<a id="a-54"></a>起平等之大慧。<a id="a-55"></a>何道而不成。<a id="a-56"></a>如华严论云。<a id="a-57"></a>无尽功德藏回向者。<a id="a-58"></a>此位明禅与智冥智与悲会。<a id="a-59"></a>以无尽虚空为一道场。<a id="a-5A"></a>以无尽众生无明行相而为佛事。<a id="a-5B"></a>身恒承事无尽诸佛。<a id="a-5C"></a>而遍周法界。<a id="a-5D"></a>化无尽众生总成佛身。<a id="a-5E"></a>表里相亡始终都尽。<a id="a-5F"></a>遍知诸法。<a id="a-5G"></a>不坏无心。<a id="a-5H"></a>无尽功德藏品云。<a id="a-5I"></a>于一毛孔。<a id="a-5J"></a>见阿僧祇诸佛出兴于世。<a id="a-5K"></a>得入法无尽藏者。<a id="a-5L"></a>明心性本无。<a id="a-5M"></a>大小系尽。<a id="a-5N"></a>身为智影。<a id="a-5O"></a>国土亦然。<a id="a-5P"></a>智净影明。<a id="a-5Q"></a>大小相入。<a id="a-5R"></a>如因陀罗网境界喻。<a id="a-5S"></a>是也。<a id="a-5T"></a>经云。<a id="a-5U"></a>以佛智力。<a id="a-5V"></a>观一切法悉入一法者。<a id="a-5W"></a>明万境虽多。<a id="a-5X"></a>皆一心而起。<a id="a-5Y"></a>心亡境灭。<a id="a-5Z"></a>万境皆虚。<a id="a-5a"></a>如净水中众影也。<a id="a-5b"></a>水亡影灭。<a id="a-5c"></a>此约破有成无说。<a id="a-5d"></a>又以境约智生。<a id="a-5e"></a>智虚境幻。<a id="a-5f"></a>多相相入。<a id="a-5g"></a>不离一虚。<a id="a-5h"></a>幻不异虚。<a id="a-5i"></a>虚不异幻。<a id="a-5j"></a>幻虚无二一异总虚。<a id="a-5k"></a>此约以智幻虚自在无碍门说。<a id="a-5l"></a>此皆借法况说。<a id="a-5m"></a>如实所知。<a id="a-5n"></a>唯亡思者智会。<a id="a-5o"></a>其智会者。<a id="a-5p"></a>方可用。<a id="a-5q"></a>而常真。<a id="a-5r"></a>不惑心境。<a id="a-5s"></a>以大愿力。<a id="a-5t"></a>随智幻生等众生数身。<a id="a-5u"></a>如应摄化。<a id="a-5v"></a>故名无尽功德藏。<a id="a-5w"></a>又云。<a id="a-5x"></a>法云地菩萨。<a id="a-5y"></a>随心念力。<a id="a-5z"></a>广大微细。<a id="a-60"></a>自他相入。<a id="a-61"></a>一多大小互参。<a id="a-62"></a>神通德用自在。<a id="a-63"></a>皆随自心念所成故。<a id="a-64"></a>如一切众生作用境界。<a id="a-65"></a>皆是自心执业所成。<a id="a-66"></a>人天地。<a id="a-67"></a>狱。<a id="a-68"></a>畜生饿鬼。<a id="a-69"></a>善恶等报果。<a id="a-6A"></a>一依心造。<a id="a-6B"></a>如此十地菩萨。<a id="a-6C"></a>以无作法身大智之力。<a id="a-6D"></a>随所心念。<a id="a-6E"></a>莫不十方一时自在。<a id="a-6F"></a>皆悉知见。<a id="a-6G"></a>以普光明智为体。<a id="a-6H"></a>为智体无依。<a id="a-6I"></a>称性遍周法界。<a id="a-6J"></a>与虚空量等。<a id="a-6K"></a>周满十方世界。<a id="a-6L"></a>以无性智。<a id="a-6M"></a>大用随念。<a id="a-6N"></a>以不忘失智。<a id="a-6O"></a>随念皆成。<a id="a-6P"></a>以具总别智。<a id="a-6Q"></a>总别同异。<a id="a-6R"></a>成坏俱作。<a id="a-6S"></a>以广狭大小自在智。<a id="a-6T"></a>化通无碍。<a id="a-6U"></a>以与一切众生同体智。<a id="a-6V"></a>能变一切众生境界。<a id="a-6W"></a>纯为净土之刹。<a id="a-6X"></a>以自他无二智。<a id="a-6Y"></a>一身而作多身。<a id="a-6Z"></a>多身而作一身。<a id="a-6a"></a>以法身无大小离量之智。<a id="a-6b"></a>能以毛孔广容佛刹。<a id="a-6c"></a>以等虚空无边无方之智。<a id="a-6d"></a>而一念现生。<a id="a-6e"></a>满十方而无去来。<a id="a-6f"></a>以如响智。<a id="a-6g"></a>而能响应。<a id="a-6h"></a>对现。<a id="a-6i"></a>等众生应形。<a id="a-6j"></a>以是具足圆满福德智。<a id="a-6k"></a>而恒居妙刹。<a id="a-6l"></a>常与一切众生同居。<a id="a-6m"></a>若非圣所加持力。<a id="a-6n"></a>而众生不见。</p>
  <p id="a6o">又问曰。<a id="a-6p"></a>云何见佛出兴。</p>
  <p id="a6q">答曰。<a id="a-6r"></a>当见自身。<a id="a-6s"></a>无身无心。<a id="a-6t"></a>无出无没。<a id="a-6u"></a>无内无外。<a id="a-6v"></a>不动不寂。<a id="a-6w"></a>无思无求。<a id="a-6x"></a>世及出世。<a id="a-6y"></a>都无住处。<a id="a-6z"></a>无心所法。<a id="a-70"></a>无心心法。<a id="a-71"></a>心法无依。<a id="a-72"></a>性无始末。<a id="a-73"></a>以无依住智。<a id="a-74"></a>说如斯法。<a id="a-75"></a>教化众生。<a id="a-76"></a>皆令悟入。<a id="a-77"></a>是名见佛出兴。<a id="a-78"></a>如光明觉品文殊师利颂云。<a id="a-79"></a>世及出世见。<a id="a-7A"></a>一切皆超越。<a id="a-7B"></a>而能善知法。<a id="a-7C"></a>当成大光耀。<a id="a-7D"></a>若于一切智。<a id="a-7E"></a>发生回向心。<a id="a-7F"></a>见心无所生。<a id="a-7G"></a>当获大名称。<a id="a-7H"></a>众生无所生。<a id="a-7I"></a>亦复无有坏。<a id="a-7J"></a>若得如是知。<a id="a-7K"></a>当成无上道。<a id="a-7L"></a>又大乘大集经云。<a id="a-7M"></a>佛告贤护。<a id="a-7N"></a>如火未生。<a id="a-7O"></a>或时有人发如是言。<a id="a-7P"></a>我于今日。<a id="a-7Q"></a>先灭是火。<a id="a-7R"></a>贤护。<a id="a-7S"></a>于意云何。<a id="a-7T"></a>彼人是语。<a id="a-7U"></a>为诚实不。<a id="a-7V"></a>贤护答言。<a id="a-7W"></a>不也世尊。<a id="a-7X"></a>佛告贤护。<a id="a-7Y"></a>如是诸法。<a id="a-7Z"></a>从本以来。<a id="a-7a"></a>毕竟无得。<a id="a-7b"></a>云何于今。<a id="a-7c"></a>乃作斯说。<a id="a-7d"></a>我能证知一切诸法。<a id="a-7e"></a>我能了达一切诸法。<a id="a-7f"></a>我能觉悟一切诸法。<a id="a-7g"></a>我能度脱一切众生于生死中。<a id="a-7h"></a>此非正言。<a id="a-7i"></a>所以者何。<a id="a-7j"></a>彼法界中。<a id="a-7k"></a>本无诸法。<a id="a-7l"></a>亦无众生。<a id="a-7m"></a>云何言度。<a id="a-7n"></a>但世谛中因缘度耳。<a id="a-7o"></a>故知心外无法。<a id="a-7p"></a>何所得耶。<a id="a-7q"></a>佛身无为。<a id="a-7r"></a>但随缘现。<a id="a-7s"></a>如肇论云。<a id="a-7t"></a>放光云。<a id="a-7u"></a>佛如虚空。<a id="a-7v"></a>无去无来。<a id="a-7w"></a>应缘而现。<a id="a-7x"></a>无有方所。<a id="a-7y"></a>然则圣人之在天下也。<a id="a-7z"></a>寂寞虚无。<a id="a-80"></a>无执无竞。<a id="a-81"></a>导而弗先。<a id="a-82"></a>感而后应。<a id="a-83"></a>譬犹幽谷之响。<a id="a-84"></a>明镜之像。<a id="a-85"></a>对之不知其所以来。<a id="a-86"></a>随之罔识其所以往。<a id="a-87"></a>恍焉而有。<a id="a-88"></a>惚焉而亡。<a id="a-89"></a>动而逾寂。<a id="a-8A"></a>隐而弥彰。<a id="a-8B"></a>出幽入冥。<a id="a-8C"></a>变化无常。<a id="a-8D"></a>其为称也。<a id="a-8E"></a>因应而作。<a id="a-8F"></a>显迹为生。<a id="a-8G"></a>息迹为灭。<a id="a-8H"></a>生名有余。<a id="a-8I"></a>灭名无余。<a id="a-8J"></a>然则有无之称。<a id="a-8K"></a>本乎无名。<a id="a-8L"></a>无名之道。<a id="a-8M"></a>于何不名。<a id="a-8N"></a>是以圣人。<a id="a-8O"></a>居方而方。<a id="a-8P"></a>止圆而圆。<a id="a-8Q"></a>在天而天。<a id="a-8R"></a>处人而人。<a id="a-8S"></a>原夫能天能人者。<a id="a-8T"></a>岂天人之所能哉。<a id="a-8U"></a>果以非天非人故。<a id="a-8V"></a>能天能人耳。<a id="a-8W"></a>是以明镜无形。<a id="a-8X"></a>能现万形。<a id="a-8Y"></a>圣人无心。<a id="a-8Z"></a>能应万心。<a id="a-8a"></a>隐不韬光。<a id="a-8b"></a>显不现迹。<a id="a-8c"></a>故论云。<a id="a-8d"></a>圣人寂怕无兆。<a id="a-8e"></a>隐显同原。<a id="a-8f"></a>存不为有。<a id="a-8g"></a>亡不为无。<a id="a-8h"></a>何者。<a id="a-8i"></a>佛言。<a id="a-8j"></a>吾无生不生。<a id="a-8k"></a>虽生不生。<a id="a-8l"></a>无形不形。<a id="a-8m"></a>虽形不形。</p>
  <p id="a8n">问。<a id="a-8o"></a>如来法身。<a id="a-8p"></a>即真心性。<a id="a-8q"></a>如来报身。<a id="a-8r"></a>依真而起。<a id="a-8s"></a>若如来化身。<a id="a-8t"></a>还有心否。</p>
  <p id="a8u">答。<a id="a-8v"></a>若约体亦不离。<a id="a-8w"></a>若约事即分。<a id="a-8x"></a>如深密经云。<a id="a-8y"></a>曼殊室利菩萨复白佛言。<a id="a-8z"></a>世尊。<a id="a-90"></a>如来化身。<a id="a-91"></a>当言有心。<a id="a-92"></a>为无心耶。<a id="a-93"></a>佛告曼殊室利菩萨曰。<a id="a-94"></a>善男子。<a id="a-95"></a>非是有心亦非无心。<a id="a-96"></a>何以故。<a id="a-97"></a>无自依心故。<a id="a-98"></a>有依他心故。</p>
  <p id="a99">问。<a id="a-9A"></a>经云菩萨关闭一切诸恶趣门者。<a id="a-9B"></a>夫一切众生。<a id="a-9C"></a>随自心业。<a id="a-9D"></a>各受苦报。<a id="a-9E"></a>所以经偈云。<a id="a-9F"></a>假使百千劫。<a id="a-9G"></a>所作业不亡。<a id="a-9H"></a>因缘会遇时。<a id="a-9I"></a>果报还自受。<a id="a-9J"></a>云何菩萨能关一切恶趣门。</p>
  <p id="a9K">答。<a id="a-9L"></a>只约自心常开。<a id="a-9M"></a>六识门。<a id="a-9N"></a>何曾暂闭。<a id="a-9O"></a>日夜计校。<a id="a-9P"></a>缘想一切不善事。<a id="a-9Q"></a>遍诸境界。<a id="a-9R"></a>念念恒造生死地狱。<a id="a-9S"></a>经云。<a id="a-9T"></a>集起心想。<a id="a-9U"></a>名为地狱。<a id="a-9V"></a>若能观自心识性无所有。<a id="a-9W"></a>即是开善趣门。<a id="a-9X"></a>若不起心想。<a id="a-9Y"></a>即是闭恶趣门。<a id="a-9Z"></a>若得自在智现前。<a id="a-9a"></a>即现身生五道。<a id="a-9b"></a>入地狱饿鬼畜生等界。<a id="a-9c"></a>救苦众生。<a id="a-9d"></a>故禅门中立无念为宗。<a id="a-9e"></a>以为要学。<a id="a-9f"></a>故经偈云。<a id="a-9g"></a>勤念于无念。<a id="a-9h"></a>佛法不难得。<a id="a-9i"></a>何谓不难得。<a id="a-9j"></a>以无念故。<a id="a-9k"></a>万境不生。<a id="a-9l"></a>当处解脱。<a id="a-9m"></a>若有念起。<a id="a-9n"></a>非独开恶趣之门。<a id="a-9o"></a>二十五有。<a id="a-9p"></a>一时俱现。<a id="a-9q"></a>故知万质皆从念异。<a id="a-9r"></a>十二之类纵横。<a id="a-9s"></a>千差尽逐想生。<a id="a-9t"></a>八万之门竞起。<a id="a-9u"></a>如信心铭云。<a id="a-9v"></a>眼若不睡。<a id="a-9w"></a>诸梦自除。<a id="a-9x"></a>心若不异。<a id="a-9y"></a>万法一如。<a id="a-9z"></a>以诸法无体。<a id="a-A0"></a>从自心生。<a id="a-A1"></a>心若不生。<a id="a-A2"></a>外境常寂。<a id="a-A3"></a>故云万法本闲而人自闹。<a id="a-A4"></a>所以肇论云。<a id="a-A5"></a>是以圣人。<a id="a-A6"></a>乘真心以履顺。<a id="a-A7"></a>则无滞而不通。<a id="a-A8"></a>审一气以观化。<a id="a-A9"></a>故所遇而顺适。<a id="a-AA"></a>无滞而不通。<a id="a-AB"></a>故能浑杂致。<a id="a-AC"></a>纯所遇而顺适。<a id="a-AD"></a>则触物而一。<a id="a-AE"></a>如此则万象虽殊。<a id="a-AF"></a>而不能自异。<a id="a-AG"></a>不能自异。<a id="a-AH"></a>故知象非真象。<a id="a-AI"></a>象非真象。<a id="a-AJ"></a>则虽象而非象。<a id="a-AK"></a>然则物我同根。<a id="a-AL"></a>是非一气。<a id="a-AM"></a>潜微幽隐。<a id="a-AN"></a>殆非群情之所尽。<a id="a-AO"></a>故知乘一心而履践。<a id="a-AP"></a>则何往而不真如。<a id="a-AQ"></a>禀一气而化行。<a id="a-AR"></a>则何物而不顺。<a id="a-AS"></a>如庄子云。<a id="a-AT"></a>天地一气。<a id="a-AU"></a>而能万化。<a id="a-AV"></a>老子云。<a id="a-AW"></a>天得一以清。<a id="a-AX"></a>地得一以宁。<a id="a-AY"></a>神得一以灵。<a id="a-AZ"></a>万物得一以生。<a id="a-Aa"></a>故圣人以一真心而观万境。<a id="a-Ab"></a>则所遇而顺适。<a id="a-Ac"></a>触物而冥一矣。<a id="a-Ad"></a>是知诸法无体。<a id="a-Ae"></a>缘假相依。<a id="a-Af"></a>似有差殊。<a id="a-Ag"></a>不能自异。<a id="a-Ah"></a>何者。<a id="a-Ai"></a>长无长相。<a id="a-Aj"></a>且自不言我长。<a id="a-Ak"></a>短无短相。<a id="a-Al"></a>亦自不言我短。<a id="a-Am"></a>皆是随念计度分别。<a id="a-An"></a>遍计执着情生。<a id="a-Ao"></a>则知万物本虚。<a id="a-Ap"></a>即象而无象也。</p>
  <p id="aAq">问。<a id="a-Ar"></a>如上所说。<a id="a-As"></a>众生自心造业。<a id="a-At"></a>自受苦报。<a id="a-Au"></a>又云何说。<a id="a-Av"></a>代一切众生苦。</p>
  <p id="aAw">答。<a id="a-Ax"></a>约古德释代苦有七意。<a id="a-Ay"></a>一起悲意乐。<a id="a-Az"></a>事未必能。<a id="a-B0"></a>二修诸苦行。<a id="a-B1"></a>能与物为增上缘。<a id="a-B2"></a>即名代苦。<a id="a-B3"></a>三留惑润生。<a id="a-B4"></a>受有苦身。<a id="a-B5"></a>为物说法。<a id="a-B6"></a>令不造恶。<a id="a-B7"></a>因亡果丧。<a id="a-B8"></a>即名代苦。<a id="a-B9"></a>四若见众生造无间业。<a id="a-BA"></a>当受大苦。<a id="a-BB"></a>无畏方便。<a id="a-BC"></a>要须断命自堕地狱。<a id="a-BD"></a>令彼脱苦。<a id="a-BE"></a>五由初发心。<a id="a-BF"></a>常处恶道。<a id="a-BG"></a>乃至饥世身为大鱼。<a id="a-BH"></a>即名为代。<a id="a-BI"></a>六大愿与苦。<a id="a-BJ"></a>皆同真性。<a id="a-BK"></a>今以即真之大愿。<a id="a-BL"></a>潜至即真之苦。<a id="a-BM"></a>七法界为身。<a id="a-BN"></a>自他无异。<a id="a-BO"></a>众生受苦。<a id="a-BP"></a>即是菩萨。<a id="a-BQ"></a>初唯意乐。<a id="a-BR"></a>次二为缘。<a id="a-BS"></a>次二实代。<a id="a-BT"></a>后二理观。<a id="a-BU"></a>然约有缘。<a id="a-BV"></a>方能代耳。<a id="a-BW"></a>还原观云。<a id="a-BX"></a>普代众生受苦德者。<a id="a-BY"></a>谓菩萨修诸行法。<a id="a-BZ"></a>不为自身。<a id="a-Ba"></a>但欲广益群生。<a id="a-Bb"></a>怨亲平等。<a id="a-Bc"></a>普令断恶。<a id="a-Bd"></a>备修万行。<a id="a-Be"></a>速证菩提。<a id="a-Bf"></a>又是菩萨。<a id="a-Bg"></a>本行菩萨道时。<a id="a-Bh"></a>大悲大愿。<a id="a-Bi"></a>以身为质。<a id="a-Bj"></a>于三恶趣。<a id="a-Bk"></a>救赎一切受苦众生。<a id="a-Bl"></a>要令得乐。<a id="a-Bm"></a>尽未来际。<a id="a-Bn"></a>心无退屈。<a id="a-Bo"></a>不于众生希望毛发报恩之心也。<a id="a-Bp"></a>经颂云。<a id="a-Bq"></a>广大悲云遍一切。<a id="a-Br"></a>舍身无量等刹尘。<a id="a-Bs"></a>以昔劫海修诸行。<a id="a-Bt"></a>令此世界无诸垢。<a id="a-Bu"></a>谓众生妄执念念迁流。<a id="a-Bv"></a>名之为苦。<a id="a-Bw"></a>菩萨教令了蕴空寂。<a id="a-Bx"></a>自性本空。<a id="a-By"></a>故言离苦。</p>
  <p id="aBz">问曰。<a id="a-C0"></a>众生无边。<a id="a-C1"></a>苦业亦无边。<a id="a-C2"></a>云何菩萨而能代受。</p>
  <p id="aC3">答曰。<a id="a-C4"></a>菩萨代众生受苦者。<a id="a-C5"></a>由大悲方便力故。<a id="a-C6"></a>但以众生妄执。<a id="a-C7"></a>不了业体。<a id="a-C8"></a>从妄而生。<a id="a-C9"></a>无由出苦。<a id="a-CA"></a>菩萨教令修行止观两门。<a id="a-CB"></a>心无暂替。<a id="a-CC"></a>因亡果丧苦无由生。<a id="a-CD"></a>但令不入三涂。<a id="a-CE"></a>名为代众生受苦也。<a id="a-CF"></a>是以三界生死之苦者。<a id="a-CG"></a>皆是众生妄受。<a id="a-CH"></a>以不了根尘无性。<a id="a-CI"></a>本末常空。<a id="a-CJ"></a>于毕竟无中。<a id="a-CK"></a>执成究竟之有。<a id="a-CL"></a>因兹贪取。<a id="a-CM"></a>结业受生。<a id="a-CN"></a>于无量劫来受轮回苦。<a id="a-CO"></a>无明所罩莫省莫知。<a id="a-CP"></a>菩萨于是垂大悲心。<a id="a-CQ"></a>愍兹颠倒。<a id="a-CR"></a>说性空之法药。<a id="a-CS"></a>破情有之病根。<a id="a-CT"></a>则达苦无生。<a id="a-CU"></a>不造恶业。<a id="a-CV"></a>知诸受互起。<a id="a-CW"></a>能破惑因。<a id="a-CX"></a>妄受之苦既空。<a id="a-CY"></a>对治之乐自绝。<a id="a-CZ"></a>所以先德云。<a id="a-Ca"></a>苦是乐。<a id="a-Cb"></a>乐是苦。<a id="a-Cc"></a>只个修行断门户。<a id="a-Cd"></a>亦无苦。<a id="a-Ce"></a>亦无乐。<a id="a-Cf"></a>本来自性无绳索。<a id="a-Cg"></a>以兹妙悟。<a id="a-Ch"></a>入一际门。<a id="a-Ci"></a>遂得人法俱空。<a id="a-Cj"></a>不为心境所缚。<a id="a-Ck"></a>当处解脱。<a id="a-Cl"></a>永出苦源。<a id="a-Cm"></a>岂非代苦。<a id="a-Cn"></a>乎。<a id="a-Co"></a>又经云。<a id="a-Cp"></a>说法是大神变。<a id="a-Cq"></a>能令即凡成圣。<a id="a-Cr"></a>变祸为祥。<a id="a-Cs"></a>于地狱火轮之中。<a id="a-Ct"></a>踊净刹莲台之上。<a id="a-Cu"></a>岂非神变耶。</p>
  <p id="aCv">问。<a id="a-Cw"></a>一切境界。<a id="a-Cx"></a>因心分别。<a id="a-Cy"></a>若有分别。<a id="a-Cz"></a>即属无明。<a id="a-D0"></a>故云。<a id="a-D1"></a>无心分别。<a id="a-D2"></a>一切法正。<a id="a-D3"></a>有心分别。<a id="a-D4"></a>一切法邪。<a id="a-D5"></a>诸佛如来。<a id="a-D6"></a>已断无明。<a id="a-D7"></a>无有心相。<a id="a-D8"></a>云何能知真俗差别之境。<a id="a-D9"></a>名一切种智。</p>
  <p id="aDA">答。<a id="a-DB"></a>以法无自体故。<a id="a-DC"></a>即分别无分别。<a id="a-DD"></a>以体不碍缘故。<a id="a-DE"></a>无分别即分别。<a id="a-DF"></a>如起信论云。<a id="a-DG"></a>自体显照故。<a id="a-DH"></a>名为觉者。</p>
  <p id="aDI">谓有难言。<a id="a-DJ"></a>若无别体。<a id="a-DK"></a>何能普现众生心行。</p>
  <p id="aDL">故答云。<a id="a-DM"></a>自体显现。<a id="a-DN"></a>如珠有光。<a id="a-DO"></a>自照珠体。<a id="a-DP"></a>珠体喻心。<a id="a-DQ"></a>光喻于智。<a id="a-DR"></a>心之体性。<a id="a-DS"></a>即诸法性。<a id="a-DT"></a>照诸法时。<a id="a-DU"></a>是自照耳。<a id="a-DV"></a>故论文甚分明。</p>
  <p id="aDW">然论中问曰。<a id="a-DX"></a>虚空无边故。<a id="a-DY"></a>世界无边。<a id="a-DZ"></a>世界无边故。<a id="a-Da"></a>众生无边。<a id="a-Db"></a>众生无边故。<a id="a-Dc"></a>心行差别亦复无边。<a id="a-Dd"></a>如是境界。<a id="a-De"></a>不可分剂。<a id="a-Df"></a>难知难解。<a id="a-Dg"></a>若无明断。<a id="a-Dh"></a>无有心想。<a id="a-Di"></a>云何能了。<a id="a-Dj"></a>名一切种智。</p>
  <p id="aDk">答曰。<a id="a-Dl"></a>一切境界。<a id="a-Dm"></a>本来一心。<a id="a-Dn"></a>离于想念。<a id="a-Do"></a>以众生妄见境界。<a id="a-Dp"></a>故心有分剂。<a id="a-Dq"></a>以妄起想念。<a id="a-Dr"></a>不称法性。<a id="a-Ds"></a>故不能决了。<a id="a-Dt"></a>诸佛如来。<a id="a-Du"></a>离于见想。<a id="a-Dv"></a>无所不遍。<a id="a-Dw"></a>心真实故。<a id="a-Dx"></a>即是诸法之性。<a id="a-Dy"></a>自体显照一切妄法。<a id="a-Dz"></a>有大智用。<a id="a-E0"></a>无量方便。<a id="a-E1"></a>随诸众生。<a id="a-E2"></a>所应得解。<a id="a-E3"></a>皆能开示种种法义。<a id="a-E4"></a>是故得名一切种智。<a id="a-E5"></a>释云。<a id="a-E6"></a>心真实故。<a id="a-E7"></a>则是诸法之性。<a id="a-E8"></a>佛心离想。<a id="a-E9"></a>体一心原。<a id="a-EA"></a>离妄想故。<a id="a-EB"></a>名心真实。<a id="a-EC"></a>体一心故。<a id="a-ED"></a>为诸法性。<a id="a-EE"></a>是则佛心为诸妄法之体。<a id="a-EF"></a>一切妄法皆是佛一心相。<a id="a-EG"></a>相现于自体。<a id="a-EH"></a>自体照其相。<a id="a-EI"></a>如是了知。<a id="a-EJ"></a>有何为难。<a id="a-EK"></a>故能自体显照一切妄法。<a id="a-EL"></a>是谓无所见故无所不见之由也。<a id="a-EM"></a>钞云。<a id="a-EN"></a>以内迷真理。<a id="a-EO"></a>识外见尘故。<a id="a-EP"></a>于如量之境。<a id="a-EQ"></a>不能随顺种种知也。<a id="a-ER"></a>如人动目。<a id="a-ES"></a>天地倾摇。<a id="a-ET"></a>故不能如实知也。<a id="a-EU"></a>是知心海波停。<a id="a-EV"></a>万像齐鉴。<a id="a-EW"></a>澄潭浪起。<a id="a-EX"></a>诸境皆昏。</p>
 </body>
</html>