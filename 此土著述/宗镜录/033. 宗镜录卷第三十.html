<!doctype html>
<html id="z3IBXAg1eJ" data-ver="1382">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第三十</h1>
  <p id="a2">夫菩萨欲报佛恩。<a id="a-3"></a>皆须不惜身命。<a id="a-4"></a>护持如来正法。<a id="a-5"></a>云何唯述一心。<a id="a-6"></a>能报慈化。</p>
  <p id="a7">答。<a id="a-8"></a>觉王。<a id="a-9"></a>最后慈敕。<a id="a-A"></a>唯令于念处修真。<a id="a-B"></a>首祖当初所传。<a id="a-C"></a>只但指人心是佛。<a id="a-D"></a>若能信受。<a id="a-E"></a>是真报恩。<a id="a-F"></a>示他则不负前机。<a id="a-G"></a>自究则克成大事。<a id="a-H"></a>如智者观心论偈云。<a id="a-I"></a>大师将涅槃。<a id="a-J"></a>慈父有遗嘱。<a id="a-K"></a>四念处修道。<a id="a-L"></a>当依木叉住。<a id="a-M"></a>我等非佛子。<a id="a-N"></a>不念此遗嘱。<a id="a-O"></a>乘缓内无道。<a id="a-P"></a>戒缓堕三涂。<a id="a-Q"></a>由不问观心。<a id="a-R"></a>令他信渐薄。<a id="a-S"></a>乌鸦不施食。<a id="a-T"></a>岂报白鸦恩。<a id="a-U"></a>非但田不良。<a id="a-V"></a>无平等种子。<a id="a-W"></a>法雨若不降。<a id="a-X"></a>法种必燋枯。<a id="a-Y"></a>各无来世粮。<a id="a-Z"></a>失三利致苦。<a id="a-a"></a>大法将欲颓。<a id="a-b"></a>哀哉见此事。<a id="a-c"></a>为是因缘故。<a id="a-d"></a>须造观心论。<a id="a-e"></a>平等真法界。<a id="a-f"></a>无行亦无到。<a id="a-g"></a>若能问观心。<a id="a-h"></a>能行亦能到。<a id="a-i"></a>即是四念处。<a id="a-j"></a>能依木叉住。<a id="a-k"></a>乘急内有道。<a id="a-l"></a>戒急生人天。<a id="a-m"></a>此是真佛子。<a id="a-n"></a>不乖慈父嘱。<a id="a-o"></a>天龙皆庆喜。<a id="a-p"></a>一切岂不忻。<a id="a-q"></a>能报白鸦恩。<a id="a-r"></a>普施乌鸦食。<a id="a-s"></a>既有好良田。<a id="a-t"></a>有平等种子。<a id="a-u"></a>法雨应时降。<a id="a-v"></a>法种皆生长。<a id="a-w"></a>各有未来资。<a id="a-x"></a>俱获三利乐。<a id="a-y"></a>为是因缘故。<a id="a-z"></a>须造观心论。<a id="a-10"></a>诸来求法者。<a id="a-11"></a>欲闻无上道。<a id="a-12"></a>不知问观心。<a id="a-13"></a>闻慧终不发。<a id="a-14"></a>诸来求法者。<a id="a-15"></a>欲思无上道。<a id="a-16"></a>不知问观心。<a id="a-17"></a>思慧终不生。<a id="a-18"></a>诸来求法者。<a id="a-19"></a>欲修无上道。<a id="a-1A"></a>不知问观心。<a id="a-1B"></a>修慧终不成。<a id="a-1C"></a>诸来求法者。<a id="a-1D"></a>勤修四三昧。<a id="a-1E"></a>不知问观心。<a id="a-1F"></a>困苦无所获。<a id="a-1G"></a>诸来求法者。<a id="a-1H"></a>多听得言语。<a id="a-1I"></a>不知问观心。<a id="a-1J"></a>未得真实乐。<a id="a-1K"></a>诸来求法者。<a id="a-1L"></a>修三昧得定。<a id="a-1M"></a>不知问观心。<a id="a-1N"></a>盲禅无所见。<a id="a-1O"></a>诸来求法者。<a id="a-1P"></a>欲忏悔众罪。<a id="a-1Q"></a>不知问观心。<a id="a-1R"></a>罪终难得脱。<a id="a-1S"></a>诸来求法者。<a id="a-1T"></a>意欲离烦恼。<a id="a-1U"></a>不知问观心。<a id="a-1V"></a>烦恼终不灭。<a id="a-1W"></a>诸来求法者。<a id="a-1X"></a>本欲利益他。<a id="a-1Y"></a>不知问观心。<a id="a-1Z"></a>退转令他谤。<a id="a-1a"></a>诸来求法者。<a id="a-1b"></a>欲兴显佛法。<a id="a-1c"></a>不知问观心。<a id="a-1d"></a>退还大污损。<a id="a-1e"></a>如此众得失。<a id="a-1f"></a>非偈可具传。<a id="a-1g"></a>有此诸得失。<a id="a-1h"></a>无人觉悟者。<a id="a-1i"></a>为是因缘故。<a id="a-1j"></a>须造观心论。<a id="a-1k"></a>末世修观心。<a id="a-1l"></a>得邪定发见。<a id="a-1m"></a>辩才无穷尽。<a id="a-1n"></a>自谓人间宝。<a id="a-1o"></a>无智者鼻嗅。<a id="a-1p"></a>野狐气冲眼。<a id="a-1q"></a>举尾共却行。<a id="a-1r"></a>次第堕坑殒。<a id="a-1s"></a>为是因缘故。<a id="a-1t"></a>须造观心论。<a id="a-1u"></a>守鼻隅安般。<a id="a-1v"></a>及修不净观。<a id="a-1w"></a>安般得四禅。<a id="a-1x"></a>不免泥犁苦。<a id="a-1y"></a>不净谓无学。<a id="a-1z"></a>覆钵受女饭。<a id="a-20"></a>设得随禅生。<a id="a-21"></a>堕长寿天难。<a id="a-22"></a>为是因缘故。<a id="a-23"></a>须造观心论。<a id="a-24"></a>依事法用心。<a id="a-25"></a>无慧发鬼定。<a id="a-26"></a>显异动物心。<a id="a-27"></a>事发坏佛法。<a id="a-28"></a>命终生鬼趣。<a id="a-29"></a>九十六眷属。<a id="a-2A"></a>像法决定明。<a id="a-2B"></a>三师破佛法。<a id="a-2C"></a>为是因缘故。<a id="a-2D"></a>须造观心论。<a id="a-2E"></a>内心不为道。<a id="a-2F"></a>邪谄念名利。<a id="a-2G"></a>诈现坐禅相。<a id="a-2H"></a>得名利眷属。<a id="a-2I"></a>事发坏他信。<a id="a-2J"></a>毁损佛正道。<a id="a-2K"></a>此是扇提罗。<a id="a-2L"></a>死堕无间狱。<a id="a-2M"></a>为是因缘故。<a id="a-2N"></a>须造观心论。<a id="a-2O"></a>说法得解脱。<a id="a-2P"></a>听法众亦然。<a id="a-2Q"></a>不知问观心。<a id="a-2R"></a>如贫数他宝。<a id="a-2S"></a>说者问观心。<a id="a-2T"></a>无说亦无示。<a id="a-2U"></a>听者问观心。<a id="a-2V"></a>无闻亦无得。<a id="a-2W"></a>为是因缘故。<a id="a-2X"></a>须造观心论。<a id="a-2Y"></a>戒为制心马。<a id="a-2Z"></a>虽持五部律。<a id="a-2a"></a>不知问观心。<a id="a-2b"></a>心马终不调。<a id="a-2c"></a>律住持佛法。<a id="a-2d"></a>解外不解内。<a id="a-2e"></a>净名诃上首。<a id="a-2f"></a>乃名真奉律。<a id="a-2g"></a>为是因缘故。<a id="a-2h"></a>须造观心论。<a id="a-2i"></a>诵经得解脱。<a id="a-2j"></a>非为世财利。<a id="a-2k"></a>若能问观心。<a id="a-2l"></a>破一微尘中。<a id="a-2m"></a>出大千经卷。<a id="a-2n"></a>受持读诵者。<a id="a-2o"></a>闻持无遗忘。<a id="a-2p"></a>心开得解脱。<a id="a-2q"></a>为是因缘故。<a id="a-2r"></a>须造观心论。<a id="a-2s"></a>劝化修供养。<a id="a-2t"></a>兴显安行人。<a id="a-2u"></a>密心为自利。<a id="a-2v"></a>倚托以资身。<a id="a-2w"></a>壤他喜舍善。<a id="a-2x"></a>驼驴以偿人。<a id="a-2y"></a>若能问观心。<a id="a-2z"></a>即如驼骠也。<a id="a-30"></a>为是因缘故。<a id="a-31"></a>须造观心论。<a id="a-32"></a>诸道各有法。<a id="a-33"></a>了不自寻研。<a id="a-34"></a>忽窥窬释教。<a id="a-35"></a>动经十数年。<a id="a-36"></a>非但彼法拙。<a id="a-37"></a>亦有谋坏心。<a id="a-38"></a>此是迦毗梨。<a id="a-39"></a>仙圣岂听说。<a id="a-3A"></a>为是因缘故。<a id="a-3B"></a>须造观心论。<a id="a-3C"></a>富贵而无道。<a id="a-3D"></a>多增长憍逸。<a id="a-3E"></a>若能问观心。<a id="a-3F"></a>得真法富贵。<a id="a-3G"></a>虽高而不危。<a id="a-3H"></a>虽满而不溢。<a id="a-3I"></a>不着世富贵。<a id="a-3J"></a>心常在道法。<a id="a-3K"></a>为是因缘故。<a id="a-3L"></a>须造观心论。<a id="a-3M"></a>贫贱多姧谄。<a id="a-3N"></a>窥窬造众恶。<a id="a-3O"></a>现被王法治。<a id="a-3P"></a>死堕三恶道。<a id="a-3Q"></a>若能问观心。<a id="a-3R"></a>即安贫养道。<a id="a-3S"></a>有道即真实。<a id="a-3T"></a>无为即富乐。<a id="a-3U"></a>为是因缘故。<a id="a-3V"></a>须造观心论。<a id="a-3W"></a>四众皆佛子。<a id="a-3X"></a>无非是法亲。<a id="a-3Y"></a>因执善法诤。<a id="a-3Z"></a>遂结未来怨。<a id="a-3a"></a>若能问观心。<a id="a-3b"></a>和合如水乳。<a id="a-3c"></a>皆师子之子。<a id="a-3d"></a>悉是栴檀林。<a id="a-3e"></a>为是因缘故。<a id="a-3f"></a>须造观心论。<a id="a-3g"></a>年衰身带疾。<a id="a-3h"></a>眼闇耳渐聋。<a id="a-3i"></a>心惛多忘漏。<a id="a-3j"></a>年不如一年。<a id="a-3k"></a>死王金翅鸟。<a id="a-3l"></a>不久吞命根。<a id="a-3m"></a>一旦业绳断。<a id="a-3n"></a>气绝岂能言。<a id="a-3o"></a>为是因缘故。<a id="a-3p"></a>须造观心论。<a id="a-3q"></a>稽首十方佛。<a id="a-3r"></a>深慈观心者。<a id="a-3s"></a>劝善谛观察。<a id="a-3t"></a>发正觉妙乐。<a id="a-3u"></a>稽首十方法。<a id="a-3v"></a>深悲观心者。<a id="a-3w"></a>善劝谛观察。<a id="a-3x"></a>得真免诸苦。<a id="a-3y"></a>稽首十方僧。<a id="a-3z"></a>大众和合海。<a id="a-40"></a>若能善观察。<a id="a-41"></a>欢喜心无量。<a id="a-42"></a>稽首龙树师。<a id="a-43"></a>令速得开晓。<a id="a-44"></a>亦加舍三心。<a id="a-45"></a>今承三宝力。<a id="a-46"></a>起三十六问。<a id="a-47"></a>其间诸细问。<a id="a-48"></a>对事难可数。<a id="a-49"></a>若观一念心。<a id="a-4A"></a>能答此问者。<a id="a-4B"></a>当知心眼开。<a id="a-4C"></a>得入清凉池。<a id="a-4D"></a>不能答此问。<a id="a-4E"></a>奈何盲暝也。<a id="a-4F"></a>少义尚不见。<a id="a-4G"></a>那能行大道。<a id="a-4H"></a>哀哉末法中。<a id="a-4I"></a>无复行道人。<a id="a-4J"></a>设令有三数。<a id="a-4K"></a>宁别此问也。<a id="a-4L"></a>故生悲愍心。<a id="a-4M"></a>归命礼三宝。<a id="a-4N"></a>作此问心论。<a id="a-4O"></a>令劝者开朗。<a id="a-4P"></a>愿诸见闻者。<a id="a-4Q"></a>莫生疑谤心。<a id="a-4R"></a>信受勤修习。<a id="a-4S"></a>必获大法利。<a id="a-4T"></a>乃至偈问云。<a id="a-4U"></a>问观自生心。<a id="a-4V"></a>云何四不说。<a id="a-4W"></a>离戏论执诤。<a id="a-4X"></a>心净如虚空。<a id="a-4Y"></a>问观自生心。<a id="a-4Z"></a>云何是魔行。<a id="a-4a"></a>业烦恼所系。<a id="a-4b"></a>三界火宅烧。<a id="a-4c"></a>问观自生心。<a id="a-4d"></a>云何是外道。<a id="a-4e"></a>诸见烦恼业。<a id="a-4f"></a>流转于六道。<a id="a-4g"></a>问观自生心。<a id="a-4h"></a>云何是三业。<a id="a-4i"></a>拙度断见思。<a id="a-4j"></a>出三界火宅。<a id="a-4k"></a>问观自生心。<a id="a-4l"></a>云何是巧度。<a id="a-4m"></a>三乘不断结。<a id="a-4n"></a>得入二涅槃。<a id="a-4o"></a>问观自生心。<a id="a-4p"></a>云何是别教。<a id="a-4q"></a>求大乘常果。<a id="a-4r"></a>菩萨断别惑。<a id="a-4s"></a>问观自生心。<a id="a-4t"></a>云何圆教乘。<a id="a-4u"></a>不破坏法界。<a id="a-4v"></a>住三德涅槃。<a id="a-4w"></a>问观自生心。<a id="a-4x"></a>云何为涅槃。<a id="a-4y"></a>修四种三昧。<a id="a-4z"></a>得真无生忍。<a id="a-50"></a>问观自生心。<a id="a-51"></a>云何巧成就。<a id="a-52"></a>二十五方便。<a id="a-53"></a>调心入正道。<a id="a-54"></a>问观自生心。<a id="a-55"></a>云何知自心。<a id="a-56"></a>起十种境界。<a id="a-57"></a>成一心三智。<a id="a-58"></a>问观自生心。<a id="a-59"></a>云何知十境。<a id="a-5A"></a>各成十法乘。<a id="a-5B"></a>游四方快乐。<a id="a-5C"></a>问观自生心。<a id="a-5D"></a>云何不住法。<a id="a-5E"></a>入初发心住。<a id="a-5F"></a>及四十二位。<a id="a-5G"></a>问观自生心。<a id="a-5H"></a>云何六度成。<a id="a-5I"></a>能得诸三昧。<a id="a-5J"></a>及诸陀罗尼。<a id="a-5K"></a>问观自生心。<a id="a-5L"></a>云何得六通。<a id="a-5M"></a>用四摄行化。<a id="a-5N"></a>四辩无挂碍。<a id="a-5O"></a>问观自生心。<a id="a-5P"></a>云何得相好。<a id="a-5Q"></a>成真应二身。<a id="a-5R"></a>对缘如镜像。<a id="a-5S"></a>问观自生心。<a id="a-5T"></a>云何具十力。<a id="a-5U"></a>及四无所畏。<a id="a-5V"></a>内外照用圆。<a id="a-5W"></a>问观自生心。<a id="a-5X"></a>云何于观心。<a id="a-5Y"></a>能得十八种。<a id="a-5Z"></a>不共世间法。<a id="a-5a"></a>问观自生心。<a id="a-5b"></a>云何得大慈。<a id="a-5c"></a>大悲三念处。<a id="a-5d"></a>愍众无异想。<a id="a-5e"></a>问观自生心。<a id="a-5f"></a>云何巧方便。<a id="a-5g"></a>成就诸众生。<a id="a-5h"></a>严净一切刹。<a id="a-5i"></a>问观自生心。<a id="a-5j"></a>云何于此心。<a id="a-5k"></a>庄严菩提树。<a id="a-5l"></a>建清净道场。<a id="a-5m"></a>问观自生心。<a id="a-5n"></a>云何降魔怨。<a id="a-5o"></a>能制诸外道。<a id="a-5p"></a>令众悉归敬。<a id="a-5q"></a>问观自生心。<a id="a-5r"></a>云何坐道场。<a id="a-5s"></a>现四种成佛。<a id="a-5t"></a>赴机无差殊。<a id="a-5u"></a>问观自生心。<a id="a-5v"></a>云何转四教。<a id="a-5w"></a>清净妙法轮。<a id="a-5x"></a>一切得甘露。<a id="a-5y"></a>问观自生心。<a id="a-5z"></a>云何现四佛。<a id="a-60"></a>四种涅槃相。<a id="a-61"></a>究竟灭无余。<a id="a-62"></a>问观自生心。<a id="a-63"></a>云何知依正。<a id="a-64"></a>四土天器同。<a id="a-65"></a>而饭色有异。<a id="a-66"></a>问观自生心。<a id="a-67"></a>云何于此心。<a id="a-68"></a>是一切根缘。<a id="a-69"></a>通达无挂碍。<a id="a-6A"></a>问观自生心。<a id="a-6B"></a>云何知悉檀。<a id="a-6C"></a>无形无所说。<a id="a-6D"></a>现形广说法。<a id="a-6E"></a>问观自生心。<a id="a-6F"></a>云何知渐顿。<a id="a-6G"></a>秘密不定教。<a id="a-6H"></a>一音说此四。<a id="a-6I"></a>问观自生心。<a id="a-6J"></a>云何知四教。<a id="a-6K"></a>各开出四门。<a id="a-6L"></a>及一切法门。<a id="a-6M"></a>问观自生心。<a id="a-6N"></a>云何于四教。<a id="a-6O"></a>四门十六门。<a id="a-6P"></a>作论通众经。<a id="a-6Q"></a>问观自生心。<a id="a-6R"></a>云何住灭定。<a id="a-6S"></a>普入十法界。<a id="a-6T"></a>广利诸众生。<a id="a-6U"></a>问观自生心。<a id="a-6V"></a>云何知四土。<a id="a-6W"></a>用教有增减。<a id="a-6X"></a>普利一切众。<a id="a-6Y"></a>问观自生心。<a id="a-6Z"></a>云何知此心。<a id="a-6a"></a>具一切佛法。<a id="a-6b"></a>无一法出心。<a id="a-6c"></a>问观自生心。<a id="a-6d"></a>云何知此心。<a id="a-6e"></a>即平等法界。<a id="a-6f"></a>佛不度众生。<a id="a-6g"></a>问观自生心。<a id="a-6h"></a>云何知此心。<a id="a-6i"></a>法界如虚空。<a id="a-6j"></a>毕竟无所念。<a id="a-6k"></a>问观自生心。<a id="a-6l"></a>云何无文字。<a id="a-6m"></a>一切言语断。<a id="a-6n"></a>寂然无言说。<a id="a-6o"></a>今约观一念自生心。<a id="a-6p"></a>略起三十六问。<a id="a-6q"></a>外观心人。<a id="a-6r"></a>及久相逐。<a id="a-6s"></a>眷属。<a id="a-6t"></a>行四种三昧者。<a id="a-6u"></a>彼观心者。<a id="a-6v"></a>若能一一通达。<a id="a-6w"></a>当生心如佛想。<a id="a-6x"></a>亲近受行。<a id="a-6y"></a>如四依也。<a id="a-6z"></a>门徒眷属。<a id="a-70"></a>若于此无滞。<a id="a-71"></a>是真同行。<a id="a-72"></a>是真法王子孙。<a id="a-73"></a>绍三宝种。<a id="a-74"></a>使不断绝。<a id="a-75"></a>若不能观于一念自生心。<a id="a-76"></a>一一答此问者。<a id="a-77"></a>即是天魔外道眷属。<a id="a-78"></a>为彼之所驱驰。<a id="a-79"></a>方处三界牢狱。<a id="a-7A"></a>未有出离之期。<a id="a-7B"></a>若心不惬。<a id="a-7C"></a>欲求挽出者。<a id="a-7D"></a>必堕二乘三恶道坑。<a id="a-7E"></a>自断法身慧命。<a id="a-7F"></a>诛灭菩提眷属。<a id="a-7G"></a>是破佛法国土大乘家。<a id="a-7H"></a>哀哉哀哉。<a id="a-7I"></a>知奈何也。<a id="a-7J"></a>若观自生心。<a id="a-7K"></a>得失如此。<a id="a-7L"></a>观他生。<a id="a-7M"></a>共生。<a id="a-7N"></a>无因生。<a id="a-7O"></a>心亦然也。<a id="a-7P"></a>释曰。<a id="a-7Q"></a>此观心三十六问。<a id="a-7R"></a>上等十方诸佛之慈心。<a id="a-7S"></a>无恩不报。<a id="a-7T"></a>下及法界群生之悲仰。<a id="a-7U"></a>有感皆从。<a id="a-7V"></a>乃至修行妙门。<a id="a-7W"></a>度生仪轨。<a id="a-7X"></a>教观融摄。<a id="a-7Y"></a>理事圆通。<a id="a-7Z"></a>彻果该因。<a id="a-7a"></a>自他兼利。<a id="a-7b"></a>十身遍应。<a id="a-7c"></a>四土包含。<a id="a-7d"></a>但观自一心。<a id="a-7e"></a>无不悉备。<a id="a-7f"></a>如论偈云。<a id="a-7g"></a>乌鸦不施食。<a id="a-7h"></a>岂报白鸦恩。<a id="a-7i"></a>非但田不良。<a id="a-7j"></a>无平等种子。<a id="a-7k"></a>法雨若不降。<a id="a-7l"></a>法种必燋枯。<a id="a-7m"></a>各无来世粮。<a id="a-7n"></a>失。<a id="a-7o"></a>三利致苦者。<a id="a-7p"></a>释云。<a id="a-7q"></a>此偈明。<a id="a-7r"></a>不修念处之观。<a id="a-7s"></a>即是无平等种子。<a id="a-7t"></a>不依木叉而住。<a id="a-7u"></a>即非良田。<a id="a-7v"></a>何者。<a id="a-7w"></a>夫观大乘念处者。<a id="a-7x"></a>观生死五阴之身。<a id="a-7y"></a>非枯非荣。<a id="a-7z"></a>即大寂定。<a id="a-80"></a>涅槃经云。<a id="a-81"></a>色解脱涅槃。<a id="a-82"></a>乃至识解脱涅槃。<a id="a-83"></a>若修此念处观。<a id="a-84"></a>即是观一切六道众生。<a id="a-85"></a>即是常乐我净大涅槃。<a id="a-86"></a>具足佛之知见。<a id="a-87"></a>如常不轻圆信成就。<a id="a-88"></a>经云。<a id="a-89"></a>施城中最下乞人。<a id="a-8A"></a>与难胜如来等。<a id="a-8B"></a>是则岂可分别是田非田。<a id="a-8C"></a>可施不可施耶。<a id="a-8D"></a>故念处观。<a id="a-8E"></a>即平等种子。<a id="a-8F"></a>若不修。<a id="a-8G"></a>则见生死涅槃有异。<a id="a-8H"></a>凡圣有殊。<a id="a-8I"></a>圣是敬田。<a id="a-8J"></a>则崇仰而施。<a id="a-8K"></a>凡是悲田。<a id="a-8L"></a>则厌贱而不舍。<a id="a-8M"></a>故言无平等种子。<a id="a-8N"></a>今取王为喻者。<a id="a-8O"></a>喻无平等种子也。<a id="a-8P"></a>昔有王。<a id="a-8Q"></a>但借白鸦以喻圣人。<a id="a-8R"></a>乌鸦以喻凡人。<a id="a-8S"></a>王喻众生不修念处。<a id="a-8T"></a>不修念处平等种子之人也。<a id="a-8U"></a>故简悲敬两田。<a id="a-8V"></a>然内无平等种子圆观之道。<a id="a-8W"></a>外则不能弘宣化大乘。<a id="a-8X"></a>岂能报佛恩。<a id="a-8Y"></a>又破如来禁戒。<a id="a-8Z"></a>则无良田。<a id="a-8a"></a>是故偈云。<a id="a-8b"></a>法雨若不降。<a id="a-8c"></a>法种则燋枯。<a id="a-8d"></a>此两句。<a id="a-8e"></a>明四众无戒慧之机。<a id="a-8f"></a>圣则不应。<a id="a-8g"></a>何者。<a id="a-8h"></a>涅槃经云。<a id="a-8i"></a>纯陀自云。<a id="a-8j"></a>我今身有良田。<a id="a-8k"></a>无诸荒秽。<a id="a-8l"></a>唯希如来甘露法雨。<a id="a-8m"></a>雨我身田。<a id="a-8n"></a>令生法芽。<a id="a-8o"></a>而今四众不依念处修道。<a id="a-8p"></a>则无慧种。<a id="a-8q"></a>不依木叉而住。<a id="a-8r"></a>则无良田。<a id="a-8s"></a>既无种。<a id="a-8t"></a>则众生无感圣之机。<a id="a-8u"></a>岂能招圣法雨之应。<a id="a-8v"></a>众生佛性之芽。<a id="a-8w"></a>何得不枯也。<a id="a-8x"></a>乃至内无善机。<a id="a-8y"></a>外无圣应。<a id="a-8z"></a>法种之芽又枯。<a id="a-90"></a>是则失现在未来涅槃。<a id="a-91"></a>三利之乐。<a id="a-92"></a>乃更招三涂之苦。<a id="a-93"></a>又偈云。<a id="a-94"></a>能报白鸦恩。<a id="a-95"></a>普施乌鸦食者。<a id="a-96"></a>释云。<a id="a-97"></a>此偈明有平等种子。<a id="a-98"></a>复有良田。<a id="a-99"></a>能施乌鸦食。<a id="a-9A"></a>能报白鸦恩。<a id="a-9B"></a>何者。<a id="a-9C"></a>然佛圣人能觉悟众生。<a id="a-9D"></a>不令为三毒诸烦恼蛇毒所伤。<a id="a-9E"></a>即是圣人于众生有恩。<a id="a-9F"></a>如白鸦觉悟于王。<a id="a-9G"></a>不为毒蛇所害。<a id="a-9H"></a>经云。<a id="a-9I"></a>依教修行。<a id="a-9J"></a>名报佛恩。<a id="a-9K"></a>而今行者。<a id="a-9L"></a>依念处观慧。<a id="a-9M"></a>依木叉而住。<a id="a-9N"></a>即是依教修行。<a id="a-9O"></a>名报佛恩。<a id="a-9P"></a>复能以己之行。<a id="a-9Q"></a>化导一切众生。<a id="a-9R"></a>即是普施一切乌鸦食。<a id="a-9S"></a>能报白鸦之恩。<a id="a-9T"></a>又偈云。<a id="a-9U"></a>守鼻隅安般。<a id="a-9V"></a>及修不净观。<a id="a-9W"></a>安般得四禅。<a id="a-9X"></a>不免泥犁苦。<a id="a-9Y"></a>不净谓无学。<a id="a-9Z"></a>覆钵受女饭。<a id="a-9a"></a>设得随禅生。<a id="a-9b"></a>堕长寿天难。<a id="a-9c"></a>为是因缘故。<a id="a-9d"></a>须造观心论者。<a id="a-9e"></a>释云。<a id="a-9f"></a>此明事相修禅之倒也。<a id="a-9g"></a>鼻隅安般一句。<a id="a-9h"></a>标修有漏四禅章门。<a id="a-9i"></a>及修不净观一句。<a id="a-9j"></a>标修无漏事禅章门。<a id="a-9k"></a>守鼻隅者。<a id="a-9l"></a>安心在鼻也。<a id="a-9m"></a>安般者。<a id="a-9n"></a>数息也。<a id="a-9o"></a>以数息故。<a id="a-9p"></a>能得四禅八定。<a id="a-9q"></a>昔有比丘。<a id="a-9r"></a>得四禅。<a id="a-9s"></a>谓阿罗汉。<a id="a-9t"></a>临命谤佛。<a id="a-9u"></a>堕于地狱也。<a id="a-9v"></a>昔有比丘。<a id="a-9w"></a>学不净观。<a id="a-9x"></a>少时伏心。<a id="a-9y"></a>欲想不起。<a id="a-9z"></a>自谓圣人。<a id="a-A0"></a>后出聚落乞食。<a id="a-A1"></a>见女送饭。<a id="a-A2"></a>欲心即发。<a id="a-A3"></a>情迷心醉。<a id="a-A4"></a>覆钵受于女饭。<a id="a-A5"></a>然数息得禅。<a id="a-A6"></a>设不起谤。<a id="a-A7"></a>及不堕地狱。<a id="a-A8"></a>而随禅受生。<a id="a-A9"></a>堕长寿天难。<a id="a-AA"></a>故知若于一心四念处修道。<a id="a-AB"></a>不忘慈父嘱。<a id="a-AC"></a>真孝顺之子孙。<a id="a-AD"></a>但入宗镜中。<a id="a-AE"></a>无恩而不报。<a id="a-AF"></a>是以心若正。<a id="a-AG"></a>万法皆正。<a id="a-AH"></a>心若邪。<a id="a-AI"></a>万法亦邪。<a id="a-AJ"></a>若离自心外。<a id="a-AK"></a>欲破他邪。<a id="a-AL"></a>则立自立他。<a id="a-AM"></a>见邪见正。<a id="a-AN"></a>如卸甲入阵。<a id="a-AO"></a>弃火焚畬。<a id="a-AP"></a>欲破敌下种。<a id="a-AQ"></a>无有是处。<a id="a-AR"></a>但能守护自心。<a id="a-AS"></a>即是护持正法。<a id="a-AT"></a>亦是普念十方一切如来。<a id="a-AU"></a>自心护法既尔。<a id="a-AV"></a>转化他心亦然。<a id="a-AW"></a>则正外无邪。<a id="a-AX"></a>云何说破。<a id="a-AY"></a>邪外无正。<a id="a-AZ"></a>云何说持。<a id="a-Aa"></a>如是通明。<a id="a-Ab"></a>真护正法。<a id="a-Ac"></a>乃至圆满具足一切法门。<a id="a-Ad"></a>所以首楞严经偈云。<a id="a-Ae"></a>将此深心奉尘刹。<a id="a-Af"></a>是则名为报佛恩。<a id="a-Ag"></a>大集经云。<a id="a-Ah"></a>眼识于色。<a id="a-Ai"></a>是名非法。<a id="a-Aj"></a>若能远离。<a id="a-Ak"></a>是名护法。<a id="a-Al"></a>故知善摄诸根。<a id="a-Am"></a>不为六尘所侵者。<a id="a-An"></a>可谓真护法矣。<a id="a-Ao"></a>法集经云。<a id="a-Ap"></a>菩萨不须守护诸法。<a id="a-Aq"></a>世尊。<a id="a-Ar"></a>若菩萨但能善护自心。<a id="a-As"></a>是菩萨善护自心故。<a id="a-At"></a>则能成就诸佛妙法。<a id="a-Au"></a>乃至见自心如幻。<a id="a-Av"></a>如是见诸法如幻。<a id="a-Aw"></a>而心非内非外。<a id="a-Ax"></a>二中间可得。<a id="a-Ay"></a>如是见一切法。<a id="a-Az"></a>见即如心。<a id="a-B0"></a>无于色相。<a id="a-B1"></a>不可得示。<a id="a-B2"></a>不可得见。<a id="a-B3"></a>无于形碍。<a id="a-B4"></a>不可执捉。<a id="a-B5"></a>不照不住。<a id="a-B6"></a>见一切诸法。<a id="a-B7"></a>其相如是。<a id="a-B8"></a>若能如是见者。<a id="a-B9"></a>是菩萨则能得于平等之心。<a id="a-BA"></a>以得平等心故。<a id="a-BB"></a>如是菩萨不复更得于法。<a id="a-BC"></a>以平等外无差别法。<a id="a-BD"></a>了差别法即平等故。<a id="a-BE"></a>若入此平等法门。<a id="a-BF"></a>则知一切法皆悉性空。<a id="a-BG"></a>不生爱着。<a id="a-BH"></a>即是无非舍身命处耳。<a id="a-BI"></a>亦是成道处。<a id="a-BJ"></a>亦是转法轮处。<a id="a-BK"></a>亦是度生处。<a id="a-BL"></a>亦是入灭处。<a id="a-BM"></a>亦是究竟报恩处。<a id="a-BN"></a>亦是成满大愿处。<a id="a-BO"></a>亦是万行具足处。<a id="a-BP"></a>何者。<a id="a-BQ"></a>如云万物得地而生。<a id="a-BR"></a>万行得理而成者。<a id="a-BS"></a>理即心也。<a id="a-BT"></a>或行孝思。<a id="a-BU"></a>或输忠烈。<a id="a-BV"></a>靡不由心者哉。<a id="a-BW"></a>如则天朝。<a id="a-BX"></a>孟景休。<a id="a-BY"></a>丁母忧。<a id="a-BZ"></a>哀毁迨至灭性。<a id="a-Ba"></a>有弟景袆在襁褓。<a id="a-Bb"></a>景休自乳之。<a id="a-Bc"></a>乳谓之溢。<a id="a-Bd"></a>又毕构。<a id="a-Be"></a>为吏部尚书。<a id="a-Bf"></a>初丁继母萧氏忧。<a id="a-Bg"></a>卢氏二妹。<a id="a-Bh"></a>俱在襁褓。<a id="a-Bi"></a>构亲乳之。<a id="a-Bj"></a>乃至成长。<a id="a-Bk"></a>斯则孝行之所感。<a id="a-Bl"></a>乳出于心。<a id="a-Bm"></a>非定男女之体也。</p>
  <p id="aBn">问。<a id="a-Bo"></a>八万四千法门。<a id="a-Bp"></a>门门解脱。<a id="a-Bq"></a>云何偏取一心门。<a id="a-Br"></a>以为真趣。</p>
  <p id="aBs">答。<a id="a-Bt"></a>此一心门。<a id="a-Bu"></a>是真性解脱。<a id="a-Bv"></a>古佛慈敕诸佛解脱。<a id="a-Bw"></a>只令于众生心行中求不于余处求。<a id="a-Bx"></a>何以故。<a id="a-By"></a>只谓众生心。<a id="a-Bz"></a>是诸佛心。<a id="a-C0"></a>诸佛解脱。<a id="a-C1"></a>是众生解脱。<a id="a-C2"></a>随缘转变。<a id="a-C3"></a>自号众生。<a id="a-C4"></a>缘性常空。<a id="a-C5"></a>真佛不动。<a id="a-C6"></a>如冰元是水结。<a id="a-C7"></a>若欲求水。<a id="a-C8"></a>应当就冰。<a id="a-C9"></a>冰水虽殊。<a id="a-CA"></a>湿性不坏。<a id="a-CB"></a>时节有异。<a id="a-CC"></a>体性无亏。<a id="a-CD"></a>如是信入。<a id="a-CE"></a>名真解脱。<a id="a-CF"></a>其余法门。<a id="a-CG"></a>非无进趣。<a id="a-CH"></a>若比斯宗。<a id="a-CI"></a>顿渐天隔。<a id="a-CJ"></a>但明佛慧。<a id="a-CK"></a>唯接上机。<a id="a-CL"></a>所以法华会上。<a id="a-CM"></a>世尊亲嘱累诸大菩萨。<a id="a-CN"></a>若说此经。<a id="a-CO"></a>直入佛慧。<a id="a-CP"></a>能广开示。<a id="a-CQ"></a>真报佛恩。<a id="a-CR"></a>其有不信受者。<a id="a-CS"></a>当于余深法中。<a id="a-CT"></a>示教利喜。<a id="a-CU"></a>即是演余解脱法门。<a id="a-CV"></a>今宗镜中。<a id="a-CW"></a>唯论不思议解脱。</p>
  <p id="aCX">如台教问。<a id="a-CY"></a>何意不断烦恼而入涅槃。<a id="a-CZ"></a>方是不思议解脱。</p>
  <p id="aCa">答。<a id="a-Cb"></a>须弥入芥。<a id="a-Cc"></a>小不障大。<a id="a-Cd"></a>大不即小。<a id="a-Ce"></a>故云不思议耳。<a id="a-Cf"></a>今有烦恼惑。<a id="a-Cg"></a>不障智慧涅槃。<a id="a-Ch"></a>智慧涅槃。<a id="a-Ci"></a>不碍烦恼结惑。<a id="a-Cj"></a>乃名不思议。<a id="a-Ck"></a>又约有体无体无色无心。<a id="a-Cl"></a>以明解脱无体也。<a id="a-Cm"></a>若不思议观。<a id="a-Cn"></a>色心即是法性之色心。<a id="a-Co"></a>具色心不生不灭而得解脱。<a id="a-Cp"></a>故知真善妙色。<a id="a-Cq"></a>妙心之体也。<a id="a-Cr"></a>又妙色湛然常安住。<a id="a-Cs"></a>又色解脱涅槃。<a id="a-Ct"></a>若无色者如死人。<a id="a-Cu"></a>那得解脱也。<a id="a-Cv"></a>乃至黄蜂作蜜。<a id="a-Cw"></a>蜘蛛作网。<a id="a-Cx"></a>皆不可思议。<a id="a-Cy"></a>皆有心数法之解脱也。<a id="a-Cz"></a>是知直了此心。<a id="a-D0"></a>无行不足。<a id="a-D1"></a>以一心具足万行。<a id="a-D2"></a>无一行而非心故。<a id="a-D3"></a>且如云布施者。<a id="a-D4"></a>大菩萨行施等时。<a id="a-D5"></a>能观唯议知境是心。<a id="a-D6"></a>即心外无法。<a id="a-D7"></a>三轮体空。<a id="a-D8"></a>是称真施。<a id="a-D9"></a>持戒者。<a id="a-DA"></a>谓证唯心。<a id="a-DB"></a>离念常净。<a id="a-DC"></a>无明垢尽。<a id="a-DD"></a>即成佛戒。<a id="a-DE"></a>但佛心中。<a id="a-DF"></a>具诸功德。<a id="a-DG"></a>离过义边。<a id="a-DH"></a>则名为戒。<a id="a-DI"></a>忍辱者。<a id="a-DJ"></a>观众生唯识妄见。<a id="a-DK"></a>知本心外无法可嗔。<a id="a-DL"></a>精进者。<a id="a-DM"></a>如来精进。<a id="a-DN"></a>若据自行。<a id="a-DO"></a>常观唯识。<a id="a-DP"></a>故摄论云。<a id="a-DQ"></a>如来常不出观故。<a id="a-DR"></a>寂静。<a id="a-DS"></a>禅定者。<a id="a-DT"></a>大菩萨定。<a id="a-DU"></a>谓观唯识不见境时。<a id="a-DV"></a>心无缘念。<a id="a-DW"></a>则是真定。<a id="a-DX"></a>智慧者。<a id="a-DY"></a>大菩萨皆观自心。<a id="a-DZ"></a>意言分别。<a id="a-Da"></a>以为境界。<a id="a-Db"></a>从初发心乃至成佛。<a id="a-Dc"></a>皆作此观。<a id="a-Dd"></a>岂止四等六度。<a id="a-De"></a>成佛化生。<a id="a-Df"></a>乃至欲托质莲台。<a id="a-Dg"></a>永抛胎藏。<a id="a-Dh"></a>生极乐等诸佛国土。<a id="a-Di"></a>游戏神通者。<a id="a-Dj"></a>皆能了达自心。<a id="a-Dk"></a>无不化往。<a id="a-Dl"></a>又复岂止一行一愿。<a id="a-Dm"></a>凡有一切希求无不从意。<a id="a-Dn"></a>故如来不思议境界经云。<a id="a-Do"></a>三世一切诸佛。<a id="a-Dp"></a>皆无所有。<a id="a-Dq"></a>唯依自心。<a id="a-Dr"></a>菩萨若能了知诸佛。<a id="a-Ds"></a>及一切法皆唯心量。<a id="a-Dt"></a>得随顺忍。<a id="a-Du"></a>或入初地。<a id="a-Dv"></a>舍身速生妙喜世界。<a id="a-Dw"></a>或生极乐净佛土中。<a id="a-Dx"></a>金刚般若论偈云。<a id="a-Dy"></a>智习唯识通。<a id="a-Dz"></a>如是取净土。<a id="a-E0"></a>起信论云。<a id="a-E1"></a>初信大乘心人。<a id="a-E2"></a>诸佛皆摄生净土。<a id="a-E3"></a>诸法无行经云。<a id="a-E4"></a>若能教化三千大千世界中众生。<a id="a-E5"></a>令行十善。<a id="a-E6"></a>不如菩萨如一食顷一心静处。<a id="a-E7"></a>入一相法门。<a id="a-E8"></a>大般若经云。<a id="a-E9"></a>佛告善现。<a id="a-EA"></a>当知甚深般若波罗蜜多。<a id="a-EB"></a>是诸善法所趣向门。<a id="a-EC"></a>譬如大海。<a id="a-ED"></a>是一切水趣向门。<a id="a-EE"></a>楞伽经偈云。<a id="a-EF"></a>一切诸度中。<a id="a-EG"></a>佛心为第一。<a id="a-EH"></a>所以一切诸乘中。<a id="a-EI"></a>斯乘为究竟。<a id="a-EJ"></a>台教云。<a id="a-EK"></a>诸佛解脱。<a id="a-EL"></a>于众生心行中求者。<a id="a-EM"></a>若观众生心行。<a id="a-EN"></a>入本性清净智。<a id="a-EO"></a>穷众生心原者。<a id="a-EP"></a>即显诸佛解脱之果。<a id="a-EQ"></a>若见众生心空。<a id="a-ER"></a>即见佛国空。<a id="a-ES"></a>即是心行中求得三种解脱。<a id="a-ET"></a>众生心性。<a id="a-EU"></a>即真性解脱。<a id="a-EV"></a>痴爱。<a id="a-EW"></a>即实慧解脱。<a id="a-EX"></a>诸不善行。<a id="a-EY"></a>即是方便解脱。<a id="a-EZ"></a>是知此一心真性解脱。<a id="a-Ea"></a>能空烦恼系缚九结十使等。<a id="a-Eb"></a>如一栴檀树。<a id="a-Ec"></a>改四十由旬伊兰林悉香。<a id="a-Ed"></a>能令烦恼即菩提故。<a id="a-Ee"></a>又若断惑忏罪。<a id="a-Ef"></a>比余渐教。<a id="a-Eg"></a>如氎华千斤。<a id="a-Eh"></a>不如真金一两。<a id="a-Ei"></a>故云若欲忏悔者。<a id="a-Ej"></a>端坐念实相。<a id="a-Ek"></a>则直了无生之心。<a id="a-El"></a>当处解脱。<a id="a-Em"></a>金光明经疏云。<a id="a-En"></a>毗卢遮那。<a id="a-Eo"></a>遍一切处。<a id="a-Ep"></a>若行若住。<a id="a-Eq"></a>若明若暗。<a id="a-Er"></a>皆得不离见佛世尊。<a id="a-Es"></a>六根所对。<a id="a-Et"></a>无非佛法。<a id="a-Eu"></a>耆婆揽草。<a id="a-Ev"></a>无非药者。<a id="a-Ew"></a>普能愈病。<a id="a-Ex"></a>释摩男所执一切砂砾。<a id="a-Ey"></a>皆变为宝。<a id="a-Ez"></a>阿那律空器。<a id="a-F0"></a>悉满甘露。<a id="a-F1"></a>若能如是者。<a id="a-F2"></a>所观之罪。<a id="a-F3"></a>非复是罪。<a id="a-F4"></a>罪即实相。<a id="a-F5"></a>所观之福。<a id="a-F6"></a>福即非福。<a id="a-F7"></a>福即实相。<a id="a-F8"></a>纯是实相。<a id="a-F9"></a>是名大忏悔也。<a id="a-FA"></a>观普贤菩萨行法经云。<a id="a-FB"></a>观心无心。<a id="a-FC"></a>从颠倒想起。<a id="a-FD"></a>如此想心。<a id="a-FE"></a>从妄想起。<a id="a-FF"></a>如空中风。<a id="a-FG"></a>无依止处。<a id="a-FH"></a>如是法相。<a id="a-FI"></a>不生不没。<a id="a-FJ"></a>何者是罪。<a id="a-FK"></a>何者是福。<a id="a-FL"></a>我心自空。<a id="a-FM"></a>罪福无主。<a id="a-FN"></a>一切诸法。<a id="a-FO"></a>皆亦如是。<a id="a-FP"></a>无住无坏。<a id="a-FQ"></a>如是忏悔。<a id="a-FR"></a>又夫有罪可露。<a id="a-FS"></a>非真忏悔。<a id="a-FT"></a>有善可见。<a id="a-FU"></a>非真随喜。<a id="a-FV"></a>有法可趣。<a id="a-FW"></a>非真回向。<a id="a-FX"></a>有事可求非真发愿。<a id="a-FY"></a>若入宗镜。<a id="a-FZ"></a>谛了自心。<a id="a-Fa"></a>则无处无方。<a id="a-Fb"></a>一切清净。<a id="a-Fc"></a>如甚深大回向经云。<a id="a-Fd"></a>佛言。<a id="a-Fe"></a>有三种回向。<a id="a-Ff"></a>何等为三。<a id="a-Fg"></a>谓过去空。<a id="a-Fh"></a>当来空。<a id="a-Fi"></a>现在空。<a id="a-Fj"></a>无有回向者。<a id="a-Fk"></a>亦无回向法。<a id="a-Fl"></a>亦无回向处。<a id="a-Fm"></a>菩萨摩诃萨。<a id="a-Fn"></a>当作是回向。<a id="a-Fo"></a>作是回向时。<a id="a-Fp"></a>三处皆清净。<a id="a-Fq"></a>以此清净功德。<a id="a-Fr"></a>与一切众生。<a id="a-Fs"></a>共回向阿耨多罗三藐三菩提。<a id="a-Ft"></a>作是回向者。<a id="a-Fu"></a>无有凡夫。<a id="a-Fv"></a>及凡夫法。<a id="a-Fw"></a>乃至亦无有佛。<a id="a-Fx"></a>及向佛者。<a id="a-Fy"></a>何以故。<a id="a-Fz"></a>法性无缘。<a id="a-G0"></a>不生不灭。<a id="a-G1"></a>无所住故。<a id="a-G2"></a>法集经云。<a id="a-G3"></a>菩萨摩诃萨。<a id="a-G4"></a>于一切法。<a id="a-G5"></a>不求究竟处。<a id="a-G6"></a>何以故。<a id="a-G7"></a>是菩萨于一切法。<a id="a-G8"></a>无非究竟故。<a id="a-G9"></a>是菩萨不求解脱。<a id="a-GA"></a>一切诸法。<a id="a-GB"></a>本性寂灭。<a id="a-GC"></a>无非解脱。<a id="a-GD"></a>是菩萨不乐一法。<a id="a-GE"></a>亦不厌一法。<a id="a-GF"></a>是菩萨于诸佛法。<a id="a-GG"></a>非是自法。<a id="a-GH"></a>亦非他法。<a id="a-GI"></a>不取一法。<a id="a-GJ"></a>不舍一法。<a id="a-GK"></a>法华经云。<a id="a-GL"></a>尔时佛告上行等菩萨大众。<a id="a-GM"></a>诸佛神力。<a id="a-GN"></a>如是无量无边不可思议。<a id="a-GO"></a>若我以是神力。<a id="a-GP"></a>于无量无边百千万亿阿僧祇劫。<a id="a-GQ"></a>为嘱累故。<a id="a-GR"></a>说此经功德。<a id="a-GS"></a>犹不能尽。<a id="a-GT"></a>以要言之。<a id="a-GU"></a>如来一切所有之法。<a id="a-GV"></a>如来一切自在神力。<a id="a-GW"></a>如来一切秘要之藏。<a id="a-GX"></a>如来一切甚深之事。<a id="a-GY"></a>皆于此经宣示显说。<a id="a-GZ"></a>故知三世觉王。<a id="a-Ga"></a>十方大士。<a id="a-Gb"></a>一切所有诸佛之法。<a id="a-Gc"></a>一切神通摄化之门。<a id="a-Gd"></a>一切宗旨秘要之藏。<a id="a-Ge"></a>一切甚深因果之事。<a id="a-Gf"></a>皆于此心无不圆足。<a id="a-Gg"></a>故云于无量无边阿僧祇劫。<a id="a-Gh"></a>嘱累此法。<a id="a-Gi"></a>赞叹此心无作之功。<a id="a-Gj"></a>无比之德。<a id="a-Gk"></a>犹不能尽。<a id="a-Gl"></a>岂可率尔顷克而措言乎。<a id="a-Gm"></a>此宗镜录。<a id="a-Gn"></a>是大智所行。<a id="a-Go"></a>上根能受。<a id="a-Gp"></a>绝投岩痴狂之见。<a id="a-Gq"></a>舍草庵下劣之心。<a id="a-Gr"></a>非限量之怀。<a id="a-Gs"></a>辄可希冀。<a id="a-Gt"></a>持螺何以酌海。<a id="a-Gu"></a>折草焉能量天。<a id="a-Gv"></a>若遇大机。<a id="a-Gw"></a>又不可行于小径。<a id="a-Gx"></a>须依宗镜。<a id="a-Gy"></a>直示本心。<a id="a-Gz"></a>如经云。<a id="a-H0"></a>无以秽食置于宝器。<a id="a-H1"></a>无以大海内于牛迹。<a id="a-H2"></a>是知于此生信者。<a id="a-H3"></a>甚为希有。<a id="a-H4"></a>何者。<a id="a-H5"></a>信果佛则易。<a id="a-H6"></a>如十方诸佛。<a id="a-H7"></a>信因佛则难。<a id="a-H8"></a>如现今众生。<a id="a-H9"></a>故起信钞云。<a id="a-HA"></a>信过去释迦。<a id="a-HB"></a>当来弥勒等是佛。<a id="a-HC"></a>则为易。<a id="a-HD"></a>有今信众生心中真如。<a id="a-HE"></a>是凡圣通依。<a id="a-HF"></a>迷之则六趣无穷。<a id="a-HG"></a>悟之则三宝不断。<a id="a-HH"></a>此为希有。<a id="a-HI"></a>如信皇后王胎则易。<a id="a-HJ"></a>信贫女圣孕则难。<a id="a-HK"></a>是以染法净法。<a id="a-HL"></a>俱是心苗。<a id="a-HM"></a>本地发生。<a id="a-HN"></a>更无余孕。<a id="a-HO"></a>如无著菩萨。<a id="a-HP"></a>大乘庄严经论偈云。<a id="a-HQ"></a>自界及二光。<a id="a-HR"></a>痴共诸惑起。<a id="a-HS"></a>如是诸分别。<a id="a-HT"></a>二实应远离。<a id="a-HU"></a>释曰。<a id="a-HV"></a>自界。<a id="a-HW"></a>谓自阿赖分种子。<a id="a-HX"></a>二光。<a id="a-HY"></a>谓能取光。<a id="a-HZ"></a>所取光。<a id="a-Ha"></a>此等分别。<a id="a-Hb"></a>由共无明。<a id="a-Hc"></a>及诸余惑。<a id="a-Hd"></a>故得生起。<a id="a-He"></a>如是诸分别二实应远离。<a id="a-Hf"></a>二实。<a id="a-Hg"></a>谓所取实。<a id="a-Hh"></a>及能取实。<a id="a-Hi"></a>如是二实染净。<a id="a-Hj"></a>应求远离。<a id="a-Hk"></a>释曰。<a id="a-Hl"></a>此亦摄末归本义。<a id="a-Hm"></a>论云。<a id="a-Hn"></a>求唯识人云。<a id="a-Ho"></a>能取及所取。<a id="a-Hp"></a>此二唯心光。<a id="a-Hq"></a>贪光及信光。<a id="a-Hr"></a>二光无二法。<a id="a-Hs"></a>释曰。<a id="a-Ht"></a>求唯识人。<a id="a-Hu"></a>应知能取所取。<a id="a-Hv"></a>此之二种。<a id="a-Hw"></a>唯是心光。<a id="a-Hx"></a>如是贪等烦恼光。<a id="a-Hy"></a>及信等善法光。<a id="a-Hz"></a>如是二光。<a id="a-I0"></a>亦无染净二法。<a id="a-I1"></a>何以故。<a id="a-I2"></a>不离心光。<a id="a-I3"></a>别有贪等信等染净法故。<a id="a-I4"></a>二光亦无相。<a id="a-I5"></a>偈曰。<a id="a-I6"></a>种种心光起。<a id="a-I7"></a>如是种种相。<a id="a-I8"></a>光体非体故。<a id="a-I9"></a>不得彼法实。<a id="a-IA"></a>释曰。<a id="a-IB"></a>种种心光。<a id="a-IC"></a>即是种种事相。<a id="a-ID"></a>或异时起者谓贪。<a id="a-IE"></a>光嗔光等或同时起者。<a id="a-IF"></a>谓信光进。<a id="a-IG"></a>光等光体等者。<a id="a-IH"></a>如是也。<a id="a-II"></a>染位心数。<a id="a-IJ"></a>净位心数。<a id="a-IK"></a>唯有光相而无光体。<a id="a-IL"></a>是故世尊。<a id="a-IM"></a>不说彼为真实之法。<a id="a-IN"></a>是知万法之体。<a id="a-IO"></a>不出遮那心源。<a id="a-IP"></a>万善之门。<a id="a-IQ"></a>靡越普贤行海。<a id="a-IR"></a>云何不出遮那心源。<a id="a-IS"></a>如华严经颂云。<a id="a-IT"></a>佛刹微尘数。<a id="a-IU"></a>如是诸刹土。<a id="a-IV"></a>能于一念中。<a id="a-IW"></a>一一尘中现。<a id="a-IX"></a>云何靡越普贤行海。<a id="a-IY"></a>如阿僧祇品颂云。<a id="a-IZ"></a>于一微细毛端处。<a id="a-Ia"></a>有不可说诸普贤。<a id="a-Ib"></a>如一毛端一切尔。<a id="a-Ic"></a>如是乃至遍法界。<a id="a-Id"></a>此遮那心。<a id="a-Ie"></a>即菩提心。<a id="a-If"></a>此普贤行。<a id="a-Ig"></a>即菩提行。<a id="a-Ih"></a>如华严经颂云。<a id="a-Ii"></a>欲见十方一切佛。<a id="a-Ij"></a>欲施无尽功德藏。<a id="a-Ik"></a>欲灭众生诸苦恼。<a id="a-Il"></a>宜应速发菩提心。<a id="a-Im"></a>昔人云。<a id="a-In"></a>菩提心。<a id="a-Io"></a>即万行之本。<a id="a-Ip"></a>即此发心。<a id="a-Iq"></a>便名为行。</p>
  <p id="aIr">问。<a id="a-Is"></a>若独取一心解脱。<a id="a-It"></a>其余非者。<a id="a-Iu"></a>则一不收一切。<a id="a-Iv"></a>法界义不圆。<a id="a-Iw"></a>乖此广乘。<a id="a-Ix"></a>失其遍理。</p>
  <p id="aIy">答。<a id="a-Iz"></a>若圆修顿悟之机。<a id="a-J0"></a>则举一蔽诸。<a id="a-J1"></a>无复方便。<a id="a-J2"></a>只为不入者。<a id="a-J3"></a>方便开三。<a id="a-J4"></a>乃至八万。<a id="a-J5"></a>虽即开三本明一道。<a id="a-J6"></a>所以金刚三昧经云。<a id="a-J7"></a>如如之理。<a id="a-J8"></a>具一切法。<a id="a-J9"></a>善男子。<a id="a-JA"></a>住如理者。<a id="a-JB"></a>过三苦海。<a id="a-JC"></a>又楞伽经偈云。<a id="a-JD"></a>有无是二边。<a id="a-JE"></a>以为心境界。<a id="a-JF"></a>离诸境界法。<a id="a-JG"></a>平等心寂静。<a id="a-JH"></a>贤劫定意经云。<a id="a-JI"></a>若复弃捐一切所有。<a id="a-JJ"></a>在于所有而无所有。<a id="a-JK"></a>是曰一心。<a id="a-JL"></a>法句经云。<a id="a-JM"></a>人寿百岁。<a id="a-JN"></a>情欣放逸。<a id="a-JO"></a>不如一日归心空寂。<a id="a-JP"></a>傅大士颂云。<a id="a-JQ"></a>诸佛不许外求名。<a id="a-JR"></a>达本真心即为正。<a id="a-JS"></a>故知万法归心。<a id="a-JT"></a>则道全矣。<a id="a-JU"></a>如庚桑子道全篇云。<a id="a-JV"></a>鲁公卑辞以问之。<a id="a-JW"></a>庚桑子曰。<a id="a-JX"></a>吾能听视不用耳目。<a id="a-JY"></a>非易耳目之所苦者过也。<a id="a-JZ"></a>公曰。<a id="a-Ja"></a>孰如是。<a id="a-Jb"></a>寡人增异矣。<a id="a-Jc"></a>其道若何。<a id="a-Jd"></a>寡人早愿闻之。<a id="a-Je"></a>庚桑子曰。<a id="a-Jf"></a>我体合于心。<a id="a-Jg"></a>心合于气。<a id="a-Jh"></a>气合于神。<a id="a-Ji"></a>神合于无。<a id="a-Jj"></a>其有介然之有。<a id="a-Jk"></a>唯然之音。<a id="a-Jl"></a>虽远际八荒之表。<a id="a-Jm"></a>迩在眉睫之内。<a id="a-Jn"></a>来于我者。<a id="a-Jo"></a>吾必尽知之。<a id="a-Jp"></a>乃不知为是我七窍手足之觉。<a id="a-Jq"></a>五藏六腑心虑之所知。<a id="a-Jr"></a>其自知而已矣。<a id="a-Js"></a>何璨注云。<a id="a-Jt"></a>心形泯合。<a id="a-Ju"></a>神气冥符。<a id="a-Jv"></a>洞然至忘与无同体。<a id="a-Jw"></a>然后心弥静而智弥远。<a id="a-Jx"></a>神愈默而照愈彰。<a id="a-Jy"></a>理极而自通。<a id="a-Jz"></a>不思而玄览。<a id="a-K0"></a>非夫至神至圣。<a id="a-K1"></a>其孰能与于此哉。<a id="a-K2"></a>斯乃灵真之要枢。<a id="a-K3"></a>重玄之妙道者也。<a id="a-K4"></a>是以内外指归。<a id="a-K5"></a>须冥符心体。<a id="a-K6"></a>则洞照无遗矣。<a id="a-K7"></a>遂能和光万有。<a id="a-K8"></a>体纳十方。<a id="a-K9"></a>夫言和者。<a id="a-KA"></a>非有能所二法相顺名和。<a id="a-KB"></a>如古德云。<a id="a-KC"></a>凡圣各别。<a id="a-KD"></a>不得名和。<a id="a-KE"></a>心体离念。<a id="a-KF"></a>不得众生相。<a id="a-KG"></a>法界即我。<a id="a-KH"></a>我即法界名和。<a id="a-KI"></a>首楞严经云。<a id="a-KJ"></a>观世音菩萨白佛言。<a id="a-KK"></a>世尊。<a id="a-KL"></a>我从闻思修。<a id="a-KM"></a>入三摩地。<a id="a-KN"></a>初于闻中。<a id="a-KO"></a>入流亡所。<a id="a-KP"></a>所入既寂。<a id="a-KQ"></a>动静二相。<a id="a-KR"></a>了然不生。<a id="a-KS"></a>如是渐增。<a id="a-KT"></a>闻所闻尽。<a id="a-KU"></a>尽闻不住。<a id="a-KV"></a>觉所觉空。<a id="a-KW"></a>空觉极圆。<a id="a-KX"></a>空所空灭。<a id="a-KY"></a>生灭既灭。<a id="a-KZ"></a>寂灭现前。<a id="a-Ka"></a>忽然超越世出世间。<a id="a-Kb"></a>十方圆明。<a id="a-Kc"></a>获二殊胜。<a id="a-Kd"></a>一者。<a id="a-Ke"></a>上合十方诸佛本妙觉心。<a id="a-Kf"></a>与佛如来同一慈力。<a id="a-Kg"></a>二者。<a id="a-Kh"></a>下合十方一切六道众生。<a id="a-Ki"></a>与诸众生同一悲仰。<a id="a-Kj"></a>斯乃能所迹消。<a id="a-Kk"></a>真俗冥合。<a id="a-Kl"></a>非从事行。<a id="a-Km"></a>因异而同。<a id="a-Kn"></a>但了心无自他。<a id="a-Ko"></a>万法自然一体。<a id="a-Kp"></a>外书亦云。<a id="a-Kq"></a>心和。<a id="a-Kr"></a>即言和。<a id="a-Ks"></a>言和。<a id="a-Kt"></a>即言满天下无口过。<a id="a-Ku"></a>以身心和故。<a id="a-Kv"></a>行满天下无怨恶。<a id="a-Kw"></a>既与万法体和。<a id="a-Kx"></a>则不共物诤。<a id="a-Ky"></a>如华手经云。<a id="a-Kz"></a>佛告舍利弗。<a id="a-L0"></a>是故菩萨发菩提心。<a id="a-L1"></a>应当观察是心空相。<a id="a-L2"></a>舍利弗。<a id="a-L3"></a>何等是心。<a id="a-L4"></a>云何空相。<a id="a-L5"></a>舍利弗。<a id="a-L6"></a>心名意识。<a id="a-L7"></a>即是识阴。<a id="a-L8"></a>意入。<a id="a-L9"></a>意界。<a id="a-LA"></a>心空相者。<a id="a-LB"></a>心无心相。<a id="a-LC"></a>亦无作者。<a id="a-LD"></a>何以故。<a id="a-LE"></a>若有作者。<a id="a-LF"></a>则有彼作而此人受。<a id="a-LG"></a>若心自作。<a id="a-LH"></a>则自作自受。<a id="a-LI"></a>舍利弗。<a id="a-LJ"></a>是心相空。<a id="a-LK"></a>无有作者。<a id="a-LL"></a>无使作者。<a id="a-LM"></a>若无作者。<a id="a-LN"></a>则无作相。<a id="a-LO"></a>若人戏论。<a id="a-LP"></a>是心相者。<a id="a-LQ"></a>则与无碍空无相诤。<a id="a-LR"></a>若与无碍空无相诤。<a id="a-LS"></a>是人则与如来共诤。<a id="a-LT"></a>若与如来共诤。<a id="a-LU"></a>当知是人则坠深坑。<a id="a-LV"></a>是知若入宗镜海中。<a id="a-LW"></a>已摄余一切法门。<a id="a-LX"></a>如登法性山。<a id="a-LY"></a>悉见诸无边境界。<a id="a-LZ"></a>如大涅槃经云。<a id="a-La"></a>譬如有人。<a id="a-Lb"></a>在大海浴。<a id="a-Lc"></a>当知是人。<a id="a-Ld"></a>已用诸河泉池之水。<a id="a-Le"></a>菩萨摩诃萨。<a id="a-Lf"></a>亦复如是。<a id="a-Lg"></a>修习如是金刚三昧。<a id="a-Lh"></a>当知已为修习其余一切三昧。<a id="a-Li"></a>又云。<a id="a-Lj"></a>譬如高山。<a id="a-Lk"></a>有人登之。<a id="a-Ll"></a>远望诸方。<a id="a-Lm"></a>皆悉明了。<a id="a-Ln"></a>金刚定山。<a id="a-Lo"></a>亦复如是。<a id="a-Lp"></a>菩萨登之。<a id="a-Lq"></a>远望诸法。<a id="a-Lr"></a>无不明了。<a id="a-Ls"></a>故知自心。<a id="a-Lt"></a>无能过者。<a id="a-Lu"></a>所以教中。<a id="a-Lv"></a>亦名甚深法。<a id="a-Lw"></a>亦名最上乘。<a id="a-Lx"></a>是以一法指南。<a id="a-Ly"></a>万途归顺。<a id="a-Lz"></a>但有名字差别。<a id="a-M0"></a>终无异体别陈。<a id="a-M1"></a>如有颂云。<a id="a-M2"></a>诸色心现时。<a id="a-M3"></a>如金银隐起。<a id="a-M4"></a>金处异名生。<a id="a-M5"></a>与金无前后。<a id="a-M6"></a>且如金银隐起。<a id="a-M7"></a>功德之形。<a id="a-M8"></a>但有异名。<a id="a-M9"></a>金体不动。<a id="a-MA"></a>例似一心。<a id="a-MB"></a>现出凡圣之道。<a id="a-MC"></a>虽立别号。<a id="a-MD"></a>心性无生。<a id="a-ME"></a>达此名空。<a id="a-MF"></a>见法如镜。<a id="a-MG"></a>自然息意。<a id="a-MH"></a>冥合真宗矣。</p>
 </body>
</html>