<!doctype html>
<html id="z3IBXA01e9" data-ver="1454">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第二十</h1>
  <p id="a2">夫正因佛性。<a id="a-3"></a>众生共有。<a id="a-4"></a>经云。<a id="a-5"></a>不由观智所显。<a id="a-6"></a>则道常披露。<a id="a-7"></a>云何异生。<a id="a-8"></a>迷而不悟。</p>
  <p id="a9">答。<a id="a-A"></a>智论云。<a id="a-B"></a>众生心性。<a id="a-C"></a>犹如利刀。<a id="a-D"></a>唯用割泥。<a id="a-E"></a>泥无所成。<a id="a-F"></a>刀日就损。<a id="a-G"></a>理体常妙。<a id="a-H"></a>众生自粗。<a id="a-I"></a>能善用之。<a id="a-J"></a>即合本妙。<a id="a-K"></a>又譬如一器中水淡味恒然。<a id="a-L"></a>若着甘草则甜。<a id="a-M"></a>下黄连则苦。<a id="a-N"></a>众生心水。<a id="a-O"></a>亦复如是。<a id="a-P"></a>起妄染则凡。<a id="a-Q"></a>冥真空则圣。<a id="a-R"></a>其心之性。<a id="a-S"></a>未尝变异。<a id="a-T"></a>如华严经偈云。<a id="a-U"></a>譬如净日月。<a id="a-V"></a>皎镜在虚空。<a id="a-W"></a>影现于众水。<a id="a-X"></a>不为水所杂。<a id="a-Y"></a>菩萨净法轮。<a id="a-Z"></a>当知亦如是。<a id="a-a"></a>现世间心水。<a id="a-b"></a>不为世所杂。<a id="a-c"></a>如华严疏云。<a id="a-d"></a>一切法有二。<a id="a-e"></a>一是所迷。<a id="a-f"></a>谓缘起不实。<a id="a-g"></a>故如幻。<a id="a-h"></a>缘成。<a id="a-i"></a>故无性。<a id="a-j"></a>二是能迷。<a id="a-k"></a>遍计无物。<a id="a-l"></a>故如空。<a id="a-m"></a>妄计。<a id="a-n"></a>故无相。<a id="a-o"></a>又以不觉。<a id="a-p"></a>故不知有。<a id="a-q"></a>以不信。<a id="a-r"></a>故不承当。<a id="a-s"></a>但起无明。<a id="a-t"></a>空成倒想。<a id="a-u"></a>如夜绳不动。<a id="a-v"></a>疑之为蛇。<a id="a-w"></a>闇室本空。<a id="a-x"></a>怖之有鬼。<a id="a-y"></a>故知本无迷悟。<a id="a-z"></a>妄有升沉。<a id="a-10"></a>昔迷悟而似迷。<a id="a-11"></a>今悟迷而非悟。<a id="a-12"></a>但以内见自隔。<a id="a-13"></a>客尘所遮。<a id="a-14"></a>于体上分远近之情。<a id="a-15"></a>向性中立凡圣之量。<a id="a-16"></a>如胜思惟梵天所问经云。<a id="a-17"></a>梵天问文殊师利。<a id="a-18"></a>比丘云何亲近于佛。<a id="a-19"></a>答言。<a id="a-1A"></a>梵天。<a id="a-1B"></a>若比丘于诸法中。<a id="a-1C"></a>不见有法。<a id="a-1D"></a>若近若远。<a id="a-1E"></a>是则名为亲近于佛。<a id="a-1F"></a>大集经云。<a id="a-1G"></a>不觉一法。<a id="a-1H"></a>微相者。<a id="a-1I"></a>乃能了知如来出世。<a id="a-1J"></a>无出之出。<a id="a-1K"></a>即是佛出。<a id="a-1L"></a>是以若不见一法。<a id="a-1M"></a>常见诸佛。<a id="a-1N"></a>则千里同风。<a id="a-1O"></a>若见一法。<a id="a-1P"></a>不见诸佛。<a id="a-1Q"></a>则对面胡越。<a id="a-1R"></a>故知背心合境。<a id="a-1S"></a>顿起尘劳。<a id="a-1T"></a>背境合心。<a id="a-1U"></a>圆照法界。<a id="a-1V"></a>何者。<a id="a-1W"></a>心是所依。<a id="a-1X"></a>法是能依。<a id="a-1Y"></a>能依从所依起。<a id="a-1Z"></a>如水是所依。<a id="a-1a"></a>波是能依。<a id="a-1b"></a>离水无波。<a id="a-1c"></a>离心无法。<a id="a-1d"></a>又心是能生。<a id="a-1e"></a>法是所生。<a id="a-1f"></a>如木能生火。<a id="a-1g"></a>木是能生。<a id="a-1h"></a>火是所生。<a id="a-1i"></a>离木无火。<a id="a-1j"></a>离心无法。<a id="a-1k"></a>故知不即心为道者。<a id="a-1l"></a>如千人排门。<a id="a-1m"></a>无一得入。<a id="a-1n"></a>若了心顿入者。<a id="a-1o"></a>犹一人拔关。<a id="a-1p"></a>能通万汇。<a id="a-1q"></a>得宗镜之要者。<a id="a-1r"></a>其斯谓乎。<a id="a-1s"></a>是以妙性无亏。<a id="a-1t"></a>迷悟自得。<a id="a-1u"></a>一法不动。<a id="a-1v"></a>向背俄分。<a id="a-1w"></a>如首楞严经云。<a id="a-1x"></a>佛言。<a id="a-1y"></a>富楼那。<a id="a-1z"></a>又汝问言。<a id="a-20"></a>地水火风。<a id="a-21"></a>本性圆融。<a id="a-22"></a>周遍法界。<a id="a-23"></a>疑水火性。<a id="a-24"></a>不相陵灭。<a id="a-25"></a>又征虚空。<a id="a-26"></a>及诸大地。<a id="a-27"></a>俱遍法界。<a id="a-28"></a>不合相容。<a id="a-29"></a>富楼那。<a id="a-2A"></a>譬如虚空体非群相。<a id="a-2B"></a>而不拒彼诸相发挥。<a id="a-2C"></a>所以者何。<a id="a-2D"></a>富楼那。<a id="a-2E"></a>彼太虚空。<a id="a-2F"></a>日照则明。<a id="a-2G"></a>云屯则暗。<a id="a-2H"></a>风摇则动。<a id="a-2I"></a>霁澄则清。<a id="a-2J"></a>气凝则浊。<a id="a-2K"></a>土积成霾。<a id="a-2L"></a>水澄成映。<a id="a-2M"></a>于意云何。<a id="a-2N"></a>如是殊方诸有为相。<a id="a-2O"></a>为因彼生。<a id="a-2P"></a>为复空有。<a id="a-2Q"></a>若彼所生。<a id="a-2R"></a>富楼那。<a id="a-2S"></a>且日照时。<a id="a-2T"></a>既是日明。<a id="a-2U"></a>十方世界同为日色。<a id="a-2V"></a>云何空中更见圆日。<a id="a-2W"></a>若是空明。<a id="a-2X"></a>空应自照。<a id="a-2Y"></a>云何中宵云雾之时。<a id="a-2Z"></a>不生光曜。<a id="a-2a"></a>当知是明。<a id="a-2b"></a>非日非空。<a id="a-2c"></a>不异空日。<a id="a-2d"></a>观相元妄。<a id="a-2e"></a>无可指陈。<a id="a-2f"></a>犹邀空华。<a id="a-2g"></a>结为空果。<a id="a-2h"></a>云何诘其相陵灭义。<a id="a-2i"></a>观性元真。<a id="a-2j"></a>唯妙觉明。<a id="a-2k"></a>妙觉明心。<a id="a-2l"></a>先非水火。<a id="a-2m"></a>云何复问不相容者。<a id="a-2n"></a>真妙觉明。<a id="a-2o"></a>亦复如是。<a id="a-2p"></a>汝以空明。<a id="a-2q"></a>则有空现。<a id="a-2r"></a>地水火风各各发明。<a id="a-2s"></a>则各各现。<a id="a-2t"></a>若俱发明。<a id="a-2u"></a>则有俱现。<a id="a-2v"></a>云何俱现。<a id="a-2w"></a>富楼那。<a id="a-2x"></a>如一水中。<a id="a-2y"></a>现于日影。<a id="a-2z"></a>两人同观水中之日。<a id="a-30"></a>东西各行。<a id="a-31"></a>则各有日随二人去。<a id="a-32"></a>一东一西。<a id="a-33"></a>先无准的。<a id="a-34"></a>不应难言。<a id="a-35"></a>此日是一。<a id="a-36"></a>云何各行。<a id="a-37"></a>各曰既双。<a id="a-38"></a>云何现一。<a id="a-39"></a>宛转虚妄。<a id="a-3A"></a>无可凭据。<a id="a-3B"></a>富楼那。<a id="a-3C"></a>汝以色空相倾相夺。<a id="a-3D"></a>于如来藏。<a id="a-3E"></a>而如来藏。<a id="a-3F"></a>随为色空。<a id="a-3G"></a>周遍法界。<a id="a-3H"></a>是故于中。<a id="a-3I"></a>风动空澄。<a id="a-3J"></a>日明云暗。<a id="a-3K"></a>众生迷闷。<a id="a-3L"></a>背觉合尘。<a id="a-3M"></a>故发尘劳。<a id="a-3N"></a>有世间相。<a id="a-3O"></a>我以妙明不生不灭。<a id="a-3P"></a>合如来藏。<a id="a-3Q"></a>而如来藏。<a id="a-3R"></a>唯妙觉明。<a id="a-3S"></a>圆照法界。<a id="a-3T"></a>故知妙觉明心。<a id="a-3U"></a>湛然不动。<a id="a-3V"></a>因业发现。<a id="a-3W"></a>随为色空。<a id="a-3X"></a>周遍法界。<a id="a-3Y"></a>众生背其本觉。<a id="a-3Z"></a>妄执情尘。<a id="a-3a"></a>翻于平等一真觉中。<a id="a-3b"></a>认所现差别之境界。<a id="a-3c"></a>随发明处强说是非。<a id="a-3d"></a>如于虚空体中。<a id="a-3e"></a>定其差别。<a id="a-3f"></a>实谓虚妄颠倒。<a id="a-3g"></a>无理可凭。<a id="a-3h"></a>凡挂圣智真诠。<a id="a-3i"></a>悉为破其颠倒。<a id="a-3j"></a>若知颠倒不实。<a id="a-3k"></a>自然无法可论。<a id="a-3l"></a>如华严经云。<a id="a-3m"></a>以智入于一切佛法。<a id="a-3n"></a>为众生说。<a id="a-3o"></a>令除颠倒。<a id="a-3p"></a>然知不离众生有颠倒。<a id="a-3q"></a>不离颠倒有众生。<a id="a-3r"></a>不于颠倒内有众生。<a id="a-3s"></a>不于众生内有颠倒。<a id="a-3t"></a>亦非颠倒是众生。<a id="a-3u"></a>亦非众生是颠倒。<a id="a-3v"></a>颠倒非内法。<a id="a-3w"></a>颠倒非外法。<a id="a-3x"></a>众生非内法。<a id="a-3y"></a>众生非外法。<a id="a-3z"></a>一切诸法。<a id="a-40"></a>虚妄不实。<a id="a-41"></a>速起速灭。<a id="a-42"></a>无有坚固。<a id="a-43"></a>如梦如影。<a id="a-44"></a>如幻如化。<a id="a-45"></a>诳惑愚夫。<a id="a-46"></a>如疏释云。<a id="a-47"></a>经文有四对。<a id="a-48"></a>前三对二互相望。<a id="a-49"></a>后一对当体以辩。<a id="a-4A"></a>前三对中。<a id="a-4B"></a>前二不离。<a id="a-4C"></a>后一不即。<a id="a-4D"></a>即显生之与倒。<a id="a-4E"></a>非即离也。<a id="a-4F"></a>众生即能起颠倒之人。<a id="a-4G"></a>乃染分依他。<a id="a-4H"></a>颠倒即所起之妄。<a id="a-4I"></a>是遍计所执。<a id="a-4J"></a>初对明不离者。<a id="a-4K"></a>谓依似执实。<a id="a-4L"></a>故。<a id="a-4M"></a>离生无倒。<a id="a-4N"></a>依执似起。<a id="a-4O"></a>离倒无生。<a id="a-4P"></a>第二对明不相在。<a id="a-4Q"></a>重释前义。<a id="a-4R"></a>言不离者。<a id="a-4S"></a>明因果相待缘成。<a id="a-4T"></a>非先有体。<a id="a-4U"></a>二物相在。<a id="a-4V"></a>因中无果。<a id="a-4W"></a>故倒内无生。<a id="a-4X"></a>若必有者。<a id="a-4Y"></a>则应遍计是依他起。<a id="a-4Z"></a>果中无因。<a id="a-4a"></a>故生内无到若要令有者。<a id="a-4b"></a>则应无有不倒众生。<a id="a-4c"></a>第三对明不即。<a id="a-4d"></a>不坏因果。<a id="a-4e"></a>能所遍计之二相故。<a id="a-4f"></a>由前三对。<a id="a-4g"></a>则知生倒非一非异。<a id="a-4h"></a>非即非离。<a id="a-4i"></a>第四对当体以辩。<a id="a-4j"></a>倒心托境方生。<a id="a-4k"></a>故非内法。<a id="a-4l"></a>若是内者。<a id="a-4m"></a>无境应有境。<a id="a-4n"></a>由情计。<a id="a-4o"></a>故非外法。<a id="a-4p"></a>若是外者。<a id="a-4q"></a>智者于境。<a id="a-4r"></a>不应不染。<a id="a-4s"></a>既非内外。<a id="a-4t"></a>宁在中间。<a id="a-4u"></a>则当体自虚。<a id="a-4v"></a>将何对他。<a id="a-4w"></a>以明即离。<a id="a-4x"></a>众生亦尔。<a id="a-4y"></a>即蕴求无。<a id="a-4z"></a>故非内法。<a id="a-50"></a>离蕴亦无。<a id="a-51"></a>故非外法。<a id="a-52"></a>既非内外。<a id="a-53"></a>亦绝中间。<a id="a-54"></a>本性自空。<a id="a-55"></a>何能起倒。<a id="a-56"></a>将何对他。<a id="a-57"></a>明非即离。<a id="a-58"></a>既如是知。<a id="a-59"></a>则自无倒。<a id="a-5A"></a>为物说此倒惑自除。<a id="a-5B"></a>因谓由不达缘成不坚。<a id="a-5C"></a>妄生遍计。<a id="a-5D"></a>故云诳惑愚夫。<a id="a-5E"></a>实则愚夫自诳。<a id="a-5F"></a>若猕猴执月。<a id="a-5G"></a>非月执猕猴。<a id="a-5H"></a>又中观论偈云。<a id="a-5I"></a>有倒不生倒。<a id="a-5J"></a>无倒不生倒。<a id="a-5K"></a>倒者不生倒。<a id="a-5L"></a>不倒亦不倒。<a id="a-5M"></a>若于颠倒时。<a id="a-5N"></a>亦不生颠倒。<a id="a-5O"></a>汝可自观察。<a id="a-5P"></a>谁生于颠倒。<a id="a-5Q"></a>已颠倒者。<a id="a-5R"></a>则更不生颠倒。<a id="a-5S"></a>已颠倒故。<a id="a-5T"></a>不颠倒者。<a id="a-5U"></a>亦不颠倒。<a id="a-5V"></a>无有颠倒。<a id="a-5W"></a>故颠倒时。<a id="a-5X"></a>亦无颠倒。<a id="a-5Y"></a>有二过故。<a id="a-5Z"></a>汝今除憍慢心。<a id="a-5a"></a>善自观察。<a id="a-5b"></a>谁为颠倒者。<a id="a-5c"></a>复次诸颠倒不生。<a id="a-5d"></a>云何有此义。<a id="a-5e"></a>无有颠倒故。<a id="a-5f"></a>何有颠倒者。<a id="a-5g"></a>颠倒种种因缘破故。<a id="a-5h"></a>堕在不生。<a id="a-5i"></a>彼贪着不生。<a id="a-5j"></a>谓不生是颠倒实相。<a id="a-5k"></a>是故偈说。<a id="a-5l"></a>云。<a id="a-5m"></a>何名不生为颠倒。<a id="a-5n"></a>乃至无漏法。<a id="a-5o"></a>尚不名为不生相。<a id="a-5p"></a>何况颠倒是不生相。<a id="a-5q"></a>无颠倒何有颠倒者。<a id="a-5r"></a>因倒者有倒故。</p>
  <p id="a5s">问。<a id="a-5t"></a>云何一切颠倒。<a id="a-5u"></a>不成妄耶。</p>
  <p id="a5v">答。<a id="a-5w"></a>只为因情所执。<a id="a-5x"></a>遂成虚妄。<a id="a-5y"></a>以执本空。<a id="a-5z"></a>妄即非妄。<a id="a-60"></a>如起信钞云。<a id="a-61"></a>所执本空。<a id="a-62"></a>与真心不动。<a id="a-63"></a>迭相成立。<a id="a-64"></a>只为所执本空。<a id="a-65"></a>所以真心不动。<a id="a-66"></a>只由真心不动。<a id="a-67"></a>故得所执本空。<a id="a-68"></a>何异万像本空。<a id="a-69"></a>明镜不动。<a id="a-6A"></a>何谓真妄迭相成立。<a id="a-6B"></a>以迷真起妄。<a id="a-6C"></a>妄因真立。<a id="a-6D"></a>悟妄即真。<a id="a-6E"></a>真从妄显。</p>
  <p id="a6F">问。<a id="a-6G"></a>如何得离倒不自诳无过耶。</p>
  <p id="a6H">答如大集经云。<a id="a-6I"></a>如第五大。<a id="a-6J"></a>如第七情。<a id="a-6K"></a>如十九界。<a id="a-6L"></a>无出无入。<a id="a-6M"></a>无生无灭。<a id="a-6N"></a>无有造作。<a id="a-6O"></a>无心意识。<a id="a-6P"></a>乃名无过。</p>
  <p id="a6Q">问。<a id="a-6R"></a>若心性本净。<a id="a-6S"></a>云何说客尘染。</p>
  <p id="a6T">答心本清净。<a id="a-6U"></a>迹亦清净。<a id="a-6V"></a>体亦清净。<a id="a-6W"></a>用亦清净。<a id="a-6X"></a>以不离一心。<a id="a-6Y"></a>别有清净。<a id="a-6Z"></a>以妄尘不能染。<a id="a-6a"></a>真法不能净。<a id="a-6b"></a>何者。<a id="a-6c"></a>离心无异法。<a id="a-6d"></a>岂有染能染耶。<a id="a-6e"></a>亦离心无真法。<a id="a-6f"></a>岂有净能净耶。<a id="a-6g"></a>则刀不能自割。<a id="a-6h"></a>指不能自触。<a id="a-6i"></a>大庄严论偈云。<a id="a-6j"></a>已说心性净。<a id="a-6k"></a>而为客尘染。<a id="a-6l"></a>不离心真如。<a id="a-6m"></a>别有心性净。<a id="a-6n"></a>不离心之真如。<a id="a-6o"></a>别有异心。<a id="a-6p"></a>谓依他相。<a id="a-6q"></a>说。<a id="a-6r"></a>为自性清净。<a id="a-6s"></a>此中应知。<a id="a-6t"></a>说心真如。<a id="a-6u"></a>名之为心。<a id="a-6v"></a>即说此心。<a id="a-6w"></a>为自性清净。<a id="a-6x"></a>此心即是阿摩罗识。<a id="a-6y"></a>又一切众生。<a id="a-6z"></a>未见性者。<a id="a-70"></a>虽客尘所隐。<a id="a-71"></a>五阴所埋。<a id="a-72"></a>任经生死往来。<a id="a-73"></a>其性不昧。<a id="a-74"></a>或遇善友开发。<a id="a-75"></a>终自显明。<a id="a-76"></a>以是出世间常住心宝。<a id="a-77"></a>岂世间无常败坏生灭之法。<a id="a-78"></a>而能堕坏。<a id="a-79"></a>如贫女室中金藏。<a id="a-7A"></a>虽未掘而匪移。<a id="a-7B"></a>若力士额上宝珠。<a id="a-7C"></a>任斗没而常在。<a id="a-7D"></a>犹雪山筒中药味。<a id="a-7E"></a>暂流出而恒存。<a id="a-7F"></a>如大地底下金刚。<a id="a-7G"></a>纵穿斲而不坏。<a id="a-7H"></a>是以大涅槃经云。<a id="a-7I"></a>迦葉菩萨白佛言。<a id="a-7J"></a>世尊。<a id="a-7K"></a>我从今日。<a id="a-7L"></a>始得正见。<a id="a-7M"></a>世尊。<a id="a-7N"></a>自是之前。<a id="a-7O"></a>我等悉名邪见之人。<a id="a-7P"></a>世尊。<a id="a-7Q"></a>二十五有。<a id="a-7R"></a>有我。<a id="a-7S"></a>不也。<a id="a-7T"></a>佛言。<a id="a-7U"></a>善男子。<a id="a-7V"></a>我者。<a id="a-7W"></a>即是如来藏义。<a id="a-7X"></a>一切众生。<a id="a-7Y"></a>悉有佛性。<a id="a-7Z"></a>即是我义。<a id="a-7a"></a>如是我义。<a id="a-7b"></a>从本已来。<a id="a-7c"></a>常为无量烦恼所覆。<a id="a-7d"></a>是故众生不能得见。<a id="a-7e"></a>善男子。<a id="a-7f"></a>如贫女人。<a id="a-7g"></a>舍内多真金之藏。<a id="a-7h"></a>家人大小。<a id="a-7i"></a>无有知者。<a id="a-7j"></a>时有异人。<a id="a-7k"></a>善知方便。<a id="a-7l"></a>语贫女人。<a id="a-7m"></a>我今雇汝。<a id="a-7n"></a>汝可为我耘除草秽。<a id="a-7o"></a>女即答言。<a id="a-7p"></a>我不能也。<a id="a-7q"></a>汝若能示我子金藏。<a id="a-7r"></a>然后乃当速为汝作。<a id="a-7s"></a>是人复言。<a id="a-7t"></a>我知方便。<a id="a-7u"></a>能示汝子。<a id="a-7v"></a>女人答言。<a id="a-7w"></a>我家大小。<a id="a-7x"></a>尚自不知。<a id="a-7y"></a>况汝能知。<a id="a-7z"></a>是人复言。<a id="a-80"></a>我今审能。<a id="a-81"></a>女人答言。<a id="a-82"></a>我亦欲见并可示我。<a id="a-83"></a>是人即于其家。<a id="a-84"></a>掘出真金之藏。<a id="a-85"></a>女人见已。<a id="a-86"></a>心生欢喜。<a id="a-87"></a>生奇特想。<a id="a-88"></a>宗仰是人。<a id="a-89"></a>善男子。<a id="a-8A"></a>众生佛性。<a id="a-8B"></a>亦复如是。<a id="a-8C"></a>一切众生。<a id="a-8D"></a>不能得见。<a id="a-8E"></a>如彼宝藏。<a id="a-8F"></a>贫人不知。<a id="a-8G"></a>善男子。<a id="a-8H"></a>我今普示一切众生。<a id="a-8I"></a>所有佛性。<a id="a-8J"></a>为诸烦恼之所覆蔽。<a id="a-8K"></a>如彼贫人。<a id="a-8L"></a>有真金藏。<a id="a-8M"></a>不能得见。<a id="a-8N"></a>如来今日。<a id="a-8O"></a>普示众生诸觉宝藏。<a id="a-8P"></a>所谓佛性。<a id="a-8Q"></a>而诸众生。<a id="a-8R"></a>见是事已。<a id="a-8S"></a>心生欢喜。<a id="a-8T"></a>归仰如来。<a id="a-8U"></a>善方便者。<a id="a-8V"></a>即是如来。<a id="a-8W"></a>贫女人者。<a id="a-8X"></a>即是一切无量众生。<a id="a-8Y"></a>真金藏者。<a id="a-8Z"></a>即佛性也。<a id="a-8a"></a>乃至譬如王家。<a id="a-8b"></a>有大力士。<a id="a-8c"></a>其人眉间有金刚珠。<a id="a-8d"></a>与余力士。<a id="a-8e"></a>角力相扑。<a id="a-8f"></a>而彼力士。<a id="a-8g"></a>以头抵触。<a id="a-8h"></a>其额上珠。<a id="a-8i"></a>寻没肤中。<a id="a-8j"></a>都不自知。<a id="a-8k"></a>是珠所在。<a id="a-8l"></a>其处有疮。<a id="a-8m"></a>即命良医。<a id="a-8n"></a>欲自疗治。<a id="a-8o"></a>时有明医。<a id="a-8p"></a>善知方药。<a id="a-8q"></a>即如是疮。<a id="a-8r"></a>因珠入体。<a id="a-8s"></a>是珠入皮。<a id="a-8t"></a>即便停住。<a id="a-8u"></a>是时良医。<a id="a-8v"></a>寻问力士。<a id="a-8w"></a>卿额上珠。<a id="a-8x"></a>为何所在。<a id="a-8y"></a>力士惊答。<a id="a-8z"></a>大师医王。<a id="a-90"></a>我额上珠。<a id="a-91"></a>乃无去耶。<a id="a-92"></a>是珠今者。<a id="a-93"></a>为何所在。<a id="a-94"></a>将非幻化。<a id="a-95"></a>忧愁啼哭。<a id="a-96"></a>是时良医。<a id="a-97"></a>慰喻力士。<a id="a-98"></a>汝今不应生大愁苦。<a id="a-99"></a>汝因斗时。<a id="a-9A"></a>宝珠入体。<a id="a-9B"></a>今在皮里。<a id="a-9C"></a>影现于外。<a id="a-9D"></a>汝曹斗时。<a id="a-9E"></a>嗔恚毒盛。<a id="a-9F"></a>珠陷入体。<a id="a-9G"></a>故不自知。<a id="a-9H"></a>是时力士。<a id="a-9I"></a>不信医言。<a id="a-9J"></a>若在皮里。<a id="a-9K"></a>脓血不净。<a id="a-9L"></a>何缘不出。<a id="a-9M"></a>若在筋里。<a id="a-9N"></a>不应可见。<a id="a-9O"></a>汝今云何欺诳于我。<a id="a-9P"></a>时医执镜。<a id="a-9Q"></a>以照其面。<a id="a-9R"></a>珠在镜中。<a id="a-9S"></a>明了显现。<a id="a-9T"></a>力士见已。<a id="a-9U"></a>心怀惊怪。<a id="a-9V"></a>生奇特想。<a id="a-9W"></a>善男子。<a id="a-9X"></a>一切众生。<a id="a-9Y"></a>亦复如是。<a id="a-9Z"></a>不能亲近善知识故。<a id="a-9a"></a>虽有佛性。<a id="a-9b"></a>皆不能见。<a id="a-9c"></a>而为贪淫。<a id="a-9d"></a>嗔恚愚痴。<a id="a-9e"></a>之所覆蔽。<a id="a-9f"></a>故堕地狱。<a id="a-9g"></a>畜生。<a id="a-9h"></a>饿鬼。<a id="a-9i"></a>阿修罗旃陀罗。<a id="a-9j"></a>刹利婆罗门毗舍首陀。<a id="a-9k"></a>生如是等种种家中。<a id="a-9l"></a>因心所起种种业缘。<a id="a-9m"></a>虽受人身。<a id="a-9n"></a>聋盲喑哑。<a id="a-9o"></a>拘躄癃跛。<a id="a-9p"></a>于二十五有。<a id="a-9q"></a>受诸果报。<a id="a-9r"></a>贪淫嗔恚愚痴覆心。<a id="a-9s"></a>不知佛性。<a id="a-9t"></a>如彼力士。<a id="a-9u"></a>宝珠在体。<a id="a-9v"></a>谓呼失去。<a id="a-9w"></a>众生亦尔。<a id="a-9x"></a>不知亲近善知识故。<a id="a-9y"></a>不识如来微密宝藏。<a id="a-9z"></a>修学无我。<a id="a-A0"></a>喻如非圣。<a id="a-A1"></a>虽说有我。<a id="a-A2"></a>亦复不知我之真性。<a id="a-A3"></a>我诸弟子。<a id="a-A4"></a>亦复如是。<a id="a-A5"></a>不知亲近善知识故。<a id="a-A6"></a>修学无我。<a id="a-A7"></a>亦复不知无我之处。<a id="a-A8"></a>尚自不知无我真性。<a id="a-A9"></a>况复能知有我真性。<a id="a-AA"></a>善男子。<a id="a-AB"></a>如来如是。<a id="a-AC"></a>说诸众生。<a id="a-AD"></a>皆有佛性。<a id="a-AE"></a>喻如良医示彼力士。<a id="a-AF"></a>金刚宝珠。<a id="a-AG"></a>是诸众生。<a id="a-AH"></a>为诸无量亿烦恼等之所覆蔽。<a id="a-AI"></a>不识佛性。<a id="a-AJ"></a>若尽烦恼。<a id="a-AK"></a>尔时乃得证知了了。<a id="a-AL"></a>如彼力士。<a id="a-AM"></a>于明镜中。<a id="a-AN"></a>见其宝珠。<a id="a-AO"></a>善男子。<a id="a-AP"></a>如来秘藏。<a id="a-AQ"></a>如是无量不可思议。<a id="a-AR"></a>复次善男子。<a id="a-AS"></a>譬如雪山。<a id="a-AT"></a>有一味药。<a id="a-AU"></a>名曰乐味。<a id="a-AV"></a>其味极甜。<a id="a-AW"></a>在深丛下。<a id="a-AX"></a>人无能见。<a id="a-AY"></a>有人闻香。<a id="a-AZ"></a>即知其地。<a id="a-Aa"></a>当有是药。<a id="a-Ab"></a>过去往世。<a id="a-Ac"></a>有转轮王。<a id="a-Ad"></a>于此雪山。<a id="a-Ae"></a>为此药故。<a id="a-Af"></a>在在处处。<a id="a-Ag"></a>造作木筒。<a id="a-Ah"></a>以接是药。<a id="a-Ai"></a>是药熟时。<a id="a-Aj"></a>从地流出。<a id="a-Ak"></a>集木筒中。<a id="a-Al"></a>其味真正。<a id="a-Am"></a>王既没已。<a id="a-An"></a>其后是药。<a id="a-Ao"></a>或醋或碱。<a id="a-Ap"></a>或甜或苦。<a id="a-Aq"></a>或辛或淡。<a id="a-Ar"></a>如是一味。<a id="a-As"></a>随其流处有种种异。<a id="a-At"></a>是药真味。<a id="a-Au"></a>停留在山。<a id="a-Av"></a>犹如满月。<a id="a-Aw"></a>凡人薄福。<a id="a-Ax"></a>虽以钁斸。<a id="a-Ay"></a>加功困苦。<a id="a-Az"></a>而不能得。<a id="a-B0"></a>复有圣王。<a id="a-B1"></a>出现于世。<a id="a-B2"></a>以福因缘。<a id="a-B3"></a>即得是药真正之味。<a id="a-B4"></a>善男子。<a id="a-B5"></a>如来秘藏。<a id="a-B6"></a>其味亦尔。<a id="a-B7"></a>为诸烦恼丛林所覆。<a id="a-B8"></a>无明众生不能得见。<a id="a-B9"></a>一味药者。<a id="a-BA"></a>喻如佛性。<a id="a-BB"></a>以烦恼故。<a id="a-BC"></a>出种种味。<a id="a-BD"></a>所谓地狱。<a id="a-BE"></a>畜生。<a id="a-BF"></a>饿鬼。<a id="a-BG"></a>天人男女。<a id="a-BH"></a>非男非女。<a id="a-BI"></a>刹利。<a id="a-BJ"></a>婆罗门毗舍首陀。<a id="a-BK"></a>佛性雄猛。<a id="a-BL"></a>难可沮坏。<a id="a-BM"></a>是故无有能杀害者。<a id="a-BN"></a>若有杀者。<a id="a-BO"></a>则断佛性。<a id="a-BP"></a>如是佛性。<a id="a-BQ"></a>终不可断。<a id="a-BR"></a>性若可断。<a id="a-BS"></a>无有是处。<a id="a-BT"></a>如我性者。<a id="a-BU"></a>即是如来秘密之藏。<a id="a-BV"></a>如是秘藏。<a id="a-BW"></a>一切无能同沮坏烧灭。<a id="a-BX"></a>虽不可坏。<a id="a-BY"></a>然不可见。<a id="a-BZ"></a>若得成就阿耨多罗三藐三菩提。<a id="a-Ba"></a>尔乃证知。<a id="a-Bb"></a>以是因缘。<a id="a-Bc"></a>无能杀者。<a id="a-Bd"></a>迦葉菩萨。<a id="a-Be"></a>复白佛言。<a id="a-Bf"></a>世尊。<a id="a-Bg"></a>若无杀者。<a id="a-Bh"></a>应当无有不善之业。<a id="a-Bi"></a>佛告迦葉。<a id="a-Bj"></a>实杀生。<a id="a-Bk"></a>何以故。<a id="a-Bl"></a>善男子。<a id="a-Bm"></a>众生佛性。<a id="a-Bn"></a>住五阴中。<a id="a-Bo"></a>若坏五阴。<a id="a-Bp"></a>名曰杀生。<a id="a-Bq"></a>若有杀生。<a id="a-Br"></a>即堕恶趣。<a id="a-Bs"></a>以业因缘。<a id="a-Bt"></a>而有刹利。<a id="a-Bu"></a>婆罗门等毗舍首陀。<a id="a-Bv"></a>及旃陀罗。<a id="a-Bw"></a>若男若女。<a id="a-Bx"></a>非男非女。<a id="a-By"></a>二十五有差别之相。<a id="a-Bz"></a>流转生死。<a id="a-C0"></a>非圣之人。<a id="a-C1"></a>横计于我。<a id="a-C2"></a>大小诸相。<a id="a-C3"></a>犹若稗子。<a id="a-C4"></a>或言如豆。<a id="a-C5"></a>乃至拇指。<a id="a-C6"></a>如是种种妄生忆想。<a id="a-C7"></a>妄想之相。<a id="a-C8"></a>无有真实。<a id="a-C9"></a>出世我相。<a id="a-CA"></a>名为佛性。<a id="a-CB"></a>如是计我。<a id="a-CC"></a>是名最善。<a id="a-CD"></a>复次善男子。<a id="a-CE"></a>譬如有人。<a id="a-CF"></a>善知伏藏。<a id="a-CG"></a>即取利钁斸地直下。<a id="a-CH"></a>磐石沙砾。<a id="a-CI"></a>直过无难。<a id="a-CJ"></a>唯至金刚。<a id="a-CK"></a>不能穿彻。<a id="a-CL"></a>夫金刚者。<a id="a-CM"></a>所有刀斧不能沮坏。<a id="a-CN"></a>善男子。<a id="a-CO"></a>众生佛性。<a id="a-CP"></a>亦复如是。<a id="a-CQ"></a>一切论者。<a id="a-CR"></a>天魔波旬。<a id="a-CS"></a>及诸人天。<a id="a-CT"></a>所不能坏。<a id="a-CU"></a>五阴之相。<a id="a-CV"></a>即是起作。<a id="a-CW"></a>起作之相。<a id="a-CX"></a>喻若石沙。<a id="a-CY"></a>可穿可坏。<a id="a-CZ"></a>佛性者。<a id="a-Ca"></a>喻如金刚。<a id="a-Cb"></a>不可沮坏。<a id="a-Cc"></a>以是义故。<a id="a-Cd"></a>坏五阴者。<a id="a-Ce"></a>名为杀生。<a id="a-Cf"></a>善男子。<a id="a-Cg"></a>必定当知佛法。<a id="a-Ch"></a>如是不可思议。<a id="a-Ci"></a>是知虽有佛性。<a id="a-Cj"></a>久翳尘劳。<a id="a-Ck"></a>须以止观熏修。<a id="a-Cl"></a>乃得明净。<a id="a-Cm"></a>如贫女得藏中之宝。<a id="a-Cn"></a>犹力士见镜里之珠。<a id="a-Co"></a>方亲悟自心妙觉圆满。<a id="a-Cp"></a>又如何行于止观。<a id="a-Cq"></a>得契真修。<a id="a-Cr"></a>但了能观之心。<a id="a-Cs"></a>所观之境。<a id="a-Ct"></a>各各性离。<a id="a-Cu"></a>即妄心自息。<a id="a-Cv"></a>此名为止。<a id="a-Cw"></a>常作此观。<a id="a-Cx"></a>不失其照。<a id="a-Cy"></a>故名为观。<a id="a-Cz"></a>斯则即止即观。<a id="a-D0"></a>即观即止。<a id="a-D1"></a>无能所观。<a id="a-D2"></a>是名止观。<a id="a-D3"></a>如先德云。<a id="a-D4"></a>法性寂然名止。<a id="a-D5"></a>寂而常照名观。<a id="a-D6"></a>非能所观。<a id="a-D7"></a>有其二事。<a id="a-D8"></a>所以华严经颂云。<a id="a-D9"></a>若有欲知佛境界。<a id="a-DA"></a>当净其意如虚空。<a id="a-DB"></a>远离妄想及诸取。<a id="a-DC"></a>令心所向。<a id="a-DD"></a>皆无碍。<a id="a-DE"></a>疏释云。<a id="a-DF"></a>一离妄取。<a id="a-DG"></a>如彼净空无云翳故。<a id="a-DH"></a>斯即真止。<a id="a-DI"></a>二触境无滞。<a id="a-DJ"></a>如彼净空无障碍故。<a id="a-DK"></a>斯即真观。<a id="a-DL"></a>此观。<a id="a-DM"></a>不作意以照境。<a id="a-DN"></a>则所照无涯。<a id="a-DO"></a>此止。<a id="a-DP"></a>体性离而息妄故。<a id="a-DQ"></a>诸趣皆寂。<a id="a-DR"></a>若斯则不拂不莹。<a id="a-DS"></a>而自净矣。<a id="a-DT"></a>无净之净。<a id="a-DU"></a>乃冥契法原。<a id="a-DV"></a>不修之修。<a id="a-DW"></a>则闇蹈佛境矣。<a id="a-DX"></a>故知唯一心真智。<a id="a-DY"></a>是我本身。<a id="a-DZ"></a>湛然常存。<a id="a-Da"></a>现前明净。<a id="a-Db"></a>自然以智慧嘴。<a id="a-Dc"></a>啄破无明[穀-禾+卵]。<a id="a-Dd"></a>飞出三界。<a id="a-De"></a>自在无碍。<a id="a-Df"></a>此时方得见性了然。<a id="a-Dg"></a>更有何法而堪比对。<a id="a-Dh"></a>如丹霞孤寂吟云。<a id="a-Di"></a>不迷须有不迷心。<a id="a-Dj"></a>看时浅浅用时深。<a id="a-Dk"></a>此个真珠若采事。<a id="a-Dl"></a>岂同樵客负黄金。<a id="a-Dm"></a>黄金烹炼转为新。<a id="a-Dn"></a>此珠含光未示人。<a id="a-Do"></a>了则毛端吞巨海。<a id="a-Dp"></a>始知大地一微尘。</p>
  <p id="aDq">问。<a id="a-Dr"></a>诸佛心。<a id="a-Ds"></a>遍一切众生心。<a id="a-Dt"></a>能现凡心。<a id="a-Du"></a>众生身。<a id="a-Dv"></a>遍一切诸佛身。<a id="a-Dw"></a>能作圣体。<a id="a-Dx"></a>为复转动互遍而成。<a id="a-Dy"></a>为当一体。</p>
  <p id="aDz">答。<a id="a-E0"></a>若言转动。<a id="a-E1"></a>即成造作。<a id="a-E2"></a>若言互遍。<a id="a-E3"></a>则有二心。<a id="a-E4"></a>是以常住一心。<a id="a-E5"></a>犹若虚空之体。<a id="a-E6"></a>凡圣二号。<a id="a-E7"></a>还同空里之华。<a id="a-E8"></a>青黄起灭虽殊。<a id="a-E9"></a>匪越太虚之性。<a id="a-EA"></a>迷悟升沉有异。<a id="a-EB"></a>未离真觉之原。<a id="a-EC"></a>又如一室千灯。<a id="a-ED"></a>光光涉入。<a id="a-EE"></a>一镜万像。<a id="a-EF"></a>影影交罗。<a id="a-EG"></a>非异非同。<a id="a-EH"></a>不来不去。<a id="a-EI"></a>达斯旨者。<a id="a-EJ"></a>唯佛洞知。<a id="a-EK"></a>是以万有。<a id="a-EL"></a>即真。<a id="a-EM"></a>无转变相。<a id="a-EN"></a>华严经云。<a id="a-EO"></a>知心如幻。<a id="a-EP"></a>出生一切诸法境界。<a id="a-EQ"></a>周遍无尽。<a id="a-ER"></a>不匮不息。<a id="a-ES"></a>大集经云。<a id="a-ET"></a>住一心中。<a id="a-EU"></a>能知一切众生诸心。<a id="a-EV"></a>观众生心。<a id="a-EW"></a>悉皆平等。<a id="a-EX"></a>如幻化相。<a id="a-EY"></a>本性清净。<a id="a-EZ"></a>观诸众生身业平等。<a id="a-Ea"></a>皆如水月。<a id="a-Eb"></a>见诸众生悉在己身。<a id="a-Ec"></a>己身亦在众生身中。<a id="a-Ed"></a>犹如影现。<a id="a-Ee"></a>能令众生悉作佛身。<a id="a-Ef"></a>亦令己身作众生身。<a id="a-Eg"></a>一切无有能转动者。<a id="a-Eh"></a>又经颂云。<a id="a-Ei"></a>诸佛一似大圆镜。<a id="a-Ej"></a>我身犹若摩尼珠。<a id="a-Ek"></a>诸佛法身入我体。<a id="a-El"></a>我身常入诸佛躯。<a id="a-Em"></a>虽然互入。<a id="a-En"></a>而无所入。<a id="a-Eo"></a>若有所入。<a id="a-Ep"></a>即成二法。</p>
  <p id="aEq">问。<a id="a-Er"></a>若实心外无法。<a id="a-Es"></a>独标宗者。<a id="a-Et"></a>无诸佛则无能化之人。<a id="a-Eu"></a>无众生则无所化之众。<a id="a-Ev"></a>全归无寄。<a id="a-Ew"></a>何以绍隆。</p>
  <p id="aEx">答。<a id="a-Ey"></a>只谓了唯心故。<a id="a-Ez"></a>成平等之佛。<a id="a-F0"></a>达唯识故。<a id="a-F1"></a>行同体之悲。<a id="a-F2"></a>若不直下顿悟斯宗。<a id="a-F3"></a>则自他二利俱失。<a id="a-F4"></a>何者。<a id="a-F5"></a>不入一心平等。<a id="a-F6"></a>违成佛之正宗。<a id="a-F7"></a>不了同体大悲。<a id="a-F8"></a>堕爱见之妄想。<a id="a-F9"></a>如维摩经观众生品云。<a id="a-FA"></a>尔时文殊师利。<a id="a-FB"></a>问维摩诘言。<a id="a-FC"></a>菩萨云何观于众生。<a id="a-FD"></a>维摩诘言。<a id="a-FE"></a>譬如幻师。<a id="a-FF"></a>见所幻人。<a id="a-FG"></a>菩萨观众生为若此。<a id="a-FH"></a>如智者见水中月。<a id="a-FI"></a>如镜中见其面像。<a id="a-FJ"></a>如热时焰。<a id="a-FK"></a>如呼声响。<a id="a-FL"></a>如空中云。<a id="a-FM"></a>如水聚沫。<a id="a-FN"></a>如水上泡。<a id="a-FO"></a>如芭蕉坚。<a id="a-FP"></a>如电久住。<a id="a-FQ"></a>如第五大。<a id="a-FR"></a>如第六阴。<a id="a-FS"></a>如第七情。<a id="a-FT"></a>如十三入。<a id="a-FU"></a>如十九界。<a id="a-FV"></a>菩萨观众生为若此。<a id="a-FW"></a>如无色界色。<a id="a-FX"></a>如焦谷芽。<a id="a-FY"></a>如须陀洹身见。<a id="a-FZ"></a>如阿那含入胎。<a id="a-Fa"></a>如阿罗汉三毒。<a id="a-Fb"></a>如得忍菩萨贪恚毁禁。<a id="a-Fc"></a>如佛烦恼习。<a id="a-Fd"></a>如盲者见色。<a id="a-Fe"></a>如入灭尽定出入息。<a id="a-Ff"></a>如空中鸟迹。<a id="a-Fg"></a>如石女儿。<a id="a-Fh"></a>如化人烦恼。<a id="a-Fi"></a>如梦所见已寤。<a id="a-Fj"></a>如灭度者受身。<a id="a-Fk"></a>如无烟之火。<a id="a-Fl"></a>菩萨观众生为若此。<a id="a-Fm"></a>文殊师利言。<a id="a-Fn"></a>若菩萨作是观者。<a id="a-Fo"></a>云何行慈。<a id="a-Fp"></a>维摩诘言。<a id="a-Fq"></a>菩萨作是观已。<a id="a-Fr"></a>自念。<a id="a-Fs"></a>我当为众生。<a id="a-Ft"></a>说如斯法。<a id="a-Fu"></a>是即真实慈也。<a id="a-Fv"></a>净名私记释云。<a id="a-Fw"></a>今明观众生品大精。<a id="a-Fx"></a>只依其中一句行则足。<a id="a-Fy"></a>得一句摄心。<a id="a-Fz"></a>常照行之。<a id="a-G0"></a>一切万行足。<a id="a-G1"></a>只今汝自观。<a id="a-G2"></a>观汝身心。<a id="a-G3"></a>如此毕竟空。<a id="a-G4"></a>即是菩萨观众生。<a id="a-G5"></a>菩萨名道。<a id="a-G6"></a>道能通。<a id="a-G7"></a>通汝色心本性。<a id="a-G8"></a>令离虚妄。<a id="a-G9"></a>即是菩萨。<a id="a-GA"></a>菩萨只在汝身中。<a id="a-GB"></a>观汝身心。<a id="a-GC"></a>如第三手。<a id="a-GD"></a>为毕竟无身心。<a id="a-GE"></a>此中示人坐禅用心法大好。<a id="a-GF"></a>只观身心。<a id="a-GG"></a>如此。<a id="a-GH"></a>无可作。<a id="a-GI"></a>定乱。<a id="a-GJ"></a>是非。<a id="a-GK"></a>一异。<a id="a-GL"></a>一切平等。<a id="a-GM"></a>即坐禅法。<a id="a-GN"></a>不同今时。<a id="a-GO"></a>计有心可得。<a id="a-GP"></a>言我心乱。<a id="a-GQ"></a>欲除乱取定。<a id="a-GR"></a>大成颠倒。<a id="a-GS"></a>须觉知魔事。<a id="a-GT"></a>又今时欲度众生。<a id="a-GU"></a>应须晓夜。<a id="a-GV"></a>观汝心中所起烦恼性。<a id="a-GW"></a>即是度众生。<a id="a-GX"></a>只詺此观烦恼智。<a id="a-GY"></a>名佛耳。<a id="a-GZ"></a>释迦已观烦恼。<a id="a-Ga"></a>已得作佛竟。<a id="a-Gb"></a>说教留与。<a id="a-Gc"></a>今凡夫依教修行。<a id="a-Gd"></a>若言别有佛。<a id="a-Ge"></a>别有许多世界众生。<a id="a-Gf"></a>佛次第度竟。<a id="a-Gg"></a>然后成佛。<a id="a-Gh"></a>若尔。<a id="a-Gi"></a>释迦已成佛竟。<a id="a-Gj"></a>今那得犹见有众生满世间。<a id="a-Gk"></a>当知不尔。<a id="a-Gl"></a>夫言竟者尽也。<a id="a-Gm"></a>已上观众生竟。<a id="a-Gn"></a>次观如来者。<a id="a-Go"></a>如阿閦佛品云。<a id="a-Gp"></a>尔时世尊。<a id="a-Gq"></a>问维摩诘。<a id="a-Gr"></a>汝欲见如来。<a id="a-Gs"></a>为以何等观如来乎。<a id="a-Gt"></a>维摩诘言。<a id="a-Gu"></a>如自观身实相。<a id="a-Gv"></a>观佛亦然。<a id="a-Gw"></a>我观如来。<a id="a-Gx"></a>前际不来。<a id="a-Gy"></a>后际不去。<a id="a-Gz"></a>今则不住。<a id="a-H0"></a>不观色。<a id="a-H1"></a>不观色如。<a id="a-H2"></a>不观色性。<a id="a-H3"></a>不观受想行识。<a id="a-H4"></a>不观识如。<a id="a-H5"></a>不观识性。<a id="a-H6"></a>非四大起。<a id="a-H7"></a>同于虚空。<a id="a-H8"></a>六入无积。<a id="a-H9"></a>眼耳鼻舌身心已过。<a id="a-HA"></a>不在三界。<a id="a-HB"></a>三垢已离。<a id="a-HC"></a>顺三脱门。<a id="a-HD"></a>三明与无明等。<a id="a-HE"></a>不一相。<a id="a-HF"></a>不异相。<a id="a-HG"></a>不自相。<a id="a-HH"></a>不他相。<a id="a-HI"></a>非无相。<a id="a-HJ"></a>非取相。<a id="a-HK"></a>不此岸。<a id="a-HL"></a>不彼岸。<a id="a-HM"></a>不中流。<a id="a-HN"></a>而化众生。<a id="a-HO"></a>观于寂灭。<a id="a-HP"></a>而不永灭。<a id="a-HQ"></a>不此不彼。<a id="a-HR"></a>不以此不以彼。<a id="a-HS"></a>不可以智知。<a id="a-HT"></a>不可以识识。<a id="a-HU"></a>无晦无明。<a id="a-HV"></a>无名无相。<a id="a-HW"></a>无强无弱。<a id="a-HX"></a>非净非秽。<a id="a-HY"></a>不在方。<a id="a-HZ"></a>不离方。<a id="a-Ha"></a>非有为。<a id="a-Hb"></a>非无为。<a id="a-Hc"></a>无示无说。<a id="a-Hd"></a>不施不悭。<a id="a-He"></a>不戒不犯。<a id="a-Hf"></a>不忍不恚。<a id="a-Hg"></a>不进不怠。<a id="a-Hh"></a>不定不乱。<a id="a-Hi"></a>不智不愚。<a id="a-Hj"></a>不诚不欺。<a id="a-Hk"></a>不来不去。<a id="a-Hl"></a>不出不入。<a id="a-Hm"></a>一切言语道断。<a id="a-Hn"></a>非福田。<a id="a-Ho"></a>非不福田。<a id="a-Hp"></a>非应供养。<a id="a-Hq"></a>非不应供养。<a id="a-Hr"></a>非取非舍。<a id="a-Hs"></a>非相非无相。<a id="a-Ht"></a>同真际。<a id="a-Hu"></a>等法性。<a id="a-Hv"></a>不可称。<a id="a-Hw"></a>不可量。<a id="a-Hx"></a>过诸称量。<a id="a-Hy"></a>非大非小。<a id="a-Hz"></a>非见非闻。<a id="a-I0"></a>非觉非知。<a id="a-I1"></a>离众结缚。<a id="a-I2"></a>等诸智。<a id="a-I3"></a>同众生。<a id="a-I4"></a>于诸法无分别。<a id="a-I5"></a>一切无失。<a id="a-I6"></a>无触无恼。<a id="a-I7"></a>无作无起。<a id="a-I8"></a>无生无灭。<a id="a-I9"></a>无畏无忧。<a id="a-IA"></a>无喜。<a id="a-IB"></a>无厌。<a id="a-IC"></a>无著。<a id="a-ID"></a>无已有。<a id="a-IE"></a>无当有。<a id="a-IF"></a>无今有。<a id="a-IG"></a>不可以一切言说。<a id="a-IH"></a>分别显示。<a id="a-II"></a>世尊。<a id="a-IJ"></a>如来身为若此。<a id="a-IK"></a>作如是观。<a id="a-IL"></a>以斯观者。<a id="a-IM"></a>名为正观。<a id="a-IN"></a>若他观者。<a id="a-IO"></a>名为邪观。<a id="a-IP"></a>天台净名疏。<a id="a-IQ"></a>释。<a id="a-IR"></a>不观色不观色如。<a id="a-IS"></a>不观色性者。<a id="a-IT"></a>不观色者。<a id="a-IU"></a>心如幻师。<a id="a-IV"></a>幻作种种色。<a id="a-IW"></a>若知幻师是诳。<a id="a-IX"></a>则不得所幻之色。<a id="a-IY"></a>今色从心幻师幻出。<a id="a-IZ"></a>尚不得此心。<a id="a-Ia"></a>何处见有此色。<a id="a-Ib"></a>故不应观色。<a id="a-Ic"></a>不观如者。<a id="a-Id"></a>若见色与如异。<a id="a-Ie"></a>是则泯色入如。<a id="a-If"></a>今不见色如之别。<a id="a-Ig"></a>故不观如。<a id="a-Ih"></a>不观性者。<a id="a-Ii"></a>即不观佛性。<a id="a-Ij"></a>不观色。<a id="a-Ik"></a>是空俗。<a id="a-Il"></a>不观如。<a id="a-Im"></a>是空真。<a id="a-In"></a>不观佛性。<a id="a-Io"></a>是空中道。<a id="a-Ip"></a>以其计中道有佛性。<a id="a-Iq"></a>而起顺道爱生。<a id="a-Ir"></a>是为顶堕。<a id="a-Is"></a>故经云。<a id="a-It"></a>我及涅槃。<a id="a-Iu"></a>是二皆空。<a id="a-Iv"></a>唯有空病。<a id="a-Iw"></a>空病亦空。<a id="a-Ix"></a>今不观性。<a id="a-Iy"></a>是无顺道爱故。<a id="a-Iz"></a>夫受世间差别果报。<a id="a-J0"></a>皆为一念心异。<a id="a-J1"></a>分别情生。<a id="a-J2"></a>取众生相。<a id="a-J3"></a>为凡。<a id="a-J4"></a>执诸佛境为圣。<a id="a-J5"></a>如经所说。<a id="a-J6"></a>观众生如幻师见幻。<a id="a-J7"></a>观如来则三际体空。<a id="a-J8"></a>二见于是双消。<a id="a-J9"></a>情量为之俱泯。<a id="a-JA"></a>则可以成诸佛之喜。<a id="a-JB"></a>除菩萨之忧。<a id="a-JC"></a>信此一心。<a id="a-JD"></a>能入宗镜。<a id="a-JE"></a>是以法华神力品偈云。<a id="a-JF"></a>能持是经者。<a id="a-JG"></a>令我及分身。<a id="a-JH"></a>灭度多宝佛。<a id="a-JI"></a>一切皆欢喜。<a id="a-JJ"></a>古圣云。<a id="a-JK"></a>道俗之不夷。<a id="a-JL"></a>二际之不泯。<a id="a-JM"></a>菩萨之忧也。<a id="a-JN"></a>大方等大集经云。<a id="a-JO"></a>佛法者。<a id="a-JP"></a>名一切法。<a id="a-JQ"></a>一切法者。<a id="a-JR"></a>名为佛法。<a id="a-JS"></a>佛法性。<a id="a-JT"></a>即一切法性。<a id="a-JU"></a>如一切法性。<a id="a-JV"></a>即佛法性。<a id="a-JW"></a>佛法性。<a id="a-JX"></a>一切法性。<a id="a-JY"></a>无有差别。<a id="a-JZ"></a>故知性无有异。<a id="a-Ja"></a>随见成差。<a id="a-Jb"></a>其体常融。<a id="a-Jc"></a>假名有别。<a id="a-Jd"></a>所以经云。<a id="a-Je"></a>一切诸法。<a id="a-Jf"></a>及诸佛法。<a id="a-Jg"></a>但假名字。<a id="a-Jh"></a>亦非是法。<a id="a-Ji"></a>亦非非法。<a id="a-Jj"></a>不退转法轮经云。<a id="a-Jk"></a>佛及菩提。<a id="a-Jl"></a>有声无实。<a id="a-Jm"></a>亦无方所。<a id="a-Jn"></a>诸法亦然。<a id="a-Jo"></a>华严经颂云。<a id="a-Jp"></a>知诸世间悉平等。<a id="a-Jq"></a>莫非心语一切业。<a id="a-Jr"></a>众生幻化无有实。<a id="a-Js"></a>所有果报从兹起。<a id="a-Jt"></a>又颂云。<a id="a-Ju"></a>诸法寂灭非寂灭。<a id="a-Jv"></a>远离此二分别心。<a id="a-Jw"></a>知诸分别是世见。<a id="a-Jx"></a>入于正位分别尽。<a id="a-Jy"></a>法华经安乐行品云。<a id="a-Jz"></a>复次菩萨摩诃萨。<a id="a-K0"></a>观一切法空。<a id="a-K1"></a>如实相。<a id="a-K2"></a>不颠倒。<a id="a-K3"></a>不动不退。<a id="a-K4"></a>不转。<a id="a-K5"></a>如虚空无所有性。<a id="a-K6"></a>一切语言道断。<a id="a-K7"></a>不生不出不起。<a id="a-K8"></a>无名无相。<a id="a-K9"></a>实无所有。<a id="a-KA"></a>无量无边。<a id="a-KB"></a>无碍无障。<a id="a-KC"></a>但以因缘有。<a id="a-KD"></a>从颠倒生故。<a id="a-KE"></a>说常乐观如是法相。<a id="a-KF"></a>是名菩萨摩诃萨。<a id="a-KG"></a>第二亲近处。<a id="a-KH"></a>又如来寿量品云。<a id="a-KI"></a>诸善男子。<a id="a-KJ"></a>如来所演经典。<a id="a-KK"></a>皆为度脱众生。<a id="a-KL"></a>或说己身。<a id="a-KM"></a>或说他身。<a id="a-KN"></a>或示己身。<a id="a-KO"></a>或示他身。<a id="a-KP"></a>或示己事。<a id="a-KQ"></a>或示他事。<a id="a-KR"></a>诸所言说。<a id="a-KS"></a>皆实不虚。<a id="a-KT"></a>所以者何。<a id="a-KU"></a>如来如实知见三界之相。<a id="a-KV"></a>无有生死。<a id="a-KW"></a>若退若出。<a id="a-KX"></a>亦无在世。<a id="a-KY"></a>及灭度者。<a id="a-KZ"></a>非实非虚。<a id="a-Ka"></a>非如非异。<a id="a-Kb"></a>不如三界。<a id="a-Kc"></a>见于三界。<a id="a-Kd"></a>如斯之事。<a id="a-Ke"></a>如来明见无有错谬。<a id="a-Kf"></a>以诸众生有种种性。<a id="a-Kg"></a>种种欲。<a id="a-Kh"></a>种种行。<a id="a-Ki"></a>种种忆想分别故。<a id="a-Kj"></a>欲令生诸善根。<a id="a-Kk"></a>以若干因缘。<a id="a-Kl"></a>譬喻言词。<a id="a-Km"></a>种种说法。<a id="a-Kn"></a>所作佛事。<a id="a-Ko"></a>未曾暂废。<a id="a-Kp"></a>故知若以正宗门。<a id="a-Kq"></a>尚无在世之人。<a id="a-Kr"></a>亦无灭度之者。<a id="a-Ks"></a>何况有能化所化之异乎。<a id="a-Kt"></a>若以佛事门。<a id="a-Ku"></a>则教海宏深。<a id="a-Kv"></a>智灯广照。<a id="a-Kw"></a>随机善巧。<a id="a-Kx"></a>宁容暂废耶。</p>
  <p id="aKy">所以大智度论。<a id="a-Kz"></a>问云。<a id="a-L0"></a>若五阴空无佛。<a id="a-L1"></a>即是邪见。<a id="a-L2"></a>云何菩萨发心求作佛。</p>
  <p id="aL3">答曰。<a id="a-L4"></a>此中言无佛。<a id="a-L5"></a>破着佛想。<a id="a-L6"></a>不言取无佛相。<a id="a-L7"></a>若有佛尚不令取。<a id="a-L8"></a>何况取无佛邪见。<a id="a-L9"></a>又佛常寂灭。<a id="a-LA"></a>无戏论相。<a id="a-LB"></a>若人分别戏论。<a id="a-LC"></a>常寂灭事。<a id="a-LD"></a>是人亦堕邪见。<a id="a-LE"></a>离是有无二边。<a id="a-LF"></a>处中道。<a id="a-LG"></a>即是诸法实相。<a id="a-LH"></a>诸法实相。<a id="a-LI"></a>即是佛。<a id="a-LJ"></a>何以故。<a id="a-LK"></a>得是诸法实相。<a id="a-LL"></a>名为得佛。<a id="a-LM"></a>大般若经云。<a id="a-LN"></a>诸菩萨众。<a id="a-LO"></a>尚不得法。<a id="a-LP"></a>何况非法。<a id="a-LQ"></a>尚不得道。<a id="a-LR"></a>何况非道。<a id="a-LS"></a>又云。<a id="a-LT"></a>于生死法。<a id="a-LU"></a>不起不堕。<a id="a-LV"></a>于诸圣道。<a id="a-LW"></a>不离不修。<a id="a-LX"></a>释云。<a id="a-LY"></a>于生死法不起者。<a id="a-LZ"></a>自性常空故。<a id="a-La"></a>不落离边。<a id="a-Lb"></a>不堕者。<a id="a-Lc"></a>不随流转故。<a id="a-Ld"></a>不落即边。<a id="a-Le"></a>于诸圣道不离者。<a id="a-Lf"></a>性常相应故。<a id="a-Lg"></a>不落断边。<a id="a-Lh"></a>不修者。<a id="a-Li"></a>天真具足故。<a id="a-Lj"></a>不落常边。<a id="a-Lk"></a>如清凉疏云。<a id="a-Ll"></a>不着一多。<a id="a-Lm"></a>能立一切者。<a id="a-Ln"></a>不着于有。<a id="a-Lo"></a>能安立故。<a id="a-Lp"></a>即真俗镕融。<a id="a-Lq"></a>谓世俗幻有之相。<a id="a-Lr"></a>相本自空。<a id="a-Ls"></a>胜义真空之理。<a id="a-Lt"></a>理常自有。<a id="a-Lu"></a>有是空有非常有。<a id="a-Lv"></a>斯有未曾不空。<a id="a-Lw"></a>空是有空。<a id="a-Lx"></a>非断空。<a id="a-Ly"></a>此空何尝不有。<a id="a-Lz"></a>有空空有。<a id="a-M0"></a>体一名殊。<a id="a-M1"></a>名殊故真俗互乖。<a id="a-M2"></a>迢然不杂。<a id="a-M3"></a>体一故空有相顺。<a id="a-M4"></a>冥然不二。<a id="a-M5"></a>一与不一不即不离。<a id="a-M6"></a>镕融无碍。<a id="a-M7"></a>菩萨智契其原。<a id="a-M8"></a>所以迥绝无寄而善修安立。<a id="a-M9"></a>又云。<a id="a-MA"></a>良以事虚揽理。<a id="a-MB"></a>无不理之事。<a id="a-MC"></a>理实应缘。<a id="a-MD"></a>无碍事之理。<a id="a-ME"></a>所以寂而常照。<a id="a-MF"></a>照而常寂。<a id="a-MG"></a>故终日知见而无知见也。<a id="a-MH"></a>乃至菩萨悲智相成。<a id="a-MI"></a>出没无碍。<a id="a-MJ"></a>悲故常行世间。<a id="a-MK"></a>智故不染世法。<a id="a-ML"></a>融通有三。<a id="a-MM"></a>一悲无不智故。<a id="a-MN"></a>则世无不离。<a id="a-MO"></a>是以常在世间未曾不出。<a id="a-MP"></a>二智无不悲故。<a id="a-MQ"></a>离无不世。<a id="a-MR"></a>是以恒超世表。<a id="a-MS"></a>无不游世。<a id="a-MT"></a>三双融故。<a id="a-MU"></a>动静无二唯是一念。<a id="a-MV"></a>所谓无念。<a id="a-MW"></a>无念等故。<a id="a-MX"></a>世与出世。<a id="a-MY"></a>无有障碍。<a id="a-MZ"></a>如华严经云。<a id="a-Ma"></a>菩萨摩诃萨。<a id="a-Mb"></a>知善巧说法。<a id="a-Mc"></a>示现涅槃。<a id="a-Md"></a>为度众生。<a id="a-Me"></a>所有方便。<a id="a-Mf"></a>一切皆是心想建立。<a id="a-Mg"></a>非是颠倒。<a id="a-Mh"></a>亦非虚诳。<a id="a-Mi"></a>何以故。<a id="a-Mj"></a>菩萨了知一切诸法。<a id="a-Mk"></a>三世平等。<a id="a-Ml"></a>如如不动。<a id="a-Mm"></a>实际无住。<a id="a-Mn"></a>不见有一众生。<a id="a-Mo"></a>已受化。<a id="a-Mp"></a>今受化。<a id="a-Mq"></a>当受化。<a id="a-Mr"></a>亦自了知无所修行。<a id="a-Ms"></a>无有少法。<a id="a-Mt"></a>若生若灭而可得者。<a id="a-Mu"></a>而依于一切法。<a id="a-Mv"></a>令所愿不空。<a id="a-Mw"></a>是为第九如实住。<a id="a-Mx"></a>又颂云。<a id="a-My"></a>菩萨能于一念顷。<a id="a-Mz"></a>观等众生无数佛。<a id="a-N0"></a>又复于一毛端中。<a id="a-N1"></a>尽摄诸法皆明见。<a id="a-N2"></a>以此真见故。<a id="a-N3"></a>成无缘慈。<a id="a-N4"></a>普令法界众生。<a id="a-N5"></a>见闻获益。<a id="a-N6"></a>所以经云。<a id="a-N7"></a>譬如日月。<a id="a-N8"></a>不作往来照明之心。<a id="a-N9"></a>以诸众生福德力故。<a id="a-NA"></a>自行往反。<a id="a-NB"></a>坏诸暗冥。<a id="a-NC"></a>若入此宗镜中。<a id="a-ND"></a>则无一法可取。<a id="a-NE"></a>皆同性故。<a id="a-NF"></a>无一法可舍。<a id="a-NG"></a>绝异相故。<a id="a-NH"></a>是以圣人常善救人。<a id="a-NI"></a>而无弃人。<a id="a-NJ"></a>常善救物。<a id="a-NK"></a>故无弃物。<a id="a-NL"></a>夫云善者。<a id="a-NM"></a>莫非知宗。<a id="a-NN"></a>方为究竟之上善。<a id="a-NO"></a>若救人成同体之悲。<a id="a-NP"></a>若救物归无相之理。<a id="a-NQ"></a>则善外无法。<a id="a-NR"></a>何弃之乎。</p>
 </body>
</html>