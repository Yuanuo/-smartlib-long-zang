<!doctype html>
<html id="z3IBXDY1et" data-ver="1811">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第六十五</h1>
  <p id="a2">夫能所之见。<a id="a-3"></a>则心境宛然。<a id="a-4"></a>圣人知见。<a id="a-5"></a>如何甄别。</p>
  <p id="a6">答。<a id="a-7"></a>双照有空。<a id="a-8"></a>不住内外。<a id="a-9"></a>似谷答声而绝虑。<a id="a-A"></a>如镜鉴像而无心。<a id="a-B"></a>妙湛圆明。<a id="a-C"></a>寂而常照。<a id="a-D"></a>故云常在正念。<a id="a-E"></a>亦名正知。<a id="a-F"></a>非是有念有知。<a id="a-G"></a>亦非无念无知。<a id="a-H"></a>有无皆想。<a id="a-I"></a>俱非正知。<a id="a-J"></a>但无念而照。<a id="a-K"></a>名曰正知。<a id="a-L"></a>若唯无念。<a id="a-M"></a>寂而失照。<a id="a-N"></a>若但照体。<a id="a-O"></a>照而失寂。<a id="a-P"></a>并称不正。<a id="a-Q"></a>正在双行。<a id="a-R"></a>还原集云。<a id="a-S"></a>圣人有二种用心。<a id="a-T"></a>一不见一切物皆空。<a id="a-U"></a>唯见于空。<a id="a-V"></a>不见一切物。<a id="a-W"></a>二见一切物即空。<a id="a-X"></a>了了见一切有。<a id="a-Y"></a>不住于有。<a id="a-Z"></a>了了见一切空。<a id="a-a"></a>不住于空。<a id="a-b"></a>双照有无。<a id="a-c"></a>分别宛然。<a id="a-d"></a>而无念动。<a id="a-e"></a>犹如明镜。<a id="a-f"></a>睹其色像。<a id="a-g"></a>一切皆于中现。<a id="a-h"></a>用心亦尔。<a id="a-i"></a>得其妙性起照。<a id="a-j"></a>照见一切。<a id="a-k"></a>了了知无所知。<a id="a-l"></a>了了见无能见。<a id="a-m"></a>无能。<a id="a-n"></a>不废常见。<a id="a-o"></a>见性。<a id="a-p"></a>既常。<a id="a-q"></a>无一间断。<a id="a-r"></a>分明彻照十方。<a id="a-s"></a>净无瑕秽。<a id="a-t"></a>内外圆明。<a id="a-u"></a>廓周法界。<a id="a-v"></a>亦名毗卢遮那无障碍眼。<a id="a-w"></a>圆满十方。<a id="a-x"></a>照见一切佛刹。<a id="a-y"></a>即此义也。<a id="a-z"></a>所以达人见闻。<a id="a-10"></a>不落能所。<a id="a-11"></a>既非是有见。<a id="a-12"></a>亦非无见。<a id="a-13"></a>但不生二相。<a id="a-14"></a>常合真空。<a id="a-15"></a>是以全色为眼。<a id="a-16"></a>常见色而无缘。<a id="a-17"></a>全眼为色。<a id="a-18"></a>恒称见而非我。<a id="a-19"></a>以色是所缘之境。<a id="a-1A"></a>眼是能缘之根。<a id="a-1B"></a>今即是眼。<a id="a-1C"></a>故无缘也。<a id="a-1D"></a>又眼是我能见。<a id="a-1E"></a>今全为色。<a id="a-1F"></a>正见之时。<a id="a-1G"></a>即非我也。<a id="a-1H"></a>则色心无二能所非殊。<a id="a-1I"></a>所以影公颂云。<a id="a-1J"></a>法性不并真。<a id="a-1K"></a>圣贤无异道。<a id="a-1L"></a>故大集经云。<a id="a-1M"></a>慧灯三昧者。<a id="a-1N"></a>即是诸法无二相也。<a id="a-1O"></a>无二相者。<a id="a-1P"></a>不在有无。<a id="a-1Q"></a>不出有无。<a id="a-1R"></a>夫有无者。<a id="a-1S"></a>以惑情所执。<a id="a-1T"></a>有无皆失。<a id="a-1U"></a>理。<a id="a-1V"></a>无惑计。<a id="a-1W"></a>有无皆真。<a id="a-1X"></a>是知诸法。<a id="a-1Y"></a>非实非虚。<a id="a-1Z"></a>非空非有。<a id="a-1a"></a>若无于有。<a id="a-1b"></a>不成于无。<a id="a-1c"></a>若无于无。<a id="a-1d"></a>不成于有。<a id="a-1e"></a>有无交彻。<a id="a-1f"></a>万化齐融。<a id="a-1g"></a>又约圣人亲证见闻之境。<a id="a-1h"></a>有其四种。<a id="a-1i"></a>所以大涅槃经云。<a id="a-1j"></a>约佛妙证。<a id="a-1k"></a>有四种闻。<a id="a-1l"></a>一不闻。<a id="a-1m"></a>闻二不闻不闻。<a id="a-1n"></a>三闻不闻。<a id="a-1o"></a>四闻闻。<a id="a-1p"></a>台教释云。<a id="a-1q"></a>初入证道。<a id="a-1r"></a>修道忽谢。<a id="a-1s"></a>无所可有。<a id="a-1t"></a>名为不闻。<a id="a-1u"></a>真明豁开。<a id="a-1v"></a>无所不照。<a id="a-1w"></a>即是于闻。<a id="a-1x"></a>故名不闻。<a id="a-1y"></a>闻证得如是大般涅槃。<a id="a-1z"></a>无有闻相。<a id="a-20"></a>故名不闻不闻。<a id="a-21"></a>证起惑灭。<a id="a-22"></a>名闻不闻。<a id="a-23"></a>寂而常照。<a id="a-24"></a>随扣则应。<a id="a-25"></a>名曰闻闻。<a id="a-26"></a>初句证智。<a id="a-27"></a>次句证理。<a id="a-28"></a>第三句证断。<a id="a-29"></a>第四句证应。<a id="a-2A"></a>若事若理。<a id="a-2B"></a>智断自他。<a id="a-2C"></a>于初智证之中。<a id="a-2D"></a>具足无缺。<a id="a-2E"></a>此一妙证。<a id="a-2F"></a>尽涅槃海。<a id="a-2G"></a>复次不闻闻。<a id="a-2H"></a>是证了因。<a id="a-2I"></a>闻不闻。<a id="a-2J"></a>是证缘因。<a id="a-2K"></a>不闻不闻。<a id="a-2L"></a>是证正因。<a id="a-2M"></a>闻闻。<a id="a-2N"></a>是证境界。<a id="a-2O"></a>乃至明四种。<a id="a-2P"></a>生生。<a id="a-2Q"></a>生不生。<a id="a-2R"></a>不生生。<a id="a-2S"></a>不生不生。<a id="a-2T"></a>亦同四种闻义。<a id="a-2U"></a>一生生。<a id="a-2V"></a>是因缘所生法。<a id="a-2W"></a>二生不生。<a id="a-2X"></a>是我说即是空。<a id="a-2Y"></a>三不生生。<a id="a-2Z"></a>是亦名为假名。<a id="a-2a"></a>四不生不生。<a id="a-2b"></a>是亦名中道义。<a id="a-2c"></a>若能了此四生之无生。<a id="a-2d"></a>方达圣人见闻之境。<a id="a-2e"></a>是以不取不舍。<a id="a-2f"></a>达一道之原。<a id="a-2g"></a>非有非空。<a id="a-2h"></a>见诸法之实。<a id="a-2i"></a>如肇论云。<a id="a-2j"></a>且夫心之有也。<a id="a-2k"></a>以其有有。<a id="a-2l"></a>有自不有。<a id="a-2m"></a>故圣心不有。<a id="a-2n"></a>有不有有。<a id="a-2o"></a>故有无有。<a id="a-2p"></a>有无有故。<a id="a-2q"></a>则无无。<a id="a-2r"></a>无。<a id="a-2s"></a>无故。<a id="a-2t"></a>圣心不有不无。<a id="a-2u"></a>不有不无故。<a id="a-2v"></a>其神乃虚。<a id="a-2w"></a>何者。<a id="a-2x"></a>夫有也。<a id="a-2y"></a>无也。<a id="a-2z"></a>心之影响也。<a id="a-30"></a>言也。<a id="a-31"></a>象也。<a id="a-32"></a>影响之所攀缘也。<a id="a-33"></a>有无既废。<a id="a-34"></a>则心无影响。<a id="a-35"></a>影响既沦。<a id="a-36"></a>则言象莫测。<a id="a-37"></a>言象莫测。<a id="a-38"></a>则道绝群方。<a id="a-39"></a>道绝群方。<a id="a-3A"></a>故能穷灵极数。<a id="a-3B"></a>穷灵极数。<a id="a-3C"></a>乃曰妙尽。<a id="a-3D"></a>妙尽之道。<a id="a-3E"></a>本乎无寄。<a id="a-3F"></a>夫无寄在乎冥寂。<a id="a-3G"></a>冥寂故。<a id="a-3H"></a>虚以谓之。<a id="a-3I"></a>妙尽在乎极数。<a id="a-3J"></a>极数故。<a id="a-3K"></a>数以应之。<a id="a-3L"></a>数以应之。<a id="a-3M"></a>故动与事会。<a id="a-3N"></a>虚以谓之。<a id="a-3O"></a>故道超名外。<a id="a-3P"></a>道超名外。<a id="a-3Q"></a>因谓之无。<a id="a-3R"></a>动与事会。<a id="a-3S"></a>因谓之有。<a id="a-3T"></a>谓之有者。<a id="a-3U"></a>应夫有为。<a id="a-3V"></a>强谓之然耳。<a id="a-3W"></a>彼何然哉。<a id="a-3X"></a>故经云。<a id="a-3Y"></a>圣智无知。<a id="a-3Z"></a>而无所不知。<a id="a-3a"></a>无为而无所不为。<a id="a-3b"></a>此无相寂然之道。<a id="a-3c"></a>岂曰有而为有。<a id="a-3d"></a>无而为无。<a id="a-3e"></a>动而乖静。<a id="a-3f"></a>静而废用耶。<a id="a-3g"></a>而今之谈者。<a id="a-3h"></a>多即言以定旨。<a id="a-3i"></a>寻大方而征隅。<a id="a-3j"></a>怀前识以标玄。<a id="a-3k"></a>存所存之必当。<a id="a-3l"></a>是以闻圣有知。<a id="a-3m"></a>谓之有心。<a id="a-3n"></a>闻圣无知。<a id="a-3o"></a>谓等大虚。<a id="a-3p"></a>有无之境。<a id="a-3q"></a>边见所存。<a id="a-3r"></a>岂是处中莫二之道乎。<a id="a-3s"></a>何者。<a id="a-3t"></a>万物虽殊。<a id="a-3u"></a>然性本常一。<a id="a-3v"></a>不可而物。<a id="a-3w"></a>然非不物。<a id="a-3x"></a>可物于物。<a id="a-3y"></a>则名相异陈。<a id="a-3z"></a>不物于物。<a id="a-40"></a>则物而即真。<a id="a-41"></a>是以圣人不物于物。<a id="a-42"></a>不非物于物。<a id="a-43"></a>不物于物。<a id="a-44"></a>物非有也。<a id="a-45"></a>不非物于物。<a id="a-46"></a>物非无也。<a id="a-47"></a>非有所以不取。<a id="a-48"></a>非无所以不舍。<a id="a-49"></a>不舍故。<a id="a-4A"></a>妙存则真。<a id="a-4B"></a>不取故。<a id="a-4C"></a>名相靡因。<a id="a-4D"></a>名相靡因。<a id="a-4E"></a>非有知也。<a id="a-4F"></a>妙存即真。<a id="a-4G"></a>非无知也。<a id="a-4H"></a>故经云。<a id="a-4I"></a>般若于诸法。<a id="a-4J"></a>无取无舍。<a id="a-4K"></a>无知无不知。<a id="a-4L"></a>此攀缘之外。<a id="a-4M"></a>绝心之域。<a id="a-4N"></a>而欲以有无诘者。<a id="a-4O"></a>不亦远乎。<a id="a-4P"></a>释曰。<a id="a-4Q"></a>夫说有说无。<a id="a-4R"></a>是心之影响。<a id="a-4S"></a>岂当真实乎。<a id="a-4T"></a>若能穷其灵智之原。<a id="a-4U"></a>极乎心数之表。<a id="a-4V"></a>则可妙尽其道矣。<a id="a-4W"></a>自然真心无寄。<a id="a-4X"></a>不属有无。<a id="a-4Y"></a>不以有。<a id="a-4Z"></a>故虚以谓之。<a id="a-4a"></a>不以无。<a id="a-4b"></a>故数以应之。<a id="a-4c"></a>然此犹是强言。<a id="a-4d"></a>则圣智无心于彼此。<a id="a-4e"></a>故云圣人不物于物。<a id="a-4f"></a>不非物于物。<a id="a-4g"></a>不物于物。<a id="a-4h"></a>故名相靡因者。<a id="a-4i"></a>以不取诸法。<a id="a-4j"></a>无法当情。<a id="a-4k"></a>则名相无因得起。<a id="a-4l"></a>不非物于物。<a id="a-4m"></a>故妙存即真者。<a id="a-4n"></a>以不舍诸法故。<a id="a-4o"></a>无法可舍。<a id="a-4p"></a>则见诸法之实性。<a id="a-4q"></a>湛然常住。<a id="a-4r"></a>妙体恒真。<a id="a-4s"></a>此真实甚深般若。<a id="a-4t"></a>岂在即言审定。<a id="a-4u"></a>随意思量。<a id="a-4v"></a>说有说无。<a id="a-4w"></a>非有非无之所能及。<a id="a-4x"></a>故云此攀缘之外。<a id="a-4y"></a>绝心之域。<a id="a-4z"></a>而欲以有无诘者。<a id="a-50"></a>不亦远乎。<a id="a-51"></a>应当妙证之时。<a id="a-52"></a>自然明了。</p>
  <p id="a53">问。<a id="a-54"></a>此佛之知见。<a id="a-55"></a>如何开示悟入。</p>
  <p id="a56">答。<a id="a-57"></a>若约教。<a id="a-58"></a>天台文句疏。<a id="a-59"></a>配圆教四位。<a id="a-5A"></a>开即十住。<a id="a-5B"></a>示即十行。<a id="a-5C"></a>悟即十向。<a id="a-5D"></a>入即十地。<a id="a-5E"></a>华严记释大意云。<a id="a-5F"></a>谓开除惑障。<a id="a-5G"></a>显示真理。<a id="a-5H"></a>令悟体空。<a id="a-5I"></a>证入心体。<a id="a-5J"></a>若禅门南北二宗释者。<a id="a-5K"></a>北宗云。<a id="a-5L"></a>智用是知。<a id="a-5M"></a>慧用是见。<a id="a-5N"></a>心不起名智。<a id="a-5O"></a>智能知五根。<a id="a-5P"></a>不动名慧。<a id="a-5Q"></a>慧能见。<a id="a-5R"></a>是佛知见。<a id="a-5S"></a>心不动是开。<a id="a-5T"></a>开者。<a id="a-5U"></a>开方便门。<a id="a-5V"></a>色不动是示。<a id="a-5W"></a>示者。<a id="a-5X"></a>示真实相。<a id="a-5Y"></a>悟即妄念不生。<a id="a-5Z"></a>入即万境常寂。<a id="a-5a"></a>南宗云。<a id="a-5b"></a>众生佛智。<a id="a-5c"></a>妄隔不见。<a id="a-5d"></a>但得无念。<a id="a-5e"></a>即本来自性寂静。<a id="a-5f"></a>为开。<a id="a-5g"></a>寂静体上。<a id="a-5h"></a>自有本智。<a id="a-5i"></a>以本智能见本来自性寂静。<a id="a-5j"></a>名示。<a id="a-5k"></a>既得指示。<a id="a-5l"></a>即见本性。<a id="a-5m"></a>佛与众生本来无异。<a id="a-5n"></a>为悟。<a id="a-5o"></a>悟后于一切有为无为。<a id="a-5p"></a>有佛无佛。<a id="a-5q"></a>常见本性。<a id="a-5r"></a>自知妄想无性。<a id="a-5s"></a>自觉圣智。<a id="a-5t"></a>是故菩萨。<a id="a-5u"></a>前圣所知。<a id="a-5v"></a>转相传授。<a id="a-5w"></a>即是入义。<a id="a-5x"></a>海龙王经云。<a id="a-5y"></a>心不住内。<a id="a-5z"></a>亦不游外。<a id="a-60"></a>识无所住。<a id="a-61"></a>度于一切堕颠倒者。<a id="a-62"></a>乃至见诸法寂。<a id="a-63"></a>观诸法默。<a id="a-64"></a>诸法寂寞。<a id="a-65"></a>无行无处。<a id="a-66"></a>诸法澹然。<a id="a-67"></a>无所成就。<a id="a-68"></a>普观诸法。<a id="a-69"></a>皆已如是。<a id="a-6A"></a>如是观者。<a id="a-6B"></a>是为法观。<a id="a-6C"></a>法观如是。<a id="a-6D"></a>不见诸法之所归趣。<a id="a-6E"></a>其有见法而不观者。<a id="a-6F"></a>不以见法而成观也。<a id="a-6G"></a>无求无晓。<a id="a-6H"></a>不知不见。<a id="a-6I"></a>是为见法。<a id="a-6J"></a>法华经云。<a id="a-6K"></a>不得诸法。<a id="a-6L"></a>不知不见。<a id="a-6M"></a>亦不分别。<a id="a-6N"></a>是男是女。<a id="a-6O"></a>又昔人云。<a id="a-6P"></a>亦无见。<a id="a-6Q"></a>亦无闻。<a id="a-6R"></a>无见无闻真见闻。<a id="a-6S"></a>又肇法师云。<a id="a-6T"></a>闭智塞聪。<a id="a-6U"></a>独觉冥冥者矣。<a id="a-6V"></a>如是则默契寂知。<a id="a-6W"></a>俱通宗镜矣。<a id="a-6X"></a>所以首楞严经云。<a id="a-6Y"></a>佛告阿难。<a id="a-6Z"></a>吾复问汝。<a id="a-6a"></a>诸世间人说我能见。<a id="a-6b"></a>云何名见。<a id="a-6c"></a>云何不见。<a id="a-6d"></a>阿难言。<a id="a-6e"></a>世人因于日月灯光。<a id="a-6f"></a>见种种相。<a id="a-6g"></a>名之为见。<a id="a-6h"></a>若复无此三种光明。<a id="a-6i"></a>则不能见。<a id="a-6j"></a>阿难。<a id="a-6k"></a>若无明时名不见者。<a id="a-6l"></a>应不见暗。<a id="a-6m"></a>若必见暗。<a id="a-6n"></a>此但无明。<a id="a-6o"></a>云何无见。<a id="a-6p"></a>阿难。<a id="a-6q"></a>若在暗时。<a id="a-6r"></a>不见明故。<a id="a-6s"></a>名为不见。<a id="a-6t"></a>今在明时。<a id="a-6u"></a>不见暗相。<a id="a-6v"></a>还名不见。<a id="a-6w"></a>如是二相。<a id="a-6x"></a>俱名不见。<a id="a-6y"></a>若复二相自相陵夺。<a id="a-6z"></a>非汝见性。<a id="a-70"></a>于中暂无。<a id="a-71"></a>如是则知。<a id="a-72"></a>二俱名见。<a id="a-73"></a>云何不见。<a id="a-74"></a>是故阿难。<a id="a-75"></a>汝今当知。<a id="a-76"></a>见明之时。<a id="a-77"></a>见非是明。<a id="a-78"></a>见暗之时。<a id="a-79"></a>见非是暗。<a id="a-7A"></a>见通之时。<a id="a-7B"></a>见非是通。<a id="a-7C"></a>见塞之时。<a id="a-7D"></a>见非是塞。<a id="a-7E"></a>四义成就。<a id="a-7F"></a>汝复应知。<a id="a-7G"></a>见见之时。<a id="a-7H"></a>见非是见。<a id="a-7I"></a>见犹离见。<a id="a-7J"></a>见不能及。<a id="a-7K"></a>云何复说因缘自然。<a id="a-7L"></a>及和合相。</p>
  <p id="a7M">问。<a id="a-7N"></a>圣人见实相之妙色。<a id="a-7O"></a>惑情还见不。</p>
  <p id="a7P">答。<a id="a-7Q"></a>唯见不实。<a id="a-7R"></a>不见不实之实。<a id="a-7S"></a>如见杌为贼。<a id="a-7T"></a>不见杌也。<a id="a-7U"></a>又如一真空理。<a id="a-7V"></a>见成二谛。<a id="a-7W"></a>若世人知者。<a id="a-7X"></a>名为世俗谛。<a id="a-7Y"></a>出世人知。<a id="a-7Z"></a>名第一义。<a id="a-7a"></a>其所知处。<a id="a-7b"></a>未必悬殊。<a id="a-7c"></a>其所知境。<a id="a-7d"></a>各从心现。<a id="a-7e"></a>如翳目见明珠有颣。<a id="a-7f"></a>净眼观莹净无瑕。<a id="a-7g"></a>美恶唯自见殊。<a id="a-7h"></a>珠体本末如一。</p>
  <p id="a7i">问。<a id="a-7j"></a>众生不见实色者。<a id="a-7k"></a>凡有所见。<a id="a-7l"></a>还成妄不。</p>
  <p id="a7m">答。<a id="a-7n"></a>虽然不实。<a id="a-7o"></a>亦不成妄。<a id="a-7p"></a>如见杌为贼。<a id="a-7q"></a>贼何所有。<a id="a-7r"></a>以无体故。<a id="a-7s"></a>华严经颂云。<a id="a-7t"></a>若能了邪法。<a id="a-7u"></a>如实不颠倒。<a id="a-7v"></a>知妄本自真。<a id="a-7w"></a>见佛即清净。<a id="a-7x"></a>起信论云。<a id="a-7y"></a>虽有染心。<a id="a-7z"></a>而常恒不变。<a id="a-80"></a>法藏和尚云。<a id="a-81"></a>众生异见不妄。<a id="a-82"></a>所以从凡愿求佛地。<a id="a-83"></a>若异见妄。<a id="a-84"></a>终不从凡趣真佛地。<a id="a-85"></a>何以故。<a id="a-86"></a>众生界即佛界。<a id="a-87"></a>佛界即众生界。<a id="a-88"></a>是以从凡入圣。<a id="a-89"></a>从圣现凡。<a id="a-8A"></a>名字有差。<a id="a-8B"></a>一体不动。<a id="a-8C"></a>然此宗镜录。<a id="a-8D"></a>唯论一实。<a id="a-8E"></a>如法华经以实相为体。<a id="a-8F"></a>此实之一字。<a id="a-8G"></a>虽普该万法。<a id="a-8H"></a>以是彼之体性故。<a id="a-8I"></a>统论其宗。<a id="a-8J"></a>即不简真伪。<a id="a-8K"></a>若以见解智证论之。<a id="a-8L"></a>则须分优劣。<a id="a-8M"></a>以情怀取舍。<a id="a-8N"></a>智有浅深故。<a id="a-8O"></a>法华玄义云。<a id="a-8P"></a>夫正体玄绝。<a id="a-8Q"></a>一往难知。<a id="a-8R"></a>又邪小之名。<a id="a-8S"></a>乱于正大。<a id="a-8T"></a>譬如鱼目。<a id="a-8U"></a>混杂明珠。<a id="a-8V"></a>故须简伪。<a id="a-8W"></a>即为六意。<a id="a-8X"></a>一就凡简。<a id="a-8Y"></a>二就外简。<a id="a-8Z"></a>三就小简。<a id="a-8a"></a>四就偏简。<a id="a-8b"></a>五就譬简。<a id="a-8c"></a>六就悟简。<a id="a-8d"></a>一就凡简者。<a id="a-8e"></a>释论云。<a id="a-8f"></a>世典亦称实者。<a id="a-8g"></a>乃护国治家称实也。<a id="a-8h"></a>外道亦称实者。<a id="a-8i"></a>邪智僻解谓为实也。<a id="a-8j"></a>小乘称实者。<a id="a-8k"></a>厌苦稣息。<a id="a-8l"></a>以偏真为实也。<a id="a-8m"></a>如是等。<a id="a-8n"></a>但有实名。<a id="a-8o"></a>而无其义。<a id="a-8p"></a>何者。<a id="a-8q"></a>世间妖幻道术。<a id="a-8r"></a>亦称为实。<a id="a-8s"></a>多是鬼神媚法。<a id="a-8t"></a>此法入心。<a id="a-8u"></a>迷醉狂乱。<a id="a-8v"></a>自炫善好。<a id="a-8w"></a>谓胜真实。<a id="a-8x"></a>立异动众。<a id="a-8y"></a>示奇特相。<a id="a-8z"></a>髑髅盛屎。<a id="a-90"></a>约多人前。<a id="a-91"></a>张口大咽。<a id="a-92"></a>或生鱼臭肉。<a id="a-93"></a>增状哺食。<a id="a-94"></a>或裸形弊服。<a id="a-95"></a>夸傲规矩。<a id="a-96"></a>或直来直去。<a id="a-97"></a>不问不答。<a id="a-98"></a>种种谲诡詃诱无智。<a id="a-99"></a>令信。<a id="a-9A"></a>染惑着。<a id="a-9B"></a>已求脱叵得。<a id="a-9C"></a>内则病害其身。<a id="a-9D"></a>外则诛家灭族。<a id="a-9E"></a>祸延亲里。<a id="a-9F"></a>现受众苦。<a id="a-9G"></a>后受地狱长夜之苦。<a id="a-9H"></a>生生障道。<a id="a-9I"></a>无解脱期。<a id="a-9J"></a>此乃世间现见。<a id="a-9K"></a>何实可论。<a id="a-9L"></a>钝使爱论摄。<a id="a-9M"></a>若周孔经籍。<a id="a-9N"></a>治法礼法。<a id="a-9O"></a>兵法医法。<a id="a-9P"></a>天文地理。<a id="a-9Q"></a>八卦五行。<a id="a-9R"></a>世间坟典。<a id="a-9S"></a>孝以治家。<a id="a-9T"></a>忠以治国。<a id="a-9U"></a>各亲其亲。<a id="a-9V"></a>各子其子。<a id="a-9W"></a>敬上爱下。<a id="a-9X"></a>仁义揖让。<a id="a-9Y"></a>安于百姓。<a id="a-9Z"></a>霸立社稷。<a id="a-9a"></a>若失此法。<a id="a-9b"></a>强者陵弱。<a id="a-9c"></a>天下燋遑。<a id="a-9d"></a>民无聊生。<a id="a-9e"></a>鸟不暇栖。<a id="a-9f"></a>兽不暇伏。<a id="a-9g"></a>若依此法。<a id="a-9h"></a>天下太平。<a id="a-9i"></a>牛马内向。<a id="a-9j"></a>当知此法。<a id="a-9k"></a>乃是爱民治国。<a id="a-9l"></a>而称为实。<a id="a-9m"></a>金光明经云。<a id="a-9n"></a>释提桓因。<a id="a-9o"></a>种种胜论。<a id="a-9p"></a>即其义也。<a id="a-9q"></a>盖十善意耳。<a id="a-9r"></a>修十善。<a id="a-9s"></a>上符天心。<a id="a-9t"></a>诸天欢喜。<a id="a-9u"></a>求天然报。<a id="a-9v"></a>此法为胜。<a id="a-9w"></a>故言胜论耳。<a id="a-9x"></a>又大梵天王说出欲论。<a id="a-9y"></a>即是修定。<a id="a-9z"></a>出欲淤泥。<a id="a-A0"></a>亦是爱论摄耳。<a id="a-A1"></a>世又方术。<a id="a-A2"></a>服药长生。<a id="a-A3"></a>炼形易色。<a id="a-A4"></a>飞仙隐形者。<a id="a-A5"></a>称此药方。<a id="a-A6"></a>秘要真实。<a id="a-A7"></a>此亦爱论钝使摄耳。<a id="a-A8"></a>二就外简者。<a id="a-A9"></a>即是外道典籍也。<a id="a-AA"></a>若服药求知。<a id="a-AB"></a>聪利明达。<a id="a-AC"></a>推寻道理。<a id="a-AD"></a>称此药方。<a id="a-AE"></a>为胜为实者。<a id="a-AF"></a>药力薄知。<a id="a-AG"></a>不能鉴远。<a id="a-AH"></a>触药则失。<a id="a-AI"></a>药歇则失。<a id="a-AJ"></a>亦非实也。<a id="a-AK"></a>若此间庄老。<a id="a-AL"></a>无为无欲。<a id="a-AM"></a>天真虚静。<a id="a-AN"></a>息诸夸仙。<a id="a-AO"></a>弃世绝智等。<a id="a-AP"></a>直是虚无。<a id="a-AQ"></a>其抱尚不出单四见外。<a id="a-AR"></a>何关圣法。<a id="a-AS"></a>纵令出单四见外。<a id="a-AT"></a>尚堕复四见中。<a id="a-AU"></a>见网中行。<a id="a-AV"></a>非解脱道。<a id="a-AW"></a>若外国论力。<a id="a-AX"></a>受梨唱募。<a id="a-AY"></a>撰五百明难。<a id="a-AZ"></a>其一云。<a id="a-Aa"></a>瞿昙为一究竟道。<a id="a-Ab"></a>为众多究竟道。<a id="a-Ac"></a>佛言。<a id="a-Ad"></a>但一究竟道。<a id="a-Ae"></a>论力云。<a id="a-Af"></a>诸师各各说究竟道。<a id="a-Ag"></a>佛指鹿头。<a id="a-Ah"></a>汝识其人不。<a id="a-Ai"></a>论力言。<a id="a-Aj"></a>识究竟道中。<a id="a-Ak"></a>其为第一。<a id="a-Al"></a>佛言。<a id="a-Am"></a>若其得究竟道。<a id="a-An"></a>云何自舍其道。<a id="a-Ao"></a>为我弟子耶。<a id="a-Ap"></a>论力即悟。<a id="a-Aq"></a>叹佛法中。<a id="a-Ar"></a>独一究竟道。<a id="a-As"></a>又如长爪云。<a id="a-At"></a>一切论可破。<a id="a-Au"></a>一切语可转。<a id="a-Av"></a>观诸法实相。<a id="a-Aw"></a>于久不得一法入心。<a id="a-Ax"></a>释论云。<a id="a-Ay"></a>长爪执亦无见。<a id="a-Az"></a>又云。<a id="a-B0"></a>亦计不可说见。<a id="a-B1"></a>如斯流类。<a id="a-B2"></a>百千万种。<a id="a-B3"></a>虚妄戏论。<a id="a-B4"></a>为惑流转。<a id="a-B5"></a>见网浩然。<a id="a-B6"></a>邪智澜漫。<a id="a-B7"></a>触境生着。<a id="a-B8"></a>或时襵牒。<a id="a-B9"></a>有无为有。<a id="a-BA"></a>无有为无。<a id="a-BB"></a>乃至有非有非无为有。<a id="a-BC"></a>无非有非无为无。<a id="a-BD"></a>百千番牒。<a id="a-BE"></a>悉皆见倒。<a id="a-BF"></a>生死诸边。<a id="a-BG"></a>非真实也。<a id="a-BH"></a>大涅槃经云。<a id="a-BI"></a>被无明枷。<a id="a-BJ"></a>系生死柱。<a id="a-BK"></a>绕二十五有。<a id="a-BL"></a>不能得脱。<a id="a-BM"></a>即此义也。<a id="a-BN"></a>三就小简者。<a id="a-BO"></a>声闻法中。<a id="a-BP"></a>亦云离有离无。<a id="a-BQ"></a>名圣中道。<a id="a-BR"></a>大集经云。<a id="a-BS"></a>拘邻如沙门。<a id="a-BT"></a>最初获得真实之知见。<a id="a-BU"></a>然小乘不运大悲。<a id="a-BV"></a>不济众生。<a id="a-BW"></a>功德力薄。<a id="a-BX"></a>不求作佛。<a id="a-BY"></a>不深穷实相。<a id="a-BZ"></a>则智慧劣弱。<a id="a-Ba"></a>虽云离有离无。<a id="a-Bb"></a>名圣中道。<a id="a-Bc"></a>乃以断常二见边真谛。<a id="a-Bd"></a>为中道。<a id="a-Be"></a>无漏慧。<a id="a-Bf"></a>名为见。<a id="a-Bg"></a>证涅槃法。<a id="a-Bh"></a>名为知。<a id="a-Bi"></a>虽断见思。<a id="a-Bj"></a>除灭分段。<a id="a-Bk"></a>而住草庵。<a id="a-Bl"></a>非究竟理。<a id="a-Bm"></a>对前生死有边。<a id="a-Bn"></a>即涅槃无边。<a id="a-Bo"></a>二俱可破可坏。<a id="a-Bp"></a>非真实道故。<a id="a-Bq"></a>不名实相也。<a id="a-Br"></a>四就偏简者。<a id="a-Bs"></a>诸大乘经。<a id="a-Bt"></a>共二乘经人。<a id="a-Bu"></a>带方便说者。<a id="a-Bv"></a>名字既同。<a id="a-Bw"></a>义须分别。<a id="a-Bx"></a>如摩诃衍中云。<a id="a-By"></a>三乘之人。<a id="a-Bz"></a>同以无言说道断烦恼。<a id="a-C0"></a>中论云。<a id="a-C1"></a>诸法实相。<a id="a-C2"></a>三人共得者。<a id="a-C3"></a>二乘之人。<a id="a-C4"></a>虽共禀无言说道。<a id="a-C5"></a>自求出苦。<a id="a-C6"></a>无大悲心。<a id="a-C7"></a>得空则止。<a id="a-C8"></a>钝根菩萨亦尔。<a id="a-C9"></a>利根菩萨。<a id="a-CA"></a>大悲心。<a id="a-CB"></a>为物。<a id="a-CC"></a>深求实相。<a id="a-CD"></a>共实相者。<a id="a-CE"></a>智如萤火。<a id="a-CF"></a>是故非实。<a id="a-CG"></a>不共实相。<a id="a-CH"></a>智如日光。<a id="a-CI"></a>是故为实。<a id="a-CJ"></a>大涅槃经云。<a id="a-CK"></a>第一义空。<a id="a-CL"></a>名为智慧。<a id="a-CM"></a>二乘但空。<a id="a-CN"></a>空无智慧。<a id="a-CO"></a>菩萨得不但空。<a id="a-CP"></a>即中道慧。<a id="a-CQ"></a>即此慧寂而常照。<a id="a-CR"></a>二乘但得其寂。<a id="a-CS"></a>不得寂照。<a id="a-CT"></a>故非实相。<a id="a-CU"></a>菩萨得寂。<a id="a-CV"></a>又得寂照。<a id="a-CW"></a>即是实相。<a id="a-CX"></a>见不空者。<a id="a-CY"></a>复有多种。<a id="a-CZ"></a>一见不空。<a id="a-Ca"></a>次第断结。<a id="a-Cb"></a>从浅至深。<a id="a-Cc"></a>此乃相似之实。<a id="a-Cd"></a>非正实也。<a id="a-Ce"></a>二见不空。<a id="a-Cf"></a>具一切法。<a id="a-Cg"></a>初阿字门。<a id="a-Ch"></a>则解一切义。<a id="a-Ci"></a>即中即假即空。<a id="a-Cj"></a>不一不异。<a id="a-Ck"></a>无三无一。<a id="a-Cl"></a>二乘但一即。<a id="a-Cm"></a>别教但二即。<a id="a-Cn"></a>圆具三即。<a id="a-Co"></a>三即真实相也。<a id="a-Cp"></a>释论云。<a id="a-Cq"></a>何等是实相。<a id="a-Cr"></a>谓菩萨入于一相。<a id="a-Cs"></a>知无量相。<a id="a-Ct"></a>无量相又入一相。<a id="a-Cu"></a>二乘但入一相。<a id="a-Cv"></a>不能知无量相。<a id="a-Cw"></a>别教虽入一相。<a id="a-Cx"></a>又入无量相。<a id="a-Cy"></a>不能更入一相。<a id="a-Cz"></a>利根菩萨。<a id="a-D0"></a>空。<a id="a-D1"></a>故入一相。<a id="a-D2"></a>即假。<a id="a-D3"></a>故知无量相。<a id="a-D4"></a>即中。<a id="a-D5"></a>更入一相。<a id="a-D6"></a>如此菩萨。<a id="a-D7"></a>深求智度大海。<a id="a-D8"></a>一心即三。<a id="a-D9"></a>是真实相体也。<a id="a-DA"></a>华严不共二乘。<a id="a-DB"></a>但约菩萨。<a id="a-DC"></a>三智次第得。<a id="a-DD"></a>亦非正实。<a id="a-DE"></a>不次第得者。<a id="a-DF"></a>是正实也。<a id="a-DG"></a>若方等中。<a id="a-DH"></a>四人得三智。<a id="a-DI"></a>三人为虚。<a id="a-DJ"></a>一人为实。<a id="a-DK"></a>大品三慧。<a id="a-DL"></a>说三智。<a id="a-DM"></a>属三人。<a id="a-DN"></a>前二不深求。<a id="a-DO"></a>浅而非实。<a id="a-DP"></a>后一人深求一心三智。<a id="a-DQ"></a>是故是实。<a id="a-DR"></a>此经云。<a id="a-DS"></a>汝实我子。<a id="a-DT"></a>无复四三之人。<a id="a-DU"></a>十方谛求。<a id="a-DV"></a>更无余乘。<a id="a-DW"></a>但一实相智。<a id="a-DX"></a>决了声闻法。<a id="a-DY"></a>但说无上道。<a id="a-DZ"></a>纯是一实体也。<a id="a-Da"></a>大涅槃经云。<a id="a-Db"></a>一实谛者。<a id="a-Dc"></a>则无有有无。<a id="a-Dd"></a>有无无二故。<a id="a-De"></a>名一实谛。<a id="a-Df"></a>又一实谛。<a id="a-Dg"></a>名无虚伪。<a id="a-Dh"></a>又一实谛。<a id="a-Di"></a>无有颠倒。<a id="a-Dj"></a>又一实谛。<a id="a-Dk"></a>非魔所说。<a id="a-Dl"></a>又一实谛。<a id="a-Dm"></a>名常乐我净。<a id="a-Dn"></a>常乐我净。<a id="a-Do"></a>无空假中之异。<a id="a-Dp"></a>异则为二。<a id="a-Dq"></a>二故非一实谛。<a id="a-Dr"></a>一实谛即空即假即中。<a id="a-Ds"></a>无异无二故。<a id="a-Dt"></a>名一实谛。<a id="a-Du"></a>若有三异。<a id="a-Dv"></a>即为虚伪。<a id="a-Dw"></a>虚伪之法。<a id="a-Dx"></a>不名一实谛。<a id="a-Dy"></a>无三异故。<a id="a-Dz"></a>即一实谛。<a id="a-E0"></a>若异即是颠倒。<a id="a-E1"></a>颠倒未破。<a id="a-E2"></a>非一实谛。<a id="a-E3"></a>无三异故。<a id="a-E4"></a>无颠倒。<a id="a-E5"></a>无颠倒故。<a id="a-E6"></a>名一实谛。<a id="a-E7"></a>异者不名一乘。<a id="a-E8"></a>三法不异。<a id="a-E9"></a>具足圆满。<a id="a-EA"></a>名为一乘。<a id="a-EB"></a>是乘高广。<a id="a-EC"></a>众宝庄校。<a id="a-ED"></a>故名一实谛。<a id="a-EE"></a>魔虽不证别异空假。<a id="a-EF"></a>而能说别异空假。<a id="a-EG"></a>若空假中不异者。<a id="a-EH"></a>魔不能说。<a id="a-EI"></a>魔不能说。<a id="a-EJ"></a>名一实谛。<a id="a-EK"></a>若空假中。<a id="a-EL"></a>异者。<a id="a-EM"></a>名颠倒。<a id="a-EN"></a>不异者。<a id="a-EO"></a>名不颠倒。<a id="a-EP"></a>不颠倒故。<a id="a-EQ"></a>无烦恼。<a id="a-ER"></a>无烦恼故。<a id="a-ES"></a>名为净。<a id="a-ET"></a>无烦恼则无业。<a id="a-EU"></a>无业故名为我。<a id="a-EV"></a>无业故无报。<a id="a-EW"></a>无报故名乐。<a id="a-EX"></a>无报则无生死。<a id="a-EY"></a>无生死则名常。<a id="a-EZ"></a>常乐我净。<a id="a-Ea"></a>名一实谛。<a id="a-Eb"></a>一实谛者。<a id="a-Ec"></a>即是实相。<a id="a-Ed"></a>实相者。<a id="a-Ee"></a>即经之正体也。<a id="a-Ef"></a>如是实相。<a id="a-Eg"></a>即空。<a id="a-Eh"></a>即假。<a id="a-Ei"></a>即中。<a id="a-Ej"></a>即空故。<a id="a-Ek"></a>破一切凡夫爱论。<a id="a-El"></a>一切外道见论。<a id="a-Em"></a>即假故。<a id="a-En"></a>破三藏四门小实。<a id="a-Eo"></a>破三人共见小实。<a id="a-Ep"></a>即中故。<a id="a-Eq"></a>破次第偏实。<a id="a-Er"></a>无复诸颠倒小偏等因果四谛之法。<a id="a-Es"></a>亦无小偏等三宝之名。<a id="a-Et"></a>唯有实相因果四谛三宝。<a id="a-Eu"></a>宛然具足。<a id="a-Ev"></a>亦具诸方便因果四谛三宝。<a id="a-Ew"></a>何以故。<a id="a-Ex"></a>实相是法界海故。<a id="a-Ey"></a>唯此三谛。<a id="a-Ez"></a>即真实相也。<a id="a-F0"></a>又开次第之实。<a id="a-F1"></a>即是圆实。<a id="a-F2"></a>证道。<a id="a-F3"></a>是同故。<a id="a-F4"></a>又开三人共得实。<a id="a-F5"></a>深求即到底故。<a id="a-F6"></a>又开三藏三实。<a id="a-F7"></a>决了声闻法。<a id="a-F8"></a>又开诸见论实。<a id="a-F9"></a>于见不动。<a id="a-FA"></a>而修道品故。<a id="a-FB"></a>又开诸爱论实。<a id="a-FC"></a>魔界即佛界故。<a id="a-FD"></a>行于非道。<a id="a-FE"></a>通达佛道。<a id="a-FF"></a>一切诸法中。<a id="a-FG"></a>悉有安隐性。<a id="a-FH"></a>即绝待明实。<a id="a-FI"></a>是经体也。<a id="a-FJ"></a>五譬简者。<a id="a-FK"></a>今借三喻。<a id="a-FL"></a>正显伪真。<a id="a-FM"></a>兼明开合破会等意。<a id="a-FN"></a>一譬三兽渡河。<a id="a-FO"></a>同入于水。<a id="a-FP"></a>三兽有强弱。<a id="a-FQ"></a>河水有底岸。<a id="a-FR"></a>兔马力弱。<a id="a-FS"></a>虽济彼岸浮浅不深。<a id="a-FT"></a>又不到底。<a id="a-FU"></a>大象力强俱得底岸。<a id="a-FV"></a>三兽喻三人。<a id="a-FW"></a>水喻即空。<a id="a-FX"></a>底喻不空。<a id="a-FY"></a>二乘智少。<a id="a-FZ"></a>不能深求。<a id="a-Fa"></a>喻如兔马。<a id="a-Fb"></a>菩萨智深。<a id="a-Fc"></a>喻如大象。<a id="a-Fd"></a>水软喻空。<a id="a-Fe"></a>同见于空。<a id="a-Ff"></a>不见不空。<a id="a-Fg"></a>底喻实相。<a id="a-Fh"></a>菩萨独到。<a id="a-Fi"></a>智者见空。<a id="a-Fj"></a>及与不空。<a id="a-Fk"></a>到又二种。<a id="a-Fl"></a>小象但到底泥。<a id="a-Fm"></a>大象深到实土。<a id="a-Fn"></a>别智虽见不空。<a id="a-Fo"></a>历别非实。<a id="a-Fp"></a>圆不空。<a id="a-Fq"></a>穷显真实。<a id="a-Fr"></a>如是喻者。<a id="a-Fs"></a>非但简破兔马二乘非实。<a id="a-Ft"></a>亦简小象不空非实。<a id="a-Fu"></a>乃取大象不空。<a id="a-Fv"></a>为此经体也。<a id="a-Fw"></a>此约空中共为真谛。<a id="a-Fx"></a>作如此简也。<a id="a-Fy"></a>二譬颇梨如意。<a id="a-Fz"></a>两珠相似。<a id="a-G0"></a>形类欲同。<a id="a-G1"></a>而颇梨但空。<a id="a-G2"></a>不能雨宝。<a id="a-G3"></a>如意珠亦雨宝。<a id="a-G4"></a>颇梨无宝。<a id="a-G5"></a>以喻偏空。<a id="a-G6"></a>如意能雨。<a id="a-G7"></a>以喻中道。<a id="a-G8"></a>此就有无合为俗。<a id="a-G9"></a>简伪显真。<a id="a-GA"></a>今经体同如意也。<a id="a-GB"></a>又但约一如意珠为譬者。<a id="a-GC"></a>得珠不知力用。<a id="a-GD"></a>唯珠而已。<a id="a-GE"></a>智者得之。<a id="a-GF"></a>多有所获。<a id="a-GG"></a>二乘得空。<a id="a-GH"></a>证空休息。<a id="a-GI"></a>菩萨得空。<a id="a-GJ"></a>方便利益。<a id="a-GK"></a>普度一切。<a id="a-GL"></a>此就含中真谛。<a id="a-GM"></a>简其得失也。<a id="a-GN"></a>今经如智者得如意珠。<a id="a-GO"></a>以为经体。<a id="a-GP"></a>三譬如矿石中金。<a id="a-GQ"></a>愚夫无识。<a id="a-GR"></a>视之谓石。<a id="a-GS"></a>掷在粪秽。<a id="a-GT"></a>都不领录。<a id="a-GU"></a>贾客得之。<a id="a-GV"></a>镕出其金。<a id="a-GW"></a>保重而已。<a id="a-GX"></a>金匠得之。<a id="a-GY"></a>造作种种钗钏环珰。<a id="a-GZ"></a>仙客得之。<a id="a-Ga"></a>炼为金丹。<a id="a-Gb"></a>飞天入地。<a id="a-Gc"></a>扪摸日月。<a id="a-Gd"></a>变通自在。<a id="a-Ge"></a>愚人喻一切凡夫。<a id="a-Gf"></a>虽具实相。<a id="a-Gg"></a>不知修习。<a id="a-Gh"></a>贾客喻二乘。<a id="a-Gi"></a>但断烦恼矿。<a id="a-Gj"></a>保即空金。<a id="a-Gk"></a>更无所为。<a id="a-Gl"></a>金匠喻别教菩萨。<a id="a-Gm"></a>善巧方便。<a id="a-Gn"></a>知空非空。<a id="a-Go"></a>出假化物。<a id="a-Gp"></a>庄严佛土。<a id="a-Gq"></a>成就众生。<a id="a-Gr"></a>仙客喻圆教菩萨。<a id="a-Gs"></a>即事而真。<a id="a-Gt"></a>初发心时。<a id="a-Gu"></a>便成正觉。<a id="a-Gv"></a>得一身无量身。<a id="a-Gw"></a>普应于一切。<a id="a-Gx"></a>今经但取金丹实相。<a id="a-Gy"></a>以为体也。<a id="a-Gz"></a>就同而为喻。<a id="a-H0"></a>从初至后。<a id="a-H1"></a>同是于金。<a id="a-H2"></a>凡夫圆教。<a id="a-H3"></a>俱是实相也。<a id="a-H4"></a>就异为喻者。<a id="a-H5"></a>初石异金。<a id="a-H6"></a>次金异器。<a id="a-H7"></a>器异丹。<a id="a-H8"></a>丹色净彻。<a id="a-H9"></a>类若清油。<a id="a-HA"></a>柔软妙好。<a id="a-HB"></a>岂同镮钏。<a id="a-HC"></a>状乖色别。<a id="a-HD"></a>故不一种。<a id="a-HE"></a>此就与夺破会。<a id="a-HF"></a>简其得失。<a id="a-HG"></a>引此三喻者。<a id="a-HH"></a>前喻根性。<a id="a-HI"></a>根性有浅深。<a id="a-HJ"></a>浅得其空。<a id="a-HK"></a>深得其假。<a id="a-HL"></a>又得其中。<a id="a-HM"></a>次喻三情。<a id="a-HN"></a>初情但出苦。<a id="a-HO"></a>不志求佛道。<a id="a-HP"></a>见真即息。<a id="a-HQ"></a>次情历别不能圆修。<a id="a-HR"></a>后者广大遍法界求。<a id="a-HS"></a>第三喻三方便。<a id="a-HT"></a>二乘方便少。<a id="a-HU"></a>守金而住。<a id="a-HV"></a>别教方便弱上能严饰营生。<a id="a-HW"></a>圆教方便深。<a id="a-HX"></a>故能吞云纳汉。<a id="a-HY"></a>今明此经实相之体。<a id="a-HZ"></a>如大象得底。<a id="a-Ha"></a>坚不可坏。<a id="a-Hb"></a>以譬体妙。<a id="a-Hc"></a>圆珠普雨。<a id="a-Hd"></a>譬其用妙。<a id="a-He"></a>巧智成仙譬其宗妙。<a id="a-Hf"></a>如此三譬。<a id="a-Hg"></a>即是三德。<a id="a-Hh"></a>不纵不横。<a id="a-Hi"></a>名为大乘。<a id="a-Hj"></a>于大乘中。<a id="a-Hk"></a>别指真性。<a id="a-Hl"></a>以为经体。<a id="a-Hm"></a>六就悟简者。<a id="a-Hn"></a>夫法相真正。<a id="a-Ho"></a>诚如上说。<a id="a-Hp"></a>行未会理。<a id="a-Hq"></a>岂得名谛。<a id="a-Hr"></a>徒劳四说。<a id="a-Hs"></a>逐语生迷。<a id="a-Ht"></a>闻粖谓软。<a id="a-Hu"></a>闻雪谓冷。<a id="a-Hv"></a>闻贝谓[革*卬]。<a id="a-Hw"></a>闻鹄谓动。<a id="a-Hx"></a>终不能见乳之真色。<a id="a-Hy"></a>情闇夜游。<a id="a-Hz"></a>何能见谛。<a id="a-I0"></a>叫唤求食。<a id="a-I1"></a>无有饱理。<a id="a-I2"></a>执己为实。<a id="a-I3"></a>余是妄语。<a id="a-I4"></a>此有彼无。<a id="a-I5"></a>是非互起。<a id="a-I6"></a>更益流动。<a id="a-I7"></a>云何名谛。<a id="a-I8"></a>若欲见谛。<a id="a-I9"></a>惭愧有差。<a id="a-IA"></a>若苦到忏悔。<a id="a-IB"></a>机感诸佛。<a id="a-IC"></a>禅慧开发。<a id="a-ID"></a>观心明净。<a id="a-IE"></a>信解虚融。<a id="a-IF"></a>尔时犹名闇中见杌仿佛不明。<a id="a-IG"></a>人木虫尘。<a id="a-IH"></a>尚不了了。<a id="a-II"></a>若能安忍。<a id="a-IJ"></a>法爱不生。<a id="a-IK"></a>无明豁破。<a id="a-IL"></a>如明镜。<a id="a-IM"></a>不动。<a id="a-IN"></a>净水无波。<a id="a-IO"></a>鱼石色像。<a id="a-IP"></a>任运自明。<a id="a-IQ"></a>清净心常一。<a id="a-IR"></a>如是尊妙人。<a id="a-IS"></a>则能见般若。<a id="a-IT"></a>金[鎞-囟+(奐-大)]抉眼。<a id="a-IU"></a>一指二指三指分明。<a id="a-IV"></a>尔时见色。<a id="a-IW"></a>言有亦是。<a id="a-IX"></a>言无亦是。<a id="a-IY"></a>云何为有。<a id="a-IZ"></a>的的之色。<a id="a-Ia"></a>与眼相应。<a id="a-Ib"></a>谛谛之理。<a id="a-Ic"></a>与智相称。<a id="a-Id"></a>名之为有。<a id="a-Ie"></a>云何为无。<a id="a-If"></a>无坚冷软动之相。<a id="a-Ig"></a>名之为无。<a id="a-Ih"></a>论云。<a id="a-Ii"></a>一切实。<a id="a-Ij"></a>一切非实。<a id="a-Ik"></a>亦实亦不实。<a id="a-Il"></a>非实非不实。<a id="a-Im"></a>如是皆名诸法之实相。<a id="a-In"></a>如舍利弗云。<a id="a-Io"></a>安住实智中。<a id="a-Ip"></a>我定当作佛。<a id="a-Iq"></a>为天人所敬。<a id="a-Ir"></a>尔时乃可谓。<a id="a-Is"></a>永尽灭无余。<a id="a-It"></a>是名真实见体。<a id="a-Iu"></a>故涅槃经云。<a id="a-Iv"></a>八千声闻。<a id="a-Iw"></a>于法华经中见如来性。<a id="a-Ix"></a>如秋收冬藏。<a id="a-Iy"></a>更无所作。<a id="a-Iz"></a>约理明无所作。<a id="a-J0"></a>此是究竟之理也。<a id="a-J1"></a>约教无所作。<a id="a-J2"></a>闻此教已。<a id="a-J3"></a>更不他闻也。<a id="a-J4"></a>约行无所作者。<a id="a-J5"></a>修此行已。<a id="a-J6"></a>更不改辙。<a id="a-J7"></a>如是等种种无所作义。<a id="a-J8"></a>略而言之。<a id="a-J9"></a>随智妙悟。<a id="a-JA"></a>得见经体。<a id="a-JB"></a>当以随智妙悟意。<a id="a-JC"></a>历诸谛境中。<a id="a-JD"></a>节节有随情。<a id="a-JE"></a>随情智。<a id="a-JF"></a>随智种种分别。<a id="a-JG"></a>简余情想。<a id="a-JH"></a>唯取随智明见经体也。</p>
  <p id="aJI">问。<a id="a-JJ"></a>唯识正理。<a id="a-JK"></a>我法本空。<a id="a-JL"></a>众生妄执我法二心。<a id="a-JM"></a>从何而起。</p>
  <p id="aJN">答。<a id="a-JO"></a>从六七二识。<a id="a-JP"></a>缘识所起。<a id="a-JQ"></a>唯识论云。<a id="a-JR"></a>诸心心所。<a id="a-JS"></a>依他起故。<a id="a-JT"></a>亦如幻事。<a id="a-JU"></a>非真实有。<a id="a-JV"></a>为遣妄执心心所外实有境故。<a id="a-JW"></a>说唯有识。<a id="a-JX"></a>若执唯识真实有者。<a id="a-JY"></a>如执外境。<a id="a-JZ"></a>亦是法执。<a id="a-Ja"></a>然诸法执。<a id="a-Jb"></a>略有二种。<a id="a-Jc"></a>一者俱生。<a id="a-Jd"></a>二者分别。<a id="a-Je"></a>俱生法执。<a id="a-Jf"></a>无始时来。<a id="a-Jg"></a>虚妄熏习内因力故。<a id="a-Jh"></a>恒与身俱。<a id="a-Ji"></a>不待邪教及邪分别。<a id="a-Jj"></a>任运而转。<a id="a-Jk"></a>故名俱生。<a id="a-Jl"></a>此有二种。<a id="a-Jm"></a>一者常相续。<a id="a-Jn"></a>在第七识。<a id="a-Jo"></a>缘第八识。<a id="a-Jp"></a>起自心相。<a id="a-Jq"></a>执为实法。<a id="a-Jr"></a>二者间断。<a id="a-Js"></a>在第六识。<a id="a-Jt"></a>缘识所变蕴处界相。<a id="a-Ju"></a>或总或别。<a id="a-Jv"></a>起自心相。<a id="a-Jw"></a>执为实法。<a id="a-Jx"></a>此二法执。<a id="a-Jy"></a>细故难断。<a id="a-Jz"></a>后十地中。<a id="a-K0"></a>数数修习缘法空观。<a id="a-K1"></a>方能除灭。<a id="a-K2"></a>分别法执。<a id="a-K3"></a>亦由现在外缘力故。<a id="a-K4"></a>非与身俱。<a id="a-K5"></a>要待邪教及邪分别。<a id="a-K6"></a>然后方起。<a id="a-K7"></a>故名分别。<a id="a-K8"></a>唯在第六意识中。<a id="a-K9"></a>有此亦二种。<a id="a-KA"></a>一缘邪教所说蕴处界相。<a id="a-KB"></a>起自心相。<a id="a-KC"></a>分别计度。<a id="a-KD"></a>执为实法。<a id="a-KE"></a>二缘邪师所说自性等相。<a id="a-KF"></a>起自心相。<a id="a-KG"></a>分别计度。<a id="a-KH"></a>执为实法。<a id="a-KI"></a>此二法执粗故易断。<a id="a-KJ"></a>入初地时。<a id="a-KK"></a>观一切法。<a id="a-KL"></a>法空真如。<a id="a-KM"></a>即能除灭。<a id="a-KN"></a>如是所说一切法执。<a id="a-KO"></a>自心外法。<a id="a-KP"></a>或有或无。<a id="a-KQ"></a>自心内法。<a id="a-KR"></a>一切皆有。<a id="a-KS"></a>是故法执。<a id="a-KT"></a>皆缘自心内法。<a id="a-KU"></a>一切皆有。<a id="a-KV"></a>是故法执。<a id="a-KW"></a>皆缘自心所现似法。<a id="a-KX"></a>执为实有。<a id="a-KY"></a>然似法相。<a id="a-KZ"></a>从缘生故。<a id="a-Ka"></a>是如幻有。<a id="a-Kb"></a>所执实法。<a id="a-Kc"></a>妄计度故。<a id="a-Kd"></a>决定非有。<a id="a-Ke"></a>故世尊说。<a id="a-Kf"></a>慈氏当知。<a id="a-Kg"></a>诸识所缘。<a id="a-Kh"></a>唯识所现。<a id="a-Ki"></a>依他起性。<a id="a-Kj"></a>如幻事等。<a id="a-Kk"></a>如是外道余乘。<a id="a-Kl"></a>所执。<a id="a-Km"></a>离识我法。<a id="a-Kn"></a>皆非实有。<a id="a-Ko"></a>故心心所。<a id="a-Kp"></a>决定不用外色等法。<a id="a-Kq"></a>为所缘缘。<a id="a-Kr"></a>缘用必依实有体故。<a id="a-Ks"></a>释云。<a id="a-Kt"></a>若执唯识真实有者。<a id="a-Ku"></a>如执外境。<a id="a-Kv"></a>亦是法执者。<a id="a-Kw"></a>由是理故。<a id="a-Kx"></a>但应遣彼心外之境。<a id="a-Ky"></a>同兔角无。<a id="a-Kz"></a>能缘彼心。<a id="a-L0"></a>如幻事有。<a id="a-L1"></a>故少分不同。<a id="a-L2"></a>非谓即心。<a id="a-L3"></a>亦名实有。<a id="a-L4"></a>又夫心外执我执法者。<a id="a-L5"></a>有其两种。<a id="a-L6"></a>一者如外道等。<a id="a-L7"></a>执离心等。<a id="a-L8"></a>别有一物。<a id="a-L9"></a>是常是一名之为我。<a id="a-LA"></a>此乃是妄计所执。<a id="a-LB"></a>其体都无。<a id="a-LC"></a>二者疏所缘缘。<a id="a-LD"></a>本质之法。<a id="a-LE"></a>能缘之心亲缘之不着。<a id="a-LF"></a>亦名心外。<a id="a-LG"></a>此是依他。<a id="a-LH"></a>其体是有。</p>
  <p id="aLI">问。<a id="a-LJ"></a>六七二识。<a id="a-LK"></a>执生我见。<a id="a-LL"></a>能起计处。<a id="a-LM"></a>于心内外。<a id="a-LN"></a>云何有无。</p>
  <p id="aLO">答。<a id="a-LP"></a>论云。<a id="a-LQ"></a>如是所说一切我执。<a id="a-LR"></a>自心外蕴或有或无者。<a id="a-LS"></a>释云。<a id="a-LT"></a>能缘缘不着处。<a id="a-LU"></a>皆名心外。<a id="a-LV"></a>第七计我心外唯有。<a id="a-LW"></a>第六计我心外之蕴。<a id="a-LX"></a>或是于无。<a id="a-LY"></a>论云。<a id="a-LZ"></a>自心内蕴一切皆有者。<a id="a-La"></a>亲所缘也。<a id="a-Lb"></a>不问即离。<a id="a-Lc"></a>计为我者。<a id="a-Ld"></a>影像必有。<a id="a-Le"></a>故无有少法能取少法。<a id="a-Lf"></a>唯有自心还取自心。<a id="a-Lg"></a>故皆缘蕴。<a id="a-Lh"></a>此皆辩我所依也。<a id="a-Li"></a>论云。<a id="a-Lj"></a>是故我执。<a id="a-Lk"></a>皆缘无常五取蕴相。<a id="a-Ll"></a>妄执为我者。<a id="a-Lm"></a>结成前义。<a id="a-Ln"></a>影像相分。<a id="a-Lo"></a>必是蕴故。<a id="a-Lp"></a>缘此为我。<a id="a-Lq"></a>义显大乘亲缘。<a id="a-Lr"></a>于无心不生也。<a id="a-Ls"></a>成所缘缘。<a id="a-Lt"></a>必有法故。<a id="a-Lu"></a>论云。<a id="a-Lv"></a>然诸蕴相从缘生故。<a id="a-Lw"></a>是如幻有。<a id="a-Lx"></a>妄所执我横计度故。<a id="a-Ly"></a>决定非有。<a id="a-Lz"></a>又诸外道等。<a id="a-M0"></a>多于心王计为主宰。<a id="a-M1"></a>作者受者。<a id="a-M2"></a>由不能知本无自性。<a id="a-M3"></a>随缘流转故。<a id="a-M4"></a>大宝积经。<a id="a-M5"></a>佛言。<a id="a-M6"></a>迦葉。<a id="a-M7"></a>譬如咽塞病。<a id="a-M8"></a>即能断命。<a id="a-M9"></a>如是迦葉。<a id="a-MA"></a>一切见中。<a id="a-MB"></a>唯有我见。<a id="a-MC"></a>即时能断于智慧命。<a id="a-MD"></a>故知法我见者。<a id="a-ME"></a>违现量境。<a id="a-MF"></a>障法空智。<a id="a-MG"></a>人我见者。<a id="a-MH"></a>为生死根。<a id="a-MI"></a>断智慧命。<a id="a-MJ"></a>不入宗镜。<a id="a-MK"></a>二患难消。</p>
  <p id="aML">问。<a id="a-MM"></a>我法各以何为义。</p>
  <p id="aMN">答。<a id="a-MO"></a>我者。<a id="a-MP"></a>是主宰二义。<a id="a-MQ"></a>我有自在力。<a id="a-MR"></a>宰割断力。<a id="a-MS"></a>义同我故。<a id="a-MT"></a>主是我体。<a id="a-MU"></a>宰是我所。<a id="a-MV"></a>或是我用。<a id="a-MW"></a>法者。<a id="a-MX"></a>则是轨持。<a id="a-MY"></a>轨谓轨范。<a id="a-MZ"></a>可生物解。<a id="a-Ma"></a>持谓任持。<a id="a-Mb"></a>不舍自相。</p>
  <p id="aMc">问。<a id="a-Md"></a>我是主宰义者。<a id="a-Me"></a>主宰二义。<a id="a-Mf"></a>各属何识。<a id="a-Mg"></a>须知有我之病原。<a id="a-Mh"></a>方施无我之妙药。</p>
  <p id="aMi">答。<a id="a-Mj"></a>主是俱生我。<a id="a-Mk"></a>无分别故。<a id="a-Ml"></a>属第七识我。<a id="a-Mm"></a>宰是分别我。<a id="a-Mn"></a>有割断故。<a id="a-Mo"></a>属第六识我。</p>
  <p id="aMp">问。<a id="a-Mq"></a>凡有施为。<a id="a-Mr"></a>无非我为主宰。<a id="a-Ms"></a>云何言一切唯是识乎。</p>
  <p id="aMt">答。<a id="a-Mu"></a>西天外道。<a id="a-Mv"></a>多执身有神我。<a id="a-Mw"></a>故能使身动作。<a id="a-Mx"></a>若无神我。<a id="a-My"></a>谁使身耶。<a id="a-Mz"></a>龙树菩萨破云。<a id="a-N0"></a>心是识相。<a id="a-N1"></a>自能使身。<a id="a-N2"></a>不待神也。<a id="a-N3"></a>如火性能烧物。<a id="a-N4"></a>非假于人。<a id="a-N5"></a>密严经云。<a id="a-N6"></a>阿赖耶识。<a id="a-N7"></a>恒与一切染净之法。<a id="a-N8"></a>而作所依。<a id="a-N9"></a>是诸圣人。<a id="a-NA"></a>现法乐住三昧之境。<a id="a-NB"></a>人天等趣。<a id="a-NC"></a>诸佛国土。<a id="a-ND"></a>悉以为因。<a id="a-NE"></a>常以诸乘而作种性。<a id="a-NF"></a>若能了悟。<a id="a-NG"></a>即成佛道。<a id="a-NH"></a>一切众生。<a id="a-NI"></a>有具功德。<a id="a-NJ"></a>威力自在。<a id="a-NK"></a>乃至有生险难之处。<a id="a-NL"></a>阿赖耶识。<a id="a-NM"></a>恒住其中。<a id="a-NN"></a>作所依止。<a id="a-NO"></a>此是众生无始时界诸业习气。<a id="a-NP"></a>能自增长。<a id="a-NQ"></a>亦能增长余之七识。<a id="a-NR"></a>由是凡夫执为所作。<a id="a-NS"></a>能作内我。<a id="a-NT"></a>诸仁者。<a id="a-NU"></a>意在身中。<a id="a-NV"></a>如风速转。<a id="a-NW"></a>业风吹种。<a id="a-NX"></a>遍在诸根。<a id="a-NY"></a>七识同时。<a id="a-NZ"></a>如浪而起。<a id="a-Na"></a>外道所计胜性。<a id="a-Nb"></a>微尘。<a id="a-Nc"></a>自在等。<a id="a-Nd"></a>悉是清净阿赖耶识。<a id="a-Ne"></a>诸仁者。<a id="a-Nf"></a>阿赖耶识。<a id="a-Ng"></a>由先业力。<a id="a-Nh"></a>及爱为因。<a id="a-Ni"></a>成就世间若干品类。<a id="a-Nj"></a>妄计之人。<a id="a-Nk"></a>执为作者。<a id="a-Nl"></a>楞伽经云。<a id="a-Nm"></a>观诸众生。<a id="a-Nn"></a>如死尸无知。<a id="a-No"></a>以妄想故。<a id="a-Np"></a>见有往来。<a id="a-Nq"></a>若离妄想。<a id="a-Nr"></a>如彼死尸。<a id="a-Ns"></a>无鬼入中。<a id="a-Nt"></a>是知人亦如是。<a id="a-Nu"></a>但有四大。<a id="a-Nv"></a>无人入中。</p>
  <p id="aNw">大智度论问云。<a id="a-Nx"></a>有出入气。<a id="a-Ny"></a>则是我相。<a id="a-Nz"></a>视眴寿命心。<a id="a-O0"></a>苦乐爱憎精勤等。<a id="a-O1"></a>是我相。<a id="a-O2"></a>若无我。<a id="a-O3"></a>谁有是出入息。<a id="a-O4"></a>视眴寿命心。<a id="a-O5"></a>苦乐爱憎精勤等。<a id="a-O6"></a>当知有我在内动发。<a id="a-O7"></a>故寿命心。<a id="a-O8"></a>亦是我法。<a id="a-O9"></a>若无我。<a id="a-OA"></a>如牛无御。<a id="a-OB"></a>有我。<a id="a-OC"></a>故能制心入法。<a id="a-OD"></a>不为放逸。<a id="a-OE"></a>若无我者。<a id="a-OF"></a>谁制御心。<a id="a-OG"></a>受苦乐者是我。<a id="a-OH"></a>若无我者。<a id="a-OI"></a>为如树木。<a id="a-OJ"></a>则不应别苦乐。<a id="a-OK"></a>爱憎。<a id="a-OL"></a>精勤亦如是。<a id="a-OM"></a>我虽微细。<a id="a-ON"></a>不可以五情知。<a id="a-OO"></a>因是相故。<a id="a-OP"></a>可知为有。</p>
  <p id="aOQ">答曰。<a id="a-OR"></a>是诸相。<a id="a-OS"></a>皆是识相。<a id="a-OT"></a>有识。<a id="a-OU"></a>则有出入息视眴寿命等。<a id="a-OV"></a>若识离身。<a id="a-OW"></a>则无。<a id="a-OX"></a>汝若云我常遍故。<a id="a-OY"></a>死人亦应有视眴出入息寿命等。<a id="a-OZ"></a>复次出入息等。<a id="a-Oa"></a>是色法。<a id="a-Ob"></a>随心风力。<a id="a-Oc"></a>故动发。<a id="a-Od"></a>此是识相。<a id="a-Oe"></a>非我相。<a id="a-Of"></a>寿命是心相应行。<a id="a-Og"></a>亦是识相。</p>
  <p id="aOh">问曰。<a id="a-Oi"></a>若入无心定中。<a id="a-Oj"></a>或眠无梦时。<a id="a-Ok"></a>息亦出入有寿命。<a id="a-Ol"></a>何以故。<a id="a-Om"></a>言皆是识相。</p>
  <p id="aOn">答曰。<a id="a-Oo"></a>无心定等。<a id="a-Op"></a>识虽暂无。<a id="a-Oq"></a>不久必还生。<a id="a-Or"></a>识不舍身故。<a id="a-Os"></a>有识时多。<a id="a-Ot"></a>无识时少。<a id="a-Ou"></a>是故名识相。<a id="a-Ov"></a>如人出行。<a id="a-Ow"></a>不得言其家无主。<a id="a-Ox"></a>苦乐憎爱精勤等。<a id="a-Oy"></a>是心相应。<a id="a-Oz"></a>共缘随心。<a id="a-P0"></a>行心有故便有。<a id="a-P1"></a>心无故便无。<a id="a-P2"></a>以是故是识相。<a id="a-P3"></a>非我相。<a id="a-P4"></a>又云。<a id="a-P5"></a>复次四大。<a id="a-P6"></a>及造色围虚空。<a id="a-P7"></a>故名为身。<a id="a-P8"></a>是中内外入因缘和合。<a id="a-P9"></a>生识种。<a id="a-PA"></a>身得是种。<a id="a-PB"></a>和合。<a id="a-PC"></a>作种种事。<a id="a-PD"></a>言语坐起去来。<a id="a-PE"></a>空六种和合中。<a id="a-PF"></a>强名为男。<a id="a-PG"></a>强名为女。<a id="a-PH"></a>若六种是男。<a id="a-PI"></a>应有六男。<a id="a-PJ"></a>不可以一作六六作一。<a id="a-PK"></a>既于地种中无男女相。<a id="a-PL"></a>乃至识种。<a id="a-PM"></a>亦无男女相。<a id="a-PN"></a>若各各中无。<a id="a-PO"></a>和合中亦无。<a id="a-PP"></a>如六狗各各不能生师子。<a id="a-PQ"></a>和合亦不能生。<a id="a-PR"></a>无性故。</p>
  <p id="aPS">问。<a id="a-PT"></a>经说所有我见。<a id="a-PU"></a>一切皆缘五取蕴起。<a id="a-PV"></a>实我若无。<a id="a-PW"></a>云何得有忆识诵习恩怨等事。<a id="a-PX"></a>若实无我。<a id="a-PY"></a>忆识等事不成。<a id="a-PZ"></a>谁为主宰。</p>
  <p id="aPa">答。<a id="a-Pb"></a>五蕴之法。<a id="a-Pc"></a>约众生界说。<a id="a-Pd"></a>情有边事。<a id="a-Pe"></a>以智推检。<a id="a-Pf"></a>五蕴俱空。<a id="a-Pg"></a>经云。<a id="a-Ph"></a>是身如聚沫。<a id="a-Pi"></a>不可撮摩。<a id="a-Pj"></a>即色蕴空。<a id="a-Pk"></a>是身如泡。<a id="a-Pl"></a>不得久立。<a id="a-Pm"></a>即受蕴空。<a id="a-Pn"></a>是身如焰从渴爱生。<a id="a-Po"></a>即想蕴空。<a id="a-Pp"></a>是身如芭蕉。<a id="a-Pq"></a>中无有坚。<a id="a-Pr"></a>即行蕴空。<a id="a-Ps"></a>是身如幻。<a id="a-Pt"></a>从颠倒起。<a id="a-Pu"></a>即识蕴空。<a id="a-Pv"></a>五蕴既空。<a id="a-Pw"></a>谁为主宰。<a id="a-Px"></a>所有分别。<a id="a-Py"></a>是妄识攀缘。<a id="a-Pz"></a>言语去来。<a id="a-Q0"></a>唯风力所转。<a id="a-Q1"></a>离情执外。<a id="a-Q2"></a>中间唯有空性。<a id="a-Q3"></a>故知我但有名。<a id="a-Q4"></a>名亦无性。<a id="a-Q5"></a>名体俱空。<a id="a-Q6"></a>我法何有。<a id="a-Q7"></a>唯识论云。<a id="a-Q8"></a>又诸所执。<a id="a-Q9"></a>实有。<a id="a-QA"></a>我体。<a id="a-QB"></a>为有作用。<a id="a-QC"></a>为无作用。<a id="a-QD"></a>若有作用。<a id="a-QE"></a>如手足等。<a id="a-QF"></a>应是无常。<a id="a-QG"></a>若无作用。<a id="a-QH"></a>如兔角等。<a id="a-QI"></a>应非实我。<a id="a-QJ"></a>故所执我。<a id="a-QK"></a>二俱不成。<a id="a-QL"></a>又忆识等事。<a id="a-QM"></a>皆从本识熏习之力而得成就。<a id="a-QN"></a>乃至所执实我。<a id="a-QO"></a>既常无变。<a id="a-QP"></a>后应如前。<a id="a-QQ"></a>是事非有。<a id="a-QR"></a>前应如后。<a id="a-QS"></a>是事非无。<a id="a-QT"></a>以后与前。<a id="a-QU"></a>体无别故。<a id="a-QV"></a>若谓我用。<a id="a-QW"></a>前后变易。<a id="a-QX"></a>非我体者。<a id="a-QY"></a>理亦不然。<a id="a-QZ"></a>用不离体。<a id="a-Qa"></a>应常有故。<a id="a-Qb"></a>体不离用。<a id="a-Qc"></a>应非常故。<a id="a-Qd"></a>然诸有情。<a id="a-Qe"></a>各有本识。<a id="a-Qf"></a>一类相续任持种子。<a id="a-Qg"></a>与一切法更互为因。<a id="a-Qh"></a>熏习力故。<a id="a-Qi"></a>得有如是忆识等事。<a id="a-Qj"></a>故宝积经偈云。<a id="a-Qk"></a>法同草木无觉知。<a id="a-Ql"></a>若离于心不可得。<a id="a-Qm"></a>众生自性无所有。<a id="a-Qn"></a>一切诸法亦如是。<a id="a-Qo"></a>若现在阴入界。<a id="a-Qp"></a>是念念不住。<a id="a-Qq"></a>何以故。<a id="a-Qr"></a>世法无有一念住者。<a id="a-Qs"></a>若有一念。<a id="a-Qt"></a>是一念中住。<a id="a-Qu"></a>亦有生住灭。<a id="a-Qv"></a>是生住灭。<a id="a-Qw"></a>亦复不住。<a id="a-Qx"></a>如生住灭中。<a id="a-Qy"></a>有内外阴界入。<a id="a-Qz"></a>是内外阴界入。<a id="a-R0"></a>亦有生住灭。<a id="a-R1"></a>若如是不住者。<a id="a-R2"></a>即是非我。<a id="a-R3"></a>非我所。<a id="a-R4"></a>又佛言。<a id="a-R5"></a>从本已来。<a id="a-R6"></a>无我无人。<a id="a-R7"></a>无有丈夫。<a id="a-R8"></a>但是内心见有我人。<a id="a-R9"></a>内心起时。<a id="a-RA"></a>彼已害我。<a id="a-RB"></a>即名为害。<a id="a-RC"></a>乃至是中。<a id="a-RD"></a>无有一法。<a id="a-RE"></a>和合聚集。<a id="a-RF"></a>决定成就。<a id="a-RG"></a>得名为佛。<a id="a-RH"></a>名法。<a id="a-RI"></a>名僧。<a id="a-RJ"></a>名父。<a id="a-RK"></a>名母。<a id="a-RL"></a>名阿罗汉。<a id="a-RM"></a>定可取者。<a id="a-RN"></a>又颂云。<a id="a-RO"></a>俯仰屈申立去来。<a id="a-RP"></a>瞻视言语中无实。<a id="a-RQ"></a>风依识故有所作。<a id="a-RR"></a>是识灭相念念无。<a id="a-RS"></a>彼此男女有我心。<a id="a-RT"></a>无智慧故妄见有。<a id="a-RU"></a>骨锁相连皮肉覆。<a id="a-RV"></a>机关动作如木人。<a id="a-RW"></a>内虽无实外似人。<a id="a-RX"></a>譬如热金投水中。<a id="a-RY"></a>亦如野火焚竹林。<a id="a-RZ"></a>因缘和合有声出。<a id="a-Ra"></a>华严经颂云。<a id="a-Rb"></a>菩萨一切业果报。<a id="a-Rc"></a>悉为无尽智所印。<a id="a-Rd"></a>如是无尽自性尽。<a id="a-Re"></a>是故无尽方便灭。<a id="a-Rf"></a>菩萨观心不在外。<a id="a-Rg"></a>亦复不得在于内。<a id="a-Rh"></a>知其心性无所有。<a id="a-Ri"></a>我法皆离永寂灭。<a id="a-Rj"></a>彼诸佛子如是知。<a id="a-Rk"></a>一切法性常空寂。<a id="a-Rl"></a>无有一法能造作。<a id="a-Rm"></a>同于诸佛悟无我。<a id="a-Rn"></a>大集经云。<a id="a-Ro"></a>若复有言。<a id="a-Rp"></a>眼色因缘。<a id="a-Rq"></a>故有我者。<a id="a-Rr"></a>是义不然。<a id="a-Rs"></a>何以故。<a id="a-Rt"></a>眼中无我。<a id="a-Ru"></a>色亦如是。<a id="a-Rv"></a>而和合中。<a id="a-Rw"></a>亦复无我。<a id="a-Rx"></a>和合因缘。<a id="a-Ry"></a>生于眼识。<a id="a-Rz"></a>如是识中。<a id="a-S0"></a>亦复无我。<a id="a-S1"></a>风中空中。<a id="a-S2"></a>悉亦无我。<a id="a-S3"></a>如是推寻。<a id="a-S4"></a>竟不可得。<a id="a-S5"></a>此识但是十二因缘。<a id="a-S6"></a>犹环流转。<a id="a-S7"></a>离十二因缘。<a id="a-S8"></a>识不可见。<a id="a-S9"></a>但因识生名色。<a id="a-SA"></a>乃至则有衰老。<a id="a-SB"></a>及以病死。<a id="a-SC"></a>如是等法。<a id="a-SD"></a>因眼识。<a id="a-SE"></a>生。<a id="a-SF"></a>而是眼识。<a id="a-SG"></a>非东方来。<a id="a-SH"></a>南西北方。<a id="a-SI"></a>四维上下。<a id="a-SJ"></a>亦复如是。<a id="a-SK"></a>所因之念。<a id="a-SL"></a>生根识者。<a id="a-SM"></a>是念亦灭。<a id="a-SN"></a>眼识不住。<a id="a-SO"></a>第二念中。<a id="a-SP"></a>亦不语念。<a id="a-SQ"></a>汝住我灭。<a id="a-SR"></a>而是灭法。<a id="a-SS"></a>亦非复去至十方面。<a id="a-ST"></a>亦复不专一处住止。<a id="a-SU"></a>是故诸法。<a id="a-SV"></a>因缘故生。<a id="a-SW"></a>若离因缘。<a id="a-SX"></a>则不得生。<a id="a-SY"></a>因因缘生。<a id="a-SZ"></a>因因缘灭。<a id="a-Sa"></a>如是因缘。<a id="a-Sb"></a>名相续法。<a id="a-Sc"></a>是故当知。<a id="a-Sd"></a>实无有我。<a id="a-Se"></a>而是因缘。<a id="a-Sf"></a>亦无作者。<a id="a-Sg"></a>无有受者。<a id="a-Sh"></a>无有起者。<a id="a-Si"></a>无他起者。<a id="a-Sj"></a>是故无我。<a id="a-Sk"></a>若无我者。<a id="a-Sl"></a>我既是空。<a id="a-Sm"></a>我所亦空。<a id="a-Sn"></a>何以故。<a id="a-So"></a>然体性尔故。<a id="a-Sp"></a>是故眼性无我我所。<a id="a-Sq"></a>无有积聚。<a id="a-Sr"></a>非合非散。<a id="a-Ss"></a>即生灭故。<a id="a-St"></a>一切诸法。<a id="a-Su"></a>亦复如是。<a id="a-Sv"></a>是风因缘。<a id="a-Sw"></a>亦入根中。<a id="a-Sx"></a>左旋右转。<a id="a-Sy"></a>清净照了。<a id="a-Sz"></a>彼风如幻。<a id="a-T0"></a>亦不可捉。<a id="a-T1"></a>又虽似有能作所作。<a id="a-T2"></a>二事相成。<a id="a-T3"></a>但从缘生。<a id="a-T4"></a>俱无自性。<a id="a-T5"></a>不知唯识之人。<a id="a-T6"></a>尽执为实我。<a id="a-T7"></a>如大涅槃经云。<a id="a-T8"></a>佛言。<a id="a-T9"></a>比丘。<a id="a-TA"></a>譬如二手相拍。<a id="a-TB"></a>声出其中。<a id="a-TC"></a>我亦如是。</p>
 </body>
</html>