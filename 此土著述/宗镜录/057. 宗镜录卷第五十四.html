<!doctype html>
<html id="z3IBXCt1eh" data-ver="1361">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五十四</h1>
  <p id="a2">夫意言分别。<a id="a-3"></a>万有俱空。<a id="a-4"></a>则名义无性。<a id="a-5"></a>一切众生。<a id="a-6"></a>于见闻中。<a id="a-7"></a>应不成颠倒。<a id="a-8"></a>以名中无义。<a id="a-9"></a>义中无名。<a id="a-A"></a>俱是客故。</p>
  <p id="aB">答。<a id="a-C"></a>万法本空。<a id="a-D"></a>熏习成有。<a id="a-E"></a>于本空中。<a id="a-F"></a>起诸情执颠倒。<a id="a-G"></a>宝性论云。</p>
  <p id="aH">问。<a id="a-I"></a>名中无义。<a id="a-J"></a>义中无名。<a id="a-K"></a>二俱客者。<a id="a-L"></a>若人执名异于义。<a id="a-M"></a>义异于名。<a id="a-N"></a>此人既无颠倒。<a id="a-O"></a>则于义中应无僻执。<a id="a-P"></a>不应闻说好恶。<a id="a-Q"></a>生忧喜心。<a id="a-R"></a>名义不相关故。<a id="a-S"></a>当知客义。<a id="a-T"></a>是汝颠倒。</p>
  <p id="aU">答。<a id="a-V"></a>由久时数习颠倒故。<a id="a-W"></a>有此僻执。<a id="a-X"></a>不关名义相应。<a id="a-Y"></a>由名言熏习心故。<a id="a-Z"></a>必由此法门。<a id="a-a"></a>生分别心。<a id="a-b"></a>起虚妄僻执。<a id="a-c"></a>如密严经偈云。<a id="a-d"></a>是时金刚藏。<a id="a-e"></a>复告大众言。<a id="a-f"></a>赖耶无始来。<a id="a-g"></a>为戏论熏习。<a id="a-h"></a>诸业所系缚。<a id="a-i"></a>轮转无有穷。<a id="a-j"></a>亦如于大海。<a id="a-k"></a>因风起波浪。<a id="a-l"></a>恒生亦恒灭。<a id="a-m"></a>不断亦不常。<a id="a-n"></a>由不悟自心。<a id="a-o"></a>随识境界现。<a id="a-p"></a>若了于自心。<a id="a-q"></a>如火焚薪尽。<a id="a-r"></a>通达于无漏。<a id="a-s"></a>则名为圣人。<a id="a-t"></a>藏识变众境。<a id="a-u"></a>弥纶于世间。<a id="a-v"></a>意执我我所。<a id="a-w"></a>思量恒流转。<a id="a-x"></a>诸识类差别。<a id="a-y"></a>各各了自境。<a id="a-z"></a>积集业为心。<a id="a-10"></a>遍积集名意。<a id="a-11"></a>了别名为识。<a id="a-12"></a>五识取现境。<a id="a-13"></a>如翳见毛。<a id="a-14"></a>轮。<a id="a-15"></a>随见而迷惑。<a id="a-16"></a>于似色心中。<a id="a-17"></a>非色计于色。<a id="a-18"></a>譬如摩尼珠。<a id="a-19"></a>日月光所照。<a id="a-1A"></a>随其所应现。<a id="a-1B"></a>各雨自类物。<a id="a-1C"></a>阿赖耶亦尔。<a id="a-1D"></a>如来清净藏。<a id="a-1E"></a>和合于习气。<a id="a-1F"></a>变现周世间。<a id="a-1G"></a>与无漏相应。<a id="a-1H"></a>雨诸功德法。<a id="a-1I"></a>譬如乳变异。<a id="a-1J"></a>成酪至酪浆。<a id="a-1K"></a>藏识亦如是。<a id="a-1L"></a>变似于众色。<a id="a-1M"></a>如翳见毛轮。<a id="a-1N"></a>有情亦复尔。<a id="a-1O"></a>以恶习气翳。<a id="a-1P"></a>住藏识眼中。<a id="a-1Q"></a>于诸非色处。<a id="a-1R"></a>此所见诸色。<a id="a-1S"></a>犹如于阳焰。<a id="a-1T"></a>远离于有无。<a id="a-1U"></a>皆赖耶所现。<a id="a-1V"></a>仁者依眼色。<a id="a-1W"></a>而生似色识。<a id="a-1X"></a>如幻住眼中。<a id="a-1Y"></a>飘动犹热焰。<a id="a-1Z"></a>色皆是藏识。<a id="a-1a"></a>与色习相应。<a id="a-1b"></a>变似体非有。<a id="a-1c"></a>愚夫妄分别。<a id="a-1d"></a>诸惛醉放逸。<a id="a-1e"></a>坐卧及狂走。<a id="a-1f"></a>顿起诸事业。<a id="a-1g"></a>皆是赖耶识。<a id="a-1h"></a>犹如盛赫日。<a id="a-1i"></a>舒光照于地。<a id="a-1j"></a>蒸气如水流。<a id="a-1k"></a>渴兽望之走。<a id="a-1l"></a>赖耶亦复尔。<a id="a-1m"></a>体性实非色。<a id="a-1n"></a>而似于色现。<a id="a-1o"></a>恶觉妄生着。<a id="a-1p"></a>如磁石吸铁。<a id="a-1q"></a>迅速而转移。<a id="a-1r"></a>虽无于情识。<a id="a-1s"></a>似情识而动。<a id="a-1t"></a>如是赖耶识。<a id="a-1u"></a>为生死所摄。<a id="a-1v"></a>往来于诸趣。<a id="a-1w"></a>非我而似我。<a id="a-1x"></a>如海中漂物。<a id="a-1y"></a>无思随水流。<a id="a-1z"></a>赖耶无分别。<a id="a-20"></a>后身而运动。<a id="a-21"></a>譬如二象斗。<a id="a-22"></a>被伤者永退。<a id="a-23"></a>赖耶亦如是。<a id="a-24"></a>断染无流转。<a id="a-25"></a>譬如净莲华。<a id="a-26"></a>离泥而皎洁。<a id="a-27"></a>人天皆受用。<a id="a-28"></a>莫不咸珍敬。<a id="a-29"></a>如是赖耶识。<a id="a-2A"></a>出于习气泥。<a id="a-2B"></a>转依得清净。<a id="a-2C"></a>佛菩萨所重。<a id="a-2D"></a>譬如殊胜宝。<a id="a-2E"></a>野人所轻贱。<a id="a-2F"></a>若用饰冕旒。<a id="a-2G"></a>则为王顶戴。<a id="a-2H"></a>如是赖耶识。<a id="a-2I"></a>是清净佛性。<a id="a-2J"></a>凡位恒杂染。<a id="a-2K"></a>佛果常宝持。<a id="a-2L"></a>如美玉在水。<a id="a-2M"></a>苔衣所缠覆。<a id="a-2N"></a>赖耶处生死。<a id="a-2O"></a>习气萦不现。<a id="a-2P"></a>于此赖耶识。<a id="a-2Q"></a>有二取相生。<a id="a-2R"></a>如蛇有二头。<a id="a-2S"></a>随乐而同往。<a id="a-2T"></a>赖耶亦如是。<a id="a-2U"></a>与诸色相具。<a id="a-2V"></a>一切诸世间。<a id="a-2W"></a>取之以为色。<a id="a-2X"></a>恶觉者迷惑。<a id="a-2Y"></a>计为我我所。<a id="a-2Z"></a>若有若非有。<a id="a-2a"></a>自在作世间。<a id="a-2b"></a>赖耶虽变现。<a id="a-2c"></a>体性恒甚深。<a id="a-2d"></a>于诸无智人。<a id="a-2e"></a>悉不能觉了。<a id="a-2f"></a>譬如于幻师。<a id="a-2g"></a>幻作种种兽。<a id="a-2h"></a>或行而或走。<a id="a-2i"></a>似有情非实。<a id="a-2j"></a>赖耶亦如是。<a id="a-2k"></a>幻作于世间。<a id="a-2l"></a>一切诸有情。<a id="a-2m"></a>体性无真实。<a id="a-2n"></a>凡愚不能了。<a id="a-2o"></a>妄生于取着。<a id="a-2p"></a>起微尘胜性。<a id="a-2q"></a>有无异分别。<a id="a-2r"></a>及与于梵天。<a id="a-2s"></a>丈夫等诸见。</p>
  <p id="a2t">问。<a id="a-2u"></a>眼见色者。<a id="a-2v"></a>为是眼见。<a id="a-2w"></a>为是识见。</p>
  <p id="a2x">答。<a id="a-2y"></a>非眼识境等。<a id="a-2z"></a>各有决定见性。<a id="a-30"></a>但以三和合故。<a id="a-31"></a>假名为见。<a id="a-32"></a>下五根闻嗅尝触等例尔。<a id="a-33"></a>杂集论云。<a id="a-34"></a>非眼见色。<a id="a-35"></a>亦非识等。<a id="a-36"></a>以一切法。<a id="a-37"></a>无作用故。<a id="a-38"></a>由有和合。<a id="a-39"></a>假立为见。<a id="a-3A"></a>故称眼能见色。<a id="a-3B"></a>又识之于根。<a id="a-3C"></a>乍出乍入。<a id="a-3D"></a>如鹿在网。<a id="a-3E"></a>犹鸟处笼。<a id="a-3F"></a>啄一舍一。<a id="a-3G"></a>周而复始。<a id="a-3H"></a>无暂休息。<a id="a-3I"></a>识在根笼。<a id="a-3J"></a>亦复如是。<a id="a-3K"></a>或在于耳。<a id="a-3L"></a>或在于眼。<a id="a-3M"></a>来去无定。<a id="a-3N"></a>不可执常。<a id="a-3O"></a>虽复无定。<a id="a-3P"></a>相续不断。<a id="a-3Q"></a>何为不断。<a id="a-3R"></a>以妙用无间故。<a id="a-3S"></a>若凡夫为色尘所缚。<a id="a-3T"></a>不得自在。<a id="a-3U"></a>若见一法。<a id="a-3V"></a>则被一法碍。<a id="a-3W"></a>不能圆通法界。<a id="a-3X"></a>是以金刚经云。<a id="a-3Y"></a>若菩萨心住于法而行布施。<a id="a-3Z"></a>如人入闇。<a id="a-3a"></a>则无所见。<a id="a-3b"></a>首楞严经云。<a id="a-3c"></a>由尘发知。<a id="a-3d"></a>因根有相。<a id="a-3e"></a>相见无性。<a id="a-3f"></a>犹若交芦。<a id="a-3g"></a>由尘发知者。<a id="a-3h"></a>即见分。<a id="a-3i"></a>因根有相者。<a id="a-3j"></a>即相分。<a id="a-3k"></a>相见无性者。<a id="a-3l"></a>心境互生。<a id="a-3m"></a>各无自体。<a id="a-3n"></a>心不自立。<a id="a-3o"></a>由尘发知。<a id="a-3p"></a>境不自生。<a id="a-3q"></a>因根有相。<a id="a-3r"></a>二虚相倚。<a id="a-3s"></a>犹若交芦。<a id="a-3t"></a>知见立知。<a id="a-3u"></a>即无明本。<a id="a-3v"></a>知见无见。<a id="a-3w"></a>斯即涅槃。<a id="a-3x"></a>但了了见无可见。<a id="a-3y"></a>即通法界。<a id="a-3z"></a>见即是涅槃。<a id="a-40"></a>若了了闻无可闻。<a id="a-41"></a>无可闻。<a id="a-42"></a>即通法界。<a id="a-43"></a>闻即是涅槃。<a id="a-44"></a>一切诸法。<a id="a-45"></a>本来涅槃。<a id="a-46"></a>以分别心。<a id="a-47"></a>妄见所隔。<a id="a-48"></a>不知自识翻作无明。<a id="a-49"></a>又首楞严经云。<a id="a-4A"></a>缘见因明。<a id="a-4B"></a>暗成无见。<a id="a-4C"></a>不明自发。<a id="a-4D"></a>若不假明暗等见。<a id="a-4E"></a>见色之时。<a id="a-4F"></a>则见余根。<a id="a-4G"></a>若离念。<a id="a-4H"></a>遍法界见。<a id="a-4I"></a>铁围山一切相。<a id="a-4J"></a>皆不能蔽。<a id="a-4K"></a>若六根伏。<a id="a-4L"></a>则不得六根相。<a id="a-4M"></a>如十人患翳共见空华。<a id="a-4N"></a>一人眼可。<a id="a-4O"></a>则不见。<a id="a-4P"></a>余九人还见。<a id="a-4Q"></a>各各自除妄见。<a id="a-4R"></a>则不得一切相。<a id="a-4S"></a>物物皆真。<a id="a-4T"></a>又十个空华。<a id="a-4U"></a>一人能见。<a id="a-4V"></a>十人眼可。<a id="a-4W"></a>余华总亡。<a id="a-4X"></a>但一妄除。<a id="a-4Y"></a>皆不见诸相。<a id="a-4Z"></a>一相。<a id="a-4a"></a>则一切相。<a id="a-4b"></a>为一切相。<a id="a-4c"></a>皆我心起。<a id="a-4d"></a>是知一翳在目。<a id="a-4e"></a>千华竞飞。<a id="a-4f"></a>一妄动心。<a id="a-4g"></a>诸尘并起。<a id="a-4h"></a>若能离念。<a id="a-4i"></a>则当处坐道场。<a id="a-4j"></a>转大法轮。<a id="a-4k"></a>俱成佛道。</p>
  <p id="a4l">问。<a id="a-4m"></a>耳闻说法声时。<a id="a-4n"></a>总具几识。</p>
  <p id="a4o">答。<a id="a-4p"></a>具三识。<a id="a-4q"></a>第八先托佛无漏声名句文。<a id="a-4r"></a>为本质了。<a id="a-4s"></a>耳识缘声。<a id="a-4t"></a>意识同时缘名句文等。<a id="a-4u"></a>方得名闻。</p>
  <p id="a4v">古德问云。<a id="a-4w"></a>且如缘佛声名句文时。<a id="a-4x"></a>为自耳识意识缘得名句文名闻。<a id="a-4y"></a>为先要自第八托佛本质声。<a id="a-4z"></a>变起相分了。<a id="a-50"></a>耳识意识托第八相分为质。<a id="a-51"></a>变相分缘方得闻耶。</p>
  <p id="a52">答。<a id="a-53"></a>设尔何失难。<a id="a-54"></a>二俱有过。<a id="a-55"></a>若第八不先变佛声。<a id="a-56"></a>耳意二识便缘名句文者。<a id="a-57"></a>即因中前六劣。<a id="a-58"></a>不能直缘。<a id="a-59"></a>须先假第八变。<a id="a-5A"></a>若第八不先变。<a id="a-5B"></a>即心外取法。<a id="a-5C"></a>唯识不成。<a id="a-5D"></a>若托自第八相分为质缘者。<a id="a-5E"></a>第六识所变相分。<a id="a-5F"></a>即无名句文。<a id="a-5G"></a>既无名句文。<a id="a-5H"></a>即意不能生解。<a id="a-5I"></a>为第八识。<a id="a-5J"></a>但变得佛本质径直声。<a id="a-5K"></a>本质径直声上。<a id="a-5L"></a>且无名句文。<a id="a-5M"></a>为第八不缘故。<a id="a-5N"></a>此答云。<a id="a-5O"></a>理实第六识缘自第八相分为境。<a id="a-5P"></a>谓佛本质声。<a id="a-5Q"></a>及自第八变影像声。<a id="a-5R"></a>合为一声。<a id="a-5S"></a>世尊本质声。<a id="a-5T"></a>既有名句文等。<a id="a-5U"></a>第六识。<a id="a-5V"></a>于自耳根。<a id="a-5W"></a>缘第八相分声。<a id="a-5X"></a>名句文三不无。<a id="a-5Y"></a>为佛本质声上有名句文。<a id="a-5Z"></a>例如世间人。<a id="a-5a"></a>共看一纸文书。<a id="a-5b"></a>若不识书人。<a id="a-5c"></a>但见其纸墨黑白色。<a id="a-5d"></a>即不能知其义理差别。<a id="a-5e"></a>若识书人。<a id="a-5f"></a>见纸墨黑白。<a id="a-5g"></a>及能知其间义理差别。<a id="a-5h"></a>今耳识及第八如不识书人。<a id="a-5i"></a>第六如识书人。<a id="a-5j"></a>第六既缘实声。<a id="a-5k"></a>亦能缘得名句文故。<a id="a-5l"></a>又声是所依。<a id="a-5m"></a>名句文是能依。<a id="a-5n"></a>名句文依实声上有。<a id="a-5o"></a>既有实声。<a id="a-5p"></a>其名句文。<a id="a-5q"></a>自连带声上有故。<a id="a-5r"></a>意识为能分别故。<a id="a-5s"></a>自然缘得。<a id="a-5t"></a>又闻即比量。<a id="a-5u"></a>听闻名句文三等时。<a id="a-5v"></a>向心所上比度生解。<a id="a-5w"></a>唯第六识具比量。<a id="a-5x"></a>若缘名义。<a id="a-5y"></a>便在意中。</p>
  <p id="a5z">问。<a id="a-60"></a>夫闻法者。<a id="a-61"></a>既托诸佛悲愿为本质。<a id="a-62"></a>作增上缘。<a id="a-63"></a>众生但自心识心上。<a id="a-64"></a>所变得影像相分文义。<a id="a-65"></a>此即实无心外法。<a id="a-66"></a>为执见未信者。<a id="a-67"></a>于世法中事。<a id="a-68"></a>如何引证。<a id="a-69"></a>印成后信。<a id="a-6A"></a>入一乘门。</p>
  <p id="a6B">答。<a id="a-6C"></a>世法即佛法。<a id="a-6D"></a>佛法即世法。<a id="a-6E"></a>云何更举事立况。<a id="a-6F"></a>然为未决定信者。<a id="a-6G"></a>宁无方便。<a id="a-6H"></a>若论比知。<a id="a-6I"></a>触目咸是。<a id="a-6J"></a>且举一二。<a id="a-6K"></a>略类此宗。<a id="a-6L"></a>如西国婆罗门求聪明。<a id="a-6M"></a>常供养天神等。<a id="a-6N"></a>后于梦中。<a id="a-6O"></a>见有天人授与咒论等法。<a id="a-6P"></a>然梦中实无天人。<a id="a-6Q"></a>为说聪明法论咒等。<a id="a-6R"></a>托天人为增上缘。<a id="a-6S"></a>自识心上变作论咒解。<a id="a-6T"></a>今众生见闻亦尔。<a id="a-6U"></a>然于比况中。<a id="a-6V"></a>梦喻最亲。<a id="a-6W"></a>以自梦中。<a id="a-6X"></a>实无外境。<a id="a-6Y"></a>皆是梦心变起。<a id="a-6Z"></a>可为现证。<a id="a-6a"></a>又此土周畅耕田。<a id="a-6b"></a>母欲得子归。<a id="a-6c"></a>其母遂啮指。<a id="a-6d"></a>周畅在田下心痛。<a id="a-6e"></a>念云。<a id="a-6f"></a>是母唤我。<a id="a-6g"></a>及归。<a id="a-6h"></a>果如其言。<a id="a-6i"></a>母虽有唤子之心。<a id="a-6j"></a>而不发言。<a id="a-6k"></a>如来但有说法之心。<a id="a-6l"></a>而不说法。<a id="a-6m"></a>自是众生心上变起故。<a id="a-6n"></a>若正解者。<a id="a-6o"></a>即诸佛悲愿为应。<a id="a-6p"></a>机熟宜闻为感。<a id="a-6q"></a>感应道交。<a id="a-6r"></a>非一非异。<a id="a-6s"></a>唯心方显。<a id="a-6t"></a>不落断常。<a id="a-6u"></a>不可各取一边。<a id="a-6v"></a>违于中道。</p>
  <p id="a6w">问。<a id="a-6x"></a>根尘所对。<a id="a-6y"></a>现证分明。<a id="a-6z"></a>如何圆通。<a id="a-70"></a>得入空理。</p>
  <p id="a71">答。<a id="a-72"></a>眼对色尘。<a id="a-73"></a>无而有见。<a id="a-74"></a>异熟业果。<a id="a-75"></a>不可思议。<a id="a-76"></a>唯智所知。<a id="a-77"></a>非情所测。<a id="a-78"></a>诸法实性。<a id="a-79"></a>亲证方明。<a id="a-7A"></a>有见有闻。<a id="a-7B"></a>世俗心量。<a id="a-7C"></a>若约真谛。<a id="a-7D"></a>根境俱空。<a id="a-7E"></a>且如世俗门中。<a id="a-7F"></a>见无自性。<a id="a-7G"></a>如眼胜义根。<a id="a-7H"></a>如火。<a id="a-7I"></a>既能发识。<a id="a-7J"></a>又能照境。<a id="a-7K"></a>识如人。<a id="a-7L"></a>能了别。<a id="a-7M"></a>境如物。<a id="a-7N"></a>故知无根不能发识。<a id="a-7O"></a>无识不能了境。<a id="a-7P"></a>无境不能起见。<a id="a-7Q"></a>三法和合。<a id="a-7R"></a>方成见性。<a id="a-7S"></a>则见性无从。<a id="a-7T"></a>和合非有。<a id="a-7U"></a>如思益经偈云。<a id="a-7V"></a>悉见十方国。<a id="a-7W"></a>一切众生类。<a id="a-7X"></a>而于眼色中。<a id="a-7Y"></a>终不生二相。<a id="a-7Z"></a>诸佛所说法。<a id="a-7a"></a>一切能听受。<a id="a-7b"></a>而于耳声中。<a id="a-7c"></a>亦不生二相。<a id="a-7d"></a>能于一心中。<a id="a-7e"></a>知众生诸心。<a id="a-7f"></a>自心及彼心。<a id="a-7g"></a>此二不分别。<a id="a-7h"></a>广百门论破根境品云。<a id="a-7i"></a>眼等根尘。<a id="a-7j"></a>若执实有。<a id="a-7k"></a>理必不然。<a id="a-7l"></a>所以者何。<a id="a-7m"></a>违比量故。<a id="a-7n"></a>谓眼非见。<a id="a-7o"></a>如耳等根。<a id="a-7p"></a>耳亦非闻。<a id="a-7q"></a>如眼等根。<a id="a-7r"></a>鼻不能嗅。<a id="a-7s"></a>如舌等根。<a id="a-7t"></a>舌不能尝。<a id="a-7u"></a>如鼻等根。<a id="a-7v"></a>身不能觉。<a id="a-7w"></a>如上诸根。<a id="a-7x"></a>一切皆由造色性故。<a id="a-7y"></a>或大种故。<a id="a-7z"></a>或业果故。<a id="a-80"></a>又眼等根。<a id="a-81"></a>皆有质碍故。<a id="a-82"></a>可分析。<a id="a-83"></a>悉令归空。<a id="a-84"></a>或无穷过。<a id="a-85"></a>是故不应执为实有。<a id="a-86"></a>但是自心随因缘力。<a id="a-87"></a>虚假变现。<a id="a-88"></a>如幻事等。<a id="a-89"></a>俗有真无。<a id="a-8A"></a>又破情品云。<a id="a-8B"></a>眼为到色见耶。<a id="a-8C"></a>不到色见耶。<a id="a-8D"></a>若眼去到色乃见者。<a id="a-8E"></a>远色应迟见。<a id="a-8F"></a>近色应速见。<a id="a-8G"></a>何以故。<a id="a-8H"></a>去法尔故。<a id="a-8I"></a>而今近瓶远月一时见。<a id="a-8J"></a>是故知眼不去。<a id="a-8K"></a>若不去。<a id="a-8L"></a>则无和合。<a id="a-8M"></a>复次若眼力不到色而见者。<a id="a-8N"></a>何故见近不见远。<a id="a-8O"></a>远近应一时见。<a id="a-8P"></a>故知见性无从。<a id="a-8Q"></a>诸根例尔。<a id="a-8R"></a>如还原集自他观门云。<a id="a-8S"></a>两身为自他。<a id="a-8T"></a>彼身为他。<a id="a-8U"></a>己身为自。<a id="a-8V"></a>一身复为自他。<a id="a-8W"></a>色身为他。<a id="a-8X"></a>心即为自。<a id="a-8Y"></a>心复为自他。<a id="a-8Z"></a>心即为他。<a id="a-8a"></a>智即为自。<a id="a-8b"></a>智复有自他。<a id="a-8c"></a>有所得智为他。<a id="a-8d"></a>无所得智为自。<a id="a-8e"></a>无所得智复有自他。<a id="a-8f"></a>净智为他。<a id="a-8g"></a>是净亦净为自。<a id="a-8h"></a>观身实相。<a id="a-8i"></a>观佛亦然。<a id="a-8j"></a>稽首如空无所依。<a id="a-8k"></a>心净已度诸禅定。<a id="a-8l"></a>无住则无本。<a id="a-8m"></a>觉。<a id="a-8n"></a>此名为佛。<a id="a-8o"></a>假名名为佛。<a id="a-8p"></a>亦无佛可成。<a id="a-8q"></a>无成可成。<a id="a-8r"></a>无出可出。<a id="a-8s"></a>是名佛出。<a id="a-8t"></a>无所见。<a id="a-8u"></a>了了见。<a id="a-8v"></a>了了见。<a id="a-8w"></a>无所见。<a id="a-8x"></a>但有名字。<a id="a-8y"></a>名字性空无所有。<a id="a-8z"></a>镜像如虚空。<a id="a-90"></a>虚空如镜像。<a id="a-91"></a>色心如虚空。<a id="a-92"></a>虚空如色心。<a id="a-93"></a>色心如镜像。<a id="a-94"></a>镜像身无二。<a id="a-95"></a>亦复非是一。<a id="a-96"></a>若能如是解。<a id="a-97"></a>诸佛从中出。<a id="a-98"></a>诸佛唯有名。<a id="a-99"></a>如空应响声。<a id="a-9A"></a>无心究竟道。<a id="a-9B"></a>法法自然平。<a id="a-9C"></a>平处亦无平。<a id="a-9D"></a>无平作平说。<a id="a-9E"></a>此中言语断。<a id="a-9F"></a>心行处亦灭。<a id="a-9G"></a>眼空保色空。<a id="a-9H"></a>色空保眼空。<a id="a-9I"></a>两空自相保。<a id="a-9J"></a>则无眼识贼。<a id="a-9K"></a>耳空保声空。<a id="a-9L"></a>声空保耳空。<a id="a-9M"></a>两空自相保。<a id="a-9N"></a>则无耳识贼。<a id="a-9O"></a>鼻空保香空。<a id="a-9P"></a>香空保鼻空。<a id="a-9Q"></a>两空自相保。<a id="a-9R"></a>则无鼻识贼。<a id="a-9S"></a>舌空保味空。<a id="a-9T"></a>味空保舌空。<a id="a-9U"></a>两空自相保。<a id="a-9V"></a>则无舌识贼。<a id="a-9W"></a>身空保触空。<a id="a-9X"></a>触空保身空。<a id="a-9Y"></a>两空自相保。<a id="a-9Z"></a>则无身识贼。<a id="a-9a"></a>心空保法空。<a id="a-9b"></a>法空保心空。<a id="a-9c"></a>还是一空能保二空。<a id="a-9d"></a>亦能保一空。<a id="a-9e"></a>是故号空空。<a id="a-9f"></a>假名说见谛。<a id="a-9g"></a>若知六根净。<a id="a-9h"></a>即无六尘贼。<a id="a-9i"></a>若无六尘贼。<a id="a-9j"></a>心王自清净。<a id="a-9k"></a>方便持化凡。<a id="a-9l"></a>题名寄佛性。<a id="a-9m"></a>释曰。<a id="a-9n"></a>是以若眼空色不空。<a id="a-9o"></a>色空眼不空。<a id="a-9p"></a>则不可相保。<a id="a-9q"></a>以根境异故。<a id="a-9r"></a>必为侵害。<a id="a-9s"></a>若同一性。<a id="a-9t"></a>即无疑矣。<a id="a-9u"></a>如世间作保之人。<a id="a-9v"></a>若是忠良人。<a id="a-9w"></a>即可忠良人作保。<a id="a-9x"></a>若恶行人。<a id="a-9y"></a>则不可保。<a id="a-9z"></a>以情性异故。<a id="a-A0"></a>六种根尘。<a id="a-A1"></a>和同既尔。<a id="a-A2"></a>一切万法。<a id="a-A3"></a>顺旨亦然。<a id="a-A4"></a>故首楞严经云。<a id="a-A5"></a>佛告阿难。<a id="a-A6"></a>根尘同原。<a id="a-A7"></a>缚脱无二。<a id="a-A8"></a>识性虚妄。<a id="a-A9"></a>犹如空华。<a id="a-AA"></a>阿难。<a id="a-AB"></a>由尘发知。<a id="a-AC"></a>因根有相。<a id="a-AD"></a>相见无性。<a id="a-AE"></a>同于交芦。<a id="a-AF"></a>是故汝今。<a id="a-AG"></a>知见立知。<a id="a-AH"></a>即无明本。<a id="a-AI"></a>知见无见。<a id="a-AJ"></a>斯即涅槃无漏真净。<a id="a-AK"></a>云何是中更容他物。</p>
  <p id="aAL">问。<a id="a-AM"></a>色尘质碍。<a id="a-AN"></a>可分析归空。<a id="a-AO"></a>声性虚通。<a id="a-AP"></a>应是实有。</p>
  <p id="aAQ">答。<a id="a-AR"></a>声尘生灭。<a id="a-AS"></a>动静皆空。<a id="a-AT"></a>声不至于耳根。<a id="a-AU"></a>根不往于声所。<a id="a-AV"></a>既无一物中间往来。<a id="a-AW"></a>则心境俱虚。<a id="a-AX"></a>声不可得。<a id="a-AY"></a>如首楞严经云。<a id="a-AZ"></a>复次阿难。<a id="a-Aa"></a>云何十二处。<a id="a-Ab"></a>本如来藏。<a id="a-Ac"></a>妙真如性。<a id="a-Ad"></a>阿难。<a id="a-Ae"></a>汝且观此只陀树林。<a id="a-Af"></a>及诸泉池。<a id="a-Ag"></a>于意云何。<a id="a-Ah"></a>此等为是色生眼见。<a id="a-Ai"></a>眼生色相。<a id="a-Aj"></a>阿难。<a id="a-Ak"></a>若复眼根生色相者。<a id="a-Al"></a>见空非色。<a id="a-Am"></a>色性应消。<a id="a-An"></a>消则显发一切都无。<a id="a-Ao"></a>色相既无。<a id="a-Ap"></a>谁明空质。<a id="a-Aq"></a>空亦如是。<a id="a-Ar"></a>若复色尘生眼见者。<a id="a-As"></a>观空非色。<a id="a-At"></a>见即消亡。<a id="a-Au"></a>亡则都无。<a id="a-Av"></a>谁明空色。<a id="a-Aw"></a>是故当知。<a id="a-Ax"></a>见与色空。<a id="a-Ay"></a>俱无处所。<a id="a-Az"></a>即色与见。<a id="a-B0"></a>二处虚妄。<a id="a-B1"></a>本非因缘。<a id="a-B2"></a>非自然性。<a id="a-B3"></a>又推声处文云。<a id="a-B4"></a>阿难。<a id="a-B5"></a>汝更听此只陀园中。<a id="a-B6"></a>食办击鼓。<a id="a-B7"></a>众集撞钟。<a id="a-B8"></a>钟鼓音声。<a id="a-B9"></a>前后相续。<a id="a-BA"></a>于意云何。<a id="a-BB"></a>此等为是声来耳边。<a id="a-BC"></a>耳往声处。<a id="a-BD"></a>阿难。<a id="a-BE"></a>若复此声来于耳边。<a id="a-BF"></a>如我乞食室罗筏城。<a id="a-BG"></a>在只陀林。<a id="a-BH"></a>则无有我。<a id="a-BI"></a>此声必来阿难耳处。<a id="a-BJ"></a>目连迦葉。<a id="a-BK"></a>应不俱闻。<a id="a-BL"></a>何况其中一千二百五十沙门。<a id="a-BM"></a>一闻钟声。<a id="a-BN"></a>同来食处。<a id="a-BO"></a>若复汝耳往彼声边。<a id="a-BP"></a>如我归住只陀林中。<a id="a-BQ"></a>在室罗城。<a id="a-BR"></a>则无有我。<a id="a-BS"></a>汝闻鼓声。<a id="a-BT"></a>其耳已往击鼓之处。<a id="a-BU"></a>钟声齐出。<a id="a-BV"></a>应不俱闻。<a id="a-BW"></a>何况其中象马牛羊。<a id="a-BX"></a>种种音响。<a id="a-BY"></a>若无来往。<a id="a-BZ"></a>亦复无闻。<a id="a-Ba"></a>是故当知。<a id="a-Bb"></a>听与音声。<a id="a-Bc"></a>俱无处所。<a id="a-Bd"></a>即听与声。<a id="a-Be"></a>二处虚妄。<a id="a-Bf"></a>本非因缘。<a id="a-Bg"></a>非自然性。<a id="a-Bh"></a>又推香处文云。<a id="a-Bi"></a>阿难。<a id="a-Bj"></a>汝又嗅此炉中栴檀。<a id="a-Bk"></a>此香若复燃于一铢。<a id="a-Bl"></a>室罗筏城。<a id="a-Bm"></a>四十里内同时闻气。<a id="a-Bn"></a>于意云何。<a id="a-Bo"></a>此香为复生栴檀木。<a id="a-Bp"></a>生于汝鼻。<a id="a-Bq"></a>为生于空。<a id="a-Br"></a>阿难。<a id="a-Bs"></a>若复此香生于汝鼻。<a id="a-Bt"></a>称鼻所生。<a id="a-Bu"></a>当从鼻出。<a id="a-Bv"></a>鼻非栴檀。<a id="a-Bw"></a>云何鼻中有栴檀气。<a id="a-Bx"></a>称汝闻香。<a id="a-By"></a>当于鼻入。<a id="a-Bz"></a>鼻中出香。<a id="a-C0"></a>说闻非义。<a id="a-C1"></a>若生于空。<a id="a-C2"></a>空性常恒。<a id="a-C3"></a>香应常在。<a id="a-C4"></a>何藉炉中爇此枯木。<a id="a-C5"></a>若生于木。<a id="a-C6"></a>则此香质因爇成烟。<a id="a-C7"></a>若鼻得闻。<a id="a-C8"></a>合蒙烟气。<a id="a-C9"></a>其烟腾空未及遥远。<a id="a-CA"></a>四十里内。<a id="a-CB"></a>云何已闻。<a id="a-CC"></a>是故当知。<a id="a-CD"></a>香鼻与闻。<a id="a-CE"></a>俱无处所。<a id="a-CF"></a>即嗅与香。<a id="a-CG"></a>二处虚妄。<a id="a-CH"></a>本非因缘。<a id="a-CI"></a>非自然性。<a id="a-CJ"></a>推味处文云。<a id="a-CK"></a>阿难。<a id="a-CL"></a>汝常二时。<a id="a-CM"></a>众中持钵。<a id="a-CN"></a>其间或遇酥酪醍醐。<a id="a-CO"></a>名为上味。<a id="a-CP"></a>于意云何。<a id="a-CQ"></a>此味为复生于空中。<a id="a-CR"></a>生于舌中。<a id="a-CS"></a>为生食中。<a id="a-CT"></a>阿难。<a id="a-CU"></a>若复此味。<a id="a-CV"></a>生于汝舌。<a id="a-CW"></a>在汝口中。<a id="a-CX"></a>只有一舌。<a id="a-CY"></a>其舌尔时已成酥味。<a id="a-CZ"></a>遇黑石蜜。<a id="a-Ca"></a>应不推移。<a id="a-Cb"></a>若不变移。<a id="a-Cc"></a>不名知味。<a id="a-Cd"></a>若变移者。<a id="a-Ce"></a>舌非多体。<a id="a-Cf"></a>云何多味。<a id="a-Cg"></a>一舌之知。<a id="a-Ch"></a>若生于食。<a id="a-Ci"></a>食非有识。<a id="a-Cj"></a>云何自知。<a id="a-Ck"></a>又食自知。<a id="a-Cl"></a>即同他食。<a id="a-Cm"></a>何预于汝。<a id="a-Cn"></a>名味之知。<a id="a-Co"></a>若生于空。<a id="a-Cp"></a>汝啖虚空。<a id="a-Cq"></a>当作何味。<a id="a-Cr"></a>必其虚空。<a id="a-Cs"></a>若作碱味。<a id="a-Ct"></a>既碱汝舌。<a id="a-Cu"></a>亦碱汝面。<a id="a-Cv"></a>则此界人。<a id="a-Cw"></a>同于海鱼。<a id="a-Cx"></a>既常受碱。<a id="a-Cy"></a>了不知淡。<a id="a-Cz"></a>若不识淡亦不觉碱。<a id="a-D0"></a>必无所知。<a id="a-D1"></a>云何名味。<a id="a-D2"></a>是故当知。<a id="a-D3"></a>味舌与尝俱无处所。<a id="a-D4"></a>即尝与味。<a id="a-D5"></a>二俱虚妄。<a id="a-D6"></a>本非因缘。<a id="a-D7"></a>非自然性。<a id="a-D8"></a>推触处文云。<a id="a-D9"></a>阿难。<a id="a-DA"></a>汝常晨朝。<a id="a-DB"></a>以手摩头。<a id="a-DC"></a>于意云何。<a id="a-DD"></a>此摩所知。<a id="a-DE"></a>谁为能触。<a id="a-DF"></a>能为在手。<a id="a-DG"></a>为复在头。<a id="a-DH"></a>若在于手。<a id="a-DI"></a>头则无知。<a id="a-DJ"></a>云何成触。<a id="a-DK"></a>若在于头。<a id="a-DL"></a>手则无用。<a id="a-DM"></a>云何名触。<a id="a-DN"></a>若各各有。<a id="a-DO"></a>则。<a id="a-DP"></a>汝阿难。<a id="a-DQ"></a>应有二身。<a id="a-DR"></a>若头与手一触所生。<a id="a-DS"></a>则手与头。<a id="a-DT"></a>当为一体。<a id="a-DU"></a>若一体者。<a id="a-DV"></a>触则无成。<a id="a-DW"></a>若二体者。<a id="a-DX"></a>触谁为在。<a id="a-DY"></a>在能非所。<a id="a-DZ"></a>在所非能。<a id="a-Da"></a>不应虚空与汝成触。<a id="a-Db"></a>是故当知。<a id="a-Dc"></a>觉触与身。<a id="a-Dd"></a>俱无处所。<a id="a-De"></a>即身与触。<a id="a-Df"></a>二俱虚妄。<a id="a-Dg"></a>本非因缘。<a id="a-Dh"></a>非自然性。<a id="a-Di"></a>今推十二根尘。<a id="a-Dj"></a>处所既无。<a id="a-Dk"></a>则前六根门无处而入。<a id="a-Dl"></a>后十八界无界而分。<a id="a-Dm"></a>可验众生界中。<a id="a-Dn"></a>即今现行心境俱空。<a id="a-Do"></a>世俗谛中。<a id="a-Dp"></a>假施设法悉皆无有。<a id="a-Dq"></a>夫宗镜所录。<a id="a-Dr"></a>皆是现证法门。<a id="a-Ds"></a>一入全真。<a id="a-Dt"></a>更无前后。<a id="a-Du"></a>如或不信。<a id="a-Dv"></a>但静思看。<a id="a-Dw"></a>若见一念无生。<a id="a-Dx"></a>自然与经冥合。<a id="a-Dy"></a>如菩萨念佛三昧经偈云。<a id="a-Dz"></a>此身常无知。<a id="a-E0"></a>如草木瓦砾。<a id="a-E1"></a>菩提无形色。<a id="a-E2"></a>寂灭恒不生。<a id="a-E3"></a>身不触菩提。<a id="a-E4"></a>菩提不触身。<a id="a-E5"></a>心不触菩提。<a id="a-E6"></a>菩提不触心。<a id="a-E7"></a>而能有相触。<a id="a-E8"></a>实为不思议。<a id="a-E9"></a>释曰。<a id="a-EA"></a>故知色不至眼。<a id="a-EB"></a>耳不到声。<a id="a-EC"></a>而有见闻。<a id="a-ED"></a>是不可思议。<a id="a-EE"></a>以自性离中。<a id="a-EF"></a>而有显现。<a id="a-EG"></a>故知六根无对。<a id="a-EH"></a>皆是无诤法门。<a id="a-EI"></a>诸境含虚。<a id="a-EJ"></a>尽冥不二之道。<a id="a-EK"></a>即今众生境界。<a id="a-EL"></a>真不可思议矣。<a id="a-EM"></a>曷用远求诸圣作用。<a id="a-EN"></a>而自鄙劣者哉。<a id="a-EO"></a>此宗镜。<a id="a-EP"></a>是照众生之痴闇。<a id="a-EQ"></a>同诸佛之光明。<a id="a-ER"></a>使法界含生。<a id="a-ES"></a>一时圆证。<a id="a-ET"></a>如法集经云。<a id="a-EU"></a>须菩提白佛言。<a id="a-EV"></a>世尊。<a id="a-EW"></a>眼色二法无所诤竞。<a id="a-EX"></a>以不和合故。<a id="a-EY"></a>以此二法不相到故。<a id="a-EZ"></a>夫不合不到法。<a id="a-Ea"></a>皆无违诤。<a id="a-Eb"></a>世尊。<a id="a-Ec"></a>法无有二。<a id="a-Ed"></a>是故不诤。<a id="a-Ee"></a>广百门论破根境品云。<a id="a-Ef"></a>复次若耳根境合。<a id="a-Eg"></a>知者。<a id="a-Eh"></a>不应远近一时俱闻。<a id="a-Ei"></a>声从质来。<a id="a-Ej"></a>既有远近。<a id="a-Ek"></a>不应一念同至耳根。<a id="a-El"></a>耳无光明。<a id="a-Em"></a>不应趣境。<a id="a-En"></a>又声离质。<a id="a-Eo"></a>来入耳闻。<a id="a-Ep"></a>亦不应理。<a id="a-Eq"></a>钟鼓等声。<a id="a-Er"></a>现不离质。<a id="a-Es"></a>远可闻故。<a id="a-Et"></a>若耳与声无闻而取。<a id="a-Eu"></a>如香等。<a id="a-Ev"></a>不辩方维。<a id="a-Ew"></a>若耳与声不合而取。<a id="a-Ex"></a>应无远近一切皆闻。<a id="a-Ey"></a>不合体无。<a id="a-Ez"></a>相无别故。<a id="a-F0"></a>或应一切皆不能闻。<a id="a-F1"></a>是故耳根。<a id="a-F2"></a>声合不合。<a id="a-F3"></a>实取自境。<a id="a-F4"></a>二俱不成。<a id="a-F5"></a>又云。<a id="a-F6"></a>心若趣尘。<a id="a-F7"></a>体则不遍。<a id="a-F8"></a>心常往境。<a id="a-F9"></a>我应无心。<a id="a-FA"></a>然微细心。<a id="a-FB"></a>身中恒有。<a id="a-FC"></a>睡眠闷等。<a id="a-FD"></a>诸位常行。<a id="a-FE"></a>有息等故。<a id="a-FF"></a>梦可得故。<a id="a-FG"></a>劳倦增故。<a id="a-FH"></a>引觉心故。<a id="a-FI"></a>任持身故。<a id="a-FJ"></a>触身觉故。<a id="a-FK"></a>又若内身恒无心者。<a id="a-FL"></a>如死尸等。<a id="a-FM"></a>害应无愆。<a id="a-FN"></a>供应无福。<a id="a-FO"></a>则与空见外道应同。<a id="a-FP"></a>有执。<a id="a-FQ"></a>心体不遍不行。<a id="a-FR"></a>但用有行。<a id="a-FS"></a>亦同此过。<a id="a-FT"></a>心用心体。<a id="a-FU"></a>不相离故。<a id="a-FV"></a>又若心体往趣前尘。<a id="a-FW"></a>有触内身。<a id="a-FX"></a>应无觉受。<a id="a-FY"></a>应动思虑。<a id="a-FZ"></a>不损内心。<a id="a-Fa"></a>如是诸宗。<a id="a-Fb"></a>执实根境。<a id="a-Fc"></a>皆不应理。<a id="a-Fd"></a>应信非真。<a id="a-Fe"></a>又一切世间有情无情。<a id="a-Ff"></a>诸法义相。<a id="a-Fg"></a>如依阳焰有水想生。<a id="a-Fh"></a>诳惑自心。<a id="a-Fi"></a>亦为他说。<a id="a-Fj"></a>由此妄想。<a id="a-Fk"></a>建立根尘。<a id="a-Fl"></a>及余世间诸事差别。<a id="a-Fm"></a>如显此想。<a id="a-Fn"></a>依多法成。<a id="a-Fo"></a>是假非真。<a id="a-Fp"></a>故说想蕴乃至如诸幻事。<a id="a-Fq"></a>体实虽无。<a id="a-Fr"></a>而能发生种种妄识。<a id="a-Fs"></a>眼等亦尔。<a id="a-Ft"></a>体相皆虚。<a id="a-Fu"></a>如矫诳人。<a id="a-Fv"></a>生他妄识。<a id="a-Fw"></a>想随此发。<a id="a-Fx"></a>境。<a id="a-Fy"></a>岂为真。<a id="a-Fz"></a>根境皆虚。<a id="a-G0"></a>犹如幻事。<a id="a-G1"></a>大集经偈云。<a id="a-G2"></a>至心念法思惟法。<a id="a-G3"></a>是故不见色与声。<a id="a-G4"></a>若得入于深法界。<a id="a-G5"></a>尔时则无色声等。<a id="a-G6"></a>般若灯论偈云。<a id="a-G7"></a>眼不见色尘。<a id="a-G8"></a>意不知诸法。<a id="a-G9"></a>此名最上实。<a id="a-GA"></a>世人不能度。<a id="a-GB"></a>是以根境唯心。<a id="a-GC"></a>名相俱寂。<a id="a-GD"></a>故知世谛真谛。<a id="a-GE"></a>同趣佛乘。<a id="a-GF"></a>有情无情。<a id="a-GG"></a>咸归智地。<a id="a-GH"></a>以真无中。<a id="a-GI"></a>绝名绝相。<a id="a-GJ"></a>心智路断。<a id="a-GK"></a>是不可思议。<a id="a-GL"></a>以俗有中。<a id="a-GM"></a>如幻如化。<a id="a-GN"></a>无中显现。<a id="a-GO"></a>是不可思议。<a id="a-GP"></a>不可以情识知。<a id="a-GQ"></a>不可以有无测。<a id="a-GR"></a>所以广百门论。<a id="a-GS"></a>明世间法有五种难测。<a id="a-GT"></a>颂云。<a id="a-GU"></a>世间诸所有。<a id="a-GV"></a>无不皆难测。<a id="a-GW"></a>根境理同然。<a id="a-GX"></a>智者何惊异。<a id="a-GY"></a>论曰。<a id="a-GZ"></a>如一思业。<a id="a-Ga"></a>能感当来内外无边果相差别。<a id="a-Gb"></a>极善工匠。<a id="a-Gc"></a>所不能为。<a id="a-Gd"></a>是名世间第一难测。<a id="a-Ge"></a>又如外种。<a id="a-Gf"></a>生长芽茎。<a id="a-Gg"></a>无量枝条华叶根果。<a id="a-Gh"></a>形色间杂。<a id="a-Gi"></a>严丽宛然。<a id="a-Gj"></a>是名世间第二难测。<a id="a-Gk"></a>又如华树。<a id="a-Gl"></a>名曰无忧。<a id="a-Gm"></a>淫女触之。<a id="a-Gn"></a>众华竞发。<a id="a-Go"></a>枝条垂拂。<a id="a-Gp"></a>如有爱心。<a id="a-Gq"></a>是名世间第三难测。<a id="a-Gr"></a>又如华树。<a id="a-Gs"></a>名如乐音。<a id="a-Gt"></a>闻作乐声。<a id="a-Gu"></a>举身摇动。<a id="a-Gv"></a>枝条里娜。<a id="a-Gw"></a>如舞跃人。<a id="a-Gx"></a>是名世间第四难测。<a id="a-Gy"></a>又如华树。<a id="a-Gz"></a>名好鸟吟。<a id="a-H0"></a>闻鸟吟声。<a id="a-H1"></a>即便摇动。<a id="a-H2"></a>枝条里娜。<a id="a-H3"></a>如喜抃人。<a id="a-H4"></a>是名世间第五难测。<a id="a-H5"></a>如是难测。<a id="a-H6"></a>世事无边。<a id="a-H7"></a>根境有无。<a id="a-H8"></a>方之甚易。<a id="a-H9"></a>世俗故有。<a id="a-HA"></a>胜义故空。<a id="a-HB"></a>诸有智人。<a id="a-HC"></a>不应惊异。<a id="a-HD"></a>如中观论偈云。<a id="a-HE"></a>以法知有人。<a id="a-HF"></a>以人知有法。<a id="a-HG"></a>离法何有人。<a id="a-HH"></a>离人何有法。<a id="a-HI"></a>法者。<a id="a-HJ"></a>眼耳苦乐等。<a id="a-HK"></a>人者。<a id="a-HL"></a>是本住。<a id="a-HM"></a>汝谓以有法故知有人。<a id="a-HN"></a>以有人故知有法。<a id="a-HO"></a>今离眼耳等法何有人。<a id="a-HP"></a>离人何有眼耳等法。<a id="a-HQ"></a>复次一切眼等根。<a id="a-HR"></a>实无有本住。<a id="a-HS"></a>眼耳等诸根。<a id="a-HT"></a>异相而分别。<a id="a-HU"></a>眼耳等诸根。<a id="a-HV"></a>苦乐等诸法。<a id="a-HW"></a>实无有本住。<a id="a-HX"></a>因眼缘色。<a id="a-HY"></a>生眼识。<a id="a-HZ"></a>以和合因缘。<a id="a-Ha"></a>知有眼等诸根。<a id="a-Hb"></a>不以本住故。<a id="a-Hc"></a>如是。<a id="a-Hd"></a>故偈中说。<a id="a-He"></a>一切眼耳等根。<a id="a-Hf"></a>实无有本住。<a id="a-Hg"></a>眼耳等诸根。<a id="a-Hh"></a>各自能分别。</p>
  <p id="aHi">问曰。<a id="a-Hj"></a>若眼等诸根无有本住者。<a id="a-Hk"></a>眼等一一根。<a id="a-Hl"></a>云何能知尘。<a id="a-Hm"></a>若一切眼耳等诸根。<a id="a-Hn"></a>苦乐等诸法无本住者。<a id="a-Ho"></a>今一一根。<a id="a-Hp"></a>云何能知尘。<a id="a-Hq"></a>眼耳等诸根无思惟。<a id="a-Hr"></a>不应有知。<a id="a-Hs"></a>而实知尘。<a id="a-Ht"></a>当知离眼耳等诸根。<a id="a-Hu"></a>更有能知尘者。</p>
  <p id="aHv">答曰。<a id="a-Hw"></a>若尔者。<a id="a-Hx"></a>为一一根。<a id="a-Hy"></a>中各有知者。<a id="a-Hz"></a>为一知者在诸根中。<a id="a-I0"></a>二俱有过。<a id="a-I1"></a>何者。<a id="a-I2"></a>若诸根各有知者。<a id="a-I3"></a>即成多人。<a id="a-I4"></a>若一知在诸根中者。<a id="a-I5"></a>或眼正缘色时。<a id="a-I6"></a>知已属眼。<a id="a-I7"></a>声尘起时。<a id="a-I8"></a>耳应不闻。<a id="a-I9"></a>如无言说经偈云。<a id="a-IA"></a>内外地界无二义。<a id="a-IB"></a>如来智慧能觉了。<a id="a-IC"></a>彼无二相及不二。<a id="a-ID"></a>一相无相如是知。<a id="a-IE"></a>金光女经云。<a id="a-IF"></a>文殊师利语彼童女。<a id="a-IG"></a>应观诸界。<a id="a-IH"></a>童女答言。<a id="a-II"></a>文殊师利。<a id="a-IJ"></a>譬如劫烧时。<a id="a-IK"></a>三界等亦尔。<a id="a-IL"></a>般若波罗蜜经云。<a id="a-IM"></a>彼一切法。<a id="a-IN"></a>无知者。<a id="a-IO"></a>无见者。<a id="a-IP"></a>彼说法师亦不可得。<a id="a-IQ"></a>不可以心分别。<a id="a-IR"></a>不可以意能知。<a id="a-IS"></a>佛母经云。<a id="a-IT"></a>阿姊。<a id="a-IU"></a>眼不见色。<a id="a-IV"></a>乃至意不知法。<a id="a-IW"></a>如是菩提离。<a id="a-IX"></a>故眼色离。<a id="a-IY"></a>乃至菩提离。<a id="a-IZ"></a>故意法离等。<a id="a-Ia"></a>入楞伽经偈云。<a id="a-Ib"></a>如水流枯竭。<a id="a-Ic"></a>波浪则不起。<a id="a-Id"></a>如是意识灭。<a id="a-Ie"></a>种种识不生。<a id="a-If"></a>又偈云。<a id="a-Ig"></a>此中无心识。<a id="a-Ih"></a>如虚空阳焰。<a id="a-Ii"></a>如是知诸法。<a id="a-Ij"></a>而不知一法。<a id="a-Ik"></a>究竟一乘。<a id="a-Il"></a>宝性论偈云。<a id="a-Im"></a>如一切世间。<a id="a-In"></a>依虚空生灭。<a id="a-Io"></a>依于无漏界。<a id="a-Ip"></a>有诸根生灭。<a id="a-Iq"></a>火不烧虚空。<a id="a-Ir"></a>若烧无是处。<a id="a-Is"></a>如是老病死。<a id="a-It"></a>不能烧佛性。<a id="a-Iu"></a>地依于水住。<a id="a-Iv"></a>水复依于风。<a id="a-Iw"></a>风依于虚空。<a id="a-Ix"></a>空不依地等。<a id="a-Iy"></a>如是阴界根。<a id="a-Iz"></a>住烦恼业中。<a id="a-J0"></a>诸烦恼业等。<a id="a-J1"></a>住不善思惟。<a id="a-J2"></a>不善思惟行。<a id="a-J3"></a>住清净心中。<a id="a-J4"></a>自性清净心。<a id="a-J5"></a>不住彼诸法。<a id="a-J6"></a>阴入界如地。<a id="a-J7"></a>烦恼业如水。<a id="a-J8"></a>不正念如风。<a id="a-J9"></a>净心界如空。<a id="a-JA"></a>依性起邪念。<a id="a-JB"></a>念起烦恼业。<a id="a-JC"></a>能起阴界入。<a id="a-JD"></a>依止于五阴。<a id="a-JE"></a>界入等诸法。<a id="a-JF"></a>有诸根生灭。<a id="a-JG"></a>如世界成坏。<a id="a-JH"></a>净心如虚空。<a id="a-JI"></a>无因复无缘。<a id="a-JJ"></a>及无和合义。<a id="a-JK"></a>亦无生住灭。<a id="a-JL"></a>如虚空净心。<a id="a-JM"></a>常明无转变。<a id="a-JN"></a>为虚妄分别。<a id="a-JO"></a>客尘烦恼染。<a id="a-JP"></a>又五现识不动。<a id="a-JQ"></a>唯意识分别。<a id="a-JR"></a>如首楞严经云。<a id="a-JS"></a>佛告阿难。<a id="a-JT"></a>识性无源。<a id="a-JU"></a>因于六种根尘妄出。<a id="a-JV"></a>汝今遍观此会圣众。<a id="a-JW"></a>用目循历。<a id="a-JX"></a>其目周视。<a id="a-JY"></a>但如镜中无别分析。<a id="a-JZ"></a>汝识于中。<a id="a-Ja"></a>次第标指。<a id="a-Jb"></a>此是文殊。<a id="a-Jc"></a>此富楼那。<a id="a-Jd"></a>此目犍连。<a id="a-Je"></a>此须菩提。<a id="a-Jf"></a>此舍利弗等。<a id="a-Jg"></a>如五现量。<a id="a-Jh"></a>周圆而视。<a id="a-Ji"></a>如镜中鉴像而无分别。<a id="a-Jj"></a>若第六意根。<a id="a-Jk"></a>即次第分别。<a id="a-Jl"></a>非如五现量顿见。<a id="a-Jm"></a>又经云。<a id="a-Jn"></a>识动见澄者。<a id="a-Jo"></a>见澄。<a id="a-Jp"></a>即五现量识。<a id="a-Jq"></a>分别为动。<a id="a-Jr"></a>又经云。<a id="a-Js"></a>本无所从者。<a id="a-Jt"></a>此识心本来湛然。<a id="a-Ju"></a>不从修得。<a id="a-Jv"></a>本来澄寂。<a id="a-Jw"></a>五现量识。<a id="a-Jx"></a>亦复如是。</p>
  <p id="aJy">问。<a id="a-Jz"></a>意识缘境多少。<a id="a-K0"></a>三境三量。<a id="a-K1"></a>如何分别。</p>
  <p id="aK2">答。<a id="a-K3"></a>古德云。<a id="a-K4"></a>第六意识。<a id="a-K5"></a>即比量。<a id="a-K6"></a>意识能缘三世法。<a id="a-K7"></a>三性法。<a id="a-K8"></a>三界法。<a id="a-K9"></a>一百法等。<a id="a-KA"></a>法尔皆是第六意识缘也。<a id="a-KB"></a>有二。<a id="a-KC"></a>一明了。<a id="a-KD"></a>二独头。<a id="a-KE"></a>且明了者。<a id="a-KF"></a>唯于五根门中。<a id="a-KG"></a>取五尘境。<a id="a-KH"></a>是初念与五同缘时。<a id="a-KI"></a>率尔心中。<a id="a-KJ"></a>唯是现量。<a id="a-KK"></a>缘其实五尘境。<a id="a-KL"></a>若后念已去。<a id="a-KM"></a>不妨通比量非量。<a id="a-KN"></a>作行解缘其长等假色。<a id="a-KO"></a>即比量。<a id="a-KP"></a>或于五尘上起执时。<a id="a-KQ"></a>便是非量。<a id="a-KR"></a>即明了意识。<a id="a-KS"></a>前后许通三量。<a id="a-KT"></a>三境中。<a id="a-KU"></a>若缘五尘实法时。<a id="a-KV"></a>是性境。<a id="a-KW"></a>若后念行解心缘长等假色时。<a id="a-KX"></a>即真独影。<a id="a-KY"></a>似带质。<a id="a-KZ"></a>二独头意识有三。<a id="a-Ka"></a>一梦中独头。<a id="a-Kb"></a>亦缘十八界法。<a id="a-Kc"></a>唯是独影境非实。<a id="a-Kd"></a>此梦中境。<a id="a-Ke"></a>唯是法处收。<a id="a-Kf"></a>亦无本质。<a id="a-Kg"></a>二觉寤独头。<a id="a-Kh"></a>而缘一切法。<a id="a-Ki"></a>有漏无漏。<a id="a-Kj"></a>有为无为。<a id="a-Kk"></a>世出世间。<a id="a-Kl"></a>有体无体。<a id="a-Km"></a>空华兔角。<a id="a-Kn"></a>三世一切法。<a id="a-Ko"></a>皆悉缘得。</p>
  <p id="aKp">问。<a id="a-Kq"></a>此觉寤意识。<a id="a-Kr"></a>一念缘十八界时。<a id="a-Ks"></a>有几相分。<a id="a-Kt"></a>几本质。<a id="a-Ku"></a>几见分。</p>
  <p id="aKv">答。<a id="a-Kw"></a>本质相分。<a id="a-Kx"></a>各有十八个。<a id="a-Ky"></a>见分唯一。</p>
  <p id="aKz">问。<a id="a-L0"></a>如何有十八相分。</p>
  <p id="aL1">答。<a id="a-L2"></a>十八相分。<a id="a-L3"></a>从十八本质起。<a id="a-L4"></a>即有十八相分。<a id="a-L5"></a>如一面镜中。<a id="a-L6"></a>观无量人影。<a id="a-L7"></a>外边有十八实人。<a id="a-L8"></a>镜即是一。<a id="a-L9"></a>于镜上现有十八人影像。<a id="a-LA"></a>见分亦尔。<a id="a-LB"></a>一见分能缘得十八相分。<a id="a-LC"></a>若质影有十八。<a id="a-LD"></a>以是所缘境。<a id="a-LE"></a>则无过。<a id="a-LF"></a>若一念有十八见分。<a id="a-LG"></a>便有多心过。<a id="a-LH"></a>三定中独头。<a id="a-LI"></a>亦缘十八界。<a id="a-LJ"></a>一百法。<a id="a-LK"></a>过未境。<a id="a-LL"></a>及真如等。<a id="a-LM"></a>若假若实。<a id="a-LN"></a>皆能缘故。<a id="a-LO"></a>三量分别者。<a id="a-LP"></a>若是明了意识。<a id="a-LQ"></a>前后念通三量。<a id="a-LR"></a>梦中独头。<a id="a-LS"></a>唯非量。<a id="a-LT"></a>以不称境故。<a id="a-LU"></a>觉寤。<a id="a-LV"></a>通三量。<a id="a-LW"></a>若缘有体法时。<a id="a-LX"></a>缘五境界等。<a id="a-LY"></a>通现量故。<a id="a-LZ"></a>若缘五根界。<a id="a-La"></a>七心界等。<a id="a-Lb"></a>是比量。<a id="a-Lc"></a>若缘空华过未境等。<a id="a-Ld"></a>通比量非量。<a id="a-Le"></a>若定中。<a id="a-Lf"></a>唯是现量。<a id="a-Lg"></a>虽缘假法。<a id="a-Lh"></a>以不妄执。<a id="a-Li"></a>无计度。<a id="a-Lj"></a>故唯现量。<a id="a-Lk"></a>又独头意识。<a id="a-Ll"></a>即独生散意。<a id="a-Lm"></a>缘影像门。<a id="a-Ln"></a>影像者。<a id="a-Lo"></a>诸有极微。<a id="a-Lp"></a>是极迥极略二色。<a id="a-Lq"></a>皆是假影色也。<a id="a-Lr"></a>但于观心。<a id="a-Ls"></a>析粗色。<a id="a-Lt"></a>至色边际。<a id="a-Lu"></a>假立极微。<a id="a-Lv"></a>唯观心影像。<a id="a-Lw"></a>都无实体。</p>
 </body>
</html>