<!doctype html>
<html id="z3IBXCa1ec" data-ver="1655">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第四十九</h1>
  <p id="a2">夫一切情识。<a id="a-3"></a>因执受得名。<a id="a-4"></a>只如第八种子根身器等。<a id="a-5"></a>为总有执受。<a id="a-6"></a>为无执受。</p>
  <p id="a7">答。<a id="a-8"></a>种子器世。<a id="a-9"></a>即第八缘。<a id="a-A"></a>而不执。<a id="a-B"></a>执受各具二义。<a id="a-C"></a>且执二义者。<a id="a-D"></a>一摄义。<a id="a-E"></a>二持义。<a id="a-F"></a>言摄者。<a id="a-G"></a>即摄为自体。<a id="a-H"></a>言持者。<a id="a-I"></a>即持令不散。<a id="a-J"></a>受二义者。<a id="a-K"></a>一领义。<a id="a-L"></a>二觉义。<a id="a-M"></a>且领者。<a id="a-N"></a>即领以为境。<a id="a-O"></a>言觉者。<a id="a-P"></a>即令生觉受。<a id="a-Q"></a>安危共同。<a id="a-R"></a>根身具执受四义。<a id="a-S"></a>一摄为自体。<a id="a-T"></a>同是无记性故。<a id="a-U"></a>二持令不散。<a id="a-V"></a>第八能任持此身。<a id="a-W"></a>令不烂坏。<a id="a-X"></a>三领已为境。<a id="a-Y"></a>此根身是。<a id="a-Z"></a>第八亲相分。<a id="a-a"></a>四令生觉受。<a id="a-b"></a>安危共同。<a id="a-c"></a>若第八危。<a id="a-d"></a>五根危。<a id="a-e"></a>第八安。<a id="a-f"></a>五根安。<a id="a-g"></a>若器世间量。<a id="a-h"></a>但缘非执受。<a id="a-i"></a>即受二义中。<a id="a-j"></a>领已为境。<a id="a-k"></a>又言非执受者。<a id="a-l"></a>而无摄为自体。<a id="a-m"></a>持令不散。<a id="a-n"></a>令生觉受三义。<a id="a-o"></a>不似他根身。<a id="a-p"></a>名非执受。<a id="a-q"></a>即无受。<a id="a-r"></a>四义中领已为境一义。</p>
  <p id="as">问。<a id="a-t"></a>何以器界不似根身。<a id="a-u"></a>第八亲执受。</p>
  <p id="av">答。<a id="a-w"></a>以与第八远故。<a id="a-x"></a>所以不摄为自体。<a id="a-y"></a>又器界损时。<a id="a-z"></a>第八亦不随彼安危共同。<a id="a-10"></a>所以不执受。<a id="a-11"></a>若发毛爪齿膀胱宿水等。<a id="a-12"></a>虽近。<a id="a-13"></a>已同外器摄。<a id="a-14"></a>所以第八亦不执受。<a id="a-15"></a>由此第八。<a id="a-16"></a>或持或缘。<a id="a-17"></a>应具四句。<a id="a-18"></a>一持而不缘。<a id="a-19"></a>即无漏种。<a id="a-1A"></a>二缘而不持。<a id="a-1B"></a>即器界现行。<a id="a-1C"></a>三俱句。<a id="a-1D"></a>即内身根尘。<a id="a-1E"></a>四俱非。<a id="a-1F"></a>即前七现行。</p>
  <p id="a1G">问。<a id="a-1H"></a>第八何不缘前七现行。</p>
  <p id="a1I">答。<a id="a-1J"></a>有多过。<a id="a-1K"></a>故不缘。<a id="a-1L"></a>若变影缘。<a id="a-1M"></a>即第八犯缘假过。<a id="a-1N"></a>若亲缘。<a id="a-1O"></a>即犯唯识义不成过。<a id="a-1P"></a>亲取他心故。<a id="a-1Q"></a>西明云。<a id="a-1R"></a>若变影缘。<a id="a-1S"></a>即有情界增过。<a id="a-1T"></a>以变起前七现行故。<a id="a-1U"></a>而有两重第七等。<a id="a-1V"></a>又解。<a id="a-1W"></a>以心法要种而生。<a id="a-1X"></a>今异熟第八微劣。<a id="a-1Y"></a>设缘得前七亦不能熏种。<a id="a-1Z"></a>故不缘也。</p>
  <p id="a1a">问。<a id="a-1b"></a>第八何不缘长等。</p>
  <p id="a1c">答。<a id="a-1d"></a>是假。<a id="a-1e"></a>故不缘。</p>
  <p id="a1f">问。<a id="a-1g"></a>无为是实。<a id="a-1h"></a>第八何故不缘。</p>
  <p id="a1i">答。<a id="a-1j"></a>若实无为。<a id="a-1k"></a>因位不证。<a id="a-1l"></a>若假无为。<a id="a-1m"></a>又非彼境。<a id="a-1n"></a>三量分别者。<a id="a-1o"></a>散位心心所。<a id="a-1p"></a>若具四义。<a id="a-1q"></a>即名现量。<a id="a-1r"></a>一任运缘。<a id="a-1s"></a>二不带名言。<a id="a-1t"></a>三唯性境。<a id="a-1u"></a>四无计度分别。<a id="a-1v"></a>今第八四义。<a id="a-1w"></a>既足。<a id="a-1x"></a>极成现量。<a id="a-1y"></a>假实分别者。<a id="a-1z"></a>因中第八见分。<a id="a-20"></a>定不缘假。<a id="a-21"></a>唯因缘变故。<a id="a-22"></a>因缘变具二义。<a id="a-23"></a>一任运义。<a id="a-24"></a>二种子义。<a id="a-25"></a>为境从种生。<a id="a-26"></a>识。<a id="a-27"></a>任运缘。<a id="a-28"></a>名因缘变。<a id="a-29"></a>今第八所缘境。<a id="a-2A"></a>定以见分别种生。<a id="a-2B"></a>是因缘变。</p>
  <p id="a2C">问。<a id="a-2D"></a>第八与前五皆因缘变。<a id="a-2E"></a>何故前五缘境有本质。<a id="a-2F"></a>第八便无。</p>
  <p id="a2G">答。<a id="a-2H"></a>前五非根本识。<a id="a-2I"></a>缘境即须藉本质。<a id="a-2J"></a>今第八是根本识。<a id="a-2K"></a>故不假本质。<a id="a-2L"></a>忽若离自三境外。<a id="a-2M"></a>更有法与第八为质者。<a id="a-2N"></a>即心外有法。<a id="a-2O"></a>然第八若望缘定果色。<a id="a-2P"></a>及他人扶尘异界器。<a id="a-2Q"></a>即有本质不遮。<a id="a-2R"></a>故知第八缘三境。<a id="a-2S"></a>唯实非假。</p>
  <p id="a2T">问。<a id="a-2U"></a>识中无漏种子。<a id="a-2V"></a>具此三义不。</p>
  <p id="a2W">答。<a id="a-2X"></a>一切有漏种子。<a id="a-2Y"></a>即具三义。<a id="a-2Z"></a>若是无漏种子。<a id="a-2a"></a>不随第八成无记。<a id="a-2b"></a>唯是善性。<a id="a-2c"></a>即第八不领为境。<a id="a-2d"></a>以相违故。<a id="a-2e"></a>不妨持而不缘。<a id="a-2f"></a>三义中但具二义。</p>
  <p id="a2g">问。<a id="a-2h"></a>若不领以为境。<a id="a-2i"></a>应是心外有法。</p>
  <p id="a2j">答。<a id="a-2k"></a>但持令不散。<a id="a-2l"></a>不离识故。<a id="a-2m"></a>亦是唯识。</p>
  <p id="a2n">问。<a id="a-2o"></a>无漏种子。<a id="a-2p"></a>既不离识中有。<a id="a-2q"></a>如何不缘。</p>
  <p id="a2r">答。<a id="a-2s"></a>具三义故。<a id="a-2t"></a>所以不缘。<a id="a-2u"></a>一能对治故。<a id="a-2v"></a>即无漏然对治有污法。<a id="a-2w"></a>亦能破坏有漏法。<a id="a-2x"></a>二体性异故。<a id="a-2y"></a>以第八唯无记。<a id="a-2z"></a>无漏种子唯善性。<a id="a-30"></a>三不相顺故。<a id="a-31"></a>以无漏种子。<a id="a-32"></a>不顺有漏第八识故。<a id="a-33"></a>无漏善性。<a id="a-34"></a>不顺无记性故。<a id="a-35"></a>所以不缘。</p>
  <p id="a36">问。<a id="a-37"></a>无漏种子是相分不。</p>
  <p id="a38">答。<a id="a-39"></a>有二。<a id="a-3A"></a>一云。<a id="a-3B"></a>第八不缘。<a id="a-3C"></a>非是相分摄。<a id="a-3D"></a>二云。<a id="a-3E"></a>亦是相分。<a id="a-3F"></a>因虽不缘。<a id="a-3G"></a>是果中之相分流类故。</p>
  <p id="a3H">问。<a id="a-3I"></a>种子与自证分。<a id="a-3J"></a>既不离。<a id="a-3K"></a>第八见分。<a id="a-3L"></a>如何不缘自证分。</p>
  <p id="a3M">答。<a id="a-3N"></a>种子虽与自证不相离。<a id="a-3O"></a>若见分缘时。<a id="a-3P"></a>但缘种子。<a id="a-3Q"></a>不缘自证分。<a id="a-3R"></a>若缘自证分。<a id="a-3S"></a>即犯因中内缘过。<a id="a-3T"></a>喻如水中碱味。<a id="a-3U"></a>色里胶青。</p>
  <p id="a3V">问。<a id="a-3W"></a>此第八识有几执受。</p>
  <p id="a3X">答。<a id="a-3Y"></a>有二种。<a id="a-3Z"></a>摄论云。<a id="a-3a"></a>一切种子心识成熟。<a id="a-3b"></a>展转和合。<a id="a-3c"></a>增长广大。<a id="a-3d"></a>依二执受。<a id="a-3e"></a>一者有色诸根及所依执受。<a id="a-3f"></a>二者相名分别言说戏论习气执受。</p>
  <p id="a3g">问。<a id="a-3h"></a>前说第八具四义。<a id="a-3i"></a>故成现量。<a id="a-3j"></a>未审三量行相如何。<a id="a-3k"></a>又八识各具几量。</p>
  <p id="a3l">答。<a id="a-3m"></a>古德释云。<a id="a-3n"></a>现量者。<a id="a-3o"></a>现。<a id="a-3p"></a>谓显现。<a id="a-3q"></a>即分明证境。<a id="a-3r"></a>不带名言。<a id="a-3s"></a>无筹度心。<a id="a-3t"></a>亲得法体。<a id="a-3u"></a>离妄分别。<a id="a-3v"></a>名之为现。<a id="a-3w"></a>言量者。<a id="a-3x"></a>量度。<a id="a-3y"></a>是揩定之义。<a id="a-3z"></a>谓心于境上度量揩定法之自相。<a id="a-40"></a>不错谬故。<a id="a-41"></a>名量。<a id="a-42"></a>比量者。<a id="a-43"></a>比谓比类。<a id="a-44"></a>量。<a id="a-45"></a>即量度。<a id="a-46"></a>以比类量度而知有故。<a id="a-47"></a>名为比量。<a id="a-48"></a>非量者。<a id="a-49"></a>谓心缘境时。<a id="a-4A"></a>于境错乱。<a id="a-4B"></a>虚妄分别。<a id="a-4C"></a>不能正知。<a id="a-4D"></a>境不称心。<a id="a-4E"></a>名为非量。<a id="a-4F"></a>显扬论云。<a id="a-4G"></a>现量者。<a id="a-4H"></a>有三种相。<a id="a-4I"></a>一非不现见相。<a id="a-4J"></a>二非思构所成相。<a id="a-4K"></a>三非错乱所见相。<a id="a-4L"></a>一非不现见相者。<a id="a-4M"></a>复有四种。<a id="a-4N"></a>应知。<a id="a-4O"></a>谓由诸根不坏。<a id="a-4P"></a>作意现前时。<a id="a-4Q"></a>同类生。<a id="a-4R"></a>异类生。<a id="a-4S"></a>无障碍。<a id="a-4T"></a>不极远。<a id="a-4U"></a>同类生者。<a id="a-4V"></a>谓欲尘诸根。<a id="a-4W"></a>于欲尘境。<a id="a-4X"></a>上地诸根于上地境。<a id="a-4Y"></a>已生等。<a id="a-4Z"></a>若生若起。<a id="a-4a"></a>是名同类生。<a id="a-4b"></a>异类生者。<a id="a-4c"></a>谓上地诸根于下地境。<a id="a-4d"></a>若已生等。<a id="a-4e"></a>是名异类生。<a id="a-4f"></a>无障碍者。<a id="a-4g"></a>复有四种。<a id="a-4h"></a>一非覆障所碍。<a id="a-4i"></a>二非隐障所碍。<a id="a-4j"></a>三非映障所碍。<a id="a-4k"></a>四非惑障所碍。<a id="a-4l"></a>覆障所碍者。<a id="a-4m"></a>谓黑闇无明闇。<a id="a-4n"></a>不澄净色之所覆隔。<a id="a-4o"></a>隐障所碍者。<a id="a-4p"></a>谓或药草力。<a id="a-4q"></a>或咒术力。<a id="a-4r"></a>或神通力之所隐蔽。<a id="a-4s"></a>映障所碍者。<a id="a-4t"></a>谓少为多物之所映夺。<a id="a-4u"></a>故不可见。<a id="a-4v"></a>或饮食等。<a id="a-4w"></a>为诸毒药之所映夺。<a id="a-4x"></a>或发毛端。<a id="a-4y"></a>为余粗物之所映夺。<a id="a-4z"></a>如是等类。<a id="a-50"></a>无量无边。<a id="a-51"></a>且如小光为大光所映。<a id="a-52"></a>不可得见。<a id="a-53"></a>所谓日光映星月等。<a id="a-54"></a>又如能治映夺所治。<a id="a-55"></a>令不可得。<a id="a-56"></a>谓不净观。<a id="a-57"></a>映夺净相。<a id="a-58"></a>无常苦无我观。<a id="a-59"></a>映夺常乐我相。<a id="a-5A"></a>无相观力。<a id="a-5B"></a>映夺众相。<a id="a-5C"></a>惑障所碍者。<a id="a-5D"></a>谓幻化所作。<a id="a-5E"></a>或相貌差别。<a id="a-5F"></a>或复相似。<a id="a-5G"></a>或内所作目眩惛梦。<a id="a-5H"></a>闷乱酒醉。<a id="a-5I"></a>放逸癫狂。<a id="a-5J"></a>如是等类。<a id="a-5K"></a>名为惑障。<a id="a-5L"></a>若不为此四障所碍。<a id="a-5M"></a>名无障碍。<a id="a-5N"></a>不极远者。<a id="a-5O"></a>谓非三种极远。<a id="a-5P"></a>一处极远。<a id="a-5Q"></a>二时极远。<a id="a-5R"></a>三推析极远。<a id="a-5S"></a>如是总名非不现见。<a id="a-5T"></a>由非不现见。<a id="a-5U"></a>故名现量。<a id="a-5V"></a>二非思构所成相者。<a id="a-5W"></a>谓建立境界。<a id="a-5X"></a>取所依境。<a id="a-5Y"></a>才取便成。<a id="a-5Z"></a>非思构之所成。<a id="a-5a"></a>故名为现量。<a id="a-5b"></a>三非错乱所见相者。<a id="a-5c"></a>当有七种。<a id="a-5d"></a>一想错乱。<a id="a-5e"></a>二数错乱。<a id="a-5f"></a>三形错乱。<a id="a-5g"></a>四显错乱。<a id="a-5h"></a>五业错乱。<a id="a-5i"></a>六心错乱。<a id="a-5j"></a>七见错乱。<a id="a-5k"></a>想错乱者。<a id="a-5l"></a>谓于非彼相。<a id="a-5m"></a>起彼相想。<a id="a-5n"></a>如于阳焰鹿渴相。<a id="a-5o"></a>起于水想。<a id="a-5p"></a>数错乱者。<a id="a-5q"></a>谓于少数。<a id="a-5r"></a>起多增上慢。<a id="a-5s"></a>如翳眩者。<a id="a-5t"></a>于一月处。<a id="a-5u"></a>见多月像。<a id="a-5v"></a>形错乱者。<a id="a-5w"></a>谓于余形。<a id="a-5x"></a>起余形增上慢。<a id="a-5y"></a>如于旋火。<a id="a-5z"></a>见彼轮形。<a id="a-60"></a>显错乱者。<a id="a-61"></a>谓于余显色。<a id="a-62"></a>起余显色增上慢。<a id="a-63"></a>如为迦末罗病损坏眼根。<a id="a-64"></a>于非黄色。<a id="a-65"></a>悉见黄相。<a id="a-66"></a>业错乱者。<a id="a-67"></a>谓于无业。<a id="a-68"></a>起有业增上慢。<a id="a-69"></a>如执卷驰走。<a id="a-6A"></a>见树奔流。<a id="a-6B"></a>心错乱者。<a id="a-6C"></a>谓即于五种所错乱义。<a id="a-6D"></a>心生喜乐。<a id="a-6E"></a>见错乱者。<a id="a-6F"></a>谓即于五种所错乱义。<a id="a-6G"></a>忍受显说。<a id="a-6H"></a>安立宝重。<a id="a-6I"></a>妄想坚执。<a id="a-6J"></a>若非如是错乱所见。<a id="a-6K"></a>名为现量。<a id="a-6L"></a>又云。<a id="a-6M"></a>现量者。<a id="a-6N"></a>如五尘色法。<a id="a-6O"></a>是第八识所变相分。<a id="a-6P"></a>前五转识并明了意识。<a id="a-6Q"></a>缘此之时。<a id="a-6R"></a>最初遇境。<a id="a-6S"></a>未起分别。<a id="a-6T"></a>不带名言。<a id="a-6U"></a>能缘之智亲证。<a id="a-6V"></a>境体。<a id="a-6W"></a>得法自性。<a id="a-6X"></a>名为现量得自相也。<a id="a-6Y"></a>若前五识及第八识。<a id="a-6Z"></a>于一切时。<a id="a-6a"></a>皆是现量。<a id="a-6b"></a>得法自相。<a id="a-6c"></a>不简因果漏无漏位。<a id="a-6d"></a>一切皆尔。<a id="a-6e"></a>若第六识。<a id="a-6f"></a>缘彼五尘境时。<a id="a-6g"></a>于彼法体生分别心。<a id="a-6h"></a>而起言说。<a id="a-6i"></a>言说所及。<a id="a-6j"></a>不能亲证。<a id="a-6k"></a>以是假智所缘。<a id="a-6l"></a>名得共相。<a id="a-6m"></a>不简因中果位。<a id="a-6n"></a>但于境体起分别心。<a id="a-6o"></a>及起言诠之时。<a id="a-6p"></a>皆名得于共相。<a id="a-6q"></a>及佛后得智缘事境时。<a id="a-6r"></a>起分别故。<a id="a-6s"></a>起言说故。<a id="a-6t"></a>亦是假智。<a id="a-6u"></a>非是得彼共相法体。<a id="a-6v"></a>但是得彼共相之义也。<a id="a-6w"></a>因此更依因明。<a id="a-6x"></a>解现量义。<a id="a-6y"></a>准因明疏略有二解。<a id="a-6z"></a>一现之量。<a id="a-70"></a>谓前五识。<a id="a-71"></a>依所依根。<a id="a-72"></a>于现在世缘现有境。<a id="a-73"></a>根亦与识同照前境。<a id="a-74"></a>有发识用。<a id="a-75"></a>根义显胜。<a id="a-76"></a>得显现名。<a id="a-77"></a>虽照于境。<a id="a-78"></a>以体是色。<a id="a-79"></a>无缘虑用不能量度。<a id="a-7A"></a>但有现义。<a id="a-7B"></a>不得量名。<a id="a-7C"></a>唯心心所量度于境。<a id="a-7D"></a>缘虑用增。<a id="a-7E"></a>体具现义。<a id="a-7F"></a>亦有量境之能。<a id="a-7G"></a>今从能发之根。<a id="a-7H"></a>显所发识。<a id="a-7I"></a>名现之量。<a id="a-7J"></a>依士释也。<a id="a-7K"></a>二现即量。<a id="a-7L"></a>谓明了意识一分。<a id="a-7M"></a>除余散意识。<a id="a-7N"></a>及独头起者。<a id="a-7O"></a>并取定意识。<a id="a-7P"></a>及第八识能缘见分。<a id="a-7Q"></a>亲缘现境作用显现。<a id="a-7R"></a>而彼所依意根界体。<a id="a-7S"></a>非显现故。<a id="a-7T"></a>故不取之。<a id="a-7U"></a>但就能缘见分。<a id="a-7V"></a>现即是量。<a id="a-7W"></a>持业释也。</p>
  <p id="a7X">又古师问。<a id="a-7Y"></a>若准前说。<a id="a-7Z"></a>假智所诠。<a id="a-7a"></a>但得共相之义。<a id="a-7b"></a>不得共相法体。<a id="a-7c"></a>如口说色时。<a id="a-7d"></a>口应被碍。<a id="a-7e"></a>以彼色体以质碍为自相故。<a id="a-7f"></a>既不被色碍。<a id="a-7g"></a>故知不得彼体但得彼义者。<a id="a-7h"></a>且如第八识及与眼识并明了意识。<a id="a-7i"></a>现量智起。<a id="a-7j"></a>缘火之时。<a id="a-7k"></a>既言现量得法自相。<a id="a-7l"></a>宁不烧心。<a id="a-7m"></a>若不被烧。<a id="a-7n"></a>应不得于火之自相。<a id="a-7o"></a>何名现量境耶。<a id="a-7p"></a>若许被烧。<a id="a-7q"></a>即世间现见火时。<a id="a-7r"></a>眼不被损。<a id="a-7s"></a>便有世间现量相违过。</p>
  <p id="a7t">答曰。<a id="a-7u"></a>虽不被烧。<a id="a-7v"></a>亦得自相。<a id="a-7w"></a>名为现量。<a id="a-7x"></a>所以者何。<a id="a-7y"></a>以心细色粗故。<a id="a-7z"></a>心细无状。<a id="a-80"></a>色粗有形。<a id="a-81"></a>故缘彼火时。<a id="a-82"></a>虽得自相。<a id="a-83"></a>然不被烧。<a id="a-84"></a>亦名现量。<a id="a-85"></a>又彼粗色。<a id="a-86"></a>实亦不能坏于细色。<a id="a-87"></a>何况心法。<a id="a-88"></a>如火灾起时。<a id="a-89"></a>欲界火灾。<a id="a-8A"></a>但烧欲界。<a id="a-8B"></a>然不能烧色界定地。<a id="a-8C"></a>殊妙细色故。<a id="a-8D"></a>彼色界自起火灾。<a id="a-8E"></a>烧于自地。</p>
  <p id="a8F">问。<a id="a-8G"></a>既言心细色粗心缘火时。<a id="a-8H"></a>心不被烧者。<a id="a-8I"></a>如阿罗汉化火焚身。<a id="a-8J"></a>心智随灭。<a id="a-8K"></a>此如何通。</p>
  <p id="a8L">答曰。<a id="a-8M"></a>化火焚身。<a id="a-8N"></a>但烧扶根之尘。<a id="a-8O"></a>非烧五种清净色根。<a id="a-8P"></a>及彼心智。<a id="a-8Q"></a>其五种清净色根。<a id="a-8R"></a>及彼心智。<a id="a-8S"></a>以无所依扶尘。<a id="a-8T"></a>缘阙不生。<a id="a-8U"></a>得非择灭。<a id="a-8V"></a>虽是定火。<a id="a-8W"></a>亦不能烧。<a id="a-8X"></a>粗细异故。<a id="a-8Y"></a>定火对世火虽是细妙。<a id="a-8Z"></a>对心犹粗。<a id="a-8a"></a>以是色法有形质故。<a id="a-8b"></a>比量者。<a id="a-8c"></a>此复五种。<a id="a-8d"></a>一相。<a id="a-8e"></a>二体。<a id="a-8f"></a>三业。<a id="a-8g"></a>四法。<a id="a-8h"></a>五因果。<a id="a-8i"></a>一相比量者。<a id="a-8j"></a>谓随其所有相貌相属。<a id="a-8k"></a>或由现在及先所推度境界。<a id="a-8l"></a>如以见幢故。<a id="a-8m"></a>比知有车。<a id="a-8n"></a>以见烟故。<a id="a-8o"></a>比知有火等。<a id="a-8p"></a>二体比量者。<a id="a-8q"></a>由现见彼自体性故。<a id="a-8r"></a>比类彼物不现见体。<a id="a-8s"></a>或现见彼一分自体。<a id="a-8t"></a>比类余分。<a id="a-8u"></a>如以现在。<a id="a-8v"></a>比类去来等。<a id="a-8w"></a>三业比量者。<a id="a-8x"></a>谓以作用。<a id="a-8y"></a>比业所依。<a id="a-8z"></a>如见远物无有动摇鸟集其上。<a id="a-90"></a>如是等事。<a id="a-91"></a>比知是杌。<a id="a-92"></a>若有动摇等事。<a id="a-93"></a>比知是人等。<a id="a-94"></a>四法比量者。<a id="a-95"></a>谓于一切相属着法。<a id="a-96"></a>以一比余。<a id="a-97"></a>如属无常。<a id="a-98"></a>比知有故。<a id="a-99"></a>以属苦故。<a id="a-9A"></a>比空无我。<a id="a-9B"></a>以属生故。<a id="a-9C"></a>比有老法。<a id="a-9D"></a>以属老故。<a id="a-9E"></a>比有死法等。<a id="a-9F"></a>五因果比量者。<a id="a-9G"></a>谓因果相比。<a id="a-9H"></a>如见物行。<a id="a-9I"></a>比有所至。<a id="a-9J"></a>见有所至。<a id="a-9K"></a>比先有行。<a id="a-9L"></a>若见有人如法事王。<a id="a-9M"></a>比知当获广大禄位。<a id="a-9N"></a>见大禄位。<a id="a-9O"></a>比知先已如法事王等。<a id="a-9P"></a>三量八识分别者。<a id="a-9Q"></a>前五转识。<a id="a-9R"></a>唯是现量。<a id="a-9S"></a>以前五识显现证境。<a id="a-9T"></a>不作行解心。<a id="a-9U"></a>得法自性。<a id="a-9V"></a>任运转故。<a id="a-9W"></a>第六意识遍通三量有二。<a id="a-9X"></a>一明了意识。<a id="a-9Y"></a>与五同缘。<a id="a-9Z"></a>通三量。<a id="a-9a"></a>初念得五尘自性。<a id="a-9b"></a>是现量。<a id="a-9c"></a>第二念至作解心时。<a id="a-9d"></a>若量境不谬。<a id="a-9e"></a>是比量。<a id="a-9f"></a>若心所不称境知。<a id="a-9g"></a>即是非量。<a id="a-9h"></a>二独头意识有三。<a id="a-9i"></a>一散位独头。<a id="a-9j"></a>亦通三量。<a id="a-9k"></a>多是比非。<a id="a-9l"></a>若缘现量。<a id="a-9m"></a>此得五识引起独散意识。<a id="a-9n"></a>说为于第一念。<a id="a-9o"></a>缘前来五识所缘五尘之境。<a id="a-9p"></a>得其自性。<a id="a-9q"></a>名现量。<a id="a-9r"></a>二定中独头。<a id="a-9s"></a>唯是现量。<a id="a-9t"></a>三梦中独头。<a id="a-9u"></a>唯是非量。<a id="a-9v"></a>若见分唯非量。<a id="a-9w"></a>内二分是现量。<a id="a-9x"></a>第七末那。<a id="a-9y"></a>约有漏位中。<a id="a-9z"></a>唯是非量。<a id="a-A0"></a>妄执第八见分为我。<a id="a-A1"></a>为法。<a id="a-A2"></a>故本来第八见分。<a id="a-A3"></a>是白净无记。<a id="a-A4"></a>然非是我。<a id="a-A5"></a>今被第七妄执为我。<a id="a-A6"></a>不称境知。<a id="a-A7"></a>故名非量。<a id="a-A8"></a>若第七内二分。<a id="a-A9"></a>唯现量。<a id="a-AA"></a>第八赖耶同五现量。<a id="a-AB"></a>如前已解。</p>
  <p id="aAC">问。<a id="a-AD"></a>真似现量。<a id="a-AE"></a>如何分别。</p>
  <p id="aAF">答。<a id="a-AG"></a>古释现量有二。<a id="a-AH"></a>一真。<a id="a-AI"></a>二似。<a id="a-AJ"></a>真现量者。<a id="a-AK"></a>体即五识身。<a id="a-AL"></a>五俱意。<a id="a-AM"></a>诸自证分。<a id="a-AN"></a>诸定心。<a id="a-AO"></a>兼第八识。<a id="a-AP"></a>此等诸心心所。<a id="a-AQ"></a>有六义名现。<a id="a-AR"></a>一现有。<a id="a-AS"></a>简龟毛等。<a id="a-AT"></a>二现在。<a id="a-AU"></a>简过未。<a id="a-AV"></a>三显现。<a id="a-AW"></a>简种子。<a id="a-AX"></a>无作用故。<a id="a-AY"></a>四现离照现。<a id="a-AZ"></a>名为现。<a id="a-Aa"></a>谓能缘之心行相。<a id="a-Ab"></a>远离诸分别故。<a id="a-Ac"></a>谓离随念计度名言种类诸门等。<a id="a-Ad"></a>分别心故。<a id="a-Ae"></a>因明论云。<a id="a-Af"></a>此中现量。<a id="a-Ag"></a>谓无分别。<a id="a-Ah"></a>释云。<a id="a-Ai"></a>即显能缘行相。<a id="a-Aj"></a>不筹不度。<a id="a-Ak"></a>任运因循。<a id="a-Al"></a>照符前境故也。<a id="a-Am"></a>五现谓明现。<a id="a-An"></a>谓诸定心澄湛。<a id="a-Ao"></a>随缘何境。<a id="a-Ap"></a>皆明证故。<a id="a-Aq"></a>即明证众境。<a id="a-Ar"></a>名为现量。<a id="a-As"></a>六现谓亲现。<a id="a-At"></a>即亲冥自体。<a id="a-Au"></a>若一切散心。<a id="a-Av"></a>若亲于境明异自体。<a id="a-Aw"></a>皆名现量。<a id="a-Ax"></a>第五明现。<a id="a-Ay"></a>第六亲现。<a id="a-Az"></a>此二种义。<a id="a-B0"></a>简诸邪智等。<a id="a-B1"></a>如病眼见空华毛轮等。<a id="a-B2"></a>虽离分别任运而缘。<a id="a-B3"></a>然不能明证众境。<a id="a-B4"></a>亲冥自体。<a id="a-B5"></a>故非现量也。<a id="a-B6"></a>似现量者。<a id="a-B7"></a>准理而言。<a id="a-B8"></a>有五种智。<a id="a-B9"></a>皆名似现量。<a id="a-BA"></a>一散心缘过去。<a id="a-BB"></a>二独意缘现在。<a id="a-BC"></a>三散意缘未来。<a id="a-BD"></a>四缘三世疑智。<a id="a-BE"></a>五缘现在诸惑乱解。<a id="a-BF"></a>此等诸心能缘行相。<a id="a-BG"></a>有筹度故。<a id="a-BH"></a>皆不以自相为境故。<a id="a-BI"></a>又随先所受分别转故。<a id="a-BJ"></a>名似现量。<a id="a-BK"></a>然有二种。<a id="a-BL"></a>一无分别心。<a id="a-BM"></a>谓愚痴人类。<a id="a-BN"></a>及任运见于空华等。<a id="a-BO"></a>虽无分别。<a id="a-BP"></a>然不分明冥证境故。<a id="a-BQ"></a>名似现量。<a id="a-BR"></a>二有分别心。<a id="a-BS"></a>现带名言。<a id="a-BT"></a>不得法之自相。<a id="a-BU"></a>妄谓分明。<a id="a-BV"></a>得境自体。<a id="a-BW"></a>名似现量。<a id="a-BX"></a>又云。<a id="a-BY"></a>男女天地等。<a id="a-BZ"></a>见一合相。<a id="a-Ba"></a>名似现量。<a id="a-Bb"></a>此以众缘合故。<a id="a-Bc"></a>如揽众微以成于色。<a id="a-Bd"></a>合五阴以成于人。<a id="a-Be"></a>名一合相。<a id="a-Bf"></a>如是见者。<a id="a-Bg"></a>是有分别智。<a id="a-Bh"></a>于义异转。<a id="a-Bi"></a>故名似现量。<a id="a-Bj"></a>真现量者。<a id="a-Bk"></a>如一合相。<a id="a-Bl"></a>相不可得。<a id="a-Bm"></a>金刚经云。<a id="a-Bn"></a>如来说一合相。<a id="a-Bo"></a>即非一合相。<a id="a-Bp"></a>以从缘合。<a id="a-Bq"></a>即无性故。<a id="a-Br"></a>无性之性。<a id="a-Bs"></a>是所证理。<a id="a-Bt"></a>如是知者。<a id="a-Bu"></a>是正智生。<a id="a-Bv"></a>是自相处转。<a id="a-Bw"></a>名真现量。<a id="a-Bx"></a>又拂能所证迹。<a id="a-By"></a>为真现量。<a id="a-Bz"></a>谓若有如外之智与如合者。<a id="a-C0"></a>犹有所得。<a id="a-C1"></a>非真实证。<a id="a-C2"></a>能所两亡。<a id="a-C3"></a>方为真现。<a id="a-C4"></a>唯识论云。<a id="a-C5"></a>若时于所缘。<a id="a-C6"></a>智都无所得。<a id="a-C7"></a>尔时住唯识。<a id="a-C8"></a>离二取相故。<a id="a-C9"></a>经云。<a id="a-CA"></a>亦无如外智能证于如。<a id="a-CB"></a>乃是为真现量也。<a id="a-CC"></a>是以诸佛施为。<a id="a-CD"></a>悉皆现量。<a id="a-CE"></a>如守护国界主陀罗尼经云。<a id="a-CF"></a>如来悉知彼诸众生。<a id="a-CG"></a>出息入息。<a id="a-CH"></a>种种饮食。<a id="a-CI"></a>种种资具。<a id="a-CJ"></a>种种相貌。<a id="a-CK"></a>种种根器。<a id="a-CL"></a>种种行解。<a id="a-CM"></a>种种心性。<a id="a-CN"></a>死此生彼。<a id="a-CO"></a>刹那流注。<a id="a-CP"></a>生灭相续。<a id="a-CQ"></a>如来悉知如是一切。<a id="a-CR"></a>现量所得。<a id="a-CS"></a>非比量知。<a id="a-CT"></a>云何现量。<a id="a-CU"></a>谓不动念。<a id="a-CV"></a>如实而知。<a id="a-CW"></a>非流注心。<a id="a-CX"></a>入于过去。<a id="a-CY"></a>如是知时。<a id="a-CZ"></a>智慧具足。<a id="a-Ca"></a>随众生心。<a id="a-Cb"></a>种种说法。</p>
  <p id="aCc">问。<a id="a-Cd"></a>本识变似根身器世间等。<a id="a-Ce"></a>为是自变。<a id="a-Cf"></a>为是共变。</p>
  <p id="aCg">答。<a id="a-Ch"></a>此有四句。<a id="a-Ci"></a>一共中共变。<a id="a-Cj"></a>二共中不共变。<a id="a-Ck"></a>三不共中不共变。<a id="a-Cl"></a>四不共中共变。<a id="a-Cm"></a>识论云。<a id="a-Cn"></a>所言共变者。<a id="a-Co"></a>谓异熟识。<a id="a-Cp"></a>由共相种成熟力故识似色等器世间相。<a id="a-Cq"></a>即外大种。<a id="a-Cr"></a>及所造色。<a id="a-Cs"></a>虽诸有情所变各别。<a id="a-Ct"></a>而相相似。<a id="a-Cu"></a>处所无异。<a id="a-Cv"></a>如众灯明。<a id="a-Cw"></a>各遍似一。<a id="a-Cx"></a>释云。<a id="a-Cy"></a>此义意言。<a id="a-Cz"></a>由自种子为因缘故。<a id="a-D0"></a>本识变为器世间相。<a id="a-D1"></a>唯外非情。<a id="a-D2"></a>此即能造及所造色。<a id="a-D3"></a>在外处。<a id="a-D4"></a>故言外大种。<a id="a-D5"></a>非心外法。<a id="a-D6"></a>且诸种子总有二种。<a id="a-D7"></a>一是共相。<a id="a-D8"></a>二不共相。<a id="a-D9"></a>何为共相。<a id="a-DA"></a>多人所感故。<a id="a-DB"></a>虽知人人所变各别。<a id="a-DC"></a>名为唯识。<a id="a-DD"></a>然有相似共受用义。<a id="a-DE"></a>说名共相。<a id="a-DF"></a>实非自变。<a id="a-DG"></a>他能用之。<a id="a-DH"></a>若能用者。<a id="a-DI"></a>此即名缘心外法故。<a id="a-DJ"></a>然我此物为增上缘。<a id="a-DK"></a>令多人可共受用。<a id="a-DL"></a>名共。<a id="a-DM"></a>如山河等。<a id="a-DN"></a>不共相者。<a id="a-DO"></a>若唯识理。<a id="a-DP"></a>唯自心变。<a id="a-DQ"></a>名不共相。<a id="a-DR"></a>一切皆是他变。<a id="a-DS"></a>是他物。<a id="a-DT"></a>自不能用。<a id="a-DU"></a>亦名不共相。<a id="a-DV"></a>然今且约自身能用。<a id="a-DW"></a>他不得用。<a id="a-DX"></a>名为不共。<a id="a-DY"></a>如奴婢等。<a id="a-DZ"></a>又释云。<a id="a-Da"></a>共中有二。<a id="a-Db"></a>一共中共。<a id="a-Dc"></a>如山河等。<a id="a-Dd"></a>非唯一趣用。<a id="a-De"></a>他趣不能用。<a id="a-Df"></a>又唯识义镜云。<a id="a-Dg"></a>共中共者。<a id="a-Dh"></a>多识同变。<a id="a-Di"></a>名之为共。<a id="a-Dj"></a>识已同用。<a id="a-Dk"></a>重名为共。<a id="a-Dl"></a>又唯识钞云。<a id="a-Dm"></a>谓多趣有情识所变色。<a id="a-Dn"></a>同在一处。<a id="a-Do"></a>互相涉入。<a id="a-Dp"></a>其相相似。<a id="a-Dq"></a>同共受用。<a id="a-Dr"></a>名共中共。<a id="a-Ds"></a>初之共字。<a id="a-Dt"></a>约所缘缘。<a id="a-Du"></a>后之共字。<a id="a-Dv"></a>约增上缘。<a id="a-Dw"></a>即无主山河等是。<a id="a-Dx"></a>若有主者。<a id="a-Dy"></a>即共中不共所摄。<a id="a-Dz"></a>二共中不共。<a id="a-E0"></a>如己田宅。<a id="a-E1"></a>及鬼等所见猛火等物。<a id="a-E2"></a>人见为水。<a id="a-E3"></a>余趣余人不能用故。<a id="a-E4"></a>不共相中。<a id="a-E5"></a>亦有二种。<a id="a-E6"></a>一不共中不共。<a id="a-E7"></a>如眼等根。<a id="a-E8"></a>唯自识依用。<a id="a-E9"></a>非他用故。<a id="a-EA"></a>二不共中共。<a id="a-EB"></a>如自扶根尘。<a id="a-EC"></a>他亦受用故。<a id="a-ED"></a>此言共相种者。<a id="a-EE"></a>即共中共。<a id="a-EF"></a>如众灯明。<a id="a-EG"></a>各遍似一者。<a id="a-EH"></a>此释共果同在一处。<a id="a-EI"></a>不相障碍。<a id="a-EJ"></a>谓外器相。<a id="a-EK"></a>如众灯明。<a id="a-EL"></a>共在一室。<a id="a-EM"></a>各各遍室。<a id="a-EN"></a>一一自别。<a id="a-EO"></a>而相相似。<a id="a-EP"></a>处所无异。<a id="a-EQ"></a>此如何知各各遍也。<a id="a-ER"></a>一灯去时。<a id="a-ES"></a>其光常遍。<a id="a-ET"></a>若共为一。<a id="a-EU"></a>是则应将一灯去已。<a id="a-EV"></a>余明不遍。<a id="a-EW"></a>又相涉入不相隔碍。<a id="a-EX"></a>故见似一。<a id="a-EY"></a>置多灯已。<a id="a-EZ"></a>人影亦多故。<a id="a-Ea"></a>又云。<a id="a-Eb"></a>一不共中不共变。<a id="a-Ec"></a>如眼等五根。<a id="a-Ed"></a>唯自第八。<a id="a-Ee"></a>于中有末心。<a id="a-Ef"></a>第一念。<a id="a-Eg"></a>托父母遗体时。<a id="a-Eh"></a>变名不共。<a id="a-Ei"></a>唯自第八变故。<a id="a-Ej"></a>又唯自受用。<a id="a-Ek"></a>复名不共。<a id="a-El"></a>如眼识。<a id="a-Em"></a>唯依眼根发眼识。<a id="a-En"></a>乃至身识依身根等。<a id="a-Eo"></a>二不共中共变。<a id="a-Ep"></a>即内扶尘根。<a id="a-Eq"></a>初唯自第八变。<a id="a-Er"></a>名不共。<a id="a-Es"></a>变。<a id="a-Et"></a>生已后。<a id="a-Eu"></a>他人亦有受用义。<a id="a-Ev"></a>复名为共。</p>
  <p id="aEw">问。<a id="a-Ex"></a>若许受用他人扶尘者。<a id="a-Ey"></a>何名唯识。<a id="a-Ez"></a>心外取法。</p>
  <p id="aF0">答。<a id="a-F1"></a>受用他人扶尘时。<a id="a-F2"></a>自识先变一重相分。<a id="a-F3"></a>在他人身上。<a id="a-F4"></a>若受用时。<a id="a-F5"></a>还受用自相分。<a id="a-F6"></a>心外无法。<a id="a-F7"></a>得成唯识。</p>
  <p id="aF8">问。<a id="a-F9"></a>若言受用自相分。<a id="a-FA"></a>因何杀他人得地狱罪。<a id="a-FB"></a>以杀自相分故。</p>
  <p id="aFC">答。<a id="a-FD"></a>自相分与他相分。<a id="a-FE"></a>同在他身处。<a id="a-FF"></a>杀自相分。<a id="a-FG"></a>亦能令他五根相分断灭。<a id="a-FH"></a>故得罪也。<a id="a-FI"></a>三共中共变。<a id="a-FJ"></a>如山河大地。<a id="a-FK"></a>众人共业力变。<a id="a-FL"></a>又共得受用。</p>
  <p id="aFM">问。<a id="a-FN"></a>多人共变名共者。<a id="a-FO"></a>如有一树。<a id="a-FP"></a>二十人共变。<a id="a-FQ"></a>有二十重相分。<a id="a-FR"></a>忽被一人斫却此树。<a id="a-FS"></a>自相分无。<a id="a-FT"></a>可名唯识。<a id="a-FU"></a>余十九人相分亦无。<a id="a-FV"></a>应非唯识。<a id="a-FW"></a>以自不斫故。</p>
  <p id="aFX">答。<a id="a-FY"></a>一人所斫相分是所随。<a id="a-FZ"></a>余十九人相分是能随。<a id="a-Fa"></a>能随相分。<a id="a-Fb"></a>必依所随有。<a id="a-Fc"></a>故所随既无。<a id="a-Fd"></a>能随亦灭。<a id="a-Fe"></a>由此义边。<a id="a-Ff"></a>亦名唯识。<a id="a-Fg"></a>故瑜伽论云。<a id="a-Fh"></a>相似业生。<a id="a-Fi"></a>随顺业转。<a id="a-Fj"></a>即众人共业变时。<a id="a-Fk"></a>得名相似业。<a id="a-Fl"></a>其多人相分被一人受用。<a id="a-Fm"></a>即名随顺业转。<a id="a-Fn"></a>又共变共受用故。<a id="a-Fo"></a>四共中不共变者。<a id="a-Fp"></a>如田宅妻子。<a id="a-Fq"></a>多人第八共变。<a id="a-Fr"></a>得名为共。<a id="a-Fs"></a>若受用时。<a id="a-Ft"></a>唯自前六受用。<a id="a-Fu"></a>不通他人。<a id="a-Fv"></a>即名不共。<a id="a-Fw"></a>又如一水应四心。<a id="a-Fx"></a>随业各异见。</p>
  <p id="aFy">问。<a id="a-Fz"></a>诸识各变自根。<a id="a-G0"></a>还变他根不。</p>
  <p id="aG1">答。<a id="a-G2"></a>唯变似他根依处。<a id="a-G3"></a>他根于己都无用故。<a id="a-G4"></a>论颂云。<a id="a-G5"></a>识生变似义。<a id="a-G6"></a>有情我及了。<a id="a-G7"></a>此境实非有。<a id="a-G8"></a>境无故识无。<a id="a-G9"></a>释云。<a id="a-GA"></a>八识生变似义者。<a id="a-GB"></a>即是五尘。<a id="a-GC"></a>义之言境。<a id="a-GD"></a>以依他法似实有故。<a id="a-GE"></a>变似有情者。<a id="a-GF"></a>即是五根众生数法。<a id="a-GG"></a>情即是根。<a id="a-GH"></a>名萨埵故。<a id="a-GI"></a>变似我者。<a id="a-GJ"></a>是末那能变。<a id="a-GK"></a>及了者。<a id="a-GL"></a>六识缘了。<a id="a-GM"></a>即第八缘根尘二色。<a id="a-GN"></a>第七缘我。<a id="a-GO"></a>六识缘六尘所了法义。<a id="a-GP"></a>论云。<a id="a-GQ"></a>有义唯能变似依处。<a id="a-GR"></a>他根于己非所用故。<a id="a-GS"></a>似自他身五根现者。<a id="a-GT"></a>说自他识各自变义者。<a id="a-GU"></a>此唯变他根依处。<a id="a-GV"></a>他根于己都无用故。<a id="a-GW"></a>若无用亦变。<a id="a-GX"></a>何不变七识。<a id="a-GY"></a>无缘虑用而得缘故。<a id="a-GZ"></a>若尔。<a id="a-Ga"></a>说自他根现。<a id="a-Gb"></a>文如何通。<a id="a-Gc"></a>所说自他阿赖耶识。<a id="a-Gd"></a>各自变为根。<a id="a-Ge"></a>非自变他根。<a id="a-Gf"></a>一则无用不变他根。<a id="a-Gg"></a>二由不定说言自身本识变他根故。<a id="a-Gh"></a>不可为证。</p>
  <p id="aGi">问。<a id="a-Gj"></a>色从识变者。<a id="a-Gk"></a>无色界无色。<a id="a-Gl"></a>云何说变。</p>
  <p id="aGm">答。<a id="a-Gn"></a>下界众生所见。<a id="a-Go"></a>是业果色。<a id="a-Gp"></a>无色界现境。<a id="a-Gq"></a>即定果色。<a id="a-Gr"></a>俱不离心。<a id="a-Gs"></a>慈恩云。<a id="a-Gt"></a>由定中变异他身者。<a id="a-Gu"></a>瑜伽论云。<a id="a-Gv"></a>色无色天。<a id="a-Gw"></a>变身万亿。<a id="a-Gx"></a>共立毛端。<a id="a-Gy"></a>是平等心。<a id="a-Gz"></a>无色既无通力。<a id="a-H0"></a>即唯是定力。<a id="a-H1"></a>华严经说。<a id="a-H2"></a>菩萨鼻根。<a id="a-H3"></a>闻无色界宫殿之香。<a id="a-H4"></a>阿含经云。<a id="a-H5"></a>舍利弗入涅槃时。<a id="a-H6"></a>色无色天宫中。<a id="a-H7"></a>泪下如春细雨。<a id="a-H8"></a>波阇波提入涅槃时。<a id="a-H9"></a>色无色天。<a id="a-HA"></a>佛边侧立。<a id="a-HB"></a>及实色中定境者。<a id="a-HC"></a>是所变境力。<a id="a-HD"></a>为相续。<a id="a-HE"></a>为间断。<a id="a-HF"></a>若内身多续。<a id="a-HG"></a>少分间断。<a id="a-HH"></a>由有生一念。<a id="a-HI"></a>即便命终故。<a id="a-HJ"></a>或如蜉蝣等。<a id="a-HK"></a>生已则死故。<a id="a-HL"></a>若变外器。<a id="a-HM"></a>多分长时。<a id="a-HN"></a>随业势力任运变故。</p>
  <p id="aHO">问。<a id="a-HP"></a>本识定缘何法。</p>
  <p id="aHQ">答。<a id="a-HR"></a>识缘实法。<a id="a-HS"></a>不缘假法。</p>
  <p id="aHT">慈恩问云。<a id="a-HU"></a>本识岂不缘极略等四色。</p>
  <p id="aHV">答。<a id="a-HW"></a>以假故不缘。<a id="a-HX"></a>如不相应法。<a id="a-HY"></a>对法论云。<a id="a-HZ"></a>极略极迥。<a id="a-Ha"></a>但是第六意识。<a id="a-Hb"></a>可析为极微故。<a id="a-Hc"></a>第八不缘。<a id="a-Hd"></a>受所引色中。<a id="a-He"></a>若定道共色。<a id="a-Hf"></a>即此不缘。<a id="a-Hg"></a>唯以现行思为体故。<a id="a-Hh"></a>遍计所起色。<a id="a-Hi"></a>唯是镜像水月。<a id="a-Hj"></a>此亦不缘。<a id="a-Hk"></a>唯第六识遍计起故。<a id="a-Hl"></a>又定所生色中。<a id="a-Hm"></a>如十一切处观。<a id="a-Hn"></a>亦不缘假想色故。<a id="a-Ho"></a>故此论文但缘实色。<a id="a-Hp"></a>不缘假故。<a id="a-Hq"></a>第八所缘必有用故。<a id="a-Hr"></a>彼无实用。<a id="a-Hs"></a>第八不缘。<a id="a-Ht"></a>然诸法体。<a id="a-Hu"></a>一者有法。<a id="a-Hv"></a>二者无法。<a id="a-Hw"></a>第八何故不缘无法。<a id="a-Hx"></a>此任运缘。<a id="a-Hy"></a>非分别故。<a id="a-Hz"></a>无筹度故。<a id="a-I0"></a>后得智等有筹度故。<a id="a-I1"></a>诸六识等有分别故。<a id="a-I2"></a>由此故知。<a id="a-I3"></a>第八识体。<a id="a-I4"></a>不缘我也。<a id="a-I5"></a>第八识变。<a id="a-I6"></a>变必有用。<a id="a-I7"></a>故。<a id="a-I8"></a>不缘无用。<a id="a-I9"></a>无用。<a id="a-IA"></a>故不缘我等。<a id="a-IB"></a>以无体用故。<a id="a-IC"></a>于有法中。<a id="a-ID"></a>略有二种。<a id="a-IE"></a>一者有为。<a id="a-IF"></a>二者无为。<a id="a-IG"></a>何故此识不缘无为。<a id="a-IH"></a>若实无为。<a id="a-II"></a>因未证故。<a id="a-IJ"></a>若假无为。<a id="a-IK"></a>无体用故。<a id="a-IL"></a>皆不得缘。</p>
  <p id="aIM">问。<a id="a-IN"></a>有漏识变。<a id="a-IO"></a>有几种变。</p>
  <p id="aIP">答。<a id="a-IQ"></a>略有二种。<a id="a-IR"></a>一因缘变。<a id="a-IS"></a>二分别变。<a id="a-IT"></a>识论云。<a id="a-IU"></a>有漏识变。<a id="a-IV"></a>略有二种。<a id="a-IW"></a>一随因缘势力故变。<a id="a-IX"></a>二随分别势力故变。<a id="a-IY"></a>释云。<a id="a-IZ"></a>因缘生者。<a id="a-Ia"></a>谓由先业及名言实种。<a id="a-Ib"></a>即要有力。<a id="a-Ic"></a>唯任运心。<a id="a-Id"></a>非由作意。<a id="a-Ie"></a>其心乃生。<a id="a-If"></a>即五八识。<a id="a-Ig"></a>随其增上异熟因为缘。<a id="a-Ih"></a>名言种为因。<a id="a-Ii"></a>故变于境。<a id="a-Ij"></a>分别变者。<a id="a-Ik"></a>谓作意生心。<a id="a-Il"></a>是筹度心。<a id="a-Im"></a>即六七识。<a id="a-In"></a>随自分别作意生故。<a id="a-Io"></a>由此六七缘时。<a id="a-Ip"></a>影像相分。<a id="a-Iq"></a>无有实体。<a id="a-Ir"></a>未必有用。<a id="a-Is"></a>初随因缘变。<a id="a-It"></a>必有实体用。<a id="a-Iu"></a>即五八等所变之境。<a id="a-Iv"></a>后随分别变。<a id="a-Iw"></a>但能为境。<a id="a-Ix"></a>非必有用。<a id="a-Iy"></a>即第七识等。<a id="a-Iz"></a>又解。<a id="a-J0"></a>初唯第八。<a id="a-J1"></a>异熟主故。<a id="a-J2"></a>所熏处故。<a id="a-J3"></a>能持种故。<a id="a-J4"></a>变必有用。<a id="a-J5"></a>后余七识所变色触等。<a id="a-J6"></a>皆无实用。<a id="a-J7"></a>似本质用。<a id="a-J8"></a>如镜中光。<a id="a-J9"></a>于三境中性境不随心。<a id="a-JA"></a>因缘变摄。<a id="a-JB"></a>独影带质。<a id="a-JC"></a>皆分别变。<a id="a-JD"></a>又论云。<a id="a-JE"></a>异熟识变。<a id="a-JF"></a>但随因缘。<a id="a-JG"></a>所变色等必有实用。<a id="a-JH"></a>若变心等便无实用。<a id="a-JI"></a>相分心等不能缘故者。<a id="a-JJ"></a>显变色等。<a id="a-JK"></a>从实种生。<a id="a-JL"></a>故所变法。<a id="a-JM"></a>必有体用。<a id="a-JN"></a>若相分心心所。<a id="a-JO"></a>如化心等。<a id="a-JP"></a>故不缘之。<a id="a-JQ"></a>缘便无用。<a id="a-JR"></a>解深密经。<a id="a-JS"></a>说。<a id="a-JT"></a>诸变化心。<a id="a-JU"></a>无自依心。<a id="a-JV"></a>有依他心。<a id="a-JW"></a>佛地论云。<a id="a-JX"></a>无自缘虑实体之心。<a id="a-JY"></a>有随见分所变相分似虑之心。<a id="a-JZ"></a>如镜中光。<a id="a-Ja"></a>此即分别变。<a id="a-Jb"></a>四句分别者。<a id="a-Jc"></a>一因缘变。<a id="a-Jd"></a>非分别变。<a id="a-Je"></a>即五识心心所。<a id="a-Jf"></a>及第八识心王。<a id="a-Jg"></a>为所缘相分。<a id="a-Jh"></a>从自种生故。<a id="a-Ji"></a>二唯分别变。<a id="a-Jj"></a>非因缘变。<a id="a-Jk"></a>即有漏第七识。<a id="a-Jl"></a>及第八五心所。<a id="a-Jm"></a>是为所变相分。<a id="a-Jn"></a>唯从分别心生故。<a id="a-Jo"></a>三俱句。<a id="a-Jp"></a>即有漏第六。<a id="a-Jq"></a>及无漏八识。<a id="a-Jr"></a>以能通缘假实法故。<a id="a-Js"></a>四俱非。<a id="a-Jt"></a>即不相应行。<a id="a-Ju"></a>是以无实体故。<a id="a-Jv"></a>不与能缘同种生故。</p>
  <p id="aJw">问。<a id="a-Jx"></a>此识于善。<a id="a-Jy"></a>不善有覆无记。<a id="a-Jz"></a>无覆无记。<a id="a-K0"></a>四种法中。<a id="a-K1"></a>何法所摄。</p>
  <p id="aK2">答。<a id="a-K3"></a>论云。<a id="a-K4"></a>此识唯是无覆无记。<a id="a-K5"></a>异熟性故。<a id="a-K6"></a>异熟若是善染性者。<a id="a-K7"></a>流转还灭应不得成。<a id="a-K8"></a>又此识是善染依故。<a id="a-K9"></a>若善染者。<a id="a-KA"></a>互相违故。<a id="a-KB"></a>应不与二俱作所依。<a id="a-KC"></a>又此识是所熏性故。<a id="a-KD"></a>若善染者。<a id="a-KE"></a>如极香臭。<a id="a-KF"></a>应不受熏。<a id="a-KG"></a>无熏习故。<a id="a-KH"></a>染净因果俱不成立。<a id="a-KI"></a>此唯是无覆无记。<a id="a-KJ"></a>覆谓染法。<a id="a-KK"></a>障圣道故。<a id="a-KL"></a>又能蔽。<a id="a-KM"></a>心令不净故。<a id="a-KN"></a>此识非染。<a id="a-KO"></a>故无覆。<a id="a-KP"></a>记。<a id="a-KQ"></a>谓善恶。<a id="a-KR"></a>有爱非爱果。<a id="a-KS"></a>及殊胜自体。<a id="a-KT"></a>可记别故比非善恶。<a id="a-KU"></a>故名无记。<a id="a-KV"></a>触等亦如是。<a id="a-KW"></a>谓如阿赖耶识。<a id="a-KX"></a>唯是无覆无记性摄。<a id="a-KY"></a>触。<a id="a-KZ"></a>作意。<a id="a-Ka"></a>受。<a id="a-Kb"></a>想。<a id="a-Kc"></a>思。<a id="a-Kd"></a>亦尔。<a id="a-Ke"></a>诸相应法。<a id="a-Kf"></a>必同性故。<a id="a-Kg"></a>释云。<a id="a-Kh"></a>异熟若是善染性者。<a id="a-Ki"></a>流转还灭应不得成者。<a id="a-Kj"></a>善趣既是善。<a id="a-Kk"></a>应不生不善。<a id="a-Kl"></a>恒生善故。<a id="a-Km"></a>即无流转。<a id="a-Kn"></a>恶趣之义。<a id="a-Ko"></a>由业故生死流。<a id="a-Kp"></a>由苦故生死转。<a id="a-Kq"></a>恶趣翻亦然。<a id="a-Kr"></a>既恒生恶应无还灭。<a id="a-Ks"></a>由道故还。<a id="a-Kt"></a>由灭故灭。<a id="a-Ku"></a>又此识是善染依故者。<a id="a-Kv"></a>此识既是果报之主。<a id="a-Kw"></a>既恒是善。<a id="a-Kx"></a>应不为恶依。<a id="a-Ky"></a>是恶。<a id="a-Kz"></a>亦应不为善依。<a id="a-L0"></a>互相违故。<a id="a-L1"></a>若善染者。<a id="a-L2"></a>如极香臭。<a id="a-L3"></a>应不受熏者。<a id="a-L4"></a>此识唯无记性。<a id="a-L5"></a>可受熏习。<a id="a-L6"></a>既无熏习。<a id="a-L7"></a>即无种子。<a id="a-L8"></a>种子若无。<a id="a-L9"></a>即是无因。<a id="a-LA"></a>因既无故。<a id="a-LB"></a>其果亦无。<a id="a-LC"></a>此唯无覆无记者。<a id="a-LD"></a>无记有三。<a id="a-LE"></a>一相应无记。<a id="a-LF"></a>谓诸无记心。<a id="a-LG"></a>心所法。<a id="a-LH"></a>二不相应无记。<a id="a-LI"></a>谓无记色。<a id="a-LJ"></a>不相应法。<a id="a-LK"></a>三真实无记。<a id="a-LL"></a>谓虚空非择灭。<a id="a-LM"></a>又广辩四种无记。<a id="a-LN"></a>一能变无记。<a id="a-LO"></a>即无记心。<a id="a-LP"></a>心所法是。<a id="a-LQ"></a>二所变无记。<a id="a-LR"></a>即诸色法。<a id="a-LS"></a>及诸种子等是。<a id="a-LT"></a>三分位无记。<a id="a-LU"></a>即二十四不相应行中。<a id="a-LV"></a>有假无记法分位立者是。<a id="a-LW"></a>四胜义无记。<a id="a-LX"></a>即虚空非择灭无为是。<a id="a-LY"></a>又就第一能变无记中。<a id="a-LZ"></a>更有四种无记。<a id="a-La"></a>一异熟。<a id="a-Lb"></a>二威仪。<a id="a-Lc"></a>三功巧。<a id="a-Ld"></a>四变化。<a id="a-Le"></a>异熟无记者。<a id="a-Lf"></a>异者。<a id="a-Lg"></a>别异。<a id="a-Lh"></a>即因果性别。<a id="a-Li"></a>因通善恶。<a id="a-Lj"></a>果唯无记。<a id="a-Lk"></a>熟者。<a id="a-Ll"></a>成熟。<a id="a-Lm"></a>此唯属果。<a id="a-Ln"></a>因果合说。<a id="a-Lo"></a>名为异熟。<a id="a-Lp"></a>无记者。<a id="a-Lq"></a>不能记别当果。<a id="a-Lr"></a>名为无记。<a id="a-Ls"></a>或于善恶中无所记别。<a id="a-Lt"></a>名无记。<a id="a-Lu"></a>此业感真异熟无记。<a id="a-Lv"></a>即第八识。<a id="a-Lw"></a>业。<a id="a-Lx"></a>即善恶二思。<a id="a-Ly"></a>感者。<a id="a-Lz"></a>集义。<a id="a-M0"></a>招义。<a id="a-M1"></a>为此现行思。<a id="a-M2"></a>能造作感集当来总报识等五果种子。<a id="a-M3"></a>又能招感当来异熟五蕴现行果。<a id="a-M4"></a>故名业感。<a id="a-M5"></a>言真者。<a id="a-M6"></a>实也。<a id="a-M7"></a>简命根虽是异熟。<a id="a-M8"></a>而且是假。<a id="a-M9"></a>又真者。<a id="a-MA"></a>常也。<a id="a-MB"></a>体常相续。<a id="a-MC"></a>更不间断。<a id="a-MD"></a>遍界地有者。<a id="a-ME"></a>名真异熟无记。<a id="a-MF"></a>又若法体是异熟。<a id="a-MG"></a>从异熟识起。<a id="a-MH"></a>而无间断。<a id="a-MI"></a>遍界地有者。<a id="a-MJ"></a>名真异熟。<a id="a-MK"></a>亦名异熟生。<a id="a-ML"></a>若法体是异熟。<a id="a-MM"></a>从异熟识起有其间断。<a id="a-MN"></a>又不遍界地者。<a id="a-MO"></a>但名异熟生。<a id="a-MP"></a>不得名真异熟。<a id="a-MQ"></a>即简六识体。<a id="a-MR"></a>必若体非异熟。<a id="a-MS"></a>又有间断。<a id="a-MT"></a>又不遍界地。<a id="a-MU"></a>虽从异熟识起。<a id="a-MV"></a>不名真异熟。<a id="a-MW"></a>但得名异熟生。<a id="a-MX"></a>若威仪功巧变化等。<a id="a-MY"></a>虽有能作而不招善恶等果。<a id="a-MZ"></a>故名无记。</p>
  <p id="aMa">问。<a id="a-Mb"></a>阿赖耶识。<a id="a-Mc"></a>若常。<a id="a-Md"></a>则无转变。<a id="a-Me"></a>若断。<a id="a-Mf"></a>则不相续。<a id="a-Mg"></a>如何会通。<a id="a-Mh"></a>得合正理。</p>
  <p id="aMi">答。<a id="a-Mj"></a>不一不异。<a id="a-Mk"></a>非断非常。<a id="a-Ml"></a>方契因缘唯识正理。<a id="a-Mm"></a>识论云。<a id="a-Mn"></a>此识非断非常。<a id="a-Mo"></a>以恒转故。<a id="a-Mp"></a>恒。<a id="a-Mq"></a>谓此识无始时来。<a id="a-Mr"></a>一类相续。<a id="a-Ms"></a>常无间断。<a id="a-Mt"></a>是界趣生。<a id="a-Mu"></a>施设本故。<a id="a-Mv"></a>性坚持种。<a id="a-Mw"></a>令不失故。<a id="a-Mx"></a>转。<a id="a-My"></a>谓此识无始时来。<a id="a-Mz"></a>念念生灭。<a id="a-N0"></a>前后变异。<a id="a-N1"></a>因灭果生。<a id="a-N2"></a>非常一故。<a id="a-N3"></a>可为转识。<a id="a-N4"></a>熏成种故。<a id="a-N5"></a>恒言遮断。<a id="a-N6"></a>转表非常。<a id="a-N7"></a>犹如瀑流。<a id="a-N8"></a>因果法尔。<a id="a-N9"></a>如瀑流水。<a id="a-NA"></a>非断非常。<a id="a-NB"></a>相续长时。<a id="a-NC"></a>有所漂溺。<a id="a-ND"></a>此识亦尔。<a id="a-NE"></a>从无始来。<a id="a-NF"></a>生灭相续。<a id="a-NG"></a>非常非断。<a id="a-NH"></a>漂溺有情。<a id="a-NI"></a>令不出离。<a id="a-NJ"></a>又如瀑流。<a id="a-NK"></a>风等。<a id="a-NL"></a>击起诸波浪。<a id="a-NM"></a>而流不断。<a id="a-NN"></a>此识亦尔。<a id="a-NO"></a>虽遇众缘起眼识等。<a id="a-NP"></a>而恒相续。<a id="a-NQ"></a>又如瀑流。<a id="a-NR"></a>漂水上下鱼草等物。<a id="a-NS"></a>随流不舍。<a id="a-NT"></a>此识亦尔。<a id="a-NU"></a>与内习气外触等法。<a id="a-NV"></a>恒相随转。<a id="a-NW"></a>如是法喻。<a id="a-NX"></a>意显此识无始因果。<a id="a-NY"></a>非断常义。<a id="a-NZ"></a>谓此识性。<a id="a-Na"></a>无始时来刹那刹那。<a id="a-Nb"></a>果生因灭。<a id="a-Nc"></a>果生故非断。<a id="a-Nd"></a>因灭故非常。<a id="a-Ne"></a>非断非常。<a id="a-Nf"></a>是缘起理。<a id="a-Ng"></a>故说此识。<a id="a-Nh"></a>恒转如流。<a id="a-Ni"></a>释云。<a id="a-Nj"></a>一类者。<a id="a-Nk"></a>常无记义。<a id="a-Nl"></a>相续者。<a id="a-Nm"></a>未曾断义。<a id="a-Nn"></a>界趣生本者。<a id="a-No"></a>即是依此识故。<a id="a-Np"></a>施设三界五趣四生。<a id="a-Nq"></a>是引果故。<a id="a-Nr"></a>识是界趣生之本。<a id="a-Ns"></a>因灭果生非常一故者。<a id="a-Nt"></a>因果性故。<a id="a-Nu"></a>简非我也。<a id="a-Nv"></a>有生灭故。<a id="a-Nw"></a>简常非自性也。<a id="a-Nx"></a>常一之法无因果。<a id="a-Ny"></a>又若无因果。<a id="a-Nz"></a>即是断常。<a id="a-O0"></a>以是常故。<a id="a-O1"></a>如虚空等。<a id="a-O2"></a>应不受熏。<a id="a-O3"></a>若不受熏。<a id="a-O4"></a>即无生死涅槃差别。<a id="a-O5"></a>若受熏。<a id="a-O6"></a>须具四义。<a id="a-O7"></a>一无记。<a id="a-O8"></a>二坚住。<a id="a-O9"></a>三可熏。<a id="a-OA"></a>四非常一。<a id="a-OB"></a>是四相应。<a id="a-OC"></a>可为转识熏也。</p>
  <p id="aOD">问。<a id="a-OE"></a>此识既云恒转如流。<a id="a-OF"></a>定有生灭去来不。</p>
  <p id="aOG">答。<a id="a-OH"></a>此识不守自性。<a id="a-OI"></a>随缘变时。<a id="a-OJ"></a>似有流转。<a id="a-OK"></a>而实无生灭。<a id="a-OL"></a>亦非去来。<a id="a-OM"></a>如湛水起沤。<a id="a-ON"></a>沤全是水。<a id="a-OO"></a>华生空界。<a id="a-OP"></a>华全是空。<a id="a-OQ"></a>识性未常去来。<a id="a-OR"></a>虚空何曾生灭。<a id="a-OS"></a>如马祖大师云。<a id="a-OT"></a>若此生所经行之处。<a id="a-OU"></a>及自家田宅处所。<a id="a-OV"></a>父母兄弟等。<a id="a-OW"></a>举心见者。<a id="a-OX"></a>此心本来不去。<a id="a-OY"></a>莫道见彼事则言心去。<a id="a-OZ"></a>心性本无来去。<a id="a-Oa"></a>亦无起灭。<a id="a-Ob"></a>所经行处。<a id="a-Oc"></a>及自家父母眷属等。<a id="a-Od"></a>今所见者。<a id="a-Oe"></a>由昔时见故。<a id="a-Of"></a>皆是第八含藏识中。<a id="a-Og"></a>忆持在心。<a id="a-Oh"></a>非今心去。<a id="a-Oi"></a>亦名种子识。<a id="a-Oj"></a>亦名含藏识。<a id="a-Ok"></a>贮积昔所见者。<a id="a-Ol"></a>识性虚通。<a id="a-Om"></a>念念自见。<a id="a-On"></a>名巡旧识。<a id="a-Oo"></a>亦名流注生死。<a id="a-Op"></a>此念念自离。<a id="a-Oq"></a>不用断灭。<a id="a-Or"></a>若灭此心。<a id="a-Os"></a>名断佛种性。<a id="a-Ot"></a>此心本是真如之体。<a id="a-Ou"></a>甚深如来藏。<a id="a-Ov"></a>而与七识俱。<a id="a-Ow"></a>傅大士云。<a id="a-Ox"></a>心性无来亦无去。<a id="a-Oy"></a>缘虑流转实无停。<a id="a-Oz"></a>又心无处所。<a id="a-P0"></a>故云无停。<a id="a-P1"></a>心体实无来去。<a id="a-P2"></a>昔所行处。<a id="a-P3"></a>了了知见。<a id="a-P4"></a>性自虚通。<a id="a-P5"></a>体无去住。<a id="a-P6"></a>不用除灭此心。<a id="a-P7"></a>若识此心。<a id="a-P8"></a>本是佛体。<a id="a-P9"></a>不须帕今有。<a id="a-PA"></a>不识心人。<a id="a-PB"></a>将此为妄。<a id="a-PC"></a>终日除灭。<a id="a-PD"></a>亦不可得灭。<a id="a-PE"></a>纵令得灭。<a id="a-PF"></a>证声闻果。<a id="a-PG"></a>亦非究竟。<a id="a-PH"></a>只如过去诸佛恒沙劫事。<a id="a-PI"></a>见如今日。<a id="a-PJ"></a>真如之性。<a id="a-PK"></a>灵通自在。<a id="a-PL"></a>照用无方。<a id="a-PM"></a>不可同无情物。<a id="a-PN"></a>佛性是生气物。<a id="a-PO"></a>不可兀尔无知。<a id="a-PP"></a>但无心量。<a id="a-PQ"></a>种种施为。<a id="a-PR"></a>如幻如化。<a id="a-PS"></a>如机关木人。<a id="a-PT"></a>毕竟无有心量。<a id="a-PU"></a>于一切处无执系。<a id="a-PV"></a>无住着。<a id="a-PW"></a>无所求。<a id="a-PX"></a>于一切时中。<a id="a-PY"></a>更无一法可得。</p>
  <p id="aPZ">问。<a id="a-Pa"></a>此阿赖耶识。<a id="a-Pb"></a>既为一切法因。<a id="a-Pc"></a>又称引果。<a id="a-Pd"></a>只如因果之法。<a id="a-Pe"></a>为真实有。<a id="a-Pf"></a>为假施设。</p>
  <p id="aPg">答。<a id="a-Ph"></a>皆从识变。<a id="a-Pi"></a>是假施设。<a id="a-Pj"></a>论云。<a id="a-Pk"></a>谓此正理深妙离言。<a id="a-Pl"></a>因果等言。<a id="a-Pm"></a>皆假施设。<a id="a-Pn"></a>观现在法有引后用。<a id="a-Po"></a>假立当果。<a id="a-Pp"></a>对说现因。<a id="a-Pq"></a>观现在法有酬前相。<a id="a-Pr"></a>假立曾因。<a id="a-Ps"></a>对说现果。<a id="a-Pt"></a>假。<a id="a-Pu"></a>谓现识似彼相现。<a id="a-Pv"></a>如是因果。<a id="a-Pw"></a>理趣显然。<a id="a-Px"></a>远离二边。<a id="a-Py"></a>契会中道。<a id="a-Pz"></a>诸有智者。<a id="a-Q0"></a>应顺修学。<a id="a-Q1"></a>释云。<a id="a-Q2"></a>今明诸法自相离言。<a id="a-Q3"></a>谓观三世。<a id="a-Q4"></a>唯有现法。<a id="a-Q5"></a>观此现法。<a id="a-Q6"></a>有能引生当果之用。<a id="a-Q7"></a>当果虽无。<a id="a-Q8"></a>而现在法有引彼用。<a id="a-Q9"></a>用者。<a id="a-QA"></a>功能。<a id="a-QB"></a>行者寻见现法之上。<a id="a-QC"></a>有此功用。<a id="a-QD"></a>观此法果。<a id="a-QE"></a>遂心变作未来之相。<a id="a-QF"></a>此似未来。<a id="a-QG"></a>实是现在。<a id="a-QH"></a>即假说此所变未来。<a id="a-QI"></a>名为当果。<a id="a-QJ"></a>对此假当有之果。<a id="a-QK"></a>而说现在法为因。<a id="a-QL"></a>此未来果。<a id="a-QM"></a>即观现在法功能。<a id="a-QN"></a>而假变也。<a id="a-QO"></a>其因亦尔。<a id="a-QP"></a>观此现法有酬前之相。<a id="a-QQ"></a>即异熟变相等。<a id="a-QR"></a>观此所从生处。<a id="a-QS"></a>而能变为过去。<a id="a-QT"></a>实非过去。<a id="a-QU"></a>而是现在。<a id="a-QV"></a>假说所变为现法。<a id="a-QW"></a>即对此假曾有过去因。<a id="a-QX"></a>而说现在为果。<a id="a-QY"></a>而实所观。<a id="a-QZ"></a>非因非不因。<a id="a-Qa"></a>非果非不果。<a id="a-Qb"></a>且如于因。<a id="a-Qc"></a>性离言故。<a id="a-Qd"></a>非实是因。<a id="a-Qe"></a>有功能故。<a id="a-Qf"></a>非定不因。<a id="a-Qg"></a>果亦如是。</p>
 </body>
</html>