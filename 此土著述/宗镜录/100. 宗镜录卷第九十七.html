<!doctype html>
<html id="z3IBXGI1fP" data-ver="1228">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第九十七</h1>
  <p id="a2">夫佛教已明。<a id="a-3"></a>须陈祖意。<a id="a-4"></a>达佛乘者。<a id="a-5"></a>皆与了义相应。<a id="a-6"></a>如法华经云。<a id="a-7"></a>是人有所思惟筹量言说。<a id="a-8"></a>皆是佛法。<a id="a-9"></a>无不真实。<a id="a-A"></a>亦是先佛经中所说。</p>
  <p id="aB">第一毗婆尸佛偈云。<a id="a-C"></a>身从无相中受生。<a id="a-D"></a>由如幻出诸形像。<a id="a-E"></a>幻人心识本来无。<a id="a-F"></a>罪福皆空无所住。</p>
  <p id="aG">第二尸弃佛偈云。<a id="a-H"></a>起诸善法本是幻。<a id="a-I"></a>造诸恶业亦是幻。<a id="a-J"></a>身如聚沫心如风。<a id="a-K"></a>幻出无根无实性。</p>
  <p id="aL">第三毗舍浮佛偈云。<a id="a-M"></a>假借四大以为身。<a id="a-N"></a>心本无生因境有。<a id="a-O"></a>前境若无心亦无。<a id="a-P"></a>罪福如幻起亦灭。</p>
  <p id="aQ">第四拘留孙佛偈云。<a id="a-R"></a>见身无实是佛见。<a id="a-S"></a>了心如幻是佛了。<a id="a-T"></a>了得身心本性空。<a id="a-U"></a>斯人与佛何殊别。</p>
  <p id="aV">第五拘那舍牟尼佛偈云。<a id="a-W"></a>佛不见身知是佛。<a id="a-X"></a>若实有知别无佛。<a id="a-Y"></a>智者能知罪性空。<a id="a-Z"></a>坦然不惧于生死。</p>
  <p id="aa">第六迦葉佛偈云。<a id="a-b"></a>一切众生性清净。<a id="a-c"></a>从本无生无可灭。<a id="a-d"></a>即此身心是幻生。<a id="a-e"></a>幻化之中无罪福。</p>
  <p id="af">第七释迦牟尼佛偈云。<a id="a-g"></a>幻化无因亦无生。<a id="a-h"></a>皆即自然见如是。<a id="a-i"></a>诸法无非自化生。<a id="a-j"></a>幻化无生无所畏。<a id="a-k"></a>复告摩诃迦葉。<a id="a-l"></a>吾有清净法眼。<a id="a-m"></a>涅槃妙心。<a id="a-n"></a>实相无相。<a id="a-o"></a>微妙正法。<a id="a-p"></a>付嘱于汝。<a id="a-q"></a>无令断绝。<a id="a-r"></a>听吾偈曰。<a id="a-s"></a>法本法无法。<a id="a-t"></a>无法法亦法。<a id="a-u"></a>今付无法时。<a id="a-v"></a>法法何曾法。</p>
  <p id="aw">西天第一祖摩诃迦葉传法偈云。<a id="a-x"></a>法法本来法。<a id="a-y"></a>无法无非法。<a id="a-z"></a>何于一法中。<a id="a-10"></a>有法有不法。</p>
  <p id="a11">第二祖阿难传法偈云。<a id="a-12"></a>本来付有法。<a id="a-13"></a>付了言无法。<a id="a-14"></a>各各须自悟。<a id="a-15"></a>悟了无无法。</p>
  <p id="a16">第三祖商那和修传法偈云。<a id="a-17"></a>非法亦非心。<a id="a-18"></a>无心亦无法。<a id="a-19"></a>说是心法时。<a id="a-1A"></a>是法非心法。</p>
  <p id="a1B">第四祖优波鞠多尊者传法偈云。<a id="a-1C"></a>心自本来心。<a id="a-1D"></a>本心非有法。<a id="a-1E"></a>有法有本心。<a id="a-1F"></a>非心非本法。</p>
  <p id="a1G">第五祖提多迦。<a id="a-1H"></a>亦名香众。<a id="a-1I"></a>初投优波鞠多出家。<a id="a-1J"></a>尊者问曰。<a id="a-1K"></a>为心出家耶。<a id="a-1L"></a>身出家耶。<a id="a-1M"></a>香众曰。<a id="a-1N"></a>我来出家。<a id="a-1O"></a>非为身心而求利益。<a id="a-1P"></a>尊者曰。<a id="a-1Q"></a>不为身心。<a id="a-1R"></a>复谁出家。<a id="a-1S"></a>香众曰。<a id="a-1T"></a>夫出家者无我之故。<a id="a-1U"></a>无我之故即心不生灭。<a id="a-1V"></a>心不生灭。<a id="a-1W"></a>即是常。<a id="a-1X"></a>既是常故。<a id="a-1Y"></a>佛亦常。<a id="a-1Z"></a>心无形相。<a id="a-1a"></a>其体亦尔。<a id="a-1b"></a>尊者曰。<a id="a-1c"></a>汝当大悟。<a id="a-1d"></a>心自明朗。<a id="a-1e"></a>依佛法中。<a id="a-1f"></a>度恒沙众。<a id="a-1g"></a>付法偈云。<a id="a-1h"></a>通达本法心。<a id="a-1i"></a>无法无非法。<a id="a-1j"></a>悟了同未悟。<a id="a-1k"></a>无心得无法。</p>
  <p id="a1l">第六祖弥遮迦付法偈云。<a id="a-1m"></a>无心无可得。<a id="a-1n"></a>说得不名法。<a id="a-1o"></a>若了心非心。<a id="a-1p"></a>始解心心法。</p>
  <p id="a1q">第七祖婆须蜜付法偈云。<a id="a-1r"></a>心同虚空界。<a id="a-1s"></a>示等虚空法。<a id="a-1t"></a>证得虚空时。<a id="a-1u"></a>无是无非法。</p>
  <p id="a1v">第八祖佛陀难提付法偈云。<a id="a-1w"></a>虚空无内外。<a id="a-1x"></a>心法亦如是。<a id="a-1y"></a>若了虚空故。<a id="a-1z"></a>是达真如理。</p>
  <p id="a20">第九祖伏驮蜜多尊者。<a id="a-21"></a>问佛陀难提尊者偈云。<a id="a-22"></a>父母非我亲。<a id="a-23"></a>谁为最亲者。<a id="a-24"></a>诸佛非我道。<a id="a-25"></a>谁为最道者。<a id="a-26"></a>偈答云。<a id="a-27"></a>汝言与心亲。<a id="a-28"></a>父母非可比。<a id="a-29"></a>汝行与道合。<a id="a-2A"></a>诸佛心即是。<a id="a-2B"></a>外求有相佛。<a id="a-2C"></a>与汝不相似。<a id="a-2D"></a>欲识汝本心。<a id="a-2E"></a>非合亦非难。<a id="a-2F"></a>因兹悟道。<a id="a-2G"></a>付法偈云。<a id="a-2H"></a>真理本无名。<a id="a-2I"></a>因名显真理。<a id="a-2J"></a>受得真实法。<a id="a-2K"></a>非真亦非伪。</p>
  <p id="a2L">第十祖胁尊者传法偈云。<a id="a-2M"></a>真体自然真。<a id="a-2N"></a>因真说有理。<a id="a-2O"></a>领得真实法。<a id="a-2P"></a>无行亦无止。</p>
  <p id="a2Q">第十一祖富那夜奢。<a id="a-2R"></a>时胁尊者。<a id="a-2S"></a>于一树下。<a id="a-2T"></a>以手指树下地告大众曰。<a id="a-2U"></a>此地若变为金色。<a id="a-2V"></a>当有圣者而入此会。<a id="a-2W"></a>言当未久。<a id="a-2X"></a>须臾之顷。<a id="a-2Y"></a>以为金色。<a id="a-2Z"></a>尊者举手。<a id="a-2a"></a>而见一人当会前立。<a id="a-2b"></a>尊者曰。<a id="a-2c"></a>汝从何来。<a id="a-2d"></a>夜奢曰。<a id="a-2e"></a>我心非往。<a id="a-2f"></a>尊者曰。<a id="a-2g"></a>何处所住。<a id="a-2h"></a>夜奢曰。<a id="a-2i"></a>我心非止。<a id="a-2j"></a>尊者曰。<a id="a-2k"></a>汝不定耶。<a id="a-2l"></a>夜奢曰。<a id="a-2m"></a>诸佛亦然。<a id="a-2n"></a>尊者曰。<a id="a-2o"></a>汝非诸佛。<a id="a-2p"></a>夜奢曰。<a id="a-2q"></a>诸佛亦非。<a id="a-2r"></a>尔时夜奢说偈赞曰。<a id="a-2s"></a>师坐金色地。<a id="a-2t"></a>常说真实义。<a id="a-2u"></a>回光而照我。<a id="a-2v"></a>令入三摩谛。<a id="a-2w"></a>又传法偈云。<a id="a-2x"></a>迷悟如隐显。<a id="a-2y"></a>明暗不相离。<a id="a-2z"></a>今付隐显法。<a id="a-30"></a>非一亦非二。</p>
  <p id="a31">第十二祖马鸣。<a id="a-32"></a>尊者传法偈云。<a id="a-33"></a>隐显即本法。<a id="a-34"></a>明暗元不二。<a id="a-35"></a>今付悟了法。<a id="a-36"></a>非取亦非弃。</p>
  <p id="a37">第十三祖毗罗尊者传法偈云。<a id="a-38"></a>非隐非显法。<a id="a-39"></a>说是真实际。<a id="a-3A"></a>悟此隐显法。<a id="a-3B"></a>非愚亦非智。</p>
  <p id="a3C">第十四祖龙树尊者。<a id="a-3D"></a>行化到南印土。<a id="a-3E"></a>彼国人多修福业。<a id="a-3F"></a>不会佛理。<a id="a-3G"></a>唯行小辩。<a id="a-3H"></a>不具大智。<a id="a-3I"></a>及问佛性。<a id="a-3J"></a>而云。<a id="a-3K"></a>布施。<a id="a-3L"></a>我求福业。<a id="a-3M"></a>非解佛性。<a id="a-3N"></a>汝会佛性。<a id="a-3O"></a>为我说之。<a id="a-3P"></a>师曰。<a id="a-3Q"></a>汝欲学道。<a id="a-3R"></a>先除我慢。<a id="a-3S"></a>生恭敬心方得佛性。<a id="a-3T"></a>众曰。<a id="a-3U"></a>佛性大小。<a id="a-3V"></a>师曰。<a id="a-3W"></a>非汝所知。<a id="a-3X"></a>非说大小。<a id="a-3Y"></a>若说大小。<a id="a-3Z"></a>即是大小。<a id="a-3a"></a>非佛性也。<a id="a-3b"></a>彼众曰。<a id="a-3c"></a>我欲弃小辩归于大海。<a id="a-3d"></a>龙树即为说法。<a id="a-3e"></a>对大众而现异相。<a id="a-3f"></a>身如月轮。<a id="a-3g"></a>当于座上。<a id="a-3h"></a>唯闻说法。<a id="a-3i"></a>不睹其形。<a id="a-3j"></a>彼众有一长者。<a id="a-3k"></a>名曰提婆。<a id="a-3l"></a>谓诸众曰。<a id="a-3m"></a>识此瑞不。<a id="a-3n"></a>彼众曰。<a id="a-3o"></a>非其大圣。<a id="a-3p"></a>谁能识也。<a id="a-3q"></a>尔时提婆。<a id="a-3r"></a>心根宿净。<a id="a-3s"></a>亦见其相。<a id="a-3t"></a>默然契会。<a id="a-3u"></a>乃告众曰。<a id="a-3v"></a>师现佛性之义。<a id="a-3w"></a>非师身者。<a id="a-3x"></a>无相三昧。<a id="a-3y"></a>形如满月。<a id="a-3z"></a>佛性之义也。<a id="a-40"></a>语未讫。<a id="a-41"></a>师即现本身。<a id="a-42"></a>座上说偈曰。<a id="a-43"></a>身现满月相。<a id="a-44"></a>以表诸佛体。<a id="a-45"></a>说法无其形。<a id="a-46"></a>用辩非声色。<a id="a-47"></a>又传法偈云。<a id="a-48"></a>为明隐显法。<a id="a-49"></a>方说解脱理。<a id="a-4A"></a>于法心不证。<a id="a-4B"></a>无嗔亦无喜。</p>
  <p id="a4C">第十五祖迦那提婆尊者传法偈云。<a id="a-4D"></a>本对传法人。<a id="a-4E"></a>为说解脱理。<a id="a-4F"></a>于法实无证。<a id="a-4G"></a>无终亦无始。</p>
  <p id="a4H">第十六祖罗睺罗尊者传法偈云。<a id="a-4I"></a>于法实无证。<a id="a-4J"></a>不取亦不离。<a id="a-4K"></a>法非有无相。<a id="a-4L"></a>内外云何起。</p>
  <p id="a4M">第十七祖僧迦难提尊者传法偈云。<a id="a-4N"></a>心地本无生。<a id="a-4O"></a>因种从缘起。<a id="a-4P"></a>缘种不相妨。<a id="a-4Q"></a>华果亦复尔。</p>
  <p id="a4R">第十八祖伽耶舍多。<a id="a-4S"></a>初第十七祖僧迦难提。<a id="a-4T"></a>因至其舍。<a id="a-4U"></a>忽见一子。<a id="a-4V"></a>手执铜镜而至师所。<a id="a-4W"></a>尊者曰。<a id="a-4X"></a>子几岁耶。<a id="a-4Y"></a>子曰。<a id="a-4Z"></a>我当百岁。<a id="a-4a"></a>是时尊者见答百岁。<a id="a-4b"></a>覆问曰。<a id="a-4c"></a>汝当无知。<a id="a-4d"></a>看甚幼小。<a id="a-4e"></a>答吾百岁。<a id="a-4f"></a>非其理也。<a id="a-4g"></a>子曰。<a id="a-4h"></a>我不会理。<a id="a-4i"></a>正当百岁。<a id="a-4j"></a>尊者曰。<a id="a-4k"></a>子善机耶。<a id="a-4l"></a>子曰。<a id="a-4m"></a>佛偈云。<a id="a-4n"></a>若人生百岁。<a id="a-4o"></a>不会诸佛机。<a id="a-4p"></a>未若生一日。<a id="a-4q"></a>而得决了之。<a id="a-4r"></a>时尊者敬之深知是圣。<a id="a-4s"></a>又征问曰。<a id="a-4t"></a>汝执此镜。<a id="a-4u"></a>意况如何。<a id="a-4v"></a>尔时童子。<a id="a-4w"></a>以偈答曰。<a id="a-4x"></a>诸佛大圆镜。<a id="a-4y"></a>内外无瑕翳。<a id="a-4z"></a>两人同得见。<a id="a-50"></a>心眼俱相似。<a id="a-51"></a>父母见子奇异。<a id="a-52"></a>遂舍出家。<a id="a-53"></a>尊者即领游化。<a id="a-54"></a>至一古寺。<a id="a-55"></a>而为受戒。<a id="a-56"></a>名曰伽耶舍多。<a id="a-57"></a>于彼殿上。<a id="a-58"></a>有铜铃被风摇响。<a id="a-59"></a>尊者问曰。<a id="a-5A"></a>彼风鸣耶。<a id="a-5B"></a>彼铃鸣耶。<a id="a-5C"></a>彼铜鸣耶。<a id="a-5D"></a>子曰。<a id="a-5E"></a>我心鸣耳。<a id="a-5F"></a>非风铜铃。<a id="a-5G"></a>尊者曰。<a id="a-5H"></a>非风铜铃我心谁耳。<a id="a-5I"></a>子曰。<a id="a-5J"></a>二俱寂静。<a id="a-5K"></a>非三昧耶。<a id="a-5L"></a>尊者曰。<a id="a-5M"></a>善哉真比丘。<a id="a-5N"></a>善会诸佛理。<a id="a-5O"></a>善说诸法要。<a id="a-5P"></a>善识真实义。<a id="a-5Q"></a>又告曰。<a id="a-5R"></a>我今将此法眼藏。<a id="a-5S"></a>付嘱于汝。<a id="a-5T"></a>汝受吾偈。<a id="a-5U"></a>当行化之。<a id="a-5V"></a>偈曰。<a id="a-5W"></a>心地本无生。<a id="a-5X"></a>因种从缘起。<a id="a-5Y"></a>缘种不相妨。<a id="a-5Z"></a>华果亦复尔。<a id="a-5a"></a>伽耶舍多。<a id="a-5b"></a>后付鸠摩罗多传法偈曰。<a id="a-5c"></a>有种有心地。<a id="a-5d"></a>因缘能发萌。<a id="a-5e"></a>于缘不相碍。<a id="a-5f"></a>当生生不生。</p>
  <p id="a5g">第十九祖鸠摩罗多尊者传法偈云。<a id="a-5h"></a>性上本无生。<a id="a-5i"></a>为对求人说。<a id="a-5j"></a>于法既无得。<a id="a-5k"></a>何怀决不决。</p>
  <p id="a5l">第二十祖阇夜多尊者传法偈云。<a id="a-5m"></a>言下合无生。<a id="a-5n"></a>同于法界性。<a id="a-5o"></a>若能如是解。<a id="a-5p"></a>通达事理竟。</p>
  <p id="a5q">第二十一婆修槃头尊者传法偈云。<a id="a-5r"></a>泡幻同无碍。<a id="a-5s"></a>如何不了悟。<a id="a-5t"></a>达法在其中。<a id="a-5u"></a>非今亦非古。</p>
  <p id="a5v">第二十二祖摩挐罗付鹤勒尊者。<a id="a-5w"></a>传法偈后。<a id="a-5x"></a>即从座起。<a id="a-5y"></a>踊身虚空。<a id="a-5z"></a>作十八变讫。<a id="a-60"></a>却归本座。<a id="a-61"></a>以手指地。<a id="a-62"></a>化为一泉。<a id="a-63"></a>而说偈言。<a id="a-64"></a>心地清净泉。<a id="a-65"></a>龙润于一切。<a id="a-66"></a>从地而涌出。<a id="a-67"></a>遍满十方济。<a id="a-68"></a>又传法偈云。<a id="a-69"></a>心逐万境转。<a id="a-6A"></a>转处实能幽。<a id="a-6B"></a>随流认得性。<a id="a-6C"></a>无喜亦无忧。</p>
  <p id="a6D">第二十三祖鹤勒尊者付法已竟。<a id="a-6E"></a>即从座起。<a id="a-6F"></a>踊身虚空。<a id="a-6G"></a>作十八变已。<a id="a-6H"></a>却归本座。<a id="a-6I"></a>寂然灭度。<a id="a-6J"></a>尔时大众。<a id="a-6K"></a>欲分舍利。<a id="a-6L"></a>各自起塔。<a id="a-6M"></a>临阇维讫。<a id="a-6N"></a>欲分舍利。<a id="a-6O"></a>尔时尊者。<a id="a-6P"></a>现身说偈。<a id="a-6Q"></a>一法一切法。<a id="a-6R"></a>一切一法摄。<a id="a-6S"></a>吾身非有无。<a id="a-6T"></a>何分一切塔。<a id="a-6U"></a>又传法偈云。<a id="a-6V"></a>认得心性时。<a id="a-6W"></a>可说不思议。<a id="a-6X"></a>了了无所得。<a id="a-6Y"></a>得时不说知。</p>
  <p id="a6Z">第二十四祖师子尊者传法偈云。<a id="a-6a"></a>正说知见时。<a id="a-6b"></a>知见俱是心。<a id="a-6c"></a>当心即知见。<a id="a-6d"></a>知见即于今。</p>
  <p id="a6e">第二十五祖婆舍多尊者传法偈云。<a id="a-6f"></a>圣人说知见。<a id="a-6g"></a>当境无非是。<a id="a-6h"></a>我今悟真性。<a id="a-6i"></a>无道亦无理。</p>
  <p id="a6j">第二十六祖不如密多尊者传法偈云。<a id="a-6k"></a>真性心地藏。<a id="a-6l"></a>无头亦无尾。<a id="a-6m"></a>应缘而化物。<a id="a-6n"></a>方便呼为智。</p>
  <p id="a6o">第二十七祖般若多罗尊者传法偈云。<a id="a-6p"></a>心地生诸种。<a id="a-6q"></a>因事复因理。<a id="a-6r"></a>果满菩提圆。<a id="a-6s"></a>华开世界起。<a id="a-6t"></a>西天波罗提尊者。<a id="a-6u"></a>化异见王。<a id="a-6v"></a>现神通力。<a id="a-6w"></a>乘云至王殿前。<a id="a-6x"></a>尔时大王。<a id="a-6y"></a>问乘云者曰。<a id="a-6z"></a>汝为是邪。<a id="a-70"></a>汝为是正。<a id="a-71"></a>波罗提尊者答曰。<a id="a-72"></a>我非邪正。<a id="a-73"></a>而来正邪。<a id="a-74"></a>大王。<a id="a-75"></a>若正。<a id="a-76"></a>我无邪正。<a id="a-77"></a>王又问曰。<a id="a-78"></a>何者是佛。<a id="a-79"></a>波罗提曰。<a id="a-7A"></a>见性是佛。<a id="a-7B"></a>王曰。<a id="a-7C"></a>师见性不。<a id="a-7D"></a>波罗提曰。<a id="a-7E"></a>我见佛性。<a id="a-7F"></a>王曰。<a id="a-7G"></a>性在何处。<a id="a-7H"></a>波罗提曰。<a id="a-7I"></a>性在作用。<a id="a-7J"></a>王曰。<a id="a-7K"></a>是何作用。<a id="a-7L"></a>今不睹见。<a id="a-7M"></a>波罗提曰。<a id="a-7N"></a>今现作用。<a id="a-7O"></a>王自不识。<a id="a-7P"></a>王曰。<a id="a-7Q"></a>师既所见云有作用。<a id="a-7R"></a>当于我处而有之不。<a id="a-7S"></a>波罗提曰。<a id="a-7T"></a>王若作用。<a id="a-7U"></a>现前总是。<a id="a-7V"></a>王若不用。<a id="a-7W"></a>体亦难见。<a id="a-7X"></a>王曰。<a id="a-7Y"></a>若当用之。<a id="a-7Z"></a>几处出现。<a id="a-7a"></a>师曰。<a id="a-7b"></a>若出用时。<a id="a-7c"></a>当有其八。<a id="a-7d"></a>卓立云端。<a id="a-7e"></a>以偈告曰。<a id="a-7f"></a>在胎曰身。<a id="a-7g"></a>处世名人。<a id="a-7h"></a>在眼曰见。<a id="a-7i"></a>在耳曰闻。<a id="a-7j"></a>在鼻辩气。<a id="a-7k"></a>在口谈论。<a id="a-7l"></a>在手执捉。<a id="a-7m"></a>在脚运奔。<a id="a-7n"></a>遍现俱该法界。<a id="a-7o"></a>收摄不出微尘。<a id="a-7p"></a>识者知是佛性。<a id="a-7q"></a>不识者唤作精魂。</p>
  <p id="a7r">此土初祖菩提达磨多罗。<a id="a-7s"></a>南天竺国王第三之子。<a id="a-7t"></a>常好理论。<a id="a-7u"></a>心念众生。<a id="a-7v"></a>而不识佛。<a id="a-7w"></a>又自叹曰。<a id="a-7x"></a>世有形法。<a id="a-7y"></a>而易了之。<a id="a-7z"></a>唯佛心法。<a id="a-80"></a>难有会者。<a id="a-81"></a>尔时般若多罗尊者。<a id="a-82"></a>至于其国。<a id="a-83"></a>王赐一宝珠。<a id="a-84"></a>其珠光明。<a id="a-85"></a>璨然殊妙。<a id="a-86"></a>尊者见已。<a id="a-87"></a>用珠试曰。<a id="a-88"></a>此宝珠者。<a id="a-89"></a>有大光明。<a id="a-8A"></a>能照于物。<a id="a-8B"></a>更有好珠。<a id="a-8C"></a>能胜此不。<a id="a-8D"></a>菩提多罗曰。<a id="a-8E"></a>此是世宝。<a id="a-8F"></a>未得为上。<a id="a-8G"></a>于诸光中。<a id="a-8H"></a>智光为上。<a id="a-8I"></a>此是世明。<a id="a-8J"></a>未得为上。<a id="a-8K"></a>于诸明中。<a id="a-8L"></a>心明第一其此珠者。<a id="a-8M"></a>所有光明。<a id="a-8N"></a>不能自照。<a id="a-8O"></a>要假智光。<a id="a-8P"></a>智辩于此。<a id="a-8Q"></a>既辩此已。<a id="a-8R"></a>即知是珠。<a id="a-8S"></a>既知是珠。<a id="a-8T"></a>即明其宝。<a id="a-8U"></a>若明其宝。<a id="a-8V"></a>宝不自宝。<a id="a-8W"></a>若辩其珠。<a id="a-8X"></a>珠不自珠。<a id="a-8Y"></a>珠不自珠者。<a id="a-8Z"></a>要假智珠而辩世珠。<a id="a-8a"></a>宝不自宝者。<a id="a-8b"></a>要假法宝以明俗宝。<a id="a-8c"></a>然则师有其道。<a id="a-8d"></a>其宝既现。<a id="a-8e"></a>众生有道。<a id="a-8f"></a>心宝亦然。<a id="a-8g"></a>尊者异之。<a id="a-8h"></a>因出家悟道。<a id="a-8i"></a>遂行化此土。<a id="a-8j"></a>宝志识是传佛心印观音圣人。<a id="a-8k"></a>师述安心法门云。<a id="a-8l"></a>迷时人逐法。<a id="a-8m"></a>解时法逐人。<a id="a-8n"></a>解则识摄色。<a id="a-8o"></a>迷则色摄识。<a id="a-8p"></a>但有心分别计校自心现量者。<a id="a-8q"></a>悉皆是梦。<a id="a-8r"></a>若识心寂灭无一动念处。<a id="a-8s"></a>是名正觉。</p>
  <p id="a8t">问。<a id="a-8u"></a>云何自心现。</p>
  <p id="a8v">答。<a id="a-8w"></a>见一切法有。<a id="a-8x"></a>有自不有。<a id="a-8y"></a>自心计作有。<a id="a-8z"></a>见一切法无。<a id="a-90"></a>无自不无。<a id="a-91"></a>自心计作无。<a id="a-92"></a>乃至一切法亦如是。<a id="a-93"></a>并是自心计作有。<a id="a-94"></a>自心计作无。<a id="a-95"></a>又若人造一切罪。<a id="a-96"></a>自见己之法王。<a id="a-97"></a>即得解脱。<a id="a-98"></a>若从事上得解者。<a id="a-99"></a>气力壮。<a id="a-9A"></a>从事中见法者。<a id="a-9B"></a>即处处不失念。<a id="a-9C"></a>从文字解者。<a id="a-9D"></a>气力弱。<a id="a-9E"></a>即事即法者。<a id="a-9F"></a>深从汝种种运为。<a id="a-9G"></a>跳踉颠蹶。<a id="a-9H"></a>悉不出法界。<a id="a-9I"></a>亦不入法界。<a id="a-9J"></a>若以界入界。<a id="a-9K"></a>即是痴人。<a id="a-9L"></a>凡有所施为。<a id="a-9M"></a>终不出法界心。<a id="a-9N"></a>何以故。<a id="a-9O"></a>心体是法界故。</p>
  <p id="a9P">问。<a id="a-9Q"></a>世间人种种学问。<a id="a-9R"></a>云何不得道。</p>
  <p id="a9S">答。<a id="a-9T"></a>由见己故。<a id="a-9U"></a>不得道。<a id="a-9V"></a>己者我也。<a id="a-9W"></a>至人逢苦不忧。<a id="a-9X"></a>遇乐不喜。<a id="a-9Y"></a>由不见己故。<a id="a-9Z"></a>所以不知苦乐者。<a id="a-9a"></a>由亡己故。<a id="a-9b"></a>得至虚无。<a id="a-9c"></a>己自尚亡。<a id="a-9d"></a>更有何物而不亡也。</p>
  <p id="a9e">问。<a id="a-9f"></a>诸法既空。<a id="a-9g"></a>阿谁修道。</p>
  <p id="a9h">答。<a id="a-9i"></a>有阿谁。<a id="a-9j"></a>须修道。<a id="a-9k"></a>若无阿谁。<a id="a-9l"></a>即不须修道。<a id="a-9m"></a>阿谁者。<a id="a-9n"></a>亦我也。<a id="a-9o"></a>若无我者。<a id="a-9p"></a>逢物不生是非。<a id="a-9q"></a>是者我自是。<a id="a-9r"></a>而物非是也。<a id="a-9s"></a>非者我自非。<a id="a-9t"></a>而物非非也。<a id="a-9u"></a>即心无心。<a id="a-9v"></a>是为通达佛道。<a id="a-9w"></a>即物不起见。<a id="a-9x"></a>名为达道。<a id="a-9y"></a>逢物直达知其本原。<a id="a-9z"></a>此人慧眼开。<a id="a-A0"></a>智者任物不任己。<a id="a-A1"></a>即无取舍违顺。<a id="a-A2"></a>愚者任己不任物。<a id="a-A3"></a>即有取舍违顺。<a id="a-A4"></a>不见一物。<a id="a-A5"></a>名为见道。<a id="a-A6"></a>不行一物。<a id="a-A7"></a>名为行道。<a id="a-A8"></a>即一切处无。<a id="a-A9"></a>处即是法处。<a id="a-AA"></a>即作处无作处。<a id="a-AB"></a>无作法。<a id="a-AC"></a>即见佛。<a id="a-AD"></a>若见相时。<a id="a-AE"></a>则一切处见鬼。<a id="a-AF"></a>取相故堕地狱。<a id="a-AG"></a>观法故得解脱。<a id="a-AH"></a>若见忆想分别。<a id="a-AI"></a>即受镬汤炉炭等事。<a id="a-AJ"></a>现见生死相。<a id="a-AK"></a>若见法界性。<a id="a-AL"></a>即涅槃性。<a id="a-AM"></a>无忆想分别。<a id="a-AN"></a>即是法界性。<a id="a-AO"></a>心非色。<a id="a-AP"></a>故非有。<a id="a-AQ"></a>用而不废。<a id="a-AR"></a>故非无。<a id="a-AS"></a>又用而常空。<a id="a-AT"></a>故非有。<a id="a-AU"></a>空而常用。<a id="a-AV"></a>故非无。<a id="a-AW"></a>传法偈云。<a id="a-AX"></a>吾本来兹土。<a id="a-AY"></a>传法救迷情。<a id="a-AZ"></a>一华开五叶。<a id="a-Aa"></a>结果自然成。</p>
  <p id="aAb">第二祖可大师云。<a id="a-Ac"></a>凡夫谓古异今。<a id="a-Ad"></a>谓今异古。<a id="a-Ae"></a>复离四大。<a id="a-Af"></a>更有法身。<a id="a-Ag"></a>解时。<a id="a-Ah"></a>即今五阴心。<a id="a-Ai"></a>是圆净涅槃。<a id="a-Aj"></a>此心具足万行。<a id="a-Ak"></a>正称大宗。<a id="a-Al"></a>传法偈云。<a id="a-Am"></a>本来缘有地。<a id="a-An"></a>因地种华生。<a id="a-Ao"></a>本来无有种。<a id="a-Ap"></a>华亦不能生。</p>
  <p id="aAq">第三祖璨大师传法偈云。<a id="a-Ar"></a>华种虽因地。<a id="a-As"></a>从地种华生。<a id="a-At"></a>若无人下种。<a id="a-Au"></a>华种尽无生。</p>
  <p id="aAv">第四祖道信大师云。<a id="a-Aw"></a>夫欲识心定者。<a id="a-Ax"></a>正坐时知坐是心。<a id="a-Ay"></a>知有妄起是心。<a id="a-Az"></a>知无妄起是心。<a id="a-B0"></a>知无内外是心。<a id="a-B1"></a>理尽归心。<a id="a-B2"></a>心既清净。<a id="a-B3"></a>净即本性。<a id="a-B4"></a>内外唯一心。<a id="a-B5"></a>是智慧相。<a id="a-B6"></a>明了无动心。<a id="a-B7"></a>名自性定。<a id="a-B8"></a>又示融大师云。<a id="a-B9"></a>百千妙门。<a id="a-BA"></a>同归方寸。<a id="a-BB"></a>恒沙功德。<a id="a-BC"></a>总在心原。<a id="a-BD"></a>一切定门。<a id="a-BE"></a>一切慧门。<a id="a-BF"></a>一切行门。<a id="a-BG"></a>悉皆具足。<a id="a-BH"></a>神通妙用。<a id="a-BI"></a>并在汝心。<a id="a-BJ"></a>传法偈云。<a id="a-BK"></a>华种有生性。<a id="a-BL"></a>因地华生生。<a id="a-BM"></a>大缘与性合。<a id="a-BN"></a>当生生不生。</p>
  <p id="aBO">第五祖弘忍大师云。<a id="a-BP"></a>欲知法要。<a id="a-BQ"></a>心是十二部经之根本。<a id="a-BR"></a>唯有一乘法。<a id="a-BS"></a>一承者。<a id="a-BT"></a>一心是。<a id="a-BU"></a>但守一心。<a id="a-BV"></a>即心真如门。<a id="a-BW"></a>一切法行。<a id="a-BX"></a>不出自心。<a id="a-BY"></a>唯心自知。<a id="a-BZ"></a>心无形色。<a id="a-Ba"></a>诸祖只是以心传心。<a id="a-Bb"></a>达者印可。<a id="a-Bc"></a>更无别法。<a id="a-Bd"></a>又云。<a id="a-Be"></a>一切由心。<a id="a-Bf"></a>邪正在己。<a id="a-Bg"></a>不思一物。<a id="a-Bh"></a>即是本心。<a id="a-Bi"></a>唯智能知。<a id="a-Bj"></a>更无别行。<a id="a-Bk"></a>传法偈云。<a id="a-Bl"></a>有情来下种。<a id="a-Bm"></a>因地果还生。<a id="a-Bn"></a>无情既无种。<a id="a-Bo"></a>无性亦无生。</p>
  <p id="aBp">第六祖慧能大师云。<a id="a-Bq"></a>汝等诸人。<a id="a-Br"></a>自心是佛。<a id="a-Bs"></a>更莫狐疑。<a id="a-Bt"></a>心外更无一法而能建立。<a id="a-Bu"></a>皆是自心生万种法。<a id="a-Bv"></a>经云。<a id="a-Bw"></a>心生种种法生。<a id="a-Bx"></a>其法无二其心亦然。<a id="a-By"></a>其道清净。<a id="a-Bz"></a>无有诸相。<a id="a-C0"></a>汝莫观净。<a id="a-C1"></a>及空其心。<a id="a-C2"></a>此心无一无可取舍。<a id="a-C3"></a>行住坐卧。<a id="a-C4"></a>皆一直心。<a id="a-C5"></a>即是净土。<a id="a-C6"></a>依吾语者。<a id="a-C7"></a>决定菩提。<a id="a-C8"></a>传法偈云。<a id="a-C9"></a>心地舍诸种。<a id="a-CA"></a>普雨悉皆生。<a id="a-CB"></a>顿悟华情已。<a id="a-CC"></a>菩提果自成。<a id="a-CD"></a>让大师云。<a id="a-CE"></a>一切万法。<a id="a-CF"></a>皆从心生。<a id="a-CG"></a>若达心地。<a id="a-CH"></a>所作无碍。<a id="a-CI"></a>汝今此心。<a id="a-CJ"></a>即是佛故。<a id="a-CK"></a>达磨西来。<a id="a-CL"></a>唯传一心之法。<a id="a-CM"></a>三界唯心。<a id="a-CN"></a>森罗及万像。<a id="a-CO"></a>一法之所印。<a id="a-CP"></a>凡所见色。<a id="a-CQ"></a>皆是自心。<a id="a-CR"></a>心不自心。<a id="a-CS"></a>因色故心。<a id="a-CT"></a>汝可随时。<a id="a-CU"></a>即事即理。<a id="a-CV"></a>都无所碍。<a id="a-CW"></a>菩提道果。<a id="a-CX"></a>亦复如是。<a id="a-CY"></a>从心所生。<a id="a-CZ"></a>即名为色。<a id="a-Ca"></a>知色空故。<a id="a-Cb"></a>生即不生。<a id="a-Cc"></a>马大师问曰。<a id="a-Cd"></a>如何用意合禅定无相三昧。<a id="a-Ce"></a>师曰。<a id="a-Cf"></a>汝若学心地法门。<a id="a-Cg"></a>犹如下种。<a id="a-Ch"></a>我说法要。<a id="a-Ci"></a>譬如天泽。<a id="a-Cj"></a>汝缘合故。<a id="a-Ck"></a>当见于道。<a id="a-Cl"></a>马大师又问曰。<a id="a-Cm"></a>和尚云。<a id="a-Cn"></a>见道。<a id="a-Co"></a>道非色故。<a id="a-Cp"></a>云何能睹。<a id="a-Cq"></a>师曰。<a id="a-Cr"></a>心地法眼。<a id="a-Cs"></a>能见于道。<a id="a-Ct"></a>无相三昧。<a id="a-Cu"></a>亦复然矣。<a id="a-Cv"></a>马大师曰。<a id="a-Cw"></a>有成坏不。<a id="a-Cx"></a>师曰。<a id="a-Cy"></a>若契此道。<a id="a-Cz"></a>无始无终。<a id="a-D0"></a>不成不坏。<a id="a-D1"></a>不聚不散。<a id="a-D2"></a>不长不短。<a id="a-D3"></a>不静不乱。<a id="a-D4"></a>不急不缓。<a id="a-D5"></a>若如是解当名为道。<a id="a-D6"></a>汝受吾教。<a id="a-D7"></a>听吾偈言。<a id="a-D8"></a>心地含诸种。<a id="a-D9"></a>遇泽悉皆萠。<a id="a-DA"></a>三昧华无相。<a id="a-DB"></a>何坏复何成。</p>
  <p id="aDC">吉州思和尚云。<a id="a-DD"></a>即今语言。<a id="a-DE"></a>即是汝心。<a id="a-DF"></a>此心是佛。<a id="a-DG"></a>是实相法身佛。<a id="a-DH"></a>经云。<a id="a-DI"></a>有三阿僧祇百千名号。<a id="a-DJ"></a>随世界应处立名。<a id="a-DK"></a>如随色摩尼珠。<a id="a-DL"></a>触青即青。<a id="a-DM"></a>触黄即黄。<a id="a-DN"></a>宝本色。<a id="a-DO"></a>如指不自触。<a id="a-DP"></a>刀不自割。<a id="a-DQ"></a>镜不自照。<a id="a-DR"></a>随像所现之处。<a id="a-DS"></a>各各不同。<a id="a-DT"></a>得名优劣不同。<a id="a-DU"></a>此心与虚空齐寿。<a id="a-DV"></a>若入三昧门。<a id="a-DW"></a>无不是三昧。<a id="a-DX"></a>若入无相门。<a id="a-DY"></a>总是无相。<a id="a-DZ"></a>随立之处。<a id="a-Da"></a>尽得宗门。<a id="a-Db"></a>语言啼笑。<a id="a-Dc"></a>屈伸俯仰。<a id="a-Dd"></a>各从性海所发。<a id="a-De"></a>故得宗名。<a id="a-Df"></a>相好之佛。<a id="a-Dg"></a>是因果佛。<a id="a-Dh"></a>即实相佛家用。<a id="a-Di"></a>经云。<a id="a-Dj"></a>三十二相。<a id="a-Dk"></a>八十种好。<a id="a-Dl"></a>皆从心想生。<a id="a-Dm"></a>亦云。<a id="a-Dn"></a>法性家焰。<a id="a-Do"></a>又云。<a id="a-Dp"></a>法性功勋。<a id="a-Dq"></a>随其心净。<a id="a-Dr"></a>即佛土净。<a id="a-Ds"></a>诸念若生。<a id="a-Dt"></a>随念得果。<a id="a-Du"></a>应物而现。<a id="a-Dv"></a>谓之如来。<a id="a-Dw"></a>随应而去。<a id="a-Dx"></a>故无所求一切时中。<a id="a-Dy"></a>更无一法可得。<a id="a-Dz"></a>自是得法。<a id="a-E0"></a>不以得更得。<a id="a-E1"></a>是以法不知法。<a id="a-E2"></a>法不闻法。<a id="a-E3"></a>平等即佛。<a id="a-E4"></a>佛即平等。<a id="a-E5"></a>不以平等更行平等。<a id="a-E6"></a>故云独一无伴。<a id="a-E7"></a>迷时迷于悟。<a id="a-E8"></a>悟时悟于迷。<a id="a-E9"></a>迷还自迷。<a id="a-EA"></a>悟还自悟。<a id="a-EB"></a>无有一法不从心生。<a id="a-EC"></a>无有一法不从心灭。<a id="a-ED"></a>是以迷悟总在一心。<a id="a-EE"></a>故云一尘含法界。<a id="a-EF"></a>非心非佛者。<a id="a-EG"></a>真为本性过诸数量。<a id="a-EH"></a>非圣无辩。<a id="a-EI"></a>辩所不能言。<a id="a-EJ"></a>无佛可作。<a id="a-EK"></a>无道可修。<a id="a-EL"></a>经云。<a id="a-EM"></a>若知如来常不说法。<a id="a-EN"></a>是名具足多闻。<a id="a-EO"></a>即见自心具足多闻。<a id="a-EP"></a>故草木有佛性者。<a id="a-EQ"></a>皆是一心。<a id="a-ER"></a>饭食作佛事。<a id="a-ES"></a>衣服作佛事。<a id="a-ET"></a>故。</p>
  <p id="aEU">嵩山安和尚。<a id="a-EV"></a>昔让和尚与坦然禅师。<a id="a-EW"></a>在荆州玉泉听律。<a id="a-EX"></a>二人共相谓言。<a id="a-EY"></a>我闻禅宗。<a id="a-EZ"></a>最上佛乘。<a id="a-Ea"></a>何必局此小宗。<a id="a-Eb"></a>而失大理。<a id="a-Ec"></a>遂乃云游。<a id="a-Ed"></a>博问先知。<a id="a-Ee"></a>至嵩山宗和尚处。<a id="a-Ef"></a>问。<a id="a-Eg"></a>如何是祖师西来意旨。<a id="a-Eh"></a>师云。<a id="a-Ei"></a>何不问自。<a id="a-Ej"></a>家意旨。<a id="a-Ek"></a>问他别人意旨。<a id="a-El"></a>作什么。<a id="a-Em"></a>问。<a id="a-En"></a>如何是坦然意旨。<a id="a-Eo"></a>师云。<a id="a-Ep"></a>汝须密作用。<a id="a-Eq"></a>问。<a id="a-Er"></a>如何是密作用。<a id="a-Es"></a>伏请指示。<a id="a-Et"></a>师举视之。<a id="a-Eu"></a>二人当时大悟。</p>
  <p id="aEv">崛多三藏。<a id="a-Ew"></a>师因行至太原。<a id="a-Ex"></a>定襄县。<a id="a-Ey"></a>历村。<a id="a-Ez"></a>见秀大师弟子。<a id="a-F0"></a>结草为庵。<a id="a-F1"></a>独坐。<a id="a-F2"></a>观心。<a id="a-F3"></a>师问。<a id="a-F4"></a>作什么。<a id="a-F5"></a>对云。<a id="a-F6"></a>看静。<a id="a-F7"></a>师曰。<a id="a-F8"></a>看者何人。<a id="a-F9"></a>静者何物。<a id="a-FA"></a>其僧无对。<a id="a-FB"></a>问。<a id="a-FC"></a>此理如何。<a id="a-FD"></a>乞师指示。<a id="a-FE"></a>师曰。<a id="a-FF"></a>何不自看。<a id="a-FG"></a>何不自静。<a id="a-FH"></a>师见根性迟回。<a id="a-FI"></a>乃曰。<a id="a-FJ"></a>汝师是谁。<a id="a-FK"></a>对云。<a id="a-FL"></a>秀和尚。<a id="a-FM"></a>师曰。<a id="a-FN"></a>汝师只教此法。<a id="a-FO"></a>为当别有意旨。<a id="a-FP"></a>云。<a id="a-FQ"></a>只教某看静。<a id="a-FR"></a>师曰。<a id="a-FS"></a>西天下劣外道所习之法。<a id="a-FT"></a>此土以为禅宗。<a id="a-FU"></a>也。<a id="a-FV"></a>大误人。<a id="a-FW"></a>其僧问三藏。<a id="a-FX"></a>师是谁。<a id="a-FY"></a>师曰。<a id="a-FZ"></a>六祖。<a id="a-Fa"></a>又云。<a id="a-Fb"></a>正法难闻。<a id="a-Fc"></a>汝何不往彼中。<a id="a-Fd"></a>其僧闻师示训。<a id="a-Fe"></a>便往曹溪。<a id="a-Ff"></a>礼见六祖具陈上事。<a id="a-Fg"></a>祖曰。<a id="a-Fh"></a>诚如崛多所言。<a id="a-Fi"></a>汝何不自看。<a id="a-Fj"></a>何不自静。<a id="a-Fk"></a>教谁静汝。<a id="a-Fl"></a>言下大悟。</p>
  <p id="aFm">智策和尚。<a id="a-Fn"></a>游行北地。<a id="a-Fo"></a>遇见五祖下智隍禅师。<a id="a-Fp"></a>二十年修定。<a id="a-Fq"></a>师问。<a id="a-Fr"></a>在此间作什么。<a id="a-Fs"></a>隍云。<a id="a-Ft"></a>入定。<a id="a-Fu"></a>师云。<a id="a-Fv"></a>入定者。<a id="a-Fw"></a>为有心入也。<a id="a-Fx"></a>为无心入也。<a id="a-Fy"></a>若有心入者。<a id="a-Fz"></a>即一切有情悉皆有心。<a id="a-G0"></a>亦合得定。<a id="a-G1"></a>若言无心入者。<a id="a-G2"></a>一切无情。<a id="a-G3"></a>亦合得定。<a id="a-G4"></a>隍曰。<a id="a-G5"></a>吾正入定之时。<a id="a-G6"></a>不见有有无之心。<a id="a-G7"></a>师曰。<a id="a-G8"></a>若不见有有无之心。<a id="a-G9"></a>即是常定。<a id="a-GA"></a>不应更有出入。<a id="a-GB"></a>隍无对。<a id="a-GC"></a>却问。<a id="a-GD"></a>汝师是谁。<a id="a-GE"></a>云六祖。<a id="a-GF"></a>问。<a id="a-GG"></a>汝师以何法为禅定。<a id="a-GH"></a>师曰。<a id="a-GI"></a>妙湛圆寂。<a id="a-GJ"></a>体用如如。<a id="a-GK"></a>五阴本空。<a id="a-GL"></a>六尘非有。<a id="a-GM"></a>不出不入。<a id="a-GN"></a>不定不乱。<a id="a-GO"></a>禅性无住。<a id="a-GP"></a>离住禅寂。<a id="a-GQ"></a>禅性无生。<a id="a-GR"></a>离生禅想。<a id="a-GS"></a>心如虚空。<a id="a-GT"></a>亦无虚空之量。<a id="a-GU"></a>隍闻此说。<a id="a-GV"></a>未息疑心。<a id="a-GW"></a>遂振锡南行。<a id="a-GX"></a>直往曹溪礼见六祖。<a id="a-GY"></a>祖乃亦如上说。<a id="a-GZ"></a>隍于言下大悟。</p>
  <p id="aGa">南岳思大和尚云。<a id="a-Gb"></a>若言学者。<a id="a-Gc"></a>先须通心。<a id="a-Gd"></a>心若得通。<a id="a-Ge"></a>一切法一时尽通。<a id="a-Gf"></a>闻说净不生净念。<a id="a-Gg"></a>即是本自净。<a id="a-Gh"></a>闻说空。<a id="a-Gi"></a>不取空。<a id="a-Gj"></a>譬如鸟飞于空。<a id="a-Gk"></a>若住于空。<a id="a-Gl"></a>必有堕落之患。<a id="a-Gm"></a>无住。<a id="a-Gn"></a>是本自性体寂。<a id="a-Go"></a>而生其心。<a id="a-Gp"></a>是照用。<a id="a-Gq"></a>即寂是自性定。<a id="a-Gr"></a>即照是自性慧。<a id="a-Gs"></a>即定是慧体。<a id="a-Gt"></a>即慧是定用。<a id="a-Gu"></a>离定无别慧。<a id="a-Gv"></a>离慧无别定。<a id="a-Gw"></a>即定之时即是慧。<a id="a-Gx"></a>即慧之时即是定。<a id="a-Gy"></a>即定之时无有定。<a id="a-Gz"></a>即慧之时无有慧。<a id="a-H0"></a>何以故。<a id="a-H1"></a>性自如故。<a id="a-H2"></a>如灯光虽有二名。<a id="a-H3"></a>其体不别。<a id="a-H4"></a>即灯是光。<a id="a-H5"></a>即光是灯。<a id="a-H6"></a>离灯无别光。<a id="a-H7"></a>离光无别灯。<a id="a-H8"></a>即灯是光体。<a id="a-H9"></a>即光是灯用。<a id="a-HA"></a>即定慧双修。<a id="a-HB"></a>不相去离。</p>
  <p id="aHC">牛头融大师绝观论问云。<a id="a-HD"></a>何者是心。<a id="a-HE"></a>答。<a id="a-HF"></a>六根所观。<a id="a-HG"></a>并悉是心。<a id="a-HH"></a>问。<a id="a-HI"></a>心若为。<a id="a-HJ"></a>答。<a id="a-HK"></a>心寂灭。<a id="a-HL"></a>问。<a id="a-HM"></a>何者为体。<a id="a-HN"></a>答。<a id="a-HO"></a>心为体。<a id="a-HP"></a>问。<a id="a-HQ"></a>何者为宗。<a id="a-HR"></a>答。<a id="a-HS"></a>心为宗。<a id="a-HT"></a>问。<a id="a-HU"></a>何者为本。<a id="a-HV"></a>答。<a id="a-HW"></a>心为本。<a id="a-HX"></a>问。<a id="a-HY"></a>若为是定慧双游。<a id="a-HZ"></a>云。<a id="a-Ha"></a>心性寂灭为定。<a id="a-Hb"></a>常解寂灭为慧。<a id="a-Hc"></a>问。<a id="a-Hd"></a>何者是智。<a id="a-He"></a>云境起解是智。<a id="a-Hf"></a>何者是境。<a id="a-Hg"></a>云。<a id="a-Hh"></a>自身心性为境。<a id="a-Hi"></a>问。<a id="a-Hj"></a>何者是舒。<a id="a-Hk"></a>云。<a id="a-Hl"></a>照用为舒。<a id="a-Hm"></a>何者为卷。<a id="a-Hn"></a>云。<a id="a-Ho"></a>心寂灭。<a id="a-Hp"></a>无去来为卷。<a id="a-Hq"></a>舒则弥游法界。<a id="a-Hr"></a>卷则定迹难寻。<a id="a-Hs"></a>问。<a id="a-Ht"></a>何者是法界。<a id="a-Hu"></a>云。<a id="a-Hv"></a>边表不可得。<a id="a-Hw"></a>名为法界。</p>
  <p id="aHx">法照禅师云。<a id="a-Hy"></a>经云。<a id="a-Hz"></a>三阿僧祇百千名号。<a id="a-I0"></a>皆是如来异名。<a id="a-I1"></a>即真心之别称也。<a id="a-I2"></a>又经云。<a id="a-I3"></a>万法不出一心。<a id="a-I4"></a>此义是也。<a id="a-I5"></a>夫缚从心缚。<a id="a-I6"></a>解从心解。<a id="a-I7"></a>缚解从心。<a id="a-I8"></a>不关余事。<a id="a-I9"></a>出要之术。<a id="a-IA"></a>唯有观心。<a id="a-IB"></a>乃至若举一心门。<a id="a-IC"></a>一切唯一心。<a id="a-ID"></a>若一法非心。<a id="a-IE"></a>则是心外有。<a id="a-IF"></a>谁能在心外。<a id="a-IG"></a>别制一条者。</p>
  <p id="aIH">梵禅师云。<a id="a-II"></a>若知一切法皆是法。<a id="a-IJ"></a>即得解脱。<a id="a-IK"></a>眼是法。<a id="a-IL"></a>色是法。<a id="a-IM"></a>经云。<a id="a-IN"></a>不见法。<a id="a-IO"></a>还与法作系缚。<a id="a-IP"></a>亦不见法。<a id="a-IQ"></a>还与法作解脱。</p>
  <p id="aIR">藏禅师云。<a id="a-IS"></a>于一切法无所得者。<a id="a-IT"></a>即心是道。<a id="a-IU"></a>眼不得一切色。<a id="a-IV"></a>耳不得一切声。</p>
  <p id="aIW">缘禅师云。<a id="a-IX"></a>譬如家中有大石。<a id="a-IY"></a>寻常坐卧。<a id="a-IZ"></a>或作佛像。<a id="a-Ia"></a>心作佛解。<a id="a-Ib"></a>畏罪不敢坐。<a id="a-Ic"></a>皆是意识笔头画作。<a id="a-Id"></a>自忙自怕。<a id="a-Ie"></a>石中实无罪福。</p>
  <p id="aIf">安禅师云。<a id="a-Ig"></a>直心是道。<a id="a-Ih"></a>何以故。<a id="a-Ii"></a>直念直用。<a id="a-Ij"></a>更不观空。<a id="a-Ik"></a>亦不求方便。<a id="a-Il"></a>经云。<a id="a-Im"></a>直视不见。<a id="a-In"></a>直念不思。<a id="a-Io"></a>直受不行。<a id="a-Ip"></a>直说不烦。</p>
  <p id="aIq">觉禅师云。<a id="a-Ir"></a>若悟心无所属。<a id="a-Is"></a>即得道迹。<a id="a-It"></a>眼见一切色。<a id="a-Iu"></a>眼不属一切色。<a id="a-Iv"></a>是自性解脱。<a id="a-Iw"></a>经云。<a id="a-Ix"></a>一切法不相属故。<a id="a-Iy"></a>心与一切法。<a id="a-Iz"></a>各不相知。</p>
  <p id="aJ0">圆寂尼云。<a id="a-J1"></a>一切法唯心无对。<a id="a-J2"></a>即自性解脱。<a id="a-J3"></a>经云。<a id="a-J4"></a>一切法不与眼作对。<a id="a-J5"></a>何以故。<a id="a-J6"></a>法不见法。<a id="a-J7"></a>法不知法。</p>
  <p id="aJ8">尧禅师云。<a id="a-J9"></a>了心识性。<a id="a-JA"></a>自体恒真。<a id="a-JB"></a>所缘念处。<a id="a-JC"></a>无非佛法。</p>
  <p id="aJD">朗禅师云。<a id="a-JE"></a>凡有所见。<a id="a-JF"></a>皆自心现。<a id="a-JG"></a>道似何物。<a id="a-JH"></a>而欲修之。<a id="a-JI"></a>烦恼似何物。<a id="a-JJ"></a>而欲断之。</p>
  <p id="aJK">稠禅师云。<a id="a-JL"></a>一切外缘。<a id="a-JM"></a>名无定相。<a id="a-JN"></a>是非生灭。<a id="a-JO"></a>一由自心。<a id="a-JP"></a>若自心不心。<a id="a-JQ"></a>谁嫌是非。<a id="a-JR"></a>能所俱无。<a id="a-JS"></a>即诸相恒寂。</p>
  <p id="aJT">慧慈禅师云。<a id="a-JU"></a>夫法性者。<a id="a-JV"></a>大道也。<a id="a-JW"></a>法是法身。<a id="a-JX"></a>性是觉性。<a id="a-JY"></a>即众生自然性也。<a id="a-JZ"></a>是以金刚般若。<a id="a-Ja"></a>如大火聚。<a id="a-Jb"></a>三昧焰焰诸累莫入。<a id="a-Jc"></a>故称天上天下。<a id="a-Jd"></a>唯我独尊。</p>
  <p id="aJe">慧满禅师云。<a id="a-Jf"></a>诸佛说心。<a id="a-Jg"></a>令知心相是虚妄法。<a id="a-Jh"></a>今乃重加心相。<a id="a-Ji"></a>深违佛意。<a id="a-Jj"></a>又增论议。<a id="a-Jk"></a>殊乖大理。<a id="a-Jl"></a>常赍四卷楞伽经。<a id="a-Jm"></a>以为心要。<a id="a-Jn"></a>随说随行。</p>
 </body>
</html>