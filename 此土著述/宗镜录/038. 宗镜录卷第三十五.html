<!doctype html>
<html id="z3IBXBO1eO" data-ver="1682">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第三十五</h1>
  <p id="a2">夫说此法门。<a id="a-3"></a>是无始终说。<a id="a-4"></a>不定方所。<a id="a-5"></a>亦无时分。<a id="a-6"></a>以无时之时。<a id="a-7"></a>理无间断。<a id="a-8"></a>无处之处。<a id="a-9"></a>说遍十方故。<a id="a-A"></a>一切佛。<a id="a-B"></a>法尔皆于无尽世界。<a id="a-C"></a>常转如是无尽法轮。<a id="a-D"></a>令诸众生反本还原。<a id="a-E"></a>穷未来际。<a id="a-F"></a>无有休息。<a id="a-G"></a>华严疏云。<a id="a-H"></a>夫心冥至道。<a id="a-I"></a>则浑一古今。<a id="a-J"></a>法界无生。<a id="a-K"></a>本亡时分。<a id="a-L"></a>故经颂云。<a id="a-M"></a>诸佛得菩提。<a id="a-N"></a>实不计于日。<a id="a-O"></a>又云。<a id="a-P"></a>此圆教法门。<a id="a-Q"></a>以会缘入实体者有二。<a id="a-R"></a>一以本收末。<a id="a-S"></a>以诸圣教从真流故。<a id="a-T"></a>不异于真。<a id="a-U"></a>二会相显性。<a id="a-V"></a>谓彼一切差别教法。<a id="a-W"></a>从缘无性。<a id="a-X"></a>即是真如。<a id="a-Y"></a>是故虚相本尽。<a id="a-Z"></a>真性本现。<a id="a-a"></a>如来言说。<a id="a-b"></a>皆顺于如。<a id="a-c"></a>故金刚三昧经云。<a id="a-d"></a>如我说者。<a id="a-e"></a>义语非文。<a id="a-f"></a>众生说者。<a id="a-g"></a>文语非义。<a id="a-h"></a>又理事无碍体者。<a id="a-i"></a>谓一切教法。<a id="a-j"></a>虽举体即真。<a id="a-k"></a>不碍十二分等事相宛然显现。<a id="a-l"></a>虽真如举体为一切。<a id="a-m"></a>不碍一味湛然平等。<a id="a-n"></a>夫一乘三乘。<a id="a-o"></a>一性五性。<a id="a-p"></a>就机则三约法则一。<a id="a-q"></a>新熏则五。<a id="a-r"></a>本有无二。<a id="a-s"></a>若入理双拂。<a id="a-t"></a>则三一两亡。<a id="a-u"></a>若约佛化仪。<a id="a-v"></a>则能三能一。<a id="a-w"></a>是故竞执是非。<a id="a-x"></a>达无违诤。<a id="a-y"></a>大集五部虽异。<a id="a-z"></a>不离法界本原。<a id="a-10"></a>涅槃各说身因。<a id="a-11"></a>佛许无非正说。<a id="a-12"></a>此宗镜机。<a id="a-13"></a>是圆教摄。<a id="a-14"></a>则圆根所对。<a id="a-15"></a>大小俱含。<a id="a-16"></a>故先德云。<a id="a-17"></a>教海宏深。<a id="a-18"></a>包含无外。<a id="a-19"></a>色空交映。<a id="a-1A"></a>德用重重。<a id="a-1B"></a>语其横收。<a id="a-1C"></a>五教乃至人天。<a id="a-1D"></a>总无不包。<a id="a-1E"></a>方显深广。<a id="a-1F"></a>其犹百川不摄大海。<a id="a-1G"></a>大海必摄百川。<a id="a-1H"></a>虽摄百川。<a id="a-1I"></a>同一碱味。<a id="a-1J"></a>故随一滴迥异百川。<a id="a-1K"></a>前之四教不摄于圆。<a id="a-1L"></a>圆必摄四。<a id="a-1M"></a>虽摄于四。<a id="a-1N"></a>圆以贯之。<a id="a-1O"></a>故十善五戒。<a id="a-1P"></a>亦圆教摄。<a id="a-1Q"></a>今依宗镜。<a id="a-1R"></a>若约教唯依一心而说。<a id="a-1S"></a>则何教非心。<a id="a-1T"></a>何心非教。<a id="a-1U"></a>诸经通辩。<a id="a-1V"></a>皆以一心真法界为体。<a id="a-1W"></a>如来所说十二分教。<a id="a-1X"></a>亲从大悲心中之所流出。<a id="a-1Y"></a>大悲心从后得智。<a id="a-1Z"></a>后得智从根本智。<a id="a-1a"></a>根本智从清净法界流出。<a id="a-1b"></a>即是本原。<a id="a-1c"></a>更无所从。<a id="a-1d"></a>无有法离于法界而有。<a id="a-1e"></a>华严经颂云。<a id="a-1f"></a>未曾有一法。<a id="a-1g"></a>得离于法性。<a id="a-1h"></a>即一切众生迷悟本。<a id="a-1i"></a>若不迷此。<a id="a-1j"></a>即不成迷。<a id="a-1k"></a>以无颠倒执着轮回生死故。<a id="a-1l"></a>若不悟此即不成悟。<a id="a-1m"></a>以无如法修行证穷果故。<a id="a-1n"></a>所以真如一心。<a id="a-1o"></a>为迷悟依。<a id="a-1p"></a>夫立教之本。<a id="a-1q"></a>无出意言。<a id="a-1r"></a>以意诠量。<a id="a-1s"></a>从言开演。<a id="a-1t"></a>故基师云。<a id="a-1u"></a>至理澄寂。<a id="a-1v"></a>是非之论息言。<a id="a-1w"></a>般若幽玄。<a id="a-1x"></a>一异之情绝虑。<a id="a-1y"></a>息情虑故。<a id="a-1z"></a>非识非心。<a id="a-20"></a>绝言论故。<a id="a-21"></a>非声非说。<a id="a-22"></a>法非声说。<a id="a-23"></a>说遍尘沙。<a id="a-24"></a>理无识心。<a id="a-25"></a>心该法界。<a id="a-26"></a>心该法界。<a id="a-27"></a>斯乃非心作心。<a id="a-28"></a>说遍尘沙。<a id="a-29"></a>此亦无说为说。<a id="a-2A"></a>非心作心。<a id="a-2B"></a>心开二种。<a id="a-2C"></a>无说为说。<a id="a-2D"></a>说乃两门。<a id="a-2E"></a>心开二种者。<a id="a-2F"></a>一心生灭门。<a id="a-2G"></a>二心真如门。<a id="a-2H"></a>释生灭门者。<a id="a-2I"></a>只如三界循环斯皆妄识。<a id="a-2J"></a>四生盘泊。<a id="a-2K"></a>并是惑心。<a id="a-2L"></a>荣辱迅譬石光。<a id="a-2M"></a>古今驶过拍鞠。<a id="a-2N"></a>此则生灭门也。<a id="a-2O"></a>释真如门者。<a id="a-2P"></a>只如摩罗净识。<a id="a-2Q"></a>湛若太虚。<a id="a-2R"></a>佛性明珠。<a id="a-2S"></a>皎同朗月。<a id="a-2T"></a>隐显虽异。<a id="a-2U"></a>肤内更明。<a id="a-2V"></a>染净缘分。<a id="a-2W"></a>法身澄止。<a id="a-2X"></a>此则真如门也。<a id="a-2Y"></a>言说乃两门者。<a id="a-2Z"></a>一大机受法。<a id="a-2a"></a>则教说满乘。<a id="a-2b"></a>二小圣闻思。<a id="a-2c"></a>则藏开半字。<a id="a-2d"></a>神锴和尚云。<a id="a-2e"></a>教起所由者。<a id="a-2f"></a>如来一代说法。<a id="a-2g"></a>欲令众生悟佛知见。<a id="a-2h"></a>佛知见者。<a id="a-2i"></a>所谓平等真心。<a id="a-2j"></a>诸法无二。<a id="a-2k"></a>无二之法。<a id="a-2l"></a>即是实性。<a id="a-2m"></a>实性之体。<a id="a-2n"></a>离有离无。<a id="a-2o"></a>不生不灭。<a id="a-2p"></a>理自恒真。<a id="a-2q"></a>不由观智所显。<a id="a-2r"></a>道常显露。<a id="a-2s"></a>实无翳障。<a id="a-2t"></a>平等真心者。<a id="a-2u"></a>若法相宗。<a id="a-2v"></a>真即是智。<a id="a-2w"></a>将智证真。<a id="a-2x"></a>三乘无别。<a id="a-2y"></a>即是真家之心。<a id="a-2z"></a>依主释也。<a id="a-30"></a>若法性宗。<a id="a-31"></a>真即是心。<a id="a-32"></a>体同名别。<a id="a-33"></a>真心即平等。<a id="a-34"></a>持业释也。<a id="a-35"></a>故经云。<a id="a-36"></a>泥洹真法宝。<a id="a-37"></a>众生从种种门。<a id="a-38"></a>入。<a id="a-39"></a>种种之门。<a id="a-3A"></a>是能通所通唯一道。<a id="a-3B"></a>又云。<a id="a-3C"></a>经说门不同。<a id="a-3D"></a>或文字为门。<a id="a-3E"></a>大品经明四十二字门是也。<a id="a-3F"></a>或观行为门。<a id="a-3G"></a>释论明菩萨修三三昧缘诸法实相是也。<a id="a-3H"></a>或智慧为门。<a id="a-3I"></a>法华经云。<a id="a-3J"></a>其智慧门难解难入是也。<a id="a-3K"></a>或理为门。<a id="a-3L"></a>大品经云。<a id="a-3M"></a>明无生法。<a id="a-3N"></a>无来无去。<a id="a-3O"></a>即是佛也。<a id="a-3P"></a>依教门通观。<a id="a-3Q"></a>依观门通智。<a id="a-3R"></a>依智门通理。<a id="a-3S"></a>理为门。<a id="a-3T"></a>复通何处。<a id="a-3U"></a>教观智等诸门。<a id="a-3V"></a>悉依于理。<a id="a-3W"></a>能依是门。<a id="a-3X"></a>所依何得非门。<a id="a-3Y"></a>虽无所通。<a id="a-3Z"></a>究竟遍通。<a id="a-3a"></a>是妙门也。<a id="a-3b"></a>则众妙之门。<a id="a-3c"></a>一真心之所依也。<a id="a-3d"></a>华严经云。<a id="a-3e"></a>譬如日出先照高山。<a id="a-3f"></a>日譬于佛。<a id="a-3g"></a>光譬说教。<a id="a-3h"></a>日即无缘之慈。<a id="a-3i"></a>非出而出。<a id="a-3j"></a>随众机之所扣。<a id="a-3k"></a>非照而照。<a id="a-3l"></a>说华严如高山。<a id="a-3m"></a>说方等如食时。<a id="a-3n"></a>说般若如禺中。<a id="a-3o"></a>说法华如正中。<a id="a-3p"></a>说涅槃如平地。<a id="a-3q"></a>若菩萨大人。<a id="a-3r"></a>蒙般若光。<a id="a-3s"></a>诸法之用。<a id="a-3t"></a>二乘之人。<a id="a-3u"></a>既无此用。<a id="a-3v"></a>譬如七日婴儿。<a id="a-3w"></a>若视日轮。<a id="a-3x"></a>令眼失光。<a id="a-3y"></a>以无明全在。<a id="a-3z"></a>丧一切智明故。<a id="a-40"></a>外道闇证。<a id="a-41"></a>譬如夜游。<a id="a-42"></a>以未承正教之照故。<a id="a-43"></a>菩萨利他。<a id="a-44"></a>譬如日中。<a id="a-45"></a>作务施运役之功。<a id="a-46"></a>然平地高山。<a id="a-47"></a>同承日照。<a id="a-48"></a>小根大器。<a id="a-49"></a>咸禀教光。<a id="a-4A"></a>约能照则无浅深。<a id="a-4B"></a>对所照自分前后。<a id="a-4C"></a>如大车等赐。<a id="a-4D"></a>一雨普沾。<a id="a-4E"></a>道绝始终。<a id="a-4F"></a>理无偏党。<a id="a-4G"></a>若得宗镜一乘之光。<a id="a-4H"></a>平等大慧。<a id="a-4I"></a>自他兼利。<a id="a-4J"></a>更无差别。<a id="a-4K"></a>故大涅槃经云。<a id="a-4L"></a>譬如有人。<a id="a-4M"></a>以新毒药涂大鼓。<a id="a-4N"></a>于众中击令出声。<a id="a-4O"></a>虽无心欲闻。<a id="a-4P"></a>若有闻者。<a id="a-4Q"></a>远近皆死。<a id="a-4R"></a>唯除一人不横死者。<a id="a-4S"></a>谓一阐提。<a id="a-4T"></a>才闻即能破无明惑。<a id="a-4U"></a>名为近死。<a id="a-4V"></a>闻未即益。<a id="a-4W"></a>作后世因。<a id="a-4X"></a>名为远死。<a id="a-4Y"></a>止观释云。<a id="a-4Z"></a>一切众生心性正因。<a id="a-4a"></a>譬之如乳。<a id="a-4b"></a>闻了因法。<a id="a-4c"></a>名为置毒。<a id="a-4d"></a>正因不断。<a id="a-4e"></a>如乳四微。<a id="a-4f"></a>五味虽变。<a id="a-4g"></a>四微恒存。<a id="a-4h"></a>是故毒随四微。<a id="a-4i"></a>味味杀人。<a id="a-4j"></a>众生心性。<a id="a-4k"></a>亦复如是。<a id="a-4l"></a>正因不坏。<a id="a-4m"></a>了因之毒。<a id="a-4n"></a>随正奢促。<a id="a-4o"></a>处处得发。<a id="a-4p"></a>或理发。<a id="a-4q"></a>教行证发。<a id="a-4r"></a>如辟支佛利根。<a id="a-4s"></a>根熟出无佛世。<a id="a-4t"></a>自然得悟。<a id="a-4u"></a>理发亦尔。<a id="a-4v"></a>久植善根。<a id="a-4w"></a>今生虽不闻圆教。<a id="a-4x"></a>了因之毒任运自发。<a id="a-4y"></a>若闻华严日照高山即得悟者。<a id="a-4z"></a>此是教发。<a id="a-50"></a>闻已思惟。<a id="a-51"></a>思惟即悟。<a id="a-52"></a>是为观行发。<a id="a-53"></a>若是六根净位。<a id="a-54"></a>进破无明。<a id="a-55"></a>是相似证发。<a id="a-56"></a>若见道损生。<a id="a-57"></a>亦是证发。<a id="a-58"></a>今依华严立五教。<a id="a-59"></a>天台立四教。<a id="a-5A"></a>乃至八教。<a id="a-5B"></a>且华严一心立五教。<a id="a-5C"></a>约识而论者。<a id="a-5D"></a>一如小乘教。<a id="a-5E"></a>但有六识赖耶。<a id="a-5F"></a>但得其名。<a id="a-5G"></a>二大乘始教。<a id="a-5H"></a>但得一分生灭之义。<a id="a-5I"></a>以其真理未能体通。<a id="a-5J"></a>但说凝然不作诸法。<a id="a-5K"></a>第三大乘终教。<a id="a-5L"></a>于此赖耶。<a id="a-5M"></a>得理事通体。<a id="a-5N"></a>不生灭与生灭和合。<a id="a-5O"></a>非一非异。<a id="a-5P"></a>以许真如随缘而作诸法。<a id="a-5Q"></a>以阿赖耶识所熏净法。<a id="a-5R"></a>与能熏染法各差别。<a id="a-5S"></a>故非一。<a id="a-5T"></a>能熏所熏。<a id="a-5U"></a>但一心作无有他。<a id="a-5V"></a>故非异。<a id="a-5W"></a>始教约法相差别门说。<a id="a-5X"></a>终教约体相容门说。<a id="a-5Y"></a>为第一义真心也。<a id="a-5Z"></a>谓如来藏性。<a id="a-5a"></a>依此有诸趣等。<a id="a-5b"></a>第四顿教。<a id="a-5c"></a>即一切法。<a id="a-5d"></a>唯一真心。<a id="a-5e"></a>差别相尽。<a id="a-5f"></a>离言绝虑。<a id="a-5g"></a>不可说也。<a id="a-5h"></a>以一切染净相尽。<a id="a-5i"></a>无有二法可以体会。<a id="a-5j"></a>故不可说。<a id="a-5k"></a>如净名所显入不二门也。<a id="a-5l"></a>第五圆教。<a id="a-5m"></a>约性海圆明法界所起。<a id="a-5n"></a>唯一法界性。<a id="a-5o"></a>起心。<a id="a-5p"></a>即具十德。</p>
  <p id="a5q">问。<a id="a-5r"></a>云何一心约就诸教。<a id="a-5s"></a>得有如是差别义耶。</p>
  <p id="a5t">答。<a id="a-5u"></a>约法通收。<a id="a-5v"></a>由此甚深所起一心。<a id="a-5w"></a>具五义门。<a id="a-5x"></a>随以一行摄化众生。<a id="a-5y"></a>一小乘。<a id="a-5z"></a>摄义从名门。<a id="a-60"></a>二始教。<a id="a-61"></a>摄理从事门。<a id="a-62"></a>三终教。<a id="a-63"></a>理事无碍门。<a id="a-64"></a>四顿教事尽理显门。<a id="a-65"></a>五圆教。<a id="a-66"></a>性海具德门。<a id="a-67"></a>五义相显。<a id="a-68"></a>唯一心转。<a id="a-69"></a>秘密义记云。<a id="a-6A"></a>佛子。<a id="a-6B"></a>善听。<a id="a-6C"></a>譬如暗家宝。<a id="a-6D"></a>人不知故。<a id="a-6E"></a>无灯明故。<a id="a-6F"></a>于彼[打-丁+棠]触误。<a id="a-6G"></a>谓为蛇所毒。<a id="a-6H"></a>由误故。<a id="a-6I"></a>毒气入身。<a id="a-6J"></a>其身膖胀。<a id="a-6K"></a>受种种苦。<a id="a-6L"></a>智者见已。<a id="a-6M"></a>即将灯明。<a id="a-6N"></a>示以利宝。<a id="a-6O"></a>其所螫人即见此宝。<a id="a-6P"></a>身内毒气即能除愈。<a id="a-6Q"></a>以得此宝故。<a id="a-6R"></a>飞行无碍。<a id="a-6S"></a>见人恭敬。<a id="a-6T"></a>诸恶者。<a id="a-6U"></a>皆以慈心相向。<a id="a-6V"></a>恶心消灭。<a id="a-6W"></a>由无怨仇故得无所畏。<a id="a-6X"></a>无所畏故。<a id="a-6Y"></a>安隐快乐。<a id="a-6Z"></a>行者亦尔。<a id="a-6a"></a>由不知法性家内实德宝故。<a id="a-6b"></a>为八万四千尘劳。<a id="a-6c"></a>由知亲近善友闻法故。<a id="a-6d"></a>返尘劳垢。<a id="a-6e"></a>为八万四千道品法。<a id="a-6f"></a>除自然执。<a id="a-6g"></a>又知因缘空。<a id="a-6h"></a>又知佛性常住。<a id="a-6i"></a>又知言语道亡。<a id="a-6j"></a>心行处灭。<a id="a-6k"></a>又开悟法界缘起。<a id="a-6l"></a>由是一切诸法。<a id="a-6m"></a>从一地不至一地。<a id="a-6n"></a>会是净心中。<a id="a-6o"></a>是故诸烦恼及诸净心。<a id="a-6p"></a>不从他方来。<a id="a-6q"></a>一手反覆耳。<a id="a-6r"></a>智者不须疑也。<a id="a-6s"></a>又前所譬。<a id="a-6t"></a>暗家实宝。<a id="a-6u"></a>即是显清净法门。<a id="a-6v"></a>为对治染法。<a id="a-6w"></a>对治有五。<a id="a-6x"></a>一者小乘教。<a id="a-6y"></a>即对治外道。<a id="a-6z"></a>不依。<a id="a-70"></a>因缘。<a id="a-71"></a>起自然执。<a id="a-72"></a>二初教。<a id="a-73"></a>即对治小乘。<a id="a-74"></a>由于因缘。<a id="a-75"></a>有执。<a id="a-76"></a>已前总名有为缘起。<a id="a-77"></a>三者终教。<a id="a-78"></a>即对治初教。<a id="a-79"></a>一切诸法无常苦空无我。<a id="a-7A"></a>执。<a id="a-7B"></a>此名无为缘起。<a id="a-7C"></a>由真如随缘。<a id="a-7D"></a>名为无为缘起。<a id="a-7E"></a>四者顿教。<a id="a-7F"></a>即对治终教。<a id="a-7G"></a>念念纷纷。<a id="a-7H"></a>起有言说。<a id="a-7I"></a>即自体缘起。<a id="a-7J"></a>穷源尽性。<a id="a-7K"></a>一念不生。<a id="a-7L"></a>故为自体。<a id="a-7M"></a>五者圆教。<a id="a-7N"></a>即对治顿教。<a id="a-7O"></a>寂默言说。<a id="a-7P"></a>心行处灭。<a id="a-7Q"></a>一切归寂源。<a id="a-7R"></a>不能一即一切。<a id="a-7S"></a>一切即一自在等。<a id="a-7T"></a>此法界缘起。<a id="a-7U"></a>动静具足。<a id="a-7V"></a>故名性起。<a id="a-7W"></a>圆融无碍。<a id="a-7X"></a>取舍都尽。<a id="a-7Y"></a>即三毒即佛故。<a id="a-7Z"></a>若小乘虽随起对治。<a id="a-7a"></a>唯知第六识。<a id="a-7b"></a>不知由心有诸法故。<a id="a-7c"></a>言心者。<a id="a-7d"></a>即八识心王。<a id="a-7e"></a>又小乘不知常乐我净心。<a id="a-7f"></a>万法主故。<a id="a-7g"></a>不可得故。<a id="a-7h"></a>如虚空故不可治。<a id="a-7i"></a>虽有如是法。<a id="a-7j"></a>以不知所因故。<a id="a-7k"></a>不知由心有万法故。<a id="a-7l"></a>不觉心源故。<a id="a-7m"></a>唯取小果。<a id="a-7n"></a>皆灭色取空。<a id="a-7o"></a>若不灭色取空。<a id="a-7p"></a>知色即是空。<a id="a-7q"></a>即得入初教。<a id="a-7r"></a>次初教人。<a id="a-7s"></a>如上诸次第所起法。<a id="a-7t"></a>皆言识变有。<a id="a-7u"></a>识外不有。<a id="a-7v"></a>识者。<a id="a-7w"></a>即第八识。<a id="a-7x"></a>约识性亦不可得。<a id="a-7y"></a>才证此心。<a id="a-7z"></a>即知诸法因缘生。<a id="a-80"></a>缘生无自性。<a id="a-81"></a>虽证此法。<a id="a-82"></a>犹有刹那生灭。<a id="a-83"></a>故名有为。<a id="a-84"></a>证凝然真如故。<a id="a-85"></a>次终教人云。<a id="a-86"></a>一切诸法不出一心。<a id="a-87"></a>是一心。<a id="a-88"></a>譬如大海湿性。<a id="a-89"></a>依一心。<a id="a-8A"></a>所有诸法。<a id="a-8B"></a>如大海波澜。<a id="a-8C"></a>虽摄波入水。<a id="a-8D"></a>而不灭波浪。<a id="a-8E"></a>虽波澜纷纷起。<a id="a-8F"></a>而不减寂水。<a id="a-8G"></a>如是虽摄万境入一心。<a id="a-8H"></a>而不减万境。<a id="a-8I"></a>虽万境纷纷起。<a id="a-8J"></a>而不减一心。<a id="a-8K"></a>何以故。<a id="a-8L"></a>一心所有故。<a id="a-8M"></a>是故真该妄末。<a id="a-8N"></a>妄达真源。<a id="a-8O"></a>性相融通。<a id="a-8P"></a>本末平等。<a id="a-8Q"></a>虽自性无生。<a id="a-8R"></a>不失义果。<a id="a-8S"></a>虽不失业果。<a id="a-8T"></a>自性无生。<a id="a-8U"></a>虽得一心。<a id="a-8V"></a>不得无尽。<a id="a-8W"></a>故不得重重。<a id="a-8X"></a>故名一实谛。<a id="a-8Y"></a>自此已前诸教。<a id="a-8Z"></a>依渐次阶位。<a id="a-8a"></a>即名渐教。<a id="a-8b"></a>次顿教者。<a id="a-8c"></a>一念不生。<a id="a-8d"></a>即是佛也。<a id="a-8e"></a>何以故。<a id="a-8f"></a>一切诸法从本以来。<a id="a-8g"></a>常自寂灭相。<a id="a-8h"></a>下自众生。<a id="a-8i"></a>上尽诸佛。<a id="a-8j"></a>一切所作事不遗一毛。<a id="a-8k"></a>诸皆如梦。<a id="a-8l"></a>故成佛度生。<a id="a-8m"></a>犹此梦摄。<a id="a-8n"></a>不明一中多。<a id="a-8o"></a>多中一。<a id="a-8p"></a>一即多。<a id="a-8q"></a>多即一等。<a id="a-8r"></a>次圆教所明。<a id="a-8s"></a>以十十无尽显其义。<a id="a-8t"></a>以十十重重辩其相。<a id="a-8u"></a>随举为主。<a id="a-8v"></a>万法为伴。<a id="a-8w"></a>由主不防伴。<a id="a-8x"></a>伴不防主。<a id="a-8y"></a>俱周遍法界。</p>
  <p id="a8z">问。<a id="a-90"></a>如上所说重重无尽者。<a id="a-91"></a>且何物重重。<a id="a-92"></a>何物无尽。<a id="a-93"></a>何法广大。<a id="a-94"></a>何法圆融。<a id="a-95"></a>何法包含。<a id="a-96"></a>何法秘密。</p>
  <p id="a97">答。<a id="a-98"></a>则是一切凡圣。<a id="a-99"></a>心相重重。<a id="a-9A"></a>心性无尽。<a id="a-9B"></a>是心广大。<a id="a-9C"></a>是心圆融。<a id="a-9D"></a>是心包含。<a id="a-9E"></a>是心秘密。<a id="a-9F"></a>若无此。<a id="a-9G"></a>一心为宗。<a id="a-9H"></a>则教门无一法可兴。<a id="a-9I"></a>诸佛无一字可说。<a id="a-9J"></a>既全归心旨。<a id="a-9K"></a>广备信根。<a id="a-9L"></a>圆解已周。<a id="a-9M"></a>纤疑不起。<a id="a-9N"></a>不可唯凭口说。<a id="a-9O"></a>密在心行。<a id="a-9P"></a>但以定水。<a id="a-9Q"></a>潜澄。<a id="a-9R"></a>慧灯转耀。<a id="a-9S"></a>若一向持文。<a id="a-9T"></a>求理执教谈宗。<a id="a-9U"></a>如入海算。<a id="a-9V"></a>尘砂仰空。<a id="a-9W"></a>数星宿。<a id="a-9X"></a>终不亲见。<a id="a-9Y"></a>去道尤赊。<a id="a-9Z"></a>昔人云。<a id="a-9a"></a>如天地。<a id="a-9b"></a>终日轰轰。<a id="a-9c"></a>不及真理。<a id="a-9d"></a>是故学人去文取理。<a id="a-9e"></a>端坐凝情。<a id="a-9f"></a>以心眼自看。<a id="a-9g"></a>是名专住一境。<a id="a-9h"></a>修定胜因也。<a id="a-9i"></a>又圆教义者。<a id="a-9j"></a>本末融通。<a id="a-9k"></a>理事无碍。<a id="a-9l"></a>说真妄。<a id="a-9m"></a>则凡圣昭昭而交彻。<a id="a-9n"></a>语法界。<a id="a-9o"></a>则理事历历而相收。<a id="a-9p"></a>佛知见一偈。<a id="a-9q"></a>开示而无遗。<a id="a-9r"></a>大涅槃一章。<a id="a-9s"></a>必尽其体用。<a id="a-9t"></a>如华严经云。<a id="a-9u"></a>无有智外如为智所入。<a id="a-9v"></a>亦无如外智能证于如。<a id="a-9w"></a>又云。<a id="a-9x"></a>无有少法与法同止。<a id="a-9y"></a>以举心摄境。<a id="a-9z"></a>则无心外之境。<a id="a-A0"></a>举境摄心。<a id="a-A1"></a>则无境外之心。<a id="a-A2"></a>以性无二相即性故。<a id="a-A3"></a>相随性融。<a id="a-A4"></a>随一皆摄。<a id="a-A5"></a>是以性外无相。<a id="a-A6"></a>则何法不融。<a id="a-A7"></a>理中立事。<a id="a-A8"></a>则何门不入。<a id="a-A9"></a>可谓触目菩提。<a id="a-AA"></a>一念圆证。<a id="a-AB"></a>所以无量义经云。<a id="a-AC"></a>无量义者。<a id="a-AD"></a>从一法生。<a id="a-AE"></a>其一法者。<a id="a-AF"></a>所谓无相。<a id="a-AG"></a>古人云。<a id="a-AH"></a>此是出生义。<a id="a-AI"></a>法华经云。<a id="a-AJ"></a>究竟至于一切智地。<a id="a-AK"></a>此是收入之法。<a id="a-AL"></a>则三乘万化。<a id="a-AM"></a>从实相生。<a id="a-AN"></a>究竟还归一实相。<a id="a-AO"></a>则初后不离一心。<a id="a-AP"></a>本末咸居正位。<a id="a-AQ"></a>如法华经云。<a id="a-AR"></a>心相体信。<a id="a-AS"></a>入出无难。<a id="a-AT"></a>可以知大乘家业。<a id="a-AU"></a>绍佛种位。<a id="a-AV"></a>又初则一出无量。<a id="a-AW"></a>后乃无量归一。<a id="a-AX"></a>今无量非无量。<a id="a-AY"></a>一亦非一。<a id="a-AZ"></a>即证法华三昧。<a id="a-Aa"></a>又先德目为教海者。<a id="a-Ab"></a>以含众法。<a id="a-Ac"></a>喻如大海。<a id="a-Ad"></a>傍无边涯。<a id="a-Ae"></a>连天一色。<a id="a-Af"></a>空彻海底。<a id="a-Ag"></a>海映空天。<a id="a-Ah"></a>即是圆教。<a id="a-Ai"></a>总摄诸教归真。<a id="a-Aj"></a>并皆空净。<a id="a-Ak"></a>理事无碍。<a id="a-Al"></a>如交映色空。<a id="a-Am"></a>色不碍空。<a id="a-An"></a>空不碍色。<a id="a-Ao"></a>德用重重。<a id="a-Ap"></a>即唯明唯深。<a id="a-Aq"></a>具十玄门。<a id="a-Ar"></a>重重无尽。<a id="a-As"></a>即事事无碍。<a id="a-At"></a>如海十德。<a id="a-Au"></a>互相周遍。<a id="a-Av"></a>即心海包容。<a id="a-Aw"></a>深广无际矣。<a id="a-Ax"></a>所以守护国界主陀罗尼。<a id="a-Ay"></a>经偈云。<a id="a-Az"></a>一字演说一切法。<a id="a-B0"></a>多劫无有穷尽时。<a id="a-B1"></a>一一字门亦复然。<a id="a-B2"></a>此住宝箧真言地。<a id="a-B3"></a>生法师释。<a id="a-B4"></a>法华经。<a id="a-B5"></a>一毫之善。<a id="a-B6"></a>举手低头。<a id="a-B7"></a>皆已成佛。<a id="a-B8"></a>言。<a id="a-B9"></a>无非佛流。<a id="a-BA"></a>即涅槃意。<a id="a-BB"></a>乃至外道典籍。<a id="a-BC"></a>亦佛法流。<a id="a-BD"></a>况内法耶。<a id="a-BE"></a>大小等教。<a id="a-BF"></a>皆从如来大悲所流故。<a id="a-BG"></a>是知无有一法不从心原性空而出。<a id="a-BH"></a>如源出水。<a id="a-BI"></a>似空出云。<a id="a-BJ"></a>以十方如来证心成佛。<a id="a-BK"></a>佛即是心。<a id="a-BL"></a>所有万善万德悲智愿行。<a id="a-BM"></a>无不从此流矣。<a id="a-BN"></a>又约金师子章论五教者。<a id="a-BO"></a>一此师子虽是因缘之法。<a id="a-BP"></a>念念生灭。<a id="a-BQ"></a>实无师子可得。<a id="a-BR"></a>名愚人法。<a id="a-BS"></a>是声闻教。<a id="a-BT"></a>二即此缘生诸法。<a id="a-BU"></a>各无自性。<a id="a-BV"></a>彻底唯空。<a id="a-BW"></a>名大乘初教。<a id="a-BX"></a>三虽复彻底唯空。<a id="a-BY"></a>不碍幻法宛然。<a id="a-BZ"></a>缘生幻有。<a id="a-Ba"></a>二相双存。<a id="a-Bb"></a>名大乘终教。<a id="a-Bc"></a>四即此师子与金二相。<a id="a-Bd"></a>互夺两亡。<a id="a-Be"></a>情谓不存。<a id="a-Bf"></a>俱无有力。<a id="a-Bg"></a>空有双泯。<a id="a-Bh"></a>名言路绝。<a id="a-Bi"></a>栖心无寄。<a id="a-Bj"></a>名大乘顿教。<a id="a-Bk"></a>五即此情尽体露之法。<a id="a-Bl"></a>混成一块。<a id="a-Bm"></a>繁兴大用。<a id="a-Bn"></a>起必全真。<a id="a-Bo"></a>万像纷然。<a id="a-Bp"></a>参而不杂。<a id="a-Bq"></a>一切即一。<a id="a-Br"></a>皆同无性。<a id="a-Bs"></a>一即一切。<a id="a-Bt"></a>因果历然。<a id="a-Bu"></a>力用相收。<a id="a-Bv"></a>卷舒自在。<a id="a-Bw"></a>名一乘圆教。<a id="a-Bx"></a>此名最上乘也。<a id="a-By"></a>次天台立四教者。<a id="a-Bz"></a>一藏教。<a id="a-C0"></a>明因缘生灭四谛理。<a id="a-C1"></a>正教小乘。<a id="a-C2"></a>傍化菩萨。<a id="a-C3"></a>二通教。<a id="a-C4"></a>三人同禀。<a id="a-C5"></a>明因缘即空无生四真谛。<a id="a-C6"></a>正为菩萨。<a id="a-C7"></a>傍通二乘。<a id="a-C8"></a>教理。<a id="a-C9"></a>智断行位因果皆空。<a id="a-CA"></a>三人同证。<a id="a-CB"></a>此藏通二教。<a id="a-CC"></a>俱不识常住真心。<a id="a-CD"></a>皆以灭心为极果。<a id="a-CE"></a>三别教。<a id="a-CF"></a>是不共之名。<a id="a-CG"></a>明因缘假名无量四圣谛理。<a id="a-CH"></a>约化菩萨。<a id="a-CI"></a>不共二乘。<a id="a-CJ"></a>若教别者。<a id="a-CK"></a>具演恒沙佛法。<a id="a-CL"></a>别为菩萨。<a id="a-CM"></a>若理别者。<a id="a-CN"></a>藏识有恒沙俗谛之理。<a id="a-CO"></a>乃至智断行位因果。<a id="a-CP"></a>俱与三教事别。<a id="a-CQ"></a>虽知一心不空无尽之理。<a id="a-CR"></a>即今未具。<a id="a-CS"></a>犹待次第生起。<a id="a-CT"></a>执教道而不融。<a id="a-CU"></a>据行布而成别。<a id="a-CV"></a>四圆教。<a id="a-CW"></a>明不思议因缘无作四谛教理。<a id="a-CX"></a>正说中道。<a id="a-CY"></a>即一切法圆理不偏。<a id="a-CZ"></a>智圆。<a id="a-Ca"></a>则一成一切成。<a id="a-Cb"></a>断圆。<a id="a-Cc"></a>则不断而断。<a id="a-Cd"></a>行圆。<a id="a-Ce"></a>则一心具足万行。<a id="a-Cf"></a>位圆。<a id="a-Cg"></a>则一地具足一切地。<a id="a-Ch"></a>因圆。<a id="a-Ci"></a>则双照二谛。<a id="a-Cj"></a>自然流入萨婆若海。<a id="a-Ck"></a>果圆。<a id="a-Cl"></a>则妙觉不思议三德之果。<a id="a-Cm"></a>即一念心圆具法界。<a id="a-Cn"></a>约观心明四教者。<a id="a-Co"></a>净名疏云。<a id="a-Cp"></a>今但论即心行用。<a id="a-Cq"></a>识一切教门。<a id="a-Cr"></a>皆从初心观行而起。<a id="a-Cs"></a>四教既摄一切经教。<a id="a-Ct"></a>若一念观心分明。<a id="a-Cu"></a>能分别一念无明因缘所生之心。<a id="a-Cv"></a>四辩历然。<a id="a-Cw"></a>则一切经教大意。<a id="a-Cx"></a>皆约观心通达。<a id="a-Cy"></a>就此即为四意。<a id="a-Cz"></a>第一约观心明三藏教相者。<a id="a-D0"></a>即是观一念因缘所生之心生灭。<a id="a-D1"></a>析假入空。<a id="a-D2"></a>约观门起一切三藏教也。<a id="a-D3"></a>若观生灭四谛入道。<a id="a-D4"></a>即是修多罗藏。<a id="a-D5"></a>故增一阿含云。<a id="a-D6"></a>佛告诸比丘。<a id="a-D7"></a>谓一切法者。<a id="a-D8"></a>只是一法。<a id="a-D9"></a>何等为一法。<a id="a-DA"></a>心是一法。<a id="a-DB"></a>离心无一切法也。<a id="a-DC"></a>智度论云。<a id="a-DD"></a>从初转法轮经。<a id="a-DE"></a>至大涅槃。<a id="a-DF"></a>结修多罗藏。<a id="a-DG"></a>此只是约心生灭说四圣谛。<a id="a-DH"></a>即是法归法本之义也。<a id="a-DI"></a>观心出一切毗尼藏者。<a id="a-DJ"></a>佛制戒时。<a id="a-DK"></a>问诸比丘。<a id="a-DL"></a>汝何心作。<a id="a-DM"></a>若有心作。<a id="a-DN"></a>即是犯戒。<a id="a-DO"></a>有犯故有持也。<a id="a-DP"></a>若无心作。<a id="a-DQ"></a>则不名犯。<a id="a-DR"></a>犯义不成。<a id="a-DS"></a>不说持也。<a id="a-DT"></a>故重心发戒。<a id="a-DU"></a>无心则不发戒。<a id="a-DV"></a>若言。<a id="a-DW"></a>从心出阿毗昙藏者。<a id="a-DX"></a>四卷略说。<a id="a-DY"></a>名毗昙心。<a id="a-DZ"></a>达磨多罗处中而说。<a id="a-Da"></a>名为杂心。<a id="a-Db"></a>如此皆是约心。<a id="a-Dc"></a>而辩毗昙无比法者。<a id="a-Dd"></a>分别诸心心数法。<a id="a-De"></a>一切法不可比也。<a id="a-Df"></a>第二约观心明通教者。<a id="a-Dg"></a>观心因缘所生一切法。<a id="a-Dh"></a>心空则一切法空。<a id="a-Di"></a>是为体假入空。<a id="a-Dj"></a>一切通教所明行位因果。<a id="a-Dk"></a>皆从此起也。<a id="a-Dl"></a>第三约观心明别教者。<a id="a-Dm"></a>观心因缘所生。<a id="a-Dn"></a>即假名。<a id="a-Do"></a>具足一切恒沙佛法。<a id="a-Dp"></a>依无明阿赖耶识。<a id="a-Dq"></a>分别无量圣谛。<a id="a-Dr"></a>一切别教所明行位因果。<a id="a-Ds"></a>皆从此起也。<a id="a-Dt"></a>第四约观心明圆教者。<a id="a-Du"></a>观心因缘所生。<a id="a-Dv"></a>具足一切十法界法。<a id="a-Dw"></a>无所积聚。<a id="a-Dx"></a>不纵不横。<a id="a-Dy"></a>不思议中道二谛之理。<a id="a-Dz"></a>一切圆教所明行位因果。<a id="a-E0"></a>皆从此起。<a id="a-E1"></a>如轮王顶上明珠。<a id="a-E2"></a>是则四教皆从一念无明心起。<a id="a-E3"></a>上来数引华严经。<a id="a-E4"></a>明破微尘出三千大千世界经卷。<a id="a-E5"></a>义意在此也。<a id="a-E6"></a>又约顿渐不定秘密。<a id="a-E7"></a>通前四教总立八教。<a id="a-E8"></a>一顿教。<a id="a-E9"></a>如华严无声闻乘。<a id="a-EA"></a>故名为顿。<a id="a-EB"></a>二渐教。<a id="a-EC"></a>即三藏及方等般若。<a id="a-ED"></a>渐引入圆教。<a id="a-EE"></a>三不定教。<a id="a-EF"></a>谓一音异解。<a id="a-EG"></a>或说大而得小果。<a id="a-EH"></a>或说小而得大道。<a id="a-EI"></a>故名为不定。<a id="a-EJ"></a>四秘密教。<a id="a-EK"></a>此有二种。<a id="a-EL"></a>一显露秘密。<a id="a-EM"></a>谓同席异闻。<a id="a-EN"></a>不得道。<a id="a-EO"></a>果互不相知。<a id="a-EP"></a>故名秘密。<a id="a-EQ"></a>二秘密秘密。<a id="a-ER"></a>唯佛能证。<a id="a-ES"></a>密令众生而得开悟。<a id="a-ET"></a>不可指示。<a id="a-EU"></a>总前四教而成八教。<a id="a-EV"></a>又教分五味。<a id="a-EW"></a>释论云。<a id="a-EX"></a>旃延子明六度限剂而满者。<a id="a-EY"></a>此调杂血众生为乳也。<a id="a-EZ"></a>大品云。<a id="a-Ea"></a>菩萨发心与萨婆若相应者。<a id="a-Eb"></a>此欲调乳入酪也。<a id="a-Ec"></a>大品云。<a id="a-Ed"></a>菩萨发心游戏神通净佛国土。<a id="a-Ee"></a>又如净名中得不思议解脱者。<a id="a-Ef"></a>皆能变身登座。<a id="a-Eg"></a>而复能受屈被诃者。<a id="a-Eh"></a>此欲调酪为生酥就熟酥也。<a id="a-Ei"></a>大品云。<a id="a-Ej"></a>菩萨发心。<a id="a-Ek"></a>即坐道树。<a id="a-El"></a>成正觉。<a id="a-Em"></a>转法轮。<a id="a-En"></a>度众生者。<a id="a-Eo"></a>是调熟酥为醍醐也。<a id="a-Ep"></a>此乃从一开一。<a id="a-Eq"></a>接引酥酪之机。<a id="a-Er"></a>后即会一归一。<a id="a-Es"></a>成熟醍醐之众。<a id="a-Et"></a>终无别法。<a id="a-Eu"></a>更有卷舒。<a id="a-Ev"></a>本迹相收。<a id="a-Ew"></a>机应冥合。<a id="a-Ex"></a>又分半满之教。<a id="a-Ey"></a>小乘为半。<a id="a-Ez"></a>大乘为满。<a id="a-F0"></a>又三乘为半。<a id="a-F1"></a>一乘为满。<a id="a-F2"></a>如涅槃经明半字及满字等。<a id="a-F3"></a>说半字故。<a id="a-F4"></a>半字即显。<a id="a-F5"></a>满字即隐。<a id="a-F6"></a>今日说满字者。<a id="a-F7"></a>满字即显。<a id="a-F8"></a>半字即隐。<a id="a-F9"></a>此即约缘而说隐显。<a id="a-FA"></a>又如月喻品。<a id="a-FB"></a>此方见半。<a id="a-FC"></a>他方见满。<a id="a-FD"></a>而彼月性。<a id="a-FE"></a>本无亏盈。<a id="a-FF"></a>随缘所见。<a id="a-FG"></a>故有增减。<a id="a-FH"></a>此即是大乘宗中说也。<a id="a-FI"></a>如智俨法师。<a id="a-FJ"></a>依华严一乘宗辩者。<a id="a-FK"></a>不待说与不说。<a id="a-FL"></a>常半而常满。<a id="a-FM"></a>隐显无别时。<a id="a-FN"></a>如彼月性。<a id="a-FO"></a>常满而常半。<a id="a-FP"></a>增减无异路。<a id="a-FQ"></a>正同宗镜所录法门。<a id="a-FR"></a>隐则一心无相。<a id="a-FS"></a>显则万法标形。<a id="a-FT"></a>不坏前后而同时。<a id="a-FU"></a>常居一际而前后。<a id="a-FV"></a>当舒即卷。<a id="a-FW"></a>当卷即舒。<a id="a-FX"></a>故知以教照心。<a id="a-FY"></a>以心明教。<a id="a-FZ"></a>诸佛所说。<a id="a-Fa"></a>悉是自心。<a id="a-Fb"></a>辅行记引华严经颂云。<a id="a-Fc"></a>诸佛悉了知。<a id="a-Fd"></a>一切从心转。<a id="a-Fe"></a>若能如是解。<a id="a-Ff"></a>彼人真见佛。<a id="a-Fg"></a>宝性论云。<a id="a-Fh"></a>有神通人。<a id="a-Fi"></a>见佛法灭。<a id="a-Fj"></a>以大千经卷。<a id="a-Fk"></a>藏一尘中。<a id="a-Fl"></a>又华严云。<a id="a-Fm"></a>善哉善哉。<a id="a-Fn"></a>云何如来在于身中而不觉知。<a id="a-Fo"></a>故明四谛十二因缘境。<a id="a-Fp"></a>八万四千法门。<a id="a-Fq"></a>不出一心。<a id="a-Fr"></a>若得此意。<a id="a-Fs"></a>八年广演法华。<a id="a-Ft"></a>在乎一念。<a id="a-Fu"></a>经五十劫。<a id="a-Fv"></a>讵动刹那。<a id="a-Fw"></a>例一代逗机。<a id="a-Fx"></a>居于心性。<a id="a-Fy"></a>十方佛事。<a id="a-Fz"></a>宛然瞩目。<a id="a-G0"></a>乃至涅槃三德。<a id="a-G1"></a>在一心中。<a id="a-G2"></a>则大经一部。<a id="a-G3"></a>全标方寸。<a id="a-G4"></a>无边教法。<a id="a-G5"></a>摄一刹那。<a id="a-G6"></a>千枝万叶。<a id="a-G7"></a>同宗一根。<a id="a-G8"></a>众籍群经咸诠一法。<a id="a-G9"></a>如上所引。<a id="a-GA"></a>五味八教半满等文。<a id="a-GB"></a>然虽分判一代时教。<a id="a-GC"></a>皆是一心融摄。<a id="a-GD"></a>一理全收。<a id="a-GE"></a>分而非多。<a id="a-GF"></a>聚而非一。<a id="a-GG"></a>散而不异。<a id="a-GH"></a>合而不同。<a id="a-GI"></a>恒沙义门。<a id="a-GJ"></a>无尽宗趣。<a id="a-GK"></a>皆于一乘圆教宗镜中现。<a id="a-GL"></a>所以古德云。<a id="a-GM"></a>契之于心。<a id="a-GN"></a>然后以之为法。<a id="a-GO"></a>在心为法。<a id="a-GP"></a>形言为教。<a id="a-GQ"></a>法有自相共相。<a id="a-GR"></a>教有遮诠表诠。<a id="a-GS"></a>故知就事虽分。<a id="a-GT"></a>约理常合。<a id="a-GU"></a>乃至开为恒沙法门。<a id="a-GV"></a>究竟不离一心之旨。<a id="a-GW"></a>若从一心中方便开示成其教迹者。<a id="a-GX"></a>即不可定其权实时分前后。<a id="a-GY"></a>以是如来逗机一期方便。<a id="a-GZ"></a>窃不得自生决定解耶有乖正法。<a id="a-Ga"></a>如法华玄义云。<a id="a-Gb"></a>约五味半满相成者。<a id="a-Gc"></a>若直论五味。<a id="a-Gd"></a>犹同南师。<a id="a-Ge"></a>但得方便。<a id="a-Gf"></a>若直论半满。<a id="a-Gg"></a>犹同北师。<a id="a-Gh"></a>但得其实。<a id="a-Gi"></a>今明五味不离半满。<a id="a-Gj"></a>半满不离五味。<a id="a-Gk"></a>五味有半满。<a id="a-Gl"></a>则有慧方便解。<a id="a-Gm"></a>半满有五味。<a id="a-Gn"></a>则有方便慧解。<a id="a-Go"></a>权实俱游。<a id="a-Gp"></a>如鸟二翼。<a id="a-Gq"></a>虽复俱游。<a id="a-Gr"></a>行藏得所。<a id="a-Gs"></a>若华严顿满大乘家业。<a id="a-Gt"></a>但明一实。<a id="a-Gu"></a>不须方便。<a id="a-Gv"></a>唯满不半。<a id="a-Gw"></a>于渐成乳。<a id="a-Gx"></a>三藏客作。<a id="a-Gy"></a>但是方便。<a id="a-Gz"></a>唯半不满。<a id="a-H0"></a>于渐成酪。<a id="a-H1"></a>若方等弹诃。<a id="a-H2"></a>则半满相对。<a id="a-H3"></a>以满斥半。<a id="a-H4"></a>于渐成生酥。<a id="a-H5"></a>若大品领教。<a id="a-H6"></a>带半论满。<a id="a-H7"></a>半则通为三乘。<a id="a-H8"></a>满则独为菩萨。<a id="a-H9"></a>于渐成熟酥。<a id="a-HA"></a>若法华付财。<a id="a-HB"></a>废半明满。<a id="a-HC"></a>若无半字方便调熟钝根。<a id="a-HD"></a>则亦无满字开佛知见。<a id="a-HE"></a>于渐成醍醐。<a id="a-HF"></a>如来殷勤称叹方便者。<a id="a-HG"></a>半有成满之功。<a id="a-HH"></a>意在此也。<a id="a-HI"></a>次约观分别者。<a id="a-HJ"></a>唯识宗立二种观。<a id="a-HK"></a>华严宗立四观。<a id="a-HL"></a>天台教立三观。<a id="a-HM"></a>普贤门立十观。<a id="a-HN"></a>唯识二观者。<a id="a-HO"></a>一唯心识观。<a id="a-HP"></a>二真如实观。<a id="a-HQ"></a>进趣大乘方便经云。<a id="a-HR"></a>若依一实境界修信解者。<a id="a-HS"></a>应当学习二种观道。<a id="a-HT"></a>一唯心识观。<a id="a-HU"></a>二真如实观。<a id="a-HV"></a>学唯心识观者。<a id="a-HW"></a>所谓于一切时一切处。<a id="a-HX"></a>随身口意所有作业。<a id="a-HY"></a>悉当观察。<a id="a-HZ"></a>知唯是心。<a id="a-Ha"></a>乃至一切境界。<a id="a-Hb"></a>若心往念。<a id="a-Hc"></a>皆当察知。<a id="a-Hd"></a>勿令使心无记攀缘。<a id="a-He"></a>不自觉知。<a id="a-Hf"></a>于念念间。<a id="a-Hg"></a>悉应观察。<a id="a-Hh"></a>随心所有缘念。<a id="a-Hi"></a>当使心随逐彼念。<a id="a-Hj"></a>令心自知。<a id="a-Hk"></a>知已内心自生想念。<a id="a-Hl"></a>非一切境界有念有分别也。<a id="a-Hm"></a>所谓内心自生长短好恶。<a id="a-Hn"></a>是非得失。<a id="a-Ho"></a>衰利有无等见。<a id="a-Hp"></a>无量诸想。<a id="a-Hq"></a>而一切境界。<a id="a-Hr"></a>未曾有想起于分别。<a id="a-Hs"></a>当知一切境界。<a id="a-Ht"></a>自无分别想。<a id="a-Hu"></a>故即自非长非短。<a id="a-Hv"></a>非好非恶。<a id="a-Hw"></a>乃至非有非无。<a id="a-Hx"></a>离一切相。<a id="a-Hy"></a>如是观察一切法。<a id="a-Hz"></a>唯心想生。<a id="a-I0"></a>若使离心。<a id="a-I1"></a>则无一法一相而能自见有差别也。<a id="a-I2"></a>真如实观者。<a id="a-I3"></a>思惟心性无生无灭。<a id="a-I4"></a>不住见闻觉知。<a id="a-I5"></a>永离一切分别之想。<a id="a-I6"></a>华严四观者。<a id="a-I7"></a>此约一心真如法界。<a id="a-I8"></a>就理事行布圆融。<a id="a-I9"></a>成四种法界。<a id="a-IA"></a>对此法界。<a id="a-IB"></a>为四种观门。<a id="a-IC"></a>此四观门。<a id="a-ID"></a>法本如是。<a id="a-IE"></a>故依法而观。<a id="a-IF"></a>故名为观。<a id="a-IG"></a>一事观。<a id="a-IH"></a>谓迷悟因果。<a id="a-II"></a>染净历然。<a id="a-IJ"></a>二理观。<a id="a-IK"></a>谓我法俱空。<a id="a-IL"></a>平等一相。<a id="a-IM"></a>三理事无碍观。<a id="a-IN"></a>谓彼此相遍。<a id="a-IO"></a>隐显成夺。<a id="a-IP"></a>同时无碍。<a id="a-IQ"></a>四事事无碍观。<a id="a-IR"></a>谓观事法以理融故。<a id="a-IS"></a>相即相入。<a id="a-IT"></a>重重无尽。<a id="a-IU"></a>若依此一心无碍之观。<a id="a-IV"></a>念念即是华严法界。<a id="a-IW"></a>念念即是毗卢遮那法界。<a id="a-IX"></a>经云。<a id="a-IY"></a>若与如是观行相应。<a id="a-IZ"></a>于诸法中不生二解。<a id="a-Ia"></a>一切佛法疾得现前。<a id="a-Ib"></a>台教三观者。<a id="a-Ic"></a>三观义云。<a id="a-Id"></a>夫三寸之管。<a id="a-Ie"></a>气序不衰。<a id="a-If"></a>一尺之表。<a id="a-Ig"></a>朝阳可测。<a id="a-Ih"></a>是知得其道者。<a id="a-Ii"></a>岂远乎哉。<a id="a-Ij"></a>三观诣理之妙门。<a id="a-Ik"></a>今明此义。<a id="a-Il"></a>故借为喻也。<a id="a-Im"></a>仰佛法遐踪。<a id="a-In"></a>神功浩旷。<a id="a-Io"></a>求兹非远。<a id="a-Ip"></a>寄以一心。<a id="a-Iq"></a>体之有原。<a id="a-Ir"></a>总乎三智。<a id="a-Is"></a>若其假方便以致殊。<a id="a-It"></a>会归一道。<a id="a-Iu"></a>寂然而双照。<a id="a-Iv"></a>三观之名。<a id="a-Iw"></a>出自璎珞。<a id="a-Ix"></a>经。<a id="a-Iy"></a>云从假入空。<a id="a-Iz"></a>名二谛观。<a id="a-J0"></a>从空入假。<a id="a-J1"></a>名平等观。<a id="a-J2"></a>双照二谛。<a id="a-J3"></a>心心寂灭。<a id="a-J4"></a>自然流入萨婆若海也。</p>
  <p id="aJ5">天台疏问曰。<a id="a-J6"></a>三观俱照二谛。<a id="a-J7"></a>有何等殊。</p>
  <p id="aJ8">答曰。<a id="a-J9"></a>前观虽照二谛。<a id="a-JA"></a>破用不等。<a id="a-JB"></a>次观亦照二谛。<a id="a-JC"></a>破用平等。<a id="a-JD"></a>既不见中道。<a id="a-JE"></a>但是异时平等。<a id="a-JF"></a>第三观者。<a id="a-JG"></a>得见中道。<a id="a-JH"></a>双照二谛。<a id="a-JI"></a>即是一时平等也。<a id="a-JJ"></a>若修观心。<a id="a-JK"></a>还用前二观双亡双照之方便也。<a id="a-JL"></a>双亡方便者。<a id="a-JM"></a>初观知俗非俗。<a id="a-JN"></a>即是俗空。<a id="a-JO"></a>次观知真非真。<a id="a-JP"></a>即是真空。<a id="a-JQ"></a>非真非俗。<a id="a-JR"></a>即是中道。<a id="a-JS"></a>因是二空观。<a id="a-JT"></a>入中道第一义谛观。<a id="a-JU"></a>今明一心三观者。<a id="a-JV"></a>一明所观不思议之境者。<a id="a-JW"></a>即是一念无明心。<a id="a-JX"></a>因缘所生十法界以为境也。<a id="a-JY"></a>此心神微妙。<a id="a-JZ"></a>一念具一切三世诸心诸法。<a id="a-Ja"></a>譬眠法覆心。<a id="a-Jb"></a>一念之内。<a id="a-Jc"></a>梦见一切诸心诸事。<a id="a-Jd"></a>若正眠梦之时。<a id="a-Je"></a>谓经无量。<a id="a-Jf"></a>如法华经。<a id="a-Jg"></a>说梦见初发心。<a id="a-Jh"></a>乃至成佛无量诸事。<a id="a-Ji"></a>比其觉时。<a id="a-Jj"></a>反观。<a id="a-Jk"></a>只是一念眠心也。<a id="a-Jl"></a>心譬自性清净心。<a id="a-Jm"></a>眠法覆心。<a id="a-Jn"></a>譬于无明。<a id="a-Jo"></a>无量梦事。<a id="a-Jp"></a>譬恒沙无知。<a id="a-Jq"></a>覆一切恒沙佛法。<a id="a-Jr"></a>梦事不实善恶忧喜。<a id="a-Js"></a>譬见思惑覆真空也。<a id="a-Jt"></a>若不细寻梦譬。<a id="a-Ju"></a>不思议之疑终无决理。<a id="a-Jv"></a>故诸大乘经多说十喻。<a id="a-Jw"></a>但诸法师。<a id="a-Jx"></a>不圆取譬。<a id="a-Jy"></a>意止偏得虚伪空边。<a id="a-Jz"></a>不见譬无量无明法性边也。<a id="a-K0"></a>故三谛之境义不成也。<a id="a-K1"></a>二明能观者。<a id="a-K2"></a>若观此一念无明之心。<a id="a-K3"></a>非空非假。<a id="a-K4"></a>一切诸法亦非空非假。<a id="a-K5"></a>而能知心空假。<a id="a-K6"></a>即照一切法空假。<a id="a-K7"></a>是即一心三观。<a id="a-K8"></a>圆照三谛之理。<a id="a-K9"></a>不断痴爱。<a id="a-KA"></a>起诸明脱。<a id="a-KB"></a>若水澄清。<a id="a-KC"></a>珠相自现。<a id="a-KD"></a>此即观行即也。<a id="a-KE"></a>三明证成者。<a id="a-KF"></a>若证一心三观。<a id="a-KG"></a>即是一心三智五眼也。<a id="a-KH"></a>若得六根清净。<a id="a-KI"></a>名相似证。<a id="a-KJ"></a>即十信位也。<a id="a-KK"></a>若发真无漏。<a id="a-KL"></a>名分证真实。<a id="a-KM"></a>即此是初住也。<a id="a-KN"></a>经云。<a id="a-KO"></a>一念知一切法是道场。<a id="a-KP"></a>成就一切智故。<a id="a-KQ"></a>大品经云。<a id="a-KR"></a>有菩萨从初发心。<a id="a-KS"></a>即坐道场。<a id="a-KT"></a>当知是菩萨为如佛也。<a id="a-KU"></a>智度论云。<a id="a-KV"></a>三智其实一心中得。<a id="a-KW"></a>佛。<a id="a-KX"></a>欲分别为人说。<a id="a-KY"></a>令易解故。<a id="a-KZ"></a>所以次第说耳。<a id="a-Ka"></a>又总明三种三观。<a id="a-Kb"></a>一者别相三观。<a id="a-Kc"></a>二者通相三观。<a id="a-Kd"></a>三者一心三观。<a id="a-Ke"></a>一别相三观者。<a id="a-Kf"></a>历别观三谛。<a id="a-Kg"></a>若从假入空。<a id="a-Kh"></a>但得观真。<a id="a-Ki"></a>尚不得观俗。<a id="a-Kj"></a>岂得观中道也。<a id="a-Kk"></a>若从空入假。<a id="a-Kl"></a>但得观俗。<a id="a-Km"></a>尚未得观中道。<a id="a-Kn"></a>若入中道正观。<a id="a-Ko"></a>方得双照二谛。<a id="a-Kp"></a>三通相三观者。<a id="a-Kq"></a>则异于此。<a id="a-Kr"></a>从假入空。<a id="a-Ks"></a>非但知俗假是空。<a id="a-Kt"></a>真谛中道亦通是空也。<a id="a-Ku"></a>若从空入假。<a id="a-Kv"></a>非但知俗假是假。<a id="a-Kw"></a>真空中道亦通是假。<a id="a-Kx"></a>若入中道正观。<a id="a-Ky"></a>非但知中道是中。<a id="a-Kz"></a>俗真通是中也。<a id="a-L0"></a>是则一空一切空。<a id="a-L1"></a>无假无中。<a id="a-L2"></a>而不空。<a id="a-L3"></a>一假一切假。<a id="a-L4"></a>无中无空。<a id="a-L5"></a>而不假。<a id="a-L6"></a>一中一切中。<a id="a-L7"></a>无假无空。<a id="a-L8"></a>而不中。<a id="a-L9"></a>但以一观当名。<a id="a-LA"></a>解心无不通也。<a id="a-LB"></a>三一心三观者。<a id="a-LC"></a>知一念心不可得不可说。<a id="a-LD"></a>而能圆观三谛也。<a id="a-LE"></a>即净名经云。<a id="a-LF"></a>一念知一切法是道场。<a id="a-LG"></a>成就一切智故。<a id="a-LH"></a>是以在境。<a id="a-LI"></a>为一谛而三谛。<a id="a-LJ"></a>在心为一观而三观。<a id="a-LK"></a>在果为一智而三智。<a id="a-LL"></a>如一圆珠。<a id="a-LM"></a>珠相喻有。<a id="a-LN"></a>珠彻净喻空。<a id="a-LO"></a>圆明喻中。<a id="a-LP"></a>三无前后。<a id="a-LQ"></a>此喻一谛而三谛。<a id="a-LR"></a>若以明镜照之。<a id="a-LS"></a>珠上。<a id="a-LT"></a>三义一时顿现。<a id="a-LU"></a>即喻一观而三观。<a id="a-LV"></a>若就镜中观珠。<a id="a-LW"></a>珠之与镜非一非异。<a id="a-LX"></a>则喻心境二而不二。<a id="a-LY"></a>为真觉也。<a id="a-LZ"></a>妙观者。<a id="a-La"></a>观一念心为所缘境。<a id="a-Lb"></a>返观此心。<a id="a-Lc"></a>从何处来。<a id="a-Ld"></a>去至何所。<a id="a-Le"></a>净若虚空。<a id="a-Lf"></a>名空观。<a id="a-Lg"></a>观境历历分明。<a id="a-Lh"></a>名假观。<a id="a-Li"></a>虽历历分明。<a id="a-Lj"></a>而性常自空。<a id="a-Lk"></a>而境观历然。<a id="a-Ll"></a>名中观。<a id="a-Lm"></a>即三而一。<a id="a-Ln"></a>即一而三。<a id="a-Lo"></a>语默行住。<a id="a-Lp"></a>不生不灭。<a id="a-Lq"></a>不常不断。<a id="a-Lr"></a>不一不异。<a id="a-Ls"></a>不来不去。<a id="a-Lt"></a>不有不无。<a id="a-Lu"></a>不住不着。<a id="a-Lv"></a>不垢不净。<a id="a-Lw"></a>不爱不取。<a id="a-Lx"></a>不虚不实。<a id="a-Ly"></a>不缚不脱。<a id="a-Lz"></a>皆不生不灭之异名。<a id="a-M0"></a>义无别也。<a id="a-M1"></a>即空不住空。<a id="a-M2"></a>即假不住假。<a id="a-M3"></a>即中不住中。<a id="a-M4"></a>是名中。<a id="a-M5"></a>何以故。<a id="a-M6"></a>为即空。<a id="a-M7"></a>空有何可住。<a id="a-M8"></a>即假。<a id="a-M9"></a>幻化影。<a id="a-MA"></a>复何可住。<a id="a-MB"></a>二边既无可住。<a id="a-MC"></a>岂有中可住。<a id="a-MD"></a>故曰三谛无住。<a id="a-ME"></a>是名为中。<a id="a-MF"></a>当须如此。<a id="a-MG"></a>空中无空只勿空。<a id="a-MH"></a>假中无假只勿假。<a id="a-MI"></a>中中无中只勿中。<a id="a-MJ"></a>当如是照。<a id="a-MK"></a>照中无照只勿照。<a id="a-ML"></a>若见如是理。<a id="a-MM"></a>即见万物而自虚也。<a id="a-MN"></a>此三观者。<a id="a-MO"></a>是不思议境。<a id="a-MP"></a>若阙一观。<a id="a-MQ"></a>境智不成。<a id="a-MR"></a>故云不思议。<a id="a-MS"></a>备收一切法。<a id="a-MT"></a>一切虽多。<a id="a-MU"></a>十法界收尽。<a id="a-MV"></a>既其镕融。<a id="a-MW"></a>一则具十成百法界。<a id="a-MX"></a>一界又具十如。<a id="a-MY"></a>一如又具三种世间。<a id="a-MZ"></a>谓五阴。<a id="a-Ma"></a>众生。<a id="a-Mb"></a>国土。<a id="a-Mc"></a>千如则有三千世间。<a id="a-Md"></a>名不思议假。<a id="a-Me"></a>此假即空即中。<a id="a-Mf"></a>若无中。<a id="a-Mg"></a>摄理不遍。<a id="a-Mh"></a>若无十界。<a id="a-Mi"></a>收事不尽。<a id="a-Mj"></a>若无十如。<a id="a-Mk"></a>因果不具。<a id="a-Ml"></a>若无三种世间。<a id="a-Mm"></a>依正不足。<a id="a-Mn"></a>故知实相。<a id="a-Mo"></a>悉总诸法。<a id="a-Mp"></a>重重无尽。<a id="a-Mq"></a>融融无碍。<a id="a-Mr"></a>犹如帝网。<a id="a-Ms"></a>名不思议境也。<a id="a-Mt"></a>凡圣同有此理。<a id="a-Mu"></a>故云己之三千。<a id="a-Mv"></a>遍彼三千。<a id="a-Mw"></a>彼彼三千。<a id="a-Mx"></a>互遍亦尔。<a id="a-My"></a>故得依正终日炳然。<a id="a-Mz"></a>无所分别。<a id="a-N0"></a>法界洞朗。<a id="a-N1"></a>为显此境。<a id="a-N2"></a>故云观不思议境也。<a id="a-N3"></a>如三观颂云。<a id="a-N4"></a>空观如性不可得。<a id="a-N5"></a>假观相含法界。<a id="a-N6"></a>边中观体等理无二。<a id="a-N7"></a>即一而三常宛然。<a id="a-N8"></a>又空观。<a id="a-N9"></a>了诸法无自性故。<a id="a-NA"></a>二假观。<a id="a-NB"></a>此空处具诸法故。<a id="a-NC"></a>三中观。<a id="a-ND"></a>空假无别体故。<a id="a-NE"></a>唯一真心故。<a id="a-NF"></a>以空是心之性。<a id="a-NG"></a>即是真空。<a id="a-NH"></a>非是但空。<a id="a-NI"></a>以假是心之相。<a id="a-NJ"></a>即是妙假。<a id="a-NK"></a>非是偏假。<a id="a-NL"></a>性相分三而非三。<a id="a-NM"></a>真心冥一而非一。<a id="a-NN"></a>非一而三观宛然。<a id="a-NO"></a>非三而一心不动。<a id="a-NP"></a>又即一而三相不同。<a id="a-NQ"></a>如镜体一有光明影像差别之相。<a id="a-NR"></a>即三而一体无异。<a id="a-NS"></a>如影像光明。<a id="a-NT"></a>俱同一镜。<a id="a-NU"></a>又古释三观义云。<a id="a-NV"></a>一念心起。<a id="a-NW"></a>起无起相。<a id="a-NX"></a>彻底唯空。<a id="a-NY"></a>三际寂然。<a id="a-NZ"></a>了不可得。<a id="a-Na"></a>无见闻觉知相。<a id="a-Nb"></a>无眼耳鼻舌身意相。<a id="a-Nc"></a>空观也。<a id="a-Nd"></a>一念心起。<a id="a-Ne"></a>有三千世间相。<a id="a-Nf"></a>国土世间一千。<a id="a-Ng"></a>山河大地日月星辰是也。<a id="a-Nh"></a>五阴世间一千。<a id="a-Ni"></a>染净一切色心是也。<a id="a-Nj"></a>众生世间一千。<a id="a-Nk"></a>六凡四圣假质是也。<a id="a-Nl"></a>一念心起。<a id="a-Nm"></a>三千性相一时起。<a id="a-Nn"></a>一念心灭。<a id="a-No"></a>三千性相一时灭也。<a id="a-Np"></a>念外无一毫法可得。<a id="a-Nq"></a>法外无一毫念可得也。<a id="a-Nr"></a>此心性圆明。<a id="a-Ns"></a>一而能多。<a id="a-Nt"></a>小而能大。<a id="a-Nu"></a>染而能净。<a id="a-Nv"></a>因而能果。<a id="a-Nw"></a>有而能无。<a id="a-Nx"></a>故一一色。<a id="a-Ny"></a>一一香。<a id="a-Nz"></a>一一念。<a id="a-O0"></a>介尔有心。<a id="a-O1"></a>即具三千也。<a id="a-O2"></a>一处见多。<a id="a-O3"></a>多处见一。<a id="a-O4"></a>一念即多劫。<a id="a-O5"></a>多劫即一念。<a id="a-O6"></a>重重互现。<a id="a-O7"></a>喻天帝珠网。<a id="a-O8"></a>此假观也。<a id="a-O9"></a>一念心起。<a id="a-OA"></a>起而无起。<a id="a-OB"></a>三际寂然。<a id="a-OC"></a>无起而起。<a id="a-OD"></a>三千性相。<a id="a-OE"></a>非空非假。<a id="a-OF"></a>双照空假。<a id="a-OG"></a>此中观也。<a id="a-OH"></a>说即有三名字。<a id="a-OI"></a>照时不作三一解。<a id="a-OJ"></a>只念念见自心性。<a id="a-OK"></a>任运非三非一。<a id="a-OL"></a>亦不用破除身心。<a id="a-OM"></a>亦不要安立境观。<a id="a-ON"></a>念想断处。<a id="a-OO"></a>一切时中任运心常三观也。<a id="a-OP"></a>人无圆机。<a id="a-OQ"></a>自谓我是凡秽。<a id="a-OR"></a>我多烦恼。<a id="a-OS"></a>我智慧劣。<a id="a-OT"></a>我是生死人。<a id="a-OU"></a>此乃翳眼见空华。<a id="a-OV"></a>空实无华也。<a id="a-OW"></a>圆人观明。<a id="a-OX"></a>触事全同古佛。<a id="a-OY"></a>非分同也。<a id="a-OZ"></a>何以故。<a id="a-Oa"></a>法性圆理。<a id="a-Ob"></a>三德三身。<a id="a-Oc"></a>只是一念。<a id="a-Od"></a>不可分故。<a id="a-Oe"></a>此圆理亦无次位。<a id="a-Of"></a>为人未能任运常观。<a id="a-Og"></a>观有断续。<a id="a-Oh"></a>我性未破。<a id="a-Oi"></a>破而未尽故。<a id="a-Oj"></a>分六即四十二位。<a id="a-Ok"></a>点空接引令至无修耳。<a id="a-Ol"></a>或谓凡人但有佛法身性。<a id="a-Om"></a>未有报化德用。<a id="a-On"></a>此乃别教中解。<a id="a-Oo"></a>圆观惑业苦三本自无性。<a id="a-Op"></a>全是三德。<a id="a-Oq"></a>三德本无住处。<a id="a-Or"></a>住惑业苦中。<a id="a-Os"></a>三身三道。<a id="a-Ot"></a>悉是假名。<a id="a-Ou"></a>毕竟空中。<a id="a-Ov"></a>了不可得。<a id="a-Ow"></a>无恶可舍。<a id="a-Ox"></a>无道可证。<a id="a-Oy"></a>才见有一毫理可依泊者。<a id="a-Oz"></a>便是妄境牵生心。<a id="a-P0"></a>三观不明也。<a id="a-P1"></a>学人嫌恶贪嗔痴。<a id="a-P2"></a>作意断除。<a id="a-P3"></a>殊不知此嫌恶心自是惑也。<a id="a-P4"></a>若才觉起。<a id="a-P5"></a>即照此起处。<a id="a-P6"></a>自无性不可取舍。<a id="a-P7"></a>三观明也。<a id="a-P8"></a>若别作对治。<a id="a-P9"></a>别作真如实相解。<a id="a-PA"></a>别作佛菩萨想。<a id="a-PB"></a>别运身心遍法界想。<a id="a-PC"></a>并非圆意。<a id="a-PD"></a>圆人即念无念耳。<a id="a-PE"></a>若谓能觉知识别者是心。<a id="a-PF"></a>此是心苗。<a id="a-PG"></a>非心性也。<a id="a-PH"></a>故云动是法王苗。<a id="a-PI"></a>寂是法王根。<a id="a-PJ"></a>心性者。<a id="a-PK"></a>三观明时是也。<a id="a-PL"></a>三观明时。<a id="a-PM"></a>不见有情无情。<a id="a-PN"></a>佛与众生。<a id="a-PO"></a>若罪若福。<a id="a-PP"></a>在我观内。<a id="a-PQ"></a>在我观外。<a id="a-PR"></a>在我观中。<a id="a-PS"></a>皆不可也。<a id="a-PT"></a>若不明三观。<a id="a-PU"></a>妄情计佛性在身中。<a id="a-PV"></a>计遍草木上。<a id="a-PW"></a>经中唤作遍计所执性。<a id="a-PX"></a>外道所宗。<a id="a-PY"></a>四教所不摄。<a id="a-PZ"></a>况圆人解乎。<a id="a-Pa"></a>夫中观难明。<a id="a-Pb"></a>圆解微妙。<a id="a-Pc"></a>凡言中者。<a id="a-Pd"></a>有二种中。<a id="a-Pe"></a>一但中。<a id="a-Pf"></a>二圆中。<a id="a-Pg"></a>如首楞严经明八还义。<a id="a-Ph"></a>若析前尘。<a id="a-Pi"></a>见无还处。<a id="a-Pj"></a>见性独妙。<a id="a-Pk"></a>但中也。<a id="a-Pl"></a>见与见缘。<a id="a-Pm"></a>元是菩提。<a id="a-Pn"></a>妙净明体。<a id="a-Po"></a>云何于中有是非是。<a id="a-Pp"></a>此圆中也。<a id="a-Pq"></a>又空假即中。<a id="a-Pr"></a>但中也。<a id="a-Ps"></a>中即空假。<a id="a-Pt"></a>不但中也。<a id="a-Pu"></a>即是圆中。<a id="a-Pv"></a>如藏通二教。<a id="a-Pw"></a>是但空。<a id="a-Px"></a>即析色体尘。<a id="a-Py"></a>归彻底自性之空。<a id="a-Pz"></a>如别圆二教。<a id="a-Q0"></a>是不可得空。<a id="a-Q1"></a>具中道佛性不空之理。<a id="a-Q2"></a>傅大士颂云。<a id="a-Q3"></a>独自精。<a id="a-Q4"></a>其实离声名。<a id="a-Q5"></a>三观一心融万品。<a id="a-Q6"></a>荆棘丛林何处生。<a id="a-Q7"></a>释曰。<a id="a-Q8"></a>若能内观返照独精自心。<a id="a-Q9"></a>何言诠所及。<a id="a-QA"></a>故云其实离声名。<a id="a-QB"></a>了此一念心。<a id="a-QC"></a>起处不可得。<a id="a-QD"></a>是名空观。<a id="a-QE"></a>即于空处。<a id="a-QF"></a>见缘生法。<a id="a-QG"></a>似有现显。<a id="a-QH"></a>故云一切法。<a id="a-QI"></a>是一切法。<a id="a-QJ"></a>非于无性无像。<a id="a-QK"></a>而有得有像。<a id="a-QL"></a>是名假观。<a id="a-QM"></a>求空不得空。<a id="a-QN"></a>寻假不得假。<a id="a-QO"></a>非空非假。<a id="a-QP"></a>全是一心。<a id="a-QQ"></a>是名中观。<a id="a-QR"></a>念念具三观之法。<a id="a-QS"></a>尘尘成佛智之门。<a id="a-QT"></a>故云三观一心融万品。<a id="a-QU"></a>则烦恼荆棘。<a id="a-QV"></a>五阴丛林。<a id="a-QW"></a>生死根株。<a id="a-QX"></a>我慢原阜。<a id="a-QY"></a>更从何处而起。<a id="a-QZ"></a>故云荆棘丛林何处生。<a id="a-Qa"></a>普贤观云。<a id="a-Qb"></a>止观十门者。<a id="a-Qc"></a>一心行称理。<a id="a-Qd"></a>摄散名止。<a id="a-Qe"></a>二止不滞寂。<a id="a-Qf"></a>不碍观事。<a id="a-Qg"></a>三由理事交彻而必俱。<a id="a-Qh"></a>遂使止观无碍而双运。<a id="a-Qi"></a>四理事形夺而俱尽。<a id="a-Qj"></a>故止观两亡而绝寄。<a id="a-Qk"></a>五绝理事无碍之境。<a id="a-Ql"></a>与泯止观无碍之心。<a id="a-Qm"></a>二而不二。<a id="a-Qn"></a>故不碍心境而一味。<a id="a-Qo"></a>不二而二故。<a id="a-Qp"></a>不坏一味而心境。<a id="a-Qq"></a>六由即理之事。<a id="a-Qr"></a>收一切法故。<a id="a-Qs"></a>即止之观。<a id="a-Qt"></a>亦见一切。<a id="a-Qu"></a>七由此事即是彼事故。<a id="a-Qv"></a>令止观见此心即是彼心。<a id="a-Qw"></a>八由前中六则一多相入而非一。<a id="a-Qx"></a>七则一多相是而非异。<a id="a-Qy"></a>此二不二同一法界。<a id="a-Qz"></a>止观无二之智。<a id="a-R0"></a>顿见即入二门。<a id="a-R1"></a>同一法界而无散动。<a id="a-R2"></a>九由事则重重无尽。<a id="a-R3"></a>止观亦普眼齐照。<a id="a-R4"></a>十即此普门之智为主故。<a id="a-R5"></a>顿照普门法界时。<a id="a-R6"></a>必摄一切为伴。<a id="a-R7"></a>无尽无尽。</p>
 </body>
</html>