<!doctype html>
<html id="z3IBXCw1ei" data-ver="1308">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五十五</h1>
  <p id="a2">夫论法处之色。<a id="a-3"></a>都有几种。</p>
  <p id="a4">答。<a id="a-5"></a>有五种。<a id="a-6"></a>一极略色。<a id="a-7"></a>二极迥色。<a id="a-8"></a>三受所引色。<a id="a-9"></a>四遍计色。<a id="a-A"></a>五定果色。<a id="a-B"></a>一极略色者。<a id="a-C"></a>以极微为体。<a id="a-D"></a>但是析彼五根。<a id="a-E"></a>五尘。<a id="a-F"></a>四大。<a id="a-G"></a>定果色至极微位。<a id="a-H"></a>即此极微。<a id="a-I"></a>便是极略色体。<a id="a-J"></a>二极迥色者。<a id="a-K"></a>即空间六般光影明暗等粗色。<a id="a-L"></a>今析此六般粗色。<a id="a-M"></a>至极微位。<a id="a-N"></a>取此细色。<a id="a-O"></a>为极迥色体。<a id="a-P"></a>又若上下空界。<a id="a-Q"></a>所见。<a id="a-R"></a>青黄赤白光影明暗。<a id="a-S"></a>即总名空一显色。<a id="a-T"></a>及门窗孔隙中所现者。<a id="a-U"></a>即总名迥色。<a id="a-V"></a>三受所引色者。<a id="a-W"></a>受者。<a id="a-X"></a>是领纳义。<a id="a-Y"></a>所引色者。<a id="a-Z"></a>即思种现上有防发功能。<a id="a-a"></a>名所引色。<a id="a-b"></a>意云。<a id="a-c"></a>由于师教处领受。<a id="a-d"></a>为能引发起。<a id="a-e"></a>思种现上防发功能。<a id="a-f"></a>名所引色。<a id="a-g"></a>即此防发功能。<a id="a-h"></a>不能表示他故。<a id="a-i"></a>亦名无表色。<a id="a-j"></a>即以无表色为体。<a id="a-k"></a>四遍计色者。<a id="a-l"></a>即妄心遍计。<a id="a-m"></a>五定果色者。<a id="a-n"></a>定中现境。<a id="a-o"></a>已上法处五般色。<a id="a-p"></a>都分为三门。<a id="a-q"></a>一影像门。<a id="a-r"></a>二无表门。<a id="a-s"></a>三定果门。<a id="a-t"></a>第一影像门者。<a id="a-u"></a>影者。<a id="a-v"></a>流类义。<a id="a-w"></a>像者。<a id="a-x"></a>相似义。<a id="a-y"></a>即所变相分。<a id="a-z"></a>是本质之流类。<a id="a-10"></a>又与本质相似。<a id="a-11"></a>故名影像。<a id="a-12"></a>诸有极微者。<a id="a-13"></a>即是极略极迥二色。<a id="a-14"></a>此但是观心。<a id="a-15"></a>析粗成细。<a id="a-16"></a>假立极微。<a id="a-17"></a>唯有观心影像。<a id="a-18"></a>都无实体。<a id="a-19"></a>独生散意者。<a id="a-1A"></a>即简定中。<a id="a-1B"></a>及明了意识。<a id="a-1C"></a>今唯取散位独头闇意识故。<a id="a-1D"></a>此散意识构获缘五根五尘水月镜像时。<a id="a-1E"></a>当情变起遍计影像相分。<a id="a-1F"></a>此是假非实故。<a id="a-1G"></a>与极略等。<a id="a-1H"></a>同立一影像门。</p>
  <p id="a1I">问。<a id="a-1J"></a>且如水中月。<a id="a-1K"></a>镜中像。<a id="a-1L"></a>眼识亦缘。<a id="a-1M"></a>如何言假。<a id="a-1N"></a>唯意识缘。</p>
  <p id="a1O">答。<a id="a-1P"></a>水月镜像。<a id="a-1Q"></a>唯是法境。<a id="a-1R"></a>但以水镜为缘。<a id="a-1S"></a>其意识便妄计有月有像。<a id="a-1T"></a>并非眼识之境。<a id="a-1U"></a>亦是遍计色收。<a id="a-1V"></a>又遍计是妄心。<a id="a-1W"></a>极略等是观心。<a id="a-1X"></a>同是假影像故。<a id="a-1Y"></a>所以总立。<a id="a-1Z"></a>第二无表门。<a id="a-1a"></a>一律仪有表色者。<a id="a-1b"></a>即师前受戒时是。<a id="a-1c"></a>由此表色故。<a id="a-1d"></a>方熏得善思种子。<a id="a-1e"></a>有防发功能。<a id="a-1f"></a>立其无表色。<a id="a-1g"></a>二不律仪有表色者。<a id="a-1h"></a>即正下刀杀生造业时是。<a id="a-1i"></a>由此有表色。<a id="a-1j"></a>方熏得不善思种子。<a id="a-1k"></a>有防发功能。<a id="a-1l"></a>立其无表色。<a id="a-1m"></a>若处中有表色者。<a id="a-1n"></a>即正礼佛行道。<a id="a-1o"></a>及驱击骂詈时是。<a id="a-1p"></a>由此有无表色。<a id="a-1q"></a>方熏得善恶思种。<a id="a-1r"></a>亦有防发功能。<a id="a-1s"></a>立其无表色。</p>
  <p id="a1t">问。<a id="a-1u"></a>若水月镜像。<a id="a-1v"></a>是第六意识作解心缘。<a id="a-1w"></a>唯是其假。<a id="a-1x"></a>长短方圆色收者。<a id="a-1y"></a>即是明了意识缘于色尘故。<a id="a-1z"></a>如何是独头意识缘遍计色收耶。</p>
  <p id="a20">答。<a id="a-21"></a>若是智者。<a id="a-22"></a>了此见相形假。<a id="a-23"></a>即于色尘处收。<a id="a-24"></a>若迷者不了。<a id="a-25"></a>妄执为实变起影像。<a id="a-26"></a>此假相分。<a id="a-27"></a>但遍计色收。<a id="a-28"></a>法处所摄。</p>
  <p id="a29">问。<a id="a-2A"></a>所云影像是二所缘者何。</p>
  <p id="a2B">答。<a id="a-2C"></a>一亲者。<a id="a-2D"></a>影像。<a id="a-2E"></a>疏者。<a id="a-2F"></a>是质也。<a id="a-2G"></a>先辩影像者。<a id="a-2H"></a>亲所缘缘者。<a id="a-2I"></a>谓诸相分与能缘见分。<a id="a-2J"></a>体不相离。<a id="a-2K"></a>即见分所仗托境。<a id="a-2L"></a>是所筹量处也。<a id="a-2M"></a>即所托名为缘。<a id="a-2N"></a>所虑名所缘。<a id="a-2O"></a>缘。<a id="a-2P"></a>此二义。<a id="a-2Q"></a>名所缘缘也。<a id="a-2R"></a>即此影像有四名。<a id="a-2S"></a>一影像。<a id="a-2T"></a>二相分。<a id="a-2U"></a>三内所虑托。<a id="a-2V"></a>四亲所缘缘。<a id="a-2W"></a>次辩本质者。<a id="a-2X"></a>若与能缘体相离。<a id="a-2Y"></a>即疏所缘缘。<a id="a-2Z"></a>以隔相分故。<a id="a-2a"></a>即本质上能缘见分相离。<a id="a-2b"></a>故名离。</p>
  <p id="a2c">问。<a id="a-2d"></a>既相离。<a id="a-2e"></a>如何名所缘缘。</p>
  <p id="a2f">答。<a id="a-2g"></a>为质能起相分生故。<a id="a-2h"></a>以起约相分。<a id="a-2i"></a>令见分有所虑故。<a id="a-2j"></a>即本质起所缘故。<a id="a-2k"></a>亦名所缘缘也。<a id="a-2l"></a>以亲所缘缘为增上缘故。<a id="a-2m"></a>亦得名所缘缘。<a id="a-2n"></a>即起所缘故。<a id="a-2o"></a>亦有三名。<a id="a-2p"></a>一名本质。<a id="a-2q"></a>二名外所虑托。<a id="a-2r"></a>三名疏所缘缘。<a id="a-2s"></a>即为本质能起相分。<a id="a-2t"></a>相分起见分。<a id="a-2u"></a>见分起自证分。<a id="a-2v"></a>自证分能起证自证分。<a id="a-2w"></a>即为质能起。<a id="a-2x"></a>约自所虑托相分。<a id="a-2y"></a>故说本质。<a id="a-2z"></a>亦名所缘缘。<a id="a-30"></a>且如法识。<a id="a-31"></a>能了一切法者。<a id="a-32"></a>即第六意识。<a id="a-33"></a>都有五般。<a id="a-34"></a>皆缘法境。<a id="a-35"></a>一定中独头意识。<a id="a-36"></a>缘于定境。<a id="a-37"></a>定境之中。<a id="a-38"></a>有理有事。<a id="a-39"></a>事中有极略极迥及定自在所生法处诸色。<a id="a-3A"></a>二散位独头。<a id="a-3B"></a>缘受所引。<a id="a-3C"></a>及遍计所起诸法处色。<a id="a-3D"></a>如缘空华。<a id="a-3E"></a>兔角镜像。<a id="a-3F"></a>水月构画所生者。<a id="a-3G"></a>并法处摄。<a id="a-3H"></a>三梦中独头。<a id="a-3I"></a>缘梦中境。<a id="a-3J"></a>遍计所执法处色。<a id="a-3K"></a>四明了意识。<a id="a-3L"></a>依五根门。<a id="a-3M"></a>与前五识同缘五尘。<a id="a-3N"></a>明了取境。<a id="a-3O"></a>名明了意识。<a id="a-3P"></a>五乱意识。<a id="a-3Q"></a>是散意识。<a id="a-3R"></a>于五根中狂乱而起。<a id="a-3S"></a>然不与五识同缘。<a id="a-3T"></a>如患热病。<a id="a-3U"></a>见青为黄。<a id="a-3V"></a>非是眼识。<a id="a-3W"></a>是此缘故。<a id="a-3X"></a>缘遍计所执色。<a id="a-3Y"></a>又若明了意识。<a id="a-3Z"></a>于五根门。<a id="a-3a"></a>与五同缘五尘境故。<a id="a-3b"></a>应以五识为俱有依。<a id="a-3c"></a>除独头起。<a id="a-3d"></a>独头起者。<a id="a-3e"></a>总有四种。<a id="a-3f"></a>一。<a id="a-3g"></a>谓定中独头。<a id="a-3h"></a>缘于定境。<a id="a-3i"></a>不与五识同缘。<a id="a-3j"></a>二梦中独头。<a id="a-3k"></a>缘法尘境。<a id="a-3l"></a>梦中诸相。<a id="a-3m"></a>亦遍计所起。<a id="a-3n"></a>三。<a id="a-3o"></a>散位独头。<a id="a-3p"></a>构划境相。<a id="a-3q"></a>缘遍计所起色。<a id="a-3r"></a>四乱意识。<a id="a-3s"></a>亦名独头。<a id="a-3t"></a>可知。</p>
  <p id="a3u">问。<a id="a-3v"></a>六识与几心所相应。</p>
  <p id="a3w">答。<a id="a-3x"></a>论颂云。<a id="a-3y"></a>此心所遍行。<a id="a-3z"></a>别境善烦恼。<a id="a-40"></a>随烦恼不定。<a id="a-41"></a>皆三受相应。<a id="a-42"></a>此六转识。<a id="a-43"></a>总与六位心所相应。<a id="a-44"></a>谓遍行等。<a id="a-45"></a>恒依心起。<a id="a-46"></a>与心相应。<a id="a-47"></a>系属于心。<a id="a-48"></a>故名心所。<a id="a-49"></a>如属我物。<a id="a-4A"></a>立我所名。<a id="a-4B"></a>心于所缘。<a id="a-4C"></a>唯取总相。<a id="a-4D"></a>心所于彼。<a id="a-4E"></a>亦取别相。<a id="a-4F"></a>助成心事。<a id="a-4G"></a>得心所名。<a id="a-4H"></a>如画师资。<a id="a-4I"></a>作模填彩。<a id="a-4J"></a>瑜伽说。<a id="a-4K"></a>识能了别事之总相。<a id="a-4L"></a>作意了此所未了相。<a id="a-4M"></a>即诸心所所取别相。<a id="a-4N"></a>触能了此可意等相。<a id="a-4O"></a>受能了此摄受等相。<a id="a-4P"></a>想能了此言说因相。<a id="a-4Q"></a>思能了此正因等相。<a id="a-4R"></a>故作意等。<a id="a-4S"></a>名心所法。<a id="a-4T"></a>此表心所亦缘总相。<a id="a-4U"></a>余处复说。<a id="a-4V"></a>欲。<a id="a-4W"></a>亦能了可乐事相。<a id="a-4X"></a>胜解亦了决定事相。<a id="a-4Y"></a>念亦能了惯习事相。<a id="a-4Z"></a>定慧亦了得失等相。<a id="a-4a"></a>由此于境起善染等。<a id="a-4b"></a>诸心所法。<a id="a-4c"></a>皆于所缘兼取别相。<a id="a-4d"></a>六位差别者。<a id="a-4e"></a>谓遍行有五。<a id="a-4f"></a>别境亦五。<a id="a-4g"></a>善有十一。<a id="a-4h"></a>烦恼有六。<a id="a-4i"></a>随烦恼有二十。<a id="a-4j"></a>不定有四。<a id="a-4k"></a>如是六位。<a id="a-4l"></a>合五十一。<a id="a-4m"></a>一切心中定可得故。<a id="a-4n"></a>余别别境而得生故。<a id="a-4o"></a>唯善心中可得生故。<a id="a-4p"></a>性是根本烦恼摄故。<a id="a-4q"></a>唯是烦恼等染性故。<a id="a-4r"></a>于善染等皆不定故。<a id="a-4s"></a>乃至此六转识。<a id="a-4t"></a>易脱不定故。<a id="a-4u"></a>皆容与三受相应。<a id="a-4v"></a>皆领顺违非二相故。<a id="a-4w"></a>领顺境相。<a id="a-4x"></a>适悦身心。<a id="a-4y"></a>说名乐受。<a id="a-4z"></a>领违境相。<a id="a-50"></a>逼迫身心。<a id="a-51"></a>说名苦受。<a id="a-52"></a>领中容境相。<a id="a-53"></a>于身于心。<a id="a-54"></a>非逼非悦。<a id="a-55"></a>名不苦乐受。<a id="a-56"></a>释云。<a id="a-57"></a>上三句颂。<a id="a-58"></a>列六位心所总名。<a id="a-59"></a>下一句。<a id="a-5A"></a>正解受位。<a id="a-5B"></a>心所行相者。<a id="a-5C"></a>心取境之总相。<a id="a-5D"></a>但总取而已。<a id="a-5E"></a>不别分别。<a id="a-5F"></a>如言缘青。<a id="a-5G"></a>但总取青。<a id="a-5H"></a>不更分别。<a id="a-5I"></a>心所于彼取总别相。<a id="a-5J"></a>故说亦言。<a id="a-5K"></a>如画师资作模填彩者。<a id="a-5L"></a>师谓博士。<a id="a-5M"></a>资谓弟子。<a id="a-5N"></a>如师作模画形既已。<a id="a-5O"></a>弟子填彩。<a id="a-5P"></a>彩于模填。<a id="a-5Q"></a>不离模故。<a id="a-5R"></a>如取总相。<a id="a-5S"></a>着彩色时。<a id="a-5T"></a>令媚好出。<a id="a-5U"></a>如亦取别相。<a id="a-5V"></a>心心所法。<a id="a-5W"></a>取境亦尔。<a id="a-5X"></a>识能了别事之总相。<a id="a-5Y"></a>不言取别相。<a id="a-5Z"></a>以是主故。<a id="a-5a"></a>若取别相。<a id="a-5b"></a>即心所故。<a id="a-5c"></a>作意一法。<a id="a-5d"></a>独能了别众多别相。<a id="a-5e"></a>由作意能令心心所取境功力胜故。<a id="a-5f"></a>有此总取多法别相。<a id="a-5g"></a>瑜伽论云。<a id="a-5h"></a>以作意为初。<a id="a-5i"></a>此论以触为初。<a id="a-5j"></a>和合胜故。<a id="a-5k"></a>各据一义。<a id="a-5l"></a>触能取三。<a id="a-5m"></a>谓可意。<a id="a-5n"></a>不可意。<a id="a-5o"></a>俱相违相。<a id="a-5p"></a>受中摄受损害俱相违等。<a id="a-5q"></a>想能了言说因相者。<a id="a-5r"></a>能取境分剂相故。<a id="a-5s"></a>谓此是青非青等。<a id="a-5t"></a>便起言说。<a id="a-5u"></a>故想之相。<a id="a-5v"></a>言说因也。<a id="a-5w"></a>思了正因邪因。<a id="a-5x"></a>俱相违等。<a id="a-5y"></a>即是境上正邪等相。<a id="a-5z"></a>业之因也。<a id="a-60"></a>一切心中定可得者。<a id="a-61"></a>即遍行。<a id="a-62"></a>不问何心。<a id="a-63"></a>但起必有故。<a id="a-64"></a>余别别境而得生者。<a id="a-65"></a>五别境也。<a id="a-66"></a>唯善心中可得。<a id="a-67"></a>生故者。<a id="a-68"></a>善十一法。<a id="a-69"></a>唯善心有。<a id="a-6A"></a>体是根本能生诸惑。<a id="a-6B"></a>即贪等六。<a id="a-6C"></a>于善染心皆不定者。<a id="a-6D"></a>即不定四。<a id="a-6E"></a>谓于善染无记三性心。<a id="a-6F"></a>皆不定故。<a id="a-6G"></a>此六转识易脱不定故者。<a id="a-6H"></a>然此六识。<a id="a-6I"></a>非如七八。<a id="a-6J"></a>体皆易脱。<a id="a-6K"></a>恒不定故。<a id="a-6L"></a>易脱。<a id="a-6M"></a>是间断转变义。<a id="a-6N"></a>不定。<a id="a-6O"></a>是欣戚舍行互起故。<a id="a-6P"></a>皆通三受。</p>
  <p id="a6Q">问。<a id="a-6R"></a>如何是六识现起分位。</p>
  <p id="a6S">答。<a id="a-6T"></a>唯识颂云。<a id="a-6U"></a>依止根本识。<a id="a-6V"></a>五识随缘现。<a id="a-6W"></a>或俱或不俱。<a id="a-6X"></a>如涛波依水。<a id="a-6Y"></a>意识常现起。<a id="a-6Z"></a>除生无想天。<a id="a-6a"></a>及无心二定。<a id="a-6b"></a>睡眠与闷绝。<a id="a-6c"></a>根本识者。<a id="a-6d"></a>阿陀那识。<a id="a-6e"></a>染净诸识生根本故。<a id="a-6f"></a>依止者。<a id="a-6g"></a>谓前六转识。<a id="a-6h"></a>以根本识为共依。<a id="a-6i"></a>五识者。<a id="a-6j"></a>谓前五转识。<a id="a-6k"></a>种类相似。<a id="a-6l"></a>故总说之。<a id="a-6m"></a>随缘现言。<a id="a-6n"></a>显非常起。<a id="a-6o"></a>缘谓作意根境等缘。<a id="a-6p"></a>谓五识身。<a id="a-6q"></a>内依本识。<a id="a-6r"></a>外随作意五根境等众缘和合。<a id="a-6s"></a>方得现前。<a id="a-6t"></a>由此或俱。<a id="a-6u"></a>或不俱起。<a id="a-6v"></a>外缘合者。<a id="a-6w"></a>有顿渐故。<a id="a-6x"></a>如水涛波。<a id="a-6y"></a>随缘多少。<a id="a-6z"></a>五转识行相粗动。<a id="a-70"></a>所藉众缘。<a id="a-71"></a>时多不具故。<a id="a-72"></a>起时少。<a id="a-73"></a>不起时多。<a id="a-74"></a>第六意识虽亦粗动。<a id="a-75"></a>而所藉缘。<a id="a-76"></a>无时不具。<a id="a-77"></a>由违缘故。<a id="a-78"></a>有时不起。<a id="a-79"></a>第七八识行相微细。<a id="a-7A"></a>所藉众缘。<a id="a-7B"></a>一切时有。<a id="a-7C"></a>故无缘碍令总不行。<a id="a-7D"></a>又五识身不能思虑。<a id="a-7E"></a>唯外门转。<a id="a-7F"></a>起藉多缘。<a id="a-7G"></a>故断时多。<a id="a-7H"></a>现行时少。<a id="a-7I"></a>第六意识自能思虑。<a id="a-7J"></a>内外门转。<a id="a-7K"></a>不藉多缘。<a id="a-7L"></a>唯除五位。<a id="a-7M"></a>常能现起。<a id="a-7N"></a>故断时少现起时多。<a id="a-7O"></a>由斯不说此随缘现。<a id="a-7P"></a>释云。<a id="a-7Q"></a>依止者。<a id="a-7R"></a>谓前六转识。<a id="a-7S"></a>以根本识为共依者。<a id="a-7T"></a>此前六识。<a id="a-7U"></a>以根本识为共依。<a id="a-7V"></a>即现行本识也。<a id="a-7W"></a>识皆共故。<a id="a-7X"></a>亲依者。<a id="a-7Y"></a>即种子识。<a id="a-7Z"></a>各别种故。<a id="a-7a"></a>前五转识种类相似者。<a id="a-7b"></a>有五。<a id="a-7c"></a>一谓俱依色根。<a id="a-7d"></a>二同缘色境。<a id="a-7e"></a>三俱但缘现在。<a id="a-7f"></a>四俱现量得。<a id="a-7g"></a>五俱有间断。<a id="a-7h"></a>种类相似。<a id="a-7i"></a>故总合说。<a id="a-7j"></a>如水波涛随缘多少者。<a id="a-7k"></a>解深密经云。<a id="a-7l"></a>如大瀑流水。<a id="a-7m"></a>若有一浪生缘现前。<a id="a-7n"></a>唯一浪转。<a id="a-7o"></a>乃至多浪生缘。<a id="a-7p"></a>现前。<a id="a-7q"></a>有多浪转。<a id="a-7r"></a>诸识亦尔。<a id="a-7s"></a>如瀑流水。<a id="a-7t"></a>依阿陀那故。<a id="a-7u"></a>乃至诸识得转等。<a id="a-7v"></a>此以五识。<a id="a-7w"></a>喻于涛波。<a id="a-7x"></a>本识。<a id="a-7y"></a>喻瀑水。<a id="a-7z"></a>五识身。<a id="a-80"></a>不能思虑。<a id="a-81"></a>无寻伺故。<a id="a-82"></a>不能自起。<a id="a-83"></a>藉他引故。<a id="a-84"></a>第六意识。<a id="a-85"></a>自能思虑。<a id="a-86"></a>内外门转。<a id="a-87"></a>唯除无想天。<a id="a-88"></a>无想定。<a id="a-89"></a>灭尽定。<a id="a-8A"></a>睡眠。<a id="a-8B"></a>闷绝等五位。<a id="a-8C"></a>常能现起故。<a id="a-8D"></a>又古释云。<a id="a-8E"></a>一者如多波浪。<a id="a-8F"></a>以一大海为依起多浪。<a id="a-8G"></a>二者镜像。<a id="a-8H"></a>以一大镜为依起多像。<a id="a-8I"></a>海镜二法。<a id="a-8J"></a>喻本心识。<a id="a-8K"></a>浪像。<a id="a-8L"></a>喻于转识。<a id="a-8M"></a>一念之中。<a id="a-8N"></a>有四业。<a id="a-8O"></a>一了别器业。<a id="a-8P"></a>二了别依业。<a id="a-8Q"></a>三了别我业。<a id="a-8R"></a>四了别境业。<a id="a-8S"></a>此诸了别。<a id="a-8T"></a>刹那刹那俱转可得。<a id="a-8U"></a>是故一识。<a id="a-8V"></a>于一刹那。<a id="a-8W"></a>有如是等业用差别。<a id="a-8X"></a>如密严经偈云。<a id="a-8Y"></a>如奔电浮云。<a id="a-8Z"></a>皆伪而非实。<a id="a-8a"></a>如匠作瓶等。<a id="a-8b"></a>由分别所成。<a id="a-8c"></a>仁主应谛听。<a id="a-8d"></a>世间诸有情。<a id="a-8e"></a>习气常覆心。<a id="a-8f"></a>生种种戏论。<a id="a-8g"></a>末那与意识。<a id="a-8h"></a>并诸识相续。<a id="a-8i"></a>五法及三性。<a id="a-8j"></a>二种之无我。<a id="a-8k"></a>恒共而相应。<a id="a-8l"></a>如风击瀑水。<a id="a-8m"></a>转起诸识浪。<a id="a-8n"></a>浪生流不停。<a id="a-8o"></a>赖耶亦如是。<a id="a-8p"></a>无始诸习气。<a id="a-8q"></a>犹如彼瀑流。<a id="a-8r"></a>为境风所动。<a id="a-8s"></a>而起诸识浪。<a id="a-8t"></a>恒无断绝时。<a id="a-8u"></a>八种流注心。<a id="a-8v"></a>虽无若干体。<a id="a-8w"></a>或随缘顿起。<a id="a-8x"></a>或时而渐生。<a id="a-8y"></a>取境亦复然。<a id="a-8z"></a>渐顿而差别。<a id="a-90"></a>心转于舍宅。<a id="a-91"></a>日月与星宿。<a id="a-92"></a>树枝叶华果。<a id="a-93"></a>山林及军众。<a id="a-94"></a>于如是等处。<a id="a-95"></a>皆能渐顿生。<a id="a-96"></a>多令能顿现。<a id="a-97"></a>或渐起差别。<a id="a-98"></a>若时于梦中。<a id="a-99"></a>见昔所更境。<a id="a-9A"></a>及想念初生。<a id="a-9B"></a>乃至于老死。<a id="a-9C"></a>算数与众物。<a id="a-9D"></a>寻思于句义。<a id="a-9E"></a>观于异文彩。<a id="a-9F"></a>受诸好饮食。<a id="a-9G"></a>于如是境界。<a id="a-9H"></a>渐次能了知。<a id="a-9I"></a>或有时顿生。<a id="a-9J"></a>而能取之者。<a id="a-9K"></a>心性本清净。<a id="a-9L"></a>不可得思议。<a id="a-9M"></a>是如来妙藏。<a id="a-9N"></a>如金处于矿。<a id="a-9O"></a>意生从藏识。<a id="a-9P"></a>余六亦复然。<a id="a-9Q"></a>识六种或多。<a id="a-9R"></a>差别于三界。<a id="a-9S"></a>赖耶与能熏。<a id="a-9T"></a>及余心法等。<a id="a-9U"></a>染净诸种子。<a id="a-9V"></a>虽同住无染。<a id="a-9W"></a>佛种性亦然。<a id="a-9X"></a>定非定常净。<a id="a-9Y"></a>如海水常住。<a id="a-9Z"></a>波涛而转移。<a id="a-9a"></a>赖耶亦复然。<a id="a-9b"></a>随诸地差别。<a id="a-9c"></a>修有下中上。<a id="a-9d"></a>舍染而明显。<a id="a-9e"></a>如上广明意根缘境。<a id="a-9f"></a>分别。<a id="a-9g"></a>最强诸识。<a id="a-9h"></a>所以一切善恶。<a id="a-9i"></a>意为先导。<a id="a-9j"></a>意起速疾。<a id="a-9k"></a>意在言前。<a id="a-9l"></a>意善即法正。<a id="a-9m"></a>意恶即境邪。<a id="a-9n"></a>如一气。<a id="a-9o"></a>噏之即温。<a id="a-9p"></a>吹之即冷。<a id="a-9q"></a>似一水。<a id="a-9r"></a>寒之即结。<a id="a-9s"></a>暖之即融。<a id="a-9t"></a>况一心。<a id="a-9u"></a>纵之即凡。<a id="a-9v"></a>弘之即圣。<a id="a-9w"></a>转变虽异。<a id="a-9x"></a>真性无亏。<a id="a-9y"></a>如鸯崛魔罗经云。<a id="a-9z"></a>意法前行。<a id="a-A0"></a>意胜意生。<a id="a-A1"></a>意法净信。<a id="a-A2"></a>若说若作。<a id="a-A3"></a>快乐自追。<a id="a-A4"></a>如影随形。<a id="a-A5"></a>我为声闻乘说此偈。<a id="a-A6"></a>意者。<a id="a-A7"></a>谓如来藏义。<a id="a-A8"></a>若自性清净。<a id="a-A9"></a>意是如来藏。<a id="a-AA"></a>胜一切法。<a id="a-AB"></a>一切法是如来藏所作。<a id="a-AC"></a>及净信意法。<a id="a-AD"></a>断一切烦恼故。<a id="a-AE"></a>见我界故。<a id="a-AF"></a>若自净信有如来藏。<a id="a-AG"></a>然后若说若作。<a id="a-AH"></a>得成佛时。<a id="a-AI"></a>若说若作。<a id="a-AJ"></a>度一切世间。<a id="a-AK"></a>如人见影。<a id="a-AL"></a>见如来藏。<a id="a-AM"></a>亦复如是。<a id="a-AN"></a>是故说如影随顺。<a id="a-AO"></a>意法前行。<a id="a-AP"></a>意胜意生。<a id="a-AQ"></a>意法为恶。<a id="a-AR"></a>若说若作。<a id="a-AS"></a>众苦自追。<a id="a-AT"></a>如轮随迹。<a id="a-AU"></a>此偈说烦恼义。<a id="a-AV"></a>意法恶者。<a id="a-AW"></a>为无量烦恼所覆。<a id="a-AX"></a>造作诸恶。<a id="a-AY"></a>故名为恶。<a id="a-AZ"></a>自性净心如来藏。<a id="a-Aa"></a>入无量烦恼义。<a id="a-Ab"></a>如是躁浊不息。<a id="a-Ac"></a>故。<a id="a-Ad"></a>若说若作。<a id="a-Ae"></a>一切众苦常随不绝。<a id="a-Af"></a>如轮随迹者。<a id="a-Ag"></a>诸恶积聚。<a id="a-Ah"></a>生死轮回。<a id="a-Ai"></a>转。<a id="a-Aj"></a>一切众生于三恶趣中。<a id="a-Ak"></a>如轮随迹。<a id="a-Al"></a>是故说于福迟缓者。<a id="a-Am"></a>心乐于恶法。<a id="a-An"></a>释曰。<a id="a-Ao"></a>一念心净。<a id="a-Ap"></a>见如来藏性。<a id="a-Aq"></a>能自度度他。<a id="a-Ar"></a>受寂灭乐。<a id="a-As"></a>如影顺身。<a id="a-At"></a>若一念心恶。<a id="a-Au"></a>入尘劳网。<a id="a-Av"></a>堕诸趣中。<a id="a-Aw"></a>受生死苦。<a id="a-Ax"></a>如轮随迹。<a id="a-Ay"></a>以影顺喻者。<a id="a-Az"></a>即常不离故。<a id="a-B0"></a>以轮迹喻者。<a id="a-B1"></a>即速疾转故。<a id="a-B2"></a>所以善恶随心。<a id="a-B3"></a>未曾间断。<a id="a-B4"></a>若善见者。<a id="a-B5"></a>当处解脱。<a id="a-B6"></a>所以大乘理趣经云。<a id="a-B7"></a>是故菩萨观察五盖。<a id="a-B8"></a>何因而起。<a id="a-B9"></a>云何远离。<a id="a-BA"></a>菩萨应当先观。<a id="a-BB"></a>色欲。<a id="a-BC"></a>犹如水月。<a id="a-BD"></a>水动月动。<a id="a-BE"></a>心生法生。<a id="a-BF"></a>贪欲之心。<a id="a-BG"></a>亦复如是。<a id="a-BH"></a>念念不住。<a id="a-BI"></a>速起速灭。<a id="a-BJ"></a>大乘本生心地观经云。<a id="a-BK"></a>以清净心。<a id="a-BL"></a>为善业根。<a id="a-BM"></a>以不善心。<a id="a-BN"></a>为恶业根。<a id="a-BO"></a>心清净故。<a id="a-BP"></a>世界清净。<a id="a-BQ"></a>心杂秽故。<a id="a-BR"></a>世界杂秽。<a id="a-BS"></a>我佛法中。<a id="a-BT"></a>以心为主。<a id="a-BU"></a>一切诸法。<a id="a-BV"></a>无不由心。<a id="a-BW"></a>所以如树提生于猛火之中。<a id="a-BX"></a>火不能害。<a id="a-BY"></a>佛言。<a id="a-BZ"></a>是儿业报。<a id="a-Ba"></a>非我所作。<a id="a-Bb"></a>故知自心所造。<a id="a-Bc"></a>他力不移。<a id="a-Bd"></a>则升沉之路匪遥。<a id="a-Be"></a>黑白之报斯在。<a id="a-Bf"></a>善恶果报虽殊。<a id="a-Bg"></a>皆从妄想心镜所现。<a id="a-Bh"></a>如入楞伽经偈云。<a id="a-Bi"></a>譬如镜中像。<a id="a-Bj"></a>虽见而非有。<a id="a-Bk"></a>熏习镜心见。<a id="a-Bl"></a>凡夫言有二。<a id="a-Bm"></a>不知唯心见。<a id="a-Bn"></a>是故分别二。<a id="a-Bo"></a>如实但知心。<a id="a-Bp"></a>分别则不生。<a id="a-Bq"></a>故知若实识心。<a id="a-Br"></a>如镜中自见面像。<a id="a-Bs"></a>终不更于外尘妄生执取。<a id="a-Bt"></a>既解相缚。<a id="a-Bu"></a>业海全枯。<a id="a-Bv"></a>如贤劫定意经云。<a id="a-Bw"></a>消灭一切诸所有业。<a id="a-Bx"></a>睹见一切众生根原。<a id="a-By"></a>是曰智慧。</p>
  <p id="aBz">问。<a id="a-C0"></a>意识于五位不起者。<a id="a-C1"></a>如何是五位行相。<a id="a-C2"></a>能令意识不起。</p>
  <p id="aC3">答。<a id="a-C4"></a>识论云。<a id="a-C5"></a>无想天者。<a id="a-C6"></a>谓修彼定。<a id="a-C7"></a>厌粗想力。<a id="a-C8"></a>生彼天中。<a id="a-C9"></a>违不恒行心及心所。<a id="a-CA"></a>想灭为首。<a id="a-CB"></a>名无想天。<a id="a-CC"></a>及无心二定者。<a id="a-CD"></a>谓无想定。<a id="a-CE"></a>灭尽定。<a id="a-CF"></a>俱无六识。<a id="a-CG"></a>故名无心。<a id="a-CH"></a>无想定者。<a id="a-CI"></a>谓有异生伏遍净贪。<a id="a-CJ"></a>未伏上染。<a id="a-CK"></a>由出离想作意为先。<a id="a-CL"></a>令不恒行心心所灭。<a id="a-CM"></a>想灭为首。<a id="a-CN"></a>立无想名。<a id="a-CO"></a>令身安和。<a id="a-CP"></a>故亦名定。<a id="a-CQ"></a>灭尽定者。<a id="a-CR"></a>谓有无学。<a id="a-CS"></a>或有学圣。<a id="a-CT"></a>已伏惑离无所有贪。<a id="a-CU"></a>上贪不定。<a id="a-CV"></a>由止息想作意为先。<a id="a-CW"></a>令不恒行恒行染污心心所灭。<a id="a-CX"></a>立灭尽名。<a id="a-CY"></a>令心安和。<a id="a-CZ"></a>故亦名定。<a id="a-Ca"></a>无心睡眠与闷绝者。<a id="a-Cb"></a>谓有极重睡眠闷绝。<a id="a-Cc"></a>令前六识皆不现行。<a id="a-Cd"></a>至此五位中异生有四。<a id="a-Ce"></a>除在灭定。<a id="a-Cf"></a>圣。<a id="a-Cg"></a>唯后三。<a id="a-Ch"></a>于中如来自在菩萨。<a id="a-Ci"></a>唯得有一。<a id="a-Cj"></a>无睡闷故。<a id="a-Ck"></a>释云。<a id="a-Cl"></a>无想天厌粗想力者。<a id="a-Cm"></a>谓诸外道。<a id="a-Cn"></a>以想为生死之因。<a id="a-Co"></a>即偏厌之。<a id="a-Cp"></a>唯前六识想。<a id="a-Cq"></a>非第七八。<a id="a-Cr"></a>故言粗想。<a id="a-Cs"></a>细想在故。<a id="a-Ct"></a>灭于六识。<a id="a-Cu"></a>七八微细。<a id="a-Cv"></a>彼不能知。<a id="a-Cw"></a>故不灭也。<a id="a-Cx"></a>无想定伏遍净贪者。<a id="a-Cy"></a>谓第三禅无。<a id="a-Cz"></a>第四禅已上。<a id="a-D0"></a>贪犹未伏。<a id="a-D1"></a>显离欲也。<a id="a-D2"></a>出离想者。<a id="a-D3"></a>显想即作涅槃想也。<a id="a-D4"></a>不恒行等灭者。<a id="a-D5"></a>显所灭识多少也。<a id="a-D6"></a>作意伏染而入定者。<a id="a-D7"></a>观想如病如痈如箭。<a id="a-D8"></a>于所生起种种想中。<a id="a-D9"></a>厌背而住。<a id="a-DA"></a>唯谓无想寂静微妙。<a id="a-DB"></a>于无想中。<a id="a-DC"></a>持心而住。<a id="a-DD"></a>如是渐次离诸所缘。<a id="a-DE"></a>心便寂灭。<a id="a-DF"></a>灭尽定者。<a id="a-DG"></a>谓有无学等者。<a id="a-DH"></a>有学圣者。<a id="a-DI"></a>除初二果。<a id="a-DJ"></a>唯身证不还。<a id="a-DK"></a>第三果人。<a id="a-DL"></a>有学中。<a id="a-DM"></a>除异生故。<a id="a-DN"></a>离无所有贪。<a id="a-DO"></a>上贪不障定者。<a id="a-DP"></a>以灭定唯依非想定起故。<a id="a-DQ"></a>此依初修二乘者言离。<a id="a-DR"></a>菩萨伏不离贪。<a id="a-DS"></a>即此亦名灭受想定。<a id="a-DT"></a>此五位中异生有四等者。<a id="a-DU"></a>除灭尽定。<a id="a-DV"></a>圣唯有后三。<a id="a-DW"></a>佛及八地已去菩萨。<a id="a-DX"></a>唯得有一灭定。<a id="a-DY"></a>无睡眠闷绝二。<a id="a-DZ"></a>以恶法故。<a id="a-Da"></a>现似有睡。<a id="a-Db"></a>实无有故。<a id="a-Dc"></a>即二乘无学。<a id="a-Dd"></a>亦有闷绝也。</p>
  <p id="aDe">问。<a id="a-Df"></a>灭尽定。<a id="a-Dg"></a>与无想定。<a id="a-Dh"></a>俱称无心。<a id="a-Di"></a>二定何别。</p>
  <p id="aDj">答。<a id="a-Dk"></a>有四义不同。<a id="a-Dl"></a>古释云。<a id="a-Dm"></a>一约得人异。<a id="a-Dn"></a>灭尽定是圣人得。<a id="a-Do"></a>无想是凡夫得。<a id="a-Dp"></a>二祈愿异。<a id="a-Dq"></a>入灭尽定者。<a id="a-Dr"></a>作正息想求功德入。<a id="a-Ds"></a>无想定。<a id="a-Dt"></a>作解脱入。<a id="a-Du"></a>三感果不感果异。<a id="a-Dv"></a>无想定是有漏。<a id="a-Dw"></a>能感无想天别报果。<a id="a-Dx"></a>灭定是无漏。<a id="a-Dy"></a>不感三界果。<a id="a-Dz"></a>四灭识多少异。<a id="a-E0"></a>灭尽定灭识多。<a id="a-E1"></a>兼灭第七染分末那。<a id="a-E2"></a>无想定灭识少空灭前六识。</p>
  <p id="aE3">问。<a id="a-E4"></a>且如灭尽无心等位。<a id="a-E5"></a>既是无心。<a id="a-E6"></a>云何不出三界。</p>
  <p id="aE7">答。<a id="a-E8"></a>无心者。<a id="a-E9"></a>但伏前六识粗心。<a id="a-EA"></a>亦称无心。<a id="a-EB"></a>七八识心犹在。<a id="a-EC"></a>非全无心。<a id="a-ED"></a>如成业论云。<a id="a-EE"></a>心有二种。<a id="a-EF"></a>一集起心。<a id="a-EG"></a>无量种子。<a id="a-EH"></a>集起处故。<a id="a-EI"></a>二种种心。<a id="a-EJ"></a>所缘行相。<a id="a-EK"></a>差别转故。<a id="a-EL"></a>灭定等位。<a id="a-EM"></a>阙。<a id="a-EN"></a>第二心。<a id="a-EO"></a>名无心。<a id="a-EP"></a>如一足马。<a id="a-EQ"></a>阙一足故。<a id="a-ER"></a>亦名无足。</p>
  <p id="aES">问。<a id="a-ET"></a>五根四大种。<a id="a-EU"></a>而成内外一切诸法。<a id="a-EV"></a>何法具大。<a id="a-EW"></a>何法具种。</p>
  <p id="aEX">答。<a id="a-EY"></a>古释四句料简。<a id="a-EZ"></a>一是大而非种。<a id="a-Ea"></a>即虚空。<a id="a-Eb"></a>周遍。<a id="a-Ec"></a>故是大。<a id="a-Ed"></a>非生。<a id="a-Ee"></a>故非种。<a id="a-Ef"></a>二是种非大。<a id="a-Eg"></a>即五根等。<a id="a-Eh"></a>能生。<a id="a-Ei"></a>故名种。<a id="a-Ej"></a>不遍。<a id="a-Ek"></a>故非大。<a id="a-El"></a>三亦种亦大。<a id="a-Em"></a>即地水等。<a id="a-En"></a>体宽广。<a id="a-Eo"></a>故名大。<a id="a-Ep"></a>与所造色为依。<a id="a-Eq"></a>故名种。<a id="a-Er"></a>四非大非种。<a id="a-Es"></a>即趣寂声闻。</p>
  <p id="aEt">问。<a id="a-Eu"></a>六根分见闻觉知。<a id="a-Ev"></a>都具几量。</p>
  <p id="aEw">答。<a id="a-Ex"></a>准瑜伽有三量。<a id="a-Ey"></a>一证量。<a id="a-Ez"></a>二比量。<a id="a-F0"></a>三至教量。<a id="a-F1"></a>论云。<a id="a-F2"></a>三量建立六根。<a id="a-F3"></a>依证量中眼根心心数法名见。<a id="a-F4"></a>依余耳等五根心心数法名知。<a id="a-F5"></a>依比量心心数法名觉。<a id="a-F6"></a>依至教量心心数法名闻。<a id="a-F7"></a>又云。<a id="a-F8"></a>若见若知言说。<a id="a-F9"></a>是依现量。<a id="a-FA"></a>若觉言说。<a id="a-FB"></a>是依比量。<a id="a-FC"></a>若闻言说。<a id="a-FD"></a>依至教量。<a id="a-FE"></a>释云。<a id="a-FF"></a>证量者。<a id="a-FG"></a>即境现在前。<a id="a-FH"></a>分明证了名证量。<a id="a-FI"></a>眼心心数名见。<a id="a-FJ"></a>耳等五根心心数法。<a id="a-FK"></a>于证量中了自境时。<a id="a-FL"></a>总名知。<a id="a-FM"></a>意根心心数法。<a id="a-FN"></a>于比量中了别境界名觉。<a id="a-FO"></a>如隔墙见角。<a id="a-FP"></a>比知是牛。<a id="a-FQ"></a>比度推求。<a id="a-FR"></a>唯在意根。<a id="a-FS"></a>依至教量心心数法名闻。<a id="a-FT"></a>即至圣之言教。<a id="a-FU"></a>名为至教量。<a id="a-FV"></a>亦云圣言教量。<a id="a-FW"></a>西土简法。<a id="a-FX"></a>须具此三量。</p>
  <p id="aFY">问。<a id="a-FZ"></a>四大。<a id="a-Fa"></a>六根中以何为主。</p>
  <p id="aFb">答。<a id="a-Fc"></a>以心为主。<a id="a-Fd"></a>四大等无自体故。<a id="a-Fe"></a>互无力用。<a id="a-Ff"></a>因心而有。<a id="a-Fg"></a>故称为主。<a id="a-Fh"></a>遗教经云。<a id="a-Fi"></a>此五根者。<a id="a-Fj"></a>心为其主。<a id="a-Fk"></a>此明托胎之始。<a id="a-Fl"></a>心在诸根之初。<a id="a-Fm"></a>名之为主。<a id="a-Fn"></a>然虽一期为主。<a id="a-Fo"></a>亦不定故。<a id="a-Fp"></a>台教明。<a id="a-Fq"></a>其心不能控制诸根。<a id="a-Fr"></a>心为受总门。<a id="a-Fs"></a>若身病时。<a id="a-Ft"></a>心亦随病。<a id="a-Fu"></a>宁得是主耶。<a id="a-Fv"></a>或时更互论主。<a id="a-Fw"></a>如地具四微则钝。<a id="a-Fx"></a>为水所制。<a id="a-Fy"></a>水有三微。<a id="a-Fz"></a>为火所制。<a id="a-G0"></a>火但二微。<a id="a-G1"></a>为风所制。<a id="a-G2"></a>风有一微。<a id="a-G3"></a>为心所制。<a id="a-G4"></a>心无有微。<a id="a-G5"></a>故得为主。<a id="a-G6"></a>复为四大所恼。<a id="a-G7"></a>主义不成。<a id="a-G8"></a>故无正主。<a id="a-G9"></a>又若四大各守其性者。<a id="a-GA"></a>地守坚性不应动。<a id="a-GB"></a>水守湿性不应波。<a id="a-GC"></a>火守热性不应焰。<a id="a-GD"></a>风守动性不应持。<a id="a-GE"></a>失本性故。<a id="a-GF"></a>则是不实。<a id="a-GG"></a>不实故空。<a id="a-GH"></a>请观音经云。<a id="a-GI"></a>地无坚性。<a id="a-GJ"></a>水性不住。<a id="a-GK"></a>火从缘生。<a id="a-GL"></a>风性无碍。<a id="a-GM"></a>一一皆入如实之际。<a id="a-GN"></a>又心亦不定。<a id="a-GO"></a>善恶互夺强熟业牵。<a id="a-GP"></a>识论云。<a id="a-GQ"></a>心意识。<a id="a-GR"></a>一法异名。<a id="a-GS"></a>对数名心。<a id="a-GT"></a>能生名意。<a id="a-GU"></a>分别名识。<a id="a-GV"></a>又前起为心。<a id="a-GW"></a>次起为意。<a id="a-GX"></a>后了为识。<a id="a-GY"></a>或此世心虽行善。<a id="a-GZ"></a>先世恶业熟。<a id="a-Ga"></a>既与时合。<a id="a-Gb"></a>即受恶报。<a id="a-Gc"></a>故为熟业所牵。<a id="a-Gd"></a>或一生心虽行恶。<a id="a-Ge"></a>临终时善心猛盛。<a id="a-Gf"></a>即随善上升。<a id="a-Gg"></a>故为强业所牵。<a id="a-Gh"></a>以知世间无一法定有自体。<a id="a-Gi"></a>但随缘转。<a id="a-Gj"></a>念念不可得故。<a id="a-Gk"></a>不可定执一门。<a id="a-Gl"></a>而生取舍。<a id="a-Gm"></a>既一一法无体用。<a id="a-Gn"></a>不自在。<a id="a-Go"></a>念念不可得。<a id="a-Gp"></a>则悉入如实之际。<a id="a-Gq"></a>于实际中。<a id="a-Gr"></a>名义俱息。<a id="a-Gs"></a>如四眼入佛眼。<a id="a-Gt"></a>十智入实智。<a id="a-Gu"></a>皆失名字。<a id="a-Gv"></a>如物投蜜。<a id="a-Gw"></a>似川会海。<a id="a-Gx"></a>一一异味。<a id="a-Gy"></a>无不甘碱。<a id="a-Gz"></a>如万法归宗镜之中。<a id="a-H0"></a>同遵一道。</p>
  <p id="aH1">问。<a id="a-H2"></a>随境各立六识之名。<a id="a-H3"></a>此依五色根未自在说。<a id="a-H4"></a>于自在位。<a id="a-H5"></a>如何分别。</p>
  <p id="aH6">答。<a id="a-H7"></a>若自在位中。<a id="a-H8"></a>则诸根互用。<a id="a-H9"></a>如法华明。<a id="a-HA"></a>鼻根即能见色。<a id="a-HB"></a>观心等。<a id="a-HC"></a>论云。<a id="a-HD"></a>若得自在。<a id="a-HE"></a>诸根互用。<a id="a-HF"></a>一根发识。<a id="a-HG"></a>缘一切境。<a id="a-HH"></a>但可随根。<a id="a-HI"></a>无相滥失。<a id="a-HJ"></a>乃至佛地经说。<a id="a-HK"></a>成所作智。<a id="a-HL"></a>决择有情心行差别。<a id="a-HM"></a>起三业化。<a id="a-HN"></a>作四记等。<a id="a-HO"></a>若不遍缘。<a id="a-HP"></a>无此能故。<a id="a-HQ"></a>释云。<a id="a-HR"></a>三业化。<a id="a-HS"></a>合有十种。<a id="a-HT"></a>佛地经说。<a id="a-HU"></a>身化有三。<a id="a-HV"></a>一现神通化。<a id="a-HW"></a>二现受生化。<a id="a-HX"></a>三现业果化。<a id="a-HY"></a>语化亦有三。<a id="a-HZ"></a>一庆慰语化。<a id="a-Ha"></a>二方便语化。<a id="a-Hb"></a>三辩物语化。<a id="a-Hc"></a>意化有四。<a id="a-Hd"></a>一决择意化。<a id="a-He"></a>二造作意化。<a id="a-Hf"></a>三发起意化。<a id="a-Hg"></a>四领受意化。<a id="a-Hh"></a>领受化中四记者。<a id="a-Hi"></a>一谓一向记。<a id="a-Hj"></a>二分别记。<a id="a-Hk"></a>三反问记。<a id="a-Hl"></a>四默置记。<a id="a-Hm"></a>已上六识之相。<a id="a-Hn"></a>总成三业之门。<a id="a-Ho"></a>未转依中。<a id="a-Hp"></a>随流徇境。<a id="a-Hq"></a>发杂染之种。<a id="a-Hr"></a>结生死之根。<a id="a-Hs"></a>唯起盖缠。<a id="a-Ht"></a>但萦苦集。<a id="a-Hu"></a>背清净之觉性。<a id="a-Hv"></a>合界处之妄尘。<a id="a-Hw"></a>立三有之垣墙。<a id="a-Hx"></a>作四流之波浪。<a id="a-Hy"></a>至转依位。<a id="a-Hz"></a>冥真返流。<a id="a-I0"></a>随智慧行。<a id="a-I1"></a>成无漏善。<a id="a-I2"></a>道谛所摄。<a id="a-I3"></a>正理相应。<a id="a-I4"></a>现妙观察心。<a id="a-I5"></a>决四生之疑网。<a id="a-I6"></a>为成所作智。<a id="a-I7"></a>起三轮之化原。<a id="a-I8"></a>若也究之于心。<a id="a-I9"></a>尘劳为菩提之妙用。<a id="a-IA"></a>失之于旨。<a id="a-IB"></a>常乐作生灭之苦轮。<a id="a-IC"></a>故知染净非他。<a id="a-ID"></a>得丧在我。<a id="a-IE"></a>似手反覆。<a id="a-IF"></a>如人醉醒。<a id="a-IG"></a>何者。<a id="a-IH"></a>反亦是手。<a id="a-II"></a>覆亦是手。<a id="a-IJ"></a>要且反时非覆时。<a id="a-IK"></a>覆时非反时。<a id="a-IL"></a>然俱不离手。<a id="a-IM"></a>醉亦是人。<a id="a-IN"></a>醒亦是人。<a id="a-IO"></a>要且醉时非醒时。<a id="a-IP"></a>醒时非醉时。<a id="a-IQ"></a>然不离醉有醒。<a id="a-IR"></a>亦不即醉是醒。<a id="a-IS"></a>如迷亦是心。<a id="a-IT"></a>悟亦是心。<a id="a-IU"></a>要且迷时非悟时。<a id="a-IV"></a>悟时非迷时。<a id="a-IW"></a>然迷悟非别。<a id="a-IX"></a>即时节有异。<a id="a-IY"></a>唯在般若。<a id="a-IZ"></a>转变临时。<a id="a-Ia"></a>一体匪移。<a id="a-Ib"></a>千差自别。<a id="a-Ic"></a>迷之枉遭沉没。<a id="a-Id"></a>念念成凡。<a id="a-Ie"></a>悟之本自圆明。<a id="a-If"></a>心心证圣。</p>
  <p id="aIg">问。<a id="a-Ih"></a>一切诸法。<a id="a-Ii"></a>皆藉缘生。<a id="a-Ij"></a>八识之中。<a id="a-Ik"></a>各具几缘成立。</p>
  <p id="aIl">答。<a id="a-Im"></a>眼具九缘。<a id="a-In"></a>一空缘。<a id="a-Io"></a>谓空疏无物障碍于前境故。<a id="a-Ip"></a>谓无障碍。<a id="a-Iq"></a>引发生起能缘识故。<a id="a-Ir"></a>又离中知故。<a id="a-Is"></a>二明缘。<a id="a-It"></a>明谓光明。<a id="a-Iu"></a>离暗相故。<a id="a-Iv"></a>分明显了。<a id="a-Iw"></a>开辟引导能缘识故。<a id="a-Ix"></a>三。<a id="a-Iy"></a>根缘。<a id="a-Iz"></a>谓自眼根为所依故。<a id="a-J0"></a>四境缘。<a id="a-J1"></a>与能缘识为所缘故。<a id="a-J2"></a>牵生引发能缘识故。<a id="a-J3"></a>五作意缘。<a id="a-J4"></a>发作心意。<a id="a-J5"></a>能生起故。<a id="a-J6"></a>于心种位。<a id="a-J7"></a>警令生现。<a id="a-J8"></a>于现行位。<a id="a-J9"></a>引心至境。<a id="a-JA"></a>六根本缘。<a id="a-JB"></a>谓第八识。<a id="a-JC"></a>与其眼等识。<a id="a-JD"></a>而为根株作元本故。<a id="a-JE"></a>与前七识为所依故。<a id="a-JF"></a>七染净缘。<a id="a-JG"></a>谓第七识。<a id="a-JH"></a>与前六皆为染净所依故。<a id="a-JI"></a>八分别缘。<a id="a-JJ"></a>谓第六识。<a id="a-JK"></a>分明了别于前境故。<a id="a-JL"></a>九种子缘。<a id="a-JM"></a>谓眼识种子。<a id="a-JN"></a>能生现故。<a id="a-JO"></a>亦名亲办自果缘。<a id="a-JP"></a>亲实建办自识现行。<a id="a-JQ"></a>名为自果。<a id="a-JR"></a>若耳识缘径直之声。<a id="a-JS"></a>唯具前八缘。<a id="a-JT"></a>除前明缘。<a id="a-JU"></a>设于暗中。<a id="a-JV"></a>亦能闻故。<a id="a-JW"></a>若鼻舌身。<a id="a-JX"></a>三识缘香味触时。<a id="a-JY"></a>唯具七缘。<a id="a-JZ"></a>除前空明二缘。<a id="a-Ja"></a>此三是合中知故。<a id="a-Jb"></a>不假空缘。<a id="a-Jc"></a>若第六意识缘一切境时。<a id="a-Jd"></a>唯具五缘。<a id="a-Je"></a>一根本。<a id="a-Jf"></a>二根缘。<a id="a-Jg"></a>三作意。<a id="a-Jh"></a>四种子。<a id="a-Ji"></a>五境缘。<a id="a-Jj"></a>除空。<a id="a-Jk"></a>明。<a id="a-Jl"></a>分别。<a id="a-Jm"></a>染净四缘。<a id="a-Jn"></a>又第六意识。<a id="a-Jo"></a>四种中。<a id="a-Jp"></a>若定梦独散。<a id="a-Jq"></a>此三即具五缘。<a id="a-Jr"></a>若明了意。<a id="a-Js"></a>随前五识。<a id="a-Jt"></a>或七八九等。<a id="a-Ju"></a>具缘多少故。<a id="a-Jv"></a>若第七识有漏位中。<a id="a-Jw"></a>缘第八见分为我之时。<a id="a-Jx"></a>唯具三缘。<a id="a-Jy"></a>一根本缘。<a id="a-Jz"></a>即第八识。<a id="a-K0"></a>二作意。<a id="a-K1"></a>三种子。<a id="a-K2"></a>若第八识缘种子根身器世间时。<a id="a-K3"></a>唯具四缘。<a id="a-K4"></a>一境缘。<a id="a-K5"></a>即前三境。<a id="a-K6"></a>二根缘。<a id="a-K7"></a>即第七识。<a id="a-K8"></a>三种子。<a id="a-K9"></a>四作意。<a id="a-KA"></a>若加等无间缘。<a id="a-KB"></a>于前八识上。<a id="a-KC"></a>更各添一缘。<a id="a-KD"></a>眼即具十缘等。</p>
  <p id="aKE">问。<a id="a-KF"></a>八识于三界中总具不。</p>
  <p id="aKG">答。<a id="a-KH"></a>不具。<a id="a-KI"></a>古释云。<a id="a-KJ"></a>八识于三界九地其有无者。<a id="a-KK"></a>欲界一地。<a id="a-KL"></a>具有八种识。<a id="a-KM"></a>色界初禅一地。<a id="a-KN"></a>只有六识。<a id="a-KO"></a>无鼻舌二识。<a id="a-KP"></a>从二禅已上。<a id="a-KQ"></a>乃至无色界已来。<a id="a-KR"></a>唯有后三识。<a id="a-KS"></a>无前五识。<a id="a-KT"></a>欲界人天鬼畜四趣。<a id="a-KU"></a>皆具八识。<a id="a-KV"></a>就地狱趣中。<a id="a-KW"></a>无间狱无前五识。<a id="a-KX"></a>唯有后三识。<a id="a-KY"></a>或兼无第六。<a id="a-KZ"></a>已居极重闷位故。</p>
  <p id="aKa">问。<a id="a-Kb"></a>如何是诸识遍计有无。</p>
  <p id="aKc">答。<a id="a-Kd"></a>古德云。<a id="a-Ke"></a>五八识无执。<a id="a-Kf"></a>以因缘变故。<a id="a-Kg"></a>唯现量。<a id="a-Kh"></a>夫为执者。<a id="a-Ki"></a>必须强思计度等。<a id="a-Kj"></a>有执也。<a id="a-Kk"></a>唯第六第七有遍计分别故。<a id="a-Kl"></a>即六七二识有执也。<a id="a-Km"></a>又四句。<a id="a-Kn"></a>一。<a id="a-Ko"></a>遍而非计。<a id="a-Kp"></a>即第六独头意识。<a id="a-Kq"></a>遍缘一切。<a id="a-Kr"></a>不计执故。<a id="a-Ks"></a>二计而非遍。<a id="a-Kt"></a>即第七识。<a id="a-Ku"></a>唯缘赖耶起计度故。<a id="a-Kv"></a>三亦遍亦计。<a id="a-Kw"></a>第六识因中。<a id="a-Kx"></a>有周遍计度。<a id="a-Ky"></a>四非计非遍。<a id="a-Kz"></a>即五识唯缘。<a id="a-L0"></a>五尘。<a id="a-L1"></a>无计度故。<a id="a-L2"></a>前五识任运证境。<a id="a-L3"></a>不带名言。<a id="a-L4"></a>唯现量故。<a id="a-L5"></a>第八亦然。</p>
 </body>
</html>