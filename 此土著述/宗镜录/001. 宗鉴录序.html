<!doctype html>
<html id="z3IBX8J1dn" data-ver="90">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗鉴录序</h1>
  <p id="a2">左朝请郎尚书礼部员外郎护军杨杰撰</p>
  <p id="a3">诸佛真语。<a id="a-4"></a>以心为宗。<a id="a-5"></a>众生信道。<a id="a-6"></a>以宗为鉴。<a id="a-7"></a>众生界即诸佛界。<a id="a-8"></a>因迷而为众生。<a id="a-9"></a>诸佛心是众生心。<a id="a-A"></a>因悟而成诸佛。<a id="a-B"></a>心如明鉴。<a id="a-C"></a>万象历然。<a id="a-D"></a>佛与众生。<a id="a-E"></a>其犹影像。<a id="a-F"></a>涅槃生死。<a id="a-G"></a>俱是强名。<a id="a-H"></a>鉴体寂而常照。<a id="a-I"></a>鉴光照而常寂。<a id="a-J"></a>心佛众生。<a id="a-K"></a>三无差别。<a id="a-L"></a>国初吴越永明智觉寿禅师。<a id="a-M"></a>证最上乘。<a id="a-N"></a>了第一义。<a id="a-O"></a>洞究教典。<a id="a-P"></a>深达禅宗。<a id="a-Q"></a>禀奉律仪。<a id="a-R"></a>广行利益。<a id="a-S"></a>因读楞伽经云。<a id="a-T"></a>佛语心为宗。<a id="a-U"></a>乃制宗鉴录。<a id="a-V"></a>于无疑中起疑。<a id="a-W"></a>非问处设问。<a id="a-X"></a>为不请友。<a id="a-Y"></a>真大导师。<a id="a-Z"></a>掷龙宫之宝。<a id="a-a"></a>均施群生。<a id="a-b"></a>彻祖门之关。<a id="a-c"></a>普容来者。<a id="a-d"></a>举目而视。<a id="a-e"></a>有欲皆充。<a id="a-f"></a>信手而拈。<a id="a-g"></a>有疾皆愈。<a id="a-h"></a>荡涤邪见。<a id="a-i"></a>指归妙源。<a id="a-j"></a>所谓举一心为宗。<a id="a-k"></a>照万法为鉴矣。<a id="a-l"></a>若人以佛为鉴。<a id="a-m"></a>则知戒定慧为诸善之宗。<a id="a-n"></a>人天声闻缘觉菩萨如来。<a id="a-o"></a>由此而出。<a id="a-p"></a>一切善类莫不信受。<a id="a-q"></a>若以众生为鉴。<a id="a-r"></a>则知贪嗔痴为诸恶之宗。<a id="a-s"></a>修罗旁生地狱鬼趣。<a id="a-t"></a>由此而出。<a id="a-u"></a>一切恶类莫不畏惮。<a id="a-v"></a>善恶虽异。<a id="a-w"></a>其宗则同。<a id="a-x"></a>返鉴其心。<a id="a-y"></a>则知灵明湛寂。<a id="a-z"></a>广大融通。<a id="a-10"></a>无为无住。<a id="a-11"></a>无修无证。<a id="a-12"></a>无尘可染。<a id="a-13"></a>无垢可磨。<a id="a-14"></a>为一切诸法之宗矣。<a id="a-15"></a>初吴越忠懿王。<a id="a-16"></a>序之。<a id="a-17"></a>秘于教藏。<a id="a-18"></a>至元丰中。</p>
  <p id="a19">皇弟魏端献王。<a id="a-1A"></a>镂板分施名蓝。<a id="a-1B"></a>四方学者。<a id="a-1C"></a>罕遇其本。<a id="a-1D"></a>元祐六年夏。<a id="a-1E"></a>游东都法云道场。<a id="a-1F"></a>始见钱唐新本。<a id="a-1G"></a>尤为精详。<a id="a-1H"></a>乃吴人徐思恭。<a id="a-1I"></a>请法涌禅师。<a id="a-1J"></a>同永乐法真二三耆宿。<a id="a-1K"></a>遍取诸录。<a id="a-1L"></a>用三乘典籍。<a id="a-1M"></a>圣贤教语。<a id="a-1N"></a>校读成就。<a id="a-1O"></a>以广流布。<a id="a-1P"></a>其益甚博。<a id="a-1Q"></a>法涌知予喜阅是录。<a id="a-1R"></a>因请为序云。</p>
 </body>
</html>