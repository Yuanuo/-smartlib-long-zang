<!doctype html>
<html id="z3IBX9g1e2" data-ver="1335">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第十三</h1>
  <p id="a2">夫前已明一心理事无碍。<a id="a-3"></a>今约周遍含容观中事事无碍者。<a id="a-4"></a>如法界观序云。<a id="a-5"></a>使观全事之理。<a id="a-6"></a>随事。<a id="a-7"></a>而一一可见。<a id="a-8"></a>全理之事。<a id="a-9"></a>随理而一一可融。<a id="a-A"></a>然后一多无碍。<a id="a-B"></a>大小相含。<a id="a-C"></a>则能施为隐显。<a id="a-D"></a>神用不测矣。<a id="a-E"></a>乃至欲使学人。<a id="a-F"></a>冥此境于自心。<a id="a-G"></a>心慧既明。<a id="a-H"></a>自见无尽之义。<a id="a-I"></a>此周遍含容观。<a id="a-J"></a>亦具十门。<a id="a-K"></a>一理如事门。<a id="a-L"></a>谓事法既虚。<a id="a-M"></a>相无不尽。<a id="a-N"></a>理性真实。<a id="a-O"></a>体无不现。<a id="a-P"></a>此则事无别事。<a id="a-Q"></a>即全理为事。<a id="a-R"></a>是故菩萨。<a id="a-S"></a>虽复看事。<a id="a-T"></a>即是观理。<a id="a-U"></a>然说此事。<a id="a-V"></a>为不即理。<a id="a-W"></a>释云。<a id="a-X"></a>由此真理全为事故。<a id="a-Y"></a>如事显现。<a id="a-Z"></a>如事差别。<a id="a-a"></a>大小一多。<a id="a-b"></a>变易无量。<a id="a-c"></a>又此真理。<a id="a-d"></a>即与一切千差万别之事。<a id="a-e"></a>俱时历然显现。<a id="a-f"></a>如耳目所对之境。<a id="a-g"></a>亦如芥瓶。<a id="a-h"></a>亦如真金。<a id="a-i"></a>为佛菩萨比丘。<a id="a-j"></a>及六道众生形像之时。<a id="a-k"></a>与诸像一时显现。<a id="a-l"></a>无分毫之隐。<a id="a-m"></a>亦无分毫不像。<a id="a-n"></a>今理性亦尔。<a id="a-o"></a>无分毫隐。<a id="a-p"></a>亦无分毫不事。<a id="a-q"></a>不同真空。<a id="a-r"></a>但观理夺事门中。<a id="a-s"></a>唯是空理现也。<a id="a-t"></a>故菩萨虽复看事。<a id="a-u"></a>即是观理。<a id="a-v"></a>然说此事为不即理者。<a id="a-w"></a>以事虚无体。<a id="a-x"></a>而不坏相。<a id="a-y"></a>所以观众生。<a id="a-z"></a>见诸佛。<a id="a-10"></a>观生死。<a id="a-11"></a>见涅槃。<a id="a-12"></a>以全理之事恒常显现。<a id="a-13"></a>是以事既全理。<a id="a-14"></a>故不即理。<a id="a-15"></a>若也即理。<a id="a-16"></a>是不全矣。<a id="a-17"></a>如金铸十法界像。<a id="a-18"></a>一一像。<a id="a-19"></a>全体是金。<a id="a-1A"></a>不可更言即金也。<a id="a-1B"></a>二事如理门。<a id="a-1C"></a>谓诸事法与理非异故。<a id="a-1D"></a>事随理而圆遍。<a id="a-1E"></a>遂令一尘普遍法界。<a id="a-1F"></a>法界全体遍诸法时。<a id="a-1G"></a>此一微尘。<a id="a-1H"></a>亦如理性全在一切法中。<a id="a-1I"></a>如一微尘。<a id="a-1J"></a>一切事法亦尔。<a id="a-1K"></a>释云。<a id="a-1L"></a>一一事。<a id="a-1M"></a>皆如理普遍广大。<a id="a-1N"></a>如理彻于三世。<a id="a-1O"></a>如理常住本然。<a id="a-1P"></a>例一切诸佛菩萨。<a id="a-1Q"></a>缘觉声闻。<a id="a-1R"></a>及六道众生。<a id="a-1S"></a>一一皆尔。<a id="a-1T"></a>乃至一尘一念。<a id="a-1U"></a>性相作用。<a id="a-1V"></a>行位因果。<a id="a-1W"></a>无不圆足。<a id="a-1X"></a>三事含理事门。<a id="a-1Y"></a>谓诸事法与理非一故。<a id="a-1Z"></a>存本一事。<a id="a-1a"></a>而为广容。<a id="a-1b"></a>如一微尘。<a id="a-1c"></a>其相不大。<a id="a-1d"></a>而能容摄无边法界。<a id="a-1e"></a>由刹等诸法。<a id="a-1f"></a>既不离法界故。<a id="a-1g"></a>俱在一尘中现。<a id="a-1h"></a>如一尘。<a id="a-1i"></a>一切法亦尔。<a id="a-1j"></a>此理事融通。<a id="a-1k"></a>非一非异故。<a id="a-1l"></a>总有四句。<a id="a-1m"></a>一。<a id="a-1n"></a>一中一。<a id="a-1o"></a>二一切中一。<a id="a-1p"></a>三一中一切。<a id="a-1q"></a>四一切中一切。<a id="a-1r"></a>各有所由。<a id="a-1s"></a>思之。<a id="a-1t"></a>释云。<a id="a-1u"></a>一中一者。<a id="a-1v"></a>上一是能含。<a id="a-1w"></a>下一是所含。<a id="a-1x"></a>下一是能遍。<a id="a-1y"></a>上一是所遍。<a id="a-1z"></a>余三句。<a id="a-20"></a>一一例知。<a id="a-21"></a>四通局无碍门。<a id="a-22"></a>谓事与理非一即非异故。<a id="a-23"></a>令此事法不离一处。<a id="a-24"></a>即全遍十方一切尘内。<a id="a-25"></a>非异即非一故。<a id="a-26"></a>全遍十方而不动一位。<a id="a-27"></a>即远即近。<a id="a-28"></a>即遍即住。<a id="a-29"></a>无障无碍。<a id="a-2A"></a>五广狭无碍门。<a id="a-2B"></a>谓事与理非一即非异故。<a id="a-2C"></a>不坏一尘。<a id="a-2D"></a>而能广容十方刹海。<a id="a-2E"></a>由非异即非一故。<a id="a-2F"></a>广容十方法界。<a id="a-2G"></a>而微尘不大。<a id="a-2H"></a>是则一尘之事。<a id="a-2I"></a>即广即狭。<a id="a-2J"></a>即大即小。<a id="a-2K"></a>无障无碍。<a id="a-2L"></a>六遍容无碍门。<a id="a-2M"></a>谓此一尘望于一切。<a id="a-2N"></a>由普遍即是广容故。<a id="a-2O"></a>遍在一切中。<a id="a-2P"></a>时即复还摄一切诸法。<a id="a-2Q"></a>全住自中。<a id="a-2R"></a>又由广容即是普遍故。<a id="a-2S"></a>令此一尘。<a id="a-2T"></a>还则遍在自内一切差别法中。<a id="a-2U"></a>是故此尘。<a id="a-2V"></a>自遍他时。<a id="a-2W"></a>即他遍自。<a id="a-2X"></a>能容能入。<a id="a-2Y"></a>同时遍摄无碍。<a id="a-2Z"></a>思之。<a id="a-2a"></a>七摄入无碍门。<a id="a-2b"></a>谓彼一切望于一法。<a id="a-2c"></a>以入他即是摄他故。<a id="a-2d"></a>一切全入一中之时。<a id="a-2e"></a>即彼全一还复在自一切之内。<a id="a-2f"></a>同时无碍。<a id="a-2g"></a>思之。<a id="a-2h"></a>又由摄他即是入他故。<a id="a-2i"></a>一法全在一切中时。<a id="a-2j"></a>还令一切恒在一内。<a id="a-2k"></a>同时无碍。<a id="a-2l"></a>思之。<a id="a-2m"></a>释云。<a id="a-2n"></a>此上无碍。<a id="a-2o"></a>犹如镜灯。<a id="a-2p"></a>即十镜互入。<a id="a-2q"></a>如九镜入彼一镜中时。<a id="a-2r"></a>即摄彼一镜还入九镜之内。<a id="a-2s"></a>同时交互。<a id="a-2t"></a>故云无碍。<a id="a-2u"></a>八交涉无碍门。<a id="a-2v"></a>谓一望于一切。<a id="a-2w"></a>有摄有入。<a id="a-2x"></a>通有四句。<a id="a-2y"></a>谓一摄一切。<a id="a-2z"></a>一入一切。<a id="a-30"></a>一切摄一。<a id="a-31"></a>一切入一。<a id="a-32"></a>一摄一。<a id="a-33"></a>一入一。<a id="a-34"></a>一切摄一切。<a id="a-35"></a>一切入一切。<a id="a-36"></a>同时交参无碍。<a id="a-37"></a>释云。<a id="a-38"></a>一摄一。<a id="a-39"></a>一入一者。<a id="a-3A"></a>如东镜摄彼西镜。<a id="a-3B"></a>入我东镜中时。<a id="a-3C"></a>即我东镜。<a id="a-3D"></a>入彼西镜中去。<a id="a-3E"></a>一切摄一切。<a id="a-3F"></a>一切入一切者。<a id="a-3G"></a>圆满常如。<a id="a-3H"></a>此句。<a id="a-3I"></a>但以言不顿彰故。<a id="a-3J"></a>假前三句句皆圆满。<a id="a-3K"></a>九相在无碍门。<a id="a-3L"></a>谓一切望一亦有摄有入。<a id="a-3M"></a>亦有四句。<a id="a-3N"></a>谓摄一入一。<a id="a-3O"></a>摄一切入一。<a id="a-3P"></a>摄一入一切。<a id="a-3Q"></a>摄一切入一切。<a id="a-3R"></a>同时交参无碍。<a id="a-3S"></a>释云。<a id="a-3T"></a>此与前四句不同。<a id="a-3U"></a>前但此彼同时摄入。<a id="a-3V"></a>今则欲入彼时。<a id="a-3W"></a>必别摄余法。<a id="a-3X"></a>带之将入彼中。<a id="a-3Y"></a>发起重重无尽之势。<a id="a-3Z"></a>摄一入一者。<a id="a-3a"></a>如东镜能摄南镜。<a id="a-3b"></a>带之将入西镜之中。<a id="a-3c"></a>即东镜为能摄能入。<a id="a-3d"></a>南镜为所摄。<a id="a-3e"></a>西镜为所入也。<a id="a-3f"></a>此则释迦世尊。<a id="a-3g"></a>摄文殊菩萨。<a id="a-3h"></a>入普贤中也。<a id="a-3i"></a>摄一切入一者。<a id="a-3j"></a>如东镜摄余八镜。<a id="a-3k"></a>带之将入南镜之中时。<a id="a-3l"></a>东镜为能摄能入。<a id="a-3m"></a>八镜为所摄。<a id="a-3n"></a>南镜为所入。<a id="a-3o"></a>则一佛摄一切众生带之同入一众生中也。<a id="a-3p"></a>摄一入一切者。<a id="a-3q"></a>如东镜能摄南镜。<a id="a-3r"></a>带之将入余八镜中。<a id="a-3s"></a>摄一切入一切者。<a id="a-3t"></a>如东镜摄九镜。<a id="a-3u"></a>带之将入九镜之中时。<a id="a-3v"></a>东一镜为能摄能入。<a id="a-3w"></a>九镜为所摄。<a id="a-3x"></a>亦即便为所入也。<a id="a-3y"></a>此句正明诸法。<a id="a-3z"></a>互相涉入。<a id="a-40"></a>一时圆满。<a id="a-41"></a>重重无尽也。<a id="a-42"></a>今现见镜灯。<a id="a-43"></a>但入一灯当中之时。<a id="a-44"></a>则镜镜中各有多多之灯。<a id="a-45"></a>无前后也。<a id="a-46"></a>则知诸佛菩萨。<a id="a-47"></a>六道众生。<a id="a-48"></a>不有则已。<a id="a-49"></a>有。<a id="a-4A"></a>即一刹那中。<a id="a-4B"></a>便彻过去未来现在十方。<a id="a-4C"></a>一切凡圣中也。<a id="a-4D"></a>十普融无碍门。<a id="a-4E"></a>谓一切及一普皆同时。<a id="a-4F"></a>更互相望。<a id="a-4G"></a>一一具前两重四句。<a id="a-4H"></a>普融无碍。<a id="a-4I"></a>准前思之。<a id="a-4J"></a>令圆明显现。<a id="a-4K"></a>称行境界。<a id="a-4L"></a>无障无碍。<a id="a-4M"></a>深思之令现在前。<a id="a-4N"></a>是以前九门。<a id="a-4O"></a>文不顿显故。<a id="a-4P"></a>此摄令同一刹那。<a id="a-4Q"></a>既总别同时。<a id="a-4R"></a>则重重无尽也。<a id="a-4S"></a>又华严演义云。<a id="a-4T"></a>夫能所相入。<a id="a-4U"></a>心境包含。<a id="a-4V"></a>总具四义。<a id="a-4W"></a>能成无碍。<a id="a-4X"></a>一称性义。<a id="a-4Y"></a>二不坏相义。<a id="a-4Z"></a>三不即义。<a id="a-4a"></a>四不离义。<a id="a-4b"></a>由称性故不离。<a id="a-4c"></a>由不坏相故不即。<a id="a-4d"></a>又如诸刹入毛孔。<a id="a-4e"></a>皆有称性。<a id="a-4f"></a>及不坏相义。<a id="a-4g"></a>今毛上取称性义。<a id="a-4h"></a>故知法性之无外。<a id="a-4i"></a>刹上取不坏相义故。<a id="a-4j"></a>不遍称性之毛。<a id="a-4k"></a>以一毛称性故。<a id="a-4l"></a>能含广刹。<a id="a-4m"></a>以广刹不坏相故。<a id="a-4n"></a>能入一毛。<a id="a-4o"></a>又内外缘起。<a id="a-4p"></a>非即非离。<a id="a-4q"></a>亦有二义。<a id="a-4r"></a>一约内外共为缘起。<a id="a-4s"></a>由不即故。<a id="a-4t"></a>有能所入。<a id="a-4u"></a>由不离故。<a id="a-4v"></a>故得相入。<a id="a-4w"></a>二约内外缘起。<a id="a-4x"></a>与真法性。<a id="a-4y"></a>不即不离。<a id="a-4z"></a>此复二义。<a id="a-50"></a>一由内外不即法性。<a id="a-51"></a>有能所入。<a id="a-52"></a>不离法性故。<a id="a-53"></a>毛能广包。<a id="a-54"></a>刹能遍入。<a id="a-55"></a>二者。<a id="a-56"></a>毛约不离法性。<a id="a-57"></a>如理而包。<a id="a-58"></a>刹约不即法性。<a id="a-59"></a>不遍毛孔。<a id="a-5A"></a>思之。<a id="a-5B"></a>此事事无碍观。<a id="a-5C"></a>如群臣对王。<a id="a-5D"></a>各各全得王力。<a id="a-5E"></a>犹诸子对父。<a id="a-5F"></a>一一全得为父。<a id="a-5G"></a>又如百僧同住一寺。<a id="a-5H"></a>各各全得受用。<a id="a-5I"></a>而寺不分。<a id="a-5J"></a>若空中大小之华。<a id="a-5K"></a>一一遍纳无际虚空。<a id="a-5L"></a>而华不坏。<a id="a-5M"></a>则十方一切众生。<a id="a-5N"></a>全是佛体而无分剂。<a id="a-5O"></a>以不知故。<a id="a-5P"></a>甘称眇劣。<a id="a-5Q"></a>禀如来之智德。<a id="a-5R"></a>反堕愚盲。<a id="a-5S"></a>具广大之威神。<a id="a-5T"></a>而跧小器。<a id="a-5U"></a>所以志公云。<a id="a-5V"></a>法性量同太虚。<a id="a-5W"></a>众生发心自小。<a id="a-5X"></a>如上无碍。<a id="a-5Y"></a>但是一心。<a id="a-5Z"></a>如海涌千波。<a id="a-5a"></a>镜含万像。<a id="a-5b"></a>非一非异。<a id="a-5c"></a>周遍圆融。<a id="a-5d"></a>互夺互成。<a id="a-5e"></a>不存不泯。<a id="a-5f"></a>遂得尘含法界。<a id="a-5g"></a>无亏大小。<a id="a-5h"></a>念包九世廷促同时等事现前。<a id="a-5i"></a>此乃华严一部法界缘起自在法门。<a id="a-5j"></a>如在掌中。<a id="a-5k"></a>烂然可见。<a id="a-5l"></a>又非独华严之典。<a id="a-5m"></a>乃至一代时教。<a id="a-5n"></a>难思之妙旨。<a id="a-5o"></a>十方诸佛无作之神通。<a id="a-5p"></a>观音秘密之悲门。<a id="a-5q"></a>文殊法界之智海。<a id="a-5r"></a>一时显现。<a id="a-5s"></a>洞鉴无疑矣。<a id="a-5t"></a>若非智照深达自心。<a id="a-5u"></a>又焉能悟此希奇之事。<a id="a-5v"></a>如先德云。<a id="a-5w"></a>证佛地者。<a id="a-5x"></a>为尘空无我无性是也。<a id="a-5y"></a>乃至称理而言。<a id="a-5z"></a>非智所知。<a id="a-60"></a>如空中鸟飞之时迹。<a id="a-61"></a>不可求依止迹处也。<a id="a-62"></a>然空中之迹。<a id="a-63"></a>既无体相可得。<a id="a-64"></a>然迹非无。<a id="a-65"></a>此迹寻之逾广。<a id="a-66"></a>要依鸟飞。<a id="a-67"></a>方诠迹之深广。<a id="a-68"></a>当知佛地。<a id="a-69"></a>要因心相。<a id="a-6A"></a>而得证佛地之深广。<a id="a-6B"></a>然证入此地。<a id="a-6C"></a>不可住于寂灭。<a id="a-6D"></a>一切诸佛。<a id="a-6E"></a>法不应尔。<a id="a-6F"></a>当示教利喜。<a id="a-6G"></a>学佛方便。<a id="a-6H"></a>学佛智慧。<a id="a-6I"></a>夫佛智慧者。<a id="a-6J"></a>即一切种智。<a id="a-6K"></a>所以般若经中。<a id="a-6L"></a>以种智为佛。<a id="a-6M"></a>则无种不知。<a id="a-6N"></a>无种不见。<a id="a-6O"></a>斯乃以无知知一切知。<a id="a-6P"></a>以无见见一切见。<a id="a-6Q"></a>如华严离世间品。<a id="a-6R"></a>十种无下劣心中云。<a id="a-6S"></a>菩萨摩诃萨。<a id="a-6T"></a>又作是念。<a id="a-6U"></a>三世所有一切诸佛。<a id="a-6V"></a>一切佛法。<a id="a-6W"></a>一切众生。<a id="a-6X"></a>一切国土。<a id="a-6Y"></a>一切世间一切三世。<a id="a-6Z"></a>一切虚空界。<a id="a-6a"></a>一切法界。<a id="a-6b"></a>一切语言施设界。<a id="a-6c"></a>一切寂灭涅槃界。<a id="a-6d"></a>如是一切种种诸法。<a id="a-6e"></a>我当以一念相应慧。<a id="a-6f"></a>悉知悉觉。<a id="a-6g"></a>悉见悉证。<a id="a-6h"></a>悉修悉断。<a id="a-6i"></a>然于其中。<a id="a-6j"></a>无分别。<a id="a-6k"></a>离分别。<a id="a-6l"></a>无种种。<a id="a-6m"></a>无差别。<a id="a-6n"></a>无功德。<a id="a-6o"></a>无境界。<a id="a-6p"></a>非有非无。<a id="a-6q"></a>非一非二。<a id="a-6r"></a>以不二智。<a id="a-6s"></a>知一切二。<a id="a-6t"></a>以无相智。<a id="a-6u"></a>知一切相。<a id="a-6v"></a>以无分别智。<a id="a-6w"></a>知一切分别。<a id="a-6x"></a>以无异智知一切异。<a id="a-6y"></a>以无差别智。<a id="a-6z"></a>知一切差别。<a id="a-70"></a>以无世间智。<a id="a-71"></a>知一切世间。<a id="a-72"></a>以无世智。<a id="a-73"></a>知一切世。<a id="a-74"></a>以无众生智。<a id="a-75"></a>知一切众生。<a id="a-76"></a>以无执着智。<a id="a-77"></a>知一切执着。<a id="a-78"></a>以无住处智。<a id="a-79"></a>知一切住处。<a id="a-7A"></a>以无杂染智。<a id="a-7B"></a>知一切杂染。<a id="a-7C"></a>以无尽智。<a id="a-7D"></a>知一切尽。<a id="a-7E"></a>以究竟法界智。<a id="a-7F"></a>于一切世界示现身。<a id="a-7G"></a>以离言音智。<a id="a-7H"></a>示不可说言音。<a id="a-7I"></a>以一自性智。<a id="a-7J"></a>入于无自性。<a id="a-7K"></a>以一境界智。<a id="a-7L"></a>现种种境界。<a id="a-7M"></a>知一切法不可说。<a id="a-7N"></a>而现大自在言说。<a id="a-7O"></a>证一切智地。<a id="a-7P"></a>为教化调伏一切众生故。<a id="a-7Q"></a>于一切世间示现大神通变化。<a id="a-7R"></a>是为第十无下劣心。<a id="a-7S"></a>如上微细剖析理事根源。<a id="a-7T"></a>方见全佛之众生。<a id="a-7U"></a>惺惺不昧。<a id="a-7V"></a>全众生之佛。<a id="a-7W"></a>历历无疑。<a id="a-7X"></a>悟本而似达家乡。<a id="a-7Y"></a>得用而如亲手足。<a id="a-7Z"></a>云何迷真抱幻。<a id="a-7a"></a>舍实凭虚。<a id="a-7b"></a>辜负己灵沉埋家宝。<a id="a-7c"></a>高推上圣。<a id="a-7d"></a>自鄙下凡。<a id="a-7e"></a>都为但诵空文。<a id="a-7f"></a>未穷实义。<a id="a-7g"></a>唯记即心是佛之语。<a id="a-7h"></a>亲省何年。<a id="a-7i"></a>只学万法唯识之言。<a id="a-7j"></a>谁当现证。<a id="a-7k"></a>既乖教观。<a id="a-7l"></a>又阙明师。<a id="a-7m"></a>虽称绍隆。<a id="a-7n"></a>但成自诳。<a id="a-7o"></a>宗镜委细。<a id="a-7p"></a>正为斯人。<a id="a-7q"></a>使了其义而识其心。<a id="a-7r"></a>披其文而见其法。<a id="a-7s"></a>感诸圣苦口。<a id="a-7t"></a>愧先贤用心。<a id="a-7u"></a>览卷方知。<a id="a-7v"></a>终不虚谬。<a id="a-7w"></a>如高拂云雾。<a id="a-7x"></a>豁睹青天。<a id="a-7y"></a>似深入龙宫。<a id="a-7z"></a>亲逢至宝。<a id="a-80"></a>始悟从来未谛。<a id="a-81"></a>学处粗浮。<a id="a-82"></a>可验时中。<a id="a-83"></a>全无力量。<a id="a-84"></a>未到实地。<a id="a-85"></a>莫言其深。<a id="a-86"></a>未至劬劳。<a id="a-87"></a>莫言其苦。<a id="a-88"></a>唯当见性。<a id="a-89"></a>可以息言。<a id="a-8A"></a>且诸圣所以垂言教者。<a id="a-8B"></a>普为生盲凡夫。<a id="a-8C"></a>令不着生死。<a id="a-8D"></a>眇目二乘。<a id="a-8E"></a>令不住涅槃。<a id="a-8F"></a>夜视小菩萨。<a id="a-8G"></a>令舍于权乘。<a id="a-8H"></a>罗縠。<a id="a-8I"></a>别菩萨。<a id="a-8J"></a>令不执教道。<a id="a-8K"></a>此为未知有自心。<a id="a-8L"></a>即具如是广大神德。<a id="a-8M"></a>无边妙用者。<a id="a-8N"></a>分明开示。<a id="a-8O"></a>令各各自知。<a id="a-8P"></a>十方诸佛。<a id="a-8Q"></a>莫不承我威光。<a id="a-8R"></a>一切异生。<a id="a-8S"></a>莫不赖我恩力。<a id="a-8T"></a>劝生忻慕。<a id="a-8U"></a>进道弘修。<a id="a-8V"></a>破一微尘。<a id="a-8W"></a>出大千经卷。<a id="a-8X"></a>然后以定慧力。<a id="a-8Y"></a>内外庄严。<a id="a-8Z"></a>发起本妙觉心。<a id="a-8a"></a>真如相用。<a id="a-8b"></a>似磨古镜。<a id="a-8c"></a>如莹神珠。<a id="a-8d"></a>光彻十方。<a id="a-8e"></a>影透法界。<a id="a-8f"></a>无令一小含识。<a id="a-8g"></a>不承此光。<a id="a-8h"></a>犹如善财。<a id="a-8i"></a>一生可办。<a id="a-8j"></a>又如龙女。<a id="a-8k"></a>亲献灵山。<a id="a-8l"></a>如来印可。<a id="a-8m"></a>故云我献宝珠。<a id="a-8n"></a>世尊纳受。<a id="a-8o"></a>是事疾不。<a id="a-8p"></a>答言。<a id="a-8q"></a>甚疾。<a id="a-8r"></a>女言。<a id="a-8s"></a>以汝神力。<a id="a-8t"></a>观我成佛。<a id="a-8u"></a>复速于此。<a id="a-8v"></a>是知才悟此法。<a id="a-8w"></a>因果同时。<a id="a-8x"></a>成道度生。<a id="a-8y"></a>不出一刹那之际。<a id="a-8z"></a>如法华经信解品云。<a id="a-90"></a>疾走往捉。<a id="a-91"></a>又譬喻品云。<a id="a-92"></a>其疾如风。<a id="a-93"></a>岂滞多生抂修功行。<a id="a-94"></a>有如是速疾念念相应之力。<a id="a-95"></a>而不肯承当。<a id="a-96"></a>故诸圣惊嗟。<a id="a-97"></a>广为开演。<a id="a-98"></a>布八教网。<a id="a-99"></a>备三乘车。<a id="a-9A"></a>大小俱收。<a id="a-9B"></a>权实并载。<a id="a-9C"></a>提携诱引。<a id="a-9D"></a>密赴机宜。<a id="a-9E"></a>或见或闻。<a id="a-9F"></a>而前而后。<a id="a-9G"></a>悉令入此一乘金刚宝藏。<a id="a-9H"></a>以为究竟。<a id="a-9I"></a>如方便品中。<a id="a-9J"></a>引。<a id="a-9K"></a>十方三世诸佛。<a id="a-9L"></a>皆以无量无数方便。<a id="a-9M"></a>种种因缘。<a id="a-9N"></a>譬喻言词。<a id="a-9O"></a>而为众生演说诸法。<a id="a-9P"></a>是法皆为一佛乘故。<a id="a-9Q"></a>是诸众生。<a id="a-9R"></a>从佛闻法。<a id="a-9S"></a>究竟皆得一切种智。<a id="a-9T"></a>则不可迷诸佛方便门。<a id="a-9U"></a>执其知解。<a id="a-9V"></a>领成现之语。<a id="a-9W"></a>起法我之心。<a id="a-9X"></a>如般若经中。<a id="a-9Y"></a>佛言。<a id="a-9Z"></a>我于一切法无所执故。<a id="a-9a"></a>得常光一寻。<a id="a-9b"></a>身真金色。<a id="a-9c"></a>是以但于人法二执俱亡。<a id="a-9d"></a>一道常光自现。<a id="a-9e"></a>还同释迦。<a id="a-9f"></a>亲证金色之身。<a id="a-9g"></a>所以诸佛教门。<a id="a-9h"></a>皆为显宗破执。<a id="a-9i"></a>依前住着。<a id="a-9j"></a>反益迷心。<a id="a-9k"></a>如热金丸。<a id="a-9l"></a>执则烧手。<a id="a-9m"></a>令甘露圣教。<a id="a-9n"></a>出苦良缘。<a id="a-9o"></a>若遇斯人。<a id="a-9p"></a>有损无益。<a id="a-9q"></a>如方便品偈云。<a id="a-9r"></a>舍利弗当知。<a id="a-9s"></a>诸佛法如是。<a id="a-9t"></a>以万亿方便。<a id="a-9u"></a>随宜而说法。<a id="a-9v"></a>其不习学者。<a id="a-9w"></a>不能晓了此。<a id="a-9x"></a>汝等既已知。<a id="a-9y"></a>诸佛世之师。<a id="a-9z"></a>随宜方便事。<a id="a-A0"></a>无复诸疑惑。<a id="a-A1"></a>心生大欢喜。<a id="a-A2"></a>自知当作佛。<a id="a-A3"></a>故知若不习定学慧。<a id="a-A4"></a>且不知随宜之说。<a id="a-A5"></a>妄认为真。<a id="a-A6"></a>不可徇文。<a id="a-A7"></a>以为悟道。<a id="a-A8"></a>直如善财登阁。<a id="a-A9"></a>龙女献珠。<a id="a-AA"></a>当此之时。<a id="a-AB"></a>自然亲见。<a id="a-AC"></a>应须克己办事。<a id="a-AD"></a>晓夜忘疲。<a id="a-AE"></a>若问程而不行。<a id="a-AF"></a>家乡转远。<a id="a-AG"></a>似见宝而不取。<a id="a-AH"></a>还受贫穷。<a id="a-AI"></a>所以古德颂云。<a id="a-AJ"></a>学道先须细识心。<a id="a-AK"></a>细中之细细难寻。<a id="a-AL"></a>可中。<a id="a-AM"></a>寻到无寻处。<a id="a-AN"></a>方信凡心是佛心。<a id="a-AO"></a>故知即于一念生死心中。<a id="a-AP"></a>能信有诸佛不思议事。<a id="a-AQ"></a>甚为难得。<a id="a-AR"></a>如大涅槃经云。<a id="a-AS"></a>佛言。<a id="a-AT"></a>若有人。<a id="a-AU"></a>能以藕根丝。<a id="a-AV"></a>悬须弥山。<a id="a-AW"></a>可思议不。<a id="a-AX"></a>不也世尊。<a id="a-AY"></a>善男子。<a id="a-AZ"></a>菩萨摩诃萨。<a id="a-Aa"></a>于一念顷。<a id="a-Ab"></a>悉能得量一切生死。<a id="a-Ac"></a>是故复名不可思议。</p>
  <p id="aAd">问。<a id="a-Ae"></a>理唯一道。<a id="a-Af"></a>事乃万差。<a id="a-Ag"></a>云何但了一心。<a id="a-Ah"></a>无边佛事悉皆圆满。</p>
  <p id="aAi">答。<a id="a-Aj"></a>出世之道。<a id="a-Ak"></a>理由心成。<a id="a-Al"></a>处世之门。<a id="a-Am"></a>事由心造。<a id="a-An"></a>若以唯心之事。<a id="a-Ao"></a>一法即一切法。<a id="a-Ap"></a>舒之无边。<a id="a-Aq"></a>以唯心之理。<a id="a-Ar"></a>一切法即一法。<a id="a-As"></a>卷之无迹。<a id="a-At"></a>因卷而说一。<a id="a-Au"></a>此法未曾一。<a id="a-Av"></a>因舒而说多。<a id="a-Aw"></a>此法未曾多。<a id="a-Ax"></a>非一非多。<a id="a-Ay"></a>有而不有。<a id="a-Az"></a>而多而一。<a id="a-B0"></a>无而不无。<a id="a-B1"></a>一多相依。<a id="a-B2"></a>互为本末。<a id="a-B3"></a>通有四义。<a id="a-B4"></a>一相成义。<a id="a-B5"></a>则一多俱立。<a id="a-B6"></a>以互相持。<a id="a-B7"></a>有力俱存也。<a id="a-B8"></a>二相害义。<a id="a-B9"></a>形夺两亡。<a id="a-BA"></a>以相依故。<a id="a-BB"></a>各无性也。<a id="a-BC"></a>三互存义。<a id="a-BD"></a>以此持彼。<a id="a-BE"></a>不坏彼而在此。<a id="a-BF"></a>彼持此亦尔。<a id="a-BG"></a>经颂云。<a id="a-BH"></a>一中解无量。<a id="a-BI"></a>无量中解一。<a id="a-BJ"></a>四互泯义。<a id="a-BK"></a>以此持彼。<a id="a-BL"></a>彼相尽而唯此。<a id="a-BM"></a>以彼持此。<a id="a-BN"></a>此相尽而唯彼。<a id="a-BO"></a>经云。<a id="a-BP"></a>知一即多多即一。<a id="a-BQ"></a>又由彼此相成。<a id="a-BR"></a>资摄无碍。<a id="a-BS"></a>是故得有大小即入。<a id="a-BT"></a>一多相容。<a id="a-BU"></a>远近互持。<a id="a-BV"></a>主伴融摄。<a id="a-BW"></a>致使尘尘现而无尽。<a id="a-BX"></a>等帝网以参差。<a id="a-BY"></a>故得事事显而无穷。<a id="a-BZ"></a>若定光而隐映。<a id="a-Ba"></a>又一多无碍之义。<a id="a-Bb"></a>古德以喻显示。<a id="a-Bc"></a>如数十钱法。<a id="a-Bd"></a>此有二体。<a id="a-Be"></a>一异体。<a id="a-Bf"></a>二同体。<a id="a-Bg"></a>就异体中有二。<a id="a-Bh"></a>一相即。<a id="a-Bi"></a>二相入。<a id="a-Bj"></a>又以诸缘。<a id="a-Bk"></a>起法有二义。<a id="a-Bl"></a>一空有义。<a id="a-Bm"></a>此即自体。<a id="a-Bn"></a>二有力无力义。<a id="a-Bo"></a>此望力用。<a id="a-Bp"></a>由初义故约相即。<a id="a-Bq"></a>由后义故得相入。<a id="a-Br"></a>初空有义中。<a id="a-Bs"></a>由自若有时他必无。<a id="a-Bt"></a>故他即自。<a id="a-Bu"></a>何以故。<a id="a-Bv"></a>由他无性。<a id="a-Bw"></a>以自作故。<a id="a-Bx"></a>二由自若空时他必有。<a id="a-By"></a>故自即他故。<a id="a-Bz"></a>何以故。<a id="a-C0"></a>由自无性。<a id="a-C1"></a>用他作故。<a id="a-C2"></a>以空有无二体故。<a id="a-C3"></a>所以常相即。<a id="a-C4"></a>若不尔者。<a id="a-C5"></a>缘起不成。<a id="a-C6"></a>有自性等过。<a id="a-C7"></a>二力用中。<a id="a-C8"></a>自有全力。<a id="a-C9"></a>所以能摄他。<a id="a-CA"></a>他全。<a id="a-CB"></a>无力故。<a id="a-CC"></a>所以能入自。<a id="a-CD"></a>不据自体。<a id="a-CE"></a>故非相即。<a id="a-CF"></a>力用交彻故。<a id="a-CG"></a>成相入。<a id="a-CH"></a>十数为譬者。<a id="a-CI"></a>复有二门。<a id="a-CJ"></a>一异体门。<a id="a-CK"></a>二同体门。<a id="a-CL"></a>就异体门中复有二。<a id="a-CM"></a>一者一中多。<a id="a-CN"></a>多中一。<a id="a-CO"></a>如经颂云。<a id="a-CP"></a>一中解无量。<a id="a-CQ"></a>无量中解一。<a id="a-CR"></a>了彼互生起。<a id="a-CS"></a>当成无所畏。<a id="a-CT"></a>此约相说。<a id="a-CU"></a>二者一即多。<a id="a-CV"></a>多即一。<a id="a-CW"></a>如经颂云。<a id="a-CX"></a>一即是多多即一。<a id="a-CY"></a>义味。<a id="a-CZ"></a>寂灭悉平等。<a id="a-Ca"></a>远离一异颠倒相。<a id="a-Cb"></a>是名菩萨不退住。<a id="a-Cc"></a>此约理说。</p>
  <p id="aCd">问。<a id="a-Ce"></a>既其各各无性。<a id="a-Cf"></a>那得成其一多耶。</p>
  <p id="aCg">答。<a id="a-Ch"></a>此由法界实德。<a id="a-Ci"></a>缘起力用。<a id="a-Cj"></a>普贤境界相应。<a id="a-Ck"></a>所以一多常成。<a id="a-Cl"></a>不增不减也。<a id="a-Cm"></a>次明一即多。<a id="a-Cn"></a>多即一者。<a id="a-Co"></a>如似一即十缘成故。<a id="a-Cp"></a>若十非一。<a id="a-Cq"></a>一不成故。<a id="a-Cr"></a>何但一不成。<a id="a-Cs"></a>十亦不成。<a id="a-Ct"></a>如柱若非舍。<a id="a-Cu"></a>尔时则无舍。<a id="a-Cv"></a>若有舍亦有柱。<a id="a-Cw"></a>即以柱即是舍。<a id="a-Cx"></a>故有舍复有柱。<a id="a-Cy"></a>一即十十即一故。<a id="a-Cz"></a>成一复成十也。</p>
  <p id="aD0">问。<a id="a-D1"></a>若一即十。<a id="a-D2"></a>此乃无有一。<a id="a-D3"></a>若十即一。<a id="a-D4"></a>此乃无有十。<a id="a-D5"></a>那言一之与十。<a id="a-D6"></a>复言以即故得成耶。</p>
  <p id="aD7">答。<a id="a-D8"></a>一即非一者。<a id="a-D9"></a>是情谓一。<a id="a-DA"></a>今所谓缘成一。<a id="a-DB"></a>缘成一者。<a id="a-DC"></a>非是情谓一故。<a id="a-DD"></a>经颂云。<a id="a-DE"></a>一亦不为一。<a id="a-DF"></a>为破诸数故。<a id="a-DG"></a>浅智着诸法。<a id="a-DH"></a>见一以为一。</p>
  <p id="aDI">问。<a id="a-DJ"></a>前明一中多。<a id="a-DK"></a>多中一者。<a id="a-DL"></a>即一中有十。<a id="a-DM"></a>十中有一。<a id="a-DN"></a>此明一即十有何别耶。</p>
  <p id="aDO">答。<a id="a-DP"></a>前明一中十者。<a id="a-DQ"></a>离一无有十。<a id="a-DR"></a>而十非是一。<a id="a-DS"></a>若此明一即十者。<a id="a-DT"></a>离一无有十。<a id="a-DU"></a>而十即是一。<a id="a-DV"></a>缘成故也。<a id="a-DW"></a>二同体门者。<a id="a-DX"></a>还如前门。<a id="a-DY"></a>相似。<a id="a-DZ"></a>还明一中多。<a id="a-Da"></a>多中一。<a id="a-Db"></a>一即多。<a id="a-Dc"></a>多即一。<a id="a-Dd"></a>今就此门中说者。<a id="a-De"></a>前异体门言一中十者。<a id="a-Df"></a>以望后九故名一中十。<a id="a-Dg"></a>此门言一中十者。<a id="a-Dh"></a>即一中有九故言一中十也。</p>
  <p id="aDi">问。<a id="a-Dj"></a>若一中即有九者。<a id="a-Dk"></a>此与前异体门中一即十有何别耶。</p>
  <p id="aDl">答。<a id="a-Dm"></a>此中言有九者。<a id="a-Dn"></a>有于自体九而一不是。<a id="a-Do"></a>九若前异体说者。<a id="a-Dp"></a>一即是彼异体十。<a id="a-Dq"></a>而十不离一。</p>
  <p id="aDr">问。<a id="a-Ds"></a>一中既自有九者。<a id="a-Dt"></a>应非缘成义。</p>
  <p id="aDu">答。<a id="a-Dv"></a>若非缘成。<a id="a-Dw"></a>岂得有九耶。</p>
  <p id="aDx">问。<a id="a-Dy"></a>一体云何得有九。</p>
  <p id="aDz">答。<a id="a-E0"></a>若无九即无一。<a id="a-E1"></a>次明同体门中一即十者。<a id="a-E2"></a>还言一者。<a id="a-E3"></a>缘成。<a id="a-E4"></a>故一即十。<a id="a-E5"></a>何以故。<a id="a-E6"></a>若十非一。<a id="a-E7"></a>一不成故。<a id="a-E8"></a>一即十既尔。<a id="a-E9"></a>一即二三亦然。</p>
  <p id="aEA">问。<a id="a-EB"></a>此中言自体一即十者。<a id="a-EC"></a>与前同体一中十有何别耶。</p>
  <p id="aED">答。<a id="a-EE"></a>前明自体中有十。<a id="a-EF"></a>而一非是十。<a id="a-EG"></a>此明一即十而一即是十。<a id="a-EH"></a>以此为异。</p>
  <p id="aEI">问。<a id="a-EJ"></a>此明一体即十。<a id="a-EK"></a>为摄法尽不。</p>
  <p id="aEL">答。<a id="a-EM"></a>随智差别故。<a id="a-EN"></a>亦尽亦不尽。<a id="a-EO"></a>何者。<a id="a-EP"></a>如一若摄十。<a id="a-EQ"></a>即不为尽。<a id="a-ER"></a>若具说。<a id="a-ES"></a>即无尽也。</p>
  <p id="aET">问。<a id="a-EU"></a>为摄自门无尽。<a id="a-EV"></a>为摄余门亦无尽耶。</p>
  <p id="aEW">答。<a id="a-EX"></a>一无尽。<a id="a-EY"></a>余亦无尽。<a id="a-EZ"></a>若余不尽。<a id="a-Ea"></a>一亦不尽。<a id="a-Eb"></a>若一成。<a id="a-Ec"></a>一切即成。<a id="a-Ed"></a>若一不成。<a id="a-Ee"></a>一切即不成。<a id="a-Ef"></a>是故此摄法。<a id="a-Eg"></a>即无尽复无尽。<a id="a-Eh"></a>成一之义也。<a id="a-Ei"></a>于三四义。<a id="a-Ej"></a>犹若虚空。<a id="a-Ek"></a>即是尽。<a id="a-El"></a>更不摄余。<a id="a-Em"></a>故名无尽。<a id="a-En"></a>故知亦摄尽不尽也。</p>
  <p id="aEo">问。<a id="a-Ep"></a>既言一即能摄者。<a id="a-Eq"></a>为只摄一中十。<a id="a-Er"></a>亦得摄他处十。</p>
  <p id="aEs">答。<a id="a-Et"></a>摄他十亦有尽不尽义。<a id="a-Eu"></a>何以故。<a id="a-Ev"></a>离他无自故。<a id="a-Ew"></a>一摄他处。<a id="a-Ex"></a>即无尽。<a id="a-Ey"></a>而成一之义。<a id="a-Ez"></a>他处十义如虚空。<a id="a-F0"></a>故有尽。<a id="a-F1"></a>经云。<a id="a-F2"></a>菩萨在于一地。<a id="a-F3"></a>普摄一切诸地功德。<a id="a-F4"></a>此宗镜录。<a id="a-F5"></a>是一乘别教。<a id="a-F6"></a>不思议门。<a id="a-F7"></a>圆融无尽之宗。<a id="a-F8"></a>不同三乘教中所说。<a id="a-F9"></a>如上一多无碍之义。<a id="a-FA"></a>不可以意解情思。<a id="a-FB"></a>作限量之见。<a id="a-FC"></a>唯净智眼。<a id="a-FD"></a>以六相十玄该之。<a id="a-FE"></a>方尽其旨耳。<a id="a-FF"></a>则知融摄无边。<a id="a-FG"></a>包含匪外。<a id="a-FH"></a>如法华神力品云。<a id="a-FI"></a>诸佛于此得阿耨多罗三藐三菩提。<a id="a-FJ"></a>诸佛于此转于法轮。<a id="a-FK"></a>诸佛于此而般涅槃。<a id="a-FL"></a>又经云。<a id="a-FM"></a>慈悲为佛眼。<a id="a-FN"></a>正念为佛头。<a id="a-FO"></a>妙音为佛耳。<a id="a-FP"></a>香林为佛鼻。<a id="a-FQ"></a>甘露为佛口。<a id="a-FR"></a>四辩为佛舌。<a id="a-FS"></a>六度为佛身。<a id="a-FT"></a>四摄为佛手。<a id="a-FU"></a>平等为佛指。<a id="a-FV"></a>戒定为佛足。<a id="a-FW"></a>种智为佛心。<a id="a-FX"></a>金光明经疏云。<a id="a-FY"></a>法性身佛者。<a id="a-FZ"></a>非是凡夫二乘。<a id="a-Fa"></a>下地之所能见。<a id="a-Fb"></a>唯应度者。<a id="a-Fc"></a>示令得见。<a id="a-Fd"></a>此即无身之身。<a id="a-Fe"></a>无相之相。<a id="a-Ff"></a>一切智为头。<a id="a-Fg"></a>第一义谛髻。<a id="a-Fh"></a>八万四千法门发。<a id="a-Fi"></a>大悲眼。<a id="a-Fj"></a>中道白毫。<a id="a-Fk"></a>无漏鼻。<a id="a-Fl"></a>十八空舌。<a id="a-Fm"></a>四十不共齿。<a id="a-Fn"></a>弘誓肩。<a id="a-Fo"></a>三三昧腰。<a id="a-Fp"></a>如来藏腹。<a id="a-Fq"></a>权实智手。<a id="a-Fr"></a>定慧足。<a id="a-Fs"></a>如此等相。<a id="a-Ft"></a>庄严法性身佛也。<a id="a-Fu"></a>牛头初祖云。<a id="a-Fv"></a>诸佛于此得菩提者。<a id="a-Fw"></a>此是心处得菩提。<a id="a-Fx"></a>色处转法轮。<a id="a-Fy"></a>眼处入涅槃。<a id="a-Fz"></a>若尔者。<a id="a-G0"></a>身中究竟解脱。<a id="a-G1"></a>法身。<a id="a-G2"></a>常在。<a id="a-G3"></a>净土具足。<a id="a-G4"></a>更少何物。<a id="a-G5"></a>复更何求。<a id="a-G6"></a>初发心时。<a id="a-G7"></a>便成正觉。<a id="a-G8"></a>此宗镜中。<a id="a-G9"></a>所有智行主伴。<a id="a-GA"></a>皆同一际。<a id="a-GB"></a>才有信者。<a id="a-GC"></a>悉同法流。<a id="a-GD"></a>但如一圆镜之中。<a id="a-GE"></a>无别分析。<a id="a-GF"></a>如华严论云。<a id="a-GG"></a>此经法门。<a id="a-GH"></a>总是十方诸佛。<a id="a-GI"></a>同行共行。<a id="a-GJ"></a>更无新故。<a id="a-GK"></a>如大王路。<a id="a-GL"></a>发迹登之者即是。<a id="a-GM"></a>无奈不行之何。<a id="a-GN"></a>一念随善根。<a id="a-GO"></a>少分见性。<a id="a-GP"></a>智慧现前。<a id="a-GQ"></a>总是不离佛正觉根本智故。<a id="a-GR"></a>不离普贤行故。<a id="a-GS"></a>如普贤一念中少分善心。<a id="a-GT"></a>总是向法流者。<a id="a-GU"></a>故经云。<a id="a-GV"></a>闻如来名号。<a id="a-GW"></a>及所说法门。<a id="a-GX"></a>闻而不信。<a id="a-GY"></a>犹能毕竟至于金刚智地。<a id="a-GZ"></a>何况信修者也。<a id="a-Ga"></a>又云。<a id="a-Gb"></a>此华严经中。<a id="a-Gc"></a>解行法门。<a id="a-Gd"></a>修学悟入。<a id="a-Ge"></a>必能成就十住法门。<a id="a-Gf"></a>住佛种性。<a id="a-Gg"></a>生一来家。<a id="a-Gh"></a>为佛真子。<a id="a-Gi"></a>不同权教初地菩萨。<a id="a-Gj"></a>以誓愿成佛。<a id="a-Gk"></a>此华严经。<a id="a-Gl"></a>直论实证位。<a id="a-Gm"></a>不论誓愿。<a id="a-Gn"></a>为此教门。<a id="a-Go"></a>总一时一际。<a id="a-Gp"></a>一法界。<a id="a-Gq"></a>无异念。<a id="a-Gr"></a>前后情绝。<a id="a-Gs"></a>凡圣一性。<a id="a-Gt"></a>不论情系。<a id="a-Gu"></a>应以无念无作法界照之可见。<a id="a-Gv"></a>若立情见。<a id="a-Gw"></a>不可信也。<a id="a-Gx"></a>设生信者。<a id="a-Gy"></a>玄信佛语。<a id="a-Gz"></a>故非是自见。<a id="a-H0"></a>若自见者。<a id="a-H1"></a>情绝想亡。<a id="a-H2"></a>心与理合。<a id="a-H3"></a>智与境冥。<a id="a-H4"></a>方知万境。<a id="a-H5"></a>性相通收。<a id="a-H6"></a>若不如斯。<a id="a-H7"></a>心常彼此。<a id="a-H8"></a>是非竞作。<a id="a-H9"></a>垢净何休。<a id="a-HA"></a>若也称性情亡。<a id="a-HB"></a>法界重玄之门自达。<a id="a-HC"></a>一多纯杂。<a id="a-HD"></a>自在含容。<a id="a-HE"></a>总别之门。<a id="a-HF"></a>圆融自在。<a id="a-HG"></a>于利生之法。<a id="a-HH"></a>善达诸根。<a id="a-HI"></a>随所堪能。<a id="a-HJ"></a>悉皆成益。<a id="a-HK"></a>敬承亲近者。<a id="a-HL"></a>皆能拔之。<a id="a-HM"></a>所以称性。<a id="a-HN"></a>故凡行一事。<a id="a-HO"></a>悉遍法界。<a id="a-HP"></a>若随事作。<a id="a-HQ"></a>则有分限。<a id="a-HR"></a>如摩诃般若经云。<a id="a-HS"></a>欲以一食。<a id="a-HT"></a>供养十方。<a id="a-HU"></a>各如恒河沙等诸佛及僧。<a id="a-HV"></a>当学般若波罗蜜。<a id="a-HW"></a>欲以一衣。<a id="a-HX"></a>华香璎珞。<a id="a-HY"></a>粖香涂香烧香。<a id="a-HZ"></a>灯烛幢幡华盖等。<a id="a-Ha"></a>供养诸佛及僧。<a id="a-Hb"></a>当学般若波罗蜜论。</p>
  <p id="aHc">问曰。<a id="a-Hd"></a>菩萨若以一食供养一佛及僧。<a id="a-He"></a>尚是难事。<a id="a-Hf"></a>何况十方如恒河沙等诸佛及僧。</p>
  <p id="aHg">答曰。<a id="a-Hh"></a>供养功德。<a id="a-Hi"></a>在心不在事也。<a id="a-Hj"></a>若菩萨以一食大心。<a id="a-Hk"></a>悉供养十方诸佛及僧。<a id="a-Hl"></a>亦不以远近为碍。<a id="a-Hm"></a>是故诸佛。<a id="a-Hn"></a>皆见皆受。<a id="a-Ho"></a>是知但运一心。<a id="a-Hp"></a>广大无际。<a id="a-Hq"></a>功德智慧。<a id="a-Hr"></a>二种庄严。<a id="a-Hs"></a>六度万行。<a id="a-Ht"></a>无不圆满。<a id="a-Hu"></a>则知一毫空性。<a id="a-Hv"></a>法界无差。<a id="a-Hw"></a>一微尘中。<a id="a-Hx"></a>具十方分。<a id="a-Hy"></a>是以法华会上。<a id="a-Hz"></a>十方佛国。<a id="a-I0"></a>通为一土。<a id="a-I1"></a>分身共座。<a id="a-I2"></a>同证一乘。<a id="a-I3"></a>亦如华严教明。<a id="a-I4"></a>此土说法。<a id="a-I5"></a>十刹咸然。<a id="a-I6"></a>仰先圣之同归。<a id="a-I7"></a>令后学之坚信。<a id="a-I8"></a>偶斯教者。<a id="a-I9"></a>莫大良缘。<a id="a-IA"></a>如秉大炬以烛幽关。<a id="a-IB"></a>炳然见性。<a id="a-IC"></a>似驾迅航而渡深济。<a id="a-ID"></a>倏尔登真。<a id="a-IE"></a>故云一句染神。<a id="a-IF"></a>必当成佛二字经耳。<a id="a-IG"></a>七世不沈。<a id="a-IH"></a>所利唯人。<a id="a-II"></a>所约唯己。<a id="a-IJ"></a>百福殊相。<a id="a-IK"></a>同入无生。<a id="a-IL"></a>万善异流。<a id="a-IM"></a>俱会平等。<a id="a-IN"></a>今宗镜中。<a id="a-IO"></a>亦复如是。<a id="a-IP"></a>正直舍方便。<a id="a-IQ"></a>但说无上道。<a id="a-IR"></a>一切诸法中。<a id="a-IS"></a>唯以等观入。<a id="a-IT"></a>若执方便。<a id="a-IU"></a>广辩诸乘。<a id="a-IV"></a>则失佛本怀。<a id="a-IW"></a>违于大旨。<a id="a-IX"></a>如法王经云。<a id="a-IY"></a>若定根机。<a id="a-IZ"></a>为小乘人。<a id="a-Ia"></a>说小乘法。<a id="a-Ib"></a>为阐提人。<a id="a-Ic"></a>说阐提法。<a id="a-Id"></a>是断佛性。<a id="a-Ie"></a>是灭佛身。<a id="a-If"></a>是说法人。<a id="a-Ig"></a>当历百千万劫。<a id="a-Ih"></a>堕诸地狱。<a id="a-Ii"></a>何以故。<a id="a-Ij"></a>众生之性。<a id="a-Ik"></a>即是法性。<a id="a-Il"></a>从本已来无有增减。<a id="a-Im"></a>云何于中。<a id="a-In"></a>分别药病。<a id="a-Io"></a>如是解者。<a id="a-Ip"></a>即一切法。<a id="a-Iq"></a>无非佛法矣。</p>
  <p id="aIr">问。<a id="a-Is"></a>如何是一切法皆是佛法。</p>
  <p id="aIt">答。<a id="a-Iu"></a>一切法唯心。<a id="a-Iv"></a>心即是佛。<a id="a-Iw"></a>心即是法。</p>
  <p id="aIx">如学人问忠国师。<a id="a-Iy"></a>经云。<a id="a-Iz"></a>一切法皆是佛法。<a id="a-J0"></a>杀害还是佛法不。</p>
  <p id="aJ1">答。<a id="a-J2"></a>一切施为。<a id="a-J3"></a>皆是佛智之用。<a id="a-J4"></a>如人用火。<a id="a-J5"></a>香臭不嫌。<a id="a-J6"></a>亦如其水。<a id="a-J7"></a>净秽非污。<a id="a-J8"></a>以表佛智也。<a id="a-J9"></a>是知火无分别。<a id="a-JA"></a>兰艾俱焚。<a id="a-JB"></a>水同上德。<a id="a-JC"></a>方圆任器。<a id="a-JD"></a>所以文殊执剑于瞿昙。<a id="a-JE"></a>鸯掘持刀于释氏。<a id="a-JF"></a>岂非佛事乎。<a id="a-JG"></a>若心外见法。<a id="a-JH"></a>而生分别。<a id="a-JI"></a>直饶广作胜妙之事。<a id="a-JJ"></a>亦非究竟。</p>
  <p id="aJK">问。<a id="a-JL"></a>心性本净。<a id="a-JM"></a>寂照无遗。<a id="a-JN"></a>何假智光而为鉴达。</p>
  <p id="aJO">答。<a id="a-JP"></a>心是正因。<a id="a-JQ"></a>虽然了照。<a id="a-JR"></a>以客尘烦恼所遮。<a id="a-JS"></a>若无智慧了因。<a id="a-JT"></a>而不能显。<a id="a-JU"></a>古德云。<a id="a-JV"></a>智照心原。<a id="a-JW"></a>即是了因。<a id="a-JX"></a>如空与日。<a id="a-JY"></a>略有十义。<a id="a-JZ"></a>以辩难思。<a id="a-Ja"></a>一谓日与空。<a id="a-Jb"></a>非即非离。<a id="a-Jc"></a>二非住非不住。<a id="a-Jd"></a>三如日善作破暗良缘。<a id="a-Je"></a>显空之要。<a id="a-Jf"></a>四虽复灭暗显空。<a id="a-Jg"></a>空无损益。<a id="a-Jh"></a>五理实无损。<a id="a-Ji"></a>事以推之暗蔽永除。<a id="a-Jj"></a>性乃无增。<a id="a-Jk"></a>空界所含。<a id="a-Jl"></a>万像皆现。<a id="a-Jm"></a>六而此虚空。<a id="a-Jn"></a>性虽清净。<a id="a-Jo"></a>若无日光。<a id="a-Jp"></a>则有暗起。<a id="a-Jq"></a>七非以虚空。<a id="a-Jr"></a>空故。<a id="a-Js"></a>自能除暗。<a id="a-Jt"></a>暗若除者。<a id="a-Ju"></a>必假日光。<a id="a-Jv"></a>八日若无空。<a id="a-Jw"></a>无光无照。<a id="a-Jx"></a>空若无日暗不自除。<a id="a-Jy"></a>九然此暗性。<a id="a-Jz"></a>无来无去。<a id="a-K0"></a>日之体相。<a id="a-K1"></a>亦不生不灭。<a id="a-K2"></a>十但有日照空。<a id="a-K3"></a>则乾坤洞晓。<a id="a-K4"></a>以智慧日。<a id="a-K5"></a>照心性空。<a id="a-K6"></a>亦复如是。<a id="a-K7"></a>释曰。<a id="a-K8"></a>一智与心。<a id="a-K9"></a>非即非离。<a id="a-KA"></a>云何非即。<a id="a-KB"></a>以智是能照。<a id="a-KC"></a>心。<a id="a-KD"></a>是所照。<a id="a-KE"></a>能所异故。<a id="a-KF"></a>云何非离。<a id="a-KG"></a>智是心之用。<a id="a-KH"></a>用不离体故。<a id="a-KI"></a>二非住非不住。<a id="a-KJ"></a>云何非住。<a id="a-KK"></a>智性离故。<a id="a-KL"></a>云何非不住。<a id="a-KM"></a>与心相应故。<a id="a-KN"></a>三智能破客尘。<a id="a-KO"></a>显了心性。<a id="a-KP"></a>四智虽去尘现性。<a id="a-KQ"></a>而心本无隐显。<a id="a-KR"></a>五心虽本空。<a id="a-KS"></a>要尽客尘。<a id="a-KT"></a>方能普现法界。<a id="a-KU"></a>六心虽清净。<a id="a-KV"></a>若无智光。<a id="a-KW"></a>则为客尘所蔽。<a id="a-KX"></a>七非心自空。<a id="a-KY"></a>不染客尘。<a id="a-KZ"></a>尘若除者。<a id="a-Ka"></a>要因智光。<a id="a-Kb"></a>八智无心不照。<a id="a-Kc"></a>心无智不明。<a id="a-Kd"></a>九客尘。<a id="a-Ke"></a>虽尽。<a id="a-Kf"></a>本无来去。<a id="a-Kg"></a>智虽起照。<a id="a-Kh"></a>亦无生灭。<a id="a-Ki"></a>十但得智光。<a id="a-Kj"></a>则心性湛然寂照。<a id="a-Kk"></a>法界洞朗。<a id="a-Kl"></a>究竟清净。<a id="a-Km"></a>故知万法无修。<a id="a-Kn"></a>策修而至无修。<a id="a-Ko"></a>本性虽空。<a id="a-Kp"></a>亦由修空而显空。<a id="a-Kq"></a>今宗镜所录。<a id="a-Kr"></a>深有所以。<a id="a-Ks"></a>只为众生无智不修。<a id="a-Kt"></a>而堕愚闇。<a id="a-Ku"></a>不照心性。<a id="a-Kv"></a>枉陷轮回。<a id="a-Kw"></a>若不得宗镜之智光。<a id="a-Kx"></a>何由显于心宝。<a id="a-Ky"></a>且众生无漏智性。<a id="a-Kz"></a>本自具足。<a id="a-L0"></a>以客尘所蔽。<a id="a-L1"></a>似镜昏尘。<a id="a-L2"></a>但能知镜本明。<a id="a-L3"></a>尘即惭尽。<a id="a-L4"></a>客尘尽处。<a id="a-L5"></a>真性朗然。<a id="a-L6"></a>如大涅槃经云。<a id="a-L7"></a>如大村外。<a id="a-L8"></a>有娑罗林。<a id="a-L9"></a>中有一树。<a id="a-LA"></a>先林而生。<a id="a-LB"></a>足一百年。<a id="a-LC"></a>是时林主。<a id="a-LD"></a>灌之以水。<a id="a-LE"></a>随时修治。<a id="a-LF"></a>其树陈朽。<a id="a-LG"></a>皮肤枝叶。<a id="a-LH"></a>悉皆脱落。<a id="a-LI"></a>唯贞实在。<a id="a-LJ"></a>如来亦尔。<a id="a-LK"></a>所有陈故。<a id="a-LL"></a>悉已除尽。<a id="a-LM"></a>唯有一切真实法在。<a id="a-LN"></a>所以一钵和尚歌云。<a id="a-LO"></a>万代金轮圣王子。<a id="a-LP"></a>只者真如灵觉是。<a id="a-LQ"></a>菩提树下度众生。<a id="a-LR"></a>度尽众生出生死。<a id="a-LS"></a>不生死。<a id="a-LT"></a>真丈夫。<a id="a-LU"></a>无形无相大毗卢。<a id="a-LV"></a>尘劳灭尽真如在。<a id="a-LW"></a>一颗圆明无价珠。</p>
 </body>
</html>