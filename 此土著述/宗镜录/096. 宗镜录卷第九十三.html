<!doctype html>
<html id="z3IBXG51fL" data-ver="1264">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第九十三</h1>
  <p id="a2">夫宗镜录。<a id="a-3"></a>是实相法门。<a id="a-4"></a>若信得何福。<a id="a-5"></a>若毁得何罪。</p>
  <p id="a6">答。<a id="a-7"></a>此一心实相之门。<a id="a-8"></a>般若甚深之旨。<a id="a-9"></a>于难信之中。<a id="a-A"></a>或有信者。<a id="a-B"></a>法利无尽。<a id="a-C"></a>唯佛能知。<a id="a-D"></a>若有毁者。<a id="a-E"></a>谤般若罪。<a id="a-F"></a>过莫大焉。<a id="a-G"></a>现世受殃生身陷狱。<a id="a-H"></a>何以受报如此广大。<a id="a-I"></a>以般若是一切世出世间凡圣之母。<a id="a-J"></a>犹如大地。<a id="a-K"></a>无物不从地生。<a id="a-L"></a>或若谤之。<a id="a-M"></a>则谤一切佛地三宝功德。<a id="a-N"></a>如十法界中一切众生。<a id="a-O"></a>若升若沈。<a id="a-P"></a>若愚若智。<a id="a-Q"></a>无不皆从般若中来。<a id="a-R"></a>若不得般若威光。<a id="a-S"></a>实无一尘可立。<a id="a-T"></a>如般若经云。<a id="a-U"></a>欲尊贵自在。<a id="a-V"></a>乃至欲得菩提。<a id="a-W"></a>当学般若。<a id="a-X"></a>又云。<a id="a-Y"></a>若欲得六根完具。<a id="a-Z"></a>当学般若。<a id="a-a"></a>乃至鬼畜。<a id="a-b"></a>亦要完具。<a id="a-c"></a>以此鬼畜。<a id="a-d"></a>皆从学般若来。<a id="a-e"></a>故知不信宗镜。<a id="a-f"></a>无有是处。<a id="a-g"></a>如诸法无行经云。<a id="a-h"></a>尔时文殊师利言。<a id="a-i"></a>世尊。<a id="a-j"></a>师子吼鼓音王如来灭度之后。<a id="a-k"></a>尔时有菩萨比丘。<a id="a-l"></a>名曰喜根。<a id="a-m"></a>时为法师。<a id="a-n"></a>质直端正。<a id="a-o"></a>不坏威仪。<a id="a-p"></a>不舍世法。<a id="a-q"></a>尔时众生。<a id="a-r"></a>普皆利根。<a id="a-s"></a>乐闻深论。<a id="a-t"></a>其喜根法师。<a id="a-u"></a>于众人前。<a id="a-v"></a>不称赞少欲知足。<a id="a-w"></a>细行独处。<a id="a-x"></a>但教众人诸法实相。<a id="a-y"></a>所谓一切法性。<a id="a-z"></a>即是贪欲之性。<a id="a-10"></a>贪欲性即是诸法性。<a id="a-11"></a>嗔恚性即是诸法性。<a id="a-12"></a>愚痴性即是诸法性。<a id="a-13"></a>其喜根法师。<a id="a-14"></a>以是方便教化众生。<a id="a-15"></a>众生所行。<a id="a-16"></a>皆是一相。<a id="a-17"></a>各不相是非。<a id="a-18"></a>所行之道。<a id="a-19"></a>心无嗔痴。<a id="a-1A"></a>以无嗔痴因缘故。<a id="a-1B"></a>逮得法忍。<a id="a-1C"></a>于佛法中。<a id="a-1D"></a>决定不坏。<a id="a-1E"></a>世尊。<a id="a-1F"></a>尔时复有比丘法师。<a id="a-1G"></a>行菩萨道。<a id="a-1H"></a>名曰胜意。<a id="a-1I"></a>其胜意比丘。<a id="a-1J"></a>护持禁戒。<a id="a-1K"></a>得四禅四无色定。<a id="a-1L"></a>行十二头陀。<a id="a-1M"></a>世尊。<a id="a-1N"></a>是胜意比丘。<a id="a-1O"></a>有诸弟子。<a id="a-1P"></a>其心轻动。<a id="a-1Q"></a>乐见他过。<a id="a-1R"></a>世尊。<a id="a-1S"></a>后于一时。<a id="a-1T"></a>胜意菩萨。<a id="a-1U"></a>入聚落乞食。<a id="a-1V"></a>误至喜根弟子家。<a id="a-1W"></a>见舍主居士子。<a id="a-1X"></a>即到其所。<a id="a-1Y"></a>敷座而坐。<a id="a-1Z"></a>为居士子。<a id="a-1a"></a>称赞少欲知足细行。<a id="a-1b"></a>说无利语过。<a id="a-1c"></a>赞叹远众乐独行者。<a id="a-1d"></a>又于居士子前。<a id="a-1e"></a>复说喜根法师过失。<a id="a-1f"></a>是比丘不实。<a id="a-1g"></a>以邪见道。<a id="a-1h"></a>教化众生。<a id="a-1i"></a>是杂行者。<a id="a-1j"></a>说淫欲无障碍。<a id="a-1k"></a>嗔恚无障碍。<a id="a-1l"></a>愚痴无障碍。<a id="a-1m"></a>一切诸法。<a id="a-1n"></a>皆无障碍。<a id="a-1o"></a>是居士子利根。<a id="a-1p"></a>得无生法忍。<a id="a-1q"></a>即语胜意比丘。<a id="a-1r"></a>大德。<a id="a-1s"></a>汝知贪欲。<a id="a-1t"></a>为是何法。<a id="a-1u"></a>胜意言。<a id="a-1v"></a>居士。<a id="a-1w"></a>我知贪欲是烦恼。<a id="a-1x"></a>居士子言。<a id="a-1y"></a>大德。<a id="a-1z"></a>是烦恼为在内在外耶。<a id="a-20"></a>胜意比丘言。<a id="a-21"></a>不在内。<a id="a-22"></a>不在外。<a id="a-23"></a>大德。<a id="a-24"></a>若贪欲不在内。<a id="a-25"></a>不在外。<a id="a-26"></a>不在东西南北。<a id="a-27"></a>四维上下十方。<a id="a-28"></a>即是无生。<a id="a-29"></a>若无生者。<a id="a-2A"></a>云何说若垢若净。<a id="a-2B"></a>尔时胜意比丘。<a id="a-2C"></a>嗔恚不喜。<a id="a-2D"></a>从座起去。<a id="a-2E"></a>作如是言。<a id="a-2F"></a>是喜根比丘。<a id="a-2G"></a>以妄语法。<a id="a-2H"></a>多惑众人。<a id="a-2I"></a>是人以不学入音声法门故。<a id="a-2J"></a>闻佛音声则喜。<a id="a-2K"></a>闻外道音声则嗔。<a id="a-2L"></a>于梵行音声则喜。<a id="a-2M"></a>于非梵行音声则嗔。<a id="a-2N"></a>以不学入音声法门故。<a id="a-2O"></a>乃至尔时喜根菩萨。<a id="a-2P"></a>于众僧前。<a id="a-2Q"></a>说是诸偈云。<a id="a-2R"></a>贪欲是涅槃。<a id="a-2S"></a>恚痴亦如是。<a id="a-2T"></a>如此三事中。<a id="a-2U"></a>有无量佛道。<a id="a-2V"></a>若有人分别。<a id="a-2W"></a>贪欲嗔恚痴。<a id="a-2X"></a>是人去佛远。<a id="a-2Y"></a>譬如天与地。<a id="a-2Z"></a>菩提与贪欲。<a id="a-2a"></a>是一而非二。<a id="a-2b"></a>皆入一法门。<a id="a-2c"></a>平等无有异。<a id="a-2d"></a>凡夫闻怖畏。<a id="a-2e"></a>去佛道甚远。<a id="a-2f"></a>贪欲不生灭。<a id="a-2g"></a>不能令心恼。<a id="a-2h"></a>若人有我心。<a id="a-2i"></a>及有得见者。<a id="a-2j"></a>是人为贪欲。<a id="a-2k"></a>将入于地狱。<a id="a-2l"></a>贪欲之实性。<a id="a-2m"></a>即是佛法性。<a id="a-2n"></a>佛法之实性。<a id="a-2o"></a>亦是贪欲性。<a id="a-2p"></a>是二法一相。<a id="a-2q"></a>所谓是无相。<a id="a-2r"></a>若能如是知。<a id="a-2s"></a>则为世间导。<a id="a-2t"></a>若有人分别。<a id="a-2u"></a>是持戒毁戒。<a id="a-2v"></a>以持戒诳故。<a id="a-2w"></a>轻篾于他人。<a id="a-2x"></a>是人无菩提。<a id="a-2y"></a>亦无有佛法。<a id="a-2z"></a>但自安住立。<a id="a-30"></a>有所得见中。<a id="a-31"></a>若住空闲处。<a id="a-32"></a>自贵而贱人。<a id="a-33"></a>尚不得生天。<a id="a-34"></a>何况于菩提。<a id="a-35"></a>皆由着空闲。<a id="a-36"></a>住于邪见故。<a id="a-37"></a>邪见与菩提。<a id="a-38"></a>皆等无有异。<a id="a-39"></a>但以名字数。<a id="a-3A"></a>语言故别异。<a id="a-3B"></a>若人通达此。<a id="a-3C"></a>则为近菩提。<a id="a-3D"></a>分别烦恼垢。<a id="a-3E"></a>即是着净见。<a id="a-3F"></a>无菩提佛法。<a id="a-3G"></a>住有得见中。<a id="a-3H"></a>若贪着佛法。<a id="a-3I"></a>是则远佛法。<a id="a-3J"></a>贪无碍法故。<a id="a-3K"></a>则还受苦恼。<a id="a-3L"></a>若人无分别。<a id="a-3M"></a>贪欲嗔恚痴。<a id="a-3N"></a>入三毒性故。<a id="a-3O"></a>则为见菩提。<a id="a-3P"></a>是人近佛道。<a id="a-3Q"></a>疾得无生忍。<a id="a-3R"></a>若见有为法。<a id="a-3S"></a>与无为法异。<a id="a-3T"></a>是人终不得。<a id="a-3U"></a>解于有为法。<a id="a-3V"></a>若知二性同。<a id="a-3W"></a>必为人中尊。<a id="a-3X"></a>佛不见菩提。<a id="a-3Y"></a>亦不见佛法。<a id="a-3Z"></a>不着诸法故。<a id="a-3a"></a>降魔成佛道。<a id="a-3b"></a>若欲度众生。<a id="a-3c"></a>勿分别其性。<a id="a-3d"></a>一切诸众生。<a id="a-3e"></a>皆同于涅槃。<a id="a-3f"></a>若能如是见。<a id="a-3g"></a>是则得成佛。<a id="a-3h"></a>其心不闲静。<a id="a-3i"></a>而现闲静相。<a id="a-3j"></a>是于天人中。<a id="a-3k"></a>则为是大贼。<a id="a-3l"></a>是人无菩提。<a id="a-3m"></a>亦无有佛法。<a id="a-3n"></a>若作如是愿。<a id="a-3o"></a>我当得作佛。<a id="a-3p"></a>如是之凡夫。<a id="a-3q"></a>无明力所牵。<a id="a-3r"></a>佛法湛清净。<a id="a-3s"></a>其喻如虚空。<a id="a-3t"></a>此中无可取。<a id="a-3u"></a>亦无有可舍。<a id="a-3v"></a>佛不得佛道。<a id="a-3w"></a>亦不度众生。<a id="a-3x"></a>凡夫强分别。<a id="a-3y"></a>作佛度众生。<a id="a-3z"></a>是人于佛法。<a id="a-40"></a>则为甚大远。<a id="a-41"></a>若见众生苦。<a id="a-42"></a>则是受苦者。<a id="a-43"></a>众生无众生。<a id="a-44"></a>而说有众生。<a id="a-45"></a>住众生相中。<a id="a-46"></a>则无有菩提。<a id="a-47"></a>若人见众生。<a id="a-48"></a>是毕竟解脱。<a id="a-49"></a>无有淫恚痴。<a id="a-4A"></a>知是为世将。<a id="a-4B"></a>若人见众生。<a id="a-4C"></a>不见非众生。<a id="a-4D"></a>不得佛法实。<a id="a-4E"></a>佛同众生性。<a id="a-4F"></a>若能如是知。<a id="a-4G"></a>则为世间将。<a id="a-4H"></a>乃至说是诸偈法时。<a id="a-4I"></a>三万诸天子。<a id="a-4J"></a>得无生法忍。<a id="a-4K"></a>万八千人。<a id="a-4L"></a>漏尽解脱。<a id="a-4M"></a>即时地裂。<a id="a-4N"></a>胜意比丘。<a id="a-4O"></a>堕大地狱。<a id="a-4P"></a>以是业障罪因缘故。<a id="a-4Q"></a>百千亿那由他劫。<a id="a-4R"></a>于大地狱。<a id="a-4S"></a>受诸苦毒。<a id="a-4T"></a>从地狱出。<a id="a-4U"></a>七十四万世。<a id="a-4V"></a>常被诽谤。<a id="a-4W"></a>若干百千劫。<a id="a-4X"></a>乃至不闻佛之名字。<a id="a-4Y"></a>自是已后。<a id="a-4Z"></a>还得值佛。<a id="a-4a"></a>出家学道。<a id="a-4b"></a>而无志乐。<a id="a-4c"></a>于六十二万世。<a id="a-4d"></a>常返道入俗。<a id="a-4e"></a>亦以业障余罪故。<a id="a-4f"></a>于若干百千世。<a id="a-4g"></a>诸根闇钝。<a id="a-4h"></a>世尊。<a id="a-4i"></a>尔时喜根法师。<a id="a-4j"></a>于今东方过十万亿佛土。<a id="a-4k"></a>有国名宝庄严。<a id="a-4l"></a>于中得阿耨多罗三藐三菩提。<a id="a-4m"></a>号曰胜光明威德王如来。<a id="a-4n"></a>应供正遍知。<a id="a-4o"></a>今现在彼。<a id="a-4p"></a>其胜意比丘。<a id="a-4q"></a>今我身是。<a id="a-4r"></a>世尊。<a id="a-4s"></a>我未入如是法相门时。<a id="a-4t"></a>受。<a id="a-4u"></a>如是苦。<a id="a-4v"></a>分别苦。<a id="a-4w"></a>颠倒苦。<a id="a-4x"></a>是故若发菩萨心者。<a id="a-4y"></a>若发小乘心者。<a id="a-4z"></a>不欲起如是业障罪。<a id="a-50"></a>不欲受如是苦恼者。<a id="a-51"></a>不应拒逆佛法。<a id="a-52"></a>无有处所可生嗔痴。<a id="a-53"></a>佛告文殊师利。<a id="a-54"></a>汝闻是诸偈。<a id="a-55"></a>得何等利。<a id="a-56"></a>世尊。<a id="a-57"></a>我毕是业障罪已。<a id="a-58"></a>闻是偈因缘故。<a id="a-59"></a>所在生处。<a id="a-5A"></a>利根智慧。<a id="a-5B"></a>得深法忍。<a id="a-5C"></a>巧说深法。<a id="a-5D"></a>文殊师利。<a id="a-5E"></a>为谁力故。<a id="a-5F"></a>能忆如是无量阿僧祇劫罪业因缘。<a id="a-5G"></a>世尊。<a id="a-5H"></a>诸菩萨有所念。<a id="a-5I"></a>有所说。<a id="a-5J"></a>有所思惟。<a id="a-5K"></a>皆是佛之神力。<a id="a-5L"></a>所以者何。<a id="a-5M"></a>一切诸法。<a id="a-5N"></a>皆从佛出。<a id="a-5O"></a>故知若不信宗镜中所说实相之理。<a id="a-5P"></a>则如胜意比丘。<a id="a-5Q"></a>没魂受裂地之大苦。<a id="a-5R"></a>若有信如是说。<a id="a-5S"></a>则如文殊师利。<a id="a-5T"></a>智慧演深法之妙辩。<a id="a-5U"></a>信毁交报。<a id="a-5V"></a>因果无差。<a id="a-5W"></a>普劝后贤。<a id="a-5X"></a>应深信受。<a id="a-5Y"></a>若信般若福。<a id="a-5Z"></a>广具前文。<a id="a-5a"></a>今述谤方等罪。<a id="a-5b"></a>略引诚证。<a id="a-5c"></a>如大般若经中。<a id="a-5d"></a>广说谤法之罪。<a id="a-5e"></a>谓此方堕阿鼻地狱。<a id="a-5f"></a>此土劫坏。<a id="a-5g"></a>罪犹未毕。<a id="a-5h"></a>移置他方阿鼻地狱中。<a id="a-5i"></a>他方复经劫坏。<a id="a-5j"></a>罪亦未尽。<a id="a-5k"></a>复移他方。<a id="a-5l"></a>如是巡历十方。<a id="a-5m"></a>十方各经劫尽。<a id="a-5n"></a>还生此土阿鼻地狱中。<a id="a-5o"></a>千佛出世。<a id="a-5p"></a>救之犹难。<a id="a-5q"></a>若欲说其所受之身。<a id="a-5r"></a>闻者当吐热血而死故。<a id="a-5s"></a>善现请说所受之身。<a id="a-5t"></a>佛竟不说。<a id="a-5u"></a>乃至华严地狱天子。<a id="a-5v"></a>法华不轻四众。<a id="a-5w"></a>皆是不信。<a id="a-5x"></a>悉堕阿鼻。<a id="a-5y"></a>若有闻者。<a id="a-5z"></a>应须惊惧。<a id="a-60"></a>以为鉴诫。<a id="a-61"></a>普晓群蒙。<a id="a-62"></a>次明信毁现受报者。<a id="a-63"></a>第一明信者。<a id="a-64"></a>唐释慧璇。<a id="a-65"></a>姓董氏。<a id="a-66"></a>住襄阳。<a id="a-67"></a>少出家。<a id="a-68"></a>听三论。<a id="a-69"></a>初住光福寺。<a id="a-6A"></a>居山顶。<a id="a-6B"></a>引汲为劳。<a id="a-6C"></a>明欲往他寺。<a id="a-6D"></a>夜见神人。<a id="a-6E"></a>身长一丈。<a id="a-6F"></a>衣以紫袍。<a id="a-6G"></a>顶礼璇曰。<a id="a-6H"></a>请住于此。<a id="a-6I"></a>常讲大乘经。<a id="a-6J"></a>勿以小乘为虑。<a id="a-6K"></a>其小乘者。<a id="a-6L"></a>如高山无水。<a id="a-6M"></a>不能利人。<a id="a-6N"></a>大乘经者。<a id="a-6O"></a>犹如大海。<a id="a-6P"></a>自止此山。<a id="a-6Q"></a>多佛出世。<a id="a-6R"></a>一人读诵说大乘。<a id="a-6S"></a>能令所住。<a id="a-6T"></a>珍宝光明。<a id="a-6U"></a>眷属荣胜。<a id="a-6V"></a>若有小乘。<a id="a-6W"></a>前事并失。<a id="a-6X"></a>唯愿弘持。<a id="a-6Y"></a>勿孤所望。<a id="a-6Z"></a>法师须水。<a id="a-6a"></a>此易得耳。<a id="a-6b"></a>来月八日。<a id="a-6c"></a>定当得之。<a id="a-6d"></a>自往剑南慈母山大泉。<a id="a-6e"></a>请一龙王去也。<a id="a-6f"></a>言已不现。<a id="a-6g"></a>恰至来月七日夜。<a id="a-6h"></a>大风卒起。<a id="a-6i"></a>从西南来。<a id="a-6j"></a>雷震雨霔。<a id="a-6k"></a>唯见清泉。<a id="a-6l"></a>香而且美。<a id="a-6m"></a>合众幸。<a id="a-6n"></a>及亡龙泉。<a id="a-6o"></a>渐便干竭。<a id="a-6p"></a>信之为益。<a id="a-6q"></a>其类是焉。<a id="a-6r"></a>第二明毁者。<a id="a-6s"></a>佛藏经云。<a id="a-6t"></a>于未来世。<a id="a-6u"></a>当有比丘。<a id="a-6v"></a>不修身戒。<a id="a-6w"></a>心慧。<a id="a-6x"></a>是人轻笑如来。<a id="a-6y"></a>所说毕竟空法。<a id="a-6z"></a>又云。<a id="a-70"></a>若有闻空。<a id="a-71"></a>即当惊畏。<a id="a-72"></a>是人可愍。<a id="a-73"></a>直至地狱。<a id="a-74"></a>无有救者。<a id="a-75"></a>唐释慧眺。<a id="a-76"></a>姓庄氏。<a id="a-77"></a>少出家。<a id="a-78"></a>以小乘为业。<a id="a-79"></a>住襄阳报善寺哲公座下。<a id="a-7A"></a>龙泉。<a id="a-7B"></a>开讲三论。<a id="a-7C"></a>心生不忍。<a id="a-7D"></a>曰三论明空。<a id="a-7E"></a>讲者着空。<a id="a-7F"></a>发言讫。<a id="a-7G"></a>舌出三尺。<a id="a-7H"></a>眼耳鼻并皆流血。<a id="a-7I"></a>七日不语。<a id="a-7J"></a>有伏律师。<a id="a-7K"></a>闻其拔舌。<a id="a-7L"></a>告已。<a id="a-7M"></a>汝太痴也。<a id="a-7N"></a>一言毁谤。<a id="a-7O"></a>罪过五逆。<a id="a-7P"></a>可信大乘。<a id="a-7Q"></a>方得免耳。<a id="a-7R"></a>乃令烧香发愿。<a id="a-7S"></a>忏悔前言。<a id="a-7T"></a>舌还收入。<a id="a-7U"></a>遂往哲公所。<a id="a-7V"></a>誓心敛迹。<a id="a-7W"></a>唯听大乘。<a id="a-7X"></a>后往香山神足寺。<a id="a-7Y"></a>足不跨阃。<a id="a-7Z"></a>常习大乘。<a id="a-7a"></a>时讲华严等经。<a id="a-7b"></a>用申忏谢。<a id="a-7c"></a>常于众中。<a id="a-7d"></a>陈其前失。<a id="a-7e"></a>独处一房。<a id="a-7f"></a>常坐常念。<a id="a-7g"></a>贞观十一年。<a id="a-7h"></a>四月三日。<a id="a-7i"></a>在寺后松林坐禅。<a id="a-7j"></a>见有三人来。<a id="a-7k"></a>形貌奇异。<a id="a-7l"></a>礼拜。<a id="a-7m"></a>请受菩萨戒讫。<a id="a-7n"></a>曰。<a id="a-7o"></a>禅师大利根。<a id="a-7p"></a>若不改心信大乘者。<a id="a-7q"></a>千佛出世。<a id="a-7r"></a>犹在地狱。<a id="a-7s"></a>又昔有人谤大乘。<a id="a-7t"></a>临终出现牛声。<a id="a-7u"></a>则知华报昭然。<a id="a-7v"></a>果报宁失。<a id="a-7w"></a>已上皆是障深不信。<a id="a-7x"></a>或智浅谬传。<a id="a-7y"></a>依文起见。<a id="a-7z"></a>悉成谤法。<a id="a-80"></a>如文殊师利巡行经云。<a id="a-81"></a>文殊师利言。<a id="a-82"></a>大德舍利弗。<a id="a-83"></a>若人说言。<a id="a-84"></a>过去未来现在如来。<a id="a-85"></a>有依不依。<a id="a-86"></a>如是之人则谤如来。<a id="a-87"></a>何以故。<a id="a-88"></a>真如无念。<a id="a-89"></a>亦无所念。<a id="a-8A"></a>真如不退。<a id="a-8B"></a>真如无相。<a id="a-8C"></a>今宗镜大意。<a id="a-8D"></a>所录之文。<a id="a-8E"></a>或祖或教。<a id="a-8F"></a>但有一字一句。<a id="a-8G"></a>若理若事。<a id="a-8H"></a>若智若行。<a id="a-8I"></a>皆悉回向。<a id="a-8J"></a>指归真如一心。<a id="a-8K"></a>何者。<a id="a-8L"></a>心之实性。<a id="a-8M"></a>名曰真如。<a id="a-8N"></a>性以不改为义。<a id="a-8O"></a>真以无伪得名。<a id="a-8P"></a>如则不变不异。<a id="a-8Q"></a>以此心性。<a id="a-8R"></a>周遍圆融。<a id="a-8S"></a>横该十方。<a id="a-8T"></a>竖彻三际。<a id="a-8U"></a>至一切时处。<a id="a-8V"></a>未尝间断。<a id="a-8W"></a>凡有一毫善根。<a id="a-8X"></a>悉皆回向。<a id="a-8Y"></a>念念合真如之体。<a id="a-8Z"></a>体无不寂。<a id="a-8a"></a>一一顺真如之用。<a id="a-8b"></a>用何有穷。<a id="a-8c"></a>所以但契一如。<a id="a-8d"></a>自含众德。<a id="a-8e"></a>如华严经中。<a id="a-8f"></a>真如相回向有一百句。<a id="a-8g"></a>一一句中。<a id="a-8h"></a>无不同指。<a id="a-8i"></a>皆为成就一心妙门。<a id="a-8j"></a>如经云。<a id="a-8k"></a>佛子。<a id="a-8l"></a>此菩萨摩诃萨。<a id="a-8m"></a>正念明了。<a id="a-8n"></a>其心坚住。<a id="a-8o"></a>远离迷惑。<a id="a-8p"></a>专意修行。<a id="a-8q"></a>深心不动。<a id="a-8r"></a>成不坏业。<a id="a-8s"></a>趣一切智。<a id="a-8t"></a>终不退转。<a id="a-8u"></a>志求大乘。<a id="a-8v"></a>勇猛无畏。<a id="a-8w"></a>植诸德本。<a id="a-8x"></a>普安世间。<a id="a-8y"></a>生胜善根。<a id="a-8z"></a>修白净法。<a id="a-90"></a>大悲增长。<a id="a-91"></a>心宝成就。<a id="a-92"></a>乃至譬如真如。<a id="a-93"></a>遍一切处。<a id="a-94"></a>无有边际。<a id="a-95"></a>善根回向。<a id="a-96"></a>亦复如是。<a id="a-97"></a>遍一切处。<a id="a-98"></a>无有边际。<a id="a-99"></a>譬如真如。<a id="a-9A"></a>真实为性。<a id="a-9B"></a>善根回向。<a id="a-9C"></a>亦复如是。<a id="a-9D"></a>了一切法。<a id="a-9E"></a>真实为性。<a id="a-9F"></a>譬如真如恒守本性。<a id="a-9G"></a>无有改变。<a id="a-9H"></a>善根回向。<a id="a-9I"></a>亦复如是。<a id="a-9J"></a>守其本性。<a id="a-9K"></a>始终不改。<a id="a-9L"></a>譬如真如。<a id="a-9M"></a>以一切法。<a id="a-9N"></a>无性为性。<a id="a-9O"></a>善根回向。<a id="a-9P"></a>亦复如是。<a id="a-9Q"></a>了一切法。<a id="a-9R"></a>无性为性。<a id="a-9S"></a>譬如真如。<a id="a-9T"></a>无相为相。<a id="a-9U"></a>善根回向。<a id="a-9V"></a>亦复如是。<a id="a-9W"></a>了一切法。<a id="a-9X"></a>无相为相。<a id="a-9Y"></a>譬如真如。<a id="a-9Z"></a>若有得者。<a id="a-9a"></a>终无退转。<a id="a-9b"></a>善根回向。<a id="a-9c"></a>亦复如是。<a id="a-9d"></a>若有得者。<a id="a-9e"></a>于诸佛法。<a id="a-9f"></a>永不退转。<a id="a-9g"></a>譬如真如。<a id="a-9h"></a>一切诸佛之所行处。<a id="a-9i"></a>善根回向。<a id="a-9j"></a>亦复如是。<a id="a-9k"></a>一切如来所行之处。<a id="a-9l"></a>譬如真如。<a id="a-9m"></a>离境界相。<a id="a-9n"></a>而为境界。<a id="a-9o"></a>善根回向。<a id="a-9p"></a>亦复如是。<a id="a-9q"></a>离境界相。<a id="a-9r"></a>而为三世一切诸佛圆满境界。<a id="a-9s"></a>譬如真如。<a id="a-9t"></a>能有安立。<a id="a-9u"></a>善根回向。<a id="a-9v"></a>亦复如是。<a id="a-9w"></a>悉能安立一切众生。<a id="a-9x"></a>譬如真如。<a id="a-9y"></a>性常随顺。<a id="a-9z"></a>善根回向。<a id="a-A0"></a>亦复如是。<a id="a-A1"></a>尽未来劫。<a id="a-A2"></a>随顺不断。<a id="a-A3"></a>譬如真如。<a id="a-A4"></a>无能测量。<a id="a-A5"></a>善根回向。<a id="a-A6"></a>亦复如是。<a id="a-A7"></a>等虚空界。<a id="a-A8"></a>尽众生心。<a id="a-A9"></a>无能测量。<a id="a-AA"></a>譬如真如。<a id="a-AB"></a>充满一切。<a id="a-AC"></a>善根回向。<a id="a-AD"></a>亦复如是。<a id="a-AE"></a>一刹那中。<a id="a-AF"></a>普周法界。<a id="a-AG"></a>譬如真如。<a id="a-AH"></a>常住无尽。<a id="a-AI"></a>善根回向。<a id="a-AJ"></a>亦复如是。<a id="a-AK"></a>究竟无尽。<a id="a-AL"></a>譬如真如。<a id="a-AM"></a>无有比对。<a id="a-AN"></a>善根回向。<a id="a-AO"></a>亦复如是。<a id="a-AP"></a>普能圆满一切佛法。<a id="a-AQ"></a>无有比对。<a id="a-AR"></a>譬如真如。<a id="a-AS"></a>体性坚固。<a id="a-AT"></a>善根回向。<a id="a-AU"></a>亦复如是。<a id="a-AV"></a>体性坚固。<a id="a-AW"></a>非诸惑恼之所能沮。<a id="a-AX"></a>譬如真如。<a id="a-AY"></a>不可破坏。<a id="a-AZ"></a>善根回向。<a id="a-Aa"></a>亦复如是。<a id="a-Ab"></a>一切众生。<a id="a-Ac"></a>不能损坏。<a id="a-Ad"></a>譬如真如。<a id="a-Ae"></a>照明为体。<a id="a-Af"></a>善根回向。<a id="a-Ag"></a>亦复如是。<a id="a-Ah"></a>以普照明。<a id="a-Ai"></a>而为其性。<a id="a-Aj"></a>譬如真如。<a id="a-Ak"></a>无所不在。<a id="a-Al"></a>善根回向。<a id="a-Am"></a>亦复如是。<a id="a-An"></a>于一切处。<a id="a-Ao"></a>悉无不在。<a id="a-Ap"></a>譬如真如。<a id="a-Aq"></a>遍一切时。<a id="a-Ar"></a>善根回向。<a id="a-As"></a>亦复如是。<a id="a-At"></a>遍一切时。<a id="a-Au"></a>譬如真如。<a id="a-Av"></a>性常清净。<a id="a-Aw"></a>善根回向。<a id="a-Ax"></a>亦复如是。<a id="a-Ay"></a>住于世间。<a id="a-Az"></a>而体清净。<a id="a-B0"></a>譬如真如。<a id="a-B1"></a>于法无碍。<a id="a-B2"></a>善根回向。<a id="a-B3"></a>亦复如是。<a id="a-B4"></a>周行一切。<a id="a-B5"></a>而无所碍。<a id="a-B6"></a>譬如真如。<a id="a-B7"></a>为众法眼。<a id="a-B8"></a>善根回向。<a id="a-B9"></a>亦复如是。<a id="a-BA"></a>能为一切众生作眼。<a id="a-BB"></a>譬如真如。<a id="a-BC"></a>性无劳倦。<a id="a-BD"></a>善根回向。<a id="a-BE"></a>亦复如是。<a id="a-BF"></a>修行一切菩萨诸行恒无劳倦。<a id="a-BG"></a>譬如真如。<a id="a-BH"></a>体性甚深。<a id="a-BI"></a>善根回向。<a id="a-BJ"></a>亦复如是。<a id="a-BK"></a>其性甚深。<a id="a-BL"></a>譬如真如。<a id="a-BM"></a>无有一物。<a id="a-BN"></a>善根回向。<a id="a-BO"></a>亦复如是。<a id="a-BP"></a>了知其性。<a id="a-BQ"></a>无有一物。<a id="a-BR"></a>譬如真如。<a id="a-BS"></a>性非出现。<a id="a-BT"></a>善根回向。<a id="a-BU"></a>亦复如是。<a id="a-BV"></a>其体微妙。<a id="a-BW"></a>难可得见。<a id="a-BX"></a>譬如真如。<a id="a-BY"></a>离众垢翳。<a id="a-BZ"></a>善根回向。<a id="a-Ba"></a>亦复如是。<a id="a-Bb"></a>慧眼清净。<a id="a-Bc"></a>离诸痴翳。<a id="a-Bd"></a>譬如真如。<a id="a-Be"></a>性无与等。<a id="a-Bf"></a>善根回向。<a id="a-Bg"></a>亦复如是。<a id="a-Bh"></a>成就一切诸菩萨行。<a id="a-Bi"></a>最上无等。<a id="a-Bj"></a>譬如真如。<a id="a-Bk"></a>体性寂静。<a id="a-Bl"></a>善根回向。<a id="a-Bm"></a>亦复如是。<a id="a-Bn"></a>善能随顺寂静之法。<a id="a-Bo"></a>譬如真如。<a id="a-Bp"></a>无有根本。<a id="a-Bq"></a>善根回向。<a id="a-Br"></a>亦复如是。<a id="a-Bs"></a>能入一切无根本法。<a id="a-Bt"></a>譬如真如。<a id="a-Bu"></a>体性无边。<a id="a-Bv"></a>善根回向。<a id="a-Bw"></a>亦复如是。<a id="a-Bx"></a>净诸众生。<a id="a-By"></a>其数无边。<a id="a-Bz"></a>譬如真如。<a id="a-C0"></a>体性无著。<a id="a-C1"></a>善根回向。<a id="a-C2"></a>亦复如是。<a id="a-C3"></a>毕竟远离一切诸着。<a id="a-C4"></a>譬如真如。<a id="a-C5"></a>无有障碍。<a id="a-C6"></a>善根回向。<a id="a-C7"></a>亦复如是。<a id="a-C8"></a>除灭一切世间障碍。<a id="a-C9"></a>譬如真如。<a id="a-CA"></a>非世所行。<a id="a-CB"></a>善根回向。<a id="a-CC"></a>亦复如是。<a id="a-CD"></a>非诸世间之所能行。<a id="a-CE"></a>譬如真如。<a id="a-CF"></a>体性无住。<a id="a-CG"></a>善根回向。<a id="a-CH"></a>亦复如是。<a id="a-CI"></a>一切生死。<a id="a-CJ"></a>皆非所住。<a id="a-CK"></a>譬如真如。<a id="a-CL"></a>性无所作。<a id="a-CM"></a>善根回向。<a id="a-CN"></a>亦复如是。<a id="a-CO"></a>一切所作。<a id="a-CP"></a>悉皆舍离。<a id="a-CQ"></a>譬如真如。<a id="a-CR"></a>体性安住。<a id="a-CS"></a>善根回向。<a id="a-CT"></a>亦复如是。<a id="a-CU"></a>安住真实。<a id="a-CV"></a>譬如真如。<a id="a-CW"></a>与一切法。<a id="a-CX"></a>而共相应。<a id="a-CY"></a>善根回向。<a id="a-CZ"></a>亦复如是。<a id="a-Ca"></a>与诸菩萨。<a id="a-Cb"></a>听闻修习。<a id="a-Cc"></a>而共相应。<a id="a-Cd"></a>譬如真如。<a id="a-Ce"></a>一切法中性常平等。<a id="a-Cf"></a>善根回向。<a id="a-Cg"></a>亦复如是。<a id="a-Ch"></a>于诸世间。<a id="a-Ci"></a>修平等行。<a id="a-Cj"></a>譬如真如。<a id="a-Ck"></a>不离诸法。<a id="a-Cl"></a>善根回向。<a id="a-Cm"></a>亦复如是。<a id="a-Cn"></a>尽未来际。<a id="a-Co"></a>不舍世间。<a id="a-Cp"></a>譬如真如。<a id="a-Cq"></a>一切法中毕竟无尽。<a id="a-Cr"></a>善根回向。<a id="a-Cs"></a>亦复如是。<a id="a-Ct"></a>于诸众生。<a id="a-Cu"></a>回向无尽。<a id="a-Cv"></a>譬如真如。<a id="a-Cw"></a>与一切法。<a id="a-Cx"></a>无有相违。<a id="a-Cy"></a>善根回向。<a id="a-Cz"></a>亦复如是。<a id="a-D0"></a>不违三世一切佛法。<a id="a-D1"></a>譬如真如。<a id="a-D2"></a>普摄诸法。<a id="a-D3"></a>善根回向。<a id="a-D4"></a>亦复如是。<a id="a-D5"></a>尽摄一切众生善根。<a id="a-D6"></a>譬如真如。<a id="a-D7"></a>与一切法。<a id="a-D8"></a>同其体性。<a id="a-D9"></a>善根回向。<a id="a-DA"></a>亦复如是。<a id="a-DB"></a>与三世佛。<a id="a-DC"></a>同一体性。<a id="a-DD"></a>譬如真如。<a id="a-DE"></a>与一切法。<a id="a-DF"></a>不相舍离。<a id="a-DG"></a>善根回向。<a id="a-DH"></a>亦复如是。<a id="a-DI"></a>摄持一切世出世法。<a id="a-DJ"></a>譬如真如。<a id="a-DK"></a>无能映蔽。<a id="a-DL"></a>善根回向。<a id="a-DM"></a>亦复如是。<a id="a-DN"></a>一切世间无能映蔽。<a id="a-DO"></a>譬如真如。<a id="a-DP"></a>不可动摇。<a id="a-DQ"></a>善根回向。<a id="a-DR"></a>亦复如是。<a id="a-DS"></a>一切魔业无能动摇。<a id="a-DT"></a>譬如真如。<a id="a-DU"></a>性无垢浊。<a id="a-DV"></a>善根回向。<a id="a-DW"></a>亦复如是。<a id="a-DX"></a>修菩萨行。<a id="a-DY"></a>无有垢浊。<a id="a-DZ"></a>譬如真如。<a id="a-Da"></a>无有变易。<a id="a-Db"></a>善根回向。<a id="a-Dc"></a>亦复如是。<a id="a-Dd"></a>愍念众生。<a id="a-De"></a>心无变易。<a id="a-Df"></a>譬如真如。<a id="a-Dg"></a>不可穷尽。<a id="a-Dh"></a>善根回向。<a id="a-Di"></a>亦复如是。<a id="a-Dj"></a>非诸世法所能穷尽。<a id="a-Dk"></a>譬如真如。<a id="a-Dl"></a>性常觉悟。<a id="a-Dm"></a>善根回向。<a id="a-Dn"></a>亦复如是。<a id="a-Do"></a>普能觉悟一切诸法。<a id="a-Dp"></a>譬如真如。<a id="a-Dq"></a>不可失坏。<a id="a-Dr"></a>善根回向。<a id="a-Ds"></a>亦复如是。<a id="a-Dt"></a>于诸众生起胜志愿。<a id="a-Du"></a>永不失坏。<a id="a-Dv"></a>譬如真如。<a id="a-Dw"></a>能大照明。<a id="a-Dx"></a>善根回向。<a id="a-Dy"></a>亦复如是。<a id="a-Dz"></a>以大智光。<a id="a-E0"></a>照诸世间。<a id="a-E1"></a>譬如真如。<a id="a-E2"></a>不可言说。<a id="a-E3"></a>善根回向。<a id="a-E4"></a>亦复如是。<a id="a-E5"></a>一切言语。<a id="a-E6"></a>所不可说。<a id="a-E7"></a>譬如真如。<a id="a-E8"></a>持诸世间。<a id="a-E9"></a>善根回向。<a id="a-EA"></a>亦复如是。<a id="a-EB"></a>能持一切菩萨诸行。<a id="a-EC"></a>譬如真如。<a id="a-ED"></a>随世言说。<a id="a-EE"></a>善根回向。<a id="a-EF"></a>亦复如是。<a id="a-EG"></a>随顺一切智慧言说。<a id="a-EH"></a>譬如真如。<a id="a-EI"></a>遍一切法。<a id="a-EJ"></a>善根回向。<a id="a-EK"></a>亦复如是。<a id="a-EL"></a>遍于十方一切佛刹。<a id="a-EM"></a>现大神通。<a id="a-EN"></a>成等正觉。<a id="a-EO"></a>譬如真如。<a id="a-EP"></a>无有分别。<a id="a-EQ"></a>善根回向。<a id="a-ER"></a>亦复如是。<a id="a-ES"></a>于诸世间。<a id="a-ET"></a>无所分别。<a id="a-EU"></a>譬如真如。<a id="a-EV"></a>遍一切身。<a id="a-EW"></a>善根回向。<a id="a-EX"></a>亦复如是。<a id="a-EY"></a>遍十方刹。<a id="a-EZ"></a>无量身中。<a id="a-Ea"></a>譬如真如。<a id="a-Eb"></a>体性无生。<a id="a-Ec"></a>善根回向。<a id="a-Ed"></a>亦复如是。<a id="a-Ee"></a>方便示生而无所生。<a id="a-Ef"></a>譬如真如。<a id="a-Eg"></a>无所不在。<a id="a-Eh"></a>善根回向。<a id="a-Ei"></a>亦复如是。<a id="a-Ej"></a>十方三世诸佛土中。<a id="a-Ek"></a>普现神通而无不在。<a id="a-El"></a>譬如真如。<a id="a-Em"></a>遍在于夜。<a id="a-En"></a>善根回向。<a id="a-Eo"></a>亦复如是。<a id="a-Ep"></a>于一切夜放大光明。<a id="a-Eq"></a>施作佛事。<a id="a-Er"></a>譬如真如。<a id="a-Es"></a>遍在于昼。<a id="a-Et"></a>善根回向。<a id="a-Eu"></a>亦复如是。<a id="a-Ev"></a>悉令一切在昼众生。<a id="a-Ew"></a>见佛神变演不退轮。<a id="a-Ex"></a>离垢清净无空过者。<a id="a-Ey"></a>譬如真如。<a id="a-Ez"></a>遍在半月。<a id="a-F0"></a>及以一月。<a id="a-F1"></a>善根回向。<a id="a-F2"></a>亦复如是。<a id="a-F3"></a>于诸世间次第时节。<a id="a-F4"></a>得善方便。<a id="a-F5"></a>于一念中知一切时。<a id="a-F6"></a>譬如真如。<a id="a-F7"></a>遍在年岁。<a id="a-F8"></a>善根回向。<a id="a-F9"></a>亦复如是。<a id="a-FA"></a>住无量劫。<a id="a-FB"></a>明了成熟一切诸根。<a id="a-FC"></a>皆令圆满。<a id="a-FD"></a>譬如真如。<a id="a-FE"></a>遍成坏劫。<a id="a-FF"></a>善根回向。<a id="a-FG"></a>亦复如是。<a id="a-FH"></a>住一切劫清净无染。<a id="a-FI"></a>教化众生咸令清净。<a id="a-FJ"></a>譬如真如。<a id="a-FK"></a>尽未来际。<a id="a-FL"></a>善根回向。<a id="a-FM"></a>亦复如是。<a id="a-FN"></a>尽未来际。<a id="a-FO"></a>修诸菩萨清净妙行。<a id="a-FP"></a>成满大愿无有退转。<a id="a-FQ"></a>譬如真如。<a id="a-FR"></a>遍住三世。<a id="a-FS"></a>善根回向。<a id="a-FT"></a>亦复如是。<a id="a-FU"></a>令诸众生。<a id="a-FV"></a>于一刹那见三世佛。<a id="a-FW"></a>未曾一念而有舍离。<a id="a-FX"></a>譬如真如。<a id="a-FY"></a>遍一切处。<a id="a-FZ"></a>善根回向。<a id="a-Fa"></a>亦复如是。<a id="a-Fb"></a>超出三界。<a id="a-Fc"></a>周行一切悉得自在。<a id="a-Fd"></a>譬如真如。<a id="a-Fe"></a>住有无法。<a id="a-Ff"></a>善根回向。<a id="a-Fg"></a>亦复如是。<a id="a-Fh"></a>了达一切有无之法。<a id="a-Fi"></a>毕竟清净。<a id="a-Fj"></a>譬如真如。<a id="a-Fk"></a>体性清净。<a id="a-Fl"></a>善根回向。<a id="a-Fm"></a>亦复如是。<a id="a-Fn"></a>能以方便集助道法。<a id="a-Fo"></a>净治一切诸菩萨行。<a id="a-Fp"></a>譬如真如。<a id="a-Fq"></a>体性明洁。<a id="a-Fr"></a>善根回向。<a id="a-Fs"></a>亦复如是。<a id="a-Ft"></a>令诸菩萨。<a id="a-Fu"></a>悉得三昧明洁之心。<a id="a-Fv"></a>譬如真如。<a id="a-Fw"></a>体性无垢。<a id="a-Fx"></a>善根回向。<a id="a-Fy"></a>亦复如是。<a id="a-Fz"></a>远离诸垢。<a id="a-G0"></a>满足一切诸清净意。<a id="a-G1"></a>譬如真如。<a id="a-G2"></a>无我我所。<a id="a-G3"></a>善根回向。<a id="a-G4"></a>亦复如是。<a id="a-G5"></a>以无我我所清净之心。<a id="a-G6"></a>充满十方诸佛国土。<a id="a-G7"></a>譬如真如。<a id="a-G8"></a>体性平等。<a id="a-G9"></a>善根回向。<a id="a-GA"></a>亦复如是。<a id="a-GB"></a>获得平等一切智智。<a id="a-GC"></a>照了诸法离诸痴翳。<a id="a-GD"></a>譬如真如。<a id="a-GE"></a>超诸数量。<a id="a-GF"></a>善根回向。<a id="a-GG"></a>亦复如是。<a id="a-GH"></a>与超数量一切智乘大力法藏而同止住。<a id="a-GI"></a>兴遍十方一切世界广大法云。<a id="a-GJ"></a>譬如真如。<a id="a-GK"></a>平等安住。<a id="a-GL"></a>善根回向。<a id="a-GM"></a>亦复如是。<a id="a-GN"></a>发生一切诸菩萨行。<a id="a-GO"></a>平等住于一切智道。<a id="a-GP"></a>譬如真如。<a id="a-GQ"></a>遍住一切诸众生界。<a id="a-GR"></a>善根回向。<a id="a-GS"></a>亦复如是。<a id="a-GT"></a>满足无碍一切种智。<a id="a-GU"></a>于众生界悉现在前。<a id="a-GV"></a>譬如真如。<a id="a-GW"></a>无有分别。<a id="a-GX"></a>普住一切音声智中。<a id="a-GY"></a>善根回向。<a id="a-GZ"></a>亦复如是。<a id="a-Ga"></a>具足一切诸言音智。<a id="a-Gb"></a>能普示现种种言音。<a id="a-Gc"></a>开示众生。<a id="a-Gd"></a>譬如真如。<a id="a-Ge"></a>永离世间。<a id="a-Gf"></a>善根回向。<a id="a-Gg"></a>亦复如是。<a id="a-Gh"></a>普使众生。<a id="a-Gi"></a>永出世间。<a id="a-Gj"></a>譬如真如。<a id="a-Gk"></a>体性广大。<a id="a-Gl"></a>善根回向。<a id="a-Gm"></a>亦复如是。<a id="a-Gn"></a>悉能受持去来今世广大佛法。<a id="a-Go"></a>恒不忘失。<a id="a-Gp"></a>勤修一切菩萨诸行。<a id="a-Gq"></a>譬如真如。<a id="a-Gr"></a>无有间息。<a id="a-Gs"></a>善根回向。<a id="a-Gt"></a>亦复如是。<a id="a-Gu"></a>为欲安处一切众生于大智地。<a id="a-Gv"></a>于一切劫修菩萨行。<a id="a-Gw"></a>无有间息。<a id="a-Gx"></a>譬如真如。<a id="a-Gy"></a>体性宽广。<a id="a-Gz"></a>遍一切法。<a id="a-H0"></a>善根回向。<a id="a-H1"></a>亦复如是。<a id="a-H2"></a>净念无碍。<a id="a-H3"></a>普摄一切宽广法门。<a id="a-H4"></a>譬如真如。<a id="a-H5"></a>遍摄群品。<a id="a-H6"></a>善根回向。<a id="a-H7"></a>亦复如是。<a id="a-H8"></a>证得无量品类之智。<a id="a-H9"></a>修诸菩萨真实妙行。<a id="a-HA"></a>譬如真如。<a id="a-HB"></a>无所取着。<a id="a-HC"></a>善根回向。<a id="a-HD"></a>亦复如是。<a id="a-HE"></a>于一切法皆无所取。<a id="a-HF"></a>除灭一切世间取着。<a id="a-HG"></a>普令清净。<a id="a-HH"></a>譬如真如。<a id="a-HI"></a>体性不动。<a id="a-HJ"></a>善根回向。<a id="a-HK"></a>亦复如是。<a id="a-HL"></a>安住普贤圆满行愿。<a id="a-HM"></a>毕竟不动。<a id="a-HN"></a>譬如真如。<a id="a-HO"></a>是佛境界。<a id="a-HP"></a>善根回向。<a id="a-HQ"></a>亦复如是。<a id="a-HR"></a>令诸众生满足一切大智境界。<a id="a-HS"></a>灭烦恼境悉令清净。<a id="a-HT"></a>譬如真如。<a id="a-HU"></a>无能制伏。<a id="a-HV"></a>善根回向。<a id="a-HW"></a>亦复如是。<a id="a-HX"></a>不为一切众魔事业外道邪论之所制伏。<a id="a-HY"></a>譬如真如。<a id="a-HZ"></a>非是可修。<a id="a-Ha"></a>非不可修。<a id="a-Hb"></a>善根回向。<a id="a-Hc"></a>亦复如是。<a id="a-Hd"></a>舍离一切妄想取着。<a id="a-He"></a>于修不修无有分别。<a id="a-Hf"></a>譬如真如。<a id="a-Hg"></a>无有退舍。<a id="a-Hh"></a>善根回向。<a id="a-Hi"></a>亦复如是。<a id="a-Hj"></a>常见诸佛发菩提心。<a id="a-Hk"></a>大誓庄严永无退舍。<a id="a-Hl"></a>譬如真如。<a id="a-Hm"></a>普摄一切世间言音。<a id="a-Hn"></a>善根回向。<a id="a-Ho"></a>亦复如是。<a id="a-Hp"></a>能得一切差别言音神通智慧。<a id="a-Hq"></a>普发一切种种言词。<a id="a-Hr"></a>譬如真如。<a id="a-Hs"></a>于一切法无所希求。<a id="a-Ht"></a>善根回向。<a id="a-Hu"></a>亦复如是。<a id="a-Hv"></a>令诸众生乘普贤乘。<a id="a-Hw"></a>而出离。<a id="a-Hx"></a>于一切法无所贪求。<a id="a-Hy"></a>譬如真如。<a id="a-Hz"></a>住一切地。<a id="a-I0"></a>善根回向。<a id="a-I1"></a>亦复如是。<a id="a-I2"></a>令一切众生舍世间地住智慧地。<a id="a-I3"></a>以普贤行而自庄严。<a id="a-I4"></a>譬如真如。<a id="a-I5"></a>无有断绝。<a id="a-I6"></a>善根回向。<a id="a-I7"></a>亦复如是。<a id="a-I8"></a>于一切法得无所畏。<a id="a-I9"></a>随其类音处处演说。<a id="a-IA"></a>无有断绝。<a id="a-IB"></a>譬如真如。<a id="a-IC"></a>舍离诸漏。<a id="a-ID"></a>善根回向。<a id="a-IE"></a>亦复如是。<a id="a-IF"></a>令一切众生成就法智。<a id="a-IG"></a>了达于法。<a id="a-IH"></a>圆满菩提无漏功德。<a id="a-II"></a>譬如真如。<a id="a-IJ"></a>无有少法而能坏乱。<a id="a-IK"></a>令其少分非是觉悟。<a id="a-IL"></a>善根回向。<a id="a-IM"></a>亦复如是。<a id="a-IN"></a>普令开悟一切诸法。<a id="a-IO"></a>其心无量。<a id="a-IP"></a>遍周法界。<a id="a-IQ"></a>譬如真如。<a id="a-IR"></a>过去非始。<a id="a-IS"></a>未来非未。<a id="a-IT"></a>现在非异。<a id="a-IU"></a>善根回向。<a id="a-IV"></a>亦复如是。<a id="a-IW"></a>为一切众生新新恒起菩提心愿。<a id="a-IX"></a>普使清净。<a id="a-IY"></a>永离生死。<a id="a-IZ"></a>譬如真如。<a id="a-Ia"></a>于三界中无所分别。<a id="a-Ib"></a>善根回向。<a id="a-Ic"></a>亦复如是。<a id="a-Id"></a>现在念念心常觉悟。<a id="a-Ie"></a>过去未来皆悉清净。<a id="a-If"></a>譬如真如。<a id="a-Ig"></a>成就一切诸佛菩萨。<a id="a-Ih"></a>善根回向。<a id="a-Ii"></a>亦复如是。<a id="a-Ij"></a>发起一切大愿方便。<a id="a-Ik"></a>成就诸佛广大智慧。<a id="a-Il"></a>譬如真如。<a id="a-Im"></a>究竟清净。<a id="a-In"></a>不与一切诸烦恼俱。<a id="a-Io"></a>善根回向。<a id="a-Ip"></a>亦复如是。<a id="a-Iq"></a>能灭一切众生烦恼。<a id="a-Ir"></a>圆满一切清净智慧。<a id="a-Is"></a>释曰。<a id="a-It"></a>是知百句之内。<a id="a-Iu"></a>一一义中。<a id="a-Iv"></a>无一字而不约心明。<a id="a-Iw"></a>无一行而不随性起。<a id="a-Ix"></a>可谓真该行末。<a id="a-Iy"></a>无一一行而非真。<a id="a-Iz"></a>行彻真原。<a id="a-J0"></a>无一一真而非行。<a id="a-J1"></a>如是则理事周备。<a id="a-J2"></a>心境融通。<a id="a-J3"></a>匪著有以凝空。<a id="a-J4"></a>免滞真而染俗。<a id="a-J5"></a>能令顿生正信。<a id="a-J6"></a>步步成菩萨之因门。<a id="a-J7"></a>直显圆修。<a id="a-J8"></a>念念满诸佛之果海。<a id="a-J9"></a>所以具录百句。<a id="a-JA"></a>广大全文。<a id="a-JB"></a>究竟证明。<a id="a-JC"></a>宗镜妙旨。<a id="a-JD"></a>今则普劝十方学士。<a id="a-JE"></a>一切后贤。<a id="a-JF"></a>但愿道富人贫。<a id="a-JG"></a>情疏德厚。<a id="a-JH"></a>以法为侣。<a id="a-JI"></a>以智为先。<a id="a-JJ"></a>用慈修身。<a id="a-JK"></a>开物是务。<a id="a-JL"></a>为法施主。<a id="a-JM"></a>匪吝家风。<a id="a-JN"></a>无问不从。<a id="a-JO"></a>有疑咸决。<a id="a-JP"></a>则履佛行处免负本心。<a id="a-JQ"></a>妙行恒新。<a id="a-JR"></a>至道如在。<a id="a-JS"></a>所以证道歌云。<a id="a-JT"></a>穷释子。<a id="a-JU"></a>口称贫。<a id="a-JV"></a>实是身贫道不贫。<a id="a-JW"></a>贫则身常披缕褐。<a id="a-JX"></a>道则心藏无价珍。<a id="a-JY"></a>无价珍。<a id="a-JZ"></a>用无尽。<a id="a-Ja"></a>利物应时终不吝。<a id="a-Jb"></a>三身四智体中圆。<a id="a-Jc"></a>八解六通心地印。<a id="a-Jd"></a>斯则以法界为身。<a id="a-Je"></a>虚空为量。<a id="a-Jf"></a>情亡取舍。<a id="a-Jg"></a>见泯自他。<a id="a-Jh"></a>以物心为心。<a id="a-Ji"></a>何门不顺。<a id="a-Jj"></a>以彼意为意。<a id="a-Jk"></a>何法能违。<a id="a-Jl"></a>入宗镜中。<a id="a-Jm"></a>法尔如是。<a id="a-Jn"></a>故书云。<a id="a-Jo"></a>以兆人之耳听。<a id="a-Jp"></a>以四海之目视。<a id="a-Jq"></a>以己身知人身。<a id="a-Jr"></a>以己心知人心。<a id="a-Js"></a>圣人无常心。<a id="a-Jt"></a>以百姓为心。<a id="a-Ju"></a>又云。<a id="a-Jv"></a>摄己从他。<a id="a-Jw"></a>万事消和。<a id="a-Jx"></a>摄他从己诸事竞起。<a id="a-Jy"></a>则内外指归。<a id="a-Jz"></a>证明无尽。</p>
  <p id="aK0">问。<a id="a-K1"></a>信受毁谤此宗镜法。<a id="a-K2"></a>罪福何重。</p>
  <p id="aK3">答。<a id="a-K4"></a>此乃群贤之父。<a id="a-K5"></a>诸佛之母。<a id="a-K6"></a>万善由生。<a id="a-K7"></a>信谤岂不获报重耶。<a id="a-K8"></a>所以法华经云。<a id="a-K9"></a>又如大梵天王。<a id="a-KA"></a>一切众生之父。<a id="a-KB"></a>此经亦复如是。<a id="a-KC"></a>一切圣贤学无学。<a id="a-KD"></a>及发菩萨心者之父。<a id="a-KE"></a>起信钞云。<a id="a-KF"></a>若谤此法。<a id="a-KG"></a>以深自害。<a id="a-KH"></a>亦害他人。<a id="a-KI"></a>断绝一切三宝之种。<a id="a-KJ"></a>一切如来。<a id="a-KK"></a>皆依此法得涅槃故。<a id="a-KL"></a>一切菩萨。<a id="a-KM"></a>因之修行。<a id="a-KN"></a>得入佛智故。</p>
 </body>
</html>