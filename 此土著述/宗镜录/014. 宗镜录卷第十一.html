<!doctype html>
<html id="z3IBX9b1e0" data-ver="1266">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第十一</h1>
  <p id="a2">夫所度之机无量。<a id="a-3"></a>能度之法无边。<a id="a-4"></a>立五行门。<a id="a-5"></a>广辟贤愚之路。<a id="a-6"></a>张八教网。<a id="a-7"></a>遍摝人天之鱼。<a id="a-8"></a>何乃以心标宗。<a id="a-9"></a>能治一切。</p>
  <p id="aA">答。<a id="a-B"></a>方便有多门。<a id="a-C"></a>则遐张八教之网。<a id="a-D"></a>归源性无二。<a id="a-E"></a>乃高峙一心之宗。<a id="a-F"></a>是以病行。<a id="a-G"></a>憩声闻于化城。<a id="a-H"></a>儿行。<a id="a-I"></a>诱凡夫于天界。<a id="a-J"></a>兼但对带。<a id="a-K"></a>俯为差别之机。<a id="a-L"></a>开示悟入。<a id="a-M"></a>唯证一乘之道。<a id="a-N"></a>如千方共治一病。<a id="a-O"></a>万义俱显一心。<a id="a-P"></a>令不执见徇文。<a id="a-Q"></a>失真法之味。<a id="a-R"></a>所冀研心究理。<a id="a-S"></a>得正觉之原。<a id="a-T"></a>如法华玄义云。<a id="a-U"></a>一心五行。<a id="a-V"></a>即是三谛三昧。<a id="a-W"></a>圣行。<a id="a-X"></a>即真谛三昧。<a id="a-Y"></a>梵行。<a id="a-Z"></a>婴儿行。<a id="a-a"></a>病行。<a id="a-b"></a>即俗谛三昧。<a id="a-c"></a>天行。<a id="a-d"></a>即中道王三昧。<a id="a-e"></a>又圆三三昧。<a id="a-f"></a>圆破二十五有。<a id="a-g"></a>即空故。<a id="a-h"></a>破二十五恶业见思等。<a id="a-i"></a>即假故。<a id="a-j"></a>破二十五无知。<a id="a-k"></a>即中故破二十五无明。<a id="a-l"></a>即一而三。<a id="a-m"></a>即三而一。<a id="a-n"></a>一空一切空。<a id="a-o"></a>一假一切假。<a id="a-p"></a>一中一切中。<a id="a-q"></a>故名如来行。<a id="a-r"></a>又如来室。<a id="a-s"></a>冥熏法界。<a id="a-t"></a>慈善根力。<a id="a-u"></a>不动真际。<a id="a-v"></a>和光尘垢。<a id="a-w"></a>以病行慈悲应之。<a id="a-x"></a>示。<a id="a-y"></a>种种身。<a id="a-z"></a>如聋如哑。<a id="a-10"></a>说种种法。<a id="a-11"></a>如狂如痴。<a id="a-12"></a>有生善机。<a id="a-13"></a>以婴儿行慈悲应之。<a id="a-14"></a>婆婆啝啝木牛杨叶。<a id="a-15"></a>有入空机。<a id="a-16"></a>以圣行慈悲应之。<a id="a-17"></a>执持粪器。<a id="a-18"></a>状有所畏。<a id="a-19"></a>有入假机。<a id="a-1A"></a>以梵行慈悲。<a id="a-1B"></a>应之。<a id="a-1C"></a>慈善根力。<a id="a-1D"></a>见如是事。<a id="a-1E"></a>踞师子床。<a id="a-1F"></a>宝机承足。<a id="a-1G"></a>商估贾人。<a id="a-1H"></a>乃遍他国。<a id="a-1I"></a>出入息利。<a id="a-1J"></a>无处不有。<a id="a-1K"></a>有入中机。<a id="a-1L"></a>以天行慈悲应之。<a id="a-1M"></a>如駃马见鞭影。<a id="a-1N"></a>行大直道。<a id="a-1O"></a>无留难。<a id="a-1P"></a>故无前无后。<a id="a-1Q"></a>不并不别。<a id="a-1R"></a>说无分别法。<a id="a-1S"></a>诸法从本来。<a id="a-1T"></a>常自寂灭相。<a id="a-1U"></a>圆应众机。<a id="a-1V"></a>如阿修罗琴。<a id="a-1W"></a>若渐引入圆。<a id="a-1X"></a>如前所说。<a id="a-1Y"></a>若顿引入圆。<a id="a-1Z"></a>如今所说。<a id="a-1a"></a>入圆等证。<a id="a-1b"></a>更无差别。<a id="a-1c"></a>为显别圆初入之门。<a id="a-1d"></a>慈善根力。<a id="a-1e"></a>令渐顿人。<a id="a-1f"></a>见如此。<a id="a-1g"></a>说此一心法门。<a id="a-1h"></a>横通竖彻。<a id="a-1i"></a>摄尽恒沙之义。<a id="a-1j"></a>故号总持。<a id="a-1k"></a>能为万法之宗。<a id="a-1l"></a>遂称无上。<a id="a-1m"></a>若但论事行。<a id="a-1n"></a>失佛本宗。<a id="a-1o"></a>如金光明经疏云。<a id="a-1p"></a>如王子饲虎。<a id="a-1q"></a>尸毗贷鸽。<a id="a-1r"></a>皆舍父母遗体。<a id="a-1s"></a>非舍己身。<a id="a-1t"></a>己身者。<a id="a-1u"></a>法性实相是也。<a id="a-1v"></a>释论云。<a id="a-1w"></a>持戒为皮。<a id="a-1x"></a>禅定为血。<a id="a-1y"></a>智慧为骨。<a id="a-1z"></a>微妙善心为髓。<a id="a-20"></a>为他说戒。<a id="a-21"></a>能遮罪修福。<a id="a-22"></a>无相最上。<a id="a-23"></a>非持非犯尸波罗蜜者。<a id="a-24"></a>是施己皮也。<a id="a-25"></a>说诸禅定。<a id="a-26"></a>神通变化。<a id="a-27"></a>不起灭定。<a id="a-28"></a>现诸威仪者。<a id="a-29"></a>是施己血也。<a id="a-2A"></a>说法皆悉到于一切智地者。<a id="a-2B"></a>是施己骨也。<a id="a-2C"></a>檀忍等。<a id="a-2D"></a>应是肉也。<a id="a-2E"></a>说甚深法相。<a id="a-2F"></a>诸佛行处。<a id="a-2G"></a>不一不二言语道断。<a id="a-2H"></a>心行处灭。<a id="a-2I"></a>微妙中道者。<a id="a-2J"></a>是施己髓也。<a id="a-2K"></a>将此充足饥饿众生。<a id="a-2L"></a>况余饮食。<a id="a-2M"></a>余饮食者。<a id="a-2N"></a>即是人天二乘。<a id="a-2O"></a>戒皮。<a id="a-2P"></a>定血。<a id="a-2Q"></a>慧骨。<a id="a-2R"></a>真谛之髓耳。<a id="a-2S"></a>法华经云。<a id="a-2T"></a>于余深法中。<a id="a-2U"></a>示教利喜者。<a id="a-2V"></a>即其义也。<a id="a-2W"></a>是以能说此法门者。<a id="a-2X"></a>是彻佛真心施于己髓矣。<a id="a-2Y"></a>又此一心宗。<a id="a-2Z"></a>若全拣门。<a id="a-2a"></a>则心非一切。<a id="a-2b"></a>神性独立。<a id="a-2c"></a>若全收门。<a id="a-2d"></a>一切即心。<a id="a-2e"></a>妙体周遍。<a id="a-2f"></a>若非收非拣则遮照两亡。<a id="a-2g"></a>境智俱空。<a id="a-2h"></a>名义双绝。<a id="a-2i"></a>可谓难思妙术。<a id="a-2j"></a>点瓦砾以成金。<a id="a-2k"></a>无作神通。<a id="a-2l"></a>搅江河而为酪。<a id="a-2m"></a>转变自在。<a id="a-2n"></a>隐显随时。<a id="a-2o"></a>或卷或舒。<a id="a-2p"></a>能同能别。<a id="a-2q"></a>实乃能治之妙。<a id="a-2r"></a>何病而不痊。<a id="a-2s"></a>巧度之门。<a id="a-2t"></a>何机而不凑。<a id="a-2u"></a>洗除心垢。<a id="a-2v"></a>拔出疑根。<a id="a-2w"></a>言言尽契本心。<a id="a-2x"></a>一一皆含真性。<a id="a-2y"></a>法法是金刚之句。<a id="a-2z"></a>尘尘具秘密之门。<a id="a-30"></a>如入法界体性经云。<a id="a-31"></a>文殊言。<a id="a-32"></a>诸法性不坏。<a id="a-33"></a>是故名金刚句。<a id="a-34"></a>华严经颂云。<a id="a-35"></a>若于佛及法。<a id="a-36"></a>其心了平等。<a id="a-37"></a>二念不现前。<a id="a-38"></a>当践难思位。<a id="a-39"></a>胜天王般若经云。<a id="a-3A"></a>菩萨摩诃萨。<a id="a-3B"></a>一切境界。<a id="a-3C"></a>无有一法不通达者。<a id="a-3D"></a>修行如是智波罗蜜。<a id="a-3E"></a>二乘外道不能掩蔽。<a id="a-3F"></a>以智观察。<a id="a-3G"></a>从初发心。<a id="a-3H"></a>至入涅槃。<a id="a-3I"></a>皆悉明了。<a id="a-3J"></a>能以一法知一切境界。<a id="a-3K"></a>一切境界即是一法。<a id="a-3L"></a>何以故。<a id="a-3M"></a>如如一故。<a id="a-3N"></a>不见我能修及所修法。<a id="a-3O"></a>无二无别。<a id="a-3P"></a>自性离故。<a id="a-3Q"></a>是名菩萨摩诃萨。<a id="a-3R"></a>行般若波罗蜜。<a id="a-3S"></a>通达智般若波罗蜜。<a id="a-3T"></a>思益经云。<a id="a-3U"></a>网明谓梵天言。<a id="a-3V"></a>是五百比丘从座起者。<a id="a-3W"></a>汝当为作方便。<a id="a-3X"></a>引导其心。<a id="a-3Y"></a>入此法门。<a id="a-3Z"></a>令得信解。<a id="a-3a"></a>离诸邪见。<a id="a-3b"></a>梵天言。<a id="a-3c"></a>善男子。<a id="a-3d"></a>纵使令去至恒河沙劫。<a id="a-3e"></a>不能得出如此法门。<a id="a-3f"></a>譬如痴人。<a id="a-3g"></a>畏于虚空。<a id="a-3h"></a>舍空而走。<a id="a-3i"></a>在所至处。<a id="a-3j"></a>不离虚空。<a id="a-3k"></a>此诸比丘。<a id="a-3l"></a>亦复如是。<a id="a-3m"></a>虽复远去。<a id="a-3n"></a>不出空相。<a id="a-3o"></a>不出无相相。<a id="a-3p"></a>不出无作相。<a id="a-3q"></a>又如一人求索虚空。<a id="a-3r"></a>东西驰走。<a id="a-3s"></a>言我欲得空。<a id="a-3t"></a>我欲得空。<a id="a-3u"></a>是人但说虚空名字。<a id="a-3v"></a>而不得空。<a id="a-3w"></a>于空中行。<a id="a-3x"></a>而不见空。<a id="a-3y"></a>此诸比丘。<a id="a-3z"></a>亦复如是。<a id="a-40"></a>欲求涅槃。<a id="a-41"></a>行涅槃中。<a id="a-42"></a>而不得涅槃。<a id="a-43"></a>所以者何。<a id="a-44"></a>涅槃者。<a id="a-45"></a>但有名字。<a id="a-46"></a>犹如虚空。<a id="a-47"></a>但名字。<a id="a-48"></a>不可得取。<a id="a-49"></a>涅槃亦复如是。<a id="a-4A"></a>但有名字而不可得。<a id="a-4B"></a>是知一切不信众生。<a id="a-4C"></a>邪见外道。<a id="a-4D"></a>徒生厌离。<a id="a-4E"></a>枉自妄求究竟。<a id="a-4F"></a>一心位中。<a id="a-4G"></a>未曾暂出。<a id="a-4H"></a>故密严经偈云。<a id="a-4I"></a>如饭一粒熟。<a id="a-4J"></a>余粒即可知。<a id="a-4K"></a>诸法亦如是。<a id="a-4L"></a>知一即知彼。<a id="a-4M"></a>譬如钻酪者。<a id="a-4N"></a>尝之以指端。<a id="a-4O"></a>如是诸法性。<a id="a-4P"></a>可以一观察。<a id="a-4Q"></a>楞伽经偈云。<a id="a-4R"></a>譬如镜中像。<a id="a-4S"></a>虽见而非有。<a id="a-4T"></a>于妄想镜中。<a id="a-4U"></a>愚夫见有二。<a id="a-4V"></a>法集经云。<a id="a-4W"></a>尔时海慧菩萨。<a id="a-4X"></a>白佛言。<a id="a-4Y"></a>世尊。<a id="a-4Z"></a>菩萨欲愿见涅槃。<a id="a-4a"></a>应观虚妄分别寂灭之心。<a id="a-4b"></a>如是之处得于涅槃。<a id="a-4c"></a>是名胜妙法集。<a id="a-4d"></a>大乘本生心地观经。<a id="a-4e"></a>观心品云。<a id="a-4f"></a>尔时文殊师利菩萨摩诃萨。<a id="a-4g"></a>白佛言。<a id="a-4h"></a>世尊。<a id="a-4i"></a>如佛所说。<a id="a-4j"></a>告妙德等五百长者。<a id="a-4k"></a>我为汝等。<a id="a-4l"></a>敷演心地微妙法门。<a id="a-4m"></a>我今为是启问如来。<a id="a-4n"></a>云何为心。<a id="a-4o"></a>云何为地。<a id="a-4p"></a>乃至薄伽梵。<a id="a-4q"></a>告诸佛母无垢大圣。<a id="a-4r"></a>文殊师利菩萨摩诃萨言。<a id="a-4s"></a>大善男子。<a id="a-4t"></a>此法名为十方如来。<a id="a-4u"></a>最胜秘密。<a id="a-4v"></a>心地法门。<a id="a-4w"></a>此法名为一切凡夫。<a id="a-4x"></a>入如来地。<a id="a-4y"></a>顿悟法门。<a id="a-4z"></a>此法名为一切菩萨。<a id="a-50"></a>趣大菩提。<a id="a-51"></a>真实正路。<a id="a-52"></a>此法名为三世诸佛。<a id="a-53"></a>自受法乐。<a id="a-54"></a>微妙宝宫。<a id="a-55"></a>此法名为一切饶益有情。<a id="a-56"></a>无尽宝藏。<a id="a-57"></a>此法能引诸菩萨众。<a id="a-58"></a>到色究竟自在智处。<a id="a-59"></a>此法能引诣菩提树。<a id="a-5A"></a>后身菩萨。<a id="a-5B"></a>真实导师。<a id="a-5C"></a>此法能雨世出世财。<a id="a-5D"></a>如摩尼宝。<a id="a-5E"></a>满众生愿。<a id="a-5F"></a>此法能生十方三世一切诸佛。<a id="a-5G"></a>功德本原。<a id="a-5H"></a>此法能消一切众生。<a id="a-5I"></a>诸恶业果。<a id="a-5J"></a>此法能与一切众生。<a id="a-5K"></a>所求愿印。<a id="a-5L"></a>此法能度一切众生。<a id="a-5M"></a>生死险难。<a id="a-5N"></a>此法能息一切众生。<a id="a-5O"></a>苦海波浪。<a id="a-5P"></a>此法能救苦恼众生。<a id="a-5Q"></a>而作急难。<a id="a-5R"></a>此法能竭一切众生。<a id="a-5S"></a>老病死海。<a id="a-5T"></a>此法善能出生诸佛因缘种子。<a id="a-5U"></a>此法能与生死长夜。<a id="a-5V"></a>为大智炬。<a id="a-5W"></a>此法能破四魔兵众。<a id="a-5X"></a>而作甲胄。<a id="a-5Y"></a>此法即是正勇猛军。<a id="a-5Z"></a>战胜旍旗。<a id="a-5a"></a>此法即是一切诸佛。<a id="a-5b"></a>无上法轮。<a id="a-5c"></a>此法即是最胜法幢。<a id="a-5d"></a>此法即是击大法鼓。<a id="a-5e"></a>此法即是吹大法螺。<a id="a-5f"></a>此法即是大师子王。<a id="a-5g"></a>此法即是大师子吼。<a id="a-5h"></a>此法犹如国大圣王。<a id="a-5i"></a>善能正法。<a id="a-5j"></a>若顺王化。<a id="a-5k"></a>获大安乐。<a id="a-5l"></a>若违王化。<a id="a-5m"></a>寻被诛灭。<a id="a-5n"></a>善男子。<a id="a-5o"></a>三界之中。<a id="a-5p"></a>以心为主。<a id="a-5q"></a>能观心者。<a id="a-5r"></a>究竟解脱。<a id="a-5s"></a>不能观者。<a id="a-5t"></a>究竟沉沦。<a id="a-5u"></a>众生之心。<a id="a-5v"></a>犹如大地。<a id="a-5w"></a>五谷五果。<a id="a-5x"></a>从大地生。<a id="a-5y"></a>如是心法。<a id="a-5z"></a>生世出世。<a id="a-60"></a>善恶五趣。<a id="a-61"></a>有学无学。<a id="a-62"></a>独觉菩萨。<a id="a-63"></a>及于如来。<a id="a-64"></a>以是因缘。<a id="a-65"></a>三界唯心。<a id="a-66"></a>心名为地。<a id="a-67"></a>一切凡夫。<a id="a-68"></a>亲近善友。<a id="a-69"></a>闻心地法。<a id="a-6A"></a>如理观察。<a id="a-6B"></a>如说修行。<a id="a-6C"></a>自利教他。<a id="a-6D"></a>赞励庆慰。<a id="a-6E"></a>如是之人。<a id="a-6F"></a>能断二障。<a id="a-6G"></a>速圆众行。<a id="a-6H"></a>疾得阿耨多罗三藐三菩提。<a id="a-6I"></a>尔时大圣文殊师利菩萨。<a id="a-6J"></a>白佛言。<a id="a-6K"></a>世尊。<a id="a-6L"></a>如佛所说。<a id="a-6M"></a>唯将心法。<a id="a-6N"></a>为三界主。<a id="a-6O"></a>心法本元。<a id="a-6P"></a>不染尘秽。<a id="a-6Q"></a>云何心法。<a id="a-6R"></a>染贪嗔痴。<a id="a-6S"></a>于三世法。<a id="a-6T"></a>谁说为心。<a id="a-6U"></a>过去心已灭。<a id="a-6V"></a>未来心未至。<a id="a-6W"></a>现在心不住。<a id="a-6X"></a>诸法之内性不可得。<a id="a-6Y"></a>诸法之外相不可得。<a id="a-6Z"></a>诸法中间都不可得。<a id="a-6a"></a>心法本来无有形相。<a id="a-6b"></a>心法本来无有住处。<a id="a-6c"></a>一切如来尚不见心。<a id="a-6d"></a>何况余人得见心法。<a id="a-6e"></a>一切诸法。<a id="a-6f"></a>从妄想生。<a id="a-6g"></a>以是因缘。<a id="a-6h"></a>今者世尊。<a id="a-6i"></a>为大众说。<a id="a-6j"></a>三界唯心。<a id="a-6k"></a>愿佛哀愍。<a id="a-6l"></a>如实解说。<a id="a-6m"></a>尔时佛告文殊师利菩萨言。<a id="a-6n"></a>如是如是。<a id="a-6o"></a>善男子。<a id="a-6p"></a>如汝所问。<a id="a-6q"></a>心心所法。<a id="a-6r"></a>本性空寂。<a id="a-6s"></a>我说众喻。<a id="a-6t"></a>以明其义。<a id="a-6u"></a>善男子。<a id="a-6v"></a>心如幻法。<a id="a-6w"></a>由遍计生。<a id="a-6x"></a>种种心想。<a id="a-6y"></a>受苦乐故。<a id="a-6z"></a>心如水流。<a id="a-70"></a>念念生灭。<a id="a-71"></a>于前后世。<a id="a-72"></a>不暂住故。<a id="a-73"></a>心如大风。<a id="a-74"></a>一刹那间遍历方所故。<a id="a-75"></a>心如灯焰。<a id="a-76"></a>众和合而得生故。<a id="a-77"></a>心如电光。<a id="a-78"></a>须臾之顷。<a id="a-79"></a>不久住故。<a id="a-7A"></a>心如虚空。<a id="a-7B"></a>客尘烦恼。<a id="a-7C"></a>所覆障故。<a id="a-7D"></a>心如猿猴。<a id="a-7E"></a>游五欲树。<a id="a-7F"></a>不暂住故。<a id="a-7G"></a>心如画师。<a id="a-7H"></a>能画世间种种色故。<a id="a-7I"></a>心如僮仆。<a id="a-7J"></a>为诸烦恼所策役故。<a id="a-7K"></a>心如独行。<a id="a-7L"></a>无第二故。<a id="a-7M"></a>心如国王。<a id="a-7N"></a>起种种事得自在故。<a id="a-7O"></a>乃至善男子。<a id="a-7P"></a>如是所说。<a id="a-7Q"></a>心心所法。<a id="a-7R"></a>无内无外。<a id="a-7S"></a>亦无中间。<a id="a-7T"></a>于诸法中求不可得。<a id="a-7U"></a>去来现在。<a id="a-7V"></a>亦不可得。<a id="a-7W"></a>超越三世。<a id="a-7X"></a>非有非无。<a id="a-7Y"></a>心怀染着。<a id="a-7Z"></a>从妄缘现。<a id="a-7a"></a>缘无自性。<a id="a-7b"></a>心性本空。<a id="a-7c"></a>如是空性。<a id="a-7d"></a>不生不灭。<a id="a-7e"></a>无来无去。<a id="a-7f"></a>不一不异。<a id="a-7g"></a>非断非常。<a id="a-7h"></a>本无生处。<a id="a-7i"></a>亦无灭处。<a id="a-7j"></a>亦非远离。<a id="a-7k"></a>非不远离。<a id="a-7l"></a>如是心等。<a id="a-7m"></a>不异无为。<a id="a-7n"></a>无为之体。<a id="a-7o"></a>不异心等。<a id="a-7p"></a>心法之体。<a id="a-7q"></a>本不可说。<a id="a-7r"></a>非心法者。<a id="a-7s"></a>亦不可说。<a id="a-7t"></a>何以故。<a id="a-7u"></a>若无为是心。<a id="a-7v"></a>即名断见。<a id="a-7w"></a>若离心法。<a id="a-7x"></a>即名常见。<a id="a-7y"></a>永离二相。<a id="a-7z"></a>不着二边。<a id="a-80"></a>如是悟者。<a id="a-81"></a>名见真谛。<a id="a-82"></a>悟真谛者。<a id="a-83"></a>名为贤圣。<a id="a-84"></a>一切圣贤。<a id="a-85"></a>性本空寂。<a id="a-86"></a>无为法中。<a id="a-87"></a>戒无持犯。<a id="a-88"></a>亦无小大。<a id="a-89"></a>无有心王。<a id="a-8A"></a>及心所法。<a id="a-8B"></a>无苦无乐。<a id="a-8C"></a>如是法界。<a id="a-8D"></a>自性无垢。<a id="a-8E"></a>无上中下差别之相。<a id="a-8F"></a>何以故。<a id="a-8G"></a>是无为法。<a id="a-8H"></a>性平等故。<a id="a-8I"></a>如众河水。<a id="a-8J"></a>流入海中。<a id="a-8K"></a>尽同一味。<a id="a-8L"></a>无别相故。<a id="a-8M"></a>此无垢性。<a id="a-8N"></a>是无等等。<a id="a-8O"></a>远离于我。<a id="a-8P"></a>及离我所。<a id="a-8Q"></a>此无垢性。<a id="a-8R"></a>非实非虚。<a id="a-8S"></a>此无垢性。<a id="a-8T"></a>是第一义。<a id="a-8U"></a>无尽灭相。<a id="a-8V"></a>体本不生。<a id="a-8W"></a>此无垢性。<a id="a-8X"></a>常住不变。<a id="a-8Y"></a>最胜涅槃。<a id="a-8Z"></a>我乐净故。<a id="a-8a"></a>此无垢性。<a id="a-8b"></a>远离一切。<a id="a-8c"></a>平等体无异故。<a id="a-8d"></a>若有善男子善女人。<a id="a-8e"></a>欲求阿耨多罗三藐三菩提者。<a id="a-8f"></a>应当一心。<a id="a-8g"></a>修习如是心地观法。</p>
  <p id="a8h">大智度论。<a id="a-8i"></a>问云。<a id="a-8j"></a>般若波罗蜜。<a id="a-8k"></a>是菩萨第一道。<a id="a-8l"></a>一相。<a id="a-8m"></a>所谓无相。<a id="a-8n"></a>何以故。<a id="a-8o"></a>说是种种道。</p>
  <p id="a8p">答曰。<a id="a-8q"></a>是道皆入一道中。<a id="a-8r"></a>所谓诸法实相。<a id="a-8s"></a>初学有种种别。<a id="a-8t"></a>后皆同一无有差别。<a id="a-8u"></a>譬如劫尽烧时。<a id="a-8v"></a>一切所有。<a id="a-8w"></a>皆同虚空。<a id="a-8x"></a>故知越此弘修。<a id="a-8y"></a>绝进步之地。<a id="a-8z"></a>离斯方便。<a id="a-90"></a>无成佛之期。<a id="a-91"></a>乃至从初得道。<a id="a-92"></a>毕至涅槃。<a id="a-93"></a>于中能化所化。<a id="a-94"></a>师弟始终。<a id="a-95"></a>本末同时。<a id="a-96"></a>机应一际。<a id="a-97"></a>俱不出自心矣。<a id="a-98"></a>如台教云。<a id="a-99"></a>心王即如来。<a id="a-9A"></a>心数即弟子。<a id="a-9B"></a>但众生刹那相续。<a id="a-9C"></a>日夜常生无量百千众生。<a id="a-9D"></a>心王十数邪。<a id="a-9E"></a>一切法邪。<a id="a-9F"></a>魔眷属也。<a id="a-9G"></a>心王十数正。<a id="a-9H"></a>则一切法正。<a id="a-9I"></a>今时学道行人。<a id="a-9J"></a>须善得此意。<a id="a-9K"></a>若修智慧。<a id="a-9L"></a>但当内起慧数思惟分别。<a id="a-9M"></a>因此发半满智慧。<a id="a-9N"></a>自行化他。<a id="a-9O"></a>即同舍利弗。<a id="a-9P"></a>庄严双树也。<a id="a-9Q"></a>如是一一约心数行成。<a id="a-9R"></a>化十弟子。<a id="a-9S"></a>一一之行。<a id="a-9T"></a>显由心也。<a id="a-9U"></a>若能谛观心性。<a id="a-9V"></a>即是见佛性。<a id="a-9W"></a>住大涅槃。<a id="a-9X"></a>即同如来。<a id="a-9Y"></a>具足庄严娑罗双树也。<a id="a-9Z"></a>若观行心明者。<a id="a-9a"></a>见心王。<a id="a-9b"></a>即是法王。<a id="a-9c"></a>心数即大弟子。<a id="a-9d"></a>庄严双树之义。<a id="a-9e"></a>犹如眼见。<a id="a-9f"></a>问。<a id="a-9g"></a>台宗观心语密。<a id="a-9h"></a>疏岂尽心。<a id="a-9i"></a>还原集云。<a id="a-9j"></a>法华经云。<a id="a-9k"></a>受持行谁经。<a id="a-9l"></a>称扬何佛道。<a id="a-9m"></a>华严经云。<a id="a-9n"></a>色经论。<a id="a-9o"></a>受想行识经论。<a id="a-9p"></a>若随自意语。<a id="a-9q"></a>亦得云。<a id="a-9r"></a>眼经论。<a id="a-9s"></a>耳鼻舌身意。<a id="a-9t"></a>贪嗔痴经论。<a id="a-9u"></a>所以然者。<a id="a-9v"></a>经云。<a id="a-9w"></a>知眼无生无自性。<a id="a-9x"></a>说空寂灭无所有。<a id="a-9y"></a>六根同此经。<a id="a-9z"></a>经只是法。<a id="a-A0"></a>知眼空法。<a id="a-A1"></a>即眼经论。<a id="a-A2"></a>耳。<a id="a-A3"></a>空法。<a id="a-A4"></a>即是耳。<a id="a-A5"></a>经论。<a id="a-A6"></a>诸界亦尔。<a id="a-A7"></a>道理必须实照。<a id="a-A8"></a>不可虚谈为自欺也。<a id="a-A9"></a>行住坐卧。<a id="a-AA"></a>受持阴界入。<a id="a-AB"></a>为行谁经。<a id="a-AC"></a>于色上发智。<a id="a-AD"></a>即是受行色经。<a id="a-AE"></a>乃至随一切处。<a id="a-AF"></a>悟即是受持一切处经。<a id="a-AG"></a>是乘从三界中出。<a id="a-AH"></a>至萨婆若中住。<a id="a-AI"></a>以不动故。<a id="a-AJ"></a>即是其义。<a id="a-AK"></a>若坚信深思。<a id="a-AL"></a>则如法住。<a id="a-AM"></a>经云。<a id="a-AN"></a>如法住者。<a id="a-AO"></a>如彼六根性空法。<a id="a-AP"></a>而假言住也。<a id="a-AQ"></a>称扬何佛道者。<a id="a-AR"></a>璎珞经云。<a id="a-AS"></a>实智性为法身。<a id="a-AT"></a>若见实性。<a id="a-AU"></a>即是称扬法身佛。<a id="a-AV"></a>闻身有实性。<a id="a-AW"></a>即于阴界入。<a id="a-AX"></a>得空三昧。<a id="a-AY"></a>六度七觉。<a id="a-AZ"></a>三贤十地妙觉等。<a id="a-Aa"></a>以报前功。<a id="a-Ab"></a>即是称扬报身佛。<a id="a-Ac"></a>得前诸法。<a id="a-Ad"></a>应众生身。<a id="a-Ae"></a>即是称扬应身佛。<a id="a-Af"></a>此则于身内。<a id="a-Ag"></a>一念见三佛。<a id="a-Ah"></a>众生不观察。<a id="a-Ai"></a>虽近而不见。<a id="a-Aj"></a>大集经云。<a id="a-Ak"></a>无出之出。<a id="a-Al"></a>是名佛出。<a id="a-Am"></a>无禅之禅。<a id="a-An"></a>是名正禅。<a id="a-Ao"></a>无脱之脱。<a id="a-Ap"></a>是名正脱。<a id="a-Aq"></a>魔逆经云。<a id="a-Ar"></a>魔请文殊解缚。<a id="a-As"></a>文殊云。<a id="a-At"></a>无人缚汝。<a id="a-Au"></a>汝自想为缚也。<a id="a-Av"></a>魔即语云。<a id="a-Aw"></a>我毕竟永不解脱。<a id="a-Ax"></a>经云。<a id="a-Ay"></a>本自无缚。<a id="a-Az"></a>其谁求解。<a id="a-B0"></a>若使法界有系缚者。<a id="a-B1"></a>我即解脱。<a id="a-B2"></a>此真实不生不灭也。<a id="a-B3"></a>当于心行中求。<a id="a-B4"></a>无智人中。<a id="a-B5"></a>莫说此经。<a id="a-B6"></a>恐生邪见。<a id="a-B7"></a>药反成病。<a id="a-B8"></a>知离名为法。<a id="a-B9"></a>觉法名为佛。<a id="a-BA"></a>知离者。<a id="a-BB"></a>色性离。<a id="a-BC"></a>受想行识亦自离。<a id="a-BD"></a>从一性空法。<a id="a-BE"></a>而假出三宝之名。<a id="a-BF"></a>黄檗和尚云。<a id="a-BG"></a>尔若拟着一法。<a id="a-BH"></a>印早成也。<a id="a-BI"></a>印著有。<a id="a-BJ"></a>四生文出来。<a id="a-BK"></a>印着空即空界无想文现。<a id="a-BL"></a>如今但知决定不印一切物。<a id="a-BM"></a>此印与虚空不一不异。<a id="a-BN"></a>虚空不空。<a id="a-BO"></a>本印不有。<a id="a-BP"></a>见十方虚空世界诸佛出世。<a id="a-BQ"></a>如电一种。<a id="a-BR"></a>观一切蠢动。<a id="a-BS"></a>如响一种。<a id="a-BT"></a>千经万论。<a id="a-BU"></a>只说汝之一心。<a id="a-BV"></a>一切法不生不灭。<a id="a-BW"></a>即是大涅槃果。<a id="a-BX"></a>所以道。<a id="a-BY"></a>果满菩提。<a id="a-BZ"></a>圆华开世界起。<a id="a-Ba"></a>故知菩提果满。<a id="a-Bb"></a>结自心华。<a id="a-Bc"></a>世界缘兴。<a id="a-Bd"></a>始于识浪。<a id="a-Be"></a>如昔有东国元晓法师。<a id="a-Bf"></a>义相法师。<a id="a-Bg"></a>二人同来唐国寻师。<a id="a-Bh"></a>遇夜宿荒。<a id="a-Bi"></a>止于冢内。<a id="a-Bj"></a>其元晓法师。<a id="a-Bk"></a>因渴思浆。<a id="a-Bl"></a>遂于坐侧。<a id="a-Bm"></a>见一泓水。<a id="a-Bn"></a>掬饮甚美。<a id="a-Bo"></a>及至来日观见。<a id="a-Bp"></a>元是死尸之汁。<a id="a-Bq"></a>当时心恶。<a id="a-Br"></a>吐之。<a id="a-Bs"></a>豁然大悟。<a id="a-Bt"></a>乃曰。<a id="a-Bu"></a>我闻佛言。<a id="a-Bv"></a>三界唯心。<a id="a-Bw"></a>万法唯识。<a id="a-Bx"></a>故知美恶在我。<a id="a-By"></a>实非水乎。<a id="a-Bz"></a>遂却返故园广弘至教。<a id="a-C0"></a>故知无有不达此者。<a id="a-C1"></a>顿息游心。<a id="a-C2"></a>任负笈携囊。<a id="a-C3"></a>广历三乘之学肆。<a id="a-C4"></a>纵寻师访友。<a id="a-C5"></a>遍参法界之禅扃。<a id="a-C6"></a>若欲绝学栖神。<a id="a-C7"></a>究竟应须归于宗镜。<a id="a-C8"></a>如大涅槃经云。<a id="a-C9"></a>佛言。<a id="a-CA"></a>云何菩萨信顺一实。<a id="a-CB"></a>菩萨了知一切众生。<a id="a-CC"></a>皆归一道。<a id="a-CD"></a>一道者。<a id="a-CE"></a>谓大乘也。<a id="a-CF"></a>释曰。<a id="a-CG"></a>大乘者。<a id="a-CH"></a>所言大者。<a id="a-CI"></a>即众生心性。<a id="a-CJ"></a>能包能遍。<a id="a-CK"></a>至小无内。<a id="a-CL"></a>无一尘而能入。<a id="a-CM"></a>至大无外。<a id="a-CN"></a>无一法而不含。<a id="a-CO"></a>所言乘者。<a id="a-CP"></a>以运载为义。<a id="a-CQ"></a>能运行人。<a id="a-CR"></a>直至萨婆若海。<a id="a-CS"></a>是知此海不遥。<a id="a-CT"></a>心宝常现。<a id="a-CU"></a>则赵璧非贵。<a id="a-CV"></a>隋珠未珍。<a id="a-CW"></a>善友徒泛沧波。<a id="a-CX"></a>卞和虚传荆岫。<a id="a-CY"></a>若入宗镜。<a id="a-CZ"></a>不动神情。<a id="a-Ca"></a>刹那之间。<a id="a-Cb"></a>其宝自现。<a id="a-Cc"></a>何须遍参法界。<a id="a-Cd"></a>广历丛林。<a id="a-Ce"></a>当亲悟时。<a id="a-Cf"></a>实非他得。<a id="a-Cg"></a>如寒山子诗云。<a id="a-Ch"></a>昔年曾入大海中。<a id="a-Ci"></a>为探摩尼誓恳求。<a id="a-Cj"></a>直到龙宫深密藏。<a id="a-Ck"></a>金关锁断鬼神愁。<a id="a-Cl"></a>龙王守护安身里。<a id="a-Cm"></a>宝剑星寒勿处搜。<a id="a-Cn"></a>贾客却归门内去。<a id="a-Co"></a>明珠元在我心头。<a id="a-Cp"></a>杜顺和尚偈云。<a id="a-Cq"></a>游子谩波波。<a id="a-Cr"></a>巡山礼土坡。<a id="a-Cs"></a>文殊只者是。<a id="a-Ct"></a>何处觅弥陀。<a id="a-Cu"></a>石巩和尚弄珠吟云。<a id="a-Cv"></a>如意珠。<a id="a-Cw"></a>大圆镜。<a id="a-Cx"></a>亦有中人唤作性。<a id="a-Cy"></a>分身百亿我珠分。<a id="a-Cz"></a>无始本净如今净。<a id="a-D0"></a>日用真珠是佛陀。<a id="a-D1"></a>何劳逐物浪波波。<a id="a-D2"></a>隐显即今无二相。<a id="a-D3"></a>对面看珠识得么。</p>
  <p id="aD4">问。<a id="a-D5"></a>一切万法皆唯识性者。<a id="a-D6"></a>云何有虚有实。<a id="a-D7"></a>立色立空。<a id="a-D8"></a>真俗二谛之门。<a id="a-D9"></a>性相双通之道。</p>
  <p id="aDA">答。<a id="a-DB"></a>森罗影现。<a id="a-DC"></a>皆唯心之本宗。<a id="a-DD"></a>差别迹分。<a id="a-DE"></a>尽唯识之妙性。<a id="a-DF"></a>唯识之性。<a id="a-DG"></a>略有二种。<a id="a-DH"></a>一者虚妄。<a id="a-DI"></a>即遍计所执。<a id="a-DJ"></a>二者真实。<a id="a-DK"></a>即圆成实。<a id="a-DL"></a>于前唯识性。<a id="a-DM"></a>所遣清净。<a id="a-DN"></a>于后唯识性。<a id="a-DO"></a>所证清净。<a id="a-DP"></a>又有二种。<a id="a-DQ"></a>一者世俗。<a id="a-DR"></a>即依他起。<a id="a-DS"></a>二者胜义。<a id="a-DT"></a>即圆成实。<a id="a-DU"></a>于前所断清净。<a id="a-DV"></a>于后所得清净。<a id="a-DW"></a>又相即依他起。<a id="a-DX"></a>该有为之门。<a id="a-DY"></a>性即圆成实。<a id="a-DZ"></a>通无漏之道。<a id="a-Da"></a>又色。<a id="a-Db"></a>即依他起之相。<a id="a-Dc"></a>空。<a id="a-Dd"></a>即圆成实之性。<a id="a-De"></a>斯则虚实真俗。<a id="a-Df"></a>性相有空。<a id="a-Dg"></a>彻本穷原。<a id="a-Dh"></a>皆唯识性矣。<a id="a-Di"></a>慈恩云。<a id="a-Dj"></a>识性识相。<a id="a-Dk"></a>皆不离心。<a id="a-Dl"></a>心所心王。<a id="a-Dm"></a>以识为主。<a id="a-Dn"></a>归心泯相。<a id="a-Do"></a>总言唯识。<a id="a-Dp"></a>唯遮境有。<a id="a-Dq"></a>执有者。<a id="a-Dr"></a>丧其真。<a id="a-Ds"></a>识简心空。<a id="a-Dt"></a>滞空者。<a id="a-Du"></a>乖其实。<a id="a-Dv"></a>是以佛心如海。<a id="a-Dw"></a>无一流而不入。<a id="a-Dx"></a>佛心如镜。<a id="a-Dy"></a>无一像而不生。<a id="a-Dz"></a>佛心如珠。<a id="a-E0"></a>无一宝而不雨。<a id="a-E1"></a>佛心如地。<a id="a-E2"></a>无一种而不成。<a id="a-E3"></a>万像现于法身。<a id="a-E4"></a>诸义生于般若。<a id="a-E5"></a>则一文一字。<a id="a-E6"></a>一念一尘。<a id="a-E7"></a>皆入不二之法门。<a id="a-E8"></a>尽住不思议解脱矣。<a id="a-E9"></a>如金刚三昧经云。<a id="a-EA"></a>若住大海。<a id="a-EB"></a>则括众流。<a id="a-EC"></a>住于一味。<a id="a-ED"></a>则摄诸味。<a id="a-EE"></a>无行经偈云。<a id="a-EF"></a>菩提非菩提。<a id="a-EG"></a>佛陀非佛陀。<a id="a-EH"></a>若知是一相。<a id="a-EI"></a>是为世间导。<a id="a-EJ"></a>故知能了此一际无相之宗。<a id="a-EK"></a>可为明为导。<a id="a-EL"></a>为师为匠。<a id="a-EM"></a>普救群迷。<a id="a-EN"></a>不憩化城。<a id="a-EO"></a>直至宝所。<a id="a-EP"></a>故经云。<a id="a-EQ"></a>常乐观寂灭。<a id="a-ER"></a>一相无有二。<a id="a-ES"></a>其心不增减。<a id="a-ET"></a>现无量神力。<a id="a-EU"></a>又华严经出现品云。<a id="a-EV"></a>佛子。<a id="a-EW"></a>譬如有大经卷。<a id="a-EX"></a>量等三千大千世界。<a id="a-EY"></a>书写三千大千世界中事。<a id="a-EZ"></a>一切皆尽。<a id="a-Ea"></a>乃至此大经卷。<a id="a-Eb"></a>虽复量等大千世界。<a id="a-Ec"></a>而全住在一微尘中。<a id="a-Ed"></a>如一微尘。<a id="a-Ee"></a>一切微尘皆亦如是。<a id="a-Ef"></a>时有一人。<a id="a-Eg"></a>智慧明达。<a id="a-Eh"></a>具足成就清净天眼。<a id="a-Ei"></a>见此经卷。<a id="a-Ej"></a>在微尘内。<a id="a-Ek"></a>于诸众生。<a id="a-El"></a>无少利益。<a id="a-Em"></a>即作是念。<a id="a-En"></a>我当以精进力。<a id="a-Eo"></a>破彼微尘。<a id="a-Ep"></a>出此经卷。<a id="a-Eq"></a>令得饶益一切众生。<a id="a-Er"></a>作是念已。<a id="a-Es"></a>即起方便。<a id="a-Et"></a>破彼微尘。<a id="a-Eu"></a>出此大经。<a id="a-Ev"></a>令诸众生。<a id="a-Ew"></a>普得饶益。<a id="a-Ex"></a>如于一尘。<a id="a-Ey"></a>一切微尘应知悉然。<a id="a-Ez"></a>佛子。<a id="a-F0"></a>如来智慧。<a id="a-F1"></a>亦复如是。<a id="a-F2"></a>无量无碍。<a id="a-F3"></a>普能利益一切众生。<a id="a-F4"></a>具足在于众生身中。<a id="a-F5"></a>但诸凡愚。<a id="a-F6"></a>妄想执着。<a id="a-F7"></a>不知不觉。<a id="a-F8"></a>不得利益。<a id="a-F9"></a>尔时如来。<a id="a-FA"></a>以无障碍清净智眼。<a id="a-FB"></a>普观法界一切众生。<a id="a-FC"></a>而作是言。<a id="a-FD"></a>奇哉奇哉。<a id="a-FE"></a>此诸众生。<a id="a-FF"></a>云何具有如来智慧。<a id="a-FG"></a>愚痴迷惑。<a id="a-FH"></a>不知不见。<a id="a-FI"></a>我当教以圣道。<a id="a-FJ"></a>令其永离妄想执着。<a id="a-FK"></a>自于身中。<a id="a-FL"></a>得见如来广大智慧与佛无异。<a id="a-FM"></a>即教彼众生修习圣道。<a id="a-FN"></a>令离妄想。<a id="a-FO"></a>离妄想已。<a id="a-FP"></a>证得如来无量智慧。<a id="a-FQ"></a>利益安乐。<a id="a-FR"></a>一切众生。<a id="a-FS"></a>释曰。<a id="a-FT"></a>大千经卷者。<a id="a-FU"></a>即如来智慧。<a id="a-FV"></a>在一微尘中。<a id="a-FW"></a>即是全在一众生心中。<a id="a-FX"></a>一切微尘。<a id="a-FY"></a>皆亦如是。<a id="a-FZ"></a>即一切法界众生皆含佛智。<a id="a-Fa"></a>以情尘自隔。<a id="a-Fb"></a>不能内照。<a id="a-Fc"></a>空埋金藏抂蔽灵台。<a id="a-Fd"></a>如斗没额珠。<a id="a-Fe"></a>醉迷衣宝。<a id="a-Ff"></a>不因指示。<a id="a-Fg"></a>何以发明。<a id="a-Fh"></a>故先德云。<a id="a-Fi"></a>破尘出卷者。<a id="a-Fj"></a>恒沙佛法。<a id="a-Fk"></a>一心中晓。<a id="a-Fl"></a>是知水未入海则不碱。<a id="a-Fm"></a>薪未入火则不烧。<a id="a-Fn"></a>境未归心则不等。<a id="a-Fo"></a>但以宗镜收之。<a id="a-Fp"></a>万法皆同一照。<a id="a-Fq"></a>是非俱泯。<a id="a-Fr"></a>逆顺同归。<a id="a-Fs"></a>无一心而非佛心。<a id="a-Ft"></a>无一事而非佛事。<a id="a-Fu"></a>未见刹那顷。<a id="a-Fv"></a>不是如来得菩提时。<a id="a-Fw"></a>无有芥子许。<a id="a-Fx"></a>非是菩萨舍身命处。<a id="a-Fy"></a>故先德云。<a id="a-Fz"></a>心非境外故无得。<a id="a-G0"></a>境非心外故无相。<a id="a-G1"></a>即心是境故甚深。<a id="a-G2"></a>即境是心故难入。<a id="a-G3"></a>如肇法师云。<a id="a-G4"></a>即事无不异。<a id="a-G5"></a>即空无不一。<a id="a-G6"></a>极上穷下。<a id="a-G7"></a>齐以一观。<a id="a-G8"></a>乃应平等也。<a id="a-G9"></a>台教云。<a id="a-GA"></a>如地无差别。<a id="a-GB"></a>草木若干。<a id="a-GC"></a>若干无若干。<a id="a-GD"></a>无若干若干。<a id="a-GE"></a>又如约心论法。<a id="a-GF"></a>约法论心。<a id="a-GG"></a>心有诸数。<a id="a-GH"></a>法无诸数。<a id="a-GI"></a>心不离法。<a id="a-GJ"></a>法不离心。<a id="a-GK"></a>无数而数。<a id="a-GL"></a>数而无数耳。<a id="a-GM"></a>所以起信论云。<a id="a-GN"></a>复次真如。<a id="a-GO"></a>依言说分别。<a id="a-GP"></a>有二种义。<a id="a-GQ"></a>云何为二。<a id="a-GR"></a>一者如实空。<a id="a-GS"></a>以能究竟显实故。<a id="a-GT"></a>二者如实不空。<a id="a-GU"></a>以有自体具足无漏性功德故。<a id="a-GV"></a>所言空者。<a id="a-GW"></a>从本已来。<a id="a-GX"></a>一切染法。<a id="a-GY"></a>不相应故。<a id="a-GZ"></a>谓离一切法差别之相。<a id="a-Ga"></a>以无虚妄心念故。<a id="a-Gb"></a>当知真如自性。<a id="a-Gc"></a>非有相。<a id="a-Gd"></a>非无相。<a id="a-Ge"></a>非非有相。<a id="a-Gf"></a>非非无相。<a id="a-Gg"></a>非有无俱相。<a id="a-Gh"></a>非一相。<a id="a-Gi"></a>非异相。<a id="a-Gj"></a>非非一相。<a id="a-Gk"></a>非非异相。<a id="a-Gl"></a>非一异俱相。<a id="a-Gm"></a>乃至总说。<a id="a-Gn"></a>一切众生。<a id="a-Go"></a>以有妄心念念分别。<a id="a-Gp"></a>皆不相应。<a id="a-Gq"></a>故说为空。<a id="a-Gr"></a>若离妄心。<a id="a-Gs"></a>实无可空故。<a id="a-Gt"></a>所言不空者。<a id="a-Gu"></a>以显法体空无妄故。<a id="a-Gv"></a>即是真心。<a id="a-Gw"></a>常恒不变。<a id="a-Gx"></a>净法满足。<a id="a-Gy"></a>则名不空。<a id="a-Gz"></a>亦无有相可取。<a id="a-H0"></a>以离念境界。<a id="a-H1"></a>唯证相应故。<a id="a-H2"></a>真如者。<a id="a-H3"></a>古释云。<a id="a-H4"></a>遣妄曰真。<a id="a-H5"></a>显理曰如。<a id="a-H6"></a>观和尚拂此义云。<a id="a-H7"></a>无法非真。<a id="a-H8"></a>何有妄可遣耶。<a id="a-H9"></a>则真非真矣。<a id="a-HA"></a>无法不如。<a id="a-HB"></a>何称理可显耶。<a id="a-HC"></a>故如非如矣。<a id="a-HD"></a>斯则无遣无立。<a id="a-HE"></a>为非安立之真如矣。<a id="a-HF"></a>此释甚妙。<a id="a-HG"></a>故信心铭云。<a id="a-HH"></a>良由取舍。<a id="a-HI"></a>所以不如。<a id="a-HJ"></a>立即是取。<a id="a-HK"></a>遣即是舍。<a id="a-HL"></a>今无遣无立。<a id="a-HM"></a>道自玄会矣。<a id="a-HN"></a>岂有真妄当情乎。<a id="a-HO"></a>如百论序云。<a id="a-HP"></a>傥然靡据。<a id="a-HQ"></a>而事不失真。<a id="a-HR"></a>萧焉无寄。<a id="a-HS"></a>而理自玄会。<a id="a-HT"></a>反本之道。<a id="a-HU"></a>着于兹矣。<a id="a-HV"></a>可谓无心合道。<a id="a-HW"></a>理事俱通。<a id="a-HX"></a>又真如自相。<a id="a-HY"></a>唯离念境界。<a id="a-HZ"></a>则不可以有无思。<a id="a-Ha"></a>故云非有相。<a id="a-Hb"></a>非无相。<a id="a-Hc"></a>非非有相。<a id="a-Hd"></a>非非无相。<a id="a-He"></a>非有无俱相。<a id="a-Hf"></a>何者。<a id="a-Hg"></a>若有二。<a id="a-Hh"></a>可得名俱。<a id="a-Hi"></a>今有即无故。<a id="a-Hj"></a>则有外无无可与有俱。<a id="a-Hk"></a>今无即有故。<a id="a-Hl"></a>则无无外有可与无俱故。<a id="a-Hm"></a>亦有亦无。<a id="a-Hn"></a>相违不立。<a id="a-Ho"></a>言不俱不立者。<a id="a-Hp"></a>若定有有无。<a id="a-Hq"></a>遮彼有无。<a id="a-Hr"></a>有俱非句。<a id="a-Hs"></a>今有即无。<a id="a-Ht"></a>何有非无。<a id="a-Hu"></a>今无即有。<a id="a-Hv"></a>何有非有。<a id="a-Hw"></a>故双非亦寂。<a id="a-Hx"></a>故知言亡四句。<a id="a-Hy"></a>无句可亡。<a id="a-Hz"></a>了此无句。<a id="a-I0"></a>即真亡矣。</p>
  <p id="aI1">问。<a id="a-I2"></a>一心平等。<a id="a-I3"></a>理绝偏圆。<a id="a-I4"></a>云何教中。<a id="a-I5"></a>又说诸法异。</p>
  <p id="aI6">答。<a id="a-I7"></a>随情说异。<a id="a-I8"></a>虽异而同。<a id="a-I9"></a>对执说同。<a id="a-IA"></a>虽同而异。<a id="a-IB"></a>将同破异。<a id="a-IC"></a>将异破同。<a id="a-ID"></a>虽同虽异。<a id="a-IE"></a>非异非同。<a id="a-IF"></a>如云捉子之矛。<a id="a-IG"></a>刺子之楯。<a id="a-IH"></a>亦如骑贼马逐贼。<a id="a-II"></a>以声止声。<a id="a-IJ"></a>所以云。<a id="a-IK"></a>朝四暮三。<a id="a-IL"></a>令众狙而喜悦。<a id="a-IM"></a>苦涂水洗。<a id="a-IN"></a>养婴儿以适时。<a id="a-IO"></a>皆是俯顺机宜。<a id="a-IP"></a>善权方便。<a id="a-IQ"></a>如庄子云。<a id="a-IR"></a>劳神明为一。<a id="a-IS"></a>而不知其同也。<a id="a-IT"></a>谓之朝三。<a id="a-IU"></a>何谓朝三。<a id="a-IV"></a>狙公赋曰。<a id="a-IW"></a>朝三而暮四。<a id="a-IX"></a>众狙皆怒曰。<a id="a-IY"></a>然则朝四而暮三。<a id="a-IZ"></a>众狙皆悦。<a id="a-Ia"></a>名实未亏。<a id="a-Ib"></a>而喜怒为用。<a id="a-Ic"></a>亦曰是也。<a id="a-Id"></a>注云。<a id="a-Ie"></a>夫四之与三。<a id="a-If"></a>众狙妄生喜怒。<a id="a-Ig"></a>非之与是。<a id="a-Ih"></a>世人竞起爱憎。<a id="a-Ii"></a>圣人还以是非。<a id="a-Ij"></a>止世人之是非。<a id="a-Ik"></a>狙公又将四三以息众狙之三四。<a id="a-Il"></a>达人于一。<a id="a-Im"></a>岂一劳神明于其间哉。<a id="a-In"></a>大涅槃经云。<a id="a-Io"></a>譬如女人。<a id="a-Ip"></a>生育一子。<a id="a-Iq"></a>婴孩得病。<a id="a-Ir"></a>是女愁恼求觅良医。<a id="a-Is"></a>良医既至。<a id="a-It"></a>合三种药。<a id="a-Iu"></a>酥乳石蜜。<a id="a-Iv"></a>与之令服。<a id="a-Iw"></a>因告女人。<a id="a-Ix"></a>儿服药已。<a id="a-Iy"></a>且莫与乳。<a id="a-Iz"></a>须药消已。<a id="a-J0"></a>方乃与之。<a id="a-J1"></a>是时女人。<a id="a-J2"></a>即以苦味。<a id="a-J3"></a>用涂其乳。<a id="a-J4"></a>语其儿言。<a id="a-J5"></a>我乳毒涂。<a id="a-J6"></a>不可复触。<a id="a-J7"></a>其儿渴乏。<a id="a-J8"></a>欲得乳母。<a id="a-J9"></a>闻毒气便舍远去。<a id="a-JA"></a>其药消已。<a id="a-JB"></a>母乃洗乳。<a id="a-JC"></a>唤子与之。<a id="a-JD"></a>是时小儿。<a id="a-JE"></a>虽复渴乏。<a id="a-JF"></a>先闻毒气。<a id="a-JG"></a>是故不来。<a id="a-JH"></a>母复告言。<a id="a-JI"></a>为汝服药。<a id="a-JJ"></a>故以毒涂。<a id="a-JK"></a>汝药既消。<a id="a-JL"></a>我已洗竟。<a id="a-JM"></a>汝便可来。<a id="a-JN"></a>饮乳无苦。<a id="a-JO"></a>其儿闻已。<a id="a-JP"></a>渐渐还饮。<a id="a-JQ"></a>经合。<a id="a-JR"></a>譬意。<a id="a-JS"></a>譬无我等。<a id="a-JT"></a>犹如毒涂。<a id="a-JU"></a>说如来藏。<a id="a-JV"></a>如唤子饮。<a id="a-JW"></a>或时说我。<a id="a-JX"></a>或说无我。<a id="a-JY"></a>皆为适机。<a id="a-JZ"></a>如彼涂洗。<a id="a-Ja"></a>如义海云。<a id="a-Jb"></a>谓尘事相是异。<a id="a-Jc"></a>克体唯法是无异。<a id="a-Jd"></a>只由法体不异。<a id="a-Je"></a>即异义方成。<a id="a-Jf"></a>以不失体故。<a id="a-Jg"></a>只由尘事差别。<a id="a-Jh"></a>即。<a id="a-Ji"></a>不异义方成。<a id="a-Jj"></a>以不坏缘。<a id="a-Jk"></a>方言理也。<a id="a-Jl"></a>故经云。<a id="a-Jm"></a>奇哉世尊。<a id="a-Jn"></a>于无异法中。<a id="a-Jo"></a>能说诸法异。<a id="a-Jp"></a>如森罗虽异。<a id="a-Jq"></a>不能自异。<a id="a-Jr"></a>虚妄虽同。<a id="a-Js"></a>不能自同。<a id="a-Jt"></a>以无体故。<a id="a-Ju"></a>法法常生。<a id="a-Jv"></a>以无用故。<a id="a-Jw"></a>尘尘恒寂。<a id="a-Jx"></a>皆是世间分别。<a id="a-Jy"></a>众生妄情。<a id="a-Jz"></a>于平等法中。<a id="a-K0"></a>自生差别。<a id="a-K1"></a>向无二相处强立多端。<a id="a-K2"></a>犹若画师邈成高下之相状。<a id="a-K3"></a>或如金匠。<a id="a-K4"></a>锻出大小之器形。<a id="a-K5"></a>万法体常虚。<a id="a-K6"></a>但唯自心变。<a id="a-K7"></a>大庄严论偈云。<a id="a-K8"></a>譬如工画师。<a id="a-K9"></a>画平起凹凸。<a id="a-KA"></a>如是虚分别。<a id="a-KB"></a>于无见能所。<a id="a-KC"></a>譬如善巧画师。<a id="a-KD"></a>能画平壁起凹凸相。<a id="a-KE"></a>实无高下。<a id="a-KF"></a>而见高下。<a id="a-KG"></a>不真分别。<a id="a-KH"></a>亦复如是。<a id="a-KI"></a>于平等法界。<a id="a-KJ"></a>无二相处。<a id="a-KK"></a>而常见有能所二相。<a id="a-KL"></a>是故不应怖畏。<a id="a-KM"></a>云何不须怖畏。<a id="a-KN"></a>以自心变故。<a id="a-KO"></a>如画凹凸。<a id="a-KP"></a>由自手画故。</p>
 </body>
</html>