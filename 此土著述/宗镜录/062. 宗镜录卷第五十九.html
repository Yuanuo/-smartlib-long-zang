<!doctype html>
<html id="z3IBXD51em" data-ver="1046">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第五十九</h1>
  <p id="a2">夫有为无为二门。<a id="a-3"></a>为当是一是异。</p>
  <p id="a4">答。<a id="a-5"></a>非一非异。<a id="a-6"></a>非泯非存。<a id="a-7"></a>何者。<a id="a-8"></a>若是一者。<a id="a-9"></a>仁王经不应云。<a id="a-A"></a>诸菩萨等。<a id="a-B"></a>有为功德无为功德。<a id="a-C"></a>悉皆成就。<a id="a-D"></a>又维摩经云。<a id="a-E"></a>菩萨不尽有为。<a id="a-F"></a>不住无为等。<a id="a-G"></a>二义双明。<a id="a-H"></a>岂是一耶。<a id="a-I"></a>若是异者。<a id="a-J"></a>般若经。<a id="a-K"></a>佛告善现。<a id="a-L"></a>不得离有为说无为。<a id="a-M"></a>不得离无为说有为。<a id="a-N"></a>岂成异耶。<a id="a-O"></a>若云俱泯者。<a id="a-P"></a>华严经云。<a id="a-Q"></a>于有为界示无为之理。<a id="a-R"></a>不灭有为之相。<a id="a-S"></a>于无为界示有为之法。<a id="a-T"></a>不坏无为之性。<a id="a-U"></a>则有无性相。<a id="a-V"></a>无碍俱存。<a id="a-W"></a>若言俱存者。<a id="a-X"></a>如前论云。<a id="a-Y"></a>二依法性假施设有。<a id="a-Z"></a>谓空无我所显真如。<a id="a-a"></a>有无俱非。<a id="a-b"></a>心言路绝。<a id="a-c"></a>则百非莫能惑。<a id="a-d"></a>四句不能诠。<a id="a-e"></a>非。<a id="a-f"></a>可以情谓有无。<a id="a-g"></a>唯应智超言像。<a id="a-h"></a>方达有为无为唯识之真性矣。<a id="a-i"></a>如大智度论。<a id="a-j"></a>复次夫生灭法者。<a id="a-k"></a>若先有心。<a id="a-l"></a>后有生。<a id="a-m"></a>则心不待生。<a id="a-n"></a>何以故。<a id="a-o"></a>先已有心故。<a id="a-p"></a>若先有生。<a id="a-q"></a>则生无所生。<a id="a-r"></a>又生灭性相违。<a id="a-s"></a>生则不应有灭。<a id="a-t"></a>灭时不应有生。<a id="a-u"></a>以是故。<a id="a-v"></a>一时不可得。<a id="a-w"></a>异亦不可得。<a id="a-x"></a>是则无生。<a id="a-y"></a>若无生。<a id="a-z"></a>则无住灭。<a id="a-10"></a>若无生住灭。<a id="a-11"></a>则无心数法。<a id="a-12"></a>无心数法。<a id="a-13"></a>则无心不相应诸行色法。<a id="a-14"></a>色法无故。<a id="a-15"></a>无为法亦无故。<a id="a-16"></a>何以故。<a id="a-17"></a>因有为。<a id="a-18"></a>故有无为。<a id="a-19"></a>若无有为。<a id="a-1A"></a>则亦无无为。<a id="a-1B"></a>是故不应言诸法有。<a id="a-1C"></a>又胜思惟梵天所问经云。<a id="a-1D"></a>有为无为之法。<a id="a-1E"></a>文字言说有差别耳。<a id="a-1F"></a>持世经云。<a id="a-1G"></a>有为法如实相。<a id="a-1H"></a>即是无为。</p>
  <p id="a1I">问。<a id="a-1J"></a>心所具几义。<a id="a-1K"></a>立心所之门。</p>
  <p id="a1L">答。<a id="a-1M"></a>古德释云。<a id="a-1N"></a>心所义有三。<a id="a-1O"></a>一恒依心起。<a id="a-1P"></a>二与心相应。<a id="a-1Q"></a>三。<a id="a-1R"></a>系属于心。<a id="a-1S"></a>心王缘总相。<a id="a-1T"></a>如画师作模。<a id="a-1U"></a>心所通缘总别相。<a id="a-1V"></a>如弟子于总相模中。<a id="a-1W"></a>填众多彩色。<a id="a-1X"></a>即心所于心王总青。<a id="a-1Y"></a>如眼识心王。<a id="a-1Z"></a>缘青色境时。<a id="a-1a"></a>是总相。<a id="a-1b"></a>更不作多般行解。<a id="a-1c"></a>心所缘别相者。<a id="a-1d"></a>如五心所中作意。<a id="a-1e"></a>以警心引心为别相等。<a id="a-1f"></a>上便领纳想像。<a id="a-1g"></a>造作种种行相。<a id="a-1h"></a>是通缘总别相。</p>
  <p id="a1i">问。<a id="a-1j"></a>心王与心所。<a id="a-1k"></a>为同为别。</p>
  <p id="a1l">答。<a id="a-1m"></a>约俗则似同似别。<a id="a-1n"></a>论真则非即非离。<a id="a-1o"></a>识论云。<a id="a-1p"></a>如是六位心所法。<a id="a-1q"></a>为离心体有别自性。<a id="a-1r"></a>为即是心分位差别。<a id="a-1s"></a>设尔何失。<a id="a-1t"></a>二俱有过。<a id="a-1u"></a>若离心体有别自性。<a id="a-1v"></a>如何圣教说唯有识。<a id="a-1w"></a>又如何说。<a id="a-1x"></a>心远独行。<a id="a-1y"></a>染净由心。<a id="a-1z"></a>士夫六界。<a id="a-20"></a>庄严论说。<a id="a-21"></a>复云何通。<a id="a-22"></a>如彼颂言。<a id="a-23"></a>许心似二现。<a id="a-24"></a>如是似贪等。<a id="a-25"></a>或似于信等。<a id="a-26"></a>无别染善法。<a id="a-27"></a>若即是心分位差别。<a id="a-28"></a>如何圣教说心相应。<a id="a-29"></a>他性相应。<a id="a-2A"></a>非自性故。<a id="a-2B"></a>又如何说。<a id="a-2C"></a>心与心所。<a id="a-2D"></a>俱时而起。<a id="a-2E"></a>如日与光。<a id="a-2F"></a>瑜伽论说。<a id="a-2G"></a>心所非即心故。<a id="a-2H"></a>应说离心有别自性。<a id="a-2I"></a>以心胜故。<a id="a-2J"></a>说唯识等。<a id="a-2K"></a>心所依心势力生故。<a id="a-2L"></a>说似彼现。<a id="a-2M"></a>非彼即心。<a id="a-2N"></a>又识心言。<a id="a-2O"></a>亦摄心所。<a id="a-2P"></a>恒相应故。<a id="a-2Q"></a>唯识等言。<a id="a-2R"></a>及现似彼。<a id="a-2S"></a>皆无有失。<a id="a-2T"></a>此依世俗。<a id="a-2U"></a>若依胜义。<a id="a-2V"></a>心所与心。<a id="a-2W"></a>非即非离。<a id="a-2X"></a>诸识相望。<a id="a-2Y"></a>应知亦然。<a id="a-2Z"></a>是谓大乘真俗妙理。<a id="a-2a"></a>摄论颂云。<a id="a-2b"></a>远行及独行。<a id="a-2c"></a>无身寐于窟。<a id="a-2d"></a>调其难调心。<a id="a-2e"></a>是名真梵志。<a id="a-2f"></a>百法释云。<a id="a-2g"></a>如来依意根处。<a id="a-2h"></a>说远行及独行也。<a id="a-2i"></a>随无明。<a id="a-2j"></a>意识遍缘一切境也。<a id="a-2k"></a>故名远行。<a id="a-2l"></a>又诸心相续。<a id="a-2m"></a>一一转故。<a id="a-2n"></a>无实主宰。<a id="a-2o"></a>名独行。<a id="a-2p"></a>无身者。<a id="a-2q"></a>即心无形质故。<a id="a-2r"></a>寐于窟者。<a id="a-2s"></a>即依附诸根。<a id="a-2t"></a>潜转身内。<a id="a-2u"></a>名为寐于窟也。<a id="a-2v"></a>寐者。<a id="a-2w"></a>藏也。<a id="a-2x"></a>即心之所蕴在身中。<a id="a-2y"></a>此偈意谓破外道执有实我也。<a id="a-2z"></a>世尊云。<a id="a-30"></a>但是心独行。<a id="a-31"></a>无别主宰。<a id="a-32"></a>故言独行也。<a id="a-33"></a>又无始游历六尘境。<a id="a-34"></a>故名远行。<a id="a-35"></a>无别心所。<a id="a-36"></a>故名独行。<a id="a-37"></a>明知无别心所也。<a id="a-38"></a>士夫六界者。<a id="a-39"></a>瑜伽云。<a id="a-3A"></a>佛说皆云。<a id="a-3B"></a>四大。<a id="a-3C"></a>空。<a id="a-3D"></a>识。<a id="a-3E"></a>能成有情。<a id="a-3F"></a>色。<a id="a-3G"></a>动。<a id="a-3H"></a>心。<a id="a-3I"></a>三法最胜。<a id="a-3J"></a>为所依。<a id="a-3K"></a>色所依者。<a id="a-3L"></a>即四大也。<a id="a-3M"></a>动所依者。<a id="a-3N"></a>空即是也。<a id="a-3O"></a>谓内空界。<a id="a-3P"></a>不取外者。<a id="a-3Q"></a>由内身中有此空界故。<a id="a-3R"></a>所以有动。<a id="a-3S"></a>故为动依。<a id="a-3T"></a>心所依者。<a id="a-3U"></a>识是也。<a id="a-3V"></a>即说六界能成有情。<a id="a-3W"></a>不言心所界也。<a id="a-3X"></a>释云。<a id="a-3Y"></a>许心似二现者。<a id="a-3Z"></a>此中似言。<a id="a-3a"></a>似心外所计实二分等法。<a id="a-3b"></a>故名为似。<a id="a-3c"></a>无别染善法者。<a id="a-3d"></a>谓唯心变似见相二分。<a id="a-3e"></a>二分离心。<a id="a-3f"></a>无别有法。<a id="a-3g"></a>复言心变似贪信等故。<a id="a-3h"></a>贪信等。<a id="a-3i"></a>离心之外。<a id="a-3j"></a>无别染善法。<a id="a-3k"></a>体即心也。<a id="a-3l"></a>如二分故。<a id="a-3m"></a>应说离心有别自性。<a id="a-3n"></a>以心胜故。<a id="a-3o"></a>说唯识等者。<a id="a-3p"></a>既说离心有所。<a id="a-3q"></a>何故说唯识。<a id="a-3r"></a>心远独行染净由心。<a id="a-3s"></a>六界之中唯说心者。<a id="a-3t"></a>以心胜故。<a id="a-3u"></a>说。<a id="a-3v"></a>此唯识等。<a id="a-3w"></a>如何胜。<a id="a-3x"></a>总有四义。<a id="a-3y"></a>一。<a id="a-3z"></a>能为主。<a id="a-40"></a>二能为依。<a id="a-41"></a>三行相总。<a id="a-42"></a>四恒决定。<a id="a-43"></a>非如心所等。<a id="a-44"></a>有时不定。<a id="a-45"></a>又若依第一体用显现谛。<a id="a-46"></a>即心王为体。<a id="a-47"></a>心所为用。<a id="a-48"></a>即体用不即不离也。<a id="a-49"></a>若依胜义。<a id="a-4A"></a>即是因果差别谛。<a id="a-4B"></a>即王所互为因果。<a id="a-4C"></a>法尔非离也。<a id="a-4D"></a>若依第三证得胜义谛。<a id="a-4E"></a>即依诠显者。<a id="a-4F"></a>若依能诠依他起性说。<a id="a-4G"></a>非即。<a id="a-4H"></a>若依所诠二无我理说。<a id="a-4I"></a>即王所非离。<a id="a-4J"></a>若第四胜义胜义谛。<a id="a-4K"></a>废诠谈旨。<a id="a-4L"></a>亦不言即离也。<a id="a-4M"></a>即一真法界。<a id="a-4N"></a>离言绝相。<a id="a-4O"></a>即王所道理同归一真如故。</p>
  <p id="a4P">问。<a id="a-4Q"></a>心王心所。<a id="a-4R"></a>云何明假实。</p>
  <p id="a4S">答。<a id="a-4T"></a>从种生者名实。<a id="a-4U"></a>依他立者名假。<a id="a-4V"></a>心法唯是实有。<a id="a-4W"></a>心所之中。<a id="a-4X"></a>遍行别境。<a id="a-4Y"></a>唯是实有。<a id="a-4Z"></a>其余诸法。<a id="a-4a"></a>或假或实。<a id="a-4b"></a>真如无为。<a id="a-4c"></a>虽非自从种起。<a id="a-4d"></a>亦名为实。<a id="a-4e"></a>不依他故。<a id="a-4f"></a>或诸法名义俱假。<a id="a-4g"></a>唯真如无为一种。<a id="a-4h"></a>名假体实。<a id="a-4i"></a>离言诠故。</p>
  <p id="a4j">问。<a id="a-4k"></a>识论云。<a id="a-4l"></a>但说识即摄心所者。<a id="a-4m"></a>真如与识。<a id="a-4n"></a>非如心所。<a id="a-4o"></a>何故不说。</p>
  <p id="a4p">答。<a id="a-4q"></a>识实性故。<a id="a-4r"></a>识俱。<a id="a-4s"></a>有故。<a id="a-4t"></a>不离识故。<a id="a-4u"></a>非我法依故。<a id="a-4v"></a>但说识。<a id="a-4w"></a>不说真如。<a id="a-4x"></a>故知真如即识。<a id="a-4y"></a>识即真如。</p>
  <p id="a4z">问。<a id="a-50"></a>真如即识。<a id="a-51"></a>识即真如。<a id="a-52"></a>且真如非识之所变现。<a id="a-53"></a>何成唯识。</p>
  <p id="a54">答。<a id="a-55"></a>虽非识变。<a id="a-56"></a>识实性故。<a id="a-57"></a>亦名唯识。<a id="a-58"></a>真如离言。<a id="a-59"></a>与能计识。<a id="a-5A"></a>非一非异。<a id="a-5B"></a>非如色等可依起执。<a id="a-5C"></a>故非执依。<a id="a-5D"></a>此中不说。<a id="a-5E"></a>若远望疏。<a id="a-5F"></a>言亦可依执。<a id="a-5G"></a>法。<a id="a-5H"></a>末学者。<a id="a-5I"></a>依起执故。<a id="a-5J"></a>又真如既非识所转变。<a id="a-5K"></a>应非唯识。<a id="a-5L"></a>不以变故。<a id="a-5M"></a>名为唯识。<a id="a-5N"></a>不离识故。<a id="a-5O"></a>正名唯识。</p>
  <p id="a5P">问。<a id="a-5Q"></a>一百法中。<a id="a-5R"></a>凡圣总具不。</p>
  <p id="a5S">答。<a id="a-5T"></a>若凡夫位。<a id="a-5U"></a>通约三界九地种子。<a id="a-5V"></a>皆具一百法。<a id="a-5W"></a>若诸佛果位。<a id="a-5X"></a>唯具六十六法。<a id="a-5Y"></a>除根本烦恼六随烦恼二十不定四不相应行中四。<a id="a-5Z"></a>共除三十四法。</p>
  <p id="a5a">问。<a id="a-5b"></a>心摄一切。<a id="a-5c"></a>云何但标五位百法之门。</p>
  <p id="a5d">答。<a id="a-5e"></a>虽标百法以为纲要。<a id="a-5f"></a>此中五位次第已摄。<a id="a-5g"></a>无尽法门。<a id="a-5h"></a>不出于此。<a id="a-5i"></a>何者。<a id="a-5j"></a>百法云。<a id="a-5k"></a>一明心法。<a id="a-5l"></a>谓此八种心王。<a id="a-5m"></a>有为法中。<a id="a-5n"></a>此最胜故。<a id="a-5o"></a>世出世间。<a id="a-5p"></a>无不由心造。<a id="a-5q"></a>二明心所有。<a id="a-5r"></a>法与此心王。<a id="a-5s"></a>常相应故。<a id="a-5t"></a>名相应法。<a id="a-5u"></a>望前心王。<a id="a-5v"></a>此即是劣。<a id="a-5w"></a>先胜后劣。<a id="a-5x"></a>所以次明。<a id="a-5y"></a>三色法。<a id="a-5z"></a>心王等之所现影。<a id="a-60"></a>谓此色法不能自起。<a id="a-61"></a>要藉前二心王心所之变现故。<a id="a-62"></a>变不亲缘。<a id="a-63"></a>故致影言。<a id="a-64"></a>或通本质。<a id="a-65"></a>前二能变。<a id="a-66"></a>此为所变。<a id="a-67"></a>先能后所。<a id="a-68"></a>所以次明。<a id="a-69"></a>四不相应行。<a id="a-6A"></a>谓此得等二十四法不能自起。<a id="a-6B"></a>藉前三位差别假立。<a id="a-6C"></a>前三是实。<a id="a-6D"></a>此即是假。<a id="a-6E"></a>先实后假。<a id="a-6F"></a>所以次明。<a id="a-6G"></a>五无为法。<a id="a-6H"></a>体性甚深。<a id="a-6I"></a>若不约法以明无为。<a id="a-6J"></a>无由得显故。<a id="a-6K"></a>藉前四断染成净之所显示。<a id="a-6L"></a>前四有为。<a id="a-6M"></a>此即无为。<a id="a-6N"></a>先有后无。<a id="a-6O"></a>所以后明。<a id="a-6P"></a>又钞中广释。<a id="a-6Q"></a>第一心法最胜故者。<a id="a-6R"></a>华严经颂云。<a id="a-6S"></a>心如工画师。<a id="a-6T"></a>能画诸世间。<a id="a-6U"></a>一切世间中。<a id="a-6V"></a>无法而不造者。<a id="a-6W"></a>此八识心王最胜。<a id="a-6X"></a>由如画师。<a id="a-6Y"></a>能画一切人天五趣形像。<a id="a-6Z"></a>乃至佛菩萨等形像。<a id="a-6a"></a>然经中举喻。<a id="a-6b"></a>佛但取少分。<a id="a-6c"></a>以画师只画得色蕴。<a id="a-6d"></a>余四蕴即不能画。<a id="a-6e"></a>法中若是八识。<a id="a-6f"></a>即能通造得五蕴。<a id="a-6g"></a>且如第六识。<a id="a-6h"></a>相应不共无明。<a id="a-6i"></a>及余分别俱生惑等。<a id="a-6j"></a>若造得地狱总别报业。<a id="a-6k"></a>即自画得地狱五蕴。<a id="a-6l"></a>乃至若造得人天总别报业。<a id="a-6m"></a>即自画得人天形像。<a id="a-6n"></a>若具修万行。<a id="a-6o"></a>获得二转依果。<a id="a-6p"></a>即自画得佛果形像。<a id="a-6q"></a>故知一切世出世间五蕴。<a id="a-6r"></a>皆是自第六识。<a id="a-6s"></a>画得。<a id="a-6t"></a>不简依报正报。<a id="a-6u"></a>皆是心变。<a id="a-6v"></a>所以心法。<a id="a-6w"></a>独称最胜。<a id="a-6x"></a>第二心所有法。<a id="a-6y"></a>与此相应故者。<a id="a-6z"></a>瑜伽论五义略辩相应。<a id="a-70"></a>一时者。<a id="a-71"></a>所谓王所同时起。<a id="a-72"></a>二依者。<a id="a-73"></a>即王所同一所依根。<a id="a-74"></a>三缘者。<a id="a-75"></a>即王所同一所缘境。<a id="a-76"></a>四行者。<a id="a-77"></a>所谓王所三量。<a id="a-78"></a>行相俱同。<a id="a-79"></a>五事者。<a id="a-7A"></a>即王所各有自证分体事。<a id="a-7B"></a>第三色法。<a id="a-7C"></a>二所现影故。<a id="a-7D"></a>现者。<a id="a-7E"></a>变也。<a id="a-7F"></a>为十一种色。<a id="a-7G"></a>皆是心。<a id="a-7H"></a>心所。<a id="a-7I"></a>所变现故。<a id="a-7J"></a>影。<a id="a-7K"></a>谓影像。<a id="a-7L"></a>是相似流类之义。<a id="a-7M"></a>即此十一种色相分。<a id="a-7N"></a>是本质之流类。<a id="a-7O"></a>似于本质。<a id="a-7P"></a>若无质者。<a id="a-7Q"></a>即似内心。<a id="a-7R"></a>故言影也。<a id="a-7S"></a>变不亲缘。<a id="a-7T"></a>故置影言者。<a id="a-7U"></a>为八识皆有变相分缘义。<a id="a-7V"></a>且如前五识缘五尘境时。<a id="a-7W"></a>须变影像缘。<a id="a-7X"></a>第六缘十八界法。<a id="a-7Y"></a>亦变相分缘。<a id="a-7Z"></a>第七缘第八见分为我时。<a id="a-7a"></a>亦变相分缘。<a id="a-7b"></a>若第八缘他人浮尘。<a id="a-7c"></a>及定果色并界器时。<a id="a-7d"></a>亦变相分缘。<a id="a-7e"></a>相分望八识。<a id="a-7f"></a>即亲所缘缘。<a id="a-7g"></a>本质望八识。<a id="a-7h"></a>即疏所缘缘。<a id="a-7i"></a>此上所说。<a id="a-7j"></a>且望有质影者说。<a id="a-7k"></a>若唯有相分无本质者。<a id="a-7l"></a>即第八缘自三境。<a id="a-7m"></a>定意识缘自定果色是。<a id="a-7n"></a>第四分位差别故者。<a id="a-7o"></a>此得等二十四法。<a id="a-7p"></a>即依他。<a id="a-7q"></a>前三位种现上假立。<a id="a-7r"></a>第五显示实性故。<a id="a-7s"></a>即五无为。<a id="a-7t"></a>如前已释。<a id="a-7u"></a>又第一八种心王。<a id="a-7v"></a>是最胜能缘门。<a id="a-7w"></a>第二心所有法。<a id="a-7x"></a>与心相应。<a id="a-7y"></a>是共胜同缘门。<a id="a-7z"></a>第三色法。<a id="a-80"></a>心之影像。<a id="a-81"></a>是所缘境界门。<a id="a-82"></a>第四不相应法。<a id="a-83"></a>是分位建立门。<a id="a-84"></a>第五无为法。<a id="a-85"></a>是显示实性门。<a id="a-86"></a>如上胜劣显现。<a id="a-87"></a>能所互成。<a id="a-88"></a>假实诠量。<a id="a-89"></a>有无隐显等。<a id="a-8A"></a>能彰无尽法门。<a id="a-8B"></a>无尽法门。<a id="a-8C"></a>不出五位百法。<a id="a-8D"></a>五位百法。<a id="a-8E"></a>不出色心二法。<a id="a-8F"></a>摄末归本。<a id="a-8G"></a>不出唯心一法矣。</p>
  <p id="a8H">问。<a id="a-8I"></a>八识真原。<a id="a-8J"></a>万法栖止。<a id="a-8K"></a>约其体性。<a id="a-8L"></a>都有几种。</p>
  <p id="a8M">答。<a id="a-8N"></a>经论通辩。<a id="a-8O"></a>有三种性。<a id="a-8P"></a>约能所染净分别。<a id="a-8Q"></a>随事说三。<a id="a-8R"></a>纵有卷舒。<a id="a-8S"></a>皆不离识性。<a id="a-8T"></a>合则一体无异。<a id="a-8U"></a>开则三相不同。<a id="a-8V"></a>三相不同。<a id="a-8W"></a>约用而行布。<a id="a-8X"></a>一体无异。<a id="a-8Y"></a>就性以圆融。<a id="a-8Z"></a>行布乃随义以施为。<a id="a-8a"></a>圆融则顺性而冥寂。<a id="a-8b"></a>若无行布。<a id="a-8c"></a>无可圆融。<a id="a-8d"></a>如无妄情。<a id="a-8e"></a>不立真智。<a id="a-8f"></a>染净既失。<a id="a-8g"></a>二谛不成。<a id="a-8h"></a>是以因妄辩真。<a id="a-8i"></a>在行相而须悉。<a id="a-8j"></a>寻迹得本。<a id="a-8k"></a>假因缘以发明。<a id="a-8l"></a>斯三性法门。<a id="a-8m"></a>收凡圣境界。<a id="a-8n"></a>事无不尽。<a id="a-8o"></a>理无不穷。<a id="a-8p"></a>今言三性者。<a id="a-8q"></a>约经论共立。<a id="a-8r"></a>一遍计所执性。<a id="a-8s"></a>二依他起性。<a id="a-8t"></a>三圆成实性。<a id="a-8u"></a>遍计所执性者。<a id="a-8v"></a>谓愚夫周遍计度。<a id="a-8w"></a>所执蕴等实我实法。<a id="a-8x"></a>名为遍计性。<a id="a-8y"></a>有二。<a id="a-8z"></a>一自性。<a id="a-90"></a>总执诸法实有自性。<a id="a-91"></a>二差别。<a id="a-92"></a>别执取常无常等。<a id="a-93"></a>实有自体。<a id="a-94"></a>或依名遍计义。<a id="a-95"></a>如未识牛。<a id="a-96"></a>闻牛名。<a id="a-97"></a>便推度。<a id="a-98"></a>因何道理。<a id="a-99"></a>名之为牛。<a id="a-9A"></a>或依义遍计名。<a id="a-9B"></a>或见物体。<a id="a-9C"></a>不知其名。<a id="a-9D"></a>便妄推度。<a id="a-9E"></a>此物名何。<a id="a-9F"></a>如未识牛共推度云。<a id="a-9G"></a>为鬼耶。<a id="a-9H"></a>为兽耶。<a id="a-9I"></a>此诸遍计。<a id="a-9J"></a>约体不出人法二体。<a id="a-9K"></a>约执不出名义二种。<a id="a-9L"></a>又一有遍非计。<a id="a-9M"></a>如无漏诸心。<a id="a-9N"></a>有漏善识。<a id="a-9O"></a>能遍广缘。<a id="a-9P"></a>而非计执。<a id="a-9Q"></a>无漏诸心。<a id="a-9R"></a>即诸圣人无漏智慧。<a id="a-9S"></a>了诸法空。<a id="a-9T"></a>即无法不遍。<a id="a-9U"></a>都无计执。<a id="a-9V"></a>名为非计。<a id="a-9W"></a>唯后得智。<a id="a-9X"></a>有漏善识。<a id="a-9Y"></a>即地前菩萨。<a id="a-9Z"></a>虽有漏心中。<a id="a-9a"></a>能作无我观故。<a id="a-9b"></a>亦能观一切皆无有我。<a id="a-9c"></a>亦是遍而非计。<a id="a-9d"></a>二有计非遍。<a id="a-9e"></a>如有漏第七识。<a id="a-9f"></a>恒缘第八见分起我法二执。<a id="a-9g"></a>从第六识入生空观时。<a id="a-9h"></a>第七识中。<a id="a-9i"></a>犹尚缘第八见分。<a id="a-9j"></a>起于法执。<a id="a-9k"></a>故知计而非遍。<a id="a-9l"></a>三亦遍亦计。<a id="a-9m"></a>即众生染心。<a id="a-9n"></a>四非遍非计。<a id="a-9o"></a>即有漏五识。<a id="a-9p"></a>及第八赖耶。<a id="a-9q"></a>各了自分境界。<a id="a-9r"></a>不遍。<a id="a-9s"></a>无计度。<a id="a-9t"></a>随念分别。<a id="a-9u"></a>故非计也。<a id="a-9v"></a>赖耶。<a id="a-9w"></a>唯缘种子。<a id="a-9x"></a>根身。<a id="a-9y"></a>器世间。<a id="a-9z"></a>三种境故。<a id="a-A0"></a>尚不能缘前七现行故。<a id="a-A1"></a>非遍非计。<a id="a-A2"></a>有漏种子。<a id="a-A3"></a>能持能缘。<a id="a-A4"></a>无漏种子。<a id="a-A5"></a>即持而不缘。<a id="a-A6"></a>况余境耶。<a id="a-A7"></a>又古德云。<a id="a-A8"></a>众生染心。<a id="a-A9"></a>于依他起自性中。<a id="a-AA"></a>当知有二种遍计所执自性执。<a id="a-AB"></a>一者随觉。<a id="a-AC"></a>即现行执。<a id="a-AD"></a>二者惯习。<a id="a-AE"></a>习气随眠。<a id="a-AF"></a>即执种子。<a id="a-AG"></a>依他起性者。<a id="a-AH"></a>依他众缘和合生起。<a id="a-AI"></a>犹如幻事。<a id="a-AJ"></a>名依他性。<a id="a-AK"></a>圆成实性者。<a id="a-AL"></a>一味真如圆满成就。</p>
  <p id="aAM">问。<a id="a-AN"></a>如何是能遍计自性之理。</p>
  <p id="aAO">答。<a id="a-AP"></a>准护法云。<a id="a-AQ"></a>第六第七心品执我法者。<a id="a-AR"></a>是能遍计。<a id="a-AS"></a>唯说意识能遍计故。</p>
  <p id="aAT">问。<a id="a-AU"></a>如何是所遍计自性之理。</p>
  <p id="aAV">答。<a id="a-AW"></a>准摄论云。<a id="a-AX"></a>是依他起。<a id="a-AY"></a>遍计心等所缘缘故。<a id="a-AZ"></a>慈恩云。<a id="a-Aa"></a>三性之中。<a id="a-Ab"></a>是依他起。<a id="a-Ac"></a>言所缘。<a id="a-Ad"></a>必是有法。<a id="a-Ae"></a>遍计心等。<a id="a-Af"></a>以此为缘。<a id="a-Ag"></a>亲相分者。<a id="a-Ah"></a>必依他故。<a id="a-Ai"></a>不以圆成而为境也。<a id="a-Aj"></a>谓不相似故。</p>
  <p id="aAk">问。<a id="a-Al"></a>三性中遍计是妄想。<a id="a-Am"></a>即无。<a id="a-An"></a>依他属因缘。<a id="a-Ao"></a>是有不。</p>
  <p id="aAp">答。<a id="a-Aq"></a>此二性能所相生。<a id="a-Ar"></a>俱无自体。<a id="a-As"></a>何者。<a id="a-At"></a>因妄想故立名相。<a id="a-Au"></a>因名相故立因缘。<a id="a-Av"></a>若妄想不生。<a id="a-Aw"></a>名相何有。<a id="a-Ax"></a>名相不有。<a id="a-Ay"></a>因缘即空。<a id="a-Az"></a>以万法不出名故。<a id="a-B0"></a>楞伽颂云。<a id="a-B1"></a>譬如修行事。<a id="a-B2"></a>于一种种现。<a id="a-B3"></a>于彼无种种。<a id="a-B4"></a>妄想相如是。<a id="a-B5"></a>释云。<a id="a-B6"></a>此破妄想遍计性也。<a id="a-B7"></a>如二乘修诸观行。<a id="a-B8"></a>若作青想观时。<a id="a-B9"></a>天地万物。<a id="a-BA"></a>莫不皆青也。<a id="a-BB"></a>以无青处见青。<a id="a-BC"></a>由心变故。<a id="a-BD"></a>于一色境。<a id="a-BE"></a>种种不同。<a id="a-BF"></a>譬凡夫妄见生死。<a id="a-BG"></a>亦是无生死处妄见生死也。<a id="a-BH"></a>又经颂云。<a id="a-BI"></a>譬如种种翳。<a id="a-BJ"></a>妄想众色现。<a id="a-BK"></a>翳无色非色。<a id="a-BL"></a>缘起不觉然。<a id="a-BM"></a>此破因缘依他起性也。<a id="a-BN"></a>如目翳所见。<a id="a-BO"></a>差别不同。<a id="a-BP"></a>彼实非有缘所起法。<a id="a-BQ"></a>斯则妄想体空。<a id="a-BR"></a>因缘无性。<a id="a-BS"></a>即是圆成究竟一法。<a id="a-BT"></a>如明眼人。<a id="a-BU"></a>见净虚空。<a id="a-BV"></a>况一真心。<a id="a-BW"></a>更无所有。</p>
  <p id="aBX">问。<a id="a-BY"></a>此三性中。<a id="a-BZ"></a>几法是假。<a id="a-Ba"></a>几法是实。</p>
  <p id="aBb">答。<a id="a-Bc"></a>识论云。<a id="a-Bd"></a>遍计所执。<a id="a-Be"></a>妄安立故。<a id="a-Bf"></a>可说为假。<a id="a-Bg"></a>无体相故。<a id="a-Bh"></a>非假非实。<a id="a-Bi"></a>依他起性。<a id="a-Bj"></a>有实有假。<a id="a-Bk"></a>聚集相续。<a id="a-Bl"></a>分位性故。<a id="a-Bm"></a>说为假。<a id="a-Bn"></a>有心心所色。<a id="a-Bo"></a>从缘生故。<a id="a-Bp"></a>说为实有。<a id="a-Bq"></a>若无实法。<a id="a-Br"></a>假法亦无。<a id="a-Bs"></a>假法依实因而施设故。<a id="a-Bt"></a>圆成实性。<a id="a-Bu"></a>唯是实有。<a id="a-Bv"></a>不依他缘而施设故。<a id="a-Bw"></a>释云。<a id="a-Bx"></a>遍计。<a id="a-By"></a>有名无体。<a id="a-Bz"></a>妄情安立。<a id="a-C0"></a>可说为假。<a id="a-C1"></a>谈其法体。<a id="a-C2"></a>既无有相。<a id="a-C3"></a>非假非实。<a id="a-C4"></a>非兔角等。<a id="a-C5"></a>可说假实。<a id="a-C6"></a>必依有体总别法上。<a id="a-C7"></a>立为假实故。<a id="a-C8"></a>依他。<a id="a-C9"></a>假有三种。<a id="a-CA"></a>一聚集假者。<a id="a-CB"></a>如瓶盆有情等。<a id="a-CC"></a>是。<a id="a-CD"></a>聚集法。<a id="a-CE"></a>多法一时所集成故。<a id="a-CF"></a>能成虽实。<a id="a-CG"></a>所成是假。<a id="a-CH"></a>二相续假者。<a id="a-CI"></a>如过未等世。<a id="a-CJ"></a>唯有因果。<a id="a-CK"></a>是相续性。<a id="a-CL"></a>多法多时上。<a id="a-CM"></a>立一假法。<a id="a-CN"></a>如佛说言。<a id="a-CO"></a>昔者鹿王。<a id="a-CP"></a>今我身是。<a id="a-CQ"></a>所依五蕴刹那灭者。<a id="a-CR"></a>虽体是实。<a id="a-CS"></a>于此多法相续假。<a id="a-CT"></a>立一有情。<a id="a-CU"></a>至今犹在故。<a id="a-CV"></a>三分位假者。<a id="a-CW"></a>如不相应行。<a id="a-CX"></a>是。<a id="a-CY"></a>分位性。<a id="a-CZ"></a>故皆是假。<a id="a-Ca"></a>一时一法上立。<a id="a-Cb"></a>如一色上。<a id="a-Cc"></a>名有漏。<a id="a-Cd"></a>可见。<a id="a-Ce"></a>有对。<a id="a-Cf"></a>亦名色等。<a id="a-Cg"></a>并是于一法上。<a id="a-Ch"></a>假施设故。<a id="a-Ci"></a>若彼实者。<a id="a-Cj"></a>应有多体。<a id="a-Ck"></a>其忿恨等。<a id="a-Cl"></a>皆此假摄。<a id="a-Cm"></a>心心所色。<a id="a-Cn"></a>从因缘种生。<a id="a-Co"></a>故说为实。<a id="a-Cp"></a>又三性者。<a id="a-Cq"></a>即是一性。<a id="a-Cr"></a>一性即无性。<a id="a-Cs"></a>何者。<a id="a-Ct"></a>遍计无相。<a id="a-Cu"></a>依他无生。<a id="a-Cv"></a>圆成无性。<a id="a-Cw"></a>解深密经云。<a id="a-Cx"></a>翳眼人。<a id="a-Cy"></a>如遍计。<a id="a-Cz"></a>现青黄。<a id="a-D0"></a>如依他。<a id="a-D1"></a>净眼。<a id="a-D2"></a>如圆成。<a id="a-D3"></a>摄论云。<a id="a-D4"></a>分别性如蛇。<a id="a-D5"></a>依他性如藤。<a id="a-D6"></a>若人缘四尘相。<a id="a-D7"></a>分析此藤。<a id="a-D8"></a>但见四相。<a id="a-D9"></a>不见别藤。<a id="a-DA"></a>但是色香味触相故。<a id="a-DB"></a>藤非实有。<a id="a-DC"></a>以离四尘外。<a id="a-DD"></a>无别有藤。<a id="a-DE"></a>所以论偈云。<a id="a-DF"></a>于藤起蛇知。<a id="a-DG"></a>见藤则无境。<a id="a-DH"></a>若知藤分已。<a id="a-DI"></a>藤知如蛇知。<a id="a-DJ"></a>若知藤之性分是空。<a id="a-DK"></a>则例如藤上妄生蛇想。<a id="a-DL"></a>摄论云。<a id="a-DM"></a>菩萨不见外尘。<a id="a-DN"></a>但见意言分别。<a id="a-DO"></a>即了依他性。<a id="a-DP"></a>云何了别。<a id="a-DQ"></a>此法。<a id="a-DR"></a>若离因缘。<a id="a-DS"></a>自不得生。<a id="a-DT"></a>根尘为因缘。<a id="a-DU"></a>根尘既不成。<a id="a-DV"></a>此法无因缘。<a id="a-DW"></a>云何得生。<a id="a-DX"></a>依初真观。<a id="a-DY"></a>入依他性。<a id="a-DZ"></a>由第二真观。<a id="a-Da"></a>除依他性。<a id="a-Db"></a>则唯识想息。<a id="a-Dc"></a>意言分别显现。<a id="a-Dd"></a>似所闻思一切义。<a id="a-De"></a>乃至似唯有识想。<a id="a-Df"></a>皆不得生。<a id="a-Dg"></a>生缘有二。<a id="a-Dh"></a>谓分别性。<a id="a-Di"></a>及依他性。<a id="a-Dj"></a>分别性已灭。<a id="a-Dk"></a>依他性又不得生。<a id="a-Dl"></a>既无二境。<a id="a-Dm"></a>故一切义。<a id="a-Dn"></a>乃至似唯识想。<a id="a-Do"></a>皆不得生。<a id="a-Dp"></a>唯识想尚不得起。<a id="a-Dq"></a>何况余意言分别而当得生。<a id="a-Dr"></a>菩萨住何处。<a id="a-Ds"></a>唯住无分别。<a id="a-Dt"></a>一切名义中平等平等。<a id="a-Du"></a>又依二种平等。<a id="a-Dv"></a>谓能缘所缘。<a id="a-Dw"></a>能缘即无分别智。<a id="a-Dx"></a>以智无分别。<a id="a-Dy"></a>故称平等。<a id="a-Dz"></a>所缘即真如境。<a id="a-E0"></a>境亦无分别。<a id="a-E1"></a>故称平等。<a id="a-E2"></a>又此境智。<a id="a-E3"></a>不住能取所取义中。<a id="a-E4"></a>譬如虚空。<a id="a-E5"></a>故说平等。<a id="a-E6"></a>平等。<a id="a-E7"></a>由此义故。<a id="a-E8"></a>菩萨得入真实性。<a id="a-E9"></a>此位不可言说。<a id="a-EA"></a>以自所诠故。<a id="a-EB"></a>证时离觉观思惟分别故。</p>
  <p id="aEC">古德问云。<a id="a-ED"></a>我见所缘影像若是依他有者。<a id="a-EE"></a>应有依他性实我。</p>
  <p id="aEF">答。<a id="a-EG"></a>此相仗因缘生。<a id="a-EH"></a>但是依他性幻有之法。<a id="a-EI"></a>而非是我。<a id="a-EJ"></a>由彼妄执为我故。<a id="a-EK"></a>名妄执。<a id="a-EL"></a>此有两重相。<a id="a-EM"></a>约此相从因缘生。<a id="a-EN"></a>有力能生心。<a id="a-EO"></a>此乃是有。<a id="a-EP"></a>名依他性法。<a id="a-EQ"></a>于此不称所执法义边。<a id="a-ER"></a>名遍计所执。<a id="a-ES"></a>乃名为无。<a id="a-ET"></a>如人昏冥。<a id="a-EU"></a>执石为牛。<a id="a-EV"></a>石体不无。<a id="a-EW"></a>我见所缘缘。<a id="a-EX"></a>依他相有。<a id="a-EY"></a>如石本非牛。<a id="a-EZ"></a>妄心执为牛。<a id="a-Ea"></a>此所执牛。<a id="a-Eb"></a>其体全无。<a id="a-Ec"></a>如相分本非我。<a id="a-Ed"></a>妄心执为我。<a id="a-Ee"></a>此所执。<a id="a-Ef"></a>其体全无。<a id="a-Eg"></a>但有能执心。<a id="a-Eh"></a>而无所执我。<a id="a-Ei"></a>谓于此石处。<a id="a-Ej"></a>有所缘石。<a id="a-Ek"></a>而无所执牛。<a id="a-El"></a>于此相分上。<a id="a-Em"></a>有所缘法。<a id="a-En"></a>而无所执我。<a id="a-Eo"></a>又况云。<a id="a-Ep"></a>如南方人不识驼毛。<a id="a-Eq"></a>曾于一处闻说龟毛。<a id="a-Er"></a>后忽见驼毛。<a id="a-Es"></a>由不识故。<a id="a-Et"></a>妄谓驼毛以为龟毛。<a id="a-Eu"></a>此所见驼毛是有故。<a id="a-Ev"></a>如依他性法。<a id="a-Ew"></a>其驼毛上无龟毛。<a id="a-Ex"></a>妄心谓为龟毛。<a id="a-Ey"></a>如所执实我法故。<a id="a-Ez"></a>论云。<a id="a-F0"></a>有义。<a id="a-F1"></a>一切及心所法。<a id="a-F2"></a>由熏习力。<a id="a-F3"></a>所变二分。<a id="a-F4"></a>从缘生故。<a id="a-F5"></a>名依他起。<a id="a-F6"></a>遍计依斯。<a id="a-F7"></a>妄执定实。<a id="a-F8"></a>有无一异。<a id="a-F9"></a>俱不俱等。<a id="a-FA"></a>此二名遍计所执性。</p>
  <p id="aFB">问。<a id="a-FC"></a>三性中。<a id="a-FD"></a>几性不可灭。<a id="a-FE"></a>几性可灭耶。</p>
  <p id="aFF">答。<a id="a-FG"></a>准佛性论云。<a id="a-FH"></a>二性不可灭。<a id="a-FI"></a>一性可得灭。<a id="a-FJ"></a>何以故。<a id="a-FK"></a>分别性本来是无。<a id="a-FL"></a>故不可灭。<a id="a-FM"></a>真实性本来是真。<a id="a-FN"></a>故不可灭。<a id="a-FO"></a>依他性虽有不真实。<a id="a-FP"></a>是故可灭。<a id="a-FQ"></a>所以分别中边论云。<a id="a-FR"></a>分别性者。<a id="a-FS"></a>谓是六尘。<a id="a-FT"></a>永不可得。<a id="a-FU"></a>犹如空华。<a id="a-FV"></a>依他性者。<a id="a-FW"></a>谓唯乱识。<a id="a-FX"></a>有非实故。<a id="a-FY"></a>犹如幻物。<a id="a-FZ"></a>真实性者。<a id="a-Fa"></a>谓能取所取。<a id="a-Fb"></a>二无所有。<a id="a-Fc"></a>真实有无故。<a id="a-Fd"></a>犹如虚空。</p>
  <p id="aFe">问。<a id="a-Ff"></a>依他起相。<a id="a-Fg"></a>但是自心妄分别有。<a id="a-Fh"></a>理事双寂。<a id="a-Fi"></a>名体俱虚。<a id="a-Fj"></a>云何有忧喜。<a id="a-Fk"></a>所行境界。</p>
  <p id="aFl">答。<a id="a-Fm"></a>譬如夜行。<a id="a-Fn"></a>见杌为鬼。<a id="a-Fo"></a>疑绳作蛇。<a id="a-Fp"></a>蛇之与鬼。<a id="a-Fq"></a>名体都无。<a id="a-Fr"></a>性相恒寂。<a id="a-Fs"></a>虽不可得。<a id="a-Ft"></a>而生怖心。<a id="a-Fu"></a>以体虚而成事故。<a id="a-Fv"></a>清凉疏云。<a id="a-Fw"></a>若依摄论说喻。<a id="a-Fx"></a>皆喻依他起性。<a id="a-Fy"></a>然并为遣疑。<a id="a-Fz"></a>所疑不同故。<a id="a-G0"></a>所喻亦异。<a id="a-G1"></a>一以外人闻依他起相。<a id="a-G2"></a>但是妄分别有。<a id="a-G3"></a>非真实义。<a id="a-G4"></a>遂即生疑云。<a id="a-G5"></a>若无实义。<a id="a-G6"></a>何有所行境界。<a id="a-G7"></a>故说如幻。<a id="a-G8"></a>谓幻者。<a id="a-G9"></a>幻作。<a id="a-GA"></a>所缘六处。<a id="a-GB"></a>岂有实耶。<a id="a-GC"></a>二疑云。<a id="a-GD"></a>若无实。<a id="a-GE"></a>何有心心法转。<a id="a-GF"></a>故说如焰。<a id="a-GG"></a>飘动。<a id="a-GH"></a>非水似水。<a id="a-GI"></a>妄有心转。<a id="a-GJ"></a>三疑云。<a id="a-GK"></a>若无实。<a id="a-GL"></a>何有爱非爱受用。<a id="a-GM"></a>故说如梦中。<a id="a-GN"></a>实无男女。<a id="a-GO"></a>而有爱非爱受用。<a id="a-GP"></a>觉时亦尔。<a id="a-GQ"></a>四疑云。<a id="a-GR"></a>若无实。<a id="a-GS"></a>何有戏论言说。<a id="a-GT"></a>故说如响。<a id="a-GU"></a>实无有声。<a id="a-GV"></a>听者谓有。<a id="a-GW"></a>五疑云。<a id="a-GX"></a>若无实。<a id="a-GY"></a>何有善恶业果。<a id="a-GZ"></a>故说如影。<a id="a-Ga"></a>谓如镜影像。<a id="a-Gb"></a>故亦非实。<a id="a-Gc"></a>六疑云。<a id="a-Gd"></a>若无实。<a id="a-Ge"></a>何以菩萨作利乐事。<a id="a-Gf"></a>故说如化。<a id="a-Gg"></a>谓变化者。<a id="a-Gh"></a>虽知不实。<a id="a-Gi"></a>而作化事。<a id="a-Gj"></a>菩萨亦尔。<a id="a-Gk"></a>是以万法虽空。<a id="a-Gl"></a>体虚成事。<a id="a-Gm"></a>一真非有。<a id="a-Gn"></a>无性随缘。<a id="a-Go"></a>则湛尔坚凝。<a id="a-Gp"></a>常随物化。<a id="a-Gq"></a>纷然起作。<a id="a-Gr"></a>不动真如。</p>
 </body>
</html>