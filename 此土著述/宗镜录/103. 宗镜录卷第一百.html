<!doctype html>
<html id="z3IBXGP1fS" data-ver="1549">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第一百</h1>
  <p id="a2">东国义相法师。<a id="a-3"></a>释华严经云。<a id="a-4"></a>当知此一部华严经。<a id="a-5"></a>虽七处九会。<a id="a-6"></a>而唯在十地品。<a id="a-7"></a>所以者何。<a id="a-8"></a>以根本摄法尽故。<a id="a-9"></a>虽在十地不同。<a id="a-A"></a>而唯在初地。<a id="a-B"></a>何以故。<a id="a-C"></a>不起一地。<a id="a-D"></a>普摄一切诸地功德故。<a id="a-E"></a>一地中虽多分不同。<a id="a-F"></a>而唯在一念。<a id="a-G"></a>何以故。<a id="a-H"></a>三世九世。<a id="a-I"></a>即一念故。<a id="a-J"></a>一切即一故。<a id="a-K"></a>如一念。<a id="a-L"></a>多念亦如是。<a id="a-M"></a>一即是一切。<a id="a-N"></a>一念即多念。<a id="a-O"></a>陀罗尼法。<a id="a-P"></a>主伴相成。<a id="a-Q"></a>一即为主。<a id="a-R"></a>一切为伴。<a id="a-S"></a>随举一法。<a id="a-T"></a>尽摄一切。<a id="a-U"></a>乃至一文一句。<a id="a-V"></a>尽摄一切。<a id="a-W"></a>何以故。<a id="a-X"></a>若无此。<a id="a-Y"></a>彼不成故。<a id="a-Z"></a>陀罗尼法。<a id="a-a"></a>法如是故。<a id="a-b"></a>经云。<a id="a-c"></a>如来于一语言中。<a id="a-d"></a>演出无边契经海。</p>
  <p id="ae">复礼法师云。<a id="a-f"></a>观业义者。<a id="a-g"></a>夫业因心起。<a id="a-h"></a>心为业用。<a id="a-i"></a>业引心而受形。<a id="a-j"></a>心随业而作境。<a id="a-k"></a>然则因业受身。<a id="a-l"></a>身还造业。<a id="a-m"></a>从心作境。<a id="a-n"></a>境复生心。<a id="a-o"></a>若影随形而曲直。<a id="a-p"></a>犹响随声而大小矣。</p>
  <p id="aq">慧集法师悟道颂云。<a id="a-r"></a>普光初学道。<a id="a-s"></a>无边世界动。<a id="a-t"></a>回天复转地。<a id="a-u"></a>并入一毛孔。</p>
  <p id="av">弘沇法师云。<a id="a-w"></a>若人执众生心外别有无情。<a id="a-x"></a>佛性不遍。<a id="a-y"></a>皆违如来藏遍法界义。<a id="a-z"></a>唯识论云。<a id="a-10"></a>根身器世间。<a id="a-11"></a>即是赖耶相分。<a id="a-12"></a>相分不离见分。<a id="a-13"></a>又云。<a id="a-14"></a>若时于所缘。<a id="a-15"></a>智都无所得。<a id="a-16"></a>离二取相故。<a id="a-17"></a>真实住唯识。<a id="a-18"></a>如第六识缘现在心。<a id="a-19"></a>唯一刹那。<a id="a-1A"></a>谁为能所。<a id="a-1B"></a>设缘三世。<a id="a-1C"></a>亦现在心。<a id="a-1D"></a>妄分能所。<a id="a-1E"></a>若得此意。<a id="a-1F"></a>三界唯心。<a id="a-1G"></a>法界一相。<a id="a-1H"></a>亦何不适。</p>
  <p id="a1I">神锴法师云。<a id="a-1J"></a>一念净心微细。<a id="a-1K"></a>如芥子。<a id="a-1L"></a>森罗万像。<a id="a-1M"></a>犹若须弥。<a id="a-1N"></a>万像虽复众多。<a id="a-1O"></a>要从一心变起。<a id="a-1P"></a>离心之外。<a id="a-1Q"></a>毕竟无法。<a id="a-1R"></a>是则摄相从心。<a id="a-1S"></a>云内须弥于芥子也。</p>
  <p id="a1T">元康法师云。<a id="a-1U"></a>明悟入者。<a id="a-1V"></a>如来说法八万四千。<a id="a-1W"></a>所明至理。<a id="a-1X"></a>更无异道。<a id="a-1Y"></a>华严经云。<a id="a-1Z"></a>一道出生死。<a id="a-1a"></a>涅槃经云。<a id="a-1b"></a>一道清净。<a id="a-1c"></a>大品经云。<a id="a-1d"></a>一相无相。<a id="a-1e"></a>净名经云。<a id="a-1f"></a>不二法门。<a id="a-1g"></a>论云。<a id="a-1h"></a>自知不随他。<a id="a-1i"></a>寂灭无戏论。<a id="a-1j"></a>无异无分别。<a id="a-1k"></a>是则名实相。<a id="a-1l"></a>乃群贤所趣众义同归。<a id="a-1m"></a>咸指一心之实道矣。</p>
  <p id="a1n">智者大师与陈宣帝书云。<a id="a-1o"></a>夫学道之法。<a id="a-1p"></a>必须先识根原。<a id="a-1q"></a>求道由心。<a id="a-1r"></a>又须识心之体性。<a id="a-1s"></a>分明无惑。<a id="a-1t"></a>功业可成。<a id="a-1u"></a>一了千明。<a id="a-1v"></a>一迷万惑。<a id="a-1w"></a>心无形相。<a id="a-1x"></a>内外不居。<a id="a-1y"></a>境起心生。<a id="a-1z"></a>境亡心灭。<a id="a-20"></a>色大心广。<a id="a-21"></a>色小心微。<a id="a-22"></a>乃至知心空寂。<a id="a-23"></a>即入空寂法门。<a id="a-24"></a>知心无缚。<a id="a-25"></a>即入解脱法门。<a id="a-26"></a>知心无相。<a id="a-27"></a>即入无相法门。<a id="a-28"></a>觉心无心。<a id="a-29"></a>即入真如法门。<a id="a-2A"></a>若能知心如是者。<a id="a-2B"></a>即入智慧法门。<a id="a-2C"></a>圆觉疏序云。<a id="a-2D"></a>夫血气之属必有知。<a id="a-2E"></a>凡有知者必同体。<a id="a-2F"></a>所谓真净明妙。<a id="a-2G"></a>虚彻灵通。<a id="a-2H"></a>卓然而独存者也。<a id="a-2I"></a>众生之本原。<a id="a-2J"></a>故曰心地。<a id="a-2K"></a>诸佛之所得。<a id="a-2L"></a>故曰菩提。<a id="a-2M"></a>交彻融摄。<a id="a-2N"></a>故曰法界。<a id="a-2O"></a>寂静常乐。<a id="a-2P"></a>故曰涅槃。<a id="a-2Q"></a>不浊不漏。<a id="a-2R"></a>故曰清净。<a id="a-2S"></a>不妄不变。<a id="a-2T"></a>故曰真如。<a id="a-2U"></a>离过绝非。<a id="a-2V"></a>故曰佛性。<a id="a-2W"></a>护善遮恶。<a id="a-2X"></a>故曰总持。<a id="a-2Y"></a>隐覆含摄。<a id="a-2Z"></a>故曰如来藏。<a id="a-2a"></a>超越玄秘。<a id="a-2b"></a>故曰密严国。<a id="a-2c"></a>统众德而大备。<a id="a-2d"></a>铄群昏而独照。<a id="a-2e"></a>故曰圆觉。<a id="a-2f"></a>其实皆一心也。<a id="a-2g"></a>背之则凡。<a id="a-2h"></a>顺之则圣。<a id="a-2i"></a>迷之则生死始。<a id="a-2j"></a>悟之则轮回息。<a id="a-2k"></a>亲而求之。<a id="a-2l"></a>则止观定慧。<a id="a-2m"></a>推而广之。<a id="a-2n"></a>则六度万行。<a id="a-2o"></a>引而为智。<a id="a-2p"></a>然后为正智。<a id="a-2q"></a>依而为因。<a id="a-2r"></a>然后为正因。<a id="a-2s"></a>其实皆一法也。<a id="a-2t"></a>终日圆觉而未尝圆觉者。<a id="a-2u"></a>凡夫也。<a id="a-2v"></a>欲证圆觉而未极圆觉者。<a id="a-2w"></a>菩萨也。<a id="a-2x"></a>住持圆觉而具足圆觉者。<a id="a-2y"></a>如来也。<a id="a-2z"></a>离圆觉无六道。<a id="a-30"></a>舍圆觉无三乘。<a id="a-31"></a>非圆觉无如来。<a id="a-32"></a>泯圆觉无真法。<a id="a-33"></a>其实皆一道也。<a id="a-34"></a>三世诸佛之所证。<a id="a-35"></a>盖证此也。<a id="a-36"></a>如来为大事出现。<a id="a-37"></a>盖为此事也。<a id="a-38"></a>三藏十二部。<a id="a-39"></a>一切修多罗。<a id="a-3A"></a>盖诠此也。<a id="a-3B"></a>释曰。<a id="a-3C"></a>心之一法。<a id="a-3D"></a>名为普法。<a id="a-3E"></a>欲照此心。<a id="a-3F"></a>应须普眼虚鉴。<a id="a-3G"></a>寂照灵知。<a id="a-3H"></a>非偏小而可穷。<a id="a-3I"></a>以圆满而能觉。<a id="a-3J"></a>故曰圆觉。<a id="a-3K"></a>此约能证也。<a id="a-3L"></a>真如妙性。<a id="a-3M"></a>寂灭无为。<a id="a-3N"></a>具足周遍。<a id="a-3O"></a>无有缺减。<a id="a-3P"></a>故曰圆觉。<a id="a-3Q"></a>此约所证也。<a id="a-3R"></a>能所冥合。<a id="a-3S"></a>唯是一心。<a id="a-3T"></a>此一心。<a id="a-3U"></a>能为一切万法之性。<a id="a-3V"></a>又能现三乘六道之相。<a id="a-3W"></a>摄相归性。<a id="a-3X"></a>曾无异辙。<a id="a-3Y"></a>则世出世间。<a id="a-3Z"></a>升降虽殊。<a id="a-3a"></a>凡有种种施为。<a id="a-3b"></a>莫不皆为此也。<a id="a-3c"></a>离此则上无三宝一乘。<a id="a-3d"></a>下无四生九有。</p>
  <p id="a3e">台山释[目*蓋]楞伽经诀云。<a id="a-3f"></a>佛法大旨。<a id="a-3g"></a>举要言之。<a id="a-3h"></a>不出心为大旨。<a id="a-3i"></a>所以楞伽经。<a id="a-3j"></a>以心为正宗。<a id="a-3k"></a>故云佛语心为宗。<a id="a-3l"></a>无门为法门。<a id="a-3m"></a>所言心者。<a id="a-3n"></a>谓佛语心。<a id="a-3o"></a>所言宗者。<a id="a-3p"></a>谓心实处。<a id="a-3q"></a>又云。<a id="a-3r"></a>迷则万惑累心。<a id="a-3s"></a>解则真照法界。<a id="a-3t"></a>迷则生死纷纭。<a id="a-3u"></a>解则涅槃常寂。<a id="a-3v"></a>迷解虽殊。<a id="a-3w"></a>莫不皆是一心隐显。<a id="a-3x"></a>三藏法师云。<a id="a-3y"></a>众生之类。<a id="a-3z"></a>是菩萨佛土。<a id="a-40"></a>验此六识。<a id="a-41"></a>即究竟果处。<a id="a-42"></a>而惑者终日作迷解。</p>
  <p id="a43">跋陀三藏云。<a id="a-44"></a>理心者。<a id="a-45"></a>心非理外。<a id="a-46"></a>理非心外。<a id="a-47"></a>心即是理。<a id="a-48"></a>理即是心。<a id="a-49"></a>心理平等。<a id="a-4A"></a>名之为理。<a id="a-4B"></a>理照能明。<a id="a-4C"></a>名之为心。<a id="a-4D"></a>觉。<a id="a-4E"></a>心理平等。<a id="a-4F"></a>名之为佛。<a id="a-4G"></a>心。<a id="a-4H"></a>会实性者。<a id="a-4I"></a>不见生死涅槃有别。<a id="a-4J"></a>凡圣无异。<a id="a-4K"></a>境智一如。<a id="a-4L"></a>理事俱融。<a id="a-4M"></a>真俗齐观。<a id="a-4N"></a>圆通无碍。<a id="a-4O"></a>名修大道。</p>
  <p id="a4P">释道世云。<a id="a-4Q"></a>四禅无像。<a id="a-4R"></a>三达皆空。<a id="a-4S"></a>千佛异迹。<a id="a-4T"></a>一智心同。<a id="a-4U"></a>澄观和尚华严疏云。<a id="a-4V"></a>上来诸门。<a id="a-4W"></a>乃至无尽。<a id="a-4X"></a>不离一心。<a id="a-4Y"></a>一心即法界。<a id="a-4Z"></a>故起信云。<a id="a-4a"></a>所言法者。<a id="a-4b"></a>谓众生心。<a id="a-4c"></a>心体即大。<a id="a-4d"></a>心之本智即方广。<a id="a-4e"></a>观心起行即华严。<a id="a-4f"></a>觉心性相即是佛。<a id="a-4g"></a>觉非外来。<a id="a-4h"></a>全同所觉故。<a id="a-4i"></a>理智不殊。<a id="a-4j"></a>理智形夺。<a id="a-4k"></a>双亡寂照。<a id="a-4l"></a>则念念皆是华严性海。<a id="a-4m"></a>则物我皆如。<a id="a-4n"></a>泯同平等。<a id="a-4o"></a>为未了者。<a id="a-4p"></a>令了自心。<a id="a-4q"></a>若知触物皆心。<a id="a-4r"></a>方了心性。<a id="a-4s"></a>故梵行品云。<a id="a-4t"></a>知一切法。<a id="a-4u"></a>即心自性。<a id="a-4v"></a>成就慧身。<a id="a-4w"></a>不由他悟。<a id="a-4x"></a>然今法学之者。<a id="a-4y"></a>多弃内而外求。<a id="a-4z"></a>习禅之者。<a id="a-50"></a>好亡缘而内照。<a id="a-51"></a>并为偏执。<a id="a-52"></a>俱滞二边。<a id="a-53"></a>既心境如如。<a id="a-54"></a>则平等无碍。<a id="a-55"></a>昔曾莹两面镜。<a id="a-56"></a>鉴一盏灯。<a id="a-57"></a>置一尊容。<a id="a-58"></a>而重重交光。<a id="a-59"></a>佛佛无尽。<a id="a-5A"></a>见夫心境互照。<a id="a-5B"></a>本智双入。<a id="a-5C"></a>心中悟无尽之境。<a id="a-5D"></a>境上了难思之心。<a id="a-5E"></a>心境重重。<a id="a-5F"></a>智照斯在。<a id="a-5G"></a>又即心了境界之佛。<a id="a-5H"></a>即境见唯心如来。<a id="a-5I"></a>心佛重重。<a id="a-5J"></a>而本觉性一。<a id="a-5K"></a>皆取之不可得。<a id="a-5L"></a>则心境两亡。<a id="a-5M"></a>照之不可穷。<a id="a-5N"></a>则理智交彻。<a id="a-5O"></a>心境既尔。<a id="a-5P"></a>境境相望。<a id="a-5Q"></a>心心互研。<a id="a-5R"></a>万化纷纶。<a id="a-5S"></a>皆一致也。<a id="a-5T"></a>唯证相应。<a id="a-5U"></a>名佛华严矣。<a id="a-5V"></a>释云。<a id="a-5W"></a>今人只解即心即佛。<a id="a-5X"></a>是心作佛。<a id="a-5Y"></a>不知即境即佛。<a id="a-5Z"></a>是境作佛。<a id="a-5a"></a>今明以如为佛。<a id="a-5b"></a>心境皆如。<a id="a-5c"></a>心如即佛。<a id="a-5d"></a>境如焉非。<a id="a-5e"></a>又心有心性。<a id="a-5f"></a>心能作佛。<a id="a-5g"></a>境有心性。<a id="a-5h"></a>安不作佛。<a id="a-5i"></a>以心收境。<a id="a-5j"></a>则心中见佛。<a id="a-5k"></a>是境界之佛。<a id="a-5l"></a>以境收心。<a id="a-5m"></a>境中见佛。<a id="a-5n"></a>是唯心如来。<a id="a-5o"></a>华严锦冠云。<a id="a-5p"></a>观心释大方广佛华严经者。<a id="a-5q"></a>若约教诠义。<a id="a-5r"></a>则有多门。<a id="a-5s"></a>若不摄归一心。<a id="a-5t"></a>于我何预。<a id="a-5u"></a>夫言大者。<a id="a-5v"></a>即是心体。<a id="a-5w"></a>心体无边。<a id="a-5x"></a>故名为大。<a id="a-5y"></a>方是心相。<a id="a-5z"></a>相具德相之法。<a id="a-60"></a>故名方。<a id="a-61"></a>广。<a id="a-62"></a>是心用。<a id="a-63"></a>心。<a id="a-64"></a>有称体之用。<a id="a-65"></a>佛是心果。<a id="a-66"></a>心解脱处名佛。<a id="a-67"></a>华是心因。<a id="a-68"></a>心所引行。<a id="a-69"></a>喻之以华。<a id="a-6A"></a>严是心功。<a id="a-6B"></a>心能善巧严饰。<a id="a-6C"></a>目之为严。<a id="a-6D"></a>经是心教。<a id="a-6E"></a>心起名言。<a id="a-6F"></a>诠显此理。<a id="a-6G"></a>故名为经。<a id="a-6H"></a>然心之一字。<a id="a-6I"></a>虽非一切。<a id="a-6J"></a>能为一切。<a id="a-6K"></a>观者。<a id="a-6L"></a>以三大中。<a id="a-6M"></a>具四法界。<a id="a-6N"></a>对彼四界。<a id="a-6O"></a>故成四观。<a id="a-6P"></a>法本如是。<a id="a-6Q"></a>故依法而观。<a id="a-6R"></a>若依此悟解。<a id="a-6S"></a>念念即是华严法界。<a id="a-6T"></a>念念即是毗卢遮那法界也。</p>
  <p id="a6U">肇论注云。<a id="a-6V"></a>近而不可知者。<a id="a-6W"></a>其唯物性乎者。<a id="a-6X"></a>尚书云。<a id="a-6Y"></a>天生万物。<a id="a-6Z"></a>唯人之灵。<a id="a-6a"></a>有情无情。<a id="a-6b"></a>为万物也。<a id="a-6c"></a>灵是心之性。<a id="a-6d"></a>亦即万物之性也。<a id="a-6e"></a>即物之性空。<a id="a-6f"></a>目击而非遥。<a id="a-6g"></a>虽近而不可知也。<a id="a-6h"></a>故论云。<a id="a-6i"></a>远不可见。<a id="a-6j"></a>如空中鸟迹。<a id="a-6k"></a>近不可见。<a id="a-6l"></a>如眼中之药。<a id="a-6m"></a>远喻三祇至道。<a id="a-6n"></a>近喻即真不见也。</p>
  <p id="a6o">如上所引祖教。<a id="a-6p"></a>委细披陈。<a id="a-6q"></a>可以永断纤疑。<a id="a-6r"></a>圆成大信。<a id="a-6s"></a>若神珠在掌。<a id="a-6t"></a>宝印当心。<a id="a-6u"></a>诸佛常现目前。<a id="a-6v"></a>法界不离言下。<a id="a-6w"></a>是以从初标宗。<a id="a-6x"></a>于一心演出无量名义。<a id="a-6y"></a>无量名义。<a id="a-6z"></a>不出理智。<a id="a-70"></a>非理不智。<a id="a-71"></a>故理外无智。<a id="a-72"></a>非智不理。<a id="a-73"></a>故智外无理。<a id="a-74"></a>亦摄智从理。<a id="a-75"></a>离体无用。<a id="a-76"></a>摄用归体。<a id="a-77"></a>体性自离。<a id="a-78"></a>故体即非体。<a id="a-79"></a>即一切法。<a id="a-7A"></a>如虚空性。<a id="a-7B"></a>空性亦空。<a id="a-7C"></a>毕竟寂灭。<a id="a-7D"></a>斯灭亦灭。<a id="a-7E"></a>不知以何言故。<a id="a-7F"></a>强名之无尽真心耳。<a id="a-7G"></a>今还摄无量义海。<a id="a-7H"></a>总归一句。<a id="a-7I"></a>乃至无句。<a id="a-7J"></a>一字一点。<a id="a-7K"></a>卷舒自在。<a id="a-7L"></a>不动一心。<a id="a-7M"></a>究竟指归。<a id="a-7N"></a>言思绝矣。<a id="a-7O"></a>又此乃是内证自心。<a id="a-7P"></a>真性。<a id="a-7Q"></a>绝待。<a id="a-7R"></a>无依平等法门。<a id="a-7S"></a>如华严疏钞云。<a id="a-7T"></a>悟一切法。<a id="a-7U"></a>自性平等者。<a id="a-7V"></a>入于诸法真实之性故。<a id="a-7W"></a>谓真实性中。<a id="a-7X"></a>无差别相。<a id="a-7Y"></a>无种种相。<a id="a-7Z"></a>无无量相。<a id="a-7a"></a>万法一如。<a id="a-7b"></a>何有不等。<a id="a-7c"></a>此真实性。<a id="a-7d"></a>依何立故。<a id="a-7e"></a>复次明灯无依法。<a id="a-7f"></a>所谓不依于色。<a id="a-7g"></a>不依于空。<a id="a-7h"></a>若万法依空。<a id="a-7i"></a>空无所依。<a id="a-7j"></a>今万法依真。<a id="a-7k"></a>真无所依。<a id="a-7l"></a>即无依印法门。<a id="a-7m"></a>故舍离世间。<a id="a-7n"></a>世间即有种种差别。<a id="a-7o"></a>斯则性尚不立。<a id="a-7p"></a>何况于相。<a id="a-7q"></a>亦不依空立色。<a id="a-7r"></a>亦不依色立空。<a id="a-7s"></a>亦无异无不异。<a id="a-7t"></a>无即无不即。<a id="a-7u"></a>斯见即绝。<a id="a-7v"></a>强名内证尔。</p>
  <p id="a7w">问。<a id="a-7x"></a>如上解释引证。<a id="a-7y"></a>皆是祖佛之言。<a id="a-7z"></a>何不自语。</p>
  <p id="a80">答。<a id="a-81"></a>我若自语。<a id="a-82"></a>一切茫然。<a id="a-83"></a>罔措津涯。<a id="a-84"></a>岂有申问之处。<a id="a-85"></a>设祖佛之教。<a id="a-86"></a>皆是随他意语。<a id="a-87"></a>曲顺时机。<a id="a-88"></a>是以世尊言。<a id="a-89"></a>三世诸佛所说之法。<a id="a-8A"></a>吾四十九年不加一字。<a id="a-8B"></a>又经云。<a id="a-8C"></a>先佛己说。<a id="a-8D"></a>后佛随顺。<a id="a-8E"></a>若能如是了达。<a id="a-8F"></a>则知佛语是自语。<a id="a-8G"></a>自语是佛语。<a id="a-8H"></a>故本师云。<a id="a-8I"></a>一切外道经书。<a id="a-8J"></a>皆是佛说。<a id="a-8K"></a>非外道说。<a id="a-8L"></a>又云。<a id="a-8M"></a>释迦如来语。<a id="a-8N"></a>提婆达多语。<a id="a-8O"></a>无二无别。<a id="a-8P"></a>若于此不信不明。<a id="a-8Q"></a>皆成二见。<a id="a-8R"></a>常萦分别凡圣之想。<a id="a-8S"></a>恒生取舍自他之情。<a id="a-8T"></a>欲绍吾宗。<a id="a-8U"></a>无有是处。</p>
  <p id="a8V">问。<a id="a-8W"></a>前标宗章。<a id="a-8X"></a>已广说唯心之旨。<a id="a-8Y"></a>何故十帙之中。<a id="a-8Z"></a>卷卷委曲重说。</p>
  <p id="a8a">答。<a id="a-8b"></a>此是秘要之门。<a id="a-8c"></a>难信之法。<a id="a-8d"></a>转深转细。<a id="a-8e"></a>难解难知。<a id="a-8f"></a>悉抱疑情。<a id="a-8g"></a>尽居惑地。<a id="a-8h"></a>夫疑者。<a id="a-8i"></a>于诸谛理犹豫为性。<a id="a-8j"></a>能障善品为业故。<a id="a-8k"></a>疑有多种。<a id="a-8l"></a>略说具三。<a id="a-8m"></a>一疑自。<a id="a-8n"></a>谓己不能入理。<a id="a-8o"></a>二疑师。<a id="a-8p"></a>谓彼不能善教。<a id="a-8q"></a>三疑法。<a id="a-8r"></a>谓于所学。<a id="a-8s"></a>为令出离。<a id="a-8t"></a>为不出离。<a id="a-8u"></a>况如有病之人。<a id="a-8v"></a>疑自疑医。<a id="a-8w"></a>疑药。<a id="a-8x"></a>病终不愈。<a id="a-8y"></a>若具前三疑。<a id="a-8z"></a>终不能决定信入。<a id="a-90"></a>今宗镜所录。<a id="a-91"></a>皆是正直舍方便。<a id="a-92"></a>但说无上道。<a id="a-93"></a>随闻一法。<a id="a-94"></a>尽合圆宗。<a id="a-95"></a>实可以断深疑。<a id="a-96"></a>成大信。<a id="a-97"></a>如清凉记云。<a id="a-98"></a>谓闻空莫疑断。<a id="a-99"></a>是即事之空。<a id="a-9A"></a>非断灭故。<a id="a-9B"></a>闻有莫疑常。<a id="a-9C"></a>非定性有。<a id="a-9D"></a>从缘有故。<a id="a-9E"></a>闻双是莫疑两分。<a id="a-9F"></a>但双照二谛。<a id="a-9G"></a>无二体故。<a id="a-9H"></a>闻双非莫疑无据。<a id="a-9I"></a>以但遮过。<a id="a-9J"></a>令不着故。<a id="a-9K"></a>又闻空莫疑有。<a id="a-9L"></a>是即有之空故。<a id="a-9M"></a>闻有莫疑空。<a id="a-9N"></a>是即空之有故。<a id="a-9O"></a>闻双是莫疑双非。<a id="a-9P"></a>是即非有无。<a id="a-9Q"></a>为有无故。<a id="a-9R"></a>闻双非莫疑双是。<a id="a-9S"></a>是即有无。<a id="a-9T"></a>方是非有无故。<a id="a-9U"></a>是知谛了一心。<a id="a-9V"></a>群疑顿断。<a id="a-9W"></a>则有不能有。<a id="a-9X"></a>空不能空。<a id="a-9Y"></a>凡不能凡。<a id="a-9Z"></a>圣不能圣。<a id="a-9a"></a>岂世间言语是非之所惑哉。<a id="a-9b"></a>如佛藏经云。<a id="a-9c"></a>佛告舍利弗。<a id="a-9d"></a>须弥山王。<a id="a-9e"></a>为高大不。<a id="a-9f"></a>高大。<a id="a-9g"></a>世尊。<a id="a-9h"></a>舍利弗。<a id="a-9i"></a>四天下中。<a id="a-9j"></a>普雨大石。<a id="a-9k"></a>皆如须弥。<a id="a-9l"></a>有人以手承接此石。<a id="a-9m"></a>无有遗落如芥子者。<a id="a-9n"></a>于意云何。<a id="a-9o"></a>为希有不。<a id="a-9p"></a>希有。<a id="a-9q"></a>世尊。<a id="a-9r"></a>舍利弗。<a id="a-9s"></a>如来所说一切诸法。<a id="a-9t"></a>无生无灭。<a id="a-9u"></a>无相无为。<a id="a-9v"></a>令人信解。<a id="a-9w"></a>倍为希有。<a id="a-9x"></a>舍利弗。<a id="a-9y"></a>譬如有人。<a id="a-9z"></a>以一切众生。<a id="a-A0"></a>置左手中。<a id="a-A1"></a>右手接举三千世界。<a id="a-A2"></a>山河草木。<a id="a-A3"></a>皆能令是一切众生。<a id="a-A4"></a>同心喜乐。<a id="a-A5"></a>其意不异。<a id="a-A6"></a>于意云何。<a id="a-A7"></a>为希有不。<a id="a-A8"></a>希有。<a id="a-A9"></a>世尊。<a id="a-AA"></a>舍利弗。<a id="a-AB"></a>如来所说一切诸法。<a id="a-AC"></a>无生无灭。<a id="a-AD"></a>无相无为。<a id="a-AE"></a>令人信解。<a id="a-AF"></a>倍为希有。<a id="a-AG"></a>此宗镜文。<a id="a-AH"></a>所以前后广引者。<a id="a-AI"></a>只为此心深奥故难信。<a id="a-AJ"></a>秘密故难知。<a id="a-AK"></a>乃至菩萨大智。<a id="a-AL"></a>尚须佛力所加。<a id="a-AM"></a>岂况浅劣而能知者。<a id="a-AN"></a>如宝雨经云。<a id="a-AO"></a>佛言。<a id="a-AP"></a>云何菩萨深信如来意业秘密。<a id="a-AQ"></a>若诸菩萨。<a id="a-AR"></a>闻于如来意之秘密。<a id="a-AS"></a>谓如来所有意乐法义。<a id="a-AT"></a>依止于心。<a id="a-AU"></a>依心而住。<a id="a-AV"></a>一切菩萨声闻缘觉。<a id="a-AW"></a>及诸有情。<a id="a-AX"></a>无能知者。<a id="a-AY"></a>唯除如来之所加持。<a id="a-AZ"></a>是以虽前引后证。<a id="a-Aa"></a>文广义繁。<a id="a-Ab"></a>则语语内而利益根机。<a id="a-Ac"></a>闻闻中而惊新耳目。<a id="a-Ad"></a>何厌重说。<a id="a-Ae"></a>起此慢心。<a id="a-Af"></a>所以本师云。<a id="a-Ag"></a>行住坐卧。<a id="a-Ah"></a>常说妙法。<a id="a-Ai"></a>又云。<a id="a-Aj"></a>我于得道夜。<a id="a-Ak"></a>及涅槃夜。<a id="a-Al"></a>是二夜中间。<a id="a-Am"></a>常说般若。<a id="a-An"></a>是以机多生熟。<a id="a-Ao"></a>信有浅深。<a id="a-Ap"></a>前闻熏而未坚。<a id="a-Aq"></a>后闻熏而方入。<a id="a-Ar"></a>如大智度论云。<a id="a-As"></a>譬如摇树取果。<a id="a-At"></a>熟者前堕。<a id="a-Au"></a>若未熟者。<a id="a-Av"></a>更须后摇。<a id="a-Aw"></a>又如捕鱼。<a id="a-Ax"></a>前网不尽。<a id="a-Ay"></a>后网乃得。<a id="a-Az"></a>又云。<a id="a-B0"></a>复次是般若波罗蜜相。<a id="a-B1"></a>甚深难解难知。<a id="a-B2"></a>佛知众生心。<a id="a-B3"></a>根有利钝。<a id="a-B4"></a>钝根者少智。<a id="a-B5"></a>为其重说。<a id="a-B6"></a>若利根者。<a id="a-B7"></a>一说二说便悟。<a id="a-B8"></a>不须种种说。<a id="a-B9"></a>譬如駃马。<a id="a-BA"></a>下一鞭便走。<a id="a-BB"></a>驽马多鞭乃去。<a id="a-BC"></a>如是等种种因缘故。<a id="a-BD"></a>经中重说无咎。</p>
  <p id="aBE">又问曰。<a id="a-BF"></a>上来数说。<a id="a-BG"></a>是般若波罗蜜甚深因缘。<a id="a-BH"></a>今何以复重说。</p>
  <p id="aBI">答曰。<a id="a-BJ"></a>处处说甚深。<a id="a-BK"></a>多有所利益。<a id="a-BL"></a>凡人不知。<a id="a-BM"></a>谓为重说。<a id="a-BN"></a>譬如大国王。<a id="a-BO"></a>未有嫡子。<a id="a-BP"></a>求祷神祇。<a id="a-BQ"></a>积年无应。<a id="a-BR"></a>时王出行。<a id="a-BS"></a>夫人产子男。<a id="a-BT"></a>遣信告王。<a id="a-BU"></a>大夫人产男。<a id="a-BV"></a>王闻喜而不答。<a id="a-BW"></a>乃至十反。<a id="a-BX"></a>使者白王。<a id="a-BY"></a>向所白者。<a id="a-BZ"></a>王不闻也。<a id="a-Ba"></a>王曰。<a id="a-Bb"></a>我即闻之。<a id="a-Bc"></a>久来。<a id="a-Bd"></a>愿满故喜。<a id="a-Be"></a>心内悦乐。<a id="a-Bf"></a>闻不已耳。<a id="a-Bg"></a>即敕有司。<a id="a-Bh"></a>赐此人百万两金。<a id="a-Bi"></a>一语十万两。<a id="a-Bj"></a>王闻使者言。<a id="a-Bk"></a>语语中有利益。<a id="a-Bl"></a>非是重说。<a id="a-Bm"></a>不知者谓为重。<a id="a-Bn"></a>处处说甚深亦如是。<a id="a-Bo"></a>佛与菩萨须菩提。<a id="a-Bp"></a>知大有利益。<a id="a-Bq"></a>须菩提闻佛说深般若。<a id="a-Br"></a>不能得底。<a id="a-Bs"></a>转觉甚深。<a id="a-Bt"></a>听者处处闻甚深。<a id="a-Bu"></a>得禅定智慧利益等。<a id="a-Bv"></a>凡夫人谓为重说。<a id="a-Bw"></a>且如国王闻于一语。<a id="a-Bx"></a>有多利益。<a id="a-By"></a>赐十万两金。<a id="a-Bz"></a>此乃增生死根。<a id="a-C0"></a>成于识乐。<a id="a-C1"></a>今闻宗镜。<a id="a-C2"></a>卷卷之中。<a id="a-C3"></a>文文之内。<a id="a-C4"></a>重重唱道。<a id="a-C5"></a>一一标宗。<a id="a-C6"></a>长菩提根。<a id="a-C7"></a>成于法乐。<a id="a-C8"></a>尽大地为黄金。<a id="a-C9"></a>未酬一字。<a id="a-CA"></a>请不生怠厌于频闻。<a id="a-CB"></a>令已达者。<a id="a-CC"></a>重坚信心。<a id="a-CD"></a>使未入者。<a id="a-CE"></a>速发闻慧。</p>
  <p id="aCF">问。<a id="a-CG"></a>此宗镜门。<a id="a-CH"></a>还受习学不。</p>
  <p id="aCI">答。<a id="a-CJ"></a>学则不无。<a id="a-CK"></a>略有二义。<a id="a-CL"></a>一者。<a id="a-CM"></a>若论大宗。<a id="a-CN"></a>根本正智。<a id="a-CO"></a>不从心学。<a id="a-CP"></a>非在意思。<a id="a-CQ"></a>圆明了知。<a id="a-CR"></a>不因心念。<a id="a-CS"></a>故台教云。<a id="a-CT"></a>手不执卷。<a id="a-CU"></a>常读是经。<a id="a-CV"></a>口无言音。<a id="a-CW"></a>遍诵众典。<a id="a-CX"></a>佛不说法。<a id="a-CY"></a>恒闻梵音。<a id="a-CZ"></a>心不思惟。<a id="a-Ca"></a>普照法界。<a id="a-Cb"></a>此论上上根器。<a id="a-Cc"></a>闻而顿悟。<a id="a-Cd"></a>亲自证时。<a id="a-Ce"></a>二者。<a id="a-Cf"></a>若未省达。<a id="a-Cg"></a>亦有助发之力。<a id="a-Ch"></a>印可之功。<a id="a-Ci"></a>或机思迟回。<a id="a-Cj"></a>乃至中根下品。<a id="a-Ck"></a>及学差别智门。<a id="a-Cl"></a>须依明师以辩邪正。<a id="a-Cm"></a>先以闻解信入。<a id="a-Cn"></a>后以无思契同。<a id="a-Co"></a>须得物物圆通。<a id="a-Cp"></a>事事无滞。<a id="a-Cq"></a>方乃逢缘。<a id="a-Cr"></a>对境。<a id="a-Cs"></a>不失旨迷宗。<a id="a-Ct"></a>故云。<a id="a-Cu"></a>会万物为自己者。<a id="a-Cv"></a>其唯圣人乎。<a id="a-Cw"></a>又若约大纲。<a id="a-Cx"></a>应须自省。<a id="a-Cy"></a>设有相助。<a id="a-Cz"></a>亦指自知。</p>
  <p id="aD0">如有学人问先德。<a id="a-D1"></a>如何是禅。</p>
  <p id="aD2">答。<a id="a-D3"></a>悟自理为禅。</p>
  <p id="aD4">问。<a id="a-D5"></a>如理心性。<a id="a-D6"></a>但是假名。<a id="a-D7"></a>何者是实。</p>
  <p id="aD8">答。<a id="a-D9"></a>有三阿僧祇百千名号。<a id="a-DA"></a>但假施设。<a id="a-DB"></a>实相无相如虚空。<a id="a-DC"></a>须自反悟。</p>
  <p id="aDD">问。<a id="a-DE"></a>悟后更有何法。</p>
  <p id="aDF">答。<a id="a-DG"></a>只个悟处是法。<a id="a-DH"></a>从缘发明。<a id="a-DI"></a>反得自理。</p>
  <p id="aDJ">问。<a id="a-DK"></a>此性还可示人令见不。</p>
  <p id="aDL">答。<a id="a-DM"></a>还示渠教自省达即得。<a id="a-DN"></a>不是眼见耳闻意知之事。<a id="a-DO"></a>此个真精妙明性。<a id="a-DP"></a>不同大虚木石。<a id="a-DQ"></a>天生灵妙不思议。<a id="a-DR"></a>即自性佛法僧。<a id="a-DS"></a>若不悟。<a id="a-DT"></a>推求欲见。<a id="a-DU"></a>一毫亦不可得。<a id="a-DV"></a>但离前尘好丑。<a id="a-DW"></a>即是自家本心。<a id="a-DX"></a>若一毫不尽。<a id="a-DY"></a>与佛道者。<a id="a-DZ"></a>无有是处。</p>
  <p id="aDa">问。<a id="a-Db"></a>见色但见色。<a id="a-Dc"></a>如何见心。</p>
  <p id="aDd">答。<a id="a-De"></a>即思思之。<a id="a-Df"></a>是阿谁见色。</p>
  <p id="aDg">问。<a id="a-Dh"></a>岂不是当境者全是。<a id="a-Di"></a>不应更求见。</p>
  <p id="aDj">答。<a id="a-Dk"></a>自思量看。<a id="a-Dl"></a>是之与不是。<a id="a-Dm"></a>莫问他人。<a id="a-Dn"></a>若直下见。<a id="a-Do"></a>更不图度。<a id="a-Dp"></a>佛法只在方寸。<a id="a-Dq"></a>心外断行踪。<a id="a-Dr"></a>但一心一智慧。<a id="a-Ds"></a>离内外中间取受。<a id="a-Dt"></a>三际理玄。<a id="a-Du"></a>便入无为道。</p>
  <p id="aDv">问。<a id="a-Dw"></a>悟何心是道。</p>
  <p id="aDx">答。<a id="a-Dy"></a>悟心无心即是道。</p>
  <p id="aDz">问。<a id="a-E0"></a>请为指示。</p>
  <p id="aE1">答。<a id="a-E2"></a>指示了也。<a id="a-E3"></a>汝自不见。</p>
  <p id="aE4">问。<a id="a-E5"></a>是何物教学人见。</p>
  <p id="aE6">答。<a id="a-E7"></a>教渠直下见。<a id="a-E8"></a>也不是物。</p>
  <p id="aE9">又先德问。<a id="a-EA"></a>即今见何物。</p>
  <p id="aEB">答。<a id="a-EC"></a>见本心。</p>
  <p id="aED">问。<a id="a-EE"></a>见与本心。<a id="a-EF"></a>为别不别。</p>
  <p id="aEG">答。<a id="a-EH"></a>不别。<a id="a-EI"></a>真如体上。<a id="a-EJ"></a>自有照用。<a id="a-EK"></a>以明故得名为见。<a id="a-EL"></a>以不动故得名为心。<a id="a-EM"></a>又自性清净名照。<a id="a-EN"></a>常见自性名用。<a id="a-EO"></a>故知此心。<a id="a-EP"></a>目前显露。<a id="a-EQ"></a>何须问答。<a id="a-ER"></a>岂假推穷。<a id="a-ES"></a>即圆满门。<a id="a-ET"></a>是成现法。</p>
  <p id="aEU">如有学人问忠国师。<a id="a-EV"></a>和尚。<a id="a-EW"></a>如何是解脱心。</p>
  <p id="aEX">答。<a id="a-EY"></a>解脱心者。<a id="a-EZ"></a>本来自有。<a id="a-Ea"></a>视之不见。<a id="a-Eb"></a>听之不闻。<a id="a-Ec"></a>搏之不得。<a id="a-Ed"></a>众生日用而不知。<a id="a-Ee"></a>此之是也。<a id="a-Ef"></a>此乃直指。<a id="a-Eg"></a>目击道存。<a id="a-Eh"></a>今古常然。<a id="a-Ei"></a>凡圣共有。<a id="a-Ej"></a>夫宗镜所录。<a id="a-Ek"></a>皆是佛说。<a id="a-El"></a>设有菩萨制作。<a id="a-Em"></a>法师解释。<a id="a-En"></a>亦是达佛说意。<a id="a-Eo"></a>顺佛所言。<a id="a-Ep"></a>以此土众生。<a id="a-Eq"></a>皆以闻慧入三摩地故。<a id="a-Er"></a>须以音声为佛事。<a id="a-Es"></a>显示正义。<a id="a-Et"></a>破除邪执。<a id="a-Eu"></a>非言不通。<a id="a-Ev"></a>此有二义。<a id="a-Ew"></a>一者约毕竟门。<a id="a-Ex"></a>则实不可说。<a id="a-Ey"></a>如起信论云。<a id="a-Ez"></a>一切诸法。<a id="a-F0"></a>从本已来。<a id="a-F1"></a>离言说相。<a id="a-F2"></a>离名字相。<a id="a-F3"></a>离心缘相。<a id="a-F4"></a>又云。<a id="a-F5"></a>复次究竟离妄执者。<a id="a-F6"></a>当知染法净法。<a id="a-F7"></a>皆悉相待。<a id="a-F8"></a>无有自相可说。<a id="a-F9"></a>是故一切法。<a id="a-FA"></a>从本已来。<a id="a-FB"></a>非色非心。<a id="a-FC"></a>非智非识。<a id="a-FD"></a>非有非无。<a id="a-FE"></a>毕竟不可说相。<a id="a-FF"></a>而有言说者。<a id="a-FG"></a>当知如来善巧方便。<a id="a-FH"></a>假以言说。<a id="a-FI"></a>引导众生。<a id="a-FJ"></a>得其旨趣者。<a id="a-FK"></a>皆为离念归于真如。<a id="a-FL"></a>以念一切法。<a id="a-FM"></a>令心生灭。<a id="a-FN"></a>不入实智故。<a id="a-FO"></a>此是引导一切初发菩提心人。<a id="a-FP"></a>且令自利。<a id="a-FQ"></a>理行成就。<a id="a-FR"></a>归于实智。<a id="a-FS"></a>究竟指归宗镜矣。<a id="a-FT"></a>二者约方便门。<a id="a-FU"></a>是利他行。<a id="a-FV"></a>故云如来善巧方便。<a id="a-FW"></a>假以言说。<a id="a-FX"></a>引导众生。<a id="a-FY"></a>又不可一向执发言为非。<a id="a-FZ"></a>起念成过。<a id="a-Fa"></a>何者以即言无言。<a id="a-Fb"></a>即念无念。<a id="a-Fc"></a>是知言言契道。<a id="a-Fd"></a>念念归宗。<a id="a-Fe"></a>若分别门。<a id="a-Ff"></a>不无二说。<a id="a-Fg"></a>若毕竟门。<a id="a-Fh"></a>言思绝矣。</p>
  <p id="aFi">问。<a id="a-Fj"></a>如上所立一心之旨。<a id="a-Fk"></a>能摄无量法门。<a id="a-Fl"></a>融通一切。<a id="a-Fm"></a>此心为复能含一切法。<a id="a-Fn"></a>能生一切法。<a id="a-Fo"></a>为复自生。<a id="a-Fp"></a>他生。<a id="a-Fq"></a>共生。<a id="a-Fr"></a>无因生。</p>
  <p id="aFs">答。<a id="a-Ft"></a>此心不纵不横。<a id="a-Fu"></a>非他非自。<a id="a-Fv"></a>何者。<a id="a-Fw"></a>若云心含一切法。<a id="a-Fx"></a>即是横。<a id="a-Fy"></a>若云心生一切法。<a id="a-Fz"></a>即是纵。<a id="a-G0"></a>若云自生。<a id="a-G1"></a>心不生心。<a id="a-G2"></a>若云他生。<a id="a-G3"></a>既不得自。<a id="a-G4"></a>云何有他。<a id="a-G5"></a>若云共生。<a id="a-G6"></a>自他既无。<a id="a-G7"></a>将何为共。<a id="a-G8"></a>若云无因生。<a id="a-G9"></a>有因尚不生。<a id="a-GA"></a>况无因乎。</p>
  <p id="aGB">问。<a id="a-GC"></a>心非四性者。<a id="a-GD"></a>教中云何说。<a id="a-GE"></a>意根生意识。<a id="a-GF"></a>心如工画师。<a id="a-GG"></a>无不从心造。<a id="a-GH"></a>则是自生。<a id="a-GI"></a>又云。<a id="a-GJ"></a>心不孤起。<a id="a-GK"></a>必藉缘而起。<a id="a-GL"></a>有缘思生。<a id="a-GM"></a>无缘思不生。<a id="a-GN"></a>则是他生。<a id="a-GO"></a>又云。<a id="a-GP"></a>所谓六触因缘生六受。<a id="a-GQ"></a>得一切法。<a id="a-GR"></a>则是共生。<a id="a-GS"></a>又云。<a id="a-GT"></a>十二因缘。<a id="a-GU"></a>非佛天人修罗作。<a id="a-GV"></a>性自尔。<a id="a-GW"></a>则无因生。<a id="a-GX"></a>既属教文。<a id="a-GY"></a>云何成过。</p>
  <p id="aGZ">答。<a id="a-Ga"></a>诸佛随缘差别。<a id="a-Gb"></a>俯为群机。<a id="a-Gc"></a>生善破恶。<a id="a-Gd"></a>令入第一义理。<a id="a-Ge"></a>皆是四悉方便权施。<a id="a-Gf"></a>空拳诳小儿。<a id="a-Gg"></a>诱度于一切。</p>
  <p id="aGh">问。<a id="a-Gi"></a>既非纵横。<a id="a-Gj"></a>不堕四性。<a id="a-Gk"></a>则一切法是心。<a id="a-Gl"></a>心是一切法不。</p>
  <p id="aGm">答。<a id="a-Gn"></a>是则成二。</p>
  <p id="aGo">问。<a id="a-Gp"></a>如是则一切不立俱非耶。</p>
  <p id="aGq">答。<a id="a-Gr"></a>非亦成二。<a id="a-Gs"></a>如文殊言。<a id="a-Gt"></a>我真文殊。<a id="a-Gu"></a>无是文殊。<a id="a-Gv"></a>若有是者。<a id="a-Gw"></a>则二文殊。<a id="a-Gx"></a>然我今日。<a id="a-Gy"></a>非无文殊。<a id="a-Gz"></a>于中实无是非二相。</p>
  <p id="aH0">问。<a id="a-H1"></a>既无二相。<a id="a-H2"></a>宗一是不。</p>
  <p id="aH3">答。<a id="a-H4"></a>是非既乖大旨。<a id="a-H5"></a>一二还背圆宗。</p>
  <p id="aH6">问。<a id="a-H7"></a>如何得契斯旨。</p>
  <p id="aH8">答。<a id="a-H9"></a>境智俱亡。<a id="a-HA"></a>云何说契。</p>
  <p id="aHB">问。<a id="a-HC"></a>如是则言思道断。<a id="a-HD"></a>心智路绝矣。</p>
  <p id="aHE">答。<a id="a-HF"></a>此亦强言。<a id="a-HG"></a>随他意转。<a id="a-HH"></a>虽欲隐形。<a id="a-HI"></a>而未亡迹。</p>
  <p id="aHJ">问。<a id="a-HK"></a>如何得形迹俱亡。</p>
  <p id="aHL">答。<a id="a-HM"></a>本无朕迹。<a id="a-HN"></a>云何欲亡。</p>
  <p id="aHO">问。<a id="a-HP"></a>如是则如人饮水。<a id="a-HQ"></a>冷暖自知。<a id="a-HR"></a>当大悟时。<a id="a-HS"></a>方合斯旨。</p>
  <p id="aHT">答。<a id="a-HU"></a>我此门中。<a id="a-HV"></a>亦无迷悟。<a id="a-HW"></a>合与不合之道理。<a id="a-HX"></a>撒手似君无一物。<a id="a-HY"></a>徒劳苦说数千般。<a id="a-HZ"></a>此事万种况不成。<a id="a-Ha"></a>千圣定不得。<a id="a-Hb"></a>大地载不起。<a id="a-Hc"></a>虚空包不容。<a id="a-Hd"></a>非大器人。<a id="a-He"></a>无由檐荷。<a id="a-Hf"></a>如古德云。<a id="a-Hg"></a>尽十方世界觅一人为伴不得。<a id="a-Hh"></a>又云。<a id="a-Hi"></a>只有一人承绍祖位。<a id="a-Hj"></a>终无第二人。<a id="a-Hk"></a>若未亲到。<a id="a-Hl"></a>徒劳神思。<a id="a-Hm"></a>直饶说玄之又玄。<a id="a-Hn"></a>妙中更妙。<a id="a-Ho"></a>若以方便。<a id="a-Hp"></a>于称扬门中。<a id="a-Hq"></a>助他信入。<a id="a-Hr"></a>一期傍赞。<a id="a-Hs"></a>即不然。<a id="a-Ht"></a>若于自己分上亲照之时。<a id="a-Hu"></a>特地说玄说妙。<a id="a-Hv"></a>起一念殊胜不可思议之解。<a id="a-Hw"></a>皆落魔界。<a id="a-Hx"></a>所以圆觉经云。<a id="a-Hy"></a>虚伪浮心。<a id="a-Hz"></a>多诸巧见。<a id="a-I0"></a>不能成就圆觉。<a id="a-I1"></a>又先德偈云。<a id="a-I2"></a>得之不得天魔得。<a id="a-I3"></a>玄之又玄外道玄。<a id="a-I4"></a>抛却父娘村草里。<a id="a-I5"></a>认他黄叶作金钱。<a id="a-I6"></a>百丈竿头快散手。<a id="a-I7"></a>不须观后复观前。<a id="a-I8"></a>如今但似形言迹。<a id="a-I9"></a>纹彩生时。<a id="a-IA"></a>皆是执方便门。<a id="a-IB"></a>迷真实道。<a id="a-IC"></a>并是认他黄叶。<a id="a-ID"></a>唤作金钱。<a id="a-IE"></a>若大悟之时。<a id="a-IF"></a>似百丈竿头放身。<a id="a-IG"></a>更不顾于前后。<a id="a-IH"></a>此宗镜中。<a id="a-II"></a>是一切凡圣大舍身命之处。<a id="a-IJ"></a>不入此宗。<a id="a-IK"></a>皆非究竟。</p>
  <p id="aIL">问。<a id="a-IM"></a>毕竟如何。</p>
  <p id="aIN">答。<a id="a-IO"></a>亦无毕竟。</p>
  <p id="aIP">问。<a id="a-IQ"></a>前云不入此宗。<a id="a-IR"></a>皆非究竟。<a id="a-IS"></a>此又云何称无毕竟。</p>
  <p id="aIT">答。<a id="a-IU"></a>前对增上慢人。<a id="a-IV"></a>未得为得。<a id="a-IW"></a>认虚妄为真实。<a id="a-IX"></a>执颠倒作圆常。<a id="a-IY"></a>为破情尘。<a id="a-IZ"></a>权称究竟。<a id="a-Ia"></a>今论见性。<a id="a-Ib"></a>岂言虚实耶。</p>
  <p id="aIc">问。<a id="a-Id"></a>以此通明之后。<a id="a-Ie"></a>如何履践。</p>
  <p id="aIf">答。<a id="a-Ig"></a>教谁履践。</p>
  <p id="aIh">问。<a id="a-Ii"></a>莫不成断灭不。</p>
  <p id="aIj">答。<a id="a-Ik"></a>尚不得常住。<a id="a-Il"></a>云何断灭。</p>
  <p id="aIm">问。<a id="a-In"></a>乞最后一言。</p>
  <p id="aIo">答。<a id="a-Ip"></a>化人。</p>
  <p id="aIq">问。<a id="a-Ir"></a>幻士。<a id="a-Is"></a>谷响。</p>
  <p id="aIt">答。<a id="a-Iu"></a>泉声。<a id="a-Iv"></a>欲达吾宗旨。<a id="a-Iw"></a>泥牛水上行。</p>
  <p id="aIx">问。<a id="a-Iy"></a>此录括略微细。<a id="a-Iz"></a>理事圆明。<a id="a-J0"></a>于慕道人。<a id="a-J1"></a>得何资益。</p>
  <p id="aJ2">答。<a id="a-J3"></a>若第一义中。<a id="a-J4"></a>无利无功德。<a id="a-J5"></a>就世俗门内。<a id="a-J6"></a>似有于称扬。<a id="a-J7"></a>总有二途。<a id="a-J8"></a>能俾初学。<a id="a-J9"></a>一者为未信人。<a id="a-JA"></a>令成正信。<a id="a-JB"></a>摄归一念。<a id="a-JC"></a>不外驰求。<a id="a-JD"></a>二者为已信人。<a id="a-JE"></a>助成观力。<a id="a-JF"></a>理行坚固。<a id="a-JG"></a>疾证菩提。<a id="a-JH"></a>步步而不滞宝所功程。<a id="a-JI"></a>念念而流入萨婆若海。<a id="a-JJ"></a>似乘广大之辇。<a id="a-JK"></a>立至宝坊。<a id="a-JL"></a>如驾坚牢之船。<a id="a-JM"></a>坐登觉岸。</p>
  <p id="aJN">问。<a id="a-JO"></a>集此宗镜。<a id="a-JP"></a>有何功德。</p>
  <p id="aJQ">答。<a id="a-JR"></a>此不思议大威德法门。<a id="a-JS"></a>但有见闻。<a id="a-JT"></a>深获善利。<a id="a-JU"></a>如一尘落嵩狱之岗陇。<a id="a-JV"></a>已带陵云。<a id="a-JW"></a>滴露入沧海之波澜。<a id="a-JX"></a>便同广润。<a id="a-JY"></a>可谓直绍菩提之种。<a id="a-JZ"></a>全生诸佛之家。<a id="a-Ja"></a>何况信解受持。<a id="a-Jb"></a>正念观察。<a id="a-Jc"></a>为人敷演。<a id="a-Jd"></a>传布施行。<a id="a-Je"></a>约善利门。<a id="a-Jf"></a>无法比喻。<a id="a-Jg"></a>功德无尽。<a id="a-Jh"></a>非种智而不可称量。<a id="a-Ji"></a>利乐何穷。<a id="a-Jj"></a>过太虚而莫知边际。<a id="a-Jk"></a>以满空珍宝。<a id="a-Jl"></a>供养恒沙如来。<a id="a-Jm"></a>化十方众生。<a id="a-Jn"></a>尽证辟支佛果。<a id="a-Jo"></a>未若弘宣斯旨。<a id="a-Jp"></a>开演此宗。<a id="a-Jq"></a>以兹校量。<a id="a-Jr"></a>莫能俦比。<a id="a-Js"></a>可谓下佛种子。<a id="a-Jt"></a>于众生身田之中。<a id="a-Ju"></a>抽正法芽。<a id="a-Jv"></a>向烦恼欲泥之内。<a id="a-Jw"></a>然后七觉华发。<a id="a-Jx"></a>菩提果成。<a id="a-Jy"></a>展转相生。<a id="a-Jz"></a>至无尽际。<a id="a-K0"></a>如华严探玄记云。<a id="a-K1"></a>于遗法中。<a id="a-K2"></a>见闻信向此无尽法。<a id="a-K3"></a>成金刚种子。<a id="a-K4"></a>当必得此圆融普法。<a id="a-K5"></a>如经云。<a id="a-K6"></a>吞服金刚喻。<a id="a-K7"></a>小火广烧喻。<a id="a-K8"></a>又如兜率天子从地狱出。<a id="a-K9"></a>得十地无生忍。<a id="a-KA"></a>展转利益。<a id="a-KB"></a>不可穷尽。<a id="a-KC"></a>皆由宿闻此法。<a id="a-KD"></a>为本因故。<a id="a-KE"></a>颂云。<a id="a-KF"></a>虽在于大海。<a id="a-KG"></a>及劫尽火中。<a id="a-KH"></a>决定信无疑。<a id="a-KI"></a>必得闻此经。<a id="a-KJ"></a>大智度论云。<a id="a-KK"></a>受持般若。<a id="a-KL"></a>校量功德。<a id="a-KM"></a>于是持边。<a id="a-KN"></a>正忆念最胜。<a id="a-KO"></a>今如诸佛怜愍众生。<a id="a-KP"></a>故为解其义。<a id="a-KQ"></a>令易解。<a id="a-KR"></a>胜自行正忆念。<a id="a-KS"></a>是时佛欲广分别福德故。<a id="a-KT"></a>说言。<a id="a-KU"></a>若有人尽形寿供养十方佛。<a id="a-KV"></a>不如为他解说般若义。<a id="a-KW"></a>此中说胜因缘。<a id="a-KX"></a>三世诸佛皆学般若成无上道。<a id="a-KY"></a>乃至教恒河沙世界中人。<a id="a-KZ"></a>令得声闻辟支佛道。<a id="a-Ka"></a>不如为他人演说般若波罗蜜义。<a id="a-Kb"></a>此中说因缘。<a id="a-Kc"></a>是诸贤圣。<a id="a-Kd"></a>皆从般若波罗蜜出。<a id="a-Ke"></a>故首楞严经云。<a id="a-Kf"></a>佛告阿难。<a id="a-Kg"></a>若复有人。<a id="a-Kh"></a>遍满十方所有虚空。<a id="a-Ki"></a>盈满七宝。<a id="a-Kj"></a>持以奉上微尘诸佛。<a id="a-Kk"></a>承事供养。<a id="a-Kl"></a>心无虚度。<a id="a-Km"></a>于意云何。<a id="a-Kn"></a>是人以此施佛因缘得福多不。<a id="a-Ko"></a>阿难答言。<a id="a-Kp"></a>虚空无尽。<a id="a-Kq"></a>珍宝无边。<a id="a-Kr"></a>昔有众生施佛七钱。<a id="a-Ks"></a>舍身犹获转轮王位。<a id="a-Kt"></a>况复现前虚空既穷。<a id="a-Ku"></a>佛土充遍。<a id="a-Kv"></a>皆施珍宝。<a id="a-Kw"></a>穷劫思议。<a id="a-Kx"></a>尚不能及。<a id="a-Ky"></a>是福云何更有边际。<a id="a-Kz"></a>佛告阿难。<a id="a-L0"></a>诸佛如来。<a id="a-L1"></a>语无虚妄。<a id="a-L2"></a>若复有人。<a id="a-L3"></a>身具四重。<a id="a-L4"></a>十波罗夷。<a id="a-L5"></a>眴息即经此方他方阿鼻地狱。<a id="a-L6"></a>乃至穷尽十方无间。<a id="a-L7"></a>靡不经历。<a id="a-L8"></a>能以一念将此法门。<a id="a-L9"></a>于末劫中开示未学。<a id="a-LA"></a>是人罪障。<a id="a-LB"></a>应念消灭。<a id="a-LC"></a>变其所受地狱苦因。<a id="a-LD"></a>成安乐国。<a id="a-LE"></a>得福超越前之施人。<a id="a-LF"></a>百倍千倍千万亿倍。<a id="a-LG"></a>如是乃至算数譬喻所不能及。<a id="a-LH"></a>所以赞弘此典。<a id="a-LI"></a>善利无边。<a id="a-LJ"></a>谓首楞严经。<a id="a-LK"></a>以如来藏心为宗。<a id="a-LL"></a>如来藏者。<a id="a-LM"></a>即第八阿赖耶识。<a id="a-LN"></a>密严经偈云。<a id="a-LO"></a>如来清净藏。<a id="a-LP"></a>世间阿赖耶。<a id="a-LQ"></a>如金与指镮。<a id="a-LR"></a>展转无差别。<a id="a-LS"></a>以诸佛了之成清净藏。<a id="a-LT"></a>异生执之为阿赖耶。<a id="a-LU"></a>如真金随工匠炉火之缘。<a id="a-LV"></a>标指镮之异名。<a id="a-LW"></a>作圆小之幻相金体不动。<a id="a-LX"></a>名相妄陈。<a id="a-LY"></a>类真心随众生染净之缘。<a id="a-LZ"></a>成凡圣之异名。<a id="a-La"></a>现升沉之幻相。<a id="a-Lb"></a>心性不动。<a id="a-Lc"></a>名相本空。<a id="a-Ld"></a>认假名而二见俄分。<a id="a-Le"></a>悟真体而一心圆证。<a id="a-Lf"></a>迷悟即于言下。<a id="a-Lg"></a>法喻皎在目前。<a id="a-Lh"></a>昧之者历劫而浪修。<a id="a-Li"></a>达之者当体而凝寂。<a id="a-Lj"></a>法华经云。<a id="a-Lk"></a>我灭度后。<a id="a-Ll"></a>能窃为一人脱法华经乃至一句。<a id="a-Lm"></a>当知是人则如来使。<a id="a-Ln"></a>如来所遣。<a id="a-Lo"></a>行如来事。<a id="a-Lp"></a>何况于大众中广为人说。<a id="a-Lq"></a>窃为一人者。<a id="a-Lr"></a>窃者。<a id="a-Ls"></a>私也。<a id="a-Lt"></a>若私地只为一人说此一句。<a id="a-Lu"></a>此人则是从一心真如中遣来作使。<a id="a-Lv"></a>告报异生。<a id="a-Lw"></a>直了一如之理。<a id="a-Lx"></a>即是行真如中事。<a id="a-Ly"></a>以真如无边。<a id="a-Lz"></a>至一切处故。<a id="a-M0"></a>则所得法利。<a id="a-M1"></a>亦随真如之性。<a id="a-M2"></a>无量无尽。<a id="a-M3"></a>又云。<a id="a-M4"></a>当知是人。<a id="a-M5"></a>与如来共宿。<a id="a-M6"></a>则为如来手摩其头。<a id="a-M7"></a>乃至入如来室。<a id="a-M8"></a>着如来衣。<a id="a-M9"></a>坐如来座。<a id="a-MA"></a>以要言之。<a id="a-MB"></a>持此经人。<a id="a-MC"></a>四威仪中。<a id="a-MD"></a>举足下足。<a id="a-ME"></a>皆不离一心真如诸佛行处矣。<a id="a-MF"></a>鸯崛魔罗经云。<a id="a-MG"></a>若人过去曾值诸佛。<a id="a-MH"></a>供养奉事。<a id="a-MI"></a>闻如来藏。<a id="a-MJ"></a>于弹指顷。<a id="a-MK"></a>暂得听受。<a id="a-ML"></a>缘是善业诸根纯熟。<a id="a-MM"></a>所生殊胜。<a id="a-MN"></a>富贵自在。<a id="a-MO"></a>是众生今犹纯熟。<a id="a-MP"></a>所生殊胜。<a id="a-MQ"></a>富贵自在。<a id="a-MR"></a>由彼往昔曾值诸佛。<a id="a-MS"></a>暂得听闻如来藏故。<a id="a-MT"></a>乃至佛告鸯崛魔罗。<a id="a-MU"></a>非是如来为第一难事。<a id="a-MV"></a>更有难事。<a id="a-MW"></a>鸯崛魔罗。<a id="a-MX"></a>譬如士夫。<a id="a-MY"></a>檐须弥山王。<a id="a-MZ"></a>及大地大海。<a id="a-Ma"></a>经百千岁。<a id="a-Mb"></a>此为大力第一难不。<a id="a-Mc"></a>鸯崛魔罗白佛言。<a id="a-Md"></a>是如来境界。<a id="a-Me"></a>非彼声闻缘觉所及。<a id="a-Mf"></a>佛告鸯崛魔罗。<a id="a-Mg"></a>彼非大力。<a id="a-Mh"></a>非为甚难。<a id="a-Mi"></a>若以大海一尘。<a id="a-Mj"></a>为百亿分。<a id="a-Mk"></a>百千亿劫。<a id="a-Ml"></a>持一尘去。<a id="a-Mm"></a>乃至将竭。<a id="a-Mn"></a>余如牛迹。<a id="a-Mo"></a>复能檐负须弥山王。<a id="a-Mp"></a>大地河海。<a id="a-Mq"></a>百千亿劫。<a id="a-Mr"></a>而彼不能于正法住世。<a id="a-Ms"></a>余八十年时。<a id="a-Mt"></a>演说如来常恒不变如来之藏。<a id="a-Mu"></a>唯菩萨人中之雄。<a id="a-Mv"></a>能说如来常恒不变如来之藏。<a id="a-Mw"></a>护持正法。<a id="a-Mx"></a>我说此人。<a id="a-My"></a>第一甚难。<a id="a-Mz"></a>又法华见宝塔品云。<a id="a-N0"></a>若接须弥。<a id="a-N1"></a>掷置他方。<a id="a-N2"></a>无数佛土。<a id="a-N3"></a>亦未为难。<a id="a-N4"></a>若以足指。<a id="a-N5"></a>动大千界。<a id="a-N6"></a>远掷他国。<a id="a-N7"></a>亦未为难。<a id="a-N8"></a>又云。<a id="a-N9"></a>假使有人。<a id="a-NA"></a>手把虚空。<a id="a-NB"></a>而以游行。<a id="a-NC"></a>亦未为难。<a id="a-ND"></a>又云。<a id="a-NE"></a>假使劫烧。<a id="a-NF"></a>檐负干草。<a id="a-NG"></a>入中不烧。<a id="a-NH"></a>亦未为难。<a id="a-NI"></a>我灭度后。<a id="a-NJ"></a>若持此经。<a id="a-NK"></a>为一人说。<a id="a-NL"></a>是则为难。<a id="a-NM"></a>故知竭海移山。<a id="a-NN"></a>非无为之力。<a id="a-NO"></a>任使蹑虚履水。<a id="a-NP"></a>皆有漏之通。<a id="a-NQ"></a>曷若开诸佛心。<a id="a-NR"></a>演如来藏。<a id="a-NS"></a>绍菩提种。<a id="a-NT"></a>入一乘门。<a id="a-NU"></a>能托圣胎。<a id="a-NV"></a>成真佛子。<a id="a-NW"></a>何以故。<a id="a-NX"></a>谓得本故。<a id="a-NY"></a>如从源出水。<a id="a-NZ"></a>因乳得酥。<a id="a-Na"></a>如鸯崛魔罗经云。<a id="a-Nb"></a>复次文殊师利。<a id="a-Nc"></a>如知乳有酥。<a id="a-Nd"></a>故方便钻求。<a id="a-Ne"></a>而不钻水。<a id="a-Nf"></a>以无酥故。<a id="a-Ng"></a>如是文殊师利。<a id="a-Nh"></a>众生知有如来藏。<a id="a-Ni"></a>故。<a id="a-Nj"></a>精勤持戒。<a id="a-Nk"></a>净修梵行。<a id="a-Nl"></a>复次文殊师利。<a id="a-Nm"></a>如知山有金。<a id="a-Nn"></a>故凿山求金。<a id="a-No"></a>而不凿树。<a id="a-Np"></a>以无金故。<a id="a-Nq"></a>如是文殊师利。<a id="a-Nr"></a>众生知有如来藏故。<a id="a-Ns"></a>精勤持戒。<a id="a-Nt"></a>净修梵行。<a id="a-Nu"></a>言我必当得成佛道。<a id="a-Nv"></a>复次文殊师利。<a id="a-Nw"></a>若无如来藏者。<a id="a-Nx"></a>空修梵行。<a id="a-Ny"></a>如穷劫钻水。<a id="a-Nz"></a>终不得酥。<a id="a-O0"></a>故知入宗镜中。<a id="a-O1"></a>见如来性。<a id="a-O2"></a>菩提道果。<a id="a-O3"></a>应念俱成。<a id="a-O4"></a>如下水之舟。<a id="a-O5"></a>似便风之火。<a id="a-O6"></a>若背宗镜。<a id="a-O7"></a>不识自心。<a id="a-O8"></a>设福智齐修。<a id="a-O9"></a>终不成就。<a id="a-OA"></a>如求乳钻水。<a id="a-OB"></a>离山凿金。<a id="a-OC"></a>任历三祇。<a id="a-OD"></a>岂有得理。<a id="a-OE"></a>如宗镜所录。<a id="a-OF"></a>前后之文。<a id="a-OG"></a>皆是诸佛五眼所观。<a id="a-OH"></a>五语所说。<a id="a-OI"></a>无一言而不谛。<a id="a-OJ"></a>非一义而不圆。<a id="a-OK"></a>可俟后贤。<a id="a-OL"></a>决定信入。<a id="a-OM"></a>如月上经偈云。<a id="a-ON"></a>假动须弥山倒地。<a id="a-OO"></a>修罗住处皆悉灭。<a id="a-OP"></a>大海枯涸月天坠。<a id="a-OQ"></a>如来终不出妄言。<a id="a-OR"></a>假使十众同心。<a id="a-OS"></a>或火成水。<a id="a-OT"></a>水成火。<a id="a-OU"></a>无量功德最大尊。<a id="a-OV"></a>利益众生无异说。<a id="a-OW"></a>大地虚空成浑沌。<a id="a-OX"></a>百刹同入芥子中。<a id="a-OY"></a>罗网可用缚猛风。<a id="a-OZ"></a>如来终不有妄语。<a id="a-Oa"></a>以兹诚实。<a id="a-Ob"></a>可遍传持。<a id="a-Oc"></a>功德无边。<a id="a-Od"></a>言思罔及。<a id="a-Oe"></a>所以唯识论偈云。<a id="a-Of"></a>作此唯识论。<a id="a-Og"></a>非我思量处。<a id="a-Oh"></a>诸佛妙境界。<a id="a-Oi"></a>福德施群生。<a id="a-Oj"></a>斯论大旨。<a id="a-Ok"></a>非情识知解之所思量。<a id="a-Ol"></a>乃是大觉不思议绝妙境界。<a id="a-Om"></a>以此弘扬不思议无尽之福。<a id="a-On"></a>悉用普施一切法界无量含生。<a id="a-Oo"></a>同入此宗。<a id="a-Op"></a>齐登佛地。<a id="a-Oq"></a>华严疏主藏法师发愿偈云。<a id="a-Or"></a>誓愿见闻修习此。<a id="a-Os"></a>圆融无碍普贤法。<a id="a-Ot"></a>乃至失命终不离。<a id="a-Ou"></a>尽未来际愿相应。<a id="a-Ov"></a>以此善根等法性。<a id="a-Ow"></a>普润无尽众生界。<a id="a-Ox"></a>一念多劫修普行。<a id="a-Oy"></a>尽成无上佛菩提。</p>
 </body>
</html>