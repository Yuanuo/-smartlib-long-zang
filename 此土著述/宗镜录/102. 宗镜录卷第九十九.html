<!doctype html>
<html id="z3IBXGM1fR" data-ver="1410">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第九十九</h1>
  <p id="a2">夫制论释经。<a id="a-3"></a>傍申佛意。<a id="a-4"></a>或法身大士。<a id="a-5"></a>垂迹阐助化之门。<a id="a-6"></a>或得旨高人。<a id="a-7"></a>依教弘法施之道。<a id="a-8"></a>乃至义疏章钞。<a id="a-9"></a>铭诀赞序等。<a id="a-A"></a>与宗镜相应者。<a id="a-B"></a>皆当引证。<a id="a-C"></a>是以众生言论。<a id="a-D"></a>悉法界之所流。<a id="a-E"></a>外道经书。<a id="a-F"></a>尽诸佛之所说。</p>
  <p id="aG">大智度论云。<a id="a-H"></a>论法入佛心中。<a id="a-I"></a>唯一寂灭。<a id="a-J"></a>一三昧门。<a id="a-K"></a>摄无量三昧。<a id="a-L"></a>如牵衣一角。<a id="a-M"></a>举衣皆得。<a id="a-N"></a>亦如得蜜蜂王。<a id="a-O"></a>余蜂尽摄。<a id="a-P"></a>又颂云。<a id="a-Q"></a>佛法相虽空。<a id="a-R"></a>亦复不断灭。<a id="a-S"></a>虽生亦非常。<a id="a-T"></a>诸行业不失。<a id="a-U"></a>诸法如芭蕉。<a id="a-V"></a>一切从心生。<a id="a-W"></a>若知法无实。<a id="a-X"></a>是心亦复空。</p>
  <p id="aY">毗婆沙论云。<a id="a-Z"></a>善觉长者。<a id="a-a"></a>为那伽。<a id="a-b"></a>说四韦陀典曰。<a id="a-c"></a>若人心生而不起。<a id="a-d"></a>若人心起而不灭。<a id="a-e"></a>心起而起。<a id="a-f"></a>心灭而灭。<a id="a-g"></a>又云。<a id="a-h"></a>若离初发心。<a id="a-i"></a>则不成无上道。<a id="a-j"></a>所以云。<a id="a-k"></a>一切功德。<a id="a-l"></a>皆在初心。</p>
  <p id="am">大乘摄论云。<a id="a-n"></a>问。<a id="a-o"></a>何以故。<a id="a-p"></a>此识取此识为境。<a id="a-q"></a>答。<a id="a-r"></a>无有法能取余法。<a id="a-s"></a>虽不能取。<a id="a-t"></a>此识。<a id="a-u"></a>变生。<a id="a-v"></a>显现如尘。<a id="a-w"></a>譬如依面见面。<a id="a-x"></a>谓我见影。<a id="a-y"></a>此影显现。<a id="a-z"></a>相似异面。</p>
  <p id="a10">显扬论云。<a id="a-11"></a>由所依所缘力而得建立。<a id="a-12"></a>由所依力者。<a id="a-13"></a>谓立眼识。<a id="a-14"></a>乃至意识。<a id="a-15"></a>由所缘力者。<a id="a-16"></a>谓立色识。<a id="a-17"></a>乃至法识。<a id="a-18"></a>青识黄识。<a id="a-19"></a>乃至苦识乐识。</p>
  <p id="a1A">发菩提心论云。<a id="a-1B"></a>过去已灭。<a id="a-1C"></a>未来未至。<a id="a-1D"></a>现在不住。<a id="a-1E"></a>虽如是观心心数法生灭散坏。<a id="a-1F"></a>而常不舍聚集善根助菩提法。<a id="a-1G"></a>是名菩萨观三世方便。</p>
  <p id="a1H">大乘阿毗达磨杂集论云。<a id="a-1I"></a>如契经等法。<a id="a-1J"></a>如理作意。<a id="a-1K"></a>发三摩地。<a id="a-1L"></a>依止定心。<a id="a-1M"></a>思惟定中所知影像。<a id="a-1N"></a>观此影像。<a id="a-1O"></a>不异定心。<a id="a-1P"></a>依此影像。<a id="a-1Q"></a>舍外境想。<a id="a-1R"></a>唯定观察。<a id="a-1S"></a>自想影像。<a id="a-1T"></a>尔时菩萨。<a id="a-1U"></a>了知诸法唯自心故。<a id="a-1V"></a>内住其心。<a id="a-1W"></a>知一切种。<a id="a-1X"></a>所取境界。<a id="a-1Y"></a>皆无所有。<a id="a-1Z"></a>所取无故。<a id="a-1a"></a>一切能取亦非真实。<a id="a-1b"></a>故次了知。<a id="a-1c"></a>能取非有。<a id="a-1d"></a>次复于内。<a id="a-1e"></a>舍离所得二种自性。<a id="a-1f"></a>证无所得。<a id="a-1g"></a>依此道理。<a id="a-1h"></a>佛薄伽梵。<a id="a-1i"></a>妙善宣说偈云。<a id="a-1j"></a>菩萨依静定。<a id="a-1k"></a>观心所现影。<a id="a-1l"></a>舍离外尘想。<a id="a-1m"></a>唯定观自想。<a id="a-1n"></a>如是内安心。<a id="a-1o"></a>知所取非有。<a id="a-1p"></a>次观能取空。<a id="a-1q"></a>后触二无得。<a id="a-1r"></a>依者。<a id="a-1s"></a>谓转依。<a id="a-1t"></a>舍离一切粗重。<a id="a-1u"></a>得清净转依。<a id="a-1v"></a>故十二门论偈云。<a id="a-1w"></a>众缘所生法。<a id="a-1x"></a>是即无自性。<a id="a-1y"></a>若无自性者。<a id="a-1z"></a>云何有是法。<a id="a-20"></a>释曰。<a id="a-21"></a>故知万法。<a id="a-22"></a>从心所生。<a id="a-23"></a>皆无自性。<a id="a-24"></a>所依之心尚空。<a id="a-25"></a>能依之法何有。</p>
  <p id="a26">入大乘论云。<a id="a-27"></a>若离众生。<a id="a-28"></a>则无有得菩提道者。<a id="a-29"></a>从众生界。<a id="a-2A"></a>出生一切诸佛菩提。<a id="a-2B"></a>如尊者龙树所说偈云。<a id="a-2C"></a>不从虚空有。<a id="a-2D"></a>亦非地种生。<a id="a-2E"></a>但从烦恼中。<a id="a-2F"></a>而证成菩提。<a id="a-2G"></a>故知从心证道。<a id="a-2H"></a>不假他缘。<a id="a-2I"></a>能成无师自然之智。</p>
  <p id="a2J">俱舍论云。<a id="a-2K"></a>眼所现见。<a id="a-2L"></a>名为所见。<a id="a-2M"></a>从他传闻。<a id="a-2N"></a>名为所闻。<a id="a-2O"></a>自运己心。<a id="a-2P"></a>诸所思构名为所觉。<a id="a-2Q"></a>自内所受。<a id="a-2R"></a>及自所证。<a id="a-2S"></a>名为所知。</p>
  <p id="a2T">佛地论云。<a id="a-2U"></a>现见虚空。<a id="a-2V"></a>虽与种种色相相应。<a id="a-2W"></a>而无诸色种种相故。<a id="a-2X"></a>如烟雾等共相应故。<a id="a-2Y"></a>有时见空有种种相。<a id="a-2Z"></a>由虚妄分别力故。<a id="a-2a"></a>但见烟等有种种相。<a id="a-2b"></a>非见虚空。<a id="a-2c"></a>以虚空性。<a id="a-2d"></a>不可见故。<a id="a-2e"></a>乃至心净法界。<a id="a-2f"></a>离名言故。<a id="a-2g"></a>一切名言。<a id="a-2h"></a>皆用分别所起为境。<a id="a-2i"></a>然诸法教。<a id="a-2j"></a>亦不唐捐。<a id="a-2k"></a>是证法界展转因故。<a id="a-2l"></a>如见字书。<a id="a-2m"></a>解所说义。<a id="a-2n"></a>由此法教。<a id="a-2o"></a>是诸如来大悲所流。<a id="a-2p"></a>能展转说。<a id="a-2q"></a>离言说义。<a id="a-2r"></a>如以众彩。<a id="a-2s"></a>彩画虚空。<a id="a-2t"></a>甚为希有。<a id="a-2u"></a>若以言说。<a id="a-2v"></a>说离言义。<a id="a-2w"></a>复过于彼。</p>
  <p id="a2x">般若论云。<a id="a-2y"></a>须菩提言。<a id="a-2z"></a>如来无所说。<a id="a-30"></a>此义云何。<a id="a-31"></a>无有一法。<a id="a-32"></a>唯独如来说。<a id="a-33"></a>余佛不说。<a id="a-34"></a>谓佛所说。<a id="a-35"></a>但是传述古佛之教。<a id="a-36"></a>非自制作。<a id="a-37"></a>释曰。<a id="a-38"></a>故知此法。<a id="a-39"></a>过去佛已说。<a id="a-3A"></a>今佛现说。<a id="a-3B"></a>未来佛当说。<a id="a-3C"></a>所以一佛说时。<a id="a-3D"></a>十方佛同证。<a id="a-3E"></a>乃至智慧刹土。<a id="a-3F"></a>真俗等法。<a id="a-3G"></a>凡圣等性。<a id="a-3H"></a>皆同无二。<a id="a-3I"></a>以唯共一心故。<a id="a-3J"></a>终无异旨。<a id="a-3K"></a>如华严经佛不思议品。<a id="a-3L"></a>一佛子。<a id="a-3M"></a>诸佛世尊。<a id="a-3N"></a>有十种无二行自在法。<a id="a-3O"></a>何等为十。<a id="a-3P"></a>所谓一切诸佛。<a id="a-3Q"></a>悉能善说授记言辞。<a id="a-3R"></a>决定无二。<a id="a-3S"></a>一切诸佛。<a id="a-3T"></a>悉能随顺众生心念。<a id="a-3U"></a>令其意满。<a id="a-3V"></a>决定无二。<a id="a-3W"></a>一切诸佛。<a id="a-3X"></a>悉能现觉一切诸法。<a id="a-3Y"></a>演说其义。<a id="a-3Z"></a>决定无二。<a id="a-3a"></a>一切诸佛。<a id="a-3b"></a>悉能具足去来今世。<a id="a-3c"></a>诸佛智慧。<a id="a-3d"></a>决定无二。<a id="a-3e"></a>一切诸佛。<a id="a-3f"></a>悉知三世一切刹那。<a id="a-3g"></a>即一刹那。<a id="a-3h"></a>决定无二。<a id="a-3i"></a>一切诸佛。<a id="a-3j"></a>悉知三世一切佛刹。<a id="a-3k"></a>入一佛刹。<a id="a-3l"></a>决定无二。<a id="a-3m"></a>一切诸佛。<a id="a-3n"></a>悉知三世一切佛语。<a id="a-3o"></a>即一佛语。<a id="a-3p"></a>决定无二。<a id="a-3q"></a>一切诸佛。<a id="a-3r"></a>悉知三世一切诸佛。<a id="a-3s"></a>与其所化一切众生。<a id="a-3t"></a>体性平等。<a id="a-3u"></a>决定无二。<a id="a-3v"></a>一切诸佛。<a id="a-3w"></a>悉知世法。<a id="a-3x"></a>及诸佛法。<a id="a-3y"></a>性无差别。<a id="a-3z"></a>决定无二。<a id="a-40"></a>一切诸佛。<a id="a-41"></a>悉知三世一切诸佛。<a id="a-42"></a>所有善根。<a id="a-43"></a>同一善根。<a id="a-44"></a>决定无二。<a id="a-45"></a>是为十。<a id="a-46"></a>又信心铭云。<a id="a-47"></a>要急相应。<a id="a-48"></a>唯言不二。<a id="a-49"></a>可成坚信。<a id="a-4A"></a>永断纤疑。<a id="a-4B"></a>则宗镜之文。<a id="a-4C"></a>传光不朽矣。</p>
  <p id="a4D">广百论云。<a id="a-4E"></a>觉慧等诸心心法。<a id="a-4F"></a>非随实有诸法转变。<a id="a-4G"></a>但随串习成熟种子。<a id="a-4H"></a>及心所现众缘势力。<a id="a-4I"></a>变生种种境界差别。<a id="a-4J"></a>外道等。<a id="a-4K"></a>随其自心。<a id="a-4L"></a>变生种种诸法性相。<a id="a-4M"></a>若法性相是实有者。<a id="a-4N"></a>岂可如是随心转变。<a id="a-4O"></a>诸有智者。<a id="a-4P"></a>不应许彼所执现在实法有生。<a id="a-4Q"></a>以必不从去来二世。<a id="a-4R"></a>更无第三可从生故。<a id="a-4S"></a>灭必随生。<a id="a-4T"></a>生既非有。<a id="a-4U"></a>灭亦定无。<a id="a-4V"></a>乃至三世行。<a id="a-4W"></a>皆相待立。<a id="a-4X"></a>如长短等。<a id="a-4Y"></a>何有实性。<a id="a-4Z"></a>又颂云。<a id="a-4a"></a>眼中无色识。<a id="a-4b"></a>识中无色眼。<a id="a-4c"></a>色内二俱无。<a id="a-4d"></a>何能令见色。<a id="a-4e"></a>依他起性。<a id="a-4f"></a>即是心心法。<a id="a-4g"></a>从缘起时。<a id="a-4h"></a>变似种种相名等尘。<a id="a-4i"></a>应知有心心法。<a id="a-4j"></a>但无心外所执诸尘。<a id="a-4k"></a>云何定知。<a id="a-4l"></a>诸法唯识故。<a id="a-4m"></a>佛告善现。<a id="a-4n"></a>无毛端量实物可依。</p>
  <p id="a4o">宝藏论云。<a id="a-4p"></a>夫天地之内宇宙之间。<a id="a-4q"></a>中有一宝。<a id="a-4r"></a>秘在形山。<a id="a-4s"></a>识物灵照。<a id="a-4t"></a>内外空然。<a id="a-4u"></a>寂寞难见。<a id="a-4v"></a>其谓玄玄。<a id="a-4w"></a>巧出紫微之表。<a id="a-4x"></a>用在虚无之间。<a id="a-4y"></a>端化不动。<a id="a-4z"></a>独而无双。<a id="a-50"></a>声出妙响。<a id="a-51"></a>色吐华容。<a id="a-52"></a>穷观无所。<a id="a-53"></a>寄号空空。<a id="a-54"></a>唯留其声。<a id="a-55"></a>不见其形。<a id="a-56"></a>唯留其功。<a id="a-57"></a>不见其容。<a id="a-58"></a>幽显朗照。<a id="a-59"></a>物理玄通。<a id="a-5A"></a>森罗宝印。<a id="a-5B"></a>万像真宗。<a id="a-5C"></a>乃至其宝也。<a id="a-5D"></a>焕焕煌煌。<a id="a-5E"></a>朗照十方。<a id="a-5F"></a>隐寂无物。<a id="a-5G"></a>圆应堂堂。<a id="a-5H"></a>应声应色。<a id="a-5I"></a>应阴应阳。<a id="a-5J"></a>奇物无根。<a id="a-5K"></a>妙用常存。<a id="a-5L"></a>眴目不见。<a id="a-5M"></a>侧耳不闻。<a id="a-5N"></a>其本也冥。<a id="a-5O"></a>其化也形。<a id="a-5P"></a>其为也圣。<a id="a-5Q"></a>其用也灵。<a id="a-5R"></a>可谓大道之真精。<a id="a-5S"></a>其精甚灵。<a id="a-5T"></a>万有之因。<a id="a-5U"></a>凝然常住。<a id="a-5V"></a>与道同伦。<a id="a-5W"></a>故经云。<a id="a-5X"></a>随其心净。<a id="a-5Y"></a>即佛土净。<a id="a-5Z"></a>任用森罗。<a id="a-5a"></a>其名曰圣。</p>
  <p id="a5b">释摩诃衍论云。<a id="a-5c"></a>一切诸法一心量。<a id="a-5d"></a>无心外法。<a id="a-5e"></a>以无心外法故。<a id="a-5f"></a>岂一心法与一心法作障碍事。<a id="a-5g"></a>亦一心法与一心法作解脱事。<a id="a-5h"></a>无有障碍。<a id="a-5i"></a>无有解脱。<a id="a-5j"></a>一心之法。<a id="a-5k"></a>一即是心。<a id="a-5l"></a>心即是一。<a id="a-5m"></a>无一别心。<a id="a-5n"></a>无心别一。<a id="a-5o"></a>一切诸法。<a id="a-5p"></a>平等一味。<a id="a-5q"></a>一相无相。<a id="a-5r"></a>作一种光明心地之海。</p>
  <p id="a5s">宝生论偈云。<a id="a-5t"></a>微笑降伏大魔军。<a id="a-5u"></a>明智觉了除众欲。<a id="a-5v"></a>于此大乘能善住。<a id="a-5w"></a>深识爱原唯自心。</p>
  <p id="a5x">宝性论偈云。<a id="a-5y"></a>如空遍一切。<a id="a-5z"></a>而空无分别。<a id="a-60"></a>自性无垢心。<a id="a-61"></a>亦遍无分别。</p>
  <p id="a62">金刚三昧论云。<a id="a-63"></a>一切心相。<a id="a-64"></a>本来无本。<a id="a-65"></a>本无本处。<a id="a-66"></a>空寂无生。<a id="a-67"></a>若心无生。<a id="a-68"></a>即入空寂。<a id="a-69"></a>空寂心地。<a id="a-6A"></a>即得心空。<a id="a-6B"></a>善男子。<a id="a-6C"></a>无相之心。<a id="a-6D"></a>无心无我。<a id="a-6E"></a>一切法相。<a id="a-6F"></a>亦复如是者。<a id="a-6G"></a>一切心相。<a id="a-6H"></a>种子为本。<a id="a-6I"></a>求此本种。<a id="a-6J"></a>永无所得。<a id="a-6K"></a>若是现在。<a id="a-6L"></a>则与果俱。<a id="a-6M"></a>无本末异。<a id="a-6N"></a>如牛两角。<a id="a-6O"></a>若已过去。<a id="a-6P"></a>则无作因。<a id="a-6Q"></a>无体性故。<a id="a-6R"></a>犹如兔角。<a id="a-6S"></a>如是道理。<a id="a-6T"></a>本来法尔。<a id="a-6U"></a>故言本来无本。<a id="a-6V"></a>又生灭心生。<a id="a-6W"></a>必依本处。<a id="a-6X"></a>本处既无。<a id="a-6Y"></a>则不得生。<a id="a-6Z"></a>当知心相本来无生。<a id="a-6a"></a>故言空寂无生。<a id="a-6b"></a>所入空寂。<a id="a-6c"></a>即是一心。<a id="a-6d"></a>一切所依。<a id="a-6e"></a>名之为地。<a id="a-6f"></a>故言即入空寂之心地。</p>
  <p id="a6g">分别功德论云。<a id="a-6h"></a>有论沙门。<a id="a-6i"></a>行诸禅观。<a id="a-6j"></a>或在冢间。<a id="a-6k"></a>或在树下。<a id="a-6l"></a>时在冢间。<a id="a-6m"></a>观于死尸。<a id="a-6n"></a>夜见饿鬼打一死尸。<a id="a-6o"></a>沙门问曰。<a id="a-6p"></a>何以打此死尸耶。<a id="a-6q"></a>答曰。<a id="a-6r"></a>此死尸困我如是。<a id="a-6s"></a>是以打之。<a id="a-6t"></a>道人曰。<a id="a-6u"></a>何以不打汝心。<a id="a-6v"></a>打此死尸。<a id="a-6w"></a>当复何益也。<a id="a-6x"></a>于须臾顷。<a id="a-6y"></a>复有一天。<a id="a-6z"></a>以天曼陀罗华。<a id="a-70"></a>散一臭尸。<a id="a-71"></a>沙门问曰。<a id="a-72"></a>何为散华此臭尸耶。<a id="a-73"></a>答曰。<a id="a-74"></a>由我此尸。<a id="a-75"></a>得生天上。<a id="a-76"></a>此尸即是我之善友。<a id="a-77"></a>故来散华。<a id="a-78"></a>报往昔恩。<a id="a-79"></a>道人答曰。<a id="a-7A"></a>何以不散华汝心中。<a id="a-7B"></a>乃散臭尸。<a id="a-7C"></a>夫为善恶之本。<a id="a-7D"></a>皆心所为。<a id="a-7E"></a>乃舍本求末耶。</p>
  <p id="a7F">思益论云。<a id="a-7G"></a>不见一切诸法。<a id="a-7H"></a>是菩提相。<a id="a-7I"></a>不证一法。<a id="a-7J"></a>而证诸法。<a id="a-7K"></a>是故说为应正遍知。</p>
  <p id="a7L">金刚论云。<a id="a-7M"></a>教中譬如星宿。<a id="a-7N"></a>为日所映。<a id="a-7O"></a>有而不现。<a id="a-7P"></a>能见心法。<a id="a-7Q"></a>亦复如是。<a id="a-7R"></a>释曰。<a id="a-7S"></a>此有二解。<a id="a-7T"></a>一若迷心为境。<a id="a-7U"></a>如日烁眼光。<a id="a-7V"></a>入室不见自物。<a id="a-7W"></a>如被外境所换。<a id="a-7X"></a>不见自心。<a id="a-7Y"></a>亦复如是。<a id="a-7Z"></a>二若以悟境是心。<a id="a-7a"></a>则万法如星宿。<a id="a-7b"></a>一心如日光。<a id="a-7c"></a>心光遍烁时。<a id="a-7d"></a>无法可披露。</p>
  <p id="a7e">法性论云。<a id="a-7f"></a>盖闻之先觉曰。<a id="a-7g"></a>体空入寂。<a id="a-7h"></a>莫先于见法。<a id="a-7i"></a>寻法穷原。<a id="a-7j"></a>莫妙于得性。<a id="a-7k"></a>得性则照本。<a id="a-7l"></a>照本则达自然。<a id="a-7m"></a>达自然见缘起。<a id="a-7n"></a>见缘起斯见法也。<a id="a-7o"></a>将穷其原。<a id="a-7p"></a>必存其要。<a id="a-7q"></a>要而在用者。<a id="a-7r"></a>其唯心法乎。<a id="a-7s"></a>心法者。<a id="a-7t"></a>神明之营魄。<a id="a-7u"></a>精识之丹誉。<a id="a-7v"></a>其运转也。<a id="a-7w"></a>弥纶于万行。<a id="a-7x"></a>其感物也。<a id="a-7y"></a>会通于群数。<a id="a-7z"></a>统极而言。<a id="a-80"></a>则无不在矣。</p>
  <p id="a81">显性论云。<a id="a-82"></a>一念见性者。<a id="a-83"></a>见性是凡圣之本体。<a id="a-84"></a>普遍一切。<a id="a-85"></a>而不为一切之所倾动。<a id="a-86"></a>在染不染。<a id="a-87"></a>而能辩染。<a id="a-88"></a>在净不净。<a id="a-89"></a>而能辩净。<a id="a-8A"></a>其性不在一切法。<a id="a-8B"></a>而能遍一切法。<a id="a-8C"></a>若观一法。<a id="a-8D"></a>即不见性。<a id="a-8E"></a>若不观一法。<a id="a-8F"></a>亦不见性。<a id="a-8G"></a>其性不在观。<a id="a-8H"></a>不在不观。<a id="a-8I"></a>于一众生身中见心性时。<a id="a-8J"></a>一切众生悉皆见。<a id="a-8K"></a>于一微尘中。<a id="a-8L"></a>见心性时。<a id="a-8M"></a>一切微尘悉皆见。<a id="a-8N"></a>以性遍凡圣善恶故。<a id="a-8O"></a>凡处彻圣处。<a id="a-8P"></a>圣处彻凡处。<a id="a-8Q"></a>善恶相彻。<a id="a-8R"></a>本性自尔。<a id="a-8S"></a>以一切法。<a id="a-8T"></a>并不得取。<a id="a-8U"></a>并不可舍。<a id="a-8V"></a>性相自尔。<a id="a-8W"></a>自性净故。<a id="a-8X"></a>终日说不得一说。<a id="a-8Y"></a>终日闻不得一闻。<a id="a-8Z"></a>终日见不得一见。<a id="a-8a"></a>终日知不得一知。<a id="a-8b"></a>并非凡圣之所安立。<a id="a-8c"></a>是故经云。<a id="a-8d"></a>若我出世及不出世。<a id="a-8e"></a>此法常然。</p>
  <p id="a8f">显宗论云。<a id="a-8g"></a>我此禅门一乘妙旨。<a id="a-8h"></a>以无念为宗。<a id="a-8i"></a>无住为本。<a id="a-8j"></a>真空为体。<a id="a-8k"></a>妙有为用。<a id="a-8l"></a>夫真如无念。<a id="a-8m"></a>非念想能知。<a id="a-8n"></a>实相无生。<a id="a-8o"></a>岂色心能见。<a id="a-8p"></a>真如无念。<a id="a-8q"></a>念者即念真如。<a id="a-8r"></a>实相无生。<a id="a-8s"></a>生者即生实相。<a id="a-8t"></a>无住而住。<a id="a-8u"></a>常住涅槃。<a id="a-8v"></a>无行而行。<a id="a-8w"></a>能超彼岸。<a id="a-8x"></a>如如不动。<a id="a-8y"></a>动用无穷。<a id="a-8z"></a>念念无求常求无念。<a id="a-90"></a>用而常空。<a id="a-91"></a>空而常用。<a id="a-92"></a>用而不有。<a id="a-93"></a>即是真空。<a id="a-94"></a>空而不无。<a id="a-95"></a>便成妙有。<a id="a-96"></a>妙有即摩诃般若。<a id="a-97"></a>真空即清净涅槃。<a id="a-98"></a>般若无见。<a id="a-99"></a>能见涅槃。<a id="a-9A"></a>涅槃无生。<a id="a-9B"></a>能生般若。<a id="a-9C"></a>西天诸祖。<a id="a-9D"></a>共传无住之心。<a id="a-9E"></a>同说如来知见。</p>
  <p id="a9F">显正论云。<a id="a-9G"></a>问。<a id="a-9H"></a>欲显何义。<a id="a-9I"></a>名为显正。<a id="a-9J"></a>答。<a id="a-9K"></a>欲显明一切众生本原清净无生心体。<a id="a-9L"></a>即是诸佛之正性也。<a id="a-9M"></a>所以者何。<a id="a-9N"></a>一切万法。<a id="a-9O"></a>心为其本。<a id="a-9P"></a>然其心性。<a id="a-9Q"></a>都无所依。<a id="a-9R"></a>体自圆融。<a id="a-9S"></a>不碍万法。<a id="a-9T"></a>虽应现万法。<a id="a-9U"></a>而性自常真。<a id="a-9V"></a>无住无依。<a id="a-9W"></a>不可取舍。</p>
  <p id="a9X">胜天王经云。<a id="a-9Y"></a>清净心性。<a id="a-9Z"></a>为诸法本。<a id="a-9a"></a>自性无本。<a id="a-9b"></a>虚妄烦恼。<a id="a-9c"></a>皆从邪念颠倒而生。<a id="a-9d"></a>当知此心。<a id="a-9e"></a>即是最胜清净第一义谛。<a id="a-9f"></a>一切诸佛证知所归。<a id="a-9g"></a>问曰。<a id="a-9h"></a>定以何法为心体。<a id="a-9i"></a>答曰。<a id="a-9j"></a>不应求心之定体。<a id="a-9k"></a>何以故。<a id="a-9l"></a>心非所缘。<a id="a-9m"></a>无无相故。<a id="a-9n"></a>亦云非能所。<a id="a-9o"></a>绝相待故。<a id="a-9p"></a>体不可染。<a id="a-9q"></a>性常净故。<a id="a-9r"></a>非合非散。<a id="a-9s"></a>自性离故。<a id="a-9t"></a>不碍缘起。<a id="a-9u"></a>性虚融故。<a id="a-9v"></a>不可说示。<a id="a-9w"></a>名字空故。<a id="a-9x"></a>诸法虚净。<a id="a-9y"></a>缘相离故。<a id="a-9z"></a>灵照不竭。<a id="a-A0"></a>用无尽故。<a id="a-A1"></a>果报不同。<a id="a-A2"></a>作业异故。<a id="a-A3"></a>因果宛然。<a id="a-A4"></a>不断绝故。<a id="a-A5"></a>亦非真实。<a id="a-A6"></a>业性如幻故。<a id="a-A7"></a>又不断绝。<a id="a-A8"></a>现施为故。<a id="a-A9"></a>亦不可取。<a id="a-AA"></a>毕竟空故。<a id="a-AB"></a>诸法平等。<a id="a-AC"></a>一相如故。<a id="a-AD"></a>境智无差。<a id="a-AE"></a>离分别故。<a id="a-AF"></a>万法即空。<a id="a-AG"></a>性无生故。<a id="a-AH"></a>是以一切分别。<a id="a-AI"></a>不离自心。<a id="a-AJ"></a>一切诸境。<a id="a-AK"></a>不离名相。<a id="a-AL"></a>若了万法。<a id="a-AM"></a>不了自心。<a id="a-AN"></a>分别无由能绝。<a id="a-AO"></a>乃至楞伽经云。<a id="a-AP"></a>若彼心灭尽。<a id="a-AQ"></a>无乘及乘者。<a id="a-AR"></a>无有乘建立。<a id="a-AS"></a>我说为一乘。<a id="a-AT"></a>彼心者。<a id="a-AU"></a>即取相所得心也。<a id="a-AV"></a>一乘者。<a id="a-AW"></a>即离相清净无生心也。<a id="a-AX"></a>此心悉能包含运载一切诸法。<a id="a-AY"></a>故名一乘。</p>
  <p id="aAZ">法苑珠林云。<a id="a-Aa"></a>夫拥其流者。<a id="a-Ab"></a>未若杜其源。<a id="a-Ac"></a>扬其汤者。<a id="a-Ad"></a>未若扑其火。<a id="a-Ae"></a>何者。<a id="a-Af"></a>源出于水。<a id="a-Ag"></a>源未杜而水不穷。<a id="a-Ah"></a>火沸于汤。<a id="a-Ai"></a>火未扑而汤讵息。<a id="a-Aj"></a>故有杜源之客。<a id="a-Ak"></a>不拥流而自干。<a id="a-Al"></a>扑火之人。<a id="a-Am"></a>不扬汤而自止。<a id="a-An"></a>故知心为源。<a id="a-Ao"></a>境为流。<a id="a-Ap"></a>不察本心源。<a id="a-Aq"></a>但随诸法转。<a id="a-Ar"></a>意如火。<a id="a-As"></a>事如汤。<a id="a-At"></a>不制自意地。<a id="a-Au"></a>唯从境界流。<a id="a-Av"></a>斯皆失本迷。<a id="a-Aw"></a>源随流徇末。<a id="a-Ax"></a>若能顿明意地。<a id="a-Ay"></a>直了心源。<a id="a-Az"></a>不求脱于诸尘。<a id="a-B0"></a>不系缚于一法。<a id="a-B1"></a>可谓究末遇本。<a id="a-B2"></a>寻流得源矣。<a id="a-B3"></a>遂乃无功而自办。<a id="a-B4"></a>无作而自成。<a id="a-B5"></a>显此一心。<a id="a-B6"></a>万法如镜。</p>
  <p id="aB7">归心论云。<a id="a-B8"></a>夫论心性者。<a id="a-B9"></a>若别说。<a id="a-BA"></a>一一生佛。<a id="a-BB"></a>皆以法界为身。<a id="a-BC"></a>一一摩耶胎内。<a id="a-BD"></a>亦如是。<a id="a-BE"></a>广狭皆等。<a id="a-BF"></a>不相妨碍。<a id="a-BG"></a>若总说。<a id="a-BH"></a>一一生佛。<a id="a-BI"></a>同在胎内。<a id="a-BJ"></a>十方诸如来。<a id="a-BK"></a>同共一法身。<a id="a-BL"></a>互隐互显。<a id="a-BM"></a>互存互夺。<a id="a-BN"></a>重重互现。<a id="a-BO"></a>皆不思议法界。<a id="a-BP"></a>说时不增。<a id="a-BQ"></a>不说时不减。<a id="a-BR"></a>性海如是。<a id="a-BS"></a>岂可言尽不尽耶。</p>
  <p id="aBT">六妙门云。<a id="a-BU"></a>此为大根人善识法要。<a id="a-BV"></a>不由次第。<a id="a-BW"></a>悬照诸法之原。<a id="a-BX"></a>所谓众生心也。<a id="a-BY"></a>一切法由心而起。<a id="a-BZ"></a>若能反观心性。<a id="a-Ba"></a>不得心原。<a id="a-Bb"></a>即知万法皆无根本。</p>
  <p id="aBc">顿教五位门云。<a id="a-Bd"></a>第一识心者。<a id="a-Be"></a>语是心。<a id="a-Bf"></a>见是心。<a id="a-Bg"></a>闻是心。<a id="a-Bh"></a>觉是心。<a id="a-Bi"></a>知是心。<a id="a-Bj"></a>此是第一悟。<a id="a-Bk"></a>一一能知。<a id="a-Bl"></a>如许多心。<a id="a-Bm"></a>皆是一心。<a id="a-Bn"></a>一心能遍一切处。<a id="a-Bo"></a>第一知身。<a id="a-Bp"></a>同无情。<a id="a-Bq"></a>身不知痛痒。<a id="a-Br"></a>好恶。<a id="a-Bs"></a>一切皆是心。<a id="a-Bt"></a>不干身事。<a id="a-Bu"></a>心能作人畜。<a id="a-Bv"></a>心能作鱼鸟。<a id="a-Bw"></a>第三破四大身。<a id="a-Bx"></a>身即是空。<a id="a-By"></a>空即是无生。<a id="a-Bz"></a>空无内外中间。<a id="a-C0"></a>离一切相。<a id="a-C1"></a>第四破五阴。<a id="a-C2"></a>色阴若有。<a id="a-C3"></a>四阴不虚。<a id="a-C4"></a>色阴若无。<a id="a-C5"></a>四阴何有。<a id="a-C6"></a>第五见性成佛。<a id="a-C7"></a>湛然常住。</p>
  <p id="aC8">十住经序云。<a id="a-C9"></a>以灵照故。<a id="a-CA"></a>统名一心。<a id="a-CB"></a>以所缘故。<a id="a-CC"></a>总号一法。<a id="a-CD"></a>若夫名随数变。<a id="a-CE"></a>则浩然无际。<a id="a-CF"></a>统以心法。<a id="a-CG"></a>则未始非二。</p>
  <p id="aCH">十二门论序云。<a id="a-CI"></a>论之者。<a id="a-CJ"></a>欲以穷其心原。<a id="a-CK"></a>尽其至理也。<a id="a-CL"></a>若一理之不尽。<a id="a-CM"></a>则众异纷然。<a id="a-CN"></a>有惑趣之乖。<a id="a-CO"></a>一原之不穷。<a id="a-CP"></a>则众途扶疏。<a id="a-CQ"></a>有殊致之迹。<a id="a-CR"></a>殊致之不夷。<a id="a-CS"></a>乖趣之不泯。<a id="a-CT"></a>大士之忧也。</p>
  <p id="aCU">般若灯论序云。<a id="a-CV"></a>始夫万物非有。<a id="a-CW"></a>一心如幻。<a id="a-CX"></a>心如幻故。<a id="a-CY"></a>虽动而恒寂。<a id="a-CZ"></a>物非有故。<a id="a-Ca"></a>虽起而无生。<a id="a-Cb"></a>是以圣人说如幻之心。<a id="a-Cc"></a>鉴非有之物。<a id="a-Cd"></a>了物非物。<a id="a-Ce"></a>则物物性空。<a id="a-Cf"></a>知心无心。<a id="a-Cg"></a>则心心体寂。<a id="a-Ch"></a>达观之士。<a id="a-Ci"></a>得其会归。<a id="a-Cj"></a>而忘其所寄。<a id="a-Ck"></a>于是分别戏论。<a id="a-Cl"></a>不待遣而自除。<a id="a-Cm"></a>无得观门。<a id="a-Cn"></a>弗假修而已入。<a id="a-Co"></a>荡荡焉。<a id="a-Cp"></a>不出不在。<a id="a-Cq"></a>无住无依者也。</p>
  <p id="aCr">华严论云。<a id="a-Cs"></a>犹如大海有清净德。<a id="a-Ct"></a>而能影现七金山等。<a id="a-Cu"></a>众生心海。<a id="a-Cv"></a>影现六道四生。<a id="a-Cw"></a>分明显现山河大地。<a id="a-Cx"></a>色空明闇等。</p>
  <p id="aCy">缘生论云。<a id="a-Cz"></a>元是一心。<a id="a-D0"></a>积为三界。<a id="a-D1"></a>凡则迷而起妄。<a id="a-D2"></a>圣则悟以通真。</p>
  <p id="aD3">陀罗尼三昧法门偈云。<a id="a-D4"></a>是法法中高。<a id="a-D5"></a>犹如须弥山。<a id="a-D6"></a>是法法中海。<a id="a-D7"></a>众源所共归。<a id="a-D8"></a>是法法中明。<a id="a-D9"></a>犹如星中月。<a id="a-DA"></a>是法法中灯。<a id="a-DB"></a>能破无边闇。<a id="a-DC"></a>是法法中地。<a id="a-DD"></a>荷载遍十方。<a id="a-DE"></a>是法法中母。<a id="a-DF"></a>出生诸佛种。</p>
  <p id="aDG">法华演秘云。<a id="a-DH"></a>事理圆融者。<a id="a-DI"></a>即种种事称理而遍。<a id="a-DJ"></a>以真如理为洪炉。<a id="a-DK"></a>融万事为大冶。<a id="a-DL"></a>铁汁洋溢。<a id="a-DM"></a>无异相也。<a id="a-DN"></a>若开权显实一切唯心者。<a id="a-DO"></a>亦先融为本。<a id="a-DP"></a>事事无碍也。<a id="a-DQ"></a>重重交映。<a id="a-DR"></a>如地狱苦报。<a id="a-DS"></a>身各自遍。<a id="a-DT"></a>难思妙事。<a id="a-DU"></a>本自如此。<a id="a-DV"></a>佛佛自觉。<a id="a-DW"></a>众生不知。<a id="a-DX"></a>今解。<a id="a-DY"></a>此知。<a id="a-DZ"></a>即众生心是佛智也。<a id="a-Da"></a>即事玄妙。<a id="a-Db"></a>入心成观。</p>
  <p id="aDc">法华玄赞疏云。<a id="a-Dd"></a>如经中说。<a id="a-De"></a>一时者。<a id="a-Df"></a>即是唯识时。<a id="a-Dg"></a>说听二徒心识之上。<a id="a-Dh"></a>变作三时相状而起。<a id="a-Di"></a>实是现在。<a id="a-Dj"></a>随心分限。<a id="a-Dk"></a>变作短长。<a id="a-Dl"></a>事绪终讫。<a id="a-Dm"></a>总名一时。<a id="a-Dn"></a>如梦所见。<a id="a-Do"></a>谓有多生。<a id="a-Dp"></a>觉位唯心。<a id="a-Dq"></a>都无实境。<a id="a-Dr"></a>听者心变三世亦尔。<a id="a-Ds"></a>唯意所缘。<a id="a-Dt"></a>是。<a id="a-Du"></a>不相应行蕴法界法处所摄。<a id="a-Dv"></a>此言一时。<a id="a-Dw"></a>一则不定约刹那。<a id="a-Dx"></a>二则不定约相续。<a id="a-Dy"></a>三则不定约四时六时。<a id="a-Dz"></a>八时。<a id="a-E0"></a>十二时等。<a id="a-E1"></a>四则不定约成道已后年数时节。<a id="a-E2"></a>名为一时。<a id="a-E3"></a>但是听者根熟。<a id="a-E4"></a>感佛为说。<a id="a-E5"></a>说者慈悲。<a id="a-E6"></a>应机为谈。<a id="a-E7"></a>说听事讫。<a id="a-E8"></a>总名为一时。<a id="a-E9"></a>不定约刹那等者。<a id="a-EA"></a>听法之徒。<a id="a-EB"></a>根器或钝。<a id="a-EC"></a>说时虽短。<a id="a-ED"></a>听解时长。<a id="a-EE"></a>或说者时长。<a id="a-EF"></a>听者亦久。<a id="a-EG"></a>于一刹那。<a id="a-EH"></a>犹未能解。<a id="a-EI"></a>故非刹那。<a id="a-EJ"></a>亦不定约相续者。<a id="a-EK"></a>犹能说者得陀罗尼。<a id="a-EL"></a>说一字义。<a id="a-EM"></a>一切皆了。<a id="a-EN"></a>或能听者得净耳意。<a id="a-EO"></a>闻一字时。<a id="a-EP"></a>一切能解。<a id="a-EQ"></a>故非相续。<a id="a-ER"></a>由于一会听者。<a id="a-ES"></a>根机有利有钝。<a id="a-ET"></a>如来神力。<a id="a-EU"></a>或延短念为长劫。<a id="a-EV"></a>或促多劫为短念。<a id="a-EW"></a>亦不定故。<a id="a-EX"></a>总约说听究竟名时。<a id="a-EY"></a>亦不定约四时六时八时十二时者。<a id="a-EZ"></a>一日一月。<a id="a-Ea"></a>照四天下。<a id="a-Eb"></a>长短暄寒。<a id="a-Ec"></a>近远昼夜。<a id="a-Ed"></a>诸方不定。<a id="a-Ee"></a>恒二天下同起用故。<a id="a-Ef"></a>又除已下。<a id="a-Eg"></a>上诸天等。<a id="a-Eh"></a>无此四时及八时等。<a id="a-Ei"></a>经拟上地诸方流通。<a id="a-Ej"></a>若说四时等。<a id="a-Ek"></a>流行不遍故。<a id="a-El"></a>亦不定约成道已后年数时节者。<a id="a-Em"></a>三乘凡圣所见佛身报化。<a id="a-En"></a>年岁短长。<a id="a-Eo"></a>成道已来。<a id="a-Ep"></a>近远各不同故。<a id="a-Eq"></a>释曰。<a id="a-Er"></a>上所说不定约刹那时。<a id="a-Es"></a>及相续时。<a id="a-Et"></a>与四时六时八时十二时等。<a id="a-Eu"></a>及约成道已后年数时节。<a id="a-Ev"></a>名为一时者。<a id="a-Ew"></a>以长短不定。<a id="a-Ex"></a>前后无凭。<a id="a-Ey"></a>但说唯心之一时。<a id="a-Ez"></a>可为定量。<a id="a-F0"></a>无诸过失。<a id="a-F1"></a>事理相当。<a id="a-F2"></a>既亡去取之情。<a id="a-F3"></a>又绝断常之见。<a id="a-F4"></a>不唯一时作唯识解。<a id="a-F5"></a>实乃万义皆归一心。<a id="a-F6"></a>则称可教宗。<a id="a-F7"></a>深谐秘旨。<a id="a-F8"></a>能开正见。<a id="a-F9"></a>永灭群疑。<a id="a-FA"></a>所以经云。<a id="a-FB"></a>一切诸法。<a id="a-FC"></a>以实际为定量。<a id="a-FD"></a>又云。<a id="a-FE"></a>但以大乘而为解说。<a id="a-FF"></a>令得一切种智。<a id="a-FG"></a>故知但说大无过。<a id="a-FH"></a>夫言大乘者。<a id="a-FI"></a>即是一心之乘。<a id="a-FJ"></a>乘是运载义。<a id="a-FK"></a>若论运载。<a id="a-FL"></a>岂越心耶。<a id="a-FM"></a>又夫不识心人。<a id="a-FN"></a>若听法看经。<a id="a-FO"></a>但随名相。<a id="a-FP"></a>不得经旨。<a id="a-FQ"></a>如僧崖云。<a id="a-FR"></a>今闻经语。<a id="a-FS"></a>句句与心相应。<a id="a-FT"></a>又释法聪。<a id="a-FU"></a>因听慧敏法师说法。<a id="a-FV"></a>得自于心。<a id="a-FW"></a>荡然无累。<a id="a-FX"></a>乃至见一切境。<a id="a-FY"></a>亦复如是。<a id="a-FZ"></a>若不观心。<a id="a-Fa"></a>尽随物转。<a id="a-Fb"></a>是故大乘入道安心法云。<a id="a-Fc"></a>若以有是为是。<a id="a-Fd"></a>有所不是。<a id="a-Fe"></a>若以无是为是。<a id="a-Ff"></a>则无所不是。<a id="a-Fg"></a>一智慧门。<a id="a-Fh"></a>入百千智慧门。<a id="a-Fi"></a>见柱作柱解。<a id="a-Fj"></a>得柱相。<a id="a-Fk"></a>不作柱解。<a id="a-Fl"></a>观心是柱法。<a id="a-Fm"></a>无柱相。<a id="a-Fn"></a>是故见柱即得柱法。<a id="a-Fo"></a>一切形色。<a id="a-Fp"></a>亦复如是。<a id="a-Fq"></a>故华严经颂云。<a id="a-Fr"></a>世间一切法。<a id="a-Fs"></a>但以为心主。<a id="a-Ft"></a>随解取众相。<a id="a-Fu"></a>颠倒不如实。<a id="a-Fv"></a>又古人云。<a id="a-Fw"></a>六道群蒙。<a id="a-Fx"></a>自此门出。<a id="a-Fy"></a>历千劫而不返。<a id="a-Fz"></a>一切痛哉。<a id="a-G0"></a>是知因心得道。<a id="a-G1"></a>如出必由户。<a id="a-G2"></a>何所疑乎。</p>
  <p id="aG3">百法钞云。<a id="a-G4"></a>大乘一切。<a id="a-G5"></a>皆是心所变。<a id="a-G6"></a>故离心之外。<a id="a-G7"></a>更无有法。<a id="a-G8"></a>即万般造作。<a id="a-G9"></a>皆不离心。<a id="a-GA"></a>千种起言。<a id="a-GB"></a>岂超心外。</p>
  <p id="aGC">法界观序云。<a id="a-GD"></a>法界者。<a id="a-GE"></a>一切众生身心之本体也。<a id="a-GF"></a>从本已来。<a id="a-GG"></a>灵明廓彻。<a id="a-GH"></a>广大虚寂。<a id="a-GI"></a>唯一真之境而已。<a id="a-GJ"></a>无有形貌。<a id="a-GK"></a>而森罗大千。<a id="a-GL"></a>无有边际。<a id="a-GM"></a>而含容万有。<a id="a-GN"></a>昭昭于心目之间。<a id="a-GO"></a>而相不可睹。<a id="a-GP"></a>晃晃于色尘之内。<a id="a-GQ"></a>而理不可分。<a id="a-GR"></a>非彻法之慧目。<a id="a-GS"></a>离念之明智。<a id="a-GT"></a>不能见自心如此之灵通也。<a id="a-GU"></a>于是称法界性。<a id="a-GV"></a>说华严经。<a id="a-GW"></a>令一切众生自于身中。<a id="a-GX"></a>得见如来广大智慧。<a id="a-GY"></a>而证法界也。<a id="a-GZ"></a>乃至故佛身一毛端。<a id="a-Ga"></a>则遍一切含一切也。<a id="a-Gb"></a>世界尔。<a id="a-Gc"></a>众生尔。<a id="a-Gd"></a>尘尘尔。<a id="a-Ge"></a>念念尔。<a id="a-Gf"></a>法法尔。<a id="a-Gg"></a>无有一法定有自体而独立者。</p>
  <p id="aGh">提婆传云。<a id="a-Gi"></a>提婆菩萨。<a id="a-Gj"></a>博识渊览。<a id="a-Gk"></a>才辩绝伦。<a id="a-Gl"></a>诞名天竺。<a id="a-Gm"></a>为诸国所推。<a id="a-Gn"></a>所愧以为所不尽者。<a id="a-Go"></a>唯以人不信用其言为忧。<a id="a-Gp"></a>其国中有大天。<a id="a-Gq"></a>神验。<a id="a-Gr"></a>黄金像之。<a id="a-Gs"></a>坐身二丈。<a id="a-Gt"></a>号曰大自在天。<a id="a-Gu"></a>人有求愿。<a id="a-Gv"></a>能令现世如意。<a id="a-Gw"></a>提婆诣庙求入拜见。<a id="a-Gx"></a>主庙者言。<a id="a-Gy"></a>天像至神。<a id="a-Gz"></a>人有见者。<a id="a-H0"></a>既不敢正视。<a id="a-H1"></a>又令人退后失守百日。<a id="a-H2"></a>汝但诣门求愿。<a id="a-H3"></a>何须见耶。<a id="a-H4"></a>提婆言。<a id="a-H5"></a>若神必能如汝所说。<a id="a-H6"></a>乃从令我见之。<a id="a-H7"></a>若不如是。<a id="a-H8"></a>岂是吾之所欲见耶。<a id="a-H9"></a>时人奇其志气。<a id="a-HA"></a>伏其明正。<a id="a-HB"></a>随入庙者。<a id="a-HC"></a>数千万人。<a id="a-HD"></a>提婆既入。<a id="a-HE"></a>天像挺动其眼。<a id="a-HF"></a>怒目视之。<a id="a-HG"></a>提婆问。<a id="a-HH"></a>天神则神矣。<a id="a-HI"></a>何其小也。<a id="a-HJ"></a>当以精灵感人。<a id="a-HK"></a>智德伏物。<a id="a-HL"></a>而假黄金以目。<a id="a-HM"></a>多动玻璃以荧惑。<a id="a-HN"></a>非所望也。<a id="a-HO"></a>即便登梯。<a id="a-HP"></a>凿出其眼。<a id="a-HQ"></a>时诸观者。<a id="a-HR"></a>咸有疑意。<a id="a-HS"></a>大自在天。<a id="a-HT"></a>何为一。<a id="a-HU"></a>小婆罗门所困。<a id="a-HV"></a>将无名过其实。<a id="a-HW"></a>理屈其词耶。<a id="a-HX"></a>提婆晓众人言。<a id="a-HY"></a>神明远大。<a id="a-HZ"></a>故以近事试我。<a id="a-Ha"></a>我得其心。<a id="a-Hb"></a>故登金聚。<a id="a-Hc"></a>出玻璃。<a id="a-Hd"></a>令汝等知神不假质。<a id="a-He"></a>精不托形。<a id="a-Hf"></a>吾既不慢。<a id="a-Hg"></a>神亦不辱也。<a id="a-Hh"></a>言已而出。<a id="a-Hi"></a>即以其夜求诸供备。<a id="a-Hj"></a>明日清旦。<a id="a-Hk"></a>敬祠天神。<a id="a-Hl"></a>提婆先名既重。<a id="a-Hm"></a>加以智参。<a id="a-Hn"></a>神契。<a id="a-Ho"></a>其所发言。<a id="a-Hp"></a>声之所及。<a id="a-Hq"></a>无不响应。<a id="a-Hr"></a>一夜之中。<a id="a-Hs"></a>供具精馔。<a id="a-Ht"></a>有物必备。<a id="a-Hu"></a>大自在天。<a id="a-Hv"></a>贯一肉形。<a id="a-Hw"></a>数高四丈。<a id="a-Hx"></a>左眼枯没。<a id="a-Hy"></a>而来在坐。<a id="a-Hz"></a>历观供馔。<a id="a-I0"></a>叹未曾有。<a id="a-I1"></a>嘉其德力。<a id="a-I2"></a>能有所致。<a id="a-I3"></a>而告之言。<a id="a-I4"></a>汝得我心。<a id="a-I5"></a>人得我形。<a id="a-I6"></a>汝以心供。<a id="a-I7"></a>人以质馈。<a id="a-I8"></a>知而敬我者。<a id="a-I9"></a>汝畏而诬我者人。<a id="a-IA"></a>汝所供馔。<a id="a-IB"></a>尽善尽美矣。<a id="a-IC"></a>唯无我之所须。<a id="a-ID"></a>能以见与。<a id="a-IE"></a>真上施也。<a id="a-IF"></a>提婆言。<a id="a-IG"></a>神鉴我心。<a id="a-IH"></a>惟命是从。<a id="a-II"></a>神言。<a id="a-IJ"></a>我所乏者左眼。<a id="a-IK"></a>能与我者。<a id="a-IL"></a>便可出之。<a id="a-IM"></a>提婆言。<a id="a-IN"></a>敬如天命。<a id="a-IO"></a>即以左手。<a id="a-IP"></a>出眼与之。<a id="a-IQ"></a>天神力故。<a id="a-IR"></a>出而随生。<a id="a-IS"></a>索之不已。<a id="a-IT"></a>从旦终朝。<a id="a-IU"></a>出眼数万。<a id="a-IV"></a>天神赞曰。<a id="a-IW"></a>善哉摩纳。<a id="a-IX"></a>真上施也。<a id="a-IY"></a>欲求何愿。<a id="a-IZ"></a>必如汝意。<a id="a-Ia"></a>提婆言。<a id="a-Ib"></a>我禀明于心。<a id="a-Ic"></a>不假外也。<a id="a-Id"></a>唯恨悠悠童蒙。<a id="a-Ie"></a>不知信受我言。<a id="a-If"></a>神赐我愿。<a id="a-Ig"></a>必当令我言不虚设。<a id="a-Ih"></a>唯此为请。<a id="a-Ii"></a>他无所须。<a id="a-Ij"></a>神言。<a id="a-Ik"></a>必如所难。<a id="a-Il"></a>于是而退。<a id="a-Im"></a>诣寺。<a id="a-In"></a>受出家法。<a id="a-Io"></a>剃发法服。<a id="a-Ip"></a>周游扬化。<a id="a-Iq"></a>于天竺大国之都。<a id="a-Ir"></a>四衢道中。<a id="a-Is"></a>敷高座。<a id="a-It"></a>作三论言。<a id="a-Iu"></a>一切诸圣中。<a id="a-Iv"></a>佛圣最第一。<a id="a-Iw"></a>一切诸法中。<a id="a-Ix"></a>佛法正第一。<a id="a-Iy"></a>一切救世众。<a id="a-Iz"></a>佛僧为第一。<a id="a-J0"></a>八方诸论士。<a id="a-J1"></a>有能坏此语者。<a id="a-J2"></a>我当斩首以谢其屈。<a id="a-J3"></a>所以者何。<a id="a-J4"></a>立理不明。<a id="a-J5"></a>是为愚痴。<a id="a-J6"></a>愚痴之头。<a id="a-J7"></a>非我所须。<a id="a-J8"></a>斩以谢屈。<a id="a-J9"></a>甚不惜也。<a id="a-JA"></a>八方论士。<a id="a-JB"></a>既闻此言。<a id="a-JC"></a>亦各来集。<a id="a-JD"></a>而立誓言。<a id="a-JE"></a>我等不如。<a id="a-JF"></a>亦当斩首。<a id="a-JG"></a>愚痴之头。<a id="a-JH"></a>亦所不惜。<a id="a-JI"></a>提婆言。<a id="a-JJ"></a>我所修法。<a id="a-JK"></a>仁活万物。<a id="a-JL"></a>要不如者。<a id="a-JM"></a>当剃汝须发。<a id="a-JN"></a>以为弟子。<a id="a-JO"></a>不斩首也。<a id="a-JP"></a>立此要已。<a id="a-JQ"></a>各撰名理。<a id="a-JR"></a>建无方论。<a id="a-JS"></a>而与酬酢。<a id="a-JT"></a>智浅情近者。<a id="a-JU"></a>一言便屈。<a id="a-JV"></a>智深情远者。<a id="a-JW"></a>极至二日。<a id="a-JX"></a>则辞理俱匮。<a id="a-JY"></a>即皆下发。<a id="a-JZ"></a>如是日日。<a id="a-Ja"></a>王家送衣钵。<a id="a-Jb"></a>终竟三月。<a id="a-Jc"></a>度十余万人。<a id="a-Jd"></a>释曰。<a id="a-Je"></a>禀明于心。<a id="a-Jf"></a>不假外者。<a id="a-Jg"></a>审如斯语。<a id="a-Jh"></a>何往不从。<a id="a-Ji"></a>故能德动明神。<a id="a-Jj"></a>凿大自在天之眼。<a id="a-Jk"></a>化谐人意。<a id="a-Jl"></a>度十万外道之心。<a id="a-Jm"></a>可谓救世良医。<a id="a-Jn"></a>度人妙术。<a id="a-Jo"></a>不得斯旨。<a id="a-Jp"></a>悲愿何成。<a id="a-Jq"></a>自利利他。<a id="a-Jr"></a>理穷于此。</p>
  <p id="aJs">天台无量寿佛疏云。<a id="a-Jt"></a>就一字说者。<a id="a-Ju"></a>释论云。<a id="a-Jv"></a>所行如所说。<a id="a-Jw"></a>所说即是教。<a id="a-Jx"></a>如即是理。<a id="a-Jy"></a>行即是行。<a id="a-Jz"></a>佛即是法身。<a id="a-K0"></a>观即般若。<a id="a-K1"></a>无量寿即解脱。<a id="a-K2"></a>当知即一达三即三达一。<a id="a-K3"></a>一中解无量。<a id="a-K4"></a>无量中解一。<a id="a-K5"></a>于一字上达无量义。<a id="a-K6"></a>况诸字。<a id="a-K7"></a>况一题。<a id="a-K8"></a>况一经。<a id="a-K9"></a>况一切经耶。<a id="a-KA"></a>故经云。<a id="a-KB"></a>若闻首题名字。<a id="a-KC"></a>所得功德。<a id="a-KD"></a>不可限量。<a id="a-KE"></a>若不如上解者。<a id="a-KF"></a>安获无限功德耶。<a id="a-KG"></a>释云。<a id="a-KH"></a>若不归一心解。<a id="a-KI"></a>安获无限功德。<a id="a-KJ"></a>以无量功德。<a id="a-KK"></a>即一心具足。<a id="a-KL"></a>若离心。<a id="a-KM"></a>所见皆不圆满。<a id="a-KN"></a>悉成邪倒。<a id="a-KO"></a>设具行门。<a id="a-KP"></a>皆成分限。</p>
  <p id="aKQ">起信疏云。<a id="a-KR"></a>夫真心寥廓。<a id="a-KS"></a>绝言像于筌罤。<a id="a-KT"></a>冲漠希夷。<a id="a-KU"></a>亡境智于能所。<a id="a-KV"></a>非生非灭。<a id="a-KW"></a>四相之所不迁。<a id="a-KX"></a>无去无来。<a id="a-KY"></a>三际莫之能易。<a id="a-KZ"></a>但以无住为性。<a id="a-Ka"></a>随派分岐。<a id="a-Kb"></a>逐迷悟而升沉。<a id="a-Kc"></a>任因缘而起灭。<a id="a-Kd"></a>虽繁兴鼓跃。<a id="a-Ke"></a>未始动于心原。<a id="a-Kf"></a>静鉴虚凝。<a id="a-Kg"></a>未尝乖于业果。<a id="a-Kh"></a>故使不变性而缘起。<a id="a-Ki"></a>染净恒分。<a id="a-Kj"></a>不舍缘而即真。<a id="a-Kk"></a>凡圣一致。<a id="a-Kl"></a>其犹波无异水之动。<a id="a-Km"></a>故即水以辩于波。<a id="a-Kn"></a>水无异动之湿。<a id="a-Ko"></a>故即波以明于水。<a id="a-Kp"></a>是则动静交彻。<a id="a-Kq"></a>真俗双融。<a id="a-Kr"></a>生死涅槃。<a id="a-Ks"></a>夷齐同贯。</p>
  <p id="aKt">安乐集云。<a id="a-Ku"></a>问。<a id="a-Kv"></a>何因一念佛之力。<a id="a-Kw"></a>能断一切诸障。<a id="a-Kx"></a>答。<a id="a-Ky"></a>如经云。<a id="a-Kz"></a>譬如有人。<a id="a-L0"></a>用师子筋以为琴弦。<a id="a-L1"></a>音声一奏。<a id="a-L2"></a>一切余弦悉皆断坏。<a id="a-L3"></a>若人菩提心中。<a id="a-L4"></a>行念佛三昧者。<a id="a-L5"></a>一切烦恼。<a id="a-L6"></a>一切诸障。<a id="a-L7"></a>悉皆断灭。<a id="a-L8"></a>亦如有人构取牛羊驴马一切诸乳。<a id="a-L9"></a>置一器中。<a id="a-LA"></a>若将师子乳一渧投之。<a id="a-LB"></a>直过无难。<a id="a-LC"></a>一切诸乳。<a id="a-LD"></a>悉皆破坏。<a id="a-LE"></a>变为清水。<a id="a-LF"></a>若人但能菩提心中。<a id="a-LG"></a>行念佛三昧者。<a id="a-LH"></a>一切恶魔诸障。<a id="a-LI"></a>直过无难。</p>
  <p id="aLJ">宝藏论注云。<a id="a-LK"></a>实此非彼。<a id="a-LL"></a>实彼非此。<a id="a-LM"></a>鸟迹空文。<a id="a-LN"></a>奇特现矣者。<a id="a-LO"></a>破彼此也。<a id="a-LP"></a>诸法如幻。<a id="a-LQ"></a>比鸟迹空文。<a id="a-LR"></a>皆从心生。<a id="a-LS"></a>奇特现矣。<a id="a-LT"></a>又云。<a id="a-LU"></a>光超日月。<a id="a-LV"></a>德越太清。<a id="a-LW"></a>万物无作。<a id="a-LX"></a>一切无名。<a id="a-LY"></a>转变天地。<a id="a-LZ"></a>自在纵横者。<a id="a-La"></a>万物不能自立。<a id="a-Lb"></a>人为作名。<a id="a-Lc"></a>皆自心起。<a id="a-Ld"></a>转变天地。<a id="a-Le"></a>了一切唯心。<a id="a-Lf"></a>则万法无累其神明。<a id="a-Lg"></a>即所向自由。<a id="a-Lh"></a>即自在纵横。</p>
  <p id="aLi">天台涅槃疏云。<a id="a-Lj"></a>烦恼与身一时者。<a id="a-Lk"></a>除彼所计之一时。<a id="a-Ll"></a>若是所解言一时者。<a id="a-Lm"></a>此是前后而一时。<a id="a-Ln"></a>一时而前后。<a id="a-Lo"></a>只于一时义中。<a id="a-Lp"></a>说有前后。<a id="a-Lq"></a>即烦恼为前。<a id="a-Lr"></a>身属于后。<a id="a-Ls"></a>何以故。<a id="a-Lt"></a>因果无二。<a id="a-Lu"></a>色心体一。<a id="a-Lv"></a>三道三德。<a id="a-Lw"></a>一念无乖。<a id="a-Lx"></a>五阴五脱。<a id="a-Ly"></a>刹那理等。<a id="a-Lz"></a>贵在破执。<a id="a-M0"></a>执已。<a id="a-M1"></a>了性同空。<a id="a-M2"></a>空无前后。<a id="a-M3"></a>如炷与明一时有。<a id="a-M4"></a>要因炷有明。<a id="a-M5"></a>烦恼与身亦然。<a id="a-M6"></a>故知前后一心。<a id="a-M7"></a>一心前后。<a id="a-M8"></a>如是解者。<a id="a-M9"></a>有何差别。<a id="a-MA"></a>只恐心外取法。<a id="a-MB"></a>而自异耳。</p>
  <p id="aMC">杜顺和尚摄境归心真空观云。<a id="a-MD"></a>谓三界所有法。<a id="a-ME"></a>唯是一心。<a id="a-MF"></a>心外更无一法可得。<a id="a-MG"></a>故曰归心。<a id="a-MH"></a>谓一切分别。<a id="a-MI"></a>但由自心。<a id="a-MJ"></a>曾无心外境。<a id="a-MK"></a>能与心为缘。<a id="a-ML"></a>何以故。<a id="a-MM"></a>由心不起。<a id="a-MN"></a>外境本空。<a id="a-MO"></a>论云。<a id="a-MP"></a>由依唯识故。<a id="a-MQ"></a>境本无体。<a id="a-MR"></a>真空义成故。<a id="a-MS"></a>以尘无有故。<a id="a-MT"></a>本识即不生。<a id="a-MU"></a>由此方知。<a id="a-MV"></a>由心现境。<a id="a-MW"></a>由境显心。<a id="a-MX"></a>心不至境。<a id="a-MY"></a>境不入心。<a id="a-MZ"></a>常作此观。<a id="a-Ma"></a>智慧甚深。</p>
  <p id="aMb">唯识序云。<a id="a-Mc"></a>离心之境克湮。<a id="a-Md"></a>即识之尘斯在。<a id="a-Me"></a>带数之名攸显。<a id="a-Mf"></a>唯识之称兆彰。<a id="a-Mg"></a>故得一心之旨。<a id="a-Mh"></a>永传而不穷。<a id="a-Mi"></a>八识之灯。<a id="a-Mj"></a>恒然而无尽。</p>
 </body>
</html>