<!doctype html>
<html id="z3IBXAy1eM" data-ver="1595">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第三十三</h1>
  <p id="a2">夫道无可修。<a id="a-3"></a>法无可问。<a id="a-4"></a>才悟大旨。<a id="a-5"></a>万事俱休。<a id="a-6"></a>故云言语道断。<a id="a-7"></a>心行处灭。<a id="a-8"></a>既云宗镜。<a id="a-9"></a>何乃广引身戒心慧之文。<a id="a-A"></a>法华经云。<a id="a-B"></a>三藏学者。<a id="a-C"></a>尚不许亲近。<a id="a-D"></a>既违大乘之经教。<a id="a-E"></a>何成后学之信门。</p>
  <p id="aF">答。<a id="a-G"></a>经中所斥三藏学者。<a id="a-H"></a>即是小乘戒定慧。<a id="a-I"></a>戒则但持身口。<a id="a-J"></a>断四住枝叶之病苗。<a id="a-K"></a>定则形同枯木。<a id="a-L"></a>绝现外威仪之妙用。<a id="a-M"></a>慧则唯证偏空。<a id="a-N"></a>失中道不空之圆理。<a id="a-O"></a>故称贫所乐法。<a id="a-P"></a>堕下劣之乘。<a id="a-Q"></a>为净名所诃。<a id="a-R"></a>是愚人之法。<a id="a-S"></a>今此圆宗定慧。<a id="a-T"></a>尚不同大乘初教无相之空。<a id="a-U"></a>及大乘别教偏圆之理。<a id="a-V"></a>岂与三藏灰断定慧之所论乎。<a id="a-W"></a>此宗镜录戒定慧。<a id="a-X"></a>乃至一事一行。<a id="a-Y"></a>一一皆入法界。<a id="a-Z"></a>具无边德。<a id="a-a"></a>是无尽宗趣。<a id="a-b"></a>性起法门。<a id="a-c"></a>无碍圆通。<a id="a-d"></a>实不思议。<a id="a-e"></a>如台教云。<a id="a-f"></a>如镜有像。<a id="a-g"></a>瓦砾不现。<a id="a-h"></a>中具诸相。<a id="a-i"></a>但空即无。<a id="a-j"></a>微妙净法身。<a id="a-k"></a>具相三十二。<a id="a-l"></a>观和尚云。<a id="a-m"></a>凡圣交彻。<a id="a-n"></a>即凡心而见佛心。<a id="a-o"></a>理事双修。<a id="a-p"></a>依本智而求佛智。<a id="a-q"></a>古德释云。<a id="a-r"></a>禅宗失意之徒。<a id="a-s"></a>执理迷事。<a id="a-t"></a>云性本具足。<a id="a-u"></a>何假修求。<a id="a-v"></a>但要亡情。<a id="a-w"></a>即真佛自现。<a id="a-x"></a>法学之辈。<a id="a-y"></a>执事迷理。<a id="a-z"></a>何须孜孜修习理法。<a id="a-10"></a>合之双美。<a id="a-11"></a>离之两伤。<a id="a-12"></a>理行双修。<a id="a-13"></a>以彰圆妙。<a id="a-14"></a>休心绝念名理行。<a id="a-15"></a>兴功涉有名事行。<a id="a-16"></a>依本智者。<a id="a-17"></a>本觉智。<a id="a-18"></a>此是因智。<a id="a-19"></a>此虚明不昧名智。<a id="a-1A"></a>成前理行。<a id="a-1B"></a>亡情显理。<a id="a-1C"></a>求佛智者。<a id="a-1D"></a>即无障碍解脱智。<a id="a-1E"></a>此是果智。<a id="a-1F"></a>约圆明决断为智。<a id="a-1G"></a>成前事行。<a id="a-1H"></a>以起行成果故。<a id="a-1I"></a>此则体性同故。<a id="a-1J"></a>所以依之。<a id="a-1K"></a>相用异故。<a id="a-1L"></a>所以求之。<a id="a-1M"></a>但求相用。<a id="a-1N"></a>不求体性。<a id="a-1O"></a>前亡情理行。<a id="a-1P"></a>即是除染缘起以显体性。<a id="a-1Q"></a>兴功事行。<a id="a-1R"></a>即是发净。<a id="a-1S"></a>缘起以成相用。<a id="a-1T"></a>无相宗云。<a id="a-1U"></a>如上所说。<a id="a-1V"></a>相用可然。<a id="a-1W"></a>但依本智。<a id="a-1X"></a>情亡则相用自显。<a id="a-1Y"></a>以本具故。<a id="a-1Z"></a>何须特尔起于事行。<a id="a-1a"></a>圆宗云。<a id="a-1b"></a>性诠本具。<a id="a-1c"></a>亡情之时。<a id="a-1d"></a>但除染分相用。<a id="a-1e"></a>自显真体者无事行。<a id="a-1f"></a>彼起净分相用。<a id="a-1g"></a>无因得生。<a id="a-1h"></a>如金中虽有众器。<a id="a-1i"></a>除矿但能显金。<a id="a-1j"></a>若不施功造作。<a id="a-1k"></a>无因得成其器。<a id="a-1l"></a>岂金出矿已。<a id="a-1m"></a>不造不作。<a id="a-1n"></a>自然得成于器。<a id="a-1o"></a>若亡情则不假事行。<a id="a-1p"></a>佛令具修。<a id="a-1q"></a>岂不虚劳学者。<a id="a-1r"></a>是以八地已能离念。<a id="a-1s"></a>佛劝方令起于事行。<a id="a-1t"></a>知由离念不了。<a id="a-1u"></a>所以经颂云。<a id="a-1v"></a>法性真常离心念。<a id="a-1w"></a>二乘于此亦能得。<a id="a-1x"></a>不以此故为世尊。<a id="a-1y"></a>但以甚深无碍智。<a id="a-1z"></a>此劝皆是事行故。<a id="a-20"></a>是知果佛。<a id="a-21"></a>须性相具足。<a id="a-22"></a>因行。<a id="a-23"></a>必须事理双修。<a id="a-24"></a>依本智如得金。<a id="a-25"></a>修理行如去矿。<a id="a-26"></a>修事行如造作。<a id="a-27"></a>求佛智如成器也。<a id="a-28"></a>又华严演义云。<a id="a-29"></a>若执禅者。<a id="a-2A"></a>则依本智性。<a id="a-2B"></a>无作无修。<a id="a-2C"></a>镜本自明。<a id="a-2D"></a>不拂不莹。<a id="a-2E"></a>若执法者。<a id="a-2F"></a>须起事行求依他胜缘以成己德。<a id="a-2G"></a>并为偏执。<a id="a-2H"></a>故辩双行。<a id="a-2I"></a>依本智者。<a id="a-2J"></a>约理。<a id="a-2K"></a>无漏智性本具足故。<a id="a-2L"></a>而求佛智者。<a id="a-2M"></a>约事。<a id="a-2N"></a>无所求中吾故求之。<a id="a-2O"></a>心镜本净。<a id="a-2P"></a>久翳尘劳。<a id="a-2Q"></a>恒沙性德。<a id="a-2R"></a>并埋尘沙烦恼。<a id="a-2S"></a>是故须以随顺法性。<a id="a-2T"></a>无悭贪等。<a id="a-2U"></a>修檀等六波罗蜜故。<a id="a-2V"></a>诸佛已证。<a id="a-2W"></a>我未证故。<a id="a-2X"></a>又理不碍事。<a id="a-2Y"></a>不妨求故。<a id="a-2Z"></a>事不碍理。<a id="a-2a"></a>求无求故。<a id="a-2b"></a>若此之修。<a id="a-2c"></a>修即无修。<a id="a-2d"></a>为真修矣。<a id="a-2e"></a>如上开示。<a id="a-2f"></a>本末无遗。<a id="a-2g"></a>理备行周。<a id="a-2h"></a>因圆果满。<a id="a-2i"></a>可谓其车高广。<a id="a-2j"></a>又多仆从而侍卫之。<a id="a-2k"></a>方能入此。<a id="a-2l"></a>一乘。<a id="a-2m"></a>归于宗镜。<a id="a-2n"></a>若初心入已。<a id="a-2o"></a>须冥合真空。<a id="a-2p"></a>唯在心行。<a id="a-2q"></a>非从口说。<a id="a-2r"></a>直下步步着力。<a id="a-2s"></a>念念相应。<a id="a-2t"></a>如大死人。<a id="a-2u"></a>永绝余想。<a id="a-2v"></a>若非恳志。<a id="a-2w"></a>曷称丈夫。<a id="a-2x"></a>但有虚言。<a id="a-2y"></a>终成自诳。<a id="a-2z"></a>如天台拾得颂公。<a id="a-30"></a>东阳海水清。<a id="a-31"></a>水清复见底。<a id="a-32"></a>灵源流法泉。<a id="a-33"></a>斫水刀无痕。<a id="a-34"></a>我见顽愚士。<a id="a-35"></a>灯心拄须弥。<a id="a-36"></a>寸樵煮大海。<a id="a-37"></a>足抹大地石。<a id="a-38"></a>蒸沙成饭无。<a id="a-39"></a>磨甎将为镜。<a id="a-3A"></a>说食终不饱。<a id="a-3B"></a>直须着力行。<a id="a-3C"></a>恢恢大丈夫。<a id="a-3D"></a>堂堂六尺士。<a id="a-3E"></a>枉死埋冢下。<a id="a-3F"></a>可惜孤标物。<a id="a-3G"></a>庞居士诗云。<a id="a-3H"></a>读经须解义。<a id="a-3I"></a>解义即修行。<a id="a-3J"></a>若依了义学。<a id="a-3K"></a>即入涅槃城。<a id="a-3L"></a>如其不解义。<a id="a-3M"></a>多见不如盲。<a id="a-3N"></a>寻文广占地。<a id="a-3O"></a>心牛不肯耕。<a id="a-3P"></a>田田总是草。<a id="a-3Q"></a>稻从何处生。<a id="a-3R"></a>故知须在心行。<a id="a-3S"></a>忍力成就。<a id="a-3T"></a>忍有二种。<a id="a-3U"></a>一生忍。<a id="a-3V"></a>二法忍。<a id="a-3W"></a>若于法忍。<a id="a-3X"></a>观行易成。<a id="a-3Y"></a>以了唯心故。<a id="a-3Z"></a>内外平等。<a id="a-3a"></a>如大智度论云。<a id="a-3b"></a>法忍者。<a id="a-3c"></a>于内六情不着。<a id="a-3d"></a>于外六尘不受。<a id="a-3e"></a>能于此二不作分别。<a id="a-3f"></a>何以故。<a id="a-3g"></a>内相如外。<a id="a-3h"></a>外相如内。<a id="a-3i"></a>二相俱不可得故。<a id="a-3j"></a>一相故。<a id="a-3k"></a>因缘合故。<a id="a-3l"></a>其实空故。<a id="a-3m"></a>一切法相常清净故。<a id="a-3n"></a>何谓一切法相常清净。<a id="a-3o"></a>以同遵一道故。<a id="a-3p"></a>所以华严疏云。<a id="a-3q"></a>一道甚深者。<a id="a-3r"></a>亦名一乘。<a id="a-3s"></a>佛佛皆同。<a id="a-3t"></a>一真道故。<a id="a-3u"></a>佛佛所乘。<a id="a-3v"></a>同观心性。<a id="a-3w"></a>万行齐修。<a id="a-3x"></a>自始至终。<a id="a-3y"></a>更无异径。<a id="a-3z"></a>故为一道。</p>
  <p id="a40">问。<a id="a-41"></a>真心常住遍一切处者。<a id="a-42"></a>即万法皆真。<a id="a-43"></a>云何而有四时生灭。</p>
  <p id="a44">答。<a id="a-45"></a>了真心不动故。<a id="a-46"></a>则万法不迁。<a id="a-47"></a>即常住义。<a id="a-48"></a>若见万法迁谢。<a id="a-49"></a>皆是妄心。<a id="a-4A"></a>以一切境界唯心妄动。<a id="a-4B"></a>心若不起。<a id="a-4C"></a>外境本空。<a id="a-4D"></a>以从识变故。<a id="a-4E"></a>若离心识。<a id="a-4F"></a>则尚无一法常住。<a id="a-4G"></a>岂况有万法迁移。</p>
  <p id="a4H">问。<a id="a-4I"></a>如今现见。<a id="a-4J"></a>物像荣枯。<a id="a-4K"></a>时景代谢。<a id="a-4L"></a>如何微细披剥。<a id="a-4M"></a>明见不迁之旨。</p>
  <p id="a4N">答。<a id="a-4O"></a>但当见性。<a id="a-4P"></a>自断狐疑。<a id="a-4Q"></a>余曾推穷。<a id="a-4R"></a>似信斯理。<a id="a-4S"></a>不迁论云。<a id="a-4T"></a>旋风偃岳而常静。<a id="a-4U"></a>江河竞注而不流。<a id="a-4V"></a>野马漂鼓而不动。<a id="a-4W"></a>日月历天而不周。<a id="a-4X"></a>疏云。<a id="a-4Y"></a>前风非后风。<a id="a-4Z"></a>故偃岳而常静。<a id="a-4a"></a>前水非后水。<a id="a-4b"></a>故竞注而不流。<a id="a-4c"></a>前气非后气。<a id="a-4d"></a>故漂鼓而不动。<a id="a-4e"></a>前日非后日。<a id="a-4f"></a>故历天而不周。<a id="a-4g"></a>钞云。<a id="a-4h"></a>然自体念念不同。<a id="a-4i"></a>则初一念起时。<a id="a-4j"></a>非第二念时。<a id="a-4k"></a>乃至最后吹着山时。<a id="a-4l"></a>非初起时。<a id="a-4m"></a>则无前念风体。<a id="a-4n"></a>定从彼来吹其山也。<a id="a-4o"></a>且山从初动时。<a id="a-4p"></a>以至倒卧地时。<a id="a-4q"></a>其山自体。<a id="a-4r"></a>念念不同。<a id="a-4s"></a>则初一念动时。<a id="a-4t"></a>非第二念动时。<a id="a-4u"></a>乃至最后着地时。<a id="a-4v"></a>非初动时。<a id="a-4w"></a>则无初动山体。<a id="a-4x"></a>定从彼来至着地时。<a id="a-4y"></a>斯皆风不至。<a id="a-4z"></a>山岳不着地。<a id="a-50"></a>虽旋岚偃岳未曾动也。<a id="a-51"></a>以此四物。<a id="a-52"></a>世为迁动。<a id="a-53"></a>然虽则倒岳历天。<a id="a-54"></a>皆不相知相到。<a id="a-55"></a>念念自住。<a id="a-56"></a>各各不迁。<a id="a-57"></a>且如世间称大。<a id="a-58"></a>莫过四大。<a id="a-59"></a>四大中动。<a id="a-5A"></a>莫越风轮。<a id="a-5B"></a>以性推之。<a id="a-5C"></a>本实不动。<a id="a-5D"></a>如义海云。<a id="a-5E"></a>鉴动寂者。<a id="a-5F"></a>为尘随风。<a id="a-5G"></a>飘扬是动。<a id="a-5H"></a>寂然不起是静。<a id="a-5I"></a>而今静时。<a id="a-5J"></a>由动不灭。<a id="a-5K"></a>即全以动成静也。<a id="a-5L"></a>今动时由静不灭。<a id="a-5M"></a>即全以静成动也。<a id="a-5N"></a>由全体相成。<a id="a-5O"></a>是故动时正静。<a id="a-5P"></a>静时正动。<a id="a-5Q"></a>亦如风本不动。<a id="a-5R"></a>能动诸物。<a id="a-5S"></a>若先有动。<a id="a-5T"></a>则失自体。<a id="a-5U"></a>不复更动。<a id="a-5V"></a>今观此风。<a id="a-5W"></a>周遍法界。<a id="a-5X"></a>湛然不动。<a id="a-5Y"></a>寂尔无形。<a id="a-5Z"></a>推此动由。<a id="a-5a"></a>皆从缘起。<a id="a-5b"></a>且如密室之中。<a id="a-5c"></a>若云有风。<a id="a-5d"></a>风何不动。<a id="a-5e"></a>若云无风。<a id="a-5f"></a>遇缘即起。<a id="a-5g"></a>或遍法界拂。<a id="a-5h"></a>则满法界生。<a id="a-5i"></a>故知风大不动。<a id="a-5j"></a>动属诸缘。<a id="a-5k"></a>若于外十方虚空中。<a id="a-5l"></a>设不因人拂。<a id="a-5m"></a>或自起时。<a id="a-5n"></a>亦是龙蜃鬼神所作。<a id="a-5o"></a>以鬼神属阴。<a id="a-5p"></a>至晚则风多故。<a id="a-5q"></a>乃至劫初劫末成坏之风。<a id="a-5r"></a>并因众生业感。<a id="a-5s"></a>世间无有一法不从缘生。<a id="a-5t"></a>缘会则生。<a id="a-5u"></a>缘散则灭。<a id="a-5v"></a>若执自然生者。<a id="a-5w"></a>只合常生。<a id="a-5x"></a>何得紧缦不定。<a id="a-5y"></a>动静无恒故知悉从缘起。<a id="a-5z"></a>又推诸缘和合成事。<a id="a-60"></a>各各不有。<a id="a-61"></a>和合亦无。<a id="a-62"></a>缘。<a id="a-63"></a>缘之中。<a id="a-64"></a>俱无自性。<a id="a-65"></a>但是心动。<a id="a-66"></a>反推自心。<a id="a-67"></a>心亦不动。<a id="a-68"></a>以心无形。<a id="a-69"></a>故起处不可得。<a id="a-6A"></a>即知皆从真性起。<a id="a-6B"></a>真性即不起。<a id="a-6C"></a>方见心性遍四大性。<a id="a-6D"></a>体合真空。<a id="a-6E"></a>性无动静。<a id="a-6F"></a>以因相彰动。<a id="a-6G"></a>因动对静。<a id="a-6H"></a>动相既无。<a id="a-6I"></a>静尘亦灭。<a id="a-6J"></a>故首楞严经云。<a id="a-6K"></a>性风真空。<a id="a-6L"></a>性空真风。<a id="a-6M"></a>又不迁之宗。<a id="a-6N"></a>岂离动摇之境。<a id="a-6O"></a>无生之旨。<a id="a-6P"></a>匪越生灭之门。<a id="a-6Q"></a>故金刚三昧经云。<a id="a-6R"></a>因缘所生义。<a id="a-6S"></a>是义灭非生。<a id="a-6T"></a>灭诸生灭义。<a id="a-6U"></a>是义生非灭。<a id="a-6V"></a>是以起恒不起。<a id="a-6W"></a>不起恒起。<a id="a-6X"></a>如此通达不落断常。<a id="a-6Y"></a>可正解一心不迁之义矣。<a id="a-6Z"></a>如先德云。<a id="a-6a"></a>夫物性无差。<a id="a-6b"></a>悟即真理。<a id="a-6c"></a>真即不变。<a id="a-6d"></a>物自湛然。<a id="a-6e"></a>常情所封。<a id="a-6f"></a>于不动中妄以为动。<a id="a-6g"></a>道体渊默。<a id="a-6h"></a>语路玄微。<a id="a-6i"></a>日用而不知者。<a id="a-6j"></a>物不迁也。<a id="a-6k"></a>事像可观。<a id="a-6l"></a>称之为物。<a id="a-6m"></a>物体各住。<a id="a-6n"></a>故号不迁。<a id="a-6o"></a>不迁故。<a id="a-6p"></a>随流湛然清净。<a id="a-6q"></a>为物故。<a id="a-6r"></a>与四像而所相依。<a id="a-6s"></a>故知无生不生。<a id="a-6t"></a>无形不形。<a id="a-6u"></a>处性相而守一者。<a id="a-6v"></a>其为不迁论焉。<a id="a-6w"></a>所以不迁论云。<a id="a-6x"></a>是以如来。<a id="a-6y"></a>因群情之所滞。<a id="a-6z"></a>即方言以辩惑。<a id="a-70"></a>乘莫二之真心。<a id="a-71"></a>吐不一之殊教。<a id="a-72"></a>乖而不可异者。<a id="a-73"></a>其唯圣言乎。<a id="a-74"></a>故谈真有不迁之称。<a id="a-75"></a>导俗有流动之说。<a id="a-76"></a>虽复千途异唱。<a id="a-77"></a>会归同致矣。<a id="a-78"></a>而征文者。<a id="a-79"></a>闻不迁。<a id="a-7A"></a>则谓昔物不至今。<a id="a-7B"></a>聆流动者。<a id="a-7C"></a>而谓今物可至昔。<a id="a-7D"></a>既曰古今。<a id="a-7E"></a>而欲迁之者何耶。<a id="a-7F"></a>是以言往不必往。<a id="a-7G"></a>古今常存。<a id="a-7H"></a>以其不动。<a id="a-7I"></a>称去不必去。<a id="a-7J"></a>谓不从今至古。<a id="a-7K"></a>以其不来。<a id="a-7L"></a>不来故。<a id="a-7M"></a>不驰骋于古今。<a id="a-7N"></a>不动故。<a id="a-7O"></a>各性住于一世。<a id="a-7P"></a>然则群籍殊文。<a id="a-7Q"></a>百家异说者。<a id="a-7R"></a>苟得其会。<a id="a-7S"></a>岂文言能惑之哉。<a id="a-7T"></a>是以人之所谓住。<a id="a-7U"></a>我则言其去。<a id="a-7V"></a>人之所谓去。<a id="a-7W"></a>我则言其住。<a id="a-7X"></a>然则去住虽殊。<a id="a-7Y"></a>其致一也。<a id="a-7Z"></a>故经云。<a id="a-7a"></a>正言似反。<a id="a-7b"></a>谁当信者。<a id="a-7c"></a>斯言有由矣。<a id="a-7d"></a>何者。<a id="a-7e"></a>人则求古于今。<a id="a-7f"></a>谓其不住。<a id="a-7g"></a>吾则求今于古。<a id="a-7h"></a>知其不去。<a id="a-7i"></a>今若至古。<a id="a-7j"></a>古应有今。<a id="a-7k"></a>古若至今。<a id="a-7l"></a>今应有古。<a id="a-7m"></a>今而无古。<a id="a-7n"></a>以知不来。<a id="a-7o"></a>古而无今。<a id="a-7p"></a>以知不去。<a id="a-7q"></a>若古不至今。<a id="a-7r"></a>今亦不至古。<a id="a-7s"></a>事各性住。<a id="a-7t"></a>有何物而可去来。<a id="a-7u"></a>然则四像风驰。<a id="a-7v"></a>旋机电卷。<a id="a-7w"></a>得意毫微。<a id="a-7x"></a>虽速而不转也。<a id="a-7y"></a>是以如来。<a id="a-7z"></a>功流万世而常存。<a id="a-80"></a>道通百劫而弥固。<a id="a-81"></a>成山假就于始篑。<a id="a-82"></a>修途托至于初步者。<a id="a-83"></a>果以功业不可朽故也。<a id="a-84"></a>功业不可朽故。<a id="a-85"></a>虽在昔而不化。<a id="a-86"></a>不化故不迁。<a id="a-87"></a>不迁故。<a id="a-88"></a>则湛然矣。<a id="a-89"></a>故经云。<a id="a-8A"></a>三灾弥沦而行业湛然。<a id="a-8B"></a>信其言也。<a id="a-8C"></a>何者。<a id="a-8D"></a>夫果不俱因。<a id="a-8E"></a>因因而果。<a id="a-8F"></a>因因而果。<a id="a-8G"></a>因昔不灭。<a id="a-8H"></a>果不俱因。<a id="a-8I"></a>因不来今。<a id="a-8J"></a>不灭不来。<a id="a-8K"></a>则不迁之致明矣。<a id="a-8L"></a>复何惑于去留。<a id="a-8M"></a>踌躇于动静之间哉。<a id="a-8N"></a>然则乾坤倒覆。<a id="a-8O"></a>无谓不静。<a id="a-8P"></a>洪流滔天。<a id="a-8Q"></a>无谓其动。<a id="a-8R"></a>若能契神于即物。<a id="a-8S"></a>斯不远而可知矣。<a id="a-8T"></a>古释云。<a id="a-8U"></a>前言。<a id="a-8V"></a>古今各性住于一世不相往来者。<a id="a-8W"></a>则壮老。<a id="a-8X"></a>不同一色。<a id="a-8Y"></a>定为婴儿。<a id="a-8Z"></a>无匍匐时。<a id="a-8a"></a>乃至老年。<a id="a-8b"></a>则无相续。<a id="a-8c"></a>失亲属法。<a id="a-8d"></a>无父无子。<a id="a-8e"></a>应唯婴儿得父。<a id="a-8f"></a>余则匍匐老年不应有分。<a id="a-8g"></a>则前功便失。<a id="a-8h"></a>有断灭过。<a id="a-8i"></a>从此便明功流始篑。<a id="a-8j"></a>初步。<a id="a-8k"></a>因果等。<a id="a-8l"></a>相续不失。<a id="a-8m"></a>不断不常。<a id="a-8n"></a>不一不异。<a id="a-8o"></a>不来不去。<a id="a-8p"></a>故圆正不迁理也。<a id="a-8q"></a>乘莫二之真心。<a id="a-8r"></a>吐不一之殊教者。<a id="a-8s"></a>诸圣依一心之正宗。<a id="a-8t"></a>逗机演差别之教迹。<a id="a-8u"></a>虽九流八教不等。<a id="a-8v"></a>而不迁。<a id="a-8w"></a>一念无亏。<a id="a-8x"></a>故云虽千途异唱。<a id="a-8y"></a>会归同致矣。<a id="a-8z"></a>而随文迷旨者。<a id="a-90"></a>但执权门生灭之言。<a id="a-91"></a>妄见世相去来之事。<a id="a-92"></a>因此以为流动。<a id="a-93"></a>随境轮回。<a id="a-94"></a>殊不知生死去来。<a id="a-95"></a>毕竟无性。<a id="a-96"></a>所以中观论破三时无去。<a id="a-97"></a>一已去无去者。<a id="a-98"></a>去法已谢。<a id="a-99"></a>二未去无去者。<a id="a-9A"></a>去法未萌。<a id="a-9B"></a>三去时无去者。<a id="a-9C"></a>正去无住。<a id="a-9D"></a>又以去者。<a id="a-9E"></a>去法。<a id="a-9F"></a>二事俱无。<a id="a-9G"></a>若无去者。<a id="a-9H"></a>即无去法。<a id="a-9I"></a>亦无方所。<a id="a-9J"></a>去者即是人。<a id="a-9K"></a>以法因人致。<a id="a-9L"></a>离人无有法。<a id="a-9M"></a>离法无有人。<a id="a-9N"></a>故钞云。<a id="a-9O"></a>观方知彼去。<a id="a-9P"></a>去者不至方者。<a id="a-9Q"></a>明三时无去来。<a id="a-9R"></a>以辩不迁也。<a id="a-9S"></a>如人初在东方。<a id="a-9T"></a>卓立不动。<a id="a-9U"></a>则名未去。<a id="a-9V"></a>未去故。<a id="a-9W"></a>未去不得名为去。<a id="a-9X"></a>若动一步。<a id="a-9Y"></a>离本立处。<a id="a-9Z"></a>反望本立处。<a id="a-9a"></a>名已去。<a id="a-9b"></a>已去故。<a id="a-9c"></a>已去不得名为去。<a id="a-9d"></a>惑人便转计云。<a id="a-9e"></a>动处则有去。<a id="a-9f"></a>此中有去时。<a id="a-9g"></a>非已去未去。<a id="a-9h"></a>是故去时去。<a id="a-9i"></a>龙树便以相待破云。<a id="a-9j"></a>若有已去未去。<a id="a-9k"></a>则有去时。<a id="a-9l"></a>若无已去未去。<a id="a-9m"></a>则无去时。<a id="a-9n"></a>故偈云。<a id="a-9o"></a>离已去未去。<a id="a-9p"></a>去时亦无去。<a id="a-9q"></a>如因两边短。<a id="a-9r"></a>有中间长。<a id="a-9s"></a>若无两边短。<a id="a-9t"></a>即无中间长也。<a id="a-9u"></a>青目即以相违破。<a id="a-9v"></a>何者。<a id="a-9w"></a>去时者。<a id="a-9x"></a>谓半去半未去。<a id="a-9y"></a>名曰去时。<a id="a-9z"></a>则一法中有二堕相违。<a id="a-A0"></a>去义不成。<a id="a-A1"></a>是故去时亦无去。<a id="a-A2"></a>故偈云。<a id="a-A3"></a>已去无有去。<a id="a-A4"></a>未去亦无去。<a id="a-A5"></a>离已去未去。<a id="a-A6"></a>去时亦无去也。<a id="a-A7"></a>如一人从东方行至西方时。<a id="a-A8"></a>望其从东至西。<a id="a-A9"></a>如似有去。<a id="a-AA"></a>故言知彼去。<a id="a-AB"></a>然步步中三时无去。<a id="a-AC"></a>则无去法。<a id="a-AD"></a>既无去法。<a id="a-AE"></a>即无去人从此至彼。<a id="a-AF"></a>故言去者不至方也。<a id="a-AG"></a>去者。<a id="a-AH"></a>谓人也。<a id="a-AI"></a>已上一经一论。<a id="a-AJ"></a>皆明三时无去。<a id="a-AK"></a>以标宗辩不迁也。<a id="a-AL"></a>此来去因果不迁。<a id="a-AM"></a>即会中道八不意也。<a id="a-AN"></a>如论偈云。<a id="a-AO"></a>不生亦不灭。<a id="a-AP"></a>不常亦不断。<a id="a-AQ"></a>不一亦不异。<a id="a-AR"></a>不来亦不去。<a id="a-AS"></a>能说是因缘。<a id="a-AT"></a>善灭诸戏论。<a id="a-AU"></a>我稽首礼佛。<a id="a-AV"></a>诸说中第一。<a id="a-AW"></a>今以因果会释八不义。<a id="a-AX"></a>言不生者。<a id="a-AY"></a>如二十时为因。<a id="a-AZ"></a>三十时为果。<a id="a-Aa"></a>若离二十有今三十。<a id="a-Ab"></a>可言有生。<a id="a-Ac"></a>若离二十。<a id="a-Ad"></a>则三十不可得。<a id="a-Ae"></a>是故不生。<a id="a-Af"></a>故中论云。<a id="a-Ag"></a>离劫初谷。<a id="a-Ah"></a>今谷不可得。<a id="a-Ai"></a>是故不生。<a id="a-Aj"></a>不灭者。<a id="a-Ak"></a>则二十时不无。<a id="a-Al"></a>故不灭。<a id="a-Am"></a>若二十时灭。<a id="a-An"></a>今不应有三十时。<a id="a-Ao"></a>中论云。<a id="a-Ap"></a>若灭。<a id="a-Aq"></a>今应无谷。<a id="a-Ar"></a>而实有谷。<a id="a-As"></a>是故不灭也。<a id="a-At"></a>不常者。<a id="a-Au"></a>则三十时无二十时。<a id="a-Av"></a>是故不常。<a id="a-Aw"></a>中论云。<a id="a-Ax"></a>如谷芽时。<a id="a-Ay"></a>种则变坏。<a id="a-Az"></a>是故不常。<a id="a-B0"></a>不断者。<a id="a-B1"></a>因二十有三十相续。<a id="a-B2"></a>是故不断。<a id="a-B3"></a>中论云。<a id="a-B4"></a>如从谷有芽。<a id="a-B5"></a>是故不断。<a id="a-B6"></a>若断。<a id="a-B7"></a>不应相续。<a id="a-B8"></a>不一者。<a id="a-B9"></a>二十不与三十同体。<a id="a-BA"></a>各性而住。<a id="a-BB"></a>故不一。<a id="a-BC"></a>中论云。<a id="a-BD"></a>如谷不作芽。<a id="a-BE"></a>芽不作谷。<a id="a-BF"></a>是故不一。<a id="a-BG"></a>不异者。<a id="a-BH"></a>不离二十有三十。<a id="a-BI"></a>若二十姓张。<a id="a-BJ"></a>三十不异。<a id="a-BK"></a>中论云。<a id="a-BL"></a>若异。<a id="a-BM"></a>何故分别谷芽谷茎谷叶。<a id="a-BN"></a>是故不异。<a id="a-BO"></a>不来者。<a id="a-BP"></a>二十不至三十时。<a id="a-BQ"></a>是故不来。<a id="a-BR"></a>不出者。<a id="a-BS"></a>二十时当处自寂。<a id="a-BT"></a>不复更生。<a id="a-BU"></a>故不出也。<a id="a-BV"></a>达此理者。<a id="a-BW"></a>则离一切戏论。<a id="a-BX"></a>契会中道。<a id="a-BY"></a>则真谛矣。<a id="a-BZ"></a>是知于真谛中。<a id="a-Ba"></a>无一法可得。<a id="a-Bb"></a>岂有去来。<a id="a-Bc"></a>如大涅槃经云。<a id="a-Bd"></a>尔时世尊。<a id="a-Be"></a>问彼菩萨。<a id="a-Bf"></a>善男子。<a id="a-Bg"></a>汝为到来。<a id="a-Bh"></a>为不到来。<a id="a-Bi"></a>琉璃光菩萨言。<a id="a-Bj"></a>世尊。<a id="a-Bk"></a>到亦不来。<a id="a-Bl"></a>不到亦不来。<a id="a-Bm"></a>我观是义。<a id="a-Bn"></a>都无有来。<a id="a-Bo"></a>世尊。<a id="a-Bp"></a>诸行若常。<a id="a-Bq"></a>亦复不来。<a id="a-Br"></a>若是无常。<a id="a-Bs"></a>亦无有来。<a id="a-Bt"></a>若人见有众生性者。<a id="a-Bu"></a>有来不来。<a id="a-Bv"></a>我今不见众生定性。<a id="a-Bw"></a>云何当言有来不来。<a id="a-Bx"></a>有憍慢者。<a id="a-By"></a>见有去来。<a id="a-Bz"></a>无憍慢者。<a id="a-C0"></a>则无去来。<a id="a-C1"></a>有取行者。<a id="a-C2"></a>见有去来。<a id="a-C3"></a>无取行者。<a id="a-C4"></a>则无去来。<a id="a-C5"></a>若见如来毕竟涅槃。<a id="a-C6"></a>则有去来。<a id="a-C7"></a>不见如来毕竟涅槃。<a id="a-C8"></a>则无去来。<a id="a-C9"></a>不闻佛性。<a id="a-CA"></a>则有去来。<a id="a-CB"></a>闻佛性者。<a id="a-CC"></a>则无去来。<a id="a-CD"></a>般若灯论。<a id="a-CE"></a>问。<a id="a-CF"></a>汝为已行名初发。<a id="a-CG"></a>为未行名初发。<a id="a-CH"></a>为行时名初发耶。<a id="a-CI"></a>三皆不然。<a id="a-CJ"></a>如偈曰。<a id="a-CK"></a>已去中无发。<a id="a-CL"></a>未去亦无发。<a id="a-CM"></a>去时中无发。<a id="a-CN"></a>何处当有发。<a id="a-CO"></a>释曰。<a id="a-CP"></a>已去中无发者。<a id="a-CQ"></a>谓去作用。<a id="a-CR"></a>于彼已谢故。<a id="a-CS"></a>未去亦无发者。<a id="a-CT"></a>谓未行无去。<a id="a-CU"></a>去则不然。<a id="a-CV"></a>去时中无发者。<a id="a-CW"></a>谓已去未去等皆无去义。<a id="a-CX"></a>云何可说去时有去。<a id="a-CY"></a>如是三种。<a id="a-CZ"></a>俱无初发。<a id="a-Ca"></a>是故偈言。<a id="a-Cb"></a>何处当有发。<a id="a-Cc"></a>又偈云。<a id="a-Cd"></a>无已去未去。<a id="a-Ce"></a>亦无彼去时。<a id="a-Cf"></a>于无去法中。<a id="a-Cg"></a>何故妄分别。<a id="a-Ch"></a>释云。<a id="a-Ci"></a>妄分别者。<a id="a-Cj"></a>如翳目人于虚空中。<a id="a-Ck"></a>或见毛发蝇等。<a id="a-Cl"></a>皆无体故。<a id="a-Cm"></a>又偈云。<a id="a-Cn"></a>是故去无性。<a id="a-Co"></a>去者亦复然。<a id="a-Cp"></a>去时及诸法。<a id="a-Cq"></a>一切无所有。<a id="a-Cr"></a>又偈云。<a id="a-Cs"></a>未灭法不灭。<a id="a-Ct"></a>已灭法不灭。<a id="a-Cu"></a>灭时亦不灭。<a id="a-Cv"></a>无生何等灭。<a id="a-Cw"></a>释曰。<a id="a-Cx"></a>第一句者。<a id="a-Cy"></a>以灭空故。<a id="a-Cz"></a>譬如住。<a id="a-D0"></a>第二句者。<a id="a-D1"></a>如人已死不复更死。<a id="a-D2"></a>第三句者。<a id="a-D3"></a>离彼已灭及未灭法。<a id="a-D4"></a>更无灭时。<a id="a-D5"></a>有俱过故。<a id="a-D6"></a>是故定知灭时不灭。<a id="a-D7"></a>第四句者。<a id="a-D8"></a>其义云何。<a id="a-D9"></a>一切诸法皆不生故。<a id="a-DA"></a>言无生者。<a id="a-DB"></a>生相无故。<a id="a-DC"></a>无生有灭。<a id="a-DD"></a>义则不然。<a id="a-DE"></a>如石女儿。<a id="a-DF"></a>乃至复次汝言灭者。<a id="a-DG"></a>为有体灭耶。<a id="a-DH"></a>为无体灭耶。<a id="a-DI"></a>二俱不然。<a id="a-DJ"></a>如偈曰。<a id="a-DK"></a>法若有体者。<a id="a-DL"></a>有则无灭相。<a id="a-DM"></a>释曰。<a id="a-DN"></a>以相违故。<a id="a-DO"></a>譬如水火。<a id="a-DP"></a>由如是故。<a id="a-DQ"></a>偈曰。<a id="a-DR"></a>一法有有无。<a id="a-DS"></a>于义不应尔。<a id="a-DT"></a>复次偈曰。<a id="a-DU"></a>法若无体者。<a id="a-DV"></a>有灭亦不然。<a id="a-DW"></a>如无第二头。<a id="a-DX"></a>不可言其断。<a id="a-DY"></a>是以既无来去之法。<a id="a-DZ"></a>亦无住止之时。<a id="a-Da"></a>以因法明时。<a id="a-Db"></a>亦因时辩法。<a id="a-Dc"></a>法既无有。<a id="a-Dd"></a>时岂成耶。<a id="a-De"></a>如中观论偈云。<a id="a-Df"></a>时住不可得。<a id="a-Dg"></a>时去亦叵得。<a id="a-Dh"></a>时若不可得。<a id="a-Di"></a>云何说时相。<a id="a-Dj"></a>因物故有时。<a id="a-Dk"></a>离物何有时。<a id="a-Dl"></a>物尚无所有。<a id="a-Dm"></a>何况当有时。<a id="a-Dn"></a>释曰。<a id="a-Do"></a>如上引证。<a id="a-Dp"></a>直指世间。<a id="a-Dq"></a>皆即事辩真。<a id="a-Dr"></a>从凡见道。<a id="a-Ds"></a>目前现证。<a id="a-Dt"></a>可以绝疑。<a id="a-Du"></a>去法既然。<a id="a-Dv"></a>乃至六趣轮回。<a id="a-Dw"></a>四时代谢。<a id="a-Dx"></a>皆是不迁。<a id="a-Dy"></a>常住一心之道。<a id="a-Dz"></a>然则群籍殊文。<a id="a-E0"></a>百家异说。<a id="a-E1"></a>苟得其会。<a id="a-E2"></a>岂文言能惑哉者。<a id="a-E3"></a>若达万法唯我一心。<a id="a-E4"></a>观此心性尚未曾生。<a id="a-E5"></a>云何说灭。<a id="a-E6"></a>尚不得静。<a id="a-E7"></a>云何说动。<a id="a-E8"></a>如楞严会上。<a id="a-E9"></a>即时如来于大众中。<a id="a-EA"></a>屈五轮指。<a id="a-EB"></a>屈已复开。<a id="a-EC"></a>开已又屈。<a id="a-ED"></a>谓阿难言。<a id="a-EE"></a>汝今何见。<a id="a-EF"></a>阿难言。<a id="a-EG"></a>我见如来百宝轮掌众中开合。<a id="a-EH"></a>佛告阿难。<a id="a-EI"></a>汝见我手众中开合。<a id="a-EJ"></a>为是我手有开有合。<a id="a-EK"></a>为复汝见有开有合。<a id="a-EL"></a>阿难言。<a id="a-EM"></a>世尊。<a id="a-EN"></a>宝手众中开合。<a id="a-EO"></a>我见如来手自开合。<a id="a-EP"></a>非我见性自开自合。<a id="a-EQ"></a>佛言。<a id="a-ER"></a>谁动谁静。<a id="a-ES"></a>阿难言。<a id="a-ET"></a>佛手不住。<a id="a-EU"></a>而我见性尚无有静。<a id="a-EV"></a>谁为无住。<a id="a-EW"></a>佛言。<a id="a-EX"></a>如是。<a id="a-EY"></a>乃至云何汝今以动为身。<a id="a-EZ"></a>以动为境。<a id="a-Ea"></a>从始洎终。<a id="a-Eb"></a>念念生灭。<a id="a-Ec"></a>遗失真性。<a id="a-Ed"></a>颠倒行事。<a id="a-Ee"></a>性心失真。<a id="a-Ef"></a>认物为己。<a id="a-Eg"></a>轮回是中。<a id="a-Eh"></a>自取流转。<a id="a-Ei"></a>故知见性不迁。<a id="a-Ej"></a>理周法界。<a id="a-Ek"></a>但是认物为己。<a id="a-El"></a>背觉合尘。<a id="a-Em"></a>若以动为身。<a id="a-En"></a>以动为境。<a id="a-Eo"></a>则颠倒行事。<a id="a-Ep"></a>性心失真。<a id="a-Eq"></a>境实不迁。<a id="a-Er"></a>唯心妄动。<a id="a-Es"></a>可谓云驶月运。<a id="a-Et"></a>舟行岸移矣。<a id="a-Eu"></a>故论云。<a id="a-Ev"></a>是以言往不必往。<a id="a-Ew"></a>古今常存。<a id="a-Ex"></a>以其不动。<a id="a-Ey"></a>称去不必去。<a id="a-Ez"></a>谓不从今至古。<a id="a-F0"></a>以其不来。<a id="a-F1"></a>不来。<a id="a-F2"></a>故不驰骋于古今。<a id="a-F3"></a>不动。<a id="a-F4"></a>故各性住于一世。<a id="a-F5"></a>此乃是法法各住真如之位。<a id="a-F6"></a>无有一物往来。<a id="a-F7"></a>亦未曾一念暂住。<a id="a-F8"></a>皆不相待。<a id="a-F9"></a>岂非不迁乎。<a id="a-FA"></a>若能如是通达。<a id="a-FB"></a>己眼圆明。<a id="a-FC"></a>何似有之幻尘。<a id="a-FD"></a>一期之异说。<a id="a-FE"></a>而能惑我哉。<a id="a-FF"></a>又古释云。<a id="a-FG"></a>百家异说。<a id="a-FH"></a>岂文言之能惑者。<a id="a-FI"></a>此明于三教不惑。<a id="a-FJ"></a>各立其宗。<a id="a-FK"></a>儒有二十七家。<a id="a-FL"></a>若契五常之理。<a id="a-FM"></a>即无惑也。<a id="a-FN"></a>黄老有二十五家。<a id="a-FO"></a>若契虚无。<a id="a-FP"></a>亦无惑也。<a id="a-FQ"></a>释有十二分教。<a id="a-FR"></a>若了本心。<a id="a-FS"></a>亦无惑也。<a id="a-FT"></a>然则三教虽殊。<a id="a-FU"></a>若法界收之。<a id="a-FV"></a>则无别原矣。<a id="a-FW"></a>若孔老二教。<a id="a-FX"></a>百氏九流。<a id="a-FY"></a>总而言之。<a id="a-FZ"></a>不离法界。<a id="a-Fa"></a>其犹百川归于大海。<a id="a-Fb"></a>若佛教圆宗。<a id="a-Fc"></a>一乘妙旨。<a id="a-Fd"></a>别而言之。<a id="a-Fe"></a>百家犹若萤光。<a id="a-Ff"></a>宁齐巨照。<a id="a-Fg"></a>如大海不归百川也。<a id="a-Fh"></a>然则四像风驰。<a id="a-Fi"></a>旋机电卷。<a id="a-Fj"></a>得意毫微。<a id="a-Fk"></a>虽速而不转者。<a id="a-Fl"></a>四像。<a id="a-Fm"></a>则四时也。<a id="a-Fn"></a>旋机者。<a id="a-Fo"></a>北斗七星也。<a id="a-Fp"></a>虽寒来暑往。<a id="a-Fq"></a>斗转星移。<a id="a-Fr"></a>电转风驰。<a id="a-Fs"></a>刹那不住。<a id="a-Ft"></a>若得意者。<a id="a-Fu"></a>了于一心毫微之密旨。<a id="a-Fv"></a>则见性而不动也。<a id="a-Fw"></a>果不俱因。<a id="a-Fx"></a>因因而果者。<a id="a-Fy"></a>譬如为高山。<a id="a-Fz"></a>初覆一篑之土为因。<a id="a-G0"></a>直至垒土成山。<a id="a-G1"></a>此初一篑土。<a id="a-G2"></a>虽未成山。<a id="a-G3"></a>初不至后。<a id="a-G4"></a>而亦不灭。<a id="a-G5"></a>又终因此一篑土成山。<a id="a-G6"></a>故云果不俱因。<a id="a-G7"></a>因因而果。<a id="a-G8"></a>因因而果。<a id="a-G9"></a>因不昔灭。<a id="a-GA"></a>果不俱因。<a id="a-GB"></a>因不来今。<a id="a-GC"></a>不灭不来。<a id="a-GD"></a>则不迁之致明矣。<a id="a-GE"></a>又如千里之程。<a id="a-GF"></a>起于初步。<a id="a-GG"></a>虽未即到。<a id="a-GH"></a>果不俱因。<a id="a-GI"></a>然全因初步之功。<a id="a-GJ"></a>能达千里之路。<a id="a-GK"></a>则因因而果。<a id="a-GL"></a>故云成山假就于始篑。<a id="a-GM"></a>修途托至于初步。<a id="a-GN"></a>又如初发一念菩提善心之因。<a id="a-GO"></a>究竟成就无上妙觉之果。<a id="a-GP"></a>即最初一念不亡。<a id="a-GQ"></a>若初一念已灭。<a id="a-GR"></a>则不能成佛果。<a id="a-GS"></a>故云是以如来功流万世而常存。<a id="a-GT"></a>道通百劫而弥固。<a id="a-GU"></a>以其不灭不来。<a id="a-GV"></a>成功成业。<a id="a-GW"></a>因不虚弃。<a id="a-GX"></a>事不唐捐。<a id="a-GY"></a>则知万法俱不迁矣。<a id="a-GZ"></a>岂更犹豫于动静之间哉。<a id="a-Ga"></a>若能触境而明宗。<a id="a-Gb"></a>契神于即物。<a id="a-Gc"></a>假使天翻地覆。<a id="a-Gd"></a>海沸山崩。<a id="a-Ge"></a>尚不见动静之兆眹。<a id="a-Gf"></a>况其余之幻化影响乎。</p>
  <p id="aGg">问。<a id="a-Gh"></a>一切真俗等法。<a id="a-Gi"></a>有相有用。<a id="a-Gj"></a>有因有缘。<a id="a-Gk"></a>云何一向作观心释耶。</p>
  <p id="aGl">答。<a id="a-Gm"></a>若不回观自心。<a id="a-Gn"></a>则失佛法大旨。<a id="a-Go"></a>高推诸圣。<a id="a-Gp"></a>不慕进修。<a id="a-Gq"></a>枉处沉沦。<a id="a-Gr"></a>于己绝分。<a id="a-Gs"></a>如不效观心进道者。<a id="a-Gt"></a>如抱石沉渊。<a id="a-Gu"></a>夜行去烛。<a id="a-Gv"></a>则于佛智海。<a id="a-Gw"></a>必死无疑。<a id="a-Gx"></a>向涅槃城。<a id="a-Gy"></a>故难措足。<a id="a-Gz"></a>是以十方诸佛起教之由。<a id="a-H0"></a>唯说一切众生佛性。<a id="a-H1"></a>大般涅槃一心秘密之藏。<a id="a-H2"></a>若凡若圣。<a id="a-H3"></a>悉入其中。<a id="a-H4"></a>如世尊言。<a id="a-H5"></a>此大般涅槃。<a id="a-H6"></a>是十方诸佛放舍身命之处。<a id="a-H7"></a>安置诸子。<a id="a-H8"></a>悉入其中。<a id="a-H9"></a>我亦自住其中。<a id="a-HA"></a>何者。<a id="a-HB"></a>以觉自心性故。<a id="a-HC"></a>名为佛性。<a id="a-HD"></a>以从性起无漏功德。<a id="a-HE"></a>自行化他。<a id="a-HF"></a>法利无尽。<a id="a-HG"></a>故称为藏。<a id="a-HH"></a>以难信难知。<a id="a-HI"></a>故云秘密。<a id="a-HJ"></a>以法性幽奥。<a id="a-HK"></a>故名涅槃。<a id="a-HL"></a>可谓无量法宝之所出。<a id="a-HM"></a>生。<a id="a-HN"></a>犹四大海。<a id="a-HO"></a>一切万法之所依处。<a id="a-HP"></a>如十方空。<a id="a-HQ"></a>若不遇之。<a id="a-HR"></a>大失法利。<a id="a-HS"></a>有暂闻者。<a id="a-HT"></a>功德无边。<a id="a-HU"></a>如大般涅槃经中所赞。<a id="a-HV"></a>佛告迦葉菩萨。<a id="a-HW"></a>善男子。<a id="a-HX"></a>如是微妙大涅槃经。<a id="a-HY"></a>乃至一切法之宝藏。<a id="a-HZ"></a>譬如大海。<a id="a-Ha"></a>是众宝藏。<a id="a-Hb"></a>是涅槃经。<a id="a-Hc"></a>亦复如是。<a id="a-Hd"></a>即是一切字义秘藏。<a id="a-He"></a>善男子。<a id="a-Hf"></a>如须弥山。<a id="a-Hg"></a>众药根本。<a id="a-Hh"></a>是经亦尔。<a id="a-Hi"></a>即是菩萨戒之根本。<a id="a-Hj"></a>善男子。<a id="a-Hk"></a>譬如虚空。<a id="a-Hl"></a>是一切物之所住处。<a id="a-Hm"></a>是经亦尔。<a id="a-Hn"></a>即是一切善法住处。<a id="a-Ho"></a>善男子。<a id="a-Hp"></a>譬如猛风。<a id="a-Hq"></a>无能系缚。<a id="a-Hr"></a>一切菩萨行是经者。<a id="a-Hs"></a>亦复如是。<a id="a-Ht"></a>不为一切烦恼恶法之所系缚。<a id="a-Hu"></a>善男子。<a id="a-Hv"></a>譬如金刚。<a id="a-Hw"></a>无能坏者。<a id="a-Hx"></a>是经亦尔。<a id="a-Hy"></a>虽有外道恶邪之人。<a id="a-Hz"></a>不能破坏。<a id="a-I0"></a>善男子。<a id="a-I1"></a>如恒河沙。<a id="a-I2"></a>无能数者。<a id="a-I3"></a>如是经义。<a id="a-I4"></a>亦复如是。<a id="a-I5"></a>无能数者。<a id="a-I6"></a>善男子。<a id="a-I7"></a>是经典者。<a id="a-I8"></a>为诸菩萨而作法幢。<a id="a-I9"></a>如帝释幢。<a id="a-IA"></a>善男子。<a id="a-IB"></a>是经即是趣涅槃城之商主也。<a id="a-IC"></a>如大导师。<a id="a-ID"></a>引诸商人趣向大海。<a id="a-IE"></a>善男子。<a id="a-IF"></a>是经能为诸菩萨等。<a id="a-IG"></a>作法光明。<a id="a-IH"></a>如世日月。<a id="a-II"></a>能破诸暗。<a id="a-IJ"></a>善男子。<a id="a-IK"></a>是经能为病苦众生。<a id="a-IL"></a>作大良药。<a id="a-IM"></a>如雪山中微妙药王。<a id="a-IN"></a>能治众病。<a id="a-IO"></a>善男子。<a id="a-IP"></a>是经能为一阐提杖。<a id="a-IQ"></a>犹如羸人因之得起。<a id="a-IR"></a>乃至善男子。<a id="a-IS"></a>是经即是金刚利斧。<a id="a-IT"></a>能伐一切烦恼大树。<a id="a-IU"></a>即是利刀。<a id="a-IV"></a>能割习气。<a id="a-IW"></a>即是勇健。<a id="a-IX"></a>能摧魔怨。<a id="a-IY"></a>即是智火。<a id="a-IZ"></a>焚烦恼薪。<a id="a-Ia"></a>即因缘藏。<a id="a-Ib"></a>出辟支佛。<a id="a-Ic"></a>即是闻藏。<a id="a-Id"></a>生声闻人。<a id="a-Ie"></a>即是一切诸天之眼。<a id="a-If"></a>即是一切人之正道。<a id="a-Ig"></a>即是一切畜生依处。<a id="a-Ih"></a>即是饿鬼解脱之处。<a id="a-Ii"></a>即是地狱无上之尊。<a id="a-Ij"></a>即是一切十方众生无上之器。<a id="a-Ik"></a>即是十方过去未来现在诸佛之父母也。<a id="a-Il"></a>是知了此一心总持涅槃秘密之藏。<a id="a-Im"></a>如上所赞。<a id="a-In"></a>众德攸归。<a id="a-Io"></a>所有一毫之功。<a id="a-Ip"></a>随真如无尽之理。<a id="a-Iq"></a>力齐法界。<a id="a-Ir"></a>福等虚空。<a id="a-Is"></a>皆能成就菩提无作妙果。<a id="a-It"></a>若未悟斯旨。<a id="a-Iu"></a>设有进修。<a id="a-Iv"></a>但成有为。<a id="a-Iw"></a>终不得道。<a id="a-Ix"></a>任经多劫勤苦修行。<a id="a-Iy"></a>唯成拙度之门。<a id="a-Iz"></a>终无胜报之事。<a id="a-J0"></a>如大智度论云。<a id="a-J1"></a>如舍利弗弟子。<a id="a-J2"></a>罗频周比丘。<a id="a-J3"></a>持戒精进。<a id="a-J4"></a>乞食六日。<a id="a-J5"></a>而不能得。<a id="a-J6"></a>乃至七日。<a id="a-J7"></a>命在不久。<a id="a-J8"></a>有同道者乞食持与。<a id="a-J9"></a>鸟即持去。<a id="a-JA"></a>时舍利弗语目犍连。<a id="a-JB"></a>汝大神力。<a id="a-JC"></a>守护此食。<a id="a-JD"></a>令彼得之。<a id="a-JE"></a>即时目连。<a id="a-JF"></a>持食往与。<a id="a-JG"></a>始欲向口。<a id="a-JH"></a>变成为泥。<a id="a-JI"></a>又舍利弗乞食持与。<a id="a-JJ"></a>而口自合。<a id="a-JK"></a>最后佛来持食与之。<a id="a-JL"></a>以佛福德无量因缘故。<a id="a-JM"></a>令彼得食。<a id="a-JN"></a>是比丘食已。<a id="a-JO"></a>心生欢喜。<a id="a-JP"></a>倍加信敬。<a id="a-JQ"></a>佛告比丘。<a id="a-JR"></a>有为之法。<a id="a-JS"></a>皆是苦相。<a id="a-JT"></a>为说四谛。<a id="a-JU"></a>即时比丘漏尽意解。<a id="a-JV"></a>得阿罗汉道。<a id="a-JW"></a>故知信一乘之福。<a id="a-JX"></a>福等真如。<a id="a-JY"></a>持四句之功。<a id="a-JZ"></a>功齐大觉。<a id="a-Ja"></a>所以楞伽经云。<a id="a-Jb"></a>佛告大慧。<a id="a-Jc"></a>此是过去未来现在如来应供等正觉。<a id="a-Jd"></a>性自性第一义心。<a id="a-Je"></a>以性自性第一义心。<a id="a-Jf"></a>成就如来世间出世间上上法真心之德。<a id="a-Jg"></a>以第一义心。<a id="a-Jh"></a>究竟获世出世等菩提胜果之福。</p>
  <p id="aJi">问。<a id="a-Jj"></a>万法唯识者。<a id="a-Jk"></a>于诸识中。<a id="a-Jl"></a>何识究竟。</p>
  <p id="aJm">答。<a id="a-Jn"></a>唯阿摩罗识。<a id="a-Jo"></a>此云无垢净识。<a id="a-Jp"></a>无有变异。<a id="a-Jq"></a>可为究竟。<a id="a-Jr"></a>三无性论云。<a id="a-Js"></a>识如如者。<a id="a-Jt"></a>谓一切诸行。<a id="a-Ju"></a>但唯是识。<a id="a-Jv"></a>此识二义。<a id="a-Jw"></a>故称如如。<a id="a-Jx"></a>一摄无倒者。<a id="a-Jy"></a>谓十二入等一切诸法。<a id="a-Jz"></a>但唯是识。<a id="a-K0"></a>离乱识外。<a id="a-K1"></a>无别余法。<a id="a-K2"></a>故一切诸法。<a id="a-K3"></a>皆为识摄。<a id="a-K4"></a>此义决定。<a id="a-K5"></a>故称摄无倒如如。<a id="a-K6"></a>二无变异者。<a id="a-K7"></a>明此乱识。<a id="a-K8"></a>即是分别依他。<a id="a-K9"></a>似尘识所显。<a id="a-KA"></a>由分别性永无故。<a id="a-KB"></a>依他性亦不有。<a id="a-KC"></a>此二无所有。<a id="a-KD"></a>即是阿摩罗识。<a id="a-KE"></a>唯有此识。<a id="a-KF"></a>独无变异。<a id="a-KG"></a>故称如如。<a id="a-KH"></a>又云。<a id="a-KI"></a>一切世出世间境。<a id="a-KJ"></a>不过唯识。<a id="a-KK"></a>是如量境界。<a id="a-KL"></a>此唯识。<a id="a-KM"></a>由外境成。<a id="a-KN"></a>外境既无。<a id="a-KO"></a>唯识亦无。<a id="a-KP"></a>境无相。<a id="a-KQ"></a>识无生。<a id="a-KR"></a>是一切诸法平等。<a id="a-KS"></a>通以如理故。<a id="a-KT"></a>以理量二门。<a id="a-KU"></a>一切性相收尽。<a id="a-KV"></a>以识相妙有。<a id="a-KW"></a>是如量门。<a id="a-KX"></a>以识性真空。<a id="a-KY"></a>是如理门。<a id="a-KZ"></a>若理量双消。<a id="a-Ka"></a>则唯真性。<a id="a-Kb"></a>又阿摩罗识有二种。<a id="a-Kc"></a>一所缘。<a id="a-Kd"></a>即是真如。<a id="a-Ke"></a>二本觉。<a id="a-Kf"></a>即真如智。<a id="a-Kg"></a>能缘即不空如来藏。<a id="a-Kh"></a>所缘即空如来藏。<a id="a-Ki"></a>十二门论。<a id="a-Kj"></a>明。<a id="a-Kk"></a>唯识真实。<a id="a-Kl"></a>辩一切诸法。<a id="a-Km"></a>唯有净识。<a id="a-Kn"></a>无有能疑。<a id="a-Ko"></a>亦无所疑。<a id="a-Kp"></a>唯识有二。<a id="a-Kq"></a>一方便。<a id="a-Kr"></a>谓先观唯有阿赖耶识。<a id="a-Ks"></a>无余境界。<a id="a-Kt"></a>现得境智二空。<a id="a-Ku"></a>除妄识已尽。<a id="a-Kv"></a>名为方便唯识。<a id="a-Kw"></a>二正观唯识。<a id="a-Kx"></a>遣荡生死虚妄识心。<a id="a-Ky"></a>及以境像。<a id="a-Kz"></a>一切皆净尽。<a id="a-L0"></a>唯有阿摩罗清净心也。</p>
  <p id="aL1">问。<a id="a-L2"></a>万法唯识。<a id="a-L3"></a>佛住识不。</p>
  <p id="aL4">答。<a id="a-L5"></a>若阿赖耶。<a id="a-L6"></a>此云藏识。<a id="a-L7"></a>能藏一切杂染品法。<a id="a-L8"></a>令不失故。<a id="a-L9"></a>我见爱等。<a id="a-LA"></a>执藏以为自内我故。<a id="a-LB"></a>此名唯在异生有学。<a id="a-LC"></a>阿陀那。<a id="a-LD"></a>此名执持。<a id="a-LE"></a>执持种子及色根故。<a id="a-LF"></a>此名通一切位。<a id="a-LG"></a>我执若亡。<a id="a-LH"></a>即舍赖耶。<a id="a-LI"></a>名阿陀那。<a id="a-LJ"></a>持无漏种。<a id="a-LK"></a>则妄心斯灭。<a id="a-LL"></a>真心显现。<a id="a-LM"></a>则佛住无垢净识。<a id="a-LN"></a>故经云。<a id="a-LO"></a>心若灭者生死尽。<a id="a-LP"></a>即是妄心灭。<a id="a-LQ"></a>非心体灭。<a id="a-LR"></a>所以起信论云。<a id="a-LS"></a>复次分别心生灭相者。<a id="a-LT"></a>有二种别。<a id="a-LU"></a>一粗。<a id="a-LV"></a>谓相应心。<a id="a-LW"></a>二细。<a id="a-LX"></a>谓不相应心。<a id="a-LY"></a>粗中之粗。<a id="a-LZ"></a>凡夫智境。<a id="a-La"></a>粗中之细。<a id="a-Lb"></a>及细中之粗菩萨智境。<a id="a-Lc"></a>此二种相。<a id="a-Ld"></a>皆由无明熏习力起。<a id="a-Le"></a>然依因依缘。<a id="a-Lf"></a>因是不觉。<a id="a-Lg"></a>缘是妄境。<a id="a-Lh"></a>因灭则缘灭。<a id="a-Li"></a>缘灭故相应心灭。<a id="a-Lj"></a>因灭。<a id="a-Lk"></a>故不相应心灭。</p>
  <p id="aLl">问。<a id="a-Lm"></a>若心灭者。<a id="a-Ln"></a>云何相续。<a id="a-Lo"></a>若相续者。<a id="a-Lp"></a>云何言灭。</p>
  <p id="aLq">答。<a id="a-Lr"></a>实然。<a id="a-Ls"></a>今言灭者。<a id="a-Lt"></a>但心相灭。<a id="a-Lu"></a>非心体灭。<a id="a-Lv"></a>如水因风而有动相。<a id="a-Lw"></a>以风灭故。<a id="a-Lx"></a>动相即灭。<a id="a-Ly"></a>非水体灭。<a id="a-Lz"></a>若水灭者。<a id="a-M0"></a>动相应断。<a id="a-M1"></a>以无所依。<a id="a-M2"></a>无能依故。<a id="a-M3"></a>以水体不灭。<a id="a-M4"></a>动相相续。<a id="a-M5"></a>众生亦尔。<a id="a-M6"></a>以无明力。<a id="a-M7"></a>令其心动。<a id="a-M8"></a>无明灭故。<a id="a-M9"></a>动相即灭。<a id="a-MA"></a>非心体灭。<a id="a-MB"></a>若心灭者。<a id="a-MC"></a>则众生断。<a id="a-MD"></a>以无所依。<a id="a-ME"></a>无能依故。<a id="a-MF"></a>以心体不灭。<a id="a-MG"></a>心动相续。<a id="a-MH"></a>释曰。<a id="a-MI"></a>论明粗细二种心境。<a id="a-MJ"></a>皆由无明熏习力起。<a id="a-MK"></a>然依因依缘。<a id="a-ML"></a>因是不觉。<a id="a-MM"></a>缘是妄境者。<a id="a-MN"></a>只谓不觉自心。<a id="a-MO"></a>妄生外境。<a id="a-MP"></a>故知境无自性。<a id="a-MQ"></a>从心而生。<a id="a-MR"></a>和合而起。<a id="a-MS"></a>故云心生即法生。<a id="a-MT"></a>因灭则缘灭矣。<a id="a-MU"></a>以水体不灭。<a id="a-MV"></a>动相相续者。<a id="a-MW"></a>此况真心自体。<a id="a-MX"></a>非动非止。<a id="a-MY"></a>因无明风起。<a id="a-MZ"></a>生死动摇。<a id="a-Ma"></a>若妄风息时。<a id="a-Mb"></a>心之动相即灭。<a id="a-Mc"></a>非心体灭。<a id="a-Md"></a>以心体是所依。<a id="a-Me"></a>万法是能依。<a id="a-Mf"></a>若无所依。<a id="a-Mg"></a>能依非有。<a id="a-Mh"></a>故知一心之体。<a id="a-Mi"></a>为群有之依。<a id="a-Mj"></a>犹如太虚。<a id="a-Mk"></a>作万像之体。<a id="a-Ml"></a>又本识有二义。<a id="a-Mm"></a>一妄染义。<a id="a-Mn"></a>凡夫所住。<a id="a-Mo"></a>二真净义。<a id="a-Mp"></a>八地所住。<a id="a-Mq"></a>佛地单住真如。<a id="a-Mr"></a>但名无垢识。</p>
  <p id="aMs">问。<a id="a-Mt"></a>诸佛单住真如名无垢识者。<a id="a-Mu"></a>无垢净识。<a id="a-Mv"></a>即是常住真心。<a id="a-Mw"></a>为复诸佛决定有心。<a id="a-Mx"></a>决定无心。</p>
  <p id="aMy">答。<a id="a-Mz"></a>据体。<a id="a-N0"></a>则言亡四句。<a id="a-N1"></a>意绝百非。<a id="a-N2"></a>约用。<a id="a-N3"></a>则唯智能明。<a id="a-N4"></a>非情所及。<a id="a-N5"></a>华严经云。<a id="a-N6"></a>佛子。<a id="a-N7"></a>如来心意识俱不可得。<a id="a-N8"></a>但应以智无量故。<a id="a-N9"></a>知如来心。<a id="a-NA"></a>古释云。<a id="a-NB"></a>如来心。<a id="a-NC"></a>意识俱不可得者。<a id="a-ND"></a>约体遮诠也。<a id="a-NE"></a>但应以智无量故。<a id="a-NF"></a>知如来心者。<a id="a-NG"></a>寄用表诠也。<a id="a-NH"></a>一师云。<a id="a-NI"></a>识等有二。<a id="a-NJ"></a>一染。<a id="a-NK"></a>二净。<a id="a-NL"></a>佛地无有漏染心及心所。<a id="a-NM"></a>而有净分心及心所。<a id="a-NN"></a>果位之中。<a id="a-NO"></a>智强识劣故。<a id="a-NP"></a>于心王上。<a id="a-NQ"></a>以显无染。<a id="a-NR"></a>约彼智所。<a id="a-NS"></a>以明无量。<a id="a-NT"></a>若必无王所。<a id="a-NU"></a>智依何立。<a id="a-NV"></a>经云。<a id="a-NW"></a>如来无垢识。<a id="a-NX"></a>是净无漏界。<a id="a-NY"></a>解脱一切障。<a id="a-NZ"></a>圆镜智相应。<a id="a-Na"></a>则有心王明矣。<a id="a-Nb"></a>一师云。<a id="a-Nc"></a>以无积集思量等义故。<a id="a-Nd"></a>说心等叵得。<a id="a-Ne"></a>就无分别智以显无量。<a id="a-Nf"></a>非无心体。<a id="a-Ng"></a>上之二解。<a id="a-Nh"></a>俱明心意识有。<a id="a-Ni"></a>又云。<a id="a-Nj"></a>佛果实无心意意识及余心法。<a id="a-Nk"></a>云不可得。<a id="a-Nl"></a>唯有大智。<a id="a-Nm"></a>故言智无量故。<a id="a-Nn"></a>知如来心。<a id="a-No"></a>经云。<a id="a-Np"></a>唯如如及如如智独存。<a id="a-Nq"></a>佛地。<a id="a-Nr"></a>论中。<a id="a-Ns"></a>五法摄大觉性。<a id="a-Nt"></a>唯一真法界及四智菩提。<a id="a-Nu"></a>不言更有余法。<a id="a-Nv"></a>此二说约无。<a id="a-Nw"></a>若依前有。<a id="a-Nx"></a>未免增益。<a id="a-Ny"></a>亦不能通不可得言。<a id="a-Nz"></a>若依后无。<a id="a-O0"></a>未免损减。<a id="a-O1"></a>亦不通能知佛心言。<a id="a-O2"></a>既云知如来心。<a id="a-O3"></a>不可言无心。<a id="a-O4"></a>可知明非无心矣。<a id="a-O5"></a>又心既是无。<a id="a-O6"></a>智何独立。<a id="a-O7"></a>亦违涅槃灭无常识。<a id="a-O8"></a>获常识义。<a id="a-O9"></a>若有无二义双取。<a id="a-OA"></a>未免相违。<a id="a-OB"></a>若互泯双非宁逃戏论。<a id="a-OC"></a>若后宗言唯如智者。<a id="a-OD"></a>以心即同真性。<a id="a-OE"></a>故曰唯如。<a id="a-OF"></a>照用不失。<a id="a-OG"></a>故云如智。<a id="a-OH"></a>岂离心外而别有如。<a id="a-OI"></a>是则唯如。<a id="a-OJ"></a>不乖于有。<a id="a-OK"></a>前宗以纯如之体。<a id="a-OL"></a>故有净心。<a id="a-OM"></a>心既是如。<a id="a-ON"></a>有之何失。<a id="a-OO"></a>是知即真之有。<a id="a-OP"></a>与即有之真。<a id="a-OQ"></a>二义相成。<a id="a-OR"></a>有无无碍。<a id="a-OS"></a>正消经意者。<a id="a-OT"></a>言不可得者。<a id="a-OU"></a>以心义深玄。<a id="a-OV"></a>言不及故。<a id="a-OW"></a>寄遮显深。<a id="a-OX"></a>言但以智知如来心者。<a id="a-OY"></a>托心所寄表显深。<a id="a-OZ"></a>云何深玄。<a id="a-Oa"></a>欲言其有。<a id="a-Ob"></a>同如绝相。<a id="a-Oc"></a>欲言其无。<a id="a-Od"></a>幽灵不竭。<a id="a-Oe"></a>欲谓之情。<a id="a-Of"></a>无殊色性。<a id="a-Og"></a>欲谓无情。<a id="a-Oh"></a>无幽不彻。<a id="a-Oi"></a>是知佛心即有即无。<a id="a-Oj"></a>即王即数。<a id="a-Ok"></a>心中非有意。<a id="a-Ol"></a>亦非不有意。<a id="a-Om"></a>意中非有心。<a id="a-On"></a>亦非不有心。<a id="a-Oo"></a>数。<a id="a-Op"></a>非依于王。<a id="a-Oq"></a>亦非不依王。<a id="a-Or"></a>一一皆尔。<a id="a-Os"></a>圆融无碍。<a id="a-Ot"></a>清凉记释云。<a id="a-Ou"></a>言佛无心有智。<a id="a-Ov"></a>成相违过。<a id="a-Ow"></a>心王最胜。<a id="a-Ox"></a>尚说为无。<a id="a-Oy"></a>智无所依。<a id="a-Oz"></a>岂当独立。<a id="a-P0"></a>如无君主。<a id="a-P1"></a>何有臣下。<a id="a-P2"></a>今先别会二宗。<a id="a-P3"></a>后通合二宗。<a id="a-P4"></a>先会法性宗意云。<a id="a-P5"></a>心即是如。<a id="a-P6"></a>智即如智。<a id="a-P7"></a>离心无如。<a id="a-P8"></a>则知有如已有心矣。<a id="a-P9"></a>况即体之用。<a id="a-PA"></a>称如智。<a id="a-PB"></a>即用之体。<a id="a-PC"></a>即是真如。<a id="a-PD"></a>如一明珠。<a id="a-PE"></a>珠体即如。<a id="a-PF"></a>明即如智。<a id="a-PG"></a>岂得存如亡于心矣。<a id="a-PH"></a>前宗以纯如。<a id="a-PI"></a>下。<a id="a-PJ"></a>会法相宗意云。<a id="a-PK"></a>即如之有。<a id="a-PL"></a>有岂乖如。<a id="a-PM"></a>如镜即虚。<a id="a-PN"></a>则有心无失。<a id="a-PO"></a>是知即真之有。<a id="a-PP"></a>通会二宗。<a id="a-PQ"></a>即真之有。<a id="a-PR"></a>是法相宗。<a id="a-PS"></a>即有之真。<a id="a-PT"></a>是法性宗。<a id="a-PU"></a>两不相离。<a id="a-PV"></a>方成无碍真佛心矣。<a id="a-PW"></a>又心中非有意亦复非无意者。<a id="a-PX"></a>非有。<a id="a-PY"></a>是不即义。<a id="a-PZ"></a>二相别故。<a id="a-Pa"></a>亦非不有。<a id="a-Pb"></a>是不离义。<a id="a-Pc"></a>无二体故。<a id="a-Pd"></a>又非有者。<a id="a-Pe"></a>以无二体。<a id="a-Pf"></a>互摄尽故。<a id="a-Pg"></a>亦非不有者。<a id="a-Ph"></a>二相不坏。<a id="a-Pi"></a>力用交彻故。</p>
 </body>
</html>