<!doctype html>
<html id="z3IBXC51eV" data-ver="1593">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第四十二</h1>
  <p id="a2">夫大乘圆顿。<a id="a-3"></a>识智俱亡。<a id="a-4"></a>云何却述缘生。<a id="a-5"></a>反论因果。</p>
  <p id="a6">答。<a id="a-7"></a>经云。<a id="a-8"></a>深信大乘。<a id="a-9"></a>不谤因果。<a id="a-A"></a>又云。<a id="a-B"></a>深入缘起。<a id="a-C"></a>断诸邪见。<a id="a-D"></a>夫唯识之旨。<a id="a-E"></a>不出因果。<a id="a-F"></a>正因相者。<a id="a-G"></a>由识变故。<a id="a-H"></a>诸法得生。<a id="a-I"></a>以识为因。<a id="a-J"></a>正果相者。<a id="a-K"></a>由种识故。<a id="a-L"></a>生诸分别法体之果。<a id="a-M"></a>及异熟等分位之果。<a id="a-N"></a>所以上至诸佛。<a id="a-O"></a>下及众生。<a id="a-P"></a>皆因果所收。<a id="a-Q"></a>何得拨无。<a id="a-R"></a>堕诸邪网。<a id="a-S"></a>只为一切外道。<a id="a-T"></a>不达缘生。<a id="a-U"></a>唯执自然。<a id="a-V"></a>拨无因果。<a id="a-W"></a>二乘眇目。<a id="a-X"></a>但证偏空。<a id="a-Y"></a>灭智灰身。<a id="a-Z"></a>远离因果。<a id="a-a"></a>世间业系。<a id="a-b"></a>无闻。<a id="a-c"></a>凡夫。<a id="a-d"></a>五欲火烧。<a id="a-e"></a>执着因果。<a id="a-f"></a>尽成狂解。<a id="a-g"></a>不体圆常。<a id="a-h"></a>皆背法界缘起之门。<a id="a-i"></a>悉昧般若无生之旨。<a id="a-j"></a>今所论因果者。<a id="a-k"></a>唯以实相为因。<a id="a-l"></a>还用实相为果。<a id="a-m"></a>但了平等一心故。<a id="a-n"></a>终不作前后同时之见。<a id="a-o"></a>若能如是信入一心。<a id="a-p"></a>皆成圆因妙果。<a id="a-q"></a>如贤劫定意经云。<a id="a-r"></a>指长吉祥。<a id="a-s"></a>见者悦然。<a id="a-t"></a>无不吉利。<a id="a-u"></a>此者皆是一心之报。<a id="a-v"></a>又云。<a id="a-w"></a>其演光明。<a id="a-x"></a>无所不照。<a id="a-y"></a>多所安隐。<a id="a-z"></a>是一心报。<a id="a-10"></a>又云。<a id="a-11"></a>威光巍巍。<a id="a-12"></a>无见顶相。<a id="a-13"></a>是一心报。<a id="a-14"></a>华手经偈云。<a id="a-15"></a>汝等观是心。<a id="a-16"></a>念念常生灭。<a id="a-17"></a>如幻无所有。<a id="a-18"></a>而能得大报。<a id="a-19"></a>又偈云。<a id="a-1A"></a>是心不在缘。<a id="a-1B"></a>亦不离众缘。<a id="a-1C"></a>非有亦非无。<a id="a-1D"></a>而能起大果。<a id="a-1E"></a>显扬论颂云。<a id="a-1F"></a>由彼心果故。<a id="a-1G"></a>生已自然灭。<a id="a-1H"></a>后变异可得。<a id="a-1I"></a>念念灭应知。<a id="a-1J"></a>论曰。<a id="a-1K"></a>彼一切行。<a id="a-1L"></a>是心果故。<a id="a-1M"></a>其性才生。<a id="a-1N"></a>离灭。<a id="a-1O"></a>因缘。<a id="a-1P"></a>自然灭坏。<a id="a-1Q"></a>又复后时变异可得。<a id="a-1R"></a>当知诸。<a id="a-1S"></a>行皆刹那灭。<a id="a-1T"></a>云何应知诸行是心果耶。<a id="a-1U"></a>颂曰。<a id="a-1V"></a>心熏习增上。<a id="a-1W"></a>定转变自在。<a id="a-1X"></a>影像生道理。<a id="a-1Y"></a>及三种圣教。<a id="a-1Z"></a>论曰。<a id="a-1a"></a>由道理及圣教。<a id="a-1b"></a>证知诸行是心果性。<a id="a-1c"></a>道理者。<a id="a-1d"></a>谓善不善法。<a id="a-1e"></a>熏习于心。<a id="a-1f"></a>由习气增上力故。<a id="a-1g"></a>故行得生。<a id="a-1h"></a>又脱定障心清净者。<a id="a-1i"></a>一切诸行。<a id="a-1j"></a>随心转变。<a id="a-1k"></a>由彼意解自在力故。<a id="a-1l"></a>种种转变。<a id="a-1m"></a>又由定心自在力故。<a id="a-1n"></a>随其所欲。<a id="a-1o"></a>定心境界。<a id="a-1p"></a>影像而生。<a id="a-1q"></a>是名道理。<a id="a-1r"></a>圣教者。<a id="a-1s"></a>谓三种圣言。<a id="a-1t"></a>如经中偈云。<a id="a-1u"></a>心将引世间。<a id="a-1v"></a>心力所防护。<a id="a-1w"></a>随心生起已。<a id="a-1x"></a>自在皆随转。<a id="a-1y"></a>又说。<a id="a-1z"></a>是故苾刍。<a id="a-20"></a>应善专精。<a id="a-21"></a>如正道理。<a id="a-22"></a>观察于心。<a id="a-23"></a>乃至广说。<a id="a-24"></a>又说。<a id="a-25"></a>苾刍当知。<a id="a-26"></a>言城主者。<a id="a-27"></a>即是一切有取识蕴。<a id="a-28"></a>是名圣教。<a id="a-29"></a>是知福随心至。<a id="a-2A"></a>患逐心生。<a id="a-2B"></a>如响应声。<a id="a-2C"></a>似影随质。<a id="a-2D"></a>如阿那律。<a id="a-2E"></a>供辟支佛之一食。<a id="a-2F"></a>甘露而常盈空器。<a id="a-2G"></a>金人而用尽还生。<a id="a-2H"></a>阿那律者。<a id="a-2I"></a>此翻无贫。<a id="a-2J"></a>贤愚经云。<a id="a-2K"></a>弗沙佛末世时饥馑。<a id="a-2L"></a>有辟支佛利吒行乞。<a id="a-2M"></a>空钵无获。<a id="a-2N"></a>有一贫人。<a id="a-2O"></a>见而悲悼。<a id="a-2P"></a>白言。<a id="a-2Q"></a>胜士。<a id="a-2R"></a>能受稗不。<a id="a-2S"></a>即以所啖奉之。<a id="a-2T"></a>食已。<a id="a-2U"></a>作十八变。<a id="a-2V"></a>后更采稗。<a id="a-2W"></a>有兔跳抱其背。<a id="a-2X"></a>变为死人。<a id="a-2Y"></a>无伴得脱。<a id="a-2Z"></a>待暗还家。<a id="a-2a"></a>委地即成金人。<a id="a-2b"></a>拔指随生。<a id="a-2c"></a>用脚还出。<a id="a-2d"></a>恶人恶王欲来夺之。<a id="a-2e"></a>但见死尸。<a id="a-2f"></a>而其金宝。<a id="a-2g"></a>九十劫果报充足。<a id="a-2h"></a>故号无贫。<a id="a-2i"></a>其生已后。<a id="a-2j"></a>家业丰溢。<a id="a-2k"></a>日夜增益。<a id="a-2l"></a>父母欲试之。<a id="a-2m"></a>盖空器皿往送。<a id="a-2n"></a>发看。<a id="a-2o"></a>百味具足。<a id="a-2p"></a>而其门下。<a id="a-2q"></a>日日常有一万二千人。<a id="a-2r"></a>六千取债。<a id="a-2s"></a>六千还直。<a id="a-2t"></a>出家已后。<a id="a-2u"></a>随所至处。<a id="a-2v"></a>人见欢喜。<a id="a-2w"></a>欲有所须。<a id="a-2x"></a>如己家无异。<a id="a-2y"></a>又如金色王。<a id="a-2z"></a>施辟支佛一饭。<a id="a-30"></a>后满阎浮提。<a id="a-31"></a>于七日内。<a id="a-32"></a>唯雨七宝。<a id="a-33"></a>一切人民。<a id="a-34"></a>贫穷永断。<a id="a-35"></a>当知此七宝。<a id="a-36"></a>不从。<a id="a-37"></a>余处来。<a id="a-38"></a>皆从彼王供养心中出。<a id="a-39"></a>因起自心中。<a id="a-3A"></a>果不生异处。<a id="a-3B"></a>如阿那律金人。<a id="a-3C"></a>自作自受。<a id="a-3D"></a>所以福者。<a id="a-3E"></a>见为金宝。<a id="a-3F"></a>恶人观是死尸。<a id="a-3G"></a>故知转变从心。<a id="a-3H"></a>前尘无定。<a id="a-3I"></a>又如未开空器。<a id="a-3J"></a>甘露本无。<a id="a-3K"></a>随福所生。<a id="a-3L"></a>百味具足。<a id="a-3M"></a>善恶之境。<a id="a-3N"></a>皆是自心。<a id="a-3O"></a>故唯识论云。<a id="a-3P"></a>境随业识转。<a id="a-3Q"></a>是故说唯心。<a id="a-3R"></a>则无有一法不归宗镜。<a id="a-3S"></a>已上是世间因果。<a id="a-3T"></a>次论诸佛因果者。<a id="a-3U"></a>如华严论云。<a id="a-3V"></a>显佛果有三种不同。<a id="a-3W"></a>一亡言绝行。<a id="a-3X"></a>独明法身无作果。<a id="a-3Y"></a>二从行积修。<a id="a-3Z"></a>行满功成多劫始成果。<a id="a-3a"></a>三创发心时。<a id="a-3b"></a>十住初位体用随缘所成果。<a id="a-3c"></a>初。<a id="a-3d"></a>亡言绝行。<a id="a-3e"></a>所明法身无作果者。<a id="a-3f"></a>即涅槃无行等经。<a id="a-3g"></a>是隐身不现。<a id="a-3h"></a>万事休息。<a id="a-3i"></a>又云。<a id="a-3j"></a>罗刹为雪山童子说。<a id="a-3k"></a>诸行无常。<a id="a-3l"></a>是生灭法。<a id="a-3m"></a>生灭灭已。<a id="a-3n"></a>寂灭为乐。<a id="a-3o"></a>是无作果。<a id="a-3p"></a>不具行故。<a id="a-3q"></a>二从行积修。<a id="a-3r"></a>行满多劫方明果者。<a id="a-3s"></a>即权教之中。<a id="a-3t"></a>说。<a id="a-3u"></a>从行修成。<a id="a-3v"></a>三僧祇劫行满所成佛果是也。<a id="a-3w"></a>此以不了无明十二有支。<a id="a-3x"></a>本是法身智慧。<a id="a-3y"></a>压而以空观。<a id="a-3z"></a>折伏现行烦恼。<a id="a-40"></a>忻别净门。<a id="a-41"></a>三从凡十信初心。<a id="a-42"></a>创证随缘运用所成果者。<a id="a-43"></a>即华严经是也。<a id="a-44"></a>十信终心。<a id="a-45"></a>即以方便三昧。<a id="a-46"></a>达无明十二有支。<a id="a-47"></a>成理智大悲。<a id="a-48"></a>即具文殊普贤。<a id="a-49"></a>体用法界法门。<a id="a-4A"></a>又如化佛所施因果教行。<a id="a-4B"></a>定经三僧祇中。<a id="a-4C"></a>所有功德。<a id="a-4D"></a>总是修生。<a id="a-4E"></a>百劫修相好业。<a id="a-4F"></a>燃灯得光明。<a id="a-4G"></a>不杀得长寿。<a id="a-4H"></a>布施得资财。<a id="a-4I"></a>忍辱得端正。<a id="a-4J"></a>一一因果属对。<a id="a-4K"></a>相似具足。<a id="a-4L"></a>仍对治种种法门。<a id="a-4M"></a>始得见性成佛。<a id="a-4N"></a>如华严经。<a id="a-4O"></a>即不然。<a id="a-4P"></a>一念顿证法界法门。<a id="a-4Q"></a>身心性相。<a id="a-4R"></a>本唯法体。<a id="a-4S"></a>施为运用。<a id="a-4T"></a>动寂皆平。<a id="a-4U"></a>任无作智。<a id="a-4V"></a>即是佛也。<a id="a-4W"></a>为一切佛法。<a id="a-4X"></a>应如是无长无短。<a id="a-4Y"></a>始终毕竟法皆如是。<a id="a-4Z"></a>于一真法界。<a id="a-4a"></a>任法施为。<a id="a-4b"></a>悉皆具足恒沙德用。<a id="a-4c"></a>即因即果。<a id="a-4d"></a>以此普门法界。<a id="a-4e"></a>理智诸障自无。<a id="a-4f"></a>无别对治。<a id="a-4g"></a>别修别断。<a id="a-4h"></a>不见变化。<a id="a-4i"></a>变与不变。<a id="a-4j"></a>无异性相故。<a id="a-4k"></a>普观一切。<a id="a-4l"></a>无非法门。<a id="a-4m"></a>无非解脱。<a id="a-4n"></a>但为自心强生系着。<a id="a-4o"></a>为多事故。<a id="a-4p"></a>沉潜苦流故。<a id="a-4q"></a>劳圣说。<a id="a-4r"></a>种种差别。<a id="a-4s"></a>于所说处。<a id="a-4t"></a>复生系着。<a id="a-4u"></a>以此义故。<a id="a-4v"></a>圣说不同。<a id="a-4w"></a>或渐或圆。<a id="a-4x"></a>应诸根器。<a id="a-4y"></a>如此经教顿示。<a id="a-4z"></a>圆乘人所应堪受。<a id="a-50"></a>设不堪受者。<a id="a-51"></a>当须乐修。<a id="a-52"></a>究竟流归。<a id="a-53"></a>毕居此海。<a id="a-54"></a>是故余教。<a id="a-55"></a>先因后果。<a id="a-56"></a>不同此教。<a id="a-57"></a>因果同时。<a id="a-58"></a>为法性智海中。<a id="a-59"></a>因果不可得故。<a id="a-5A"></a>为不可得中。<a id="a-5B"></a>因果同时无有障碍也。<a id="a-5C"></a>可得因果。<a id="a-5D"></a>即有前后。<a id="a-5E"></a>有所得者。<a id="a-5F"></a>皆是无常。<a id="a-5G"></a>非究竟说也。<a id="a-5H"></a>若先因后果者。<a id="a-5I"></a>因亦不成。<a id="a-5J"></a>故果亦坏也。<a id="a-5K"></a>缘生之法。<a id="a-5L"></a>不相续故。<a id="a-5M"></a>即断灭故。<a id="a-5N"></a>自他不成故。<a id="a-5O"></a>如数一钱。<a id="a-5P"></a>不数后钱。<a id="a-5Q"></a>无后二者。<a id="a-5R"></a>一亦不成。<a id="a-5S"></a>为刹那不相续。<a id="a-5T"></a>刹那因果坏。<a id="a-5U"></a>多劫不相续。<a id="a-5V"></a>多劫因果坏。<a id="a-5W"></a>待数后钱时。<a id="a-5X"></a>前一始成。<a id="a-5Y"></a>因果亦尔。<a id="a-5Z"></a>要待一时。<a id="a-5a"></a>中无间者。<a id="a-5b"></a>因果始成。<a id="a-5c"></a>若尔者。<a id="a-5d"></a>如数两钱同数。<a id="a-5e"></a>无前无后。<a id="a-5f"></a>谁为一二。<a id="a-5g"></a>如竖二指。<a id="a-5h"></a>谁为因果。<a id="a-5i"></a>如二指等。<a id="a-5j"></a>随心数处为因。<a id="a-5k"></a>后数为果。<a id="a-5l"></a>若是有前有后。<a id="a-5m"></a>即有中间者。<a id="a-5n"></a>还有刹那间断。<a id="a-5o"></a>有间断者。<a id="a-5p"></a>不成因果。<a id="a-5q"></a>若同时者。<a id="a-5r"></a>如竖二指。<a id="a-5s"></a>无先无后。<a id="a-5t"></a>谁为因果。<a id="a-5u"></a>亦皆不成。<a id="a-5v"></a>如此华严经因果同时者。<a id="a-5w"></a>俱无如是前后因果。<a id="a-5x"></a>及同时情量系着。<a id="a-5y"></a>妄想有无。<a id="a-5z"></a>俱不俱。<a id="a-60"></a>常无常等。<a id="a-61"></a>系着因果。<a id="a-62"></a>但了法体非所施设。<a id="a-63"></a>非因果系。<a id="a-64"></a>名为因果。<a id="a-65"></a>非情所立。<a id="a-66"></a>同时前后之妄想也。<a id="a-67"></a>如是者。<a id="a-68"></a>何异楞伽渐教之说。<a id="a-69"></a>此则不然。<a id="a-6A"></a>乃至楞伽中。<a id="a-6B"></a>唯论破相。<a id="a-6C"></a>但救显理。<a id="a-6D"></a>无系着。<a id="a-6E"></a>故不论缘起。<a id="a-6F"></a>如缘起法界者。<a id="a-6G"></a>法界不成不破。<a id="a-6H"></a>但知了法如是故。<a id="a-6I"></a>是故楞伽经云。<a id="a-6J"></a>先示相似物。<a id="a-6K"></a>后当与真实。<a id="a-6L"></a>又云。<a id="a-6M"></a>得相者是识。<a id="a-6N"></a>不得相者智。<a id="a-6O"></a>如此经中。<a id="a-6P"></a>无有假法。<a id="a-6Q"></a>诸法总真。<a id="a-6R"></a>纯真无假。<a id="a-6S"></a>更无相似。<a id="a-6T"></a>存真存假。<a id="a-6U"></a>经云。<a id="a-6V"></a>众生界即佛界也。<a id="a-6W"></a>如文殊。<a id="a-6X"></a>以理会行。<a id="a-6Y"></a>普贤以行会理。<a id="a-6Z"></a>二人体用相彻。<a id="a-6a"></a>以成一真法界。<a id="a-6b"></a>前后相收。<a id="a-6c"></a>品品之中。<a id="a-6d"></a>互相该括。<a id="a-6e"></a>前后相彻。<a id="a-6f"></a>文义更收。<a id="a-6g"></a>一法门中。<a id="a-6h"></a>具多法也。<a id="a-6i"></a>是故经偈云。<a id="a-6j"></a>于多法中为一法。<a id="a-6k"></a>于一法中为众多。<a id="a-6l"></a>然此心是法界之都。<a id="a-6m"></a>无法不摄。<a id="a-6n"></a>非但凡圣因果。<a id="a-6o"></a>乃至逆顺善恶同归。<a id="a-6p"></a>若一一悟是自心。<a id="a-6q"></a>则事事无非正理。<a id="a-6r"></a>如经云。<a id="a-6s"></a>提婆达多。<a id="a-6t"></a>不可思议。<a id="a-6u"></a>所修行业。<a id="a-6v"></a>皆同如来。<a id="a-6w"></a>六群比丘。<a id="a-6x"></a>实非弊恶。<a id="a-6y"></a>所行之法。<a id="a-6z"></a>皆同佛行。<a id="a-70"></a>有修善者。<a id="a-71"></a>地狱受果。<a id="a-72"></a>恶行之人。<a id="a-73"></a>天上受报。<a id="a-74"></a>如不达斯文。<a id="a-75"></a>则逆顺分岐。<a id="a-76"></a>焉能美恶同化。<a id="a-77"></a>然初章之内。<a id="a-78"></a>已述正宗。<a id="a-79"></a>若上上机人。<a id="a-7A"></a>则一闻千悟。<a id="a-7B"></a>斯皆宿习见解生知。<a id="a-7C"></a>若是中下之根。<a id="a-7D"></a>须凭开导。<a id="a-7E"></a>因他助发。<a id="a-7F"></a>方悟圆成。<a id="a-7G"></a>为此因缘。<a id="a-7H"></a>微细纂集。<a id="a-7I"></a>所以云。<a id="a-7J"></a>若有一微尘处未了。<a id="a-7K"></a>此犹有无明在。<a id="a-7L"></a>以不了处为障翳故。<a id="a-7M"></a>何况自身根门之内。<a id="a-7N"></a>日用之中。<a id="a-7O"></a>有无量应急法门。<a id="a-7P"></a>全未明一。<a id="a-7Q"></a>如生盲人。<a id="a-7R"></a>每日吃一百味饭。<a id="a-7S"></a>虽然得吃。<a id="a-7T"></a>品馔何分。<a id="a-7U"></a>若言无分。<a id="a-7V"></a>又每日得吃。<a id="a-7W"></a>若言有分。<a id="a-7X"></a>设问总不知。<a id="a-7Y"></a>若欲为未了之人。<a id="a-7Z"></a>凭何剖析。<a id="a-7a"></a>只成自诳。<a id="a-7b"></a>反堕无知。<a id="a-7c"></a>自眼未开。<a id="a-7d"></a>焉治他目。<a id="a-7e"></a>是以善财首见文殊。<a id="a-7f"></a>已。<a id="a-7g"></a>明根本智。<a id="a-7h"></a>入圣智流中。<a id="a-7i"></a>然后遍参道友。<a id="a-7j"></a>为求差别智道。<a id="a-7k"></a>习菩萨行门。<a id="a-7l"></a>遇无厌足国王。<a id="a-7m"></a>如幻法门。<a id="a-7n"></a>见胜热婆罗门。<a id="a-7o"></a>无尽轮解脱。<a id="a-7p"></a>尚乃迷宗失旨。<a id="a-7q"></a>对境茫然。<a id="a-7r"></a>故知佛法玄微。<a id="a-7s"></a>非浅智所及。<a id="a-7t"></a>何乃将蚊子足。<a id="a-7u"></a>拟穷沧溟之底。<a id="a-7v"></a>用蜘蛛丝。<a id="a-7w"></a>欲悬妙高之中。<a id="a-7x"></a>益抱惭颜。<a id="a-7y"></a>须申忏悔。<a id="a-7z"></a>是以般若海阔。<a id="a-80"></a>入之者方悟无边。<a id="a-81"></a>法性山高。<a id="a-82"></a>升之者乃知弥峻。<a id="a-83"></a>伏自大雄应世。<a id="a-84"></a>诸圣发扬。<a id="a-85"></a>至像法初。<a id="a-86"></a>则有马鸣龙树等五百论师。<a id="a-87"></a>大弘至教。<a id="a-88"></a>及像法中。<a id="a-89"></a>复有护法陈那等十大菩萨。<a id="a-8A"></a>广解深经。<a id="a-8B"></a>辩空有之宗。<a id="a-8C"></a>立唯识之理。<a id="a-8D"></a>悉是贤劫千佛。<a id="a-8E"></a>十刹能仁。<a id="a-8F"></a>同酬本愿之怀。<a id="a-8G"></a>共助无缘之化。<a id="a-8H"></a>何乃持萤光而干日驭。<a id="a-8I"></a>捧布鼓而近雷门。<a id="a-8J"></a>不揆寡闻。<a id="a-8K"></a>退惭劣解。<a id="a-8L"></a>牛迹岂将大海齐量。<a id="a-8M"></a>腐草焉与灵椿等荣。<a id="a-8N"></a>今此持论。<a id="a-8O"></a>为成法器。<a id="a-8P"></a>深心好乐大乘之者。<a id="a-8Q"></a>如大宝积经云。<a id="a-8R"></a>佛言。<a id="a-8S"></a>若有求大利益。<a id="a-8T"></a>善男子善女人。<a id="a-8U"></a>信我教者。<a id="a-8V"></a>后滓浊世。<a id="a-8W"></a>极覆藏时。<a id="a-8X"></a>善人难得。<a id="a-8Y"></a>时闻如是等甚深法已。<a id="a-8Z"></a>应为如理者说。<a id="a-8a"></a>不为不如理者。<a id="a-8b"></a>为信者说。<a id="a-8c"></a>非不信者。<a id="a-8d"></a>我今亦为如理者说。<a id="a-8e"></a>非不如理者。<a id="a-8f"></a>为信者说。<a id="a-8g"></a>非不信者。<a id="a-8h"></a>又识者爱者。<a id="a-8i"></a>贵若珠珍。<a id="a-8j"></a>不识不爱。<a id="a-8k"></a>贱同泥土。<a id="a-8l"></a>仰惟参玄之士。<a id="a-8m"></a>愿禀佛言。<a id="a-8n"></a>深嘱。<a id="a-8o"></a>慕道之贤。<a id="a-8p"></a>同遵祖意。</p>
  <p id="a8q">问。<a id="a-8r"></a>依上标宗。<a id="a-8s"></a>甚谐正脉。<a id="a-8t"></a>何用更引言诠。<a id="a-8u"></a>广开诸道。</p>
  <p id="a8v">答。<a id="a-8w"></a>马鸣祖师虽标唯心一法。<a id="a-8x"></a>开出真如生灭二门。<a id="a-8y"></a>达磨直指一心。<a id="a-8z"></a>建立随缘无碍四行。<a id="a-90"></a>详夫宗本无异。<a id="a-91"></a>因人得名。<a id="a-92"></a>故云祖师顿悟直入名禅宗。<a id="a-93"></a>诸佛果德根本名佛性。<a id="a-94"></a>菩萨万行原穴名心地。<a id="a-95"></a>众生轮回起处名识藏。<a id="a-96"></a>万法所依名法性。<a id="a-97"></a>能生般若名智海。<a id="a-98"></a>不可定一执多。<a id="a-99"></a>生诸情见。<a id="a-9A"></a>是以金光明经云。<a id="a-9B"></a>法性甚深无量。<a id="a-9C"></a>无量者。<a id="a-9D"></a>非别有一法名为无量。<a id="a-9E"></a>毗卢遮那遍一切处。<a id="a-9F"></a>一切诸法。<a id="a-9G"></a>皆是佛法。<a id="a-9H"></a>甚深者。<a id="a-9I"></a>亦非别有一法名为甚深。<a id="a-9J"></a>即事而真。<a id="a-9K"></a>无非实相。<a id="a-9L"></a>可谓一中之多。<a id="a-9M"></a>当存而正泯。<a id="a-9N"></a>多中之一。<a id="a-9O"></a>在卷而亦舒。<a id="a-9P"></a>如华严经云。<a id="a-9Q"></a>菩萨摩诃萨。<a id="a-9R"></a>知三界唯心。<a id="a-9S"></a>三世唯心。<a id="a-9T"></a>而了知其心无量无边。<a id="a-9U"></a>是为无等住。<a id="a-9V"></a>又先德云。<a id="a-9W"></a>言虽不能言。<a id="a-9X"></a>然非言无以传。<a id="a-9Y"></a>是以圣人终日言而未尝言也。<a id="a-9Z"></a>以终日言故。<a id="a-9a"></a>不绝沤和之心。<a id="a-9b"></a>而未尝言故。<a id="a-9c"></a>靡失般若之性。<a id="a-9d"></a>以沤和故。<a id="a-9e"></a>不违大化之门。<a id="a-9f"></a>以般若故。<a id="a-9g"></a>不见言象之迹。<a id="a-9h"></a>又经云。<a id="a-9i"></a>诸佛常依二谛说法。<a id="a-9j"></a>若不得世谛。<a id="a-9k"></a>不得第一义。<a id="a-9l"></a>以了俗无性。<a id="a-9m"></a>即是真门。<a id="a-9n"></a>何乃逐物随情。<a id="a-9o"></a>横生异见。<a id="a-9p"></a>局方隅之远近。<a id="a-9q"></a>定器量之浅深。<a id="a-9r"></a>如尺蠖寻条。<a id="a-9s"></a>安前足而进后足。<a id="a-9t"></a>似痴猴得树。<a id="a-9u"></a>放高枝而捉低枝。<a id="a-9v"></a>若能除器观空。<a id="a-9w"></a>自亡方圆长短。<a id="a-9x"></a>知心是境。<a id="a-9y"></a>岂有高下是非。<a id="a-9z"></a>且如世谛门中。<a id="a-A0"></a>有八万四千尘劳烦恼。<a id="a-A1"></a>于诸凡夫妄想中。<a id="a-A2"></a>唯生死一法最大。<a id="a-A3"></a>以有生死心境并生。<a id="a-A4"></a>若无生死。<a id="a-A5"></a>人法俱寂。<a id="a-A6"></a>故知了存今日。<a id="a-A7"></a>不可因循。<a id="a-A8"></a>夫业系四生。<a id="a-A9"></a>身居九有。<a id="a-AA"></a>得人身者。<a id="a-AB"></a>如爪上之尘。<a id="a-AC"></a>失人身者。<a id="a-AD"></a>犹大地之土。<a id="a-AE"></a>处三涂地。<a id="a-AF"></a>而永埋尘劫。<a id="a-AG"></a>居四空天。<a id="a-AH"></a>而恒没禅支。<a id="a-AI"></a>设暂生人中。<a id="a-AJ"></a>千般障难。<a id="a-AK"></a>或机钝而难省。<a id="a-AL"></a>或根利而信邪。<a id="a-AM"></a>或身器不完。<a id="a-AN"></a>或遮障俱重。<a id="a-AO"></a>皆不可化。<a id="a-AP"></a>无由证真。<a id="a-AQ"></a>如大智度论云。<a id="a-AR"></a>当知人身难得。<a id="a-AS"></a>佛世难值。<a id="a-AT"></a>好时易过。<a id="a-AU"></a>一堕诸难。<a id="a-AV"></a>永不可治。<a id="a-AW"></a>若堕地狱。<a id="a-AX"></a>烧炙屠割。<a id="a-AY"></a>何可教化。<a id="a-AZ"></a>若堕畜生。<a id="a-Aa"></a>共相残害。<a id="a-Ab"></a>亦不可化。<a id="a-Ac"></a>若堕饿鬼。<a id="a-Ad"></a>饥渴热恼。<a id="a-Ae"></a>亦不可化。<a id="a-Af"></a>若生长寿天。<a id="a-Ag"></a>千万佛过。<a id="a-Ah"></a>着禅定味。<a id="a-Ai"></a>故皆不觉知。<a id="a-Aj"></a>如安息国。<a id="a-Ak"></a>诸边地生者。<a id="a-Al"></a>皆是人身愚。<a id="a-Am"></a>不可教化。<a id="a-An"></a>虽生中国。<a id="a-Ao"></a>或六情不具。<a id="a-Ap"></a>或四支不完。<a id="a-Aq"></a>或盲聋喑哑。<a id="a-Ar"></a>或不识义理。<a id="a-As"></a>或时六情具足。<a id="a-At"></a>诸根通利。<a id="a-Au"></a>而深着邪见。<a id="a-Av"></a>言无罪福。<a id="a-Aw"></a>不可教化。<a id="a-Ax"></a>故为说好时易过。<a id="a-Ay"></a>堕诸难中。<a id="a-Az"></a>设无诸难。<a id="a-B0"></a>烦恼业深。<a id="a-B1"></a>仍为八苦火烧。<a id="a-B2"></a>五浊所乱。<a id="a-B3"></a>夫言苦者无量。<a id="a-B4"></a>或三苦。<a id="a-B5"></a>五苦。<a id="a-B6"></a>八苦。<a id="a-B7"></a>乃至瑜伽一百一十苦。<a id="a-B8"></a>及八万四千尘劳之苦。<a id="a-B9"></a>皆不出流转之苦。<a id="a-BA"></a>及行苦等。<a id="a-BB"></a>而凡夫甘处。<a id="a-BC"></a>曾不觉知。<a id="a-BD"></a>如俱舍论颂云。<a id="a-BE"></a>如以一睫毛。<a id="a-BF"></a>置掌人不觉。<a id="a-BG"></a>若置眼睛上。<a id="a-BH"></a>为苦极不安。<a id="a-BI"></a>凡夫如手掌。<a id="a-BJ"></a>不觉行苦缘。<a id="a-BK"></a>智者如眼睛。<a id="a-BL"></a>睫极生厌怖。<a id="a-BM"></a>故知生老病死之苦。<a id="a-BN"></a>谁能免乎。<a id="a-BO"></a>四山常来切人。<a id="a-BP"></a>如先德云。<a id="a-BQ"></a>故贤与不肖。<a id="a-BR"></a>豪强羸弱。<a id="a-BS"></a>同为四迁。<a id="a-BT"></a>一无脱者。<a id="a-BU"></a>梵王帝释。<a id="a-BV"></a>贫穷下贱。<a id="a-BW"></a>尧舜桀纣。<a id="a-BX"></a>三皇四凶。<a id="a-BY"></a>并归灰壤皆为苦依。<a id="a-BZ"></a>夫八苦者。<a id="a-Ba"></a>生苦。<a id="a-Bb"></a>则众苦积聚之因。<a id="a-Bc"></a>六趣受身之本。<a id="a-Bd"></a>如食粪中之果。<a id="a-Be"></a>犹餐毒树之根。<a id="a-Bf"></a>取甘露而堕坑。<a id="a-Bg"></a>买上食而致死。<a id="a-Bh"></a>功德黑闇。<a id="a-Bi"></a>二女相随。<a id="a-Bj"></a>有智主人。<a id="a-Bk"></a>二俱不受。<a id="a-Bl"></a>对法论云。<a id="a-Bm"></a>生苦者。<a id="a-Bn"></a>众苦所依故。<a id="a-Bo"></a>众苦逼迫故。<a id="a-Bp"></a>九月十月处胎藏间。<a id="a-Bq"></a>如在粪秽坑中。<a id="a-Br"></a>长受寒热等种种众苦。<a id="a-Bs"></a>生熟藏间。<a id="a-Bt"></a>如两山迫逼。<a id="a-Bu"></a>趣产门时。<a id="a-Bv"></a>其苦难堪。<a id="a-Bw"></a>乍出风飘。<a id="a-Bx"></a>如刀割锥刺。<a id="a-By"></a>不觉失声。<a id="a-Bz"></a>废忘已前所有事业。<a id="a-C0"></a>名为生苦。<a id="a-C1"></a>老苦者。<a id="a-C2"></a>时分变异故苦。<a id="a-C3"></a>身分沉重。<a id="a-C4"></a>诸根熟昧。<a id="a-C5"></a>皮肤缓皱。<a id="a-C6"></a>行步伛曲。<a id="a-C7"></a>寝膳不安。<a id="a-C8"></a>起坐呻吟。<a id="a-C9"></a>喘息气逆。<a id="a-CA"></a>所为缦缓。<a id="a-CB"></a>为人所轻。<a id="a-CC"></a>世情弥笃。<a id="a-CD"></a>世事皆息。<a id="a-CE"></a>名为老苦。<a id="a-CF"></a>又老者。<a id="a-CG"></a>忘若婴儿。<a id="a-CH"></a>狂犹鬼着。<a id="a-CI"></a>以危脆衰熟之质。<a id="a-CJ"></a>当易破烂坏之时。<a id="a-CK"></a>落日西垂。<a id="a-CL"></a>萎华欲谢。<a id="a-CM"></a>如甘蔗之滓。<a id="a-CN"></a>无三种出家禅诵之味。<a id="a-CO"></a>劫勇力而全因老贼。<a id="a-CP"></a>擒壮色而将付死王。<a id="a-CQ"></a>犹莲遭雹而摧残。<a id="a-CR"></a>似车折轴而无用。<a id="a-CS"></a>若枯河乏水。<a id="a-CT"></a>不利于人。<a id="a-CU"></a>如残炷无油。<a id="a-CV"></a>势宁得久。<a id="a-CW"></a>病苦者。<a id="a-CX"></a>四大变易乖违故苦。<a id="a-CY"></a>百节酸疼。<a id="a-CZ"></a>四支苦楚。<a id="a-Ca"></a>能坏一切安隐乐事。<a id="a-Cb"></a>由此经言。<a id="a-Cc"></a>如人壮美。<a id="a-Cd"></a>王妃窃爱。<a id="a-Ce"></a>遣信私通。<a id="a-Cf"></a>王便捉获。<a id="a-Cg"></a>挑其眼目。<a id="a-Ch"></a>截其耳鼻。<a id="a-Ci"></a>刖其手足。<a id="a-Cj"></a>形容顿改。<a id="a-Ck"></a>为人恶贱。<a id="a-Cl"></a>病苦所逼。<a id="a-Cm"></a>以是难堪。<a id="a-Cn"></a>为人所恶。<a id="a-Co"></a>亦复如是。<a id="a-Cp"></a>为苦恼愁忧之本。<a id="a-Cq"></a>作死亡怖畏之由。<a id="a-Cr"></a>如雹坏苗。<a id="a-Cs"></a>似怨所逼。<a id="a-Ct"></a>劫夺正命。<a id="a-Cu"></a>摧灭壮容。<a id="a-Cv"></a>减福力而退大菩提。<a id="a-Cw"></a>增放逸而失真善本。<a id="a-Cx"></a>此名病苦。<a id="a-Cy"></a>死苦者。<a id="a-Cz"></a>寿命变坏故苦。<a id="a-D0"></a>风刀解支节。<a id="a-D1"></a>无处不苦痛。<a id="a-D2"></a>张口叹息。<a id="a-D3"></a>手足纷乱。<a id="a-D4"></a>翻睛沮沫。<a id="a-D5"></a>扪摸虚空。<a id="a-D6"></a>汗液交流。<a id="a-D7"></a>便洟零落。<a id="a-D8"></a>昔虽假以沐浴。<a id="a-D9"></a>必归不净。<a id="a-DA"></a>昔虽假以涂熏。<a id="a-DB"></a>必归臭秽。<a id="a-DC"></a>昔时王位。<a id="a-DD"></a>财宝荣盛。<a id="a-DE"></a>亲族妇妾万亿。<a id="a-DF"></a>于时顿舍。<a id="a-DG"></a>独往后世。<a id="a-DH"></a>无一相随。<a id="a-DI"></a>卧置床枕。<a id="a-DJ"></a>横尸偃仰。<a id="a-DK"></a>父母妻子槌胸哽咽。<a id="a-DL"></a>众人号慕披发拍头。<a id="a-DM"></a>虽生恋仰之悲。<a id="a-DN"></a>终致永分之痛。<a id="a-DO"></a>或埋殡坟陵。<a id="a-DP"></a>肉消骨腐。<a id="a-DQ"></a>或有露尸以施身肉。<a id="a-DR"></a>禽兽蝼蚁。<a id="a-DS"></a>交横樝掣。<a id="a-DT"></a>或以火焚。<a id="a-DU"></a>臭烟蓬[土*孛]。<a id="a-DV"></a>四面充塞。<a id="a-DW"></a>人所伤嗟。<a id="a-DX"></a>悲恸绝声咸归故里。<a id="a-DY"></a>唯余灰粪。<a id="a-DZ"></a>独从风土。<a id="a-Da"></a>平生意气。<a id="a-Db"></a>触处陵云。<a id="a-Dc"></a>一旦长辞。<a id="a-Dd"></a>困沾霜月。<a id="a-De"></a>是知禄命尽处。<a id="a-Df"></a>临死之时。<a id="a-Dg"></a>如劫风吹散。<a id="a-Dh"></a>犹瀑布漂流。<a id="a-Di"></a>往无所遮。<a id="a-Dj"></a>到不能脱。<a id="a-Dk"></a>向深远处。<a id="a-Dl"></a>怖境常惊。<a id="a-Dm"></a>于幽闇中。<a id="a-Dn"></a>孤魂独逝。<a id="a-Do"></a>怨臣恒遂曾不觉知。<a id="a-Dp"></a>死王所追。<a id="a-Dq"></a>无能免者。<a id="a-Dr"></a>大涅槃经云。<a id="a-Ds"></a>夫死者。<a id="a-Dt"></a>于崄难处。<a id="a-Du"></a>无有资粮。<a id="a-Dv"></a>去处悬远。<a id="a-Dw"></a>而无伴侣。<a id="a-Dx"></a>昼夜常行。<a id="a-Dy"></a>不知边际。<a id="a-Dz"></a>深邃幽闇。<a id="a-E0"></a>无有灯明。<a id="a-E1"></a>入无门户。<a id="a-E2"></a>而有处所。<a id="a-E3"></a>虽无痛处。<a id="a-E4"></a>不可疗治。<a id="a-E5"></a>往无遮止。<a id="a-E6"></a>到不得脱。<a id="a-E7"></a>无所破坏。<a id="a-E8"></a>见者愁毒。<a id="a-E9"></a>非是恶色。<a id="a-EA"></a>而令人怖。<a id="a-EB"></a>敷在身边。<a id="a-EC"></a>不可觉知。<a id="a-ED"></a>释云。<a id="a-EE"></a>于崄难处者。<a id="a-EF"></a>二十五有恐畏之世。<a id="a-EG"></a>无有资粮者。<a id="a-EH"></a>无善法以自资。<a id="a-EI"></a>去处悬远者。<a id="a-EJ"></a>生死无穷也。<a id="a-EK"></a>而无伴侣者。<a id="a-EL"></a>魂灵自逝也。<a id="a-EM"></a>昼夜常行不知边际者。<a id="a-EN"></a>随业漂流。<a id="a-EO"></a>循环无际。<a id="a-EP"></a>深邃幽闇无有灯明者。<a id="a-EQ"></a>死是后相。<a id="a-ER"></a>一入死分。<a id="a-ES"></a>昏沉难出生死长夜。<a id="a-ET"></a>故名深邃。<a id="a-EU"></a>死已。<a id="a-EV"></a>多入三涂大黑闇处。<a id="a-EW"></a>故云无有灯明。<a id="a-EX"></a>入无门户而有处所者。<a id="a-EY"></a>死入身内。<a id="a-EZ"></a>不因门户。<a id="a-Ea"></a>即身辩死。<a id="a-Eb"></a>名有处所。<a id="a-Ec"></a>虽无痛处者。<a id="a-Ed"></a>临欲死时。<a id="a-Ee"></a>虽有五根。<a id="a-Ef"></a>无有知觉也。<a id="a-Eg"></a>不可疗治者。<a id="a-Eh"></a>报终必死。<a id="a-Ei"></a>世医拱手也。<a id="a-Ej"></a>往无遮止到不得脱者。<a id="a-Ek"></a>业尽报终。<a id="a-El"></a>时至必迁。<a id="a-Em"></a>自业所追。<a id="a-En"></a>无人系缚。<a id="a-Eo"></a>无所破坏见者愁毒者。<a id="a-Ep"></a>报色虽灭。<a id="a-Eq"></a>肤体不毁。<a id="a-Er"></a>而见悲酸莫不愁毒。<a id="a-Es"></a>非是恶色而令人怖者。<a id="a-Et"></a>无恐人相貌。<a id="a-Eu"></a>而见者惶惧。<a id="a-Ev"></a>敷在身边不可觉知者。<a id="a-Ew"></a>此明人死。<a id="a-Ex"></a>在身最后边。<a id="a-Ey"></a>然不能知死之时节也。<a id="a-Ez"></a>又诸识昏昧。<a id="a-F0"></a>六腑空虚。<a id="a-F1"></a>余息淹淹。<a id="a-F2"></a>心魂愀愀。<a id="a-F3"></a>无常经偈云。<a id="a-F4"></a>命根气欲尽。<a id="a-F5"></a>支节悉分离。<a id="a-F6"></a>众苦与死俱。<a id="a-F7"></a>此时徒叹恨。<a id="a-F8"></a>两目俱翻上。<a id="a-F9"></a>死刀随业下。<a id="a-FA"></a>意想并慞惶。<a id="a-FB"></a>无能相救济。<a id="a-FC"></a>所以先德云。<a id="a-FD"></a>人命无常。<a id="a-FE"></a>一息不追。<a id="a-FF"></a>千载长往。<a id="a-FG"></a>幽途绵邈。<a id="a-FH"></a>无有资粮。<a id="a-FI"></a>苦海攸深。<a id="a-FJ"></a>船筏安寄。<a id="a-FK"></a>圣贤诃弃。<a id="a-FL"></a>无所恃怙。<a id="a-FM"></a>年事稍去。<a id="a-FN"></a>风刀不赊。<a id="a-FO"></a>岂可晏然。<a id="a-FP"></a>坐待酸痛。<a id="a-FQ"></a>譬如野干失耳尾牙。<a id="a-FR"></a>诈眠望脱。<a id="a-FS"></a>忽闻断头。<a id="a-FT"></a>心大惊怖。<a id="a-FU"></a>遭生老病。<a id="a-FV"></a>尚不为急。<a id="a-FW"></a>死事不赊。<a id="a-FX"></a>那得不怖。<a id="a-FY"></a>怖心起时。<a id="a-FZ"></a>如履汤火。<a id="a-Fa"></a>六尘五欲。<a id="a-Fb"></a>不暇贪染。<a id="a-Fc"></a>如阿输柯王弟。<a id="a-Fd"></a>大帝王。<a id="a-Fe"></a>闻栴陀罗。<a id="a-Ff"></a>朝朝振铃。<a id="a-Fg"></a>一日已尽。<a id="a-Fh"></a>六日当死。<a id="a-Fi"></a>虽有五欲。<a id="a-Fj"></a>无一念受。<a id="a-Fk"></a>行者怖畏。<a id="a-Fl"></a>苦到忏悔。<a id="a-Fm"></a>不惜身命。<a id="a-Fn"></a>如野干决绝。<a id="a-Fo"></a>无所思念。<a id="a-Fp"></a>如彼怖王。<a id="a-Fq"></a>是知万祸之因。<a id="a-Fr"></a>众苦之本。<a id="a-Fs"></a>皆从一念结构而生。<a id="a-Ft"></a>应须密护根门。<a id="a-Fu"></a>常防意地。<a id="a-Fv"></a>无令妄起。<a id="a-Fw"></a>暂逐前尘。<a id="a-Fx"></a>如佛垂般涅槃。<a id="a-Fy"></a>略说教诫经云。<a id="a-Fz"></a>此五根者。<a id="a-G0"></a>心为其主。<a id="a-G1"></a>是故汝等。<a id="a-G2"></a>当好制心。<a id="a-G3"></a>心之可畏。<a id="a-G4"></a>甚于毒蛇。<a id="a-G5"></a>恶兽怨贼。<a id="a-G6"></a>大火越逸。<a id="a-G7"></a>未足喻也。<a id="a-G8"></a>动转轻躁。<a id="a-G9"></a>但观于蜜。<a id="a-GA"></a>不见深坑。<a id="a-GB"></a>譬如狂象无钩。<a id="a-GC"></a>猿猴得树。<a id="a-GD"></a>腾跃踔踯。<a id="a-GE"></a>难可禁制。<a id="a-GF"></a>当急挫之。<a id="a-GG"></a>勿令放逸。<a id="a-GH"></a>纵此心者。<a id="a-GI"></a>丧人善事。<a id="a-GJ"></a>制之一处。<a id="a-GK"></a>无事不办。<a id="a-GL"></a>是故比丘。<a id="a-GM"></a>当勤精进。<a id="a-GN"></a>折伏汝心。<a id="a-GO"></a>故知生死。<a id="a-GP"></a>难出。<a id="a-GQ"></a>应须兢慎。<a id="a-GR"></a>且如二乘圣人。<a id="a-GS"></a>及自在菩萨。<a id="a-GT"></a>俱出三界之外。<a id="a-GU"></a>尚有变易之身。<a id="a-GV"></a>四种生死。<a id="a-GW"></a>何况三界之内。<a id="a-GX"></a>现行烦恼。<a id="a-GY"></a>业系凡夫分段死乎。<a id="a-GZ"></a>四种生死者。<a id="a-Ga"></a>则是一切阿罗汉。<a id="a-Gb"></a>辟支佛。<a id="a-Gc"></a>大地菩萨。<a id="a-Gd"></a>由四种障。<a id="a-Ge"></a>不得如来四德。<a id="a-Gf"></a>一方便生死。<a id="a-Gg"></a>二因缘生死。<a id="a-Gh"></a>三有有生死。<a id="a-Gi"></a>四无有生死。<a id="a-Gj"></a>无上依经云。<a id="a-Gk"></a>佛告阿难。<a id="a-Gl"></a>于三界中。<a id="a-Gm"></a>有四种难。<a id="a-Gn"></a>一者。<a id="a-Go"></a>烦恼难。<a id="a-Gp"></a>二者。<a id="a-Gq"></a>业难。<a id="a-Gr"></a>三者。<a id="a-Gs"></a>生报难。<a id="a-Gt"></a>四者。<a id="a-Gu"></a>过失难。<a id="a-Gv"></a>无明住地所起方便生死。<a id="a-Gw"></a>如三界内烦恼难。<a id="a-Gx"></a>无明住地所起因缘生死。<a id="a-Gy"></a>如三界内业难。<a id="a-Gz"></a>无明住地所起有有生死。<a id="a-H0"></a>如三界内生报难。<a id="a-H1"></a>无明住地所起无有生死。<a id="a-H2"></a>如三界内过失难。<a id="a-H3"></a>应如是知。<a id="a-H4"></a>阿难。<a id="a-H5"></a>四种生死未除灭故。<a id="a-H6"></a>三种意生身。<a id="a-H7"></a>无有常乐我净波罗蜜果。<a id="a-H8"></a>唯佛法身。<a id="a-H9"></a>是常是乐是我是净波罗蜜。<a id="a-HA"></a>汝等应知。<a id="a-HB"></a>爱别离苦者。<a id="a-HC"></a>大涅槃经云。<a id="a-HD"></a>因爱生忧。<a id="a-HE"></a>因爱生怖。<a id="a-HF"></a>若离于爱。<a id="a-HG"></a>何忧何怖。<a id="a-HH"></a>法华经云。<a id="a-HI"></a>诸苦所因。<a id="a-HJ"></a>贪欲为本。<a id="a-HK"></a>净名经云。<a id="a-HL"></a>从痴有爱。<a id="a-HM"></a>则我病生。<a id="a-HN"></a>怨憎会苦者。<a id="a-HO"></a>大涅槃经云。<a id="a-HP"></a>观于五道一切受生。<a id="a-HQ"></a>悉是怨憎。<a id="a-HR"></a>合会大苦。<a id="a-HS"></a>若未了无生。<a id="a-HT"></a>于所生之处。<a id="a-HU"></a>无非是怨。<a id="a-HV"></a>无非是苦。<a id="a-HW"></a>何者。<a id="a-HX"></a>为境所缚。<a id="a-HY"></a>不得自在故。<a id="a-HZ"></a>求不得苦者。<a id="a-Ha"></a>有其二种。<a id="a-Hb"></a>一者。<a id="a-Hc"></a>所希望处求不能得。<a id="a-Hd"></a>二者。<a id="a-He"></a>多役功力不得果报。<a id="a-Hf"></a>五阴盛苦者。<a id="a-Hg"></a>生苦、<a id="a-Hh"></a>老苦、<a id="a-Hi"></a>病苦．死苦．爱别离苦．怨憎会苦．求不得苦。<a id="a-Hj"></a>是故名为五阴盛苦。<a id="a-Hk"></a>以执阴是有。<a id="a-Hl"></a>为阴所笼。<a id="a-Hm"></a>便成阴魔。<a id="a-Hn"></a>众苦所集。<a id="a-Ho"></a>五浊者。<a id="a-Hp"></a>一劫浊。<a id="a-Hq"></a>四浊增剧聚在此时。<a id="a-Hr"></a>嗔恚增剧刀兵起。<a id="a-Hs"></a>贪欲增剧饥饿起。<a id="a-Ht"></a>愚痴增剧疾疫起。<a id="a-Hu"></a>三灾起故。<a id="a-Hv"></a>烦恼倍隆。<a id="a-Hw"></a>诸见转炽。<a id="a-Hx"></a>粗弊色心。<a id="a-Hy"></a>恶名秽称。<a id="a-Hz"></a>摧年减寿。<a id="a-I0"></a>众浊交凑。<a id="a-I1"></a>如水奔昏。<a id="a-I2"></a>风波鼓怒。<a id="a-I3"></a>鱼龙搅扰。<a id="a-I4"></a>无一聊赖。<a id="a-I5"></a>时使之然。<a id="a-I6"></a>如劫初光音天堕地。<a id="a-I7"></a>地使有欲。<a id="a-I8"></a>如忉利天入粗涩园。<a id="a-I9"></a>园生斗心。<a id="a-IA"></a>是名劫浊相。<a id="a-IB"></a>烦恼浊者。<a id="a-IC"></a>贪海纳流。<a id="a-ID"></a>未曾饱足。<a id="a-IE"></a>嗔虺吸毒。<a id="a-IF"></a>烧诸世间。<a id="a-IG"></a>痴闇顽嚚。<a id="a-IH"></a>过于漆墨。<a id="a-II"></a>慢高下视陵忽无度。<a id="a-IJ"></a>疑网无信。<a id="a-IK"></a>不可告实。<a id="a-IL"></a>是为烦恼浊相。<a id="a-IM"></a>见浊者。<a id="a-IN"></a>无人谓有人。<a id="a-IO"></a>有道谓无道。<a id="a-IP"></a>十六知见。<a id="a-IQ"></a>六十三见等。<a id="a-IR"></a>犹如罗网。<a id="a-IS"></a>又似稠林。<a id="a-IT"></a>缠缚屈曲。<a id="a-IU"></a>不能得出。<a id="a-IV"></a>是见浊相。<a id="a-IW"></a>众生浊者。<a id="a-IX"></a>揽于色心。<a id="a-IY"></a>立一宰主。<a id="a-IZ"></a>譬如黐胶。<a id="a-Ia"></a>无物不着。<a id="a-Ib"></a>流浪六道。<a id="a-Ic"></a>处处受生。<a id="a-Id"></a>如贫如痤。<a id="a-Ie"></a>名长名富。<a id="a-If"></a>是为众生浊相。<a id="a-Ig"></a>命浊者。<a id="a-Ih"></a>朝生暮殒。<a id="a-Ii"></a>昼出夕没。<a id="a-Ij"></a>波转烟回。<a id="a-Ik"></a>眴息不住。<a id="a-Il"></a>是命浊相。<a id="a-Im"></a>居此浊乱之时。<a id="a-In"></a>遮障增剧。<a id="a-Io"></a>境飘识焰烧尽善根。<a id="a-Ip"></a>业动心风。<a id="a-Iq"></a>吹残白法。<a id="a-Ir"></a>着嗔魑魅之鬼趣。<a id="a-Is"></a>堕痴罗刹之网中。<a id="a-It"></a>为贪爱王之拘留。<a id="a-Iu"></a>被魔怨主之驱役。<a id="a-Iv"></a>孰能顿省效此圆修。<a id="a-Iw"></a>既得在中华。<a id="a-Ix"></a>又难逢佛世。<a id="a-Iy"></a>今须庆幸。<a id="a-Iz"></a>得遇遗文。<a id="a-J0"></a>况收宗镜之中。<a id="a-J1"></a>前后无非真实。<a id="a-J2"></a>言言可以悟道。<a id="a-J3"></a>字字唯是标宗。<a id="a-J4"></a>直须晓夜忘疲。<a id="a-J5"></a>兢兢研究。<a id="a-J6"></a>忽从闻省。<a id="a-J7"></a>悟我真心。<a id="a-J8"></a>顿为得道之人。<a id="a-J9"></a>永绍菩提之种。<a id="a-JA"></a>若未见道。<a id="a-JB"></a>念念缘差。<a id="a-JC"></a>一失人身。<a id="a-JD"></a>万劫不复。<a id="a-JE"></a>所以古教云。<a id="a-JF"></a>一息有四百生灭。<a id="a-JG"></a>性命在呼吸之间。<a id="a-JH"></a>若未得道之人。<a id="a-JI"></a>只有轮回生死。<a id="a-JJ"></a>命若悬丝。<a id="a-JK"></a>若得朝闻。<a id="a-JL"></a>夕死可矣。<a id="a-JM"></a>故提谓经云。<a id="a-JN"></a>如有一人在须弥山上。<a id="a-JO"></a>以纤缕下之。<a id="a-JP"></a>一人在下。<a id="a-JQ"></a>持针迎之。<a id="a-JR"></a>中有旋岚猛风吹缕。<a id="a-JS"></a>难入针孔。<a id="a-JT"></a>人身难得。<a id="a-JU"></a>甚过于是。<a id="a-JV"></a>又菩萨处胎经偈云。<a id="a-JW"></a>盲龟浮木孔。<a id="a-JX"></a>时时犹可值。<a id="a-JY"></a>人一失命根。<a id="a-JZ"></a>亿劫复难是。<a id="a-Ja"></a>海水深广大。<a id="a-Jb"></a>三百三十六。<a id="a-Jc"></a>一针投海底。<a id="a-Jd"></a>求之尚可得。<a id="a-Je"></a>又偈云。<a id="a-Jf"></a>吾从无数劫。<a id="a-Jg"></a>往来生死道。<a id="a-Jh"></a>舍身复受身。<a id="a-Ji"></a>不离胞胎法。<a id="a-Jj"></a>计我所经历。<a id="a-Jk"></a>记一不记余。<a id="a-Jl"></a>纯作白狗形。<a id="a-Jm"></a>积骨亿须弥。<a id="a-Jn"></a>以利针地种。<a id="a-Jo"></a>无不值我体。<a id="a-Jp"></a>何况杂色狗。<a id="a-Jq"></a>其数不可量。<a id="a-Jr"></a>吾故摄其心。<a id="a-Js"></a>不贪着放逸。<a id="a-Jt"></a>伏自祖教西至。<a id="a-Ju"></a>贤圣交驰。<a id="a-Jv"></a>皆为明心。<a id="a-Jw"></a>决择生死。<a id="a-Jx"></a>生死所起。<a id="a-Jy"></a>不出根尘。<a id="a-Jz"></a>因不觉而妄念忽生。<a id="a-K0"></a>迷法界而幻境潜现。<a id="a-K1"></a>从此执人执法。<a id="a-K2"></a>立自立他。<a id="a-K3"></a>随对待而逆顺牵情。<a id="a-K4"></a>逐分别而爱憎关念。<a id="a-K5"></a>遂乃伶俜五趣。<a id="a-K6"></a>匍匐四生。<a id="a-K7"></a>今欲反究妄原。<a id="a-K8"></a>须明起处。<a id="a-K9"></a>故首楞严经云。<a id="a-KA"></a>佛告阿难。<a id="a-KB"></a>如汝所说。<a id="a-KC"></a>真所爱乐。<a id="a-KD"></a>因于心目。<a id="a-KE"></a>若不识知心目所在。<a id="a-KF"></a>则不能得降伏尘劳。<a id="a-KG"></a>譬如国王。<a id="a-KH"></a>为贼所侵。<a id="a-KI"></a>发兵讨除。<a id="a-KJ"></a>是兵要当知贼所在。<a id="a-KK"></a>使汝流转。<a id="a-KL"></a>心目为咎。<a id="a-KM"></a>故知心为群妄之原。<a id="a-KN"></a>目是诸见之本。<a id="a-KO"></a>是以生死之始。<a id="a-KP"></a>起惑之初。<a id="a-KQ"></a>因迷自心而作外尘。<a id="a-KR"></a>为执妄识而为内我。<a id="a-KS"></a>由我而强为主宰。<a id="a-KT"></a>从想而建立自他。<a id="a-KU"></a>抱幻凭虚。<a id="a-KV"></a>遂成颠倒。<a id="a-KW"></a>颠倒之法。<a id="a-KX"></a>略说有三。<a id="a-KY"></a>一心颠倒。<a id="a-KZ"></a>二见颠倒。<a id="a-Ka"></a>三想颠倒。<a id="a-Kb"></a>心如停贼主人。<a id="a-Kc"></a>见是贼身。<a id="a-Kd"></a>想如贼脚。<a id="a-Ke"></a>根尘是贼媒。<a id="a-Kf"></a>内外构连。<a id="a-Kg"></a>劫尽家宝。<a id="a-Kh"></a>是以见劫眼根。<a id="a-Ki"></a>善声劫耳根。<a id="a-Kj"></a>善香劫鼻根。<a id="a-Kk"></a>善味劫舌根。<a id="a-Kl"></a>善触劫身根。<a id="a-Km"></a>善法劫意根。<a id="a-Kn"></a>善法财倾竭。<a id="a-Ko"></a>智藏空虚。<a id="a-Kp"></a>如怨诈亲。<a id="a-Kq"></a>谁有知者。<a id="a-Kr"></a>如或识贼。<a id="a-Ks"></a>贼无能为。<a id="a-Kt"></a>若了境识心。<a id="a-Ku"></a>终不更为外尘所侵。<a id="a-Kv"></a>内结能缚。<a id="a-Kw"></a>且如心王八法。<a id="a-Kx"></a>乃至六种无为。<a id="a-Ky"></a>撮要一百法门。<a id="a-Kz"></a>并是众生日用。<a id="a-L0"></a>无一时而不具。<a id="a-L1"></a>无一念而不生。<a id="a-L2"></a>以此校量。<a id="a-L3"></a>故非闲事。<a id="a-L4"></a>若不能深济生死。<a id="a-L5"></a>危苦急难。<a id="a-L6"></a>则往圣古贤。<a id="a-L7"></a>虚烦制作。<a id="a-L8"></a>为有深益。<a id="a-L9"></a>方可施为。<a id="a-LA"></a>圣不诳凡。<a id="a-LB"></a>真焉惑伪。<a id="a-LC"></a>今所录者。<a id="a-LD"></a>略证此宗。<a id="a-LE"></a>寻万丈而未得毫厘。<a id="a-LF"></a>指百分而才言一二。<a id="a-LG"></a>请不厌繁。<a id="a-LH"></a>息志。<a id="a-LI"></a>子细披寻。<a id="a-LJ"></a>览之如登宝山。<a id="a-LK"></a>信之似游海藏。<a id="a-LL"></a>又此虽假文言。<a id="a-LM"></a>一一示其真实。<a id="a-LN"></a>不可随语生着。<a id="a-LO"></a>昧我正宗。<a id="a-LP"></a>如经云。<a id="a-LQ"></a>刀轮害阎浮人头。<a id="a-LR"></a>其失犹少。<a id="a-LS"></a>有所得心说大乘者。<a id="a-LT"></a>其罪过彼也。<a id="a-LU"></a>大智度论云。<a id="a-LV"></a>执有与无诤。<a id="a-LW"></a>乃至非有非无与有无诤。<a id="a-LX"></a>如牛皮龙绳。<a id="a-LY"></a>俱不免患。<a id="a-LZ"></a>中观论云。<a id="a-La"></a>诸佛说空法。<a id="a-Lb"></a>本为化于有。<a id="a-Lc"></a>若有着于空。<a id="a-Ld"></a>诸佛所不化。<a id="a-Le"></a>若定言诸法非有非无者。<a id="a-Lf"></a>是名愚痴论。<a id="a-Lg"></a>若失四悉檀意。<a id="a-Lh"></a>自行化他。<a id="a-Li"></a>皆名著法。<a id="a-Lj"></a>若得四悉檀意。<a id="a-Lk"></a>自他俱无著也。<a id="a-Ll"></a>又论云。<a id="a-Lm"></a>佛法中不著有。<a id="a-Ln"></a>不着无。<a id="a-Lo"></a>有无亦不着。<a id="a-Lp"></a>非有非无。<a id="a-Lq"></a>非非有非非无亦不着。<a id="a-Lr"></a>不着亦不着。<a id="a-Ls"></a>如是则不容难。<a id="a-Lt"></a>譬如以刀斫空。<a id="a-Lu"></a>终无所伤。<a id="a-Lv"></a>为众生故。<a id="a-Lw"></a>随缘说法。<a id="a-Lx"></a>自无所著。<a id="a-Ly"></a>故般若灯论序云。<a id="a-Lz"></a>观明中道。<a id="a-M0"></a>而存中失观。<a id="a-M1"></a>空显第一。<a id="a-M2"></a>而得一乖空。<a id="a-M3"></a>然则司南之车。<a id="a-M4"></a>本示迷者。<a id="a-M5"></a>照胆之镜。<a id="a-M6"></a>为鉴邪人。<a id="a-M7"></a>无邪则镜无所施。<a id="a-M8"></a>不迷则车不为用。<a id="a-M9"></a>斯论破申。<a id="a-MA"></a>其由此矣。<a id="a-MB"></a>若如斯者。<a id="a-MC"></a>宁容执教随言语之所转乎。<a id="a-MD"></a>是以若未遇宗镜大录。<a id="a-ME"></a>祖佛微细正意。<a id="a-MF"></a>内得见性。<a id="a-MG"></a>但外学多闻者。<a id="a-MH"></a>则身虽出家。<a id="a-MI"></a>心不入道。<a id="a-MJ"></a>故大涅槃经云。<a id="a-MK"></a>佛言。<a id="a-ML"></a>汝诸比丘。<a id="a-MM"></a>身虽得服袈裟染衣。<a id="a-MN"></a>其心犹未得染大乘清净之法。<a id="a-MO"></a>汝诸比丘。<a id="a-MP"></a>虽行乞食经历多处。<a id="a-MQ"></a>初未曾乞大乘法食。<a id="a-MR"></a>故云。<a id="a-MS"></a>虽有胜意之通。<a id="a-MT"></a>善星之辩。<a id="a-MU"></a>若不知实相之理者。<a id="a-MV"></a>不免没魂于裂地之患。<a id="a-MW"></a>如首楞严经云。<a id="a-MX"></a>如第四禅。<a id="a-MY"></a>无闻比丘。<a id="a-MZ"></a>妄言证圣。<a id="a-Ma"></a>天报已毕。<a id="a-Mb"></a>衰相现前。<a id="a-Mc"></a>谤阿罗汉。<a id="a-Md"></a>身遭后有。<a id="a-Me"></a>堕阿鼻狱。<a id="a-Mf"></a>又云。<a id="a-Mg"></a>善星妄说一切法空。<a id="a-Mh"></a>生身陷入阿鼻地狱。<a id="a-Mi"></a>故知若未入宗镜。<a id="a-Mj"></a>先悟。<a id="a-Mk"></a>实相真心。<a id="a-Ml"></a>假饶大辩神通。<a id="a-Mm"></a>长劫禅诵。<a id="a-Mn"></a>终不免斯咎。<a id="a-Mo"></a>若达此旨。<a id="a-Mp"></a>凡所施为。<a id="a-Mq"></a>举足下足。<a id="a-Mr"></a>自然不离一心涅槃之道。<a id="a-Ms"></a>如月上女经云。<a id="a-Mt"></a>舍利弗告月上女言。<a id="a-Mu"></a>汝于今者。<a id="a-Mv"></a>欲何所去。<a id="a-Mw"></a>月上女报言。<a id="a-Mx"></a>汝问今欲向何所去者。<a id="a-My"></a>我今亦如舍利弗去。<a id="a-Mz"></a>作如是去耳。<a id="a-N0"></a>舍利弗报月上女言。<a id="a-N1"></a>我今欲入毗耶离城。<a id="a-N2"></a>汝于今者乃从彼出。<a id="a-N3"></a>云何报言。<a id="a-N4"></a>我今乃如舍利弗去。<a id="a-N5"></a>作如是去。<a id="a-N6"></a>尔时月上女复报舍利弗言。<a id="a-N7"></a>然舍利弗。<a id="a-N8"></a>举足下足。<a id="a-N9"></a>凡依何处。<a id="a-NA"></a>舍利弗言。<a id="a-NB"></a>我举足下足并依虚空。<a id="a-NC"></a>女报言。<a id="a-ND"></a>我亦如是。<a id="a-NE"></a>举足下足悉依虚空。<a id="a-NF"></a>而虚空界不作分别。<a id="a-NG"></a>是故我言亦如舍利弗去。<a id="a-NH"></a>作如是去耳。<a id="a-NI"></a>女言。<a id="a-NJ"></a>舍利弗。<a id="a-NK"></a>此事且然。<a id="a-NL"></a>今舍利弗行何行。<a id="a-NM"></a>舍利弗言。<a id="a-NN"></a>我向涅槃如是行也。<a id="a-NO"></a>月上女言。<a id="a-NP"></a>舍利弗。<a id="a-NQ"></a>一切诸法岂不向涅槃行也。<a id="a-NR"></a>我今者亦向行也。<a id="a-NS"></a>舍利弗问月上。<a id="a-NT"></a>若一切法向涅槃者。<a id="a-NU"></a>汝今云何不灭度。<a id="a-NV"></a>月上女言。<a id="a-NW"></a>舍利弗。<a id="a-NX"></a>若向涅槃。<a id="a-NY"></a>即不灭度。<a id="a-NZ"></a>何以故。<a id="a-Na"></a>其涅槃行。<a id="a-Nb"></a>不生不灭。<a id="a-Nc"></a>不可得见。<a id="a-Nd"></a>体无分别。<a id="a-Ne"></a>无可灭度者。<a id="a-Nf"></a>释曰。<a id="a-Ng"></a>其涅槃行不生不灭者。<a id="a-Nh"></a>即自心无生之义。<a id="a-Ni"></a>纵千途出没。<a id="a-Nj"></a>靡离涅槃之门。<a id="a-Nk"></a>任万法纵横。<a id="a-Nl"></a>岂越无生之道。<a id="a-Nm"></a>故法华经偈云。<a id="a-Nn"></a>佛子住此地。<a id="a-No"></a>即是佛受用。<a id="a-Np"></a>常在于其中。<a id="a-Nq"></a>经行及坐卧。<a id="a-Nr"></a>如上所述。<a id="a-Ns"></a>似如逆耳。<a id="a-Nt"></a>本之正意。<a id="a-Nu"></a>皆是击发之心。<a id="a-Nv"></a>犹石中之火。<a id="a-Nw"></a>若无人扣击。<a id="a-Nx"></a>千年万年。<a id="a-Ny"></a>只成顽石。<a id="a-Nz"></a>终不成火用。<a id="a-O0"></a>如孔子家语云。<a id="a-O1"></a>孔子曰。<a id="a-O2"></a>良药苦口。<a id="a-O3"></a>而利于病。<a id="a-O4"></a>忠言逆耳。<a id="a-O5"></a>而利于行。<a id="a-O6"></a>汤武以谔谔而昌。<a id="a-O7"></a>桀纣以唯唯而亡。<a id="a-O8"></a>君无诤臣。<a id="a-O9"></a>父无诤子。<a id="a-OA"></a>兄无诤弟。<a id="a-OB"></a>士无诤友。<a id="a-OC"></a>无其过者。<a id="a-OD"></a>未之有也。<a id="a-OE"></a>故曰。<a id="a-OF"></a>君失之。<a id="a-OG"></a>臣得之。<a id="a-OH"></a>父失之。<a id="a-OI"></a>子得之。<a id="a-OJ"></a>兄失之。<a id="a-OK"></a>弟得之。<a id="a-OL"></a>己失之。<a id="a-OM"></a>友得之。<a id="a-ON"></a>是以国无危亡之兆。<a id="a-OO"></a>家无悖乱之恶。<a id="a-OP"></a>父子兄弟无失。<a id="a-OQ"></a>而交友无绝也。<a id="a-OR"></a>今宗镜内。<a id="a-OS"></a>虽广引苦切之言。<a id="a-OT"></a>皆为后学成器。<a id="a-OU"></a>普令悛恶从善。<a id="a-OV"></a>慕道进修。<a id="a-OW"></a>使法国土无背道之臣。<a id="a-OX"></a>令大乘家。<a id="a-OY"></a>绝邪见之子。<a id="a-OZ"></a>是以菩萨虽能自利。<a id="a-Oa"></a>又乃讥他。<a id="a-Ob"></a>常为众生不请之友。<a id="a-Oc"></a>故胜鬘经云。<a id="a-Od"></a>以摄受折伏故令佛法久住。<a id="a-Oe"></a>是以沩山有警策之文。<a id="a-Of"></a>无非苦口。<a id="a-Og"></a>净名垂诃责之力。<a id="a-Oh"></a>尽破执心。<a id="a-Oi"></a>若佛法中有诤友。<a id="a-Oj"></a>则学般若道侣。<a id="a-Ok"></a>保无过失。<a id="a-Ol"></a>故书云。<a id="a-Om"></a>道吾恶者。<a id="a-On"></a>是吾师。<a id="a-Oo"></a>道吾好者。<a id="a-Op"></a>是吾贼。<a id="a-Oq"></a>又云。<a id="a-Or"></a>三人同行。<a id="a-Os"></a>必有我师焉。<a id="a-Ot"></a>况佛法内学。<a id="a-Ou"></a>出世良因。<a id="a-Ov"></a>宁不依师匠乎。<a id="a-Ow"></a>今若于初机助道门中。<a id="a-Ox"></a>此宗镜文。<a id="a-Oy"></a>深资观力。<a id="a-Oz"></a>言下现证。<a id="a-P0"></a>修慧顿成。<a id="a-P1"></a>如云为道日损。<a id="a-P2"></a>为学日益。<a id="a-P3"></a>损者损于情欲。<a id="a-P4"></a>益者益于知见。<a id="a-P5"></a>不同外道邪师。<a id="a-P6"></a>及学大乘语者。<a id="a-P7"></a>口虽说空。<a id="a-P8"></a>不损烦恼。<a id="a-P9"></a>此非善达正法。<a id="a-PA"></a>皆是恶取邪空。<a id="a-PB"></a>唯法器圆机。<a id="a-PC"></a>方能信受。<a id="a-PD"></a>堪嗟邪见垢重之人。<a id="a-PE"></a>闻亦不信。<a id="a-PF"></a>如悫疏云。<a id="a-PG"></a>历千佛而不惊。<a id="a-PH"></a>炷万灯而莫曙。<a id="a-PI"></a>释云。<a id="a-PJ"></a>十方无量世界众生。<a id="a-PK"></a>佛。<a id="a-PL"></a>向身中出家成道说法度生。<a id="a-PM"></a>众生皆不觉知。<a id="a-PN"></a>都由无明。<a id="a-PO"></a>迷本觉性。<a id="a-PP"></a>不知如来藏中出现。<a id="a-PQ"></a>如来藏。<a id="a-PR"></a>即众生第八识。<a id="a-PS"></a>故云历千佛而不惊。<a id="a-PT"></a>以不知即心是佛故。<a id="a-PU"></a>又如一室中有一醉客。<a id="a-PV"></a>有百千盏灯。<a id="a-PW"></a>照而不醒。<a id="a-PX"></a>喻闻法不识其理。<a id="a-PY"></a>不能染神。<a id="a-PZ"></a>都无省悟。<a id="a-Pa"></a>故云。<a id="a-Pb"></a>炷万灯而莫曙。<a id="a-Pc"></a>曙者。<a id="a-Pd"></a>明也。<a id="a-Pe"></a>何者为灯。<a id="a-Pf"></a>即方便智为灯。<a id="a-Pg"></a>照见心境界。</p>
 </body>
</html>