<!doctype html>
<html id="z3IBXEP1f3" data-ver="1264">
 <head>
  <meta charset="utf-8">
  <meta author="永明延寿">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宗镜录卷第七十五</h1>
  <p id="a2">夫总别二报障。<a id="a-3"></a>于八识中定属何识。</p>
  <p id="a4">答。<a id="a-5"></a>古释云。<a id="a-6"></a>总报唯属第八识者。<a id="a-7"></a>以第八最初生起。<a id="a-8"></a>其前七色心等。<a id="a-9"></a>皆依他第八方生。<a id="a-A"></a>即第八能通与前七色心等。<a id="a-B"></a>为所依。<a id="a-C"></a>得名总报。<a id="a-D"></a>别报唯在前六识。<a id="a-E"></a>受报各别不同。<a id="a-F"></a>名为别报。<a id="a-G"></a>若总报定不通今世顺现。<a id="a-H"></a>受唯是顺生来世受。<a id="a-I"></a>若别报即不定。<a id="a-J"></a>通今世来世。<a id="a-K"></a>皆受不遮。</p>
  <p id="aL">又问。<a id="a-M"></a>第七识何不辩报障。</p>
  <p id="aN">答。<a id="a-O"></a>非是业招放无报障。<a id="a-P"></a>又若有报障而无业障。<a id="a-Q"></a>即第八识。<a id="a-R"></a>若具有业报二障。<a id="a-S"></a>即前六识。<a id="a-T"></a>若业报二障俱无。<a id="a-U"></a>即第七识。<a id="a-V"></a>又若唯有别报障。<a id="a-W"></a>无总报障者。<a id="a-X"></a>即前六识。<a id="a-Y"></a>若唯有总报障。<a id="a-Z"></a>无别报障者。<a id="a-a"></a>即第八识。</p>
  <p id="ab">问。<a id="a-c"></a>众生造生死染净二业。<a id="a-d"></a>受苦乐两报。<a id="a-e"></a>皆从心起。<a id="a-f"></a>则离心无体。<a id="a-g"></a>于八识内。<a id="a-h"></a>定是何心。</p>
  <p id="ai">答。<a id="a-j"></a>今古有二解。<a id="a-k"></a>一古师解云。<a id="a-l"></a>是第六识心。<a id="a-m"></a>由识心分别。<a id="a-n"></a>作业受报。<a id="a-o"></a>报起由心。<a id="a-p"></a>故知无有实众生也。<a id="a-q"></a>以心净故众生净。<a id="a-r"></a>无有别净。<a id="a-s"></a>心垢故众生垢。<a id="a-t"></a>无有别垢。<a id="a-u"></a>以垢净由心得。<a id="a-v"></a>众生但名耳。<a id="a-w"></a>二神锴和尚解云。<a id="a-x"></a>心者是第八识。<a id="a-y"></a>由其识内持染净种子。<a id="a-z"></a>种子遇缘。<a id="a-10"></a>即能招苦乐两果。<a id="a-11"></a>果起由心。<a id="a-12"></a>故知无众生也。<a id="a-13"></a>若古师取第六识为垢净心。<a id="a-14"></a>为此六识与善十一相应。<a id="a-15"></a>能造人天善业。<a id="a-16"></a>与根随相应。<a id="a-17"></a>能造三涂恶业。<a id="a-18"></a>此总别业成。<a id="a-19"></a>能招当来苦乐两报。<a id="a-1A"></a>故言染净由心也。<a id="a-1B"></a>此据造业者为心。<a id="a-1C"></a>神锴和尚取第八识为心者。<a id="a-1D"></a>此是总报主。<a id="a-1E"></a>真异熟识。<a id="a-1F"></a>识中能含藏善不善业种子。<a id="a-1G"></a>然识体。<a id="a-1H"></a>因中唯无覆无记性。<a id="a-1I"></a>为含藏染净业种故。<a id="a-1J"></a>又言持染净种子者。<a id="a-1K"></a>即三杂染种子。<a id="a-1L"></a>一烦恼杂染。<a id="a-1M"></a>即是见修烦恼。<a id="a-1N"></a>二业杂染。<a id="a-1O"></a>一切善不善总报业。<a id="a-1P"></a>三果杂染。<a id="a-1Q"></a>即三界总别报异熟果。<a id="a-1R"></a>净亦三种。<a id="a-1S"></a>一世间净。<a id="a-1T"></a>即是伏惑道故。<a id="a-1U"></a>二出世间净。<a id="a-1V"></a>谓无漏。<a id="a-1W"></a>三所断果清净。<a id="a-1X"></a>即所证理。<a id="a-1Y"></a>上来俱是第八含藏业也。<a id="a-1Z"></a>古师约能熏能造业心名心。<a id="a-1a"></a>锴师约所熏能持种名心。<a id="a-1b"></a>又古师约缘虑以解心。<a id="a-1c"></a>锴师约集起以解心。<a id="a-1d"></a>释云。<a id="a-1e"></a>此之二解。<a id="a-1f"></a>各出一途。<a id="a-1g"></a>前以能熏能造为心。<a id="a-1h"></a>若无能熏。<a id="a-1i"></a>所熏无用。<a id="a-1j"></a>则唯真不立。<a id="a-1k"></a>单妄不成。<a id="a-1l"></a>真妄和合。<a id="a-1m"></a>方有是事。<a id="a-1n"></a>又若无能造。<a id="a-1o"></a>所造亦不成。<a id="a-1p"></a>因能立所故。<a id="a-1q"></a>经云。<a id="a-1r"></a>一切唯心造。<a id="a-1s"></a>后约所熏能持种子为心。<a id="a-1t"></a>所熏是本。<a id="a-1u"></a>若无所熏。<a id="a-1v"></a>能熏亦无用。<a id="a-1w"></a>又若无能熏种子。<a id="a-1x"></a>即善恶种子散坏。<a id="a-1y"></a>将何受未来苦乐果报。<a id="a-1z"></a>如有物无可盛故。<a id="a-20"></a>即当散失。<a id="a-21"></a>则后解为胜。<a id="a-22"></a>以是诸识中根本故。<a id="a-23"></a>前解亦不失。<a id="a-24"></a>是枝末故。<a id="a-25"></a>今若双取。<a id="a-26"></a>正理方圆。<a id="a-27"></a>本末相资。<a id="a-28"></a>能所和合。<a id="a-29"></a>非一非异。<a id="a-2A"></a>方立世间染净之位。<a id="a-2B"></a>故知生死由识心。<a id="a-2C"></a>无众生可得。<a id="a-2D"></a>升降属因缘。<a id="a-2E"></a>无实我可得。</p>
  <p id="a2F">问。<a id="a-2G"></a>总别二报之业。<a id="a-2H"></a>如何分别。</p>
  <p id="a2I">答。<a id="a-2J"></a>如持五戒。<a id="a-2K"></a>招得人身。<a id="a-2L"></a>是总报业。<a id="a-2M"></a>由于因中有嗔忍等。<a id="a-2N"></a>于人总报而有妍媸。<a id="a-2O"></a>名别报业。<a id="a-2P"></a>唯识亦名为引满业。<a id="a-2Q"></a>能招第八。<a id="a-2R"></a>引异熟果。<a id="a-2S"></a>故名引业。<a id="a-2T"></a>能招第六。<a id="a-2U"></a>满异熟果。<a id="a-2V"></a>名为满业。<a id="a-2W"></a>俱舍论。<a id="a-2X"></a>亦云。<a id="a-2Y"></a>一业引一生。<a id="a-2Z"></a>多业能圆满。<a id="a-2a"></a>犹如缋像。<a id="a-2b"></a>先图形状。<a id="a-2c"></a>后填众彩等。<a id="a-2d"></a>然其引业能造之思。<a id="a-2e"></a>要是第六意识所起。<a id="a-2f"></a>若其满业能造之思。<a id="a-2g"></a>从五识起。<a id="a-2h"></a>然五识无执。<a id="a-2i"></a>不能发润。<a id="a-2j"></a>故非迷理。<a id="a-2k"></a>无推度故。<a id="a-2l"></a>不能造业。<a id="a-2m"></a>虽造满业。<a id="a-2n"></a>亦非自能。<a id="a-2o"></a>但由意引。<a id="a-2p"></a>方能作故。<a id="a-2q"></a>所以海龙王经云。<a id="a-2r"></a>尔时世尊。<a id="a-2s"></a>告海龙王。<a id="a-2t"></a>猗世间者。<a id="a-2u"></a>作若干缘。<a id="a-2v"></a>心行不同。<a id="a-2w"></a>罪福各异。<a id="a-2x"></a>以是之故。<a id="a-2y"></a>所生殊别。<a id="a-2z"></a>龙王。<a id="a-30"></a>且观众会及大海。<a id="a-31"></a>若干种形。<a id="a-32"></a>颜貌不同。<a id="a-33"></a>是诸形貌。<a id="a-34"></a>皆心所画。<a id="a-35"></a>又心无色而不可见。<a id="a-36"></a>一切诸法。<a id="a-37"></a>诳诈如是。<a id="a-38"></a>因惑兴相。<a id="a-39"></a>都无有主。<a id="a-3A"></a>随其所作。<a id="a-3B"></a>各自受之。<a id="a-3C"></a>譬如画师。<a id="a-3D"></a>本无造像。<a id="a-3E"></a>诸法如是。<a id="a-3F"></a>而不可议。<a id="a-3G"></a>自然如幻化相。<a id="a-3H"></a>皆心所作。<a id="a-3I"></a>温室经云。<a id="a-3J"></a>佛言。<a id="a-3K"></a>观彼三界天人品类。<a id="a-3L"></a>高下长短。<a id="a-3M"></a>福德多少。<a id="a-3N"></a>皆由先世用心不等。<a id="a-3O"></a>是以所受各异不同。<a id="a-3P"></a>般若灯论云。<a id="a-3Q"></a>如阿毗昙中偈云。<a id="a-3R"></a>自护身口思。<a id="a-3S"></a>及彼摄他者。<a id="a-3T"></a>慈法为种子。<a id="a-3U"></a>能得现未果。<a id="a-3V"></a>所言思者。<a id="a-3W"></a>谓能自调伏。<a id="a-3X"></a>远离非法。<a id="a-3Y"></a>与此心相应思。<a id="a-3Z"></a>故名为思。<a id="a-3a"></a>摄他者。<a id="a-3b"></a>谓布施爱语。<a id="a-3c"></a>救护怖畏者。<a id="a-3d"></a>以如是等。<a id="a-3e"></a>能摄他故。<a id="a-3f"></a>名为摄他。<a id="a-3g"></a>慈者。<a id="a-3h"></a>谓心。<a id="a-3i"></a>心即名法。<a id="a-3j"></a>亦是种子。<a id="a-3k"></a>种子者。<a id="a-3l"></a>亦名因。<a id="a-3m"></a>为谁因耶。<a id="a-3n"></a>谓果之因。<a id="a-3o"></a>是何等果。<a id="a-3p"></a>谓是现在未来之果。<a id="a-3q"></a>云何名心为种子耶。<a id="a-3r"></a>谓能起身口业故。<a id="a-3s"></a>名为种子。<a id="a-3t"></a>又如论偈言。<a id="a-3u"></a>如芽等相续。<a id="a-3v"></a>而从种子生。<a id="a-3w"></a>由是而生果。<a id="a-3x"></a>离种无相续。<a id="a-3y"></a>释曰。<a id="a-3z"></a>此谓从芽生茎。<a id="a-40"></a>乃至枝叶华果等。<a id="a-41"></a>各有其相。<a id="a-42"></a>种子虽灭。<a id="a-43"></a>由起相续展转至果。<a id="a-44"></a>若离种子。<a id="a-45"></a>芽等相续则无流转。<a id="a-46"></a>以是故。<a id="a-47"></a>其义云。<a id="a-48"></a>何故论偈言。<a id="a-49"></a>种子有相续。<a id="a-4A"></a>从相续有果。<a id="a-4B"></a>先种而后果。<a id="a-4C"></a>不断亦不常。<a id="a-4D"></a>释曰。<a id="a-4E"></a>云何不断。<a id="a-4F"></a>谓有种子相续住故。<a id="a-4G"></a>云何不常。<a id="a-4H"></a>谓芽起已种子坏故。<a id="a-4I"></a>内法亦尔。<a id="a-4J"></a>如论偈云。<a id="a-4K"></a>如是从初心。<a id="a-4L"></a>心法相续起。<a id="a-4M"></a>从是而起果。<a id="a-4N"></a>离心无相续。<a id="a-4O"></a>释曰。<a id="a-4P"></a>此谓慈心不慈心。<a id="a-4Q"></a>名为业。<a id="a-4R"></a>此心虽灭。<a id="a-4S"></a>而相续起。<a id="a-4T"></a>此相续果起者。<a id="a-4U"></a>谓爱非爱有受相故。<a id="a-4V"></a>若离心者。<a id="a-4W"></a>果则不起。<a id="a-4X"></a>今当说相续法。<a id="a-4Y"></a>其义云何。<a id="a-4Z"></a>故论偈言。<a id="a-4a"></a>从心有相续。<a id="a-4b"></a>从相续有果。<a id="a-4c"></a>故业在果先。<a id="a-4d"></a>不断亦不常。<a id="a-4e"></a>释曰。<a id="a-4f"></a>云何不断。<a id="a-4g"></a>谓相续能起果故。<a id="a-4h"></a>云何不常。<a id="a-4i"></a>不至第二刹那住故。<a id="a-4j"></a>是知三业难防应须密护。<a id="a-4k"></a>意为苦聚。<a id="a-4l"></a>口是祸胎。<a id="a-4m"></a>但闭门而守津。<a id="a-4n"></a>方断相续。<a id="a-4o"></a>如正法念处经云。<a id="a-4p"></a>彼地狱地。<a id="a-4q"></a>见阎罗人。<a id="a-4r"></a>苦切以偈责言。<a id="a-4s"></a>心不可调御。<a id="a-4t"></a>甚于大猛火。<a id="a-4u"></a>速行不可调。<a id="a-4v"></a>牵人到地狱。<a id="a-4w"></a>心第一难调。<a id="a-4x"></a>此火甚于火。<a id="a-4y"></a>难调速疾行。<a id="a-4z"></a>地狱中地狱。<a id="a-50"></a>若人心自在。<a id="a-51"></a>则行于地狱。<a id="a-52"></a>若人能制心。<a id="a-53"></a>则不受苦恼。<a id="a-54"></a>欲为第一火。<a id="a-55"></a>痴为第一闇。<a id="a-56"></a>嗔为第一怨。<a id="a-57"></a>此三秉世间。<a id="a-58"></a>汝前作恶时。<a id="a-59"></a>自心思惟作。<a id="a-5A"></a>汝本痴心作。<a id="a-5B"></a>今受此恶报。<a id="a-5C"></a>心好偷他物。<a id="a-5D"></a>窃行他妇女。<a id="a-5E"></a>常杀害众生。<a id="a-5F"></a>自心之所诳。<a id="a-5G"></a>如是业自在。<a id="a-5H"></a>将汝到此处。<a id="a-5I"></a>是汝本恶业。<a id="a-5J"></a>何故尔呻唤。<a id="a-5K"></a>又偈云。<a id="a-5L"></a>作恶不失坏。<a id="a-5M"></a>一切恶有报。<a id="a-5N"></a>恶皆从作得。<a id="a-5O"></a>因心故有作。<a id="a-5P"></a>由心故作恶。<a id="a-5Q"></a>由有心果报。<a id="a-5R"></a>一切皆心作。<a id="a-5S"></a>一切皆因心。<a id="a-5T"></a>心能诳众生。<a id="a-5U"></a>将来向恶处。<a id="a-5V"></a>此地狱恶处。<a id="a-5W"></a>最是苦恶处。<a id="a-5X"></a>如上经文。<a id="a-5Y"></a>此是恶心招苦果。<a id="a-5Z"></a>若善心招乐果者。<a id="a-5a"></a>又云。<a id="a-5b"></a>复次比丘。<a id="a-5c"></a>知业果报。<a id="a-5d"></a>观鬘持天所住之处。<a id="a-5e"></a>乃至其地柔软。<a id="a-5f"></a>犹若生酥。<a id="a-5g"></a>天人行时。<a id="a-5h"></a>随足上下。<a id="a-5i"></a>如兜罗绵。<a id="a-5j"></a>一一住处。<a id="a-5k"></a>足蹑随平。<a id="a-5l"></a>亦如前说。<a id="a-5m"></a>一一宝树。<a id="a-5n"></a>出妙色光。<a id="a-5o"></a>其光如日。<a id="a-5p"></a>光明悦乐。<a id="a-5q"></a>妙色金树华叶常鲜。<a id="a-5r"></a>无有萎落。<a id="a-5s"></a>善业所生。<a id="a-5t"></a>不可喻说。<a id="a-5u"></a>戒力自在。<a id="a-5v"></a>善业所得。<a id="a-5w"></a>如印印物。<a id="a-5x"></a>如是天子。<a id="a-5y"></a>游戏园林莲华浴池。<a id="a-5z"></a>自业受报。<a id="a-60"></a>有上中下。<a id="a-61"></a>受大戏乐。<a id="a-62"></a>自业身相。<a id="a-63"></a>光明可爱。<a id="a-64"></a>色声香味触等。<a id="a-65"></a>恣情悦乐。<a id="a-66"></a>身无病恼。<a id="a-67"></a>无有饥渴。<a id="a-68"></a>常恣五欲。<a id="a-69"></a>未曾厌足。<a id="a-6A"></a>多起爱欲。<a id="a-6B"></a>心不充满。<a id="a-6C"></a>若天忆念。<a id="a-6D"></a>随念所得。<a id="a-6E"></a>他不能破。<a id="a-6F"></a>自在无碍。<a id="a-6G"></a>心常欢喜。<a id="a-6H"></a>随念能至。<a id="a-6I"></a>化身随心。<a id="a-6J"></a>大小任意。<a id="a-6K"></a>广大轻软。<a id="a-6L"></a>一眴目顷。<a id="a-6M"></a>能行至于百千由旬。<a id="a-6N"></a>无少疲极。<a id="a-6O"></a>如风行空。<a id="a-6P"></a>无所障碍。<a id="a-6Q"></a>天亦如是。<a id="a-6R"></a>无有疲极。<a id="a-6S"></a>天身威德。<a id="a-6T"></a>从心而生。<a id="a-6U"></a>轻净无垢。<a id="a-6V"></a>一切行处。<a id="a-6W"></a>如意光色。<a id="a-6X"></a>天子天女欢喜游戏。<a id="a-6Y"></a>释曰。<a id="a-6Z"></a>然虽善恶由心。<a id="a-6a"></a>苦乐不等。<a id="a-6b"></a>斯乃先明因果。<a id="a-6c"></a>知一念无差。<a id="a-6d"></a>若论至道之中。<a id="a-6e"></a>俱非解脱。<a id="a-6f"></a>如经云。<a id="a-6g"></a>迦留足天。<a id="a-6h"></a>乘阎浮檀金殿。<a id="a-6i"></a>入天戏林。<a id="a-6j"></a>其林柔软。<a id="a-6k"></a>众鸟音声。<a id="a-6l"></a>和合美妙。<a id="a-6m"></a>天子入已。<a id="a-6n"></a>鸟名天音。<a id="a-6o"></a>天同业生。<a id="a-6p"></a>天善业故。<a id="a-6q"></a>即说偈言。<a id="a-6r"></a>若有人能作。<a id="a-6s"></a>爱乐之善业。<a id="a-6t"></a>彼人业果报。<a id="a-6u"></a>成就极端严。<a id="a-6v"></a>既得受天乐。<a id="a-6w"></a>若不行放逸。<a id="a-6x"></a>从乐得乐处。<a id="a-6y"></a>彼必至涅槃。<a id="a-6z"></a>一切乐无常。<a id="a-70"></a>要必终归尽。<a id="a-71"></a>莫受此天乐。<a id="a-72"></a>以为自欢娱。<a id="a-73"></a>此天乐无常。<a id="a-74"></a>寿尽必退没。<a id="a-75"></a>既知此法已。<a id="a-76"></a>常求涅槃道。<a id="a-77"></a>一切法皆尽。<a id="a-78"></a>高者亦当堕。<a id="a-79"></a>和合必有离。<a id="a-7A"></a>有命皆归死。<a id="a-7B"></a>又云。<a id="a-7C"></a>如是比丘。<a id="a-7D"></a>以闻慧观天乐已。<a id="a-7E"></a>而说颂曰。<a id="a-7F"></a>五根常爱乐。<a id="a-7G"></a>欲境所诳惑。<a id="a-7H"></a>欲火未曾有。<a id="a-7I"></a>须臾闻厌足。<a id="a-7J"></a>一一诸境界。<a id="a-7K"></a>处处见天女。<a id="a-7L"></a>一切胜境界。<a id="a-7M"></a>欲火焰炽然。<a id="a-7N"></a>若合若离散。<a id="a-7O"></a>或说或忆念。<a id="a-7P"></a>以天女因缘。<a id="a-7Q"></a>火起烧天人。<a id="a-7R"></a>火法。<a id="a-7S"></a>和合有。<a id="a-7T"></a>不合则不生。<a id="a-7U"></a>若合若不合。<a id="a-7V"></a>欲火常炽然。<a id="a-7W"></a>因缘不合故。<a id="a-7X"></a>火远则不然。<a id="a-7Y"></a>欲火无远近。<a id="a-7Z"></a>常烧爱众生。<a id="a-7a"></a>以意想薪力。<a id="a-7b"></a>邪忆念所使。<a id="a-7c"></a>爱油投欲火。<a id="a-7d"></a>焚烧愚痴人。<a id="a-7e"></a>是以既知。<a id="a-7f"></a>苦乐由心。<a id="a-7g"></a>事非究竟。<a id="a-7h"></a>应当断想。<a id="a-7i"></a>薪干爱油。<a id="a-7j"></a>止念风。<a id="a-7k"></a>息欲火。<a id="a-7l"></a>防制意地。<a id="a-7m"></a>恒顺真如。<a id="a-7n"></a>圆满菩提常乐妙果。<a id="a-7o"></a>故经偈云。<a id="a-7p"></a>若正善心者。<a id="a-7q"></a>常顺法观察。<a id="a-7r"></a>不为过所使。<a id="a-7s"></a>如日光除暗。<a id="a-7t"></a>又经云。<a id="a-7u"></a>宁作心师。<a id="a-7v"></a>不师于心。<a id="a-7w"></a>若师心。<a id="a-7x"></a>则随六趣而不返。<a id="a-7y"></a>作心师。<a id="a-7z"></a>则冥一道而常归。<a id="a-80"></a>如庚桑子云。<a id="a-81"></a>心平正。<a id="a-82"></a>不为外所诱。<a id="a-83"></a>曰清净而能久则明。<a id="a-84"></a>明而能久则虚。<a id="a-85"></a>虚则道全而居之。<a id="a-86"></a>所以阿差末经云。<a id="a-87"></a>常正其心。<a id="a-88"></a>不尚余学。<a id="a-89"></a>夫心常正直。<a id="a-8A"></a>本自玄虚。<a id="a-8B"></a>道全是心。<a id="a-8C"></a>心全是道。<a id="a-8D"></a>以不达故。<a id="a-8E"></a>随思虑心。<a id="a-8F"></a>为外缘所拘。<a id="a-8G"></a>内结所乱。<a id="a-8H"></a>乃令志当归一不尚余学。<a id="a-8I"></a>虚明自现。<a id="a-8J"></a>返本之称也。<a id="a-8K"></a>如是开示。<a id="a-8L"></a>可谓。<a id="a-8M"></a>把行人手。<a id="a-8N"></a>直至萨婆若海。<a id="a-8O"></a>保不孤然。<a id="a-8P"></a>若信受之人。<a id="a-8Q"></a>可谓不动尘劳。<a id="a-8R"></a>顿成正觉。</p>
  <p id="a8S">问。<a id="a-8T"></a>识生于身。<a id="a-8U"></a>身依于识。<a id="a-8V"></a>诸根坏曰识迁离时。<a id="a-8W"></a>舍此故身别受余质。<a id="a-8X"></a>去来之识。<a id="a-8Y"></a>相状如何。<a id="a-8Z"></a>斯旨难明。<a id="a-8a"></a>举世皆惑。<a id="a-8b"></a>如宝处藏。<a id="a-8c"></a>莫有知者。</p>
  <p id="a8d">答。<a id="a-8e"></a>此理绵密。<a id="a-8f"></a>约教可知。<a id="a-8g"></a>显识经云。<a id="a-8h"></a>佛告贤护。<a id="a-8i"></a>识之运转迁灭往来。<a id="a-8j"></a>犹如风大。<a id="a-8k"></a>无色无形。<a id="a-8l"></a>不可显现。<a id="a-8m"></a>而能发动万物。<a id="a-8n"></a>示众形状。<a id="a-8o"></a>或摇振林木。<a id="a-8p"></a>摧折破裂出大音声。<a id="a-8q"></a>或为冷为热。<a id="a-8r"></a>触众生身。<a id="a-8s"></a>作苦作乐。<a id="a-8t"></a>风无手足面目形容。<a id="a-8u"></a>亦无黑白黄赤诸色。<a id="a-8v"></a>贤护。<a id="a-8w"></a>识界亦尔。<a id="a-8x"></a>无色无形。<a id="a-8y"></a>无光明显现。<a id="a-8z"></a>以因缘故。<a id="a-90"></a>显示种种功用殊异。<a id="a-91"></a>当知受觉法界。<a id="a-92"></a>亦复如是。<a id="a-93"></a>无色无形。<a id="a-94"></a>以因缘故。<a id="a-95"></a>显发。<a id="a-96"></a>功用。<a id="a-97"></a>贤护。<a id="a-98"></a>众生死。<a id="a-99"></a>此受觉法界。<a id="a-9A"></a>识界。<a id="a-9B"></a>皆舍离身。<a id="a-9C"></a>识运受觉。<a id="a-9D"></a>法界。<a id="a-9E"></a>受余身者。<a id="a-9F"></a>譬如风大。<a id="a-9G"></a>吹众妙华。<a id="a-9H"></a>华住于此。<a id="a-9I"></a>香流至远。<a id="a-9J"></a>风体不取妙华之香。<a id="a-9K"></a>香体风体及与身根。<a id="a-9L"></a>俱无形色。<a id="a-9M"></a>而非风力。<a id="a-9N"></a>香不远至。<a id="a-9O"></a>贤护。<a id="a-9P"></a>众生身死。<a id="a-9Q"></a>识持受觉法界。<a id="a-9R"></a>以至他生。<a id="a-9S"></a>因父母缘。<a id="a-9T"></a>而识托之。<a id="a-9U"></a>受觉法界能随于识。<a id="a-9V"></a>亦复如是。<a id="a-9W"></a>如从华胜力。<a id="a-9X"></a>而鼻有嗅。<a id="a-9Y"></a>从嗅胜力。<a id="a-9Z"></a>而得香境。<a id="a-9a"></a>又如从风身胜力。<a id="a-9b"></a>得风色触。<a id="a-9c"></a>因风胜力。<a id="a-9d"></a>香得至远。<a id="a-9e"></a>如是从识有受。<a id="a-9f"></a>从受有觉。<a id="a-9g"></a>从觉有法。<a id="a-9h"></a>遂能了知善与不善。<a id="a-9i"></a>乃至识之迁身。<a id="a-9j"></a>如面之像。<a id="a-9k"></a>现之于镜。<a id="a-9l"></a>如印之文。<a id="a-9m"></a>显之于泥。<a id="a-9n"></a>譬如日出。<a id="a-9o"></a>光之所及。<a id="a-9p"></a>众暗咸除。<a id="a-9q"></a>日没光谢。<a id="a-9r"></a>暗便如故。<a id="a-9s"></a>暗无形质。<a id="a-9t"></a>非常无常。<a id="a-9u"></a>能得其处。<a id="a-9v"></a>识亦如是。<a id="a-9w"></a>无质无形。<a id="a-9x"></a>因受想显。<a id="a-9y"></a>识在于身。<a id="a-9z"></a>如暗无体。<a id="a-A0"></a>视不可见。<a id="a-A1"></a>不可执持。<a id="a-A2"></a>如母怀子。<a id="a-A3"></a>不能自知是男是女。<a id="a-A4"></a>黑白黄色。<a id="a-A5"></a>根具不具。<a id="a-A6"></a>手足耳目。<a id="a-A7"></a>类与不类。<a id="a-A8"></a>饮食热粝。<a id="a-A9"></a>其子便动。<a id="a-AA"></a>觉知苦痛。<a id="a-AB"></a>众生来去。<a id="a-AC"></a>屈申视眴。<a id="a-AD"></a>语笑谈说。<a id="a-AE"></a>檐运负重。<a id="a-AF"></a>作诸事业。<a id="a-AG"></a>识相具显。<a id="a-AH"></a>而不能知所在。<a id="a-AI"></a>止于身中。<a id="a-AJ"></a>不知其状。<a id="a-AK"></a>贤护。<a id="a-AL"></a>识之自性。<a id="a-AM"></a>遍入诸处。<a id="a-AN"></a>不为诸处之所染污。<a id="a-AO"></a>六根六境。<a id="a-AP"></a>五烦恼阴。<a id="a-AQ"></a>识遍止之不为其染。<a id="a-AR"></a>由此而显识之事用。<a id="a-AS"></a>贤护。<a id="a-AT"></a>如木机关。<a id="a-AU"></a>系执一所。<a id="a-AV"></a>作种种业。<a id="a-AW"></a>或行走腾跃。<a id="a-AX"></a>或跳掷戏舞。<a id="a-AY"></a>于意云何。<a id="a-AZ"></a>机关所作。<a id="a-Aa"></a>是谁之力。<a id="a-Ab"></a>贤护白佛言。<a id="a-Ac"></a>智慧狭浅。<a id="a-Ad"></a>非所能了。<a id="a-Ae"></a>佛告贤护。<a id="a-Af"></a>当知皆是作业之力。<a id="a-Ag"></a>作业无形但智运耳。<a id="a-Ah"></a>如是身之机关。<a id="a-Ai"></a>以识之力。<a id="a-Aj"></a>作诸事业。<a id="a-Ak"></a>仙通乾闼婆。<a id="a-Al"></a>龙神。<a id="a-Am"></a>人。<a id="a-An"></a>天。<a id="a-Ao"></a>阿修罗等。<a id="a-Ap"></a>种种趣。<a id="a-Aq"></a>业咸悉依之。<a id="a-Ar"></a>识能生身。<a id="a-As"></a>如工作机关。<a id="a-At"></a>识无形质。<a id="a-Au"></a>普持法界。<a id="a-Av"></a>智力具足。<a id="a-Aw"></a>乃至能知宿命之事。<a id="a-Ax"></a>故知识性是一无住无形。<a id="a-Ay"></a>但随智而彰。<a id="a-Az"></a>逐念而转。<a id="a-B0"></a>此阴才灭。<a id="a-B1"></a>彼阴便生。<a id="a-B2"></a>如印文现之于泥。<a id="a-B3"></a>似面像临之于镜。<a id="a-B4"></a>至于入胎处卵。<a id="a-B5"></a>托质现生。<a id="a-B6"></a>来去无踪。<a id="a-B7"></a>隐显非碍。<a id="a-B8"></a>犹珠吐照。<a id="a-B9"></a>类日传光。<a id="a-BA"></a>火出木中。<a id="a-BB"></a>种生地上。<a id="a-BC"></a>其体是一用出千差。<a id="a-BD"></a>此一识门。<a id="a-BE"></a>亦复如是。<a id="a-BF"></a>因念力。<a id="a-BG"></a>分十二类种之差殊。<a id="a-BH"></a>随业果。<a id="a-BI"></a>变无量生死之形质。<a id="a-BJ"></a>又大乘同性经云。<a id="a-BK"></a>毗毗沙那楞伽王言。<a id="a-BL"></a>世尊。<a id="a-BM"></a>众生神识。<a id="a-BN"></a>为当几大。<a id="a-BO"></a>为作何色。<a id="a-BP"></a>佛言。<a id="a-BQ"></a>楞伽王。<a id="a-BR"></a>众生神识无边大。<a id="a-BS"></a>无色无相不可见。<a id="a-BT"></a>无碍无形无定处。<a id="a-BU"></a>不可说。<a id="a-BV"></a>毗毗沙那白世尊。<a id="a-BW"></a>识相如此无有边大。<a id="a-BX"></a>无色无相不可见。<a id="a-BY"></a>无碍无形无定处。<a id="a-BZ"></a>不可说者。<a id="a-Ba"></a>岂非断绝。<a id="a-Bb"></a>佛言。<a id="a-Bc"></a>楞伽王。<a id="a-Bd"></a>吾今问汝。<a id="a-Be"></a>随汝意答。<a id="a-Bf"></a>当为汝说。<a id="a-Bg"></a>楞伽王。<a id="a-Bh"></a>譬如大王在宫殿中。<a id="a-Bi"></a>或高楼上。<a id="a-Bj"></a>婇女围绕安乐坐时。<a id="a-Bk"></a>着种种衣。<a id="a-Bl"></a>及诸璎珞。<a id="a-Bm"></a>时大园林。<a id="a-Bn"></a>阿输歌树。<a id="a-Bo"></a>种种杂华庄严精丽。<a id="a-Bp"></a>其园在处。<a id="a-Bq"></a>有细软风。<a id="a-Br"></a>或大驶风。<a id="a-Bs"></a>吹彼园林。<a id="a-Bt"></a>阿输歌树。<a id="a-Bu"></a>众华香气。<a id="a-Bv"></a>至王所者。<a id="a-Bw"></a>王闻之不。<a id="a-Bx"></a>毗毗沙那白言。<a id="a-By"></a>世尊。<a id="a-Bz"></a>我闻此香。<a id="a-C0"></a>佛言。<a id="a-C1"></a>楞伽王。<a id="a-C2"></a>汝闻此香。<a id="a-C3"></a>分别知不。<a id="a-C4"></a>王言。<a id="a-C5"></a>世尊。<a id="a-C6"></a>我能得知。<a id="a-C7"></a>佛言。<a id="a-C8"></a>楞伽王。<a id="a-C9"></a>此华香气。<a id="a-CA"></a>王言知者。<a id="a-CB"></a>见大小耶。<a id="a-CC"></a>定作何色。<a id="a-CD"></a>楞伽王言。<a id="a-CE"></a>不也。<a id="a-CF"></a>世尊。<a id="a-CG"></a>何以故。<a id="a-CH"></a>此香气相。<a id="a-CI"></a>无色无现无碍无相。<a id="a-CJ"></a>无定处。<a id="a-CK"></a>不可说。<a id="a-CL"></a>是故不见大小形色。<a id="a-CM"></a>佛言。<a id="a-CN"></a>楞伽王。<a id="a-CO"></a>于意云何。<a id="a-CP"></a>若不见彼香气大小。<a id="a-CQ"></a>非断绝相耶。<a id="a-CR"></a>毗毗沙那言。<a id="a-CS"></a>不也。<a id="a-CT"></a>世尊。<a id="a-CU"></a>何以故。<a id="a-CV"></a>若此众香是断相者。<a id="a-CW"></a>无人得闻。<a id="a-CX"></a>佛言。<a id="a-CY"></a>如是如是。<a id="a-CZ"></a>楞伽王。<a id="a-Ca"></a>识相亦尔。<a id="a-Cb"></a>应如是见。<a id="a-Cc"></a>楞伽王。<a id="a-Cd"></a>若识断相。<a id="a-Ce"></a>则无生死而可得知。<a id="a-Cf"></a>如是楞伽王。<a id="a-Cg"></a>识相清净。<a id="a-Ch"></a>唯是无明贪爱习气业等。<a id="a-Ci"></a>诸客烦恼之所覆障。<a id="a-Cj"></a>楞伽王。<a id="a-Ck"></a>譬如清净虚空之界。<a id="a-Cl"></a>唯有四种客尘污染。<a id="a-Cm"></a>何等为四。<a id="a-Cn"></a>所谓烟云尘雾。<a id="a-Co"></a>楞伽王。<a id="a-Cp"></a>识相如是。<a id="a-Cq"></a>本清净故。<a id="a-Cr"></a>无边不可捉。<a id="a-Cs"></a>无有色染。<a id="a-Ct"></a>唯是诸客烦恼之所覆染。<a id="a-Cu"></a>所以者何。<a id="a-Cv"></a>楞伽王。<a id="a-Cw"></a>若正观时。<a id="a-Cx"></a>不得众生。<a id="a-Cy"></a>无我。<a id="a-Cz"></a>无众生。<a id="a-D0"></a>无寿命。<a id="a-D1"></a>无畜养。<a id="a-D2"></a>无人。<a id="a-D3"></a>无众数。<a id="a-D4"></a>无知者。<a id="a-D5"></a>无见者。<a id="a-D6"></a>无觉者。<a id="a-D7"></a>无受者。<a id="a-D8"></a>无听者。<a id="a-D9"></a>乃至无色受想行识等。<a id="a-DA"></a>内外之境色。<a id="a-DB"></a>因识分别。<a id="a-DC"></a>故名唯识。</p>
  <p id="aDD">只如梦中无境唯识。<a id="a-DE"></a>云何梦中识见种种。</p>
  <p id="aDF">答。<a id="a-DG"></a>显识经云。<a id="a-DH"></a>佛言。<a id="a-DI"></a>贤护。<a id="a-DJ"></a>色有二种。<a id="a-DK"></a>一内。<a id="a-DL"></a>二外。<a id="a-DM"></a>内谓眼识。<a id="a-DN"></a>眼则为外。<a id="a-DO"></a>乃至身识为内。<a id="a-DP"></a>身则为外。<a id="a-DQ"></a>贤护。<a id="a-DR"></a>如生盲人。<a id="a-DS"></a>梦见美色。<a id="a-DT"></a>手足面目。<a id="a-DU"></a>形容姝丽。<a id="a-DV"></a>便于梦中。<a id="a-DW"></a>生大爱悦。<a id="a-DX"></a>及睡觉已。<a id="a-DY"></a>冥无所见。<a id="a-DZ"></a>乃至此生盲人。<a id="a-Da"></a>未曾见物。<a id="a-Db"></a>云何梦中而能见色。<a id="a-Dc"></a>贤护白佛言。<a id="a-Dd"></a>唯愿开示。<a id="a-De"></a>佛告贤护。<a id="a-Df"></a>梦见见者。<a id="a-Dg"></a>名内眼所。<a id="a-Dh"></a>是慧分别。<a id="a-Di"></a>非肉眼见。<a id="a-Dj"></a>其肉眼所。<a id="a-Dk"></a>以念力故。<a id="a-Dl"></a>盲者梦中须臾而现。<a id="a-Dm"></a>复以念力。<a id="a-Dn"></a>觉而忆之。<a id="a-Do"></a>识之内色。<a id="a-Dp"></a>亦复如是。<a id="a-Dq"></a>故于所见唯识。<a id="a-Dr"></a>闻嗅尝触亦然。<a id="a-Ds"></a>见有境界。<a id="a-Dt"></a>但是念慧分别。<a id="a-Du"></a>若离念慧分别。<a id="a-Dv"></a>决定无有前尘毫末之相。</p>
  <p id="aDw">问。<a id="a-Dx"></a>识性无形。<a id="a-Dy"></a>至极微细。<a id="a-Dz"></a>云何能任持大身。<a id="a-E0"></a>又持小质。</p>
  <p id="aE1">答。<a id="a-E2"></a>识性微妙。<a id="a-E3"></a>不可思议。<a id="a-E4"></a>以随业故。<a id="a-E5"></a>则妍丑俄分。<a id="a-E6"></a>以无形故。<a id="a-E7"></a>则小大咸等。<a id="a-E8"></a>显识经云。<a id="a-E9"></a>佛言。<a id="a-EA"></a>大药。<a id="a-EB"></a>如风大无质无形。<a id="a-EC"></a>止于幽谷。<a id="a-ED"></a>或窍隙中。<a id="a-EE"></a>其出暴猛。<a id="a-EF"></a>或摧倒须弥。<a id="a-EG"></a>碎为尘粉。<a id="a-EH"></a>风大微妙。<a id="a-EI"></a>无质无形。<a id="a-EJ"></a>识亦如是。<a id="a-EK"></a>妙无形色。<a id="a-EL"></a>大身小身。<a id="a-EM"></a>咸悉能持。<a id="a-EN"></a>或受蚊身。<a id="a-EO"></a>或受象身。<a id="a-EP"></a>乃至如尼瞿陀子。<a id="a-EQ"></a>极微细种子。<a id="a-ER"></a>生树婆娑广大。<a id="a-ES"></a>枝条百千。<a id="a-ET"></a>于意云何。<a id="a-EU"></a>其子与树。<a id="a-EV"></a>大小类不。<a id="a-EW"></a>大药言。<a id="a-EX"></a>世尊。<a id="a-EY"></a>其子与树。<a id="a-EZ"></a>大小相悬。<a id="a-Ea"></a>如藕丝孔。<a id="a-Eb"></a>比虚空界。<a id="a-Ec"></a>如是大药。<a id="a-Ed"></a>树于子中求不可得。<a id="a-Ee"></a>若不因子。<a id="a-Ef"></a>树则不生。<a id="a-Eg"></a>微细尼瞿陀子。<a id="a-Eh"></a>能生大树。<a id="a-Ei"></a>微细之识。<a id="a-Ej"></a>能生大身。<a id="a-Ek"></a>识中求身。<a id="a-El"></a>身不可得。<a id="a-Em"></a>若际于识。<a id="a-En"></a>身则无有。<a id="a-Eo"></a>又毗耶娑问经云。<a id="a-Ep"></a>佛言。<a id="a-Eq"></a>复次大仙。<a id="a-Er"></a>此识微细。<a id="a-Es"></a>无色无质。<a id="a-Et"></a>非是可见。<a id="a-Eu"></a>识。<a id="a-Ev"></a>非有色。<a id="a-Ew"></a>非青等色。<a id="a-Ex"></a>色中无根。<a id="a-Ey"></a>识。<a id="a-Ez"></a>若离根。<a id="a-F0"></a>则无境界。<a id="a-F1"></a>若人心中惊动怖畏。<a id="a-F2"></a>若疑思量。<a id="a-F3"></a>如是一切。<a id="a-F4"></a>皆是识力。</p>
  <p id="aF5">问。<a id="a-F6"></a>六趣升沉皆唯是识。<a id="a-F7"></a>初生善恶之趣。<a id="a-F8"></a>其相如何。</p>
  <p id="aF9">答。<a id="a-FA"></a>随福所资。<a id="a-FB"></a>果报不等。<a id="a-FC"></a>胜福资识则境大。<a id="a-FD"></a>劣福资识则相微。<a id="a-FE"></a>显识经云。<a id="a-FF"></a>大药复白佛言。<a id="a-FG"></a>世尊。<a id="a-FH"></a>众生舍身。<a id="a-FI"></a>云何生诸天中。<a id="a-FJ"></a>乃至云何生于地狱等中。<a id="a-FK"></a>佛言。<a id="a-FL"></a>大药。<a id="a-FM"></a>众生临终之时。<a id="a-FN"></a>福业资者。<a id="a-FO"></a>弃本之视。<a id="a-FP"></a>得天妙视。<a id="a-FQ"></a>以天妙视。<a id="a-FR"></a>见六欲天。<a id="a-FS"></a>爰及六趣。<a id="a-FT"></a>见身摇动。<a id="a-FU"></a>见天宫殿。<a id="a-FV"></a>及欢喜园杂华园等。<a id="a-FW"></a>乃至如睡不睡。<a id="a-FX"></a>安隐舍寿。<a id="a-FY"></a>将舍寿时。<a id="a-FZ"></a>天父天母同止一坐。<a id="a-Fa"></a>天母手中。<a id="a-Fb"></a>自然华出。<a id="a-Fc"></a>天母见华。<a id="a-Fd"></a>顾谓天父。<a id="a-Fe"></a>甚为福吉。<a id="a-Ff"></a>希奇胜果。<a id="a-Fg"></a>天今当知。<a id="a-Fh"></a>庆子之欢。<a id="a-Fi"></a>时将不久。<a id="a-Fj"></a>天母遂以两手摇弄其华。<a id="a-Fk"></a>弄华之时。<a id="a-Fl"></a>命便终尽。<a id="a-Fm"></a>无相之识。<a id="a-Fn"></a>弃舍诸根。<a id="a-Fo"></a>持诸境业。<a id="a-Fp"></a>弃舍诸界。<a id="a-Fq"></a>持诸界事。<a id="a-Fr"></a>迁变果报。<a id="a-Fs"></a>犹如乘马。<a id="a-Ft"></a>弃一乘一。<a id="a-Fu"></a>如日爱引光。<a id="a-Fv"></a>如木生火。<a id="a-Fw"></a>又如月影现澄清水。<a id="a-Fx"></a>识资善业。<a id="a-Fy"></a>迁变天报。<a id="a-Fz"></a>如脉风移。<a id="a-G0"></a>速托华内。<a id="a-G1"></a>天父天母。<a id="a-G2"></a>同坐视之。<a id="a-G3"></a>甘露欲风。<a id="a-G4"></a>吹华七日。<a id="a-G5"></a>宝珰严身。<a id="a-G6"></a>耀动炫焕。<a id="a-G7"></a>天童朗洁。<a id="a-G8"></a>现天母手。<a id="a-G9"></a>大药白佛言。<a id="a-GA"></a>世尊。<a id="a-GB"></a>无形之识。<a id="a-GC"></a>云何假因缘力。<a id="a-GD"></a>而生。<a id="a-GE"></a>有形。<a id="a-GF"></a>云何。<a id="a-GG"></a>有形。<a id="a-GH"></a>止因缘内。<a id="a-GI"></a>佛言。<a id="a-GJ"></a>大药。<a id="a-GK"></a>如木和合。<a id="a-GL"></a>相触生火。<a id="a-GM"></a>此火。<a id="a-GN"></a>木中不可得。<a id="a-GO"></a>若除于木亦不得。<a id="a-GP"></a>火。<a id="a-GQ"></a>因缘和合而生。<a id="a-GR"></a>因缘不具。<a id="a-GS"></a>火即不生。<a id="a-GT"></a>木等之中。<a id="a-GU"></a>寻火色相。<a id="a-GV"></a>觉不可见。<a id="a-GW"></a>然咸见火从木出。<a id="a-GX"></a>如是大药。<a id="a-GY"></a>识假父母因缘和合。<a id="a-GZ"></a>生有形身。<a id="a-Ga"></a>有形身中求识不得。<a id="a-Gb"></a>离有形身。<a id="a-Gc"></a>亦无有识。<a id="a-Gd"></a>大药。<a id="a-Ge"></a>如火未出。<a id="a-Gf"></a>火相不现。<a id="a-Gg"></a>亦无暖触。<a id="a-Gh"></a>诸相皆无。<a id="a-Gi"></a>如是大药。<a id="a-Gj"></a>若未有身。<a id="a-Gk"></a>识受想行皆悉不现。<a id="a-Gl"></a>大药。<a id="a-Gm"></a>如见日轮光明照曜。<a id="a-Gn"></a>而诸凡夫不见日体。<a id="a-Go"></a>是黑是白。<a id="a-Gp"></a>黄白黄赤。<a id="a-Gq"></a>皆不能知。<a id="a-Gr"></a>但以照热光明。<a id="a-Gs"></a>出没环运。<a id="a-Gt"></a>诸作用事。<a id="a-Gu"></a>而知有日。<a id="a-Gv"></a>识亦如是。<a id="a-Gw"></a>以诸作用。<a id="a-Gx"></a>而知有识。<a id="a-Gy"></a>大药白佛言。<a id="a-Gz"></a>云何为识作用。<a id="a-H0"></a>佛言。<a id="a-H1"></a>大药。<a id="a-H2"></a>受觉想行。<a id="a-H3"></a>思忧苦恼。<a id="a-H4"></a>此为识之作用。<a id="a-H5"></a>复有善不善业。<a id="a-H6"></a>熏习为种。<a id="a-H7"></a>作用显识。<a id="a-H8"></a>大药白佛言。<a id="a-H9"></a>云何识离于身。<a id="a-HA"></a>便速受身。<a id="a-HB"></a>识舍故身。<a id="a-HC"></a>新身未受。<a id="a-HD"></a>当尔之时。<a id="a-HE"></a>识作何相。<a id="a-HF"></a>佛言。<a id="a-HG"></a>大药。<a id="a-HH"></a>如有丈夫。<a id="a-HI"></a>长臂勇健。<a id="a-HJ"></a>着坚甲胄。<a id="a-HK"></a>马疾如风。<a id="a-HL"></a>乘以入阵。<a id="a-HM"></a>干戈既交。<a id="a-HN"></a>心乱坠马。<a id="a-HO"></a>武艺劲捷。<a id="a-HP"></a>还即跳上。<a id="a-HQ"></a>识弃于身。<a id="a-HR"></a>速即受身。<a id="a-HS"></a>亦复如是。<a id="a-HT"></a>又如怯人。<a id="a-HU"></a>见敌怖惧。<a id="a-HV"></a>乘马退走。<a id="a-HW"></a>识资善业。<a id="a-HX"></a>见天父母同座而坐。<a id="a-HY"></a>速托生彼。<a id="a-HZ"></a>亦复如是。<a id="a-Ha"></a>大药。<a id="a-Hb"></a>如汝所问。<a id="a-Hc"></a>识弃故身。<a id="a-Hd"></a>新身未受。<a id="a-He"></a>当尔之时。<a id="a-Hf"></a>识作何相。<a id="a-Hg"></a>大药。<a id="a-Hh"></a>譬如人影现于水中。<a id="a-Hi"></a>无质可取。<a id="a-Hj"></a>手足面目。<a id="a-Hk"></a>及诸形状。<a id="a-Hl"></a>与人不异。<a id="a-Hm"></a>体质事业。<a id="a-Hn"></a>影中皆无。<a id="a-Ho"></a>无冷无热。<a id="a-Hp"></a>及与诸触。<a id="a-Hq"></a>亦无疲乏。<a id="a-Hr"></a>肉段诸。<a id="a-Hs"></a>大无言音声。<a id="a-Ht"></a>苦乐之声。<a id="a-Hu"></a>识弃故身新身未受相。<a id="a-Hv"></a>亦复如是。<a id="a-Hw"></a>大药。<a id="a-Hx"></a>是资善果生诸天者。<a id="a-Hy"></a>大药白佛言。<a id="a-Hz"></a>云何识生地狱。<a id="a-I0"></a>佛言。<a id="a-I1"></a>大药。<a id="a-I2"></a>行恶业者。<a id="a-I3"></a>入于地狱。<a id="a-I4"></a>汝当谛听。<a id="a-I5"></a>大药。<a id="a-I6"></a>此中众生。<a id="a-I7"></a>积不善根。<a id="a-I8"></a>命终之时。<a id="a-I9"></a>作如是念。<a id="a-IA"></a>我今此身死。<a id="a-IB"></a>弃舍父母亲知所爱。<a id="a-IC"></a>甚大忧苦。<a id="a-ID"></a>见诸地狱。<a id="a-IE"></a>及见己身应合入者。<a id="a-IF"></a>见足在上。<a id="a-IG"></a>头倒向下。<a id="a-IH"></a>又见一处地血纯。<a id="a-II"></a>见此血已。<a id="a-IJ"></a>心有味着。<a id="a-IK"></a>缘味着心。<a id="a-IL"></a>便生地狱。<a id="a-IM"></a>腐败恶水臭秽因力。<a id="a-IN"></a>识托其中。<a id="a-IO"></a>譬如粪秽臭处臭酪臭酒诸臭因有虫生其中。<a id="a-IP"></a>入地狱者。<a id="a-IQ"></a>托臭物生。<a id="a-IR"></a>亦复如是。<a id="a-IS"></a>般若灯论云。<a id="a-IT"></a>言从死有。<a id="a-IU"></a>相续至生有时。<a id="a-IV"></a>如授经。<a id="a-IW"></a>如传灯。<a id="a-IX"></a>如行印。<a id="a-IY"></a>如镜像现。<a id="a-IZ"></a>如空声响。<a id="a-Ia"></a>如水中日月影。<a id="a-Ib"></a>如种子生芽。<a id="a-Ic"></a>如人见酸口中生涎。<a id="a-Id"></a>如是后阴相续起时。<a id="a-Ie"></a>无有中阴往来。<a id="a-If"></a>传此向彼。<a id="a-Ig"></a>是故智者。<a id="a-Ih"></a>应如是解。<a id="a-Ii"></a>故知识托业现。<a id="a-Ij"></a>境逐心生。<a id="a-Ik"></a>刃利刀山。<a id="a-Il"></a>谁人锻炼。<a id="a-Im"></a>华含德水。<a id="a-In"></a>非彼开敷。<a id="a-Io"></a>辩果知因。<a id="a-Ip"></a>见末识本。<a id="a-Iq"></a>故云心能作佛。<a id="a-Ir"></a>心作众生。<a id="a-Is"></a>心作天堂。<a id="a-It"></a>心作地狱。<a id="a-Iu"></a>心异则千差竞起。<a id="a-Iv"></a>心平则法界坦然。<a id="a-Iw"></a>心凡则三毒萦缠。<a id="a-Ix"></a>心圣则六通自在。<a id="a-Iy"></a>心空则一道清净。<a id="a-Iz"></a>心有则万境纵横。<a id="a-J0"></a>如谷应声。<a id="a-J1"></a>语雄而响厉。<a id="a-J2"></a>似镜鉴像。<a id="a-J3"></a>形曲而影凹。<a id="a-J4"></a>以知万行由心。<a id="a-J5"></a>一切在我。<a id="a-J6"></a>内虚外终不实。<a id="a-J7"></a>外细内终不粗。<a id="a-J8"></a>善因终值善缘。<a id="a-J9"></a>恶行难逃恶境。<a id="a-JA"></a>蹈云霞而饮甘露。<a id="a-JB"></a>非他所授。<a id="a-JC"></a>卧烟焰而啖脓血。<a id="a-JD"></a>皆自能为。<a id="a-JE"></a>非天之所生。<a id="a-JF"></a>非地之所出。<a id="a-JG"></a>只在最初一念。<a id="a-JH"></a>致此升沉。<a id="a-JI"></a>欲外安和。<a id="a-JJ"></a>但内宁静。<a id="a-JK"></a>心虚境寂。<a id="a-JL"></a>念起法生。<a id="a-JM"></a>水浊波昏。<a id="a-JN"></a>潭清月朗。<a id="a-JO"></a>修行之要。<a id="a-JP"></a>靡出于斯。<a id="a-JQ"></a>可谓众妙之门。<a id="a-JR"></a>群灵之府。<a id="a-JS"></a>升降之本。<a id="a-JT"></a>祸福之原。<a id="a-JU"></a>但正自心。<a id="a-JV"></a>何疑别境。<a id="a-JW"></a>是以离众生罪行福行不动行。<a id="a-JX"></a>终无三界苦乐果报。<a id="a-JY"></a>若离众生见闻觉知。<a id="a-JZ"></a>岂有阴处界等境界。<a id="a-Ja"></a>如大般若经云。<a id="a-Jb"></a>佛言。<a id="a-Jc"></a>若梦若觉。<a id="a-Jd"></a>要于见闻觉知法中。<a id="a-Je"></a>有觉慧转。<a id="a-Jf"></a>由斯起染。<a id="a-Jg"></a>或复起净。<a id="a-Jh"></a>若无见闻觉知法。<a id="a-Ji"></a>无觉慧转。<a id="a-Jj"></a>亦无染净。<a id="a-Jk"></a>故知梦觉唯识。<a id="a-Jl"></a>染净由心。<a id="a-Jm"></a>前贤后学之所宗。<a id="a-Jn"></a>千经万论之同指。<a id="a-Jo"></a>如楞伽经偈云。<a id="a-Jp"></a>众生及瓶等。<a id="a-Jq"></a>种种诸形相。<a id="a-Jr"></a>内外虽不同。<a id="a-Js"></a>一切从心起。<a id="a-Jt"></a>但一念不生。<a id="a-Ju"></a>诸缘自断。<a id="a-Jv"></a>故云。<a id="a-Jw"></a>一念心不生。<a id="a-Jx"></a>六根总无过。<a id="a-Jy"></a>又云。<a id="a-Jz"></a>一心不生。<a id="a-K0"></a>万法无咎。<a id="a-K1"></a>如今厌生患老。<a id="a-K2"></a>随思随造。<a id="a-K3"></a>舍妄舍身。<a id="a-K4"></a>业果恒新。<a id="a-K5"></a>若能了生无生。<a id="a-K6"></a>知妄无妄。<a id="a-K7"></a>一念心寂。<a id="a-K8"></a>万虑俱消。<a id="a-K9"></a>如云畏影畏迹。<a id="a-KA"></a>逾走逾极。<a id="a-KB"></a>端坐树阴。<a id="a-KC"></a>迹灭影沈。<a id="a-KD"></a>是知悟心即休。<a id="a-KE"></a>更无异术。<a id="a-KF"></a>如祖师云。<a id="a-KG"></a>一切由心。<a id="a-KH"></a>邪正在己。<a id="a-KI"></a>不思一物。<a id="a-KJ"></a>即是本心。<a id="a-KK"></a>智者能知。<a id="a-KL"></a>更无别行。<a id="a-KM"></a>所以本师云。<a id="a-KN"></a>此事唯我能知。</p>
 </body>
</html>