<!doctype html>
<html id="z3IBWc41OY" data-ver="41">
 <head>
  <meta charset="utf-8">
  <meta author="费长房">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">历代三宝纪</h1>
  <h2 id="a2">开皇三宝录表</h2>
  <p id="a3">臣房言。<a id="a-4"></a>臣闻有功于国史录其勋。<a id="a-5"></a>有政于民碑传其德。<a id="a-6"></a>况如来大圣化洽无穷而不垂美。<a id="a-7"></a>百王流芳千载者也。<a id="a-8"></a>臣窃寻览。<a id="a-9"></a>自汉魏已来代有翻译。<a id="a-A"></a>而录目星散经多失源。<a id="a-B"></a>世罕缀修时致间绝。<a id="a-C"></a>缘此佛以正法付嘱国王。<a id="a-D"></a>是知教兴寄在帝主。<a id="a-E"></a>伏惟陛下应运秉图。<a id="a-F"></a>受如来记。<a id="a-G"></a>绍轮王业。<a id="a-H"></a>统阎浮提。<a id="a-I"></a>愍世间昏开慧日照。<a id="a-J"></a>广缉经像大启伽蓝。<a id="a-K"></a>阐解脱之门。<a id="a-L"></a>导天人之路。<a id="a-M"></a>建善舟楫济拔苍生。<a id="a-N"></a>斯实旷古一代盛欤。<a id="a-O"></a>岂臣庸微轻敢妄述。<a id="a-P"></a>但昔毁废臣在染衣。<a id="a-Q"></a>今日兴隆还参法侣。<a id="a-R"></a>时事所接颇预见闻。<a id="a-S"></a>因纲历世佛法缘起。<a id="a-T"></a>始自姬周庄王甲午佛诞西域后汉明皇永平丁卯经度东岁。<a id="a-U"></a>迄今开皇太岁丁巳。<a id="a-V"></a>历一千二百七十四载。<a id="a-W"></a>其间灵瑞帝主名僧代别。<a id="a-X"></a>显彰名开皇三宝录。<a id="a-Y"></a>凡十五卷。<a id="a-Z"></a>庶法无隐冀经有弘。<a id="a-a"></a>不任下情惶悚战惧。<a id="a-b"></a>轻冒奉表上录以闻。<a id="a-c"></a>伏愿天慈垂神降省谨言。</p>
  <p id="ad">开皇十七年十二月二十三日。<a id="a-e"></a>大兴善寺翻经学士臣成都费长房上</p>
 </body>
</html>