<!doctype html>
<html id="z3IBWev1Pe" data-ver="1355">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">集古今佛道论衡卷第一</h1>
  <p id="a2">后汉隆法道士表请角试事一 魏时吴主立寺造塔问三教优劣事二 魏陈思王曹子建辩道论事三 晋孙盛圣贤同轨老聃非大贤论事四 晋孙盛老子疑问反诘事五 元魏释李双信致有废兴感应之事六 宋太宗文皇帝朝会群臣论佛事七 魏明帝登极召佛道对论叙先后事八 梁武帝舍事道法事九 北齐高祖文宣帝废道教事十</p>
  <p data-pb></p>
  <h2 id="a3">后汉隆法道士表请角试事一</h2>
  <p id="a4">法本内传云。<a id="a-5"></a>明帝永平三年。<a id="a-6"></a>上梦神人金身丈六。<a id="a-7"></a>项有日光飞在殿前。<a id="a-8"></a>欣然悦之。<a id="a-9"></a>明日问群臣。<a id="a-A"></a>此何为神。<a id="a-B"></a>有通人。<a id="a-C"></a>傅毅曰。<a id="a-D"></a>臣闻天竺有得道者。<a id="a-E"></a>号曰佛也。<a id="a-F"></a>飞行虚空身有日光。<a id="a-G"></a>殆将其神乎。<a id="a-H"></a>于是上悟。<a id="a-I"></a>遣郎中蔡愔郎将秦景博士弟子王遵等一十八人。<a id="a-J"></a>于大月支中天竺国。<a id="a-K"></a>写佛经四十二章藏在兰台石室第十四间。<a id="a-L"></a>又于洛阳城西雍门外为起佛寺。<a id="a-M"></a>于其壁画千乘万骑绕塔三匝。<a id="a-N"></a>又将画释迦立像。<a id="a-O"></a>乃于南宫清凉台及开阳城门上。<a id="a-P"></a>图佛仪像。<a id="a-Q"></a>时造寿陵。<a id="a-R"></a>名曰显节。<a id="a-S"></a>亦于其上作佛图像。<a id="a-T"></a>广如牟子所显。<a id="a-U"></a>时有沙门迦摄称摩腾竺法兰。<a id="a-V"></a>位行难伦志存开化。<a id="a-W"></a>承蔡愔使达天竺。<a id="a-X"></a>请腾东行。<a id="a-Y"></a>不守区域。<a id="a-Z"></a>随至洛阳晓喻物情。<a id="a-a"></a>崇明信为本。<a id="a-b"></a>帝问腾曰。<a id="a-c"></a>法王出世。<a id="a-d"></a>何以化不及此。<a id="a-e"></a>腾曰。<a id="a-f"></a>迦毗罗卫者。<a id="a-g"></a>三千大千世界百亿日月之中心。<a id="a-h"></a>三世诸佛皆在彼生。<a id="a-i"></a>乃至天龙鬼神有愿行者。<a id="a-j"></a>皆生于彼。<a id="a-k"></a>受佛正化。<a id="a-l"></a>咸得悟道。<a id="a-m"></a>余处众生无缘感佛。<a id="a-n"></a>佛不往也。<a id="a-o"></a>佛虽不往。<a id="a-p"></a>光明及处。<a id="a-q"></a>或五百年。<a id="a-r"></a>或一千年。<a id="a-s"></a>或一千年外皆有圣人。<a id="a-t"></a>传佛声教而化导之。<a id="a-u"></a>广说教义。<a id="a-v"></a>帝信重之。<a id="a-w"></a>暨永平十四年正月一日。<a id="a-x"></a>五岳诸山道士。<a id="a-y"></a>朝正之次自相命曰。<a id="a-z"></a>天子弃我道法远求胡教。<a id="a-10"></a>今因朝集可以表抗之。<a id="a-11"></a>其表曰。<a id="a-12"></a>五岳十八山观太上三洞弟子褚善信等。<a id="a-13"></a>死罪上言。<a id="a-14"></a>臣闻太上无形无名无极无上虚无自然大道出于造化之前。<a id="a-15"></a>上古同遵百王不易。<a id="a-16"></a>今陛下道迈羲皇德过尧舜。<a id="a-17"></a>窃承陛下弃本追末。<a id="a-18"></a>求教西域。<a id="a-19"></a>所事乃是胡神。<a id="a-1A"></a>所说不参华夏。<a id="a-1B"></a>愿陛下恕臣等罪。<a id="a-1C"></a>听与试验。<a id="a-1D"></a>臣等诸山道士多有彻视远听博通经典。<a id="a-1E"></a>从元皇已来。<a id="a-1F"></a>太上群录太虚符咒无不综练达其涯极。<a id="a-1G"></a>或策使鬼神。<a id="a-1H"></a>或吞霞</p>
  <p data-pb></p>
  <h2 id="a1I">魏时吴主立寺造塔问三教优劣事二</h2>
  <p id="a1J">吴书云。<a id="a-1K"></a>孙权赤乌四年。<a id="a-1L"></a>有沙门康僧会者。<a id="a-1M"></a>是康居国大丞相之长子。<a id="a-1N"></a>神仪刚正游化为任于时三国鼎峙各擅威衡。<a id="a-1O"></a>佛法北通未达南国。<a id="a-1P"></a>会欲道被未闻开教江表。<a id="a-1Q"></a>初达建业营立茅茨设像行道。<a id="a-1R"></a>吴人初见。<a id="a-1S"></a>谓之妖异。<a id="a-1T"></a>有司奏闻。<a id="a-1U"></a>吴主问曰。<a id="a-1V"></a>佛有何神验也。<a id="a-1W"></a>会曰。<a id="a-1X"></a>佛晦灵迹出余千载。<a id="a-1Y"></a>遗形舍利应现无方。<a id="a-1Z"></a>吴主曰。<a id="a-1a"></a>若得舍利当为立塔。<a id="a-1b"></a>经三七日遂获舍利五色曜天剖之逾坚烧之不然。<a id="a-1c"></a>光明出火作大莲华昭曜宫殿。<a id="a-1d"></a>臣主惊嗟信情发起。<a id="a-1e"></a>因为造塔度人立寺。<a id="a-1f"></a>以其所住为佛陀里。<a id="a-1g"></a>教法创兴。<a id="a-1h"></a>故遂名建初寺焉。<a id="a-1i"></a>寻下敕问尚书令阚泽曰。<a id="a-1j"></a>汉明已来。<a id="a-1k"></a>凡有几年。<a id="a-1l"></a>佛教入汉既久。<a id="a-1m"></a>何缘始至江东。<a id="a-1n"></a>泽曰。<a id="a-1o"></a>自永平十年佛法初来。<a id="a-1p"></a>至今赤乌四年。<a id="a-1q"></a>则一百七十年矣。<a id="a-1r"></a>初永平十四年。<a id="a-1s"></a>五岳道士与摩腾角力之时。<a id="a-1t"></a>道士不如。<a id="a-1u"></a>南岳道士褚善信费叔才等。<a id="a-1v"></a>在会自憾而死。<a id="a-1w"></a>门徒弟子归葬南岳。<a id="a-1x"></a>不预出家无人流布。<a id="a-1y"></a>后遭汉政凌迟兵戎不息。<a id="a-1z"></a>经今多载始得兴行。<a id="a-20"></a>又问曰。<a id="a-21"></a>孔丘老子得与佛比对不。<a id="a-22"></a>泽曰。<a id="a-23"></a>臣闻鲁孔君者英才诞秀圣德不群。<a id="a-24"></a>世号素王制述经典。<a id="a-25"></a>训奖周道教化来叶。<a id="a-26"></a>师儒之风泽润今古。<a id="a-27"></a>亦有逸民如许成子原阳子庄子老子等百家子书皆修身自玩放畅。<a id="a-28"></a>山谷纵汰其心。<a id="a-29"></a>学归淡泊事乖人伦长幼之节。<a id="a-2A"></a>亦非安俗化物之风。<a id="a-2B"></a>至汉景帝。<a id="a-2C"></a>以黄子老子义体尤深。<a id="a-2D"></a>改子为经始立道学。<a id="a-2E"></a>敕令朝野悉讽诵焉。<a id="a-2F"></a>若将孔老二教远方佛法。<a id="a-2G"></a>远则远矣。<a id="a-2H"></a>所以然者。<a id="a-2I"></a>孔老二教。<a id="a-2J"></a>法天制用不敢违天。<a id="a-2K"></a>诸佛设教。<a id="a-2L"></a>天法奉行不敢违佛。<a id="a-2M"></a>以此言之。<a id="a-2N"></a>实非比对。<a id="a-2O"></a>吴主大悦。<a id="a-2P"></a>以泽为太子太傅(余如晋宋炳明佛论广之)</p>
  <h2 id="a2Q">魏陈思王曹子建辩道论事三</h2>
  <p id="a2R">夫神仙之书。<a id="a-2S"></a>道家之言。<a id="a-2T"></a>乃云傅说。<a id="a-2U"></a>上为辰尾宿岁星。<a id="a-2V"></a>降为东方朔。<a id="a-2W"></a>淮南王安诛于淮南。<a id="a-2X"></a>而谓之获道轻举。<a id="a-2Y"></a>钩弋死于云阳而谓之尸逝柩空。<a id="a-2Z"></a>其为虚妄甚矣哉。<a id="a-2a"></a>中兴笃论之士。<a id="a-2b"></a>有桓君山者。<a id="a-2c"></a>其所著述多善刘子骏尝问言。<a id="a-2d"></a>人诚能抑嗜欲阖耳目。<a id="a-2e"></a>可不衰竭乎。<a id="a-2f"></a>时庭下有一老榆。<a id="a-2g"></a>君山指而谓曰。<a id="a-2h"></a>此树无情欲可忍无耳目可阖。<a id="a-2i"></a>然犹枯竭腐朽。<a id="a-2j"></a>而子骏乃言可不衰竭非谈也。<a id="a-2k"></a>君山援榆喻之未是也。<a id="a-2l"></a>何者余前为王莽典乐大夫。<a id="a-2m"></a>乐记言。<a id="a-2n"></a>文帝得魏文侯乐人窦公年百八十两目盲。<a id="a-2o"></a>帝奇而问之。<a id="a-2p"></a>何所施行。<a id="a-2q"></a>对曰。<a id="a-2r"></a>臣年十三而失明。<a id="a-2s"></a>父母哀其不及事。<a id="a-2t"></a>教臣鼓琴。<a id="a-2u"></a>臣不能导引。<a id="a-2v"></a>不知寿得何力。<a id="a-2w"></a>君山论之曰。<a id="a-2x"></a>颇得省盲专一内视精不外鉴之助也。<a id="a-2y"></a>先难子骏以内视无益。<a id="a-2z"></a>退论窦公便以不鉴证之。<a id="a-30"></a>吾未见其定论也。<a id="a-31"></a>君山又曰。<a id="a-32"></a>方士有董仲君者。<a id="a-33"></a>有罪系狱。<a id="a-34"></a>佯死数日。<a id="a-35"></a>目陷虫出死而复生。<a id="a-36"></a>然后竟死。<a id="a-37"></a>生之必死君子所达。<a id="a-38"></a>夫何喻乎。<a id="a-39"></a>夫至神不过天地不能使蛰虫夏逝震雷冬发。<a id="a-3A"></a>时变则物动。<a id="a-3B"></a>气移而事应。<a id="a-3C"></a>彼仲君乃能藏其气尸其体烂其肤出其虫。<a id="a-3D"></a>无乃大怪乎。<a id="a-3E"></a>世有方士。<a id="a-3F"></a>至王悉所招致。<a id="a-3G"></a>甘陵有甘始。<a id="a-3H"></a>庐江有左慈。<a id="a-3I"></a>阳城有郗俭。<a id="a-3J"></a>始能行气导引慈晓房中之术。<a id="a-3K"></a>俭善辟谷悉号三百岁。<a id="a-3L"></a>本所以集之于魏国者。<a id="a-3M"></a>诚恐斯人之徒接奸诡以欺众。<a id="a-3N"></a>行妖慝以惑人。<a id="a-3O"></a>故聚而禁之。<a id="a-3P"></a>甘始者老而有少容。<a id="a-3Q"></a>自余术士咸共归之。<a id="a-3R"></a>然始词繁寡实。<a id="a-3S"></a>颇窃有怪言。<a id="a-3T"></a>若遭秦始皇汉武帝。<a id="a-3U"></a>则复徐福栾大之徒矣。<a id="a-3V"></a>桀纣殊世而齐恶。<a id="a-3W"></a>奸人异代而等伪。<a id="a-3X"></a>乃如此耶。<a id="a-3Y"></a>又世虚然有仙人之说。<a id="a-3Z"></a>仙人者党猱猿之属。<a id="a-3a"></a>与世人得道化为仙人乎。<a id="a-3b"></a>夫雉入海为蛤。<a id="a-3c"></a>燕入海为蜃。<a id="a-3d"></a>当徘徊其翼差池。<a id="a-3e"></a>其羽犹自识也。<a id="a-3f"></a>忽然自投。<a id="a-3g"></a>神化体变乃更与鼋鳖为群。<a id="a-3h"></a>岂复自识翔林薄巢垣屋之娱乎。<a id="a-3i"></a>牛哀病而为虎逢其兄而噬之。<a id="a-3j"></a>若此者何贵于变化也。<a id="a-3k"></a>而颇为匹夫所罔。<a id="a-3l"></a>纳虚妄之词。<a id="a-3m"></a>信眩惑之说。<a id="a-3n"></a>隆礼以招弗臣。<a id="a-3o"></a>倾产以供虚求。<a id="a-3p"></a>散王爵以荣之。<a id="a-3q"></a>清闲馆以居之。<a id="a-3r"></a>经年累稔终无一效。<a id="a-3s"></a>或殁于沙丘。<a id="a-3t"></a>或崩于五柞。<a id="a-3u"></a>临时虽复诛其身灭其族。<a id="a-3v"></a>纷然足为天下笑矣。<a id="a-3w"></a>然寿命长短骨体强劣各有人焉。<a id="a-3x"></a>善养者终之。<a id="a-3y"></a>劳扰者半之。<a id="a-3z"></a>虚用者夭之。<a id="a-40"></a>其斯之谓欤。</p>
  <p id="a41">陈思王曹植。<a id="a-42"></a>字子建。<a id="a-43"></a>魏武帝第四子也。<a id="a-44"></a>初封东阿郡王。<a id="a-45"></a>终后谥为陈思王也。<a id="a-46"></a>幼含圭璋。<a id="a-47"></a>十岁能属文。<a id="a-48"></a>下笔便成。<a id="a-49"></a>初不改定。<a id="a-4A"></a>世间术艺无不毕善。<a id="a-4B"></a>邯郸淳见而骇服。<a id="a-4C"></a>称为天人。<a id="a-4D"></a>植每读佛经。<a id="a-4E"></a>辄流连嗟玩。<a id="a-4F"></a>以为至道之宗极也。<a id="a-4G"></a>遂制转读七声升降曲折之响。<a id="a-4H"></a>世之讽诵咸宪章焉。<a id="a-4I"></a>尝游鱼山。<a id="a-4J"></a>忽闻空中梵天之响。<a id="a-4K"></a>清扬哀婉其声动心。<a id="a-4L"></a>独听良久。<a id="a-4M"></a>而侍御莫闻。<a id="a-4N"></a>植深感神理。<a id="a-4O"></a>弥悟法应。<a id="a-4P"></a>乃慕其声节。<a id="a-4Q"></a>写为梵呗撰文制音。<a id="a-4R"></a>传为后式。<a id="a-4S"></a>梵声光显始于此焉。<a id="a-4T"></a>其所传呗凡六契。<a id="a-4U"></a>见梁释僧祐法苑集。<a id="a-4V"></a>然统括道源精搜仙。<a id="a-4W"></a>录奸妄多奇终归饰。<a id="a-4X"></a>诈其前论所委辩当明矣。</p>
  <p data-pb></p>
  <h2 id="a4Y">晋孙盛圣贤同轨老聃非大贤论事四</h2>
  <p id="a4Z">顷获闲居。<a id="a-4a"></a>后申所咏。<a id="a-4b"></a>仰先哲之玄微。<a id="a-4c"></a>考大贤于灵衢。<a id="a-4d"></a>详观风流究览行止。<a id="a-4e"></a>高下之辩殆可仿佛。<a id="a-4f"></a>夫大圣乘时。<a id="a-4g"></a>故迹浪于所因。<a id="a-4h"></a>大贤次微。<a id="a-4i"></a>故与大圣而舒卷。<a id="a-4j"></a>所因不同。<a id="a-4k"></a>故有揖让与干戈迹乖。<a id="a-4l"></a>次微道亚。<a id="a-4m"></a>故行藏之轨莫异。<a id="a-4n"></a>亦犹龙虎之从风云。<a id="a-4o"></a>形声之会影响。<a id="a-4p"></a>理固自然。<a id="a-4q"></a>非召之也。<a id="a-4r"></a>是故箕文同兆。<a id="a-4s"></a>元吉于虎兕之吻。<a id="a-4t"></a>颜孔俱否。<a id="a-4u"></a>逍遥于匡陈之间。<a id="a-4v"></a>唐尧则天。<a id="a-4w"></a>稷契翼其化。<a id="a-4x"></a>汤武革命伊吕赞其功。<a id="a-4y"></a>由斯以言用合影响之论。<a id="a-4z"></a>惟我与尔之谈。<a id="a-50"></a>岂不信哉。<a id="a-51"></a>何者大贤庶几观象观象。<a id="a-52"></a>知器。<a id="a-53"></a>知器豫笼。<a id="a-54"></a>预笼吉凶。<a id="a-55"></a>吉凶是以运形。<a id="a-56"></a>斯同御治因应对接群方。<a id="a-57"></a>终保元吉穷通滞碍。<a id="a-58"></a>其揆一也。<a id="a-59"></a>但欣圣乐易有待而亨。<a id="a-5A"></a>钦冥而不能冥。<a id="a-5B"></a>悦寂而不能寂。<a id="a-5C"></a>以此为忧劣耳。<a id="a-5D"></a>至于中贤第三之人。<a id="a-5E"></a>去圣有间。<a id="a-5F"></a>故冥体之道未尽。<a id="a-5G"></a>自然运用自不得玄同。<a id="a-5H"></a>然希古存胜高想顿足。<a id="a-5I"></a>仰慕淳风专咏至虚。<a id="a-5J"></a>故有栖峙林壑。<a id="a-5K"></a>若巢许之伦者。<a id="a-5L"></a>言行抗辔如老彭之徒者。<a id="a-5M"></a>亦非故然理自然也。<a id="a-5N"></a>夫形躁好静质柔爱刚。<a id="a-5O"></a>渎所常习愒所希闻。<a id="a-5P"></a>世俗之常也。<a id="a-5Q"></a>是以见偏抗之词。<a id="a-5R"></a>不复寻因应之适。<a id="a-5S"></a>睹矫抂之论。<a id="a-5T"></a>不复悟过直之失耳。<a id="a-5U"></a>案老之作与圣教同者。<a id="a-5V"></a>是代大匠斲骈拇枝指之喻其诡乎。<a id="a-5W"></a>圣教者是远救世之宜违明道若昧之义也。<a id="a-5X"></a>六经何常阙虚静之训谦冲之诲哉。<a id="a-5Y"></a>孔子曰。<a id="a-5Z"></a>述而不作。<a id="a-5a"></a>信而好古。<a id="a-5b"></a>窃比我于老彭。<a id="a-5c"></a>寻斯旨也。<a id="a-5d"></a>则老彭之道。<a id="a-5e"></a>以笼罩乎圣教之内矣。<a id="a-5f"></a>且指说二事而不非实言也。<a id="a-5g"></a>何以明之。<a id="a-5h"></a>圣人渊寂何不好哉。<a id="a-5i"></a>又三皇五帝已下。<a id="a-5j"></a>靡不制作。<a id="a-5k"></a>是故易象经坟烂然炳着。<a id="a-5l"></a>栋宇衣裳与时而与安在。<a id="a-5m"></a>述而不作乎。<a id="a-5n"></a>故易曰。<a id="a-5o"></a>圣人作而万物睹。<a id="a-5p"></a>斯言之发。<a id="a-5q"></a>盖指说老彭之德有以仿佛类己形迹之处所耳。<a id="a-5r"></a>亦犹匿怨而于其人。<a id="a-5s"></a>左丘明耻之。<a id="a-5t"></a>丘亦耻之。<a id="a-5u"></a>岂若于吾言无所不说。<a id="a-5v"></a>相体之至也。<a id="a-5w"></a>且颜孔不以导养为事。<a id="a-5x"></a>而老彭养之。<a id="a-5y"></a>孔颜同乎斯人。<a id="a-5z"></a>而老彭异之。<a id="a-60"></a>凡斯数者非不亚圣之迹。<a id="a-61"></a>而又其书往往矛盾。<a id="a-62"></a>粗列如左。<a id="a-63"></a>大雅搢绅幸祛其弊盛。<a id="a-64"></a>又不达老聃轻举之旨。<a id="a-65"></a>为欲着训戎狄宣导殊域乎。<a id="a-66"></a>若欲明宣导殊类。<a id="a-67"></a>则左衽非玄化之所。<a id="a-68"></a>孤逝非嘉遁之举。<a id="a-69"></a>诸夏凌迟敷训所先。<a id="a-6A"></a>圣人之教自近及远。<a id="a-6B"></a>未有辀张遐崄如此之游也。<a id="a-6C"></a>若惧祸避地。<a id="a-6D"></a>则圣门可隐。<a id="a-6E"></a>商朝鲁邦有无如者矣。<a id="a-6F"></a>苟得其道则游刃有余触地元吉。<a id="a-6G"></a>何违天心于戎貊。<a id="a-6H"></a>如不能然者。<a id="a-6I"></a>得无庶于朝隐而祈仙之徒乎。</p>
  <p id="a6J">昔裴逸民作崇有贵无二论。<a id="a-6K"></a>时谈者。<a id="a-6L"></a>或以为不虚达胜之道者。<a id="a-6M"></a>或以为矫时流遁者。<a id="a-6N"></a>余以为尚无既失之矣。<a id="a-6O"></a>崇有亦未为得也。<a id="a-6P"></a>道之为物惟恍惟惚。<a id="a-6Q"></a>因应无方惟变所适。<a id="a-6R"></a>值澄淳之时则司契垂拱。<a id="a-6S"></a>遇万动之化则形体勃兴。<a id="a-6T"></a>是以洞鉴虽同有无之教异陈。<a id="a-6U"></a>圣致虽一。<a id="a-6V"></a>而称谓之名殊目。<a id="a-6W"></a>唐虞不希结绳。<a id="a-6X"></a>汤武不拟揖让。<a id="a-6Y"></a>夫岂异哉。<a id="a-6Z"></a>时运故也。<a id="a-6a"></a>伯阳以执古之道以御今之有。<a id="a-6b"></a>逸民欲执今之有以绝古之风。<a id="a-6c"></a>吾故以为。<a id="a-6d"></a>彼二子者不达圆化之道。<a id="a-6e"></a>各矜其一方者耳。</p>
  <p data-pb></p>
  <h2 id="a6f">晋孙盛老子疑问反诘事五</h2>
  <p id="a6g">道经云。<a id="a-6h"></a>故常无欲以观其妙。<a id="a-6i"></a>故常有欲以观其徼。<a id="a-6j"></a>此两者同出而异名。<a id="a-6k"></a>同谓之玄。<a id="a-6l"></a>玄之又玄众妙之门。<a id="a-6m"></a>旧说及王弼解。<a id="a-6n"></a>妙谓始。<a id="a-6o"></a>徼谓终也。<a id="a-6p"></a>夫观始要终睹妙知着。<a id="a-6q"></a>达人之鉴也。<a id="a-6r"></a>既以欲澄神照其妙始。<a id="a-6s"></a>则自斯以已宜悉镇之。<a id="a-6t"></a>何以复须有欲得其终乎。<a id="a-6u"></a>且有欲俱出妙门同谓之玄。<a id="a-6v"></a>若然以往复。<a id="a-6w"></a>何独贵于无欲乎。<a id="a-6x"></a>天下皆知美之为美斯恶已。<a id="a-6y"></a>皆知善之为善斯不善已。</p>
  <p id="a6z">盛以为夫美恶之名生乎美恶之实。<a id="a-70"></a>道德淳美则有善名。<a id="a-71"></a>顽嚚聋昧则有恶声。<a id="a-72"></a>故易曰。<a id="a-73"></a>恶不积不足以灭身。<a id="a-74"></a>又曰。<a id="a-75"></a>美在其中畅于四支而发于事业。<a id="a-76"></a>又曰。<a id="a-77"></a>韶尽美矣。<a id="a-78"></a>未尽善也。<a id="a-79"></a>然则大美大善。<a id="a-7A"></a>天下皆知之。<a id="a-7B"></a>何得云斯恶乎。<a id="a-7C"></a>若虚美非美为善非善。<a id="a-7D"></a>所美过美所善违中。<a id="a-7E"></a>若此皆世教所疾。<a id="a-7F"></a>圣王旧诫天下亦自知之。<a id="a-7G"></a>于斯谈　不尚贤使民不争不贵。<a id="a-7H"></a>难得之货使民不盗。<a id="a-7I"></a>常使民无知无欲。<a id="a-7J"></a>使知者不敢为。<a id="a-7K"></a>又曰。<a id="a-7L"></a>绝学无忧。<a id="a-7M"></a>唯之与阿相去几何。<a id="a-7N"></a>善之与恶相去何若。<a id="a-7O"></a>又下章云。<a id="a-7P"></a>善人不善人之师。<a id="a-7Q"></a>不善人善人之资。<a id="a-7R"></a>不贵其师不爱其资。<a id="a-7S"></a>虽智大迷盛以为民。<a id="a-7T"></a>苟无欲亦何所师于师哉。<a id="a-7U"></a>既相师资非学如何不善师善非尚贤如何贵爱既在则善恶不得不彰非相去何若之谓。<a id="a-7V"></a>又下章云。<a id="a-7W"></a>人之所教我亦以教人。<a id="a-7X"></a>吾言甚易知而天下莫能知。<a id="a-7Y"></a>又曰。<a id="a-7Z"></a>吾将以为教父原斯谈也。<a id="a-7a"></a>未为绝学。<a id="a-7b"></a>所云绝者。<a id="a-7c"></a>尧孔之学耶。<a id="a-7d"></a>尧孔之学随时设教。<a id="a-7e"></a>老氏之言一其所尚。<a id="a-7f"></a>随时设教所以道通百代。<a id="a-7g"></a>一其所尚不得不滞于适变。<a id="a-7h"></a>此又闇弊所未能通者也。</p>
  <p id="a7i">道冲而用之。<a id="a-7j"></a>又不盈和其光同其尘。<a id="a-7k"></a>盛以为老聃可谓知道非体道也。<a id="a-7l"></a>昔陶唐之莅天下也。<a id="a-7m"></a>无日解哉。<a id="a-7n"></a>则维昭任众师锡匹夫则馺然禅授。<a id="a-7o"></a>岂非冲而用之光尘同彼哉。<a id="a-7p"></a>伯阳则不然。<a id="a-7q"></a>既处浊位复远遁西戎。<a id="a-7r"></a>行止则猖狂其迹。<a id="a-7s"></a>著书则矫诳其言。<a id="a-7t"></a>和光同尘固若是乎。<a id="a-7u"></a>余固以为知道体道则未也。<a id="a-7v"></a>道经云。<a id="a-7w"></a>三者不可致诘混然为一绳。<a id="a-7x"></a>绳兮不可名。<a id="a-7y"></a>复归于无物无物之像。<a id="a-7z"></a>是谓惚恍。<a id="a-80"></a>又下章云道之为物惟恍与惚。<a id="a-81"></a>惚兮恍兮。<a id="a-82"></a>其中有象。<a id="a-83"></a>恍兮惚兮其中有物。<a id="a-84"></a>此二章或言无物。<a id="a-85"></a>或言有物。<a id="a-86"></a>先有所不宜者也。</p>
  <p id="a87">执古之道以御今之有。<a id="a-88"></a>上章云。<a id="a-89"></a>执者失之为者败之。<a id="a-8A"></a>而复云执古之道以御今之有。<a id="a-8B"></a>或执或否。<a id="a-8C"></a>得无陷矛盾之论乎。<a id="a-8D"></a>绝圣弃智民利百倍。<a id="a-8E"></a>孙盛曰。<a id="a-8F"></a>夫有仁圣必有仁圣之迹。<a id="a-8G"></a>此而不崇则陶训焉融。<a id="a-8H"></a>仁义不尚则孝慈道丧。<a id="a-8I"></a>老氏既云绝圣。<a id="a-8J"></a>而每章辄称圣人。<a id="a-8K"></a>既称圣人则迹焉能得绝。<a id="a-8L"></a>若所欲绝者。<a id="a-8M"></a>绝尧舜周孔之迹。<a id="a-8N"></a>则所称圣者为是何迹乎。<a id="a-8O"></a>即如其言。<a id="a-8P"></a>圣人有宜灭其迹者。<a id="a-8Q"></a>有宜称其迹者。<a id="a-8R"></a>称灭不同吾谁适从。<a id="a-8S"></a>绝仁弃义民复孝慈。<a id="a-8T"></a>若如此谈仁义不绝则不孝不慈矣。<a id="a-8U"></a>复云。<a id="a-8V"></a>居善地与善仁不审与善仁之仁。<a id="a-8W"></a>是向所云欲绝者非耶。<a id="a-8X"></a>如其是也。<a id="a-8Y"></a>则不宜复称述矣。<a id="a-8Z"></a>如其非也。<a id="a-8a"></a>则未详二仁之义一仁宜绝一仁宜明。<a id="a-8b"></a>此又所未达也。<a id="a-8c"></a>若谓不圣之圣不仁之仁。<a id="a-8d"></a>则教所诛不假高唱矣。<a id="a-8e"></a>退至庄周云。<a id="a-8f"></a>圣人不死大盗不止。<a id="a-8g"></a>又曰。<a id="a-8h"></a>田常窃仁义以取齐国。<a id="a-8i"></a>夫天地陶铸善恶兼育。<a id="a-8j"></a>各禀自然理不相关。<a id="a-8k"></a>枭鸩纵毒。<a id="a-8l"></a>不假学于鸾凤。<a id="a-8m"></a>豺虎肆害。<a id="a-8n"></a>不借术于骐麟。<a id="a-8o"></a>此皆天质自然不须外物者也。<a id="a-8p"></a>何至凶顽之人。<a id="a-8q"></a>独当假仁义以济其奸乎。<a id="a-8r"></a>若乃冒顿杀父郑伯盗郐。<a id="a-8s"></a>岂复先假孝道获其终害乎。<a id="a-8t"></a>而庄李棓击杀根毁驳正说。<a id="a-8u"></a>何异疾盗贼而销铸干戈。<a id="a-8v"></a>睹食噎而绝弃嘉谷乎。<a id="a-8w"></a>后之谈者。<a id="a-8x"></a>虽曲为其义辩而释之。<a id="a-8y"></a>莫不艰屯于杀圣困踬于忘亲也。<a id="a-8z"></a>知我者希则我贵矣。<a id="a-90"></a>又上章云。<a id="a-91"></a>圣人之在天下。<a id="a-92"></a>百姓皆注其耳目。<a id="a-93"></a>师资贵爱必彰万物。<a id="a-94"></a>如斯则知之者安得希哉。<a id="a-95"></a>知希者何必贵哉。<a id="a-96"></a>即己之身见贵九服何得背实抗言云贵由知希哉。<a id="a-97"></a>斯盖欲抑动恒俗故发此过言耳。<a id="a-98"></a>圣教则不然。<a id="a-99"></a>中和其词以理训导。<a id="a-9A"></a>故曰。<a id="a-9B"></a>在家必闻。<a id="a-9C"></a>在邦必闻也。<a id="a-9D"></a>是闻必达也。<a id="a-9E"></a>不见善而无闷。<a id="a-9F"></a>潜龙之德。<a id="a-9G"></a>人不知而不愠。<a id="a-9H"></a>君子之道。<a id="a-9I"></a>众好之必察焉。<a id="a-9J"></a>众恶之必察焉。<a id="a-9K"></a>既不以知多为显。<a id="a-9L"></a>亦不以知少为贵。<a id="a-9M"></a>诲诱绰绰理中自然。<a id="a-9N"></a>何与老聃之言。<a id="a-9O"></a>同日而语其优劣哉。<a id="a-9P"></a>礼者忠信之薄而乱之首。<a id="a-9Q"></a>前识者道之华而愚之始。<a id="a-9R"></a>是以大丈夫处其厚不处其薄。<a id="a-9S"></a>处其实不处其华也。<a id="a-9T"></a>孙盛曰。<a id="a-9U"></a>老聃足知圣人礼乐。<a id="a-9V"></a>非玄胜之具不获已而制作耳。<a id="a-9W"></a>而故毁之何哉。<a id="a-9X"></a>是故屏拨礼学以全其任。<a id="a-9Y"></a>自然之论岂不知叔末。<a id="a-9Z"></a>不复得返自然之道。<a id="a-9a"></a>直欲申已好之怀。<a id="a-9b"></a>然则不免情于所悦。<a id="a-9c"></a>非浪心救物者也。<a id="a-9d"></a>非惟不救乃奖其弊矣。<a id="a-9e"></a>或问。<a id="a-9f"></a>庄老所以故发此唱。<a id="a-9g"></a>盖与圣教相为表里。<a id="a-9h"></a>其于陶物明训其归一也。<a id="a-9i"></a>盛以为不然。<a id="a-9j"></a>夫圣人之道广大悉备矣。<a id="a-9k"></a>犹日月悬天。<a id="a-9l"></a>有何不照者哉。<a id="a-9m"></a>孔氏之言智绞于六经矣。<a id="a-9n"></a>宁复有所愆之俟佐助于聃周乎。<a id="a-9o"></a>即庄周所谓日月出矣。<a id="a-9p"></a>而焦火不息者也。<a id="a-9q"></a>至于虚咏谲怪徼诡之言。<a id="a-9r"></a>尚拘滞于一方而横称不经之奇词也。<a id="a-9s"></a>王侯得一以为天下贞。<a id="a-9t"></a>贞正也。<a id="a-9u"></a>又下章云。<a id="a-9v"></a>孰知其极其无正。<a id="a-9w"></a>正复为奇善复为妖。<a id="a-9x"></a>寻此二章。<a id="a-9y"></a>或云。<a id="a-9z"></a>为天下正。<a id="a-A0"></a>或云无正。<a id="a-A1"></a>既云善人不善人师。<a id="a-A2"></a>而复云为妖天下之善一也。<a id="a-A3"></a>而或师或妖。<a id="a-A4"></a>天下之正道一也。<a id="a-A5"></a>而云正复为奇。<a id="a-A6"></a>斯反鄙见所未能通也。</p>
  <p id="aA7">集论者曰。<a id="a-A8"></a>盛字安国。<a id="a-A9"></a>有说云即东晋名士绰之后也。<a id="a-AA"></a>祖则魏名臣之子荆也。<a id="a-AB"></a>绰有显论。<a id="a-AC"></a>才学所推闻之前史盛为名父之子。<a id="a-AD"></a>仕晋为给事中秘书监散骑常侍。<a id="a-AE"></a>吴昌男少好坟典游心史籍。<a id="a-AF"></a>常以为虽贤圣玄邈。<a id="a-AG"></a>得诸言表而仁爱自我陶染。<a id="a-AH"></a>庶物渐渍之功。<a id="a-AI"></a>莫过乎经史。<a id="a-AJ"></a>是以仲尼因鲁史记以着春秋。<a id="a-AK"></a>使百代之后仰高风以式瞻。<a id="a-AL"></a>孟轲孙卿并赞扬大化。<a id="a-AM"></a>暨乎史迁。<a id="a-AN"></a>亦记一代之成败明鉴诫作来今遂历心博综撰考诸事疏着晋阳秋庶拟前贤以美道训传本并音合三十二卷。<a id="a-AO"></a>又命掌国史竭意经论。<a id="a-AP"></a>一时名作是称良史。<a id="a-AQ"></a>未奏遂卒。<a id="a-AR"></a>子潜以晋太元十五年上之。<a id="a-AS"></a>诏曰得上故。<a id="a-AT"></a>秘书监所著书。<a id="a-AU"></a>省以慨然。<a id="a-AV"></a>远模前典宪章在昔。<a id="a-AW"></a>亦一代之事。<a id="a-AX"></a>辄敕纳之秘阁以贻于后。<a id="a-AY"></a>潜袭父爵参骠骑将军咨议参军。<a id="a-AZ"></a>见于晋纪。<a id="a-Aa"></a>盛凡著述备如别集。<a id="a-Ab"></a>品评老氏中贤之流。<a id="a-Ac"></a>故知为尹述书乃祖承有据。<a id="a-Ad"></a>嵇子云。<a id="a-Ae"></a>老子就涓子学九仙之术寻乎练饵。<a id="a-Af"></a>斯或有之。<a id="a-Ag"></a>至于圣也则不云学。<a id="a-Ah"></a>古语曰。<a id="a-Ai"></a>生知之者上。<a id="a-Aj"></a>学知者次。<a id="a-Ak"></a>王何所位典达鸿猷。<a id="a-Al"></a>故斑固叙人九等之例。<a id="a-Am"></a>孔丘等为上上。<a id="a-An"></a>类例皆是圣。<a id="a-Ao"></a>李耳等为中上。<a id="a-Ap"></a>类例皆是贤。<a id="a-Aq"></a>圣有极圣亚圣。<a id="a-Ar"></a>贤有大贤中贤。<a id="a-As"></a>并以神机有利钝。<a id="a-At"></a>故智用有渐顿。<a id="a-Au"></a>盛叙老非大贤。<a id="a-Av"></a>圣其闲放自牧。<a id="a-Aw"></a>不能兼济于万物。<a id="a-Ax"></a>坐观周衰阳遁于西裔。<a id="a-Ay"></a>而实死扶风葬槐里。<a id="a-Az"></a>非遁天之仙信矣。</p>
  <p data-pb></p>
  <h2 id="aB0">元魏释李双信致有废兴感应之事六</h2>
  <p id="aB1">魏太祖道武皇帝。<a id="a-B2"></a>托跋圭天兴元年下诏曰。<a id="a-B3"></a>夫佛法之兴。<a id="a-B4"></a>其来远矣。<a id="a-B5"></a>济益之功冥及存没。<a id="a-B6"></a>神踪遗迹信可依凭。<a id="a-B7"></a>可于京邑建饰容范修整宫舍。<a id="a-B8"></a>令信向之徒有所居止。<a id="a-B9"></a>是岁始作五级佛图耆阇崛山及须弥殿。<a id="a-BA"></a>加以饰缋别构讲堂禅室。<a id="a-BB"></a>沙门座处莫不具焉。</p>
  <p id="aBC">魏世祖太武托跋焘即位。<a id="a-BD"></a>亦遵太祖太宗之业。<a id="a-BE"></a>虽有黄老不味其术。<a id="a-BF"></a>每引高德沙门与谈玄理。<a id="a-BG"></a>于四月八日。<a id="a-BH"></a>舆诸佛像行于广衢。<a id="a-BI"></a>帝亲御门楼。<a id="a-BJ"></a>散花礼敬笃敬兼至。<a id="a-BK"></a>晚据有平城兴敬李术为立道坛。<a id="a-BL"></a>司徒崔皓少习左道猜忌释门。<a id="a-BM"></a>既位居伪辅尤不信有佛。<a id="a-BN"></a>谓是虚诞。<a id="a-BO"></a>见读佛经夺而投井中。<a id="a-BP"></a>密欲加灭皓有才略太武信用国人以为摸揩焘所扶信道士寇谦之。<a id="a-BQ"></a>与皓款狎。<a id="a-BR"></a>遂奏拜谦位称天师。<a id="a-BS"></a>时有沙门玄高道王河西名高海右。<a id="a-BT"></a>神用莫测贵贱咸重。<a id="a-BU"></a>焘乃军逼掠境征高东还。<a id="a-BV"></a>既达平城大弘禅化。<a id="a-BW"></a>太子晃事高为师。<a id="a-BX"></a>形心尽礼。<a id="a-BY"></a>晃时被谗为父所疑。<a id="a-BZ"></a>乃告高曰。<a id="a-Ba"></a>空罗枉苦。<a id="a-Bb"></a>何由可脱。<a id="a-Bc"></a>高令作金光明斋忏七日恳诚。<a id="a-Bd"></a>焘乃梦见其祖及父皆执剑列威曰。<a id="a-Be"></a>何故信谗枉疑太子。<a id="a-Bf"></a>焘惊觉。<a id="a-Bg"></a>大集群臣说神告梦。<a id="a-Bh"></a>诸臣咸言。<a id="a-Bi"></a>太子无过。<a id="a-Bj"></a>实如皇灵降诰。<a id="a-Bk"></a>焘于太子无复疑焉。<a id="a-Bl"></a>盖高诚感之力也。<a id="a-Bm"></a>因下书曰。<a id="a-Bn"></a>朕承祖宗重光之绪。<a id="a-Bo"></a>思阐鸿基。<a id="a-Bp"></a>恢隆万代。<a id="a-Bq"></a>武功虽昭而文教未畅。<a id="a-Br"></a>非所以崇太平之治也。<a id="a-Bs"></a>今者城内安逸百姓富昌。<a id="a-Bt"></a>宜定制度为万世之法。<a id="a-Bu"></a>夫阴阳有往复。<a id="a-Bv"></a>四时有代序。<a id="a-Bw"></a>授子任贤安全相付。<a id="a-Bx"></a>所以休息疲劳式固长久。<a id="a-By"></a>古今不易之令典也。<a id="a-Bz"></a>可令皇太子副理万机总统百揆。<a id="a-C0"></a>更举贤良以备列职。<a id="a-C1"></a>择人授任而黜陟之。<a id="a-C2"></a>其朝士庶民皆称臣于太子。<a id="a-C3"></a>于时崔寇先得宠于焘。<a id="a-C4"></a>恐晃篡政有夺威权。<a id="a-C5"></a>又谮云。<a id="a-C6"></a>太子前事实有谋心。<a id="a-C7"></a>但结高公道术。<a id="a-C8"></a>故令先帝降梦如此。<a id="a-C9"></a>物论事迹难明。<a id="a-CA"></a>若事不早除。<a id="a-CB"></a>必为巨害。<a id="a-CC"></a>焘纳之。<a id="a-CD"></a>即敕收高。<a id="a-CE"></a>于太平五年九月十五日。<a id="a-CF"></a>缢于平城之隅。<a id="a-CG"></a>太子又幽杀之。<a id="a-CH"></a>即宋元嘉之二十二年也。<a id="a-CI"></a>尔夜门人莫知其死。<a id="a-CJ"></a>忽有光明绕塔入房。<a id="a-CK"></a>其光声曰。<a id="a-CL"></a>吾其已逝。<a id="a-CM"></a>弟子等崩赴尸所。<a id="a-CN"></a>请告遗累。<a id="a-CO"></a>言毕高眼稍开。<a id="a-CP"></a>汗通香起。<a id="a-CQ"></a>便坐谓曰。<a id="a-CR"></a>大法应化随缘盛衰。<a id="a-CS"></a>盛衰在迹理恒湛然。<a id="a-CT"></a>但念汝等不久复当如我耳。<a id="a-CU"></a>汝等死后法当更兴。<a id="a-CV"></a>善自修心无令中悔。<a id="a-CW"></a>言已便卧而绝。<a id="a-CX"></a>崔皓于此纵以奸心。<a id="a-CY"></a>每与帝言恒加非毁。<a id="a-CZ"></a>以佛法无益于政有伤民利。<a id="a-Ca"></a>劝令废之。<a id="a-Cb"></a>后太武至长安入僧寺。<a id="a-Cc"></a>见有弓盾。<a id="a-Cd"></a>帝怒诛寺僧。<a id="a-Ce"></a>皓因进说。<a id="a-Cf"></a>尽杀沙门焚经毁像。<a id="a-Cg"></a>敕留台下四方僧寺有者。<a id="a-Ch"></a>依长安法除之。<a id="a-Ci"></a>道士寇谦不从其毁。<a id="a-Cj"></a>苦与皓争皓拒之。<a id="a-Ck"></a>谦谓皓曰。<a id="a-Cl"></a>卿从今年受戮灭门矣。<a id="a-Cm"></a>焘惑其言。<a id="a-Cn"></a>以太平七年遂普灭佛法。<a id="a-Co"></a>分军四出烧掠寺舍统内僧尼无少长坑之。<a id="a-Cp"></a>其窜逸者捕获枭斩。<a id="a-Cq"></a>有沙门慧始。<a id="a-Cr"></a>甚有神异。<a id="a-Cs"></a>昔赫连昌破长安始被白刃而体不伤。<a id="a-Ct"></a>五十余年未尝寝卧。<a id="a-Cu"></a>跣行泥涂初不污足而色逾鲜白。<a id="a-Cv"></a>世号白足和上。<a id="a-Cw"></a>死十余年身相如在。<a id="a-Cx"></a>初入深山习行兰若。<a id="a-Cy"></a>太平之末方知灭法。<a id="a-Cz"></a>慧始闻之。<a id="a-D0"></a>乃于元会之日杖锡宫门。<a id="a-D1"></a>有司奏云。<a id="a-D2"></a>有一道人。<a id="a-D3"></a>足白于面。<a id="a-D4"></a>云欲入见属依军法斩而不伤。<a id="a-D5"></a>遂至殿庭。<a id="a-D6"></a>焘大怒。<a id="a-D7"></a>自以所佩剑斫之。<a id="a-D8"></a>体无余异。<a id="a-D9"></a>时北园养虎。<a id="a-DA"></a>敕以始饴之。<a id="a-DB"></a>虎皆潜伏终不敢视。<a id="a-DC"></a>试以天师近槛。<a id="a-DD"></a>虎辄鸣吼。<a id="a-DE"></a>焘方知佛化高尊。<a id="a-DF"></a>黄老之所不及。<a id="a-DG"></a>即延始入殿。<a id="a-DH"></a>顶礼足下悔其[保/言]咎。<a id="a-DI"></a>始为说法明辩因果。<a id="a-DJ"></a>焘于是大生愧惧。<a id="a-DK"></a>遂感疠疾。<a id="a-DL"></a>通身发疮痛苦难忍。<a id="a-DM"></a>群臣议曰。<a id="a-DN"></a>崔皓邪佞毁害佛僧。<a id="a-DO"></a>陛下所患必由于此。<a id="a-DP"></a>于时崔寇二人次发恶疾。<a id="a-DQ"></a>焘惟过由于彼。<a id="a-DR"></a>以太平十一年乃载皓于露车。<a id="a-DS"></a>官使十人于车上更尿其口。<a id="a-DT"></a>行数里。<a id="a-DU"></a>不堪困苦。<a id="a-DV"></a>又生埋出口而尿之。<a id="a-DW"></a>自古三公戮辱未之过此之甚。<a id="a-DX"></a>遂诛诸姻亲门族都尽。<a id="a-DY"></a>宣下国中兴复正法。<a id="a-DZ"></a>俄而焘崩。<a id="a-Da"></a>孙浚袭位。<a id="a-Db"></a>大弘佛事。<a id="a-Dc"></a>即高宗文成皇帝是也。<a id="a-Dd"></a>见后魏书及十六国春秋高僧传等。</p>
  <p data-pb></p>
  <h2 id="aDe">宋太宗文皇帝朝会群臣论佛事七</h2>
  <p id="aDf">帝即宋武第三子也。<a id="a-Dg"></a>聪睿英博雅称令达。<a id="a-Dh"></a>在位三十年。<a id="a-Di"></a>尝以暇日从容而顾问侍中何尚之吏部羊玄保曰。<a id="a-Dj"></a>朕少来读经。<a id="a-Dk"></a>不多比日。<a id="a-Dl"></a>弥复无暇。<a id="a-Dm"></a>三世因果未辨厝怀。<a id="a-Dn"></a>而复不敢立异者。<a id="a-Do"></a>正以卿辈时秀率所敬信也。<a id="a-Dp"></a>范泰谢灵运常言。<a id="a-Dq"></a>六经典文本在济俗为政必求。<a id="a-Dr"></a>性灵真奥岂得不以佛理为指南耶。<a id="a-Ds"></a>近见颜延之析达性论宗炳难白黑论。<a id="a-Dt"></a>明佛法汪汪尤为名理。<a id="a-Du"></a>并足开奖人意。<a id="a-Dv"></a>若使率土之滨皆淳此化。<a id="a-Dw"></a>则朕坐致太平矣。<a id="a-Dx"></a>夫复何事。<a id="a-Dy"></a>尚之对曰。<a id="a-Dz"></a>悠悠之徒多不信法。<a id="a-E0"></a>以臣庸弊更荷褒拂。<a id="a-E1"></a>非所敢当。<a id="a-E2"></a>至如前代群英。<a id="a-E3"></a>则不负明诏矣。<a id="a-E4"></a>中朝已远。<a id="a-E5"></a>难复尽知。<a id="a-E6"></a>渡江已来。<a id="a-E7"></a>则王道周顗庾亮王蒙谢尚郗超王坦王恭王谧郭文谢敷戴逵许询及亡高祖兄弟及王元琳昆季范汪孙绰张玄殷顗等。<a id="a-E8"></a>或宰辅之冠盖。<a id="a-E9"></a>或人伦之羽仪。<a id="a-EA"></a>或置情天人之际。<a id="a-EB"></a>或抗迹烟霞之表。<a id="a-EC"></a>并禀志归依厝心归信。<a id="a-ED"></a>其间比对则兰护开潜深遁崇邃。<a id="a-EE"></a>皆亚迹黄中或不测之人也。<a id="a-EF"></a>慧远法师尝云。<a id="a-EG"></a>释氏之化无所不可适。<a id="a-EH"></a>道固自教源。<a id="a-EI"></a>济俗亦为要务。<a id="a-EJ"></a>窃寻此说有契理奥。<a id="a-EK"></a>若使家家奉戒则罪息刑清。<a id="a-EL"></a>陛下所谓坐致太平。<a id="a-EM"></a>诚如圣旨。<a id="a-EN"></a>羊玄保进曰。<a id="a-EO"></a>此谈盖天人之际。<a id="a-EP"></a>岂臣所宜预。<a id="a-EQ"></a>窃恐秦楚论强兵之事。<a id="a-ER"></a>孙吴尽吞并之术。<a id="a-ES"></a>将无取于此也。<a id="a-ET"></a>帝曰。<a id="a-EU"></a>此非战国之具。<a id="a-EV"></a>良如卿言。<a id="a-EW"></a>尚之曰。<a id="a-EX"></a>夫礼隐逸则战士怠。<a id="a-EY"></a>贵仁德则兵气衰。<a id="a-EZ"></a>若以孙吴为志苟在吞噬。<a id="a-Ea"></a>亦无取尧舜之道。<a id="a-Eb"></a>岂惟释教而已哉。<a id="a-Ec"></a>帝曰。<a id="a-Ed"></a>释门有卿。<a id="a-Ee"></a>亦由孔门之有季路。<a id="a-Ef"></a>所谓恶言不入于耳也。<a id="a-Eg"></a>自是文帝致意佛经。<a id="a-Eh"></a>及见严观诸僧辄论道义。<a id="a-Ei"></a>屡延僧殿会。<a id="a-Ej"></a>帝躬御地筵同僧例饭。<a id="a-Ek"></a>时有竺道生法师。<a id="a-El"></a>秀出群品英义独拔。<a id="a-Em"></a>帝重之。<a id="a-En"></a>尝述生顿悟义。<a id="a-Eo"></a>沙门僧弼等皆设巨难。<a id="a-Ep"></a>帝曰。<a id="a-Eq"></a>若使逝者可兴。<a id="a-Er"></a>岂为诸君所屈。<a id="a-Es"></a>时颜延之着离识论。<a id="a-Et"></a>帝命严法师辩其同异。<a id="a-Eu"></a>往返终日。<a id="a-Ev"></a>帝笑曰。<a id="a-Ew"></a>公等今日无愧支许之谈也(云云)见诸僧史传。</p>
  <h2 id="aEx">魏明帝登极召佛道对论叙先后事八</h2>
  <p id="aEy">元魏君临。<a id="a-Ez"></a>凡一十七帝一百七十九年。<a id="a-F0"></a>兴显佛教不可胜言。<a id="a-F1"></a>惟太武在位五六年中屏除佛法。<a id="a-F2"></a>自余光显具彰魏史。<a id="a-F3"></a>略陈相状以成信重。<a id="a-F4"></a>献文即位。<a id="a-F5"></a>兴皇元年。<a id="a-F6"></a>于五级大寺太祖已下五帝铸像。<a id="a-F7"></a>五躯各长一丈六尺。<a id="a-F8"></a>用金二十五万斤。<a id="a-F9"></a>正光元年。<a id="a-FA"></a>明帝加朝服。<a id="a-FB"></a>大赦天下。<a id="a-FC"></a>请僧尼道士女官等殿前斋讫。<a id="a-FD"></a>侍中刘胜宣敕。<a id="a-FE"></a>请法师等与道士论议以释弟子疑网。<a id="a-FF"></a>时清道观道士姜斌与融觉寺法师昙谟最对论。</p>
  <p id="aFG">帝曰。<a id="a-FH"></a>佛与老子同时以不。<a id="a-FI"></a>姜斌曰。<a id="a-FJ"></a>老子西入化胡。<a id="a-FK"></a>佛时以充侍者。<a id="a-FL"></a>明是同时。<a id="a-FM"></a>法师曰。<a id="a-FN"></a>何以知之　斌曰。<a id="a-FO"></a>案老子开天经。<a id="a-FP"></a>是以得知　法师曰。<a id="a-FQ"></a>老子当周何王几年而生。<a id="a-FR"></a>周何王几年西入　斌曰。<a id="a-FS"></a>当周定王即位三年乙卯之岁。<a id="a-FT"></a>于楚国陈郡苦县厉乡曲仁里。<a id="a-FU"></a>九月十四日夜子时生。<a id="a-FV"></a>至周简王四年丁丑岁。<a id="a-FW"></a>事周为守藏吏。<a id="a-FX"></a>简王十三年迁为太史。<a id="a-FY"></a>至敬王元年庚辰岁。<a id="a-FZ"></a>年八十五。<a id="a-Fa"></a>见周德凌迟遂与函关令尹喜西入化胡。<a id="a-Fb"></a>斯足明矣　法师曰。<a id="a-Fc"></a>佛以周昭王二十四年四月八日生。<a id="a-Fd"></a>穆王五十三年二月十五日灭度。<a id="a-Fe"></a>计入涅槃后经三百四十五年始到定王三年老子方生。<a id="a-Ff"></a>生已年八十五。<a id="a-Fg"></a>至敬王元年。<a id="a-Fh"></a>凡经四百二十五年。<a id="a-Fi"></a>始与尹喜西遁。<a id="a-Fj"></a>据此年载悬殊。<a id="a-Fk"></a>无乃谬乎　斌曰。<a id="a-Fl"></a>若佛生周昭王之时。<a id="a-Fm"></a>出何文记　法师曰。<a id="a-Fn"></a>周书异记汉法本内传。<a id="a-Fo"></a>并有明文　斌曰。<a id="a-Fp"></a>孔子既是制法圣人。<a id="a-Fq"></a>当时于佛迥无文记何耶　法师曰。<a id="a-Fr"></a>仁者识同管窥览不弘远。<a id="a-Fs"></a>案孔子有三备卜经。<a id="a-Ft"></a>谓天地人也。<a id="a-Fu"></a>佛之文言出在中备。<a id="a-Fv"></a>仁者幸自披究不有此迷　斌曰。<a id="a-Fw"></a>孔子圣人。<a id="a-Fx"></a>不言而识知。<a id="a-Fy"></a>何假卜乎　法师曰。<a id="a-Fz"></a>惟佛是众圣之王。<a id="a-G0"></a>四生之首达一切含灵前后二际吉凶终始不假卜观。<a id="a-G1"></a>自余小圣虽晓未然之理。<a id="a-G2"></a>必籍蓍龟以通灵卦也。</p>
  <p id="aG3">时侍中尚书令元乂宣。</p>
  <p id="aG4">敕语。<a id="a-G5"></a>道士姜斌论无宗旨。<a id="a-G6"></a>宜下席。<a id="a-G7"></a>又问。<a id="a-G8"></a>开天经何处得来。<a id="a-G9"></a>是谁所说。<a id="a-GA"></a>即遣中书侍郎魏收尚书郎祖莹等。<a id="a-GB"></a>就观取经　帝令议之。<a id="a-GC"></a>太尉丹阳王萧综太傅李寔卫尉卿许伯桃吏部尚书邢栾散骑常侍温子升等一百七十人。<a id="a-GD"></a>读讫奏云。<a id="a-GE"></a>老子止着五千文。<a id="a-GF"></a>更无言说。<a id="a-GG"></a>臣等所议姜斌罪当惑众　帝加斌极刑。<a id="a-GH"></a>时三藏法师菩提流支谏乃止。<a id="a-GI"></a>配徙马邑。</p>
  <p data-pb></p>
  <h2 id="aGJ">梁武帝舍事道法事九</h2>
  <p id="aGK">梁高祖武皇帝。<a id="a-GL"></a>年三十四登位。<a id="a-GM"></a>在政四十九年。<a id="a-GN"></a>虽亿兆务殷而卷不释手。<a id="a-GO"></a>内经外典罔不厝怀。<a id="a-GP"></a>皆为训解数千余卷。<a id="a-GQ"></a>而俭约自节罗绮不衣。<a id="a-GR"></a>寝处虚闲昼夜无怠。<a id="a-GS"></a>致有布被莞席草屦葛巾。<a id="a-GT"></a>初临大宝即备斯事。<a id="a-GU"></a>日惟一食永绝辛膻。<a id="a-GV"></a>自右帝王罕能及此。<a id="a-GW"></a>旧事老子宗尚符图。<a id="a-GX"></a>穷讨根源有同妄作　帝乃躬运神笔下诏舍道文曰。</p>
  <p id="aGY">维天鉴三年四月八日。<a id="a-GZ"></a>梁国皇帝兰陵萧衍稽首和南十方诸佛十方尊法十方圣僧。<a id="a-Ga"></a>伏见经云。<a id="a-Gb"></a>发菩提心者即是佛心。<a id="a-Gc"></a>其余诸善不得为喻。<a id="a-Gd"></a>能使众生出三界之苦门。<a id="a-Ge"></a>入无为之胜路。<a id="a-Gf"></a>故如来漏尽智凝成觉。<a id="a-Gg"></a>至道通机德圆最圣发慧炬以照迷。<a id="a-Gh"></a>镜法流以澄垢。<a id="a-Gi"></a>启瑞迹于天中。<a id="a-Gj"></a>烁灵仪于像外。<a id="a-Gk"></a>度群迷于欲海。<a id="a-Gl"></a>引含识于涅槃。<a id="a-Gm"></a>登常乐之高山。<a id="a-Gn"></a>出爱河之深际。<a id="a-Go"></a>言乖四句语绝百非。<a id="a-Gp"></a>应迹娑婆王宫诞相。<a id="a-Gq"></a>步三界而为尊。<a id="a-Gr"></a>普大千而流照。<a id="a-Gs"></a>但以机心浅薄好生厌怠遂。<a id="a-Gt"></a>乃湛说圆常亦复潜辉鹤树阇王灭罪婆薮除殃。<a id="a-Gu"></a>若不逢遇大圣法王谁能救接。<a id="a-Gv"></a>在迹虽隐其道无亏。<a id="a-Gw"></a>弟子经值迷荒耽事老子。<a id="a-Gx"></a>历叶相承染此邪法。<a id="a-Gy"></a>习因善发弃迷知反。<a id="a-Gz"></a>今舍旧医归凭正觉。<a id="a-H0"></a>愿使未来生世童男出家广弘经教。<a id="a-H1"></a>化度含识同共成佛。<a id="a-H2"></a>宁在正法中长沦恶道。<a id="a-H3"></a>不乐依老子教暂得生天。<a id="a-H4"></a>涉大乘心离二乘念。<a id="a-H5"></a>正愿诸佛证明菩萨摄受。<a id="a-H6"></a>弟子萧衍和南。</p>
  <p id="aH7">于时帝与道俗二万人。<a id="a-H8"></a>于重云殿重阁上。<a id="a-H9"></a>手书此文。<a id="a-HA"></a>发菩提心。<a id="a-HB"></a>至四月十一日。<a id="a-HC"></a>又敕。<a id="a-HD"></a>门下大经中说道有九十六种。<a id="a-HE"></a>惟佛一道是于正道。<a id="a-HF"></a>其余九十五种名为邪道。<a id="a-HG"></a>朕舍邪外以事正内。<a id="a-HH"></a>诸佛如来。<a id="a-HI"></a>若有公卿能入此誓者。<a id="a-HJ"></a>各可发菩提心。<a id="a-HK"></a>老子周公孔子等虽是如来弟子。<a id="a-HL"></a>而化迹既邪。<a id="a-HM"></a>止是世间之善。<a id="a-HN"></a>不能革凡成圣。<a id="a-HO"></a>其公卿百官侯王宗族。<a id="a-HP"></a>宜反伪就真舍邪入正。<a id="a-HQ"></a>故经教成实论云。<a id="a-HR"></a>若事外道心重佛法心轻即是邪见。<a id="a-HS"></a>若心一等是无记性。<a id="a-HT"></a>不当善恶若事佛心强老子心弱者。<a id="a-HU"></a>乃是清信。<a id="a-HV"></a>言清信者。<a id="a-HW"></a>清是表里俱净。<a id="a-HX"></a>垢秽惑累皆尽。<a id="a-HY"></a>信是信正不信邪。<a id="a-HZ"></a>故言清信。<a id="a-Ha"></a>佛弟子。<a id="a-Hb"></a>其余诸信皆是邪见。<a id="a-Hc"></a>不得称清信也。<a id="a-Hd"></a>门下速施行。</p>
  <p id="aHe">至四月十七日。<a id="a-Hf"></a>侍中安前将军丹阳尹邵陵王上启云。<a id="a-Hg"></a>臣纶闻。<a id="a-Hh"></a>如来严相。<a id="a-Hi"></a>巍巍架于有顶。<a id="a-Hj"></a>微妙色身。<a id="a-Hk"></a>荡荡显乎无际。<a id="a-Hl"></a>假金轮而启物。<a id="a-Hm"></a>托银粟以应凡。<a id="a-Hn"></a>砥波若之利刀。<a id="a-Ho"></a>收涅槃之妙果。<a id="a-Hp"></a>泛生死之苦海。<a id="a-Hq"></a>济常乐于彼岸。<a id="a-Hr"></a>故能降慈悲云垂甘露雨。<a id="a-Hs"></a>七处八会。<a id="a-Ht"></a>教化之义不穷。<a id="a-Hu"></a>四谛五时。<a id="a-Hv"></a>利益之方无尽。<a id="a-Hw"></a>并冰清日盛雾豁云除。<a id="a-Hx"></a>爝火翳光尘热自静。<a id="a-Hy"></a>可谓入俗化于蒙底。<a id="a-Hz"></a>出世冥此真如。<a id="a-I0"></a>使稠林邪径之人景法门而无倦。<a id="a-I1"></a>渴爱聋瞽之士慕探赜而知回。<a id="a-I2"></a>道树始于迦维。<a id="a-I3"></a>德音盛乎京洛。<a id="a-I4"></a>恒星不见周鉴娠征。<a id="a-I5"></a>满月圆姿汉感宵梦。<a id="a-I6"></a>五法用传万德方兆。<a id="a-I7"></a>华俗潜故竞扇高风。<a id="a-I8"></a>资此三明。<a id="a-I9"></a>照迷途之失。<a id="a-IA"></a>凭兹七觉。<a id="a-IB"></a>拔长夜之苦。<a id="a-IC"></a>属值皇帝菩萨应天御物负扆临民。<a id="a-ID"></a>含光宇宙照清海表。<a id="a-IE"></a>垂无碍辩以接黎庶。<a id="a-IF"></a>以本愿力摄受众生。<a id="a-IG"></a>故能随方逗药示权因显。<a id="a-IH"></a>崇一乘之旨。<a id="a-II"></a>广十地之基。<a id="a-IJ"></a>是以万邦回向俱禀正识。<a id="a-IK"></a>幽显灵只皆蒙诱济。<a id="a-IL"></a>人兴等觉之愿。<a id="a-IM"></a>物起菩提之心莫不翘勤归宗之境。<a id="a-IN"></a>悦怿还源之趣。<a id="a-IO"></a>共保慈悲俱修忍辱。<a id="a-IP"></a>所谓覆护饶益桥梁津济者。<a id="a-IQ"></a>道既光被民亦化之。<a id="a-IR"></a>于是应真飞锡腾虚接影。<a id="a-IS"></a>破邪外道坚持正因。<a id="a-IT"></a>伽蓝精舍宝刹相望。<a id="a-IU"></a>讲会传经德音盈耳。<a id="a-IV"></a>臣昔未达理源禀承外道。<a id="a-IW"></a>如欲须甘果翻种苦栽。<a id="a-IX"></a>欲除渴乏反趣碱水。<a id="a-IY"></a>今启迷方粗知归向。<a id="a-IZ"></a>受菩萨大戒戒节身心。<a id="a-Ia"></a>舍老子之邪风。<a id="a-Ib"></a>入法流之真教。<a id="a-Ic"></a>伏愿天慈曲垂矜许。<a id="a-Id"></a>谨启。</p>
  <p id="aIe">至四月十八日。<a id="a-If"></a>中书舍人臣任孝恭宣敕云。<a id="a-Ig"></a>能改迷入正。<a id="a-Ih"></a>可谓是宿植胜因。<a id="a-Ii"></a>宜加勇猛也。</p>
  <p data-pb></p>
  <h2 id="aIj">北齐高祖文宣帝废道教事十</h2>
  <p id="aIk">昔金陵道士陆修静者。<a id="a-Il"></a>道门之望。<a id="a-Im"></a>在宋齐两代。<a id="a-In"></a>祖述三张弘衍二葛。<a id="a-Io"></a>郗张之士封门受录。<a id="a-Ip"></a>遂妄加穿凿。<a id="a-Iq"></a>广制斋仪糜费极繁。<a id="a-Ir"></a>意在王者遵奉。<a id="a-Is"></a>会梁祖启运。<a id="a-It"></a>下诏舍道。<a id="a-Iu"></a>修静不胜其愤。<a id="a-Iv"></a>遂与门人及边境亡命。<a id="a-Iw"></a>叛入北齐。<a id="a-Ix"></a>又倾散金玉赠诸贵游。<a id="a-Iy"></a>托以襟期冀兴道法。<a id="a-Iz"></a>帝惑之也。<a id="a-J0"></a>于天保六年九月。<a id="a-J1"></a>乃下敕召诸沙门与道士学达者十人。<a id="a-J2"></a>亲自对校。<a id="a-J3"></a>于时道士祝诸沙门衣[盉-木+友]或飞或转。<a id="a-J4"></a>祝诸梁木或横或竖。<a id="a-J5"></a>沙门曾不学方术。<a id="a-J6"></a>默无一对。<a id="a-J7"></a>士女拥闹贵贱移心。<a id="a-J8"></a>并以静徒为胜也。<a id="a-J9"></a>诸道士等雀跃腾倚鱼睨云汉。<a id="a-JA"></a>高谈自矜夸炫道术仍又唱言曰。<a id="a-JB"></a>神通权设抑挫强御。<a id="a-JC"></a>沙门现一我当现二。<a id="a-JD"></a>今薄示小术并辞退屈。<a id="a-JE"></a>事亦可见。<a id="a-JF"></a>帝命上统法师与静角试。<a id="a-JG"></a>上曰。<a id="a-JH"></a>方术小伎俗儒耻之。<a id="a-JI"></a>况出家人也。<a id="a-JJ"></a>虽然天命令拒。<a id="a-JK"></a>岂得无言。<a id="a-JL"></a>可令最下坐僧对之。<a id="a-JM"></a>即往寻觅有僧佛镌一名昙显者。<a id="a-JN"></a>不知何人。<a id="a-JO"></a>游行无定饮啖同俗。<a id="a-JP"></a>时有放言标悟宏远。<a id="a-JQ"></a>上统知其深量。<a id="a-JR"></a>私与之交。<a id="a-JS"></a>于时名僧盛集。<a id="a-JT"></a>显居末坐。<a id="a-JU"></a>酣酒大醉昂兀而坐。<a id="a-JV"></a>有司不敢召之。<a id="a-JW"></a>以事告于上统。<a id="a-JX"></a>上曰。<a id="a-JY"></a>道士祭酒常道所行。<a id="a-JZ"></a>止是饮酒道人可共言耳可扶举将来。<a id="a-Ja"></a>于是合众皆惮而法上统威权。<a id="a-Jb"></a>不敢有谏。<a id="a-Jc"></a>乃两人扶显令上高座。<a id="a-Jd"></a>便立而含笑曰。<a id="a-Je"></a>我饮酒大醉。<a id="a-Jf"></a>耳中有所闻云。<a id="a-Jg"></a>沙门现一我当现二。<a id="a-Jh"></a>此言虚实。<a id="a-Ji"></a>道士曰。<a id="a-Jj"></a>有实。<a id="a-Jk"></a>显即翘足而立云。<a id="a-Jl"></a>我已现一。<a id="a-Jm"></a>卿可现二。<a id="a-Jn"></a>各无对之。<a id="a-Jo"></a>显曰。<a id="a-Jp"></a>向祝诸衣物飞扬者。<a id="a-Jq"></a>我故开门试卿术耳。<a id="a-Jr"></a>命取稠禅师衣[盉-木+友]祝之。<a id="a-Js"></a>诸道士一时奋发共祝。<a id="a-Jt"></a>一无动摇。<a id="a-Ju"></a>帝敕取衣。<a id="a-Jv"></a>乃至十人牵举不动。<a id="a-Jw"></a>显乃令以衣置诸梁木。<a id="a-Jx"></a>又令咒之。<a id="a-Jy"></a>卒无一验。<a id="a-Jz"></a>道士等相顾无赖。<a id="a-K0"></a>犹以言辩自高。<a id="a-K1"></a>乃曰。<a id="a-K2"></a>佛家自号为内。<a id="a-K3"></a>内则小也。<a id="a-K4"></a>诏我道家为外。<a id="a-K5"></a>外则大也。<a id="a-K6"></a>显应声曰。<a id="a-K7"></a>若然则天子处内。<a id="a-K8"></a>定小百官矣。<a id="a-K9"></a>静与其属缄口无言。<a id="a-KA"></a>帝目验臧否。<a id="a-KB"></a>便下诏曰。<a id="a-KC"></a>法门不二真宗在一。<a id="a-KD"></a>求之正路寂泊为本。<a id="a-KE"></a>祭酒道者世中假妄。<a id="a-KF"></a>俗人未悟仍有祗崇。<a id="a-KG"></a>麴[麥*薛]是味清虚焉在。<a id="a-KH"></a>瞿脯斯甜慈悲永隔。<a id="a-KI"></a>上异仁祠下乖祭典。<a id="a-KJ"></a>皆宜禁绝不复遵事。<a id="a-KK"></a>领敕远近咸使知闻。<a id="a-KL"></a>其道士归伏者。<a id="a-KM"></a>并付昭玄大统上法师度听出家。<a id="a-KN"></a>未发心者。<a id="a-KO"></a>可令染剃。<a id="a-KP"></a>尔日斩首者非一。<a id="a-KQ"></a>自谓神仙者。<a id="a-KR"></a>可上三爵台。<a id="a-KS"></a>令其投身飞逝。<a id="a-KT"></a>皆碎尸涂地。<a id="a-KU"></a>伪妄斯绝。<a id="a-KV"></a>致使齐境国无两信。<a id="a-KW"></a>迄于隋初渐开其术。<a id="a-KX"></a>至今东川此宗微末。<a id="a-KY"></a>无足抗言矣。<a id="a-KZ"></a>帝讳详即元魏丞相王欢之第二子也。<a id="a-Ka"></a>嫡兄澄。<a id="a-Kb"></a>怠慢为奴所害详袭其位。<a id="a-Kc"></a>代为相国。<a id="a-Kd"></a>魏将历穷。<a id="a-Ke"></a>详筑坛于南郊。<a id="a-Kf"></a>筮遇大横。<a id="a-Kg"></a>大吉汉文之卦也。<a id="a-Kh"></a>乃铸金像。<a id="a-Ki"></a>一泻而成。<a id="a-Kj"></a>魏收为禅文。<a id="a-Kk"></a>魏帝署之。<a id="a-Kl"></a>即受其禅。<a id="a-Km"></a>为大齐也。<a id="a-Kn"></a>凡所行履不测其愚智。<a id="a-Ko"></a>委政仆射杨遵彦。<a id="a-Kp"></a>帝大起佛寺。<a id="a-Kq"></a>僧尼溢满诸州。<a id="a-Kr"></a>冬夏供施行道不绝。<a id="a-Ks"></a>时稠禅师问箴帝曰。<a id="a-Kt"></a>檀越罗刹殆临水自见。<a id="a-Ku"></a>帝从之睹群罗刹在后。<a id="a-Kv"></a>于是遂不食肉。<a id="a-Kw"></a>禁鹰鹞去官渔屠。<a id="a-Kx"></a>辛荤悉除不得入市。<a id="a-Ky"></a>帝恒坐禅竟日不出。<a id="a-Kz"></a>礼佛行绕其疾如风。<a id="a-L0"></a>受戒于昭玄大统法上。<a id="a-L1"></a>面掩地令上履发而授焉。<a id="a-L2"></a>先是帝在晋阳。<a id="a-L3"></a>使人骑驼敕曰。<a id="a-L4"></a>向寺取经函。<a id="a-L5"></a>使问所在。<a id="a-L6"></a>帝曰。<a id="a-L7"></a>任驼出城。<a id="a-L8"></a>及出奄如梦至一山。<a id="a-L9"></a>山半有佛寺。<a id="a-LA"></a>群沙弥遥曰。<a id="a-LB"></a>高详托驼来。<a id="a-LC"></a>便引见。<a id="a-LD"></a>一老僧拜之曰。<a id="a-LE"></a>高详作天子何如。<a id="a-LF"></a>曰圣明。<a id="a-LG"></a>曰尔来何为。<a id="a-LH"></a>曰。<a id="a-LI"></a>取经函。<a id="a-LJ"></a>僧曰。<a id="a-LK"></a>详在寺懒读经令北行东头与之。<a id="a-LL"></a>使者反命。<a id="a-LM"></a>初帝至谷口木井佛寺。<a id="a-LN"></a>有舍身痴人。<a id="a-LO"></a>不解语。<a id="a-LP"></a>忽谓帝曰。<a id="a-LQ"></a>我去尔后来。<a id="a-LR"></a>是夜痴人死。<a id="a-LS"></a>帝寻崩于晋阳焉。</p>
  <p id="aLT">著作王邵曰。<a id="a-LU"></a>释氏非管窥所及。<a id="a-LV"></a>率尔妄言之引列子述商。<a id="a-LW"></a>太宰问孔子圣人事。<a id="a-LX"></a>又云。<a id="a-LY"></a>黄帝梦游华胥氏之国。<a id="a-LZ"></a>在佛神游而已。<a id="a-La"></a>此之所言。</p>
  <p id="aLb">仿佛于佛石符姚世经译遂广盖欲柔伏人心。<a id="a-Lc"></a>故多寓言以方便。<a id="a-Ld"></a>不知是何神变浩荡之甚乎。<a id="a-Le"></a>其说人身善恶世事因缘。<a id="a-Lf"></a>以慈悲喜舍常乐我净。<a id="a-Lg"></a>书辩至精明如日月。<a id="a-Lh"></a>非正觉孰能证之。<a id="a-Li"></a>凡在顺首莫不归命。<a id="a-Lj"></a>达人则慎其身口修其慧定。<a id="a-Lk"></a>平等解脱究竟菩提。<a id="a-Ll"></a>及僻者为之不能通理。<a id="a-Lm"></a>徒务费竭财力功利烦浊。<a id="a-Ln"></a>犹六经皆有所失。<a id="a-Lo"></a>未之深也已矣。<a id="a-Lp"></a>事事如此。<a id="a-Lq"></a>依齐书录之。</p>
 </body>
</html>