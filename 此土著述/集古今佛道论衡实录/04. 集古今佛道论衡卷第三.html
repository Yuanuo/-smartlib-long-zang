<!doctype html>
<html id="z3IBWey1Pg" data-ver="1475">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">集古今佛道论衡卷第三 　　唐高祖问僧形服有何利益琳法师奉对事十七 高祖幸国学统集三教问道是佛师事十八 道士李仲卿等造论毁佛沙门法琳著辩正论以抗事十九 太宗下敕道先佛后僧等上谏事二十 皇大子集三教学者详论事二十一 辛中舍著齐物论并净琳二师抗拒事两首二十二 太宗文皇帝问沙门法琳交报显应事二十三 大宗幸弘福寺立愿重施叙佛道先后二十四 太宗敕道士三皇经不足传授令焚除事二十五 太宗诏令奘法师翻道经为梵文与道士辩核事二十六</h1>
  <h2 id="a2">唐高祖问僧形服有何利益琳法师奉对事十七</h2>
  <p id="a3">皇唐启运诸教并兴。<a id="a-4"></a>然于佛法弥隆信重。<a id="a-5"></a>舍京旧第置兴圣寺。<a id="a-6"></a>自余会昌胜业慈悲证果集仙等寺架筑相寻。<a id="a-7"></a>至于道观无间于俗。<a id="a-8"></a>武德四年有大史令傅奕者。<a id="a-9"></a>先是黄巾。<a id="a-A"></a>深忌缁服。<a id="a-B"></a>既见国家别敬弥用疚心。<a id="a-C"></a>乃上废佛法事十有一条云。<a id="a-D"></a>佛经讹诞言妖事隐。<a id="a-E"></a>损国破家未闻益世。<a id="a-F"></a>请胡佛邪教退还天竺。<a id="a-G"></a>凡是沙门放归桑梓则家国昌大。<a id="a-H"></a>李孔之教行焉。</p>
  <p id="aI">武皇容其小辩。<a id="a-J"></a>朝辅任其放言。<a id="a-K"></a>乃下诏问僧曰。<a id="a-L"></a>弃父母之须发。<a id="a-M"></a>去君臣之章服。<a id="a-N"></a>利在何门之中。<a id="a-O"></a>益在何情之外。<a id="a-P"></a>损益二宜请动妙适有济法寺沙门襄阳释法琳。<a id="a-Q"></a>愤激傅词侧听机候。<a id="a-R"></a>承有斯问。<a id="a-S"></a>即陈对曰。<a id="a-T"></a>琳闻至道绝言。<a id="a-U"></a>岂九流能辩。<a id="a-V"></a>法身无像。<a id="a-W"></a>非十翼所诠。<a id="a-X"></a>但四趣茫茫飘沦欲海。<a id="a-Y"></a>三界蠢蠢颠坠邪山。<a id="a-Z"></a>诸子迷以自焚。<a id="a-a"></a>凡夫溺而不出。<a id="a-b"></a>大圣为之兴世。<a id="a-c"></a>至仁所以降灵。<a id="a-d"></a>遂开解脱之门。<a id="a-e"></a>示以安隐之路。<a id="a-f"></a>于是天竺王种辞恩爱而出家。<a id="a-g"></a>东夏贵游厌荣华而入道。<a id="a-h"></a>誓出二种生死。<a id="a-i"></a>志求一妙涅槃。<a id="a-j"></a>弘善以报四恩。<a id="a-k"></a>立德以资三有。<a id="a-l"></a>此其利益也。<a id="a-m"></a>毁形以成其志。<a id="a-n"></a>故弃须发美容。<a id="a-o"></a>变俗以会其道。<a id="a-p"></a>故去君臣华服。<a id="a-q"></a>虽形阙奉亲而内怀其孝。<a id="a-r"></a>礼乖事主而心戢其恩。<a id="a-s"></a>泽被怨亲以成大顺。<a id="a-t"></a>福沾幽显岂拘小违。<a id="a-u"></a>上智之人。<a id="a-v"></a>依佛语故为益。<a id="a-w"></a>下凡之类。<a id="a-x"></a>亏圣教故为损。<a id="a-y"></a>惩恶则滥者自新。<a id="a-z"></a>进善则通人感化。<a id="a-10"></a>此其大略也。<a id="a-11"></a>而傅氏所奏在司既不施行。<a id="a-12"></a>奕乃多写表状。<a id="a-13"></a>公然远近流布。<a id="a-14"></a>京室闾里。<a id="a-15"></a>咸传秃丁之诮。<a id="a-16"></a>剧谈席上。<a id="a-17"></a>昌言胡鬼之谣。<a id="a-18"></a>佛日翳而不明。<a id="a-19"></a>僧威阻而无力。<a id="a-1A"></a>于时达量道俗动毫成论者非一。<a id="a-1B"></a>各疏佛理曲陈邪正。<a id="a-1C"></a>琳阅众辞多引经教。<a id="a-1D"></a>琳因谓众人曰。<a id="a-1E"></a>此引皆是奕之所废。<a id="a-1F"></a>岂得引废证成。<a id="a-1G"></a>虽曰破邪终归邪破。<a id="a-1H"></a>琳情契玄机独觉千载。<a id="a-1I"></a>器局天授博悟生知。<a id="a-1J"></a>睹作者之不工。<a id="a-1K"></a>信乘权之有据。<a id="a-1L"></a>乃着破邪论。<a id="a-1M"></a>其词曰。<a id="a-1N"></a>庄周云。<a id="a-1O"></a>六合之内。<a id="a-1P"></a>圣人论而不议。<a id="a-1Q"></a>六合之外。<a id="a-1R"></a>圣人存而不论。<a id="a-1S"></a>老子云。<a id="a-1T"></a>域中有四大而道居其一。<a id="a-1U"></a>案前汉艺文志所纪众书。<a id="a-1V"></a>一万三千二百六十九卷。<a id="a-1W"></a>莫不功在近益。<a id="a-1X"></a>意在敬事君父。<a id="a-1Y"></a>俱未畅远途。<a id="a-1Z"></a>止在移风易俗。<a id="a-1a"></a>遂使三世因果。<a id="a-1b"></a>理涉旦而犹昏。<a id="a-1c"></a>命报五乘。<a id="a-1d"></a>义经丘而未晓。<a id="a-1e"></a>斯乃六合之寰块。<a id="a-1f"></a>三才之俗谟。<a id="a-1g"></a>讵免四流浩瀚。<a id="a-1h"></a>为烦恼之波。<a id="a-1i"></a>六趣諠哗。<a id="a-1j"></a>造尘劳之路者也。<a id="a-1k"></a>原夫实相窈冥。<a id="a-1l"></a>逾要道之道。<a id="a-1m"></a>法身凝寂。<a id="a-1n"></a>出玄之又玄。<a id="a-1o"></a>所以见生忍土。<a id="a-1p"></a>诞圣王宫。<a id="a-1q"></a>示金色之身。<a id="a-1r"></a>吐玉毫之相。<a id="a-1s"></a>行则金莲捧足。<a id="a-1t"></a>坐则宝座承躯。<a id="a-1u"></a>出则天主导前。<a id="a-1v"></a>入则梵王从后。<a id="a-1w"></a>声闻菩萨。<a id="a-1x"></a>俨若朝仪。<a id="a-1y"></a>八部万神。<a id="a-1z"></a>森然辅卫。<a id="a-20"></a>演涅槃则地现六动。<a id="a-21"></a>说般若则天雨四花。<a id="a-22"></a>百福庄严。<a id="a-23"></a>状满月之临沧海。<a id="a-24"></a>千光照曜。<a id="a-25"></a>如聚日之映宝山。<a id="a-26"></a>师子一吼。<a id="a-27"></a>则外道摧锋。<a id="a-28"></a>法鼓暂鸣。<a id="a-29"></a>则天魔稽首。<a id="a-2A"></a>是故号佛为法王也。<a id="a-2B"></a>岂与衰周李耳比德争衡。<a id="a-2C"></a>末代孔丘辄相联类。<a id="a-2D"></a>非所言也。<a id="a-2E"></a>文有二十余纸。<a id="a-2F"></a>自琳论出冠绝群篇。<a id="a-2G"></a>家藏一本心口成诵。<a id="a-2H"></a>并流略之菁华。<a id="a-2I"></a>史书之藻镜。<a id="a-2J"></a>茂誉于是乎沸腾。<a id="a-2K"></a>蒙俗由之而开悟。<a id="a-2L"></a>琳有功矣。<a id="a-2M"></a>琳以论卷初出意在荣达。<a id="a-2N"></a>所知上之化下风靡之言则易。<a id="a-2O"></a>乃上启。<a id="a-2P"></a>储贰亲王及公卿侯伯并文理弘被庶绩咸嘉其博诣焉。<a id="a-2Q"></a>故奕奏状因之遂寝。<a id="a-2R"></a>得使释门重敞。<a id="a-2S"></a>琳又其功。<a id="a-2T"></a>东宫庶子虞世南。<a id="a-2U"></a>详所上论为之序。<a id="a-2V"></a>胤光价之顾又重由来。<a id="a-2W"></a>琳姓陈氏。<a id="a-2X"></a>颖川太丘之后。<a id="a-2Y"></a>远祖移于襄阳。<a id="a-2Z"></a>故又为县人焉。<a id="a-2a"></a>少出家住荆州青溪山玉泉寺。<a id="a-2b"></a>博通内外。<a id="a-2c"></a>以文学见知。<a id="a-2d"></a>大业初元入关视有阻素风不胜其妄。<a id="a-2e"></a>亲事观阅。<a id="a-2f"></a>史云。<a id="a-2g"></a>老氏西之流沙。<a id="a-2h"></a>庄云。<a id="a-2i"></a>老氏死于槐里。<a id="a-2j"></a>二说纷纠名实乖咎。<a id="a-2k"></a>故西穷砂塞。<a id="a-2l"></a>绝李氏之踪。<a id="a-2m"></a>中至槐城。<a id="a-2n"></a>有古坟之验。<a id="a-2o"></a>追访耆旧莫识其源。<a id="a-2p"></a>然楼观道宗乃尹喜之宅。<a id="a-2q"></a>延老过之非柱下居处。<a id="a-2r"></a>今观西尹长乐者村中魁岸。<a id="a-2s"></a>即尹令之后。<a id="a-2t"></a>事佛不事道也。<a id="a-2u"></a>余往问焉。<a id="a-2v"></a>唱言。<a id="a-2w"></a>我祖结草为楼于上观望。<a id="a-2x"></a>故曰楼观。<a id="a-2y"></a>本非老君之所宅也。<a id="a-2z"></a>今东观中庙者即尹先君之宗庙也。<a id="a-30"></a>自古至今子孙承绍。<a id="a-31"></a>不往流砂昭穆斯在。<a id="a-32"></a>但以时逢宽政不事纠惩。<a id="a-33"></a>任彼黄巾高仰。<a id="a-34"></a>尹李致有符图。<a id="a-35"></a>章醮代代繁广道德宏旨。<a id="a-36"></a>岂其然乎。<a id="a-37"></a>莫不厚生存利非老厥宗。<a id="a-38"></a>琳慨其谬妄方欲穷讨根源。<a id="a-39"></a>若非共住久处无由得成。<a id="a-3A"></a>探赜则戴冠服褐。<a id="a-3B"></a>从其静馆为述道德。<a id="a-3C"></a>通说庄黄。<a id="a-3D"></a>昔在荆楚曾经陶练。<a id="a-3E"></a>义在玄微蕴括情抱。<a id="a-3F"></a>秦川道学麟角罕逢。<a id="a-3G"></a>自余章句梗概而已。<a id="a-3H"></a>致使九仙九府之录。<a id="a-3I"></a>三元三洞之仪。<a id="a-3J"></a>黄庭黄书之秘。<a id="a-3K"></a>天文天冈之术。<a id="a-3L"></a>服气练尸飞丹糇液。<a id="a-3M"></a>莫不说如指掌。<a id="a-3N"></a>写送无遗。<a id="a-3O"></a>于是高会馆宇把臂朋从。<a id="a-3P"></a>藏箧并开奇方毕吐。<a id="a-3Q"></a>琳本期既畅。<a id="a-3R"></a>穷力搜求。<a id="a-3S"></a>乃见乾竺古皇老君之师奉僧位高显。<a id="a-3T"></a>道士之所推。<a id="a-3U"></a>敬佛之文如云。<a id="a-3V"></a>重法之科雾结。<a id="a-3W"></a>并具抄略用拟不虞。<a id="a-3X"></a>后乃返迹。<a id="a-3Y"></a>旧徒如常综业及。</p>
  <p id="a3Z">皇运初兴。<a id="a-3a"></a>傅令陈表仲卿进喜踳驳佛僧。<a id="a-3b"></a>著论形于见闻。<a id="a-3c"></a>兴言在于贬退。<a id="a-3d"></a>琳遂依而抗拒引道敬我佛乘。<a id="a-3e"></a>刘李违师背教妄作冒罔凡圣。<a id="a-3f"></a>及。</p>
  <p id="a3g">太宗览论。<a id="a-3h"></a>试以显验之刑。<a id="a-3i"></a>琳对以正理极言　上帝一无所问。<a id="a-3j"></a>移于益部僧寺。<a id="a-3k"></a>行至百牢关。<a id="a-3l"></a>因疾而卒。<a id="a-3m"></a>时年六十有九。<a id="a-3n"></a>凡所著论。<a id="a-3o"></a>集三十余卷。<a id="a-3p"></a>然于释李交论偏意敷弘。<a id="a-3q"></a>固使文据卓明终始包富。<a id="a-3r"></a>后贤引用不假傍求。<a id="a-3s"></a>斯即季代护法之开士也。<a id="a-3t"></a>当时同代相侮。<a id="a-3u"></a>逝后惜之。<a id="a-3v"></a>自余玼琐未足言议。<a id="a-3w"></a>其对晤重沓。<a id="a-3x"></a>如后广之。<a id="a-3y"></a>此但叙其风素耳。</p>
  <p data-pb></p>
  <h2 id="a3z">高祖幸国学统集三教问道是佛师事十八</h2>
  <p id="a40">武德八年岁居协洽。<a id="a-41"></a>驾幸国学礼陈释奠。<a id="a-42"></a>堂列三座拟叙三宗。<a id="a-43"></a>时胜光寺慧乘法师隋炀所珍。<a id="a-44"></a>道俗敦敬众所乐推。<a id="a-45"></a>以为导首。<a id="a-46"></a>于时五都才学三教通人。<a id="a-47"></a>荣贵宰伯台省咸集。<a id="a-48"></a>天子下诏曰。<a id="a-49"></a>老教孔教此土元基。<a id="a-4A"></a>释教后兴宜崇客礼。<a id="a-4B"></a>今可老先次孔末后释宗。<a id="a-4C"></a>当时相顾莫敢酬抗。<a id="a-4D"></a>乘虽登座情虑不安。<a id="a-4E"></a>太宗时为秦王。<a id="a-4F"></a>躬临位席。<a id="a-4G"></a>直视乘面目未曾回。<a id="a-4H"></a>频降中使云。<a id="a-4I"></a>一无所虑。<a id="a-4J"></a>师但广述佛宗先敷帝德。<a id="a-4K"></a>既最末陈唱冠彻前通。<a id="a-4L"></a>乃命宗曰。<a id="a-4M"></a>上天下地其贵在人。<a id="a-4N"></a>荣位缘业必宗佛圣。<a id="a-4O"></a>今将叙大致须具礼仪。<a id="a-4P"></a>并合掌虔跪表师资有。<a id="a-4Q"></a>据声告才止。</p>
  <p id="a4R">皇储以下爰逮群僚。<a id="a-4S"></a>各下席胡跪。<a id="a-4T"></a>伫聆清辩乘前开帝德云。</p>
  <p id="a4U">陛下。<a id="a-4V"></a>巍巍堂堂众圣中王。<a id="a-4W"></a>如星中之月。<a id="a-4X"></a>言多不载。<a id="a-4Y"></a>次述释宗。<a id="a-4Z"></a>后以二难双征两教。<a id="a-4a"></a>先问道云。<a id="a-4b"></a>先生广位道宗高迈宇宙。<a id="a-4c"></a>向释道德云。<a id="a-4d"></a>上卷明道。<a id="a-4e"></a>下卷明德。<a id="a-4f"></a>未知此道更有大此道者。<a id="a-4g"></a>为更无大于道者。</p>
  <p id="a4h">答曰。<a id="a-4i"></a>天上天下唯道至极。<a id="a-4j"></a>最大更无大于道者　难曰。<a id="a-4k"></a>道是至极最大更无大于道者。<a id="a-4l"></a>亦可道是至极之法。<a id="a-4m"></a>更无法于道者。<a id="a-4n"></a>答曰。<a id="a-4o"></a>道是至极之法。<a id="a-4p"></a>更无法于道者　难曰。<a id="a-4q"></a>老经自云。<a id="a-4r"></a>人法地。<a id="a-4s"></a>地法天。<a id="a-4t"></a>天法道。<a id="a-4u"></a>道法自然。<a id="a-4v"></a>何意自违本宗。<a id="a-4w"></a>乃云更无法于道者。<a id="a-4x"></a>若道是至极之法。<a id="a-4y"></a>遂更有法于道者。<a id="a-4z"></a>何意道法最大。<a id="a-50"></a>不得更有大于道者　答曰。<a id="a-51"></a>道只是自然。<a id="a-52"></a>自然即是道。<a id="a-53"></a>所以更无别法能法于道者　难曰。<a id="a-54"></a>道法自然。<a id="a-55"></a>自然即是道。<a id="a-56"></a>亦得自然还法道不　答曰。<a id="a-57"></a>道法自然。<a id="a-58"></a>自然不法道　难曰。<a id="a-59"></a>道法自然。<a id="a-5A"></a>自然不法道。<a id="a-5B"></a>亦可道法自然。<a id="a-5C"></a>自然不即道　答曰。<a id="a-5D"></a>道法自然。<a id="a-5E"></a>自然即是道。<a id="a-5F"></a>所以不相法　难曰。<a id="a-5G"></a>道法自然。<a id="a-5H"></a>自然即是道。<a id="a-5I"></a>亦可地法于天。<a id="a-5J"></a>天即是地。<a id="a-5K"></a>然地法于天。<a id="a-5L"></a>天不即地。<a id="a-5M"></a>故知道法自然。<a id="a-5N"></a>自然不即道。<a id="a-5O"></a>若自然即是道。<a id="a-5P"></a>天应即是地。</p>
  <p id="a5Q">于是仲卿在座周慞神府抽解无地忸赧无答。<a id="a-5R"></a>当时荣贵唱言。<a id="a-5S"></a>道士遭难不通。<a id="a-5T"></a>遂使玄梯广布义网高张。<a id="a-5U"></a>可谓蹑响风飞应机河泻。<a id="a-5V"></a>于时天子回光惊美其辩。<a id="a-5W"></a>舒颜解颐而笑。<a id="a-5X"></a>皇储懿戚左右重臣并同叹重。<a id="a-5Y"></a>黄巾之党结舌无报。<a id="a-5Z"></a>博士祭酒张侯愕视束体辕门。<a id="a-5a"></a>慧日所以更明。<a id="a-5b"></a>法云于兹还布。<a id="a-5c"></a>寻于座中下诏问乘。<a id="a-5d"></a>道士潘诞奏云。<a id="a-5e"></a>悉达太子不能得佛。<a id="a-5f"></a>六年求道方得成佛。<a id="a-5g"></a>是则道能生佛。<a id="a-5h"></a>佛由道成。<a id="a-5i"></a>道是佛之师父。<a id="a-5j"></a>佛乃道之弟子故。<a id="a-5k"></a>佛经云。<a id="a-5l"></a>求于无上正真之道。<a id="a-5m"></a>又云。<a id="a-5n"></a>体解大道发无上意。<a id="a-5o"></a>外国语云阿耨菩提。<a id="a-5p"></a>晋音之翻云无上大道。<a id="a-5q"></a>若以此验。<a id="a-5r"></a>道大佛小。<a id="a-5s"></a>于事可知。<a id="a-5t"></a>乘答略云。<a id="a-5u"></a>震旦之与天竺。<a id="a-5v"></a>犹环海之比麟洲。<a id="a-5w"></a>聃乃周末始生。<a id="a-5x"></a>佛是周初前出。<a id="a-5y"></a>计其相去二十许王。<a id="a-5z"></a>论年所经三百余载。<a id="a-60"></a>岂有昭王世佛而退求敬王时道乎。<a id="a-61"></a>钩虚验实足可知也。<a id="a-62"></a>仲卿向叙道者。<a id="a-63"></a>谓太上大道先天地生。<a id="a-64"></a>郁勃洞虚之中。<a id="a-65"></a>炜烨玉清之上是佛之师。<a id="a-66"></a>不言周时之老聃也。<a id="a-67"></a>且五帝之前未闻有道。<a id="a-68"></a>三王之季始有聃名。<a id="a-69"></a>汉景以来方兴道学。<a id="a-6A"></a>穷今计古道者为谁。<a id="a-6B"></a>案七籍九流经国之典。<a id="a-6C"></a>宗师周易五运相生。<a id="a-6D"></a>既辟两仪阴阳是判。<a id="a-6E"></a>故曰一阴一阳之谓道。<a id="a-6F"></a>阴阳不测之谓神。<a id="a-6G"></a>天地于事可明。<a id="a-6H"></a>阴阳在生有验。<a id="a-6I"></a>此理数然也。<a id="a-6J"></a>不云有道先天地生。<a id="a-6K"></a>道既莫从。<a id="a-6L"></a>何能生佛。<a id="a-6M"></a>故车胤云。<a id="a-6N"></a>在己为德。<a id="a-6O"></a>及物为道。<a id="a-6P"></a>王充殷仲文云。<a id="a-6Q"></a>德者得也。<a id="a-6R"></a>道者由也。<a id="a-6S"></a>言得孝在心由之而成者也。<a id="a-6T"></a>王充论衡。<a id="a-6U"></a>立身之谓德。<a id="a-6V"></a>成名之谓道。<a id="a-6W"></a>道德也者为若此矣。<a id="a-6X"></a>卿所言道宁异是乎。<a id="a-6Y"></a>若异斯者不足苦词。<a id="a-6Z"></a>岂有头戴金冠身被黄褐。<a id="a-6a"></a>鬓垂素发手把玉璋。<a id="a-6b"></a>别号天尊居大罗之上。<a id="a-6c"></a>独名大道治玉京之中。<a id="a-6d"></a>山海之所未详。<a id="a-6e"></a>经史之所不载。<a id="a-6f"></a>大罗同乌有之说。<a id="a-6g"></a>玉京本亡是之谈。<a id="a-6h"></a>言毕下座。<a id="a-6i"></a>乘尔时独据词锋。<a id="a-6j"></a>举朝瞩目。<a id="a-6k"></a>致使异宗无何而退。<a id="a-6l"></a>可谓一席扬扇。<a id="a-6m"></a>足为万代舟航。<a id="a-6n"></a>可尚可师立功立事。<a id="a-6o"></a>是知近假叨幸之力。<a id="a-6p"></a>远庇护念之恩。<a id="a-6q"></a>道藉人弘。<a id="a-6r"></a>惟乘有矣。<a id="a-6s"></a>乘姓刘氏。<a id="a-6t"></a>彭城人也。<a id="a-6u"></a>有陈氏之时早经师训听成实论大涅槃经。<a id="a-6v"></a>声论之美光华江表。<a id="a-6w"></a>及隋降陈国望逸朝廷。<a id="a-6x"></a>炀帝昔在晋蕃南镇淮海。<a id="a-6y"></a>立四道场追征四远。<a id="a-6z"></a>有名释李率来府供。<a id="a-70"></a>乘以学优见举。<a id="a-71"></a>召入王庭。<a id="a-72"></a>言论酬对殊有风采。<a id="a-73"></a>然其仪相魁岸眉目高朗。<a id="a-74"></a>貌体时事不在思量。<a id="a-75"></a>铺词摛藻俊逸终古。<a id="a-76"></a>自寓内推举。<a id="a-77"></a>声辩之最无越南朝。<a id="a-78"></a>良以吴楚之文骚经陈其翘楚典午南据才学涌于波澜。<a id="a-79"></a>故得游谈玄路天下称焉。<a id="a-7A"></a>乘于斯伍声价尤甚。<a id="a-7B"></a>所以慧日道场义门法将。<a id="a-7C"></a>盱衡而对雒伯。<a id="a-7D"></a>电舌而卷群英。<a id="a-7E"></a>乘于僧位灼灼高出。<a id="a-7F"></a>炀帝初在春坊。<a id="a-7G"></a>因从京邑谈讲。<a id="a-7H"></a>徒侣互显英雄。<a id="a-7I"></a>论难之华道俗同许。<a id="a-7J"></a>及成雒邑召往东都。<a id="a-7K"></a>厚供重赐月望相接。<a id="a-7L"></a>及往西平旦末辽海襄平无不预从戎麾对晤词旨。<a id="a-7M"></a>京师西南建两禅宇。<a id="a-7N"></a>内获舍利拟瘗寺塔终忧所重特诏此行。<a id="a-7O"></a>粤自东都西至京室。<a id="a-7P"></a>威仪福瑞听逸郊闉。<a id="a-7Q"></a>及帝往江都留乘洛邑。<a id="a-7R"></a>常事恒业不拥素风。<a id="a-7S"></a>皇泰初元弥崇敬重内置道场晨宵觐接。<a id="a-7T"></a>开明建始郑重相仍。<a id="a-7U"></a>斋讲继轸法轮不绝。<a id="a-7V"></a>及武德四年荡定东夏。<a id="a-7W"></a>入伪诸州例留一寺洛阳旧都僧徒极盛。<a id="a-7X"></a>简取名胜配住同华。<a id="a-7Y"></a>两州仍举胜达者五人天策别供。<a id="a-7Z"></a>乘以德高众望。<a id="a-7a"></a>又处其员。<a id="a-7b"></a>在京住胜光寺。<a id="a-7c"></a>以胜光寺主僧珍法师即隋炀国师智者顗禅师之弟子也。<a id="a-7d"></a>以行解有声。<a id="a-7e"></a>追住慧日。<a id="a-7f"></a>旧曾同寺同气相求。<a id="a-7g"></a>珍亦　文帝素交。<a id="a-7h"></a>特隆恒准。<a id="a-7i"></a>所以秦国福供并入胜光。<a id="a-7j"></a>乘达帝成弘道无倦。<a id="a-7k"></a>福智二严与时俱积。<a id="a-7l"></a>胜光北院。<a id="a-7m"></a>宝塔高华堂宇绮饰像设严丽。<a id="a-7n"></a>乃至画缋瑰奇冠绝区域。<a id="a-7o"></a>皆乘目准心计巧类神功不可思也。<a id="a-7p"></a>每有盛集必事先驱。<a id="a-7q"></a>涌注若河倾。<a id="a-7r"></a>名貌如摛锦。<a id="a-7s"></a>能使智人倾心清耳。<a id="a-7t"></a>伫聆逸辩不觉晷度形疲。<a id="a-7u"></a>自余昏漠但闻写送轻快莫知筌绪。<a id="a-7v"></a>然为人慈育。<a id="a-7w"></a>以济度为心。<a id="a-7x"></a>言问所流。<a id="a-7y"></a>惟存赞悦不及过。<a id="a-7z"></a>斯亦季代之辩士也。<a id="a-80"></a>年将八十终于胜光。<a id="a-81"></a>帝深悼惜。<a id="a-82"></a>赙赠荣显。</p>
  <p data-pb></p>
  <h2 id="a83">道士李仲卿等造论毁佛沙门法琳著辩正论以抗事十九</h2>
  <p id="a84">德九年。<a id="a-85"></a>清虚观道士李仲卿刘进喜。<a id="a-86"></a>猜忌佛法恒加讪谤。<a id="a-87"></a>与傅奕唇齿结构诛剪释宗。<a id="a-88"></a>卿着十异九迷论。<a id="a-89"></a>喜显正论。<a id="a-8A"></a>仍托傅氏上闻天听。<a id="a-8B"></a>孟春下敕。<a id="a-8C"></a>京立三寺僧限千人。<a id="a-8D"></a>余并放还桑梓。<a id="a-8E"></a>有才用者八品处分。<a id="a-8F"></a>严　敕行下无敢抗言。<a id="a-8G"></a>五众哀号四俗惊叹。<a id="a-8H"></a>不久震方出　帝氛祲廓清太宗素袭启闻薄究宗领。<a id="a-8I"></a>登即大赦一切休宁。<a id="a-8J"></a>僧还本寺佛日还朗。<a id="a-8K"></a>沙门法琳前造破邪论道俗具瞻道士新论犹未笔削。<a id="a-8L"></a>乃因刘李二论造辩正论以拟之。<a id="a-8M"></a>一帙八卷。<a id="a-8N"></a>纶综终古立信当今。<a id="a-8O"></a>绝后光前布露惟远。<a id="a-8P"></a>颖川陈子良。<a id="a-8Q"></a>才术纵横声振寰宇。<a id="a-8R"></a>为之注解并序由来。<a id="a-8S"></a>文多不载。</p>
  <p data-pb></p>
  <h2 id="a8T">太宗下敕道先佛后僧等上谏事二十</h2>
  <p id="a8U">观十一年驾巡洛邑。<a id="a-8V"></a>黄巾先有与僧论者。<a id="a-8W"></a>闻之于上。<a id="a-8X"></a>乃下诏云。<a id="a-8Y"></a>老君垂范义在清虚。<a id="a-8Z"></a>释迦贻训则理存因果。<a id="a-8a"></a>求其教也。<a id="a-8b"></a>汲引之迹殊途。<a id="a-8c"></a>求其宗也。<a id="a-8d"></a>弘益之风齐致。<a id="a-8e"></a>然大道之兴肇于遂古。<a id="a-8f"></a>源出无名之始。<a id="a-8g"></a>事高有形之外。<a id="a-8h"></a>迈两仪而运行。<a id="a-8i"></a>包万物而亭育。<a id="a-8j"></a>故能经邦致治反朴还淳。<a id="a-8k"></a>至如佛教之兴基于西域。<a id="a-8l"></a>逮于后汉方被中土。<a id="a-8m"></a>神变之理多方。<a id="a-8n"></a>报应之缘匪一。<a id="a-8o"></a>洎于近世崇信滋深。<a id="a-8p"></a>人冀当年之福。<a id="a-8q"></a>家惧来生之祸。<a id="a-8r"></a>由是滞俗者闻玄宗而大笑。<a id="a-8s"></a>好异者望真谛而争归。<a id="a-8t"></a>始波涌于闾里。<a id="a-8u"></a>终风靡于朝庭。<a id="a-8v"></a>遂使殊俗之典郁为众妙之先。<a id="a-8w"></a>诸华之教翻居一乘之后。<a id="a-8x"></a>流遁忘返于兹累代。<a id="a-8y"></a>今鼎祚克昌。<a id="a-8z"></a>既凭上德之庆。<a id="a-90"></a>天下大定。<a id="a-91"></a>亦赖无为之功。<a id="a-92"></a>宜有解张阐兹玄化。<a id="a-93"></a>自今已后斋供行立。<a id="a-94"></a>至于称谓道士女道士可在僧尼之前。<a id="a-95"></a>庶敦反本之俗。<a id="a-96"></a>畅于九有贻诸万叶。<a id="a-97"></a>时京邑僧徒各陈极谏有司不纳。<a id="a-98"></a>沙门智实后生俊颖内外兼明。<a id="a-99"></a>携诸夙老随驾。<a id="a-9A"></a>陈表。<a id="a-9B"></a>乃至关口。<a id="a-9C"></a>其表略云。<a id="a-9D"></a>僧某等言。<a id="a-9E"></a>某年迫桑榆。<a id="a-9F"></a>始逢太平之世。<a id="a-9G"></a>貌侵蒲柳。<a id="a-9H"></a>方值圣明之君。<a id="a-9I"></a>窃闻父有诤子君有诤臣。<a id="a-9J"></a>某等虽预出家。<a id="a-9K"></a>仍在臣子之例。<a id="a-9L"></a>有犯无隐敢不陈之。<a id="a-9M"></a>伏见诏书。<a id="a-9N"></a>国家本系出自柱下。<a id="a-9O"></a>尊祖之风形于前典颁告天下无德而称。<a id="a-9P"></a>令道士等在僧之上。<a id="a-9Q"></a>奉以周旋岂敢拒诏。<a id="a-9R"></a>寻老君垂范治国治家。<a id="a-9S"></a>所佩服章亦无改异。<a id="a-9T"></a>不立馆寺不领门人处柱下以全真。<a id="a-9U"></a>隐龙德而养性。<a id="a-9V"></a>智者见之谓之智愚者见之谓之愚。<a id="a-9W"></a>非鲁司寇莫之能识。<a id="a-9X"></a>今之道士不遵其法。<a id="a-9Y"></a>所著冠服并是黄巾之余。<a id="a-9Z"></a>本非老君之裔。<a id="a-9a"></a>行三张之秽术。<a id="a-9b"></a>弃五千之妙门。<a id="a-9c"></a>反同张禹漫行章句。<a id="a-9d"></a>从汉魏已来。<a id="a-9e"></a>常以鬼道化于浮俗。<a id="a-9f"></a>妄托老君之后。<a id="a-9g"></a>实是左道之苗。<a id="a-9h"></a>若位在僧尼之上。<a id="a-9i"></a>诚恐真伪同流有损国化。<a id="a-9j"></a>如不陈奏何以表臣子之情。<a id="a-9k"></a>谨录道经及汉魏诸史佛先道后之事。<a id="a-9l"></a>如别所陈。<a id="a-9m"></a>伏愿　天慈曲垂听览。<a id="a-9n"></a>中书侍郎岑文本宣　敕语。<a id="a-9o"></a>僧等此事久以行讫。<a id="a-9p"></a>不伏者与杖。<a id="a-9q"></a>诸大德等咸是暮年形疲道路饮气而旋。<a id="a-9r"></a>智实勇身先出云。<a id="a-9s"></a>不伏此理。<a id="a-9t"></a>万刃之下甘心伏罪。<a id="a-9u"></a>遂杖之放还。<a id="a-9v"></a>实少出家住京师总持寺。<a id="a-9w"></a>沙弥时殊有高烈有精神。<a id="a-9x"></a>善谈论有声远近通摄论俱舍。<a id="a-9y"></a>自受具已后严策形心。<a id="a-9z"></a>衣钵自随净瓶常执。<a id="a-A0"></a>不入市不乘骑。<a id="a-A1"></a>每有胜集无不论难。<a id="a-A2"></a>铿鋐高调声气坚正。<a id="a-A3"></a>属武德初薛举东逼。<a id="a-A4"></a>乃选翘勇僧千人入于戎幕。<a id="a-A5"></a>有僧法雅。<a id="a-A6"></a>躬为募头。<a id="a-A7"></a>京师鼎沸僧徒无计。<a id="a-A8"></a>实于众中太哭云。<a id="a-A9"></a>雅是魔贼撮而驱之。<a id="a-AA"></a>以事达太上。<a id="a-AB"></a>乃令还俗。<a id="a-AC"></a>因周行讲肆不染俗风。<a id="a-AD"></a>贞观初元雅有事。<a id="a-AE"></a>故下敕。<a id="a-AF"></a>令实出家住于本寺。<a id="a-AG"></a>及尊黄老令在僧前。<a id="a-AH"></a>实携京邑大德法常慧净法琳等十余人。<a id="a-AI"></a>随顿上表以死上请。<a id="a-AJ"></a>不许之。<a id="a-AK"></a>实曰。<a id="a-AL"></a>深知明　诏已下不可转也。<a id="a-AM"></a>万载之后知僧中之有人焉。<a id="a-AN"></a>后染疾。<a id="a-AO"></a>清斋如初。<a id="a-AP"></a>有劝非时食者。<a id="a-AQ"></a>实曰。<a id="a-AR"></a>余见死者多矣。<a id="a-AS"></a>临终之时多陷戒律。<a id="a-AT"></a>岂不以重身轻圣。<a id="a-AU"></a>何名师资乎。<a id="a-AV"></a>乃闭口不食。<a id="a-AW"></a>有问后事。<a id="a-AX"></a>答曰。<a id="a-AY"></a>弯弓箭下可选地耶。<a id="a-AZ"></a>在后量处省事为要。<a id="a-Aa"></a>言已卒时。<a id="a-Ab"></a>春秋三十余矣。</p>
  <p data-pb></p>
  <h2 id="aAc">皇大子集三教学者详论事二十一</h2>
  <p id="aAd">观十二年　皇太子集诸官臣及三教学士于弘文殿。<a id="a-Ae"></a>开明佛法。<a id="a-Af"></a>纪国寺慧净法师预斯嘉会。<a id="a-Ag"></a>有令召净开法华经。<a id="a-Ah"></a>奉旨登座。<a id="a-Ai"></a>如常序胤。<a id="a-Aj"></a>道士蔡晃讲道论好独秀时英。<a id="a-Ak"></a>下令遣与抗论。<a id="a-Al"></a>晃即整容。<a id="a-Am"></a>问曰。<a id="a-An"></a>经称序品第一。<a id="a-Ao"></a>未审序第何分。<a id="a-Ap"></a>净曰。<a id="a-Aq"></a>如来入定征瑞放光现奇动地雨花假近开远。<a id="a-Ar"></a>为破二之洪基作明一之由渐。<a id="a-As"></a>故为序也。<a id="a-At"></a>第者为居。<a id="a-Au"></a>一者为始。<a id="a-Av"></a>序最居先。<a id="a-Aw"></a>故称第一。<a id="a-Ax"></a>晃曰。<a id="a-Ay"></a>第者第也。<a id="a-Az"></a>为弟则不得称一。<a id="a-B0"></a>言一则不得称弟。<a id="a-B1"></a>两字矛盾。<a id="a-B2"></a>何以会通。<a id="a-B3"></a>净曰。<a id="a-B4"></a>向不云乎。<a id="a-B5"></a>第者为居。<a id="a-B6"></a>一者为始。<a id="a-B7"></a>先生既不领前宗。<a id="a-B8"></a>而谬陈后难。<a id="a-B9"></a>便是自难何成难人。<a id="a-BA"></a>晃曰。<a id="a-BB"></a>言不领者。<a id="a-BC"></a>请为重释。<a id="a-BD"></a>净启令曰。<a id="a-BE"></a>昔有二人。<a id="a-BF"></a>一名蛇奴。<a id="a-BG"></a>道帚忘扫。<a id="a-BH"></a>一名身子。<a id="a-BI"></a>一闻千解。<a id="a-BJ"></a>然则蛇奴再闻不悟。<a id="a-BK"></a>身子一唱千领。<a id="a-BL"></a>此非授道不明但是纳法非俊。<a id="a-BM"></a>晃曰。<a id="a-BN"></a>法师言不出唇。<a id="a-BO"></a>何以可领。<a id="a-BP"></a>净曰。<a id="a-BQ"></a>菩萨说法声震十方。<a id="a-BR"></a>道士在坐如迷如醉。<a id="a-BS"></a>岂直形骸聋瞽。<a id="a-BT"></a>其智抑亦有之。<a id="a-BU"></a>晃曰。<a id="a-BV"></a>野干说法何由可闻。<a id="a-BW"></a>净曰。<a id="a-BX"></a>天宫严卫理绝兽踪。<a id="a-BY"></a>道士魂迷谓人为畜。<a id="a-BZ"></a>有国子祭酒孔颖达者。<a id="a-Ba"></a>心存道党潜扇斯玷曰。<a id="a-Bb"></a>承闻佛家无诤。<a id="a-Bc"></a>法师何以构斯。<a id="a-Bd"></a>净启令曰。<a id="a-Be"></a>如来存日已有斯事。<a id="a-Bf"></a>佛破外道。<a id="a-Bg"></a>外道不通。<a id="a-Bh"></a>反谓佛曰。<a id="a-Bi"></a>汝常自言平等。<a id="a-Bj"></a>今既以难破我。<a id="a-Bk"></a>即是不平。<a id="a-Bl"></a>何谓平乎。<a id="a-Bm"></a>佛为通曰。<a id="a-Bn"></a>以我不平破汝不平。<a id="a-Bo"></a>汝若得平即我平也。<a id="a-Bp"></a>而今亦尔。<a id="a-Bq"></a>以净之诤破。<a id="a-Br"></a>彼之诤。<a id="a-Bs"></a>彼得无诤即净无诤也。<a id="a-Bt"></a>于时皇储语祭酒曰。<a id="a-Bu"></a>君既剿说真为道党。<a id="a-Bv"></a>净启常闻君子不党。<a id="a-Bw"></a>其知祭酒亦党乎。<a id="a-Bx"></a>皇储怡然大笑。<a id="a-By"></a>合坐欢跃。<a id="a-Bz"></a>今日不徒法乐以至于斯。<a id="a-C0"></a>净频入宫闱抗论无拟。<a id="a-C1"></a>殿下目属其神锐也。<a id="a-C2"></a>寻下令曰。<a id="a-C3"></a>纪国寺慧净法师。<a id="a-C4"></a>名称高远行业著闻。<a id="a-C5"></a>纲纪伽蓝必有弘益。<a id="a-C6"></a>请为普光寺主。<a id="a-C7"></a>仍知本寺上坐事。<a id="a-C8"></a>复下书与普光及以净所广述寺纲住持惟人在寄等事也。<a id="a-C9"></a>净本赵郡房氏。<a id="a-CA"></a>即隋国子博士徽远之犹子也。<a id="a-CB"></a>家代儒宗流略固其常习。<a id="a-CC"></a>而精爽清举卓明文雄。<a id="a-CD"></a>机论标放乘时构采。<a id="a-CE"></a>少出家游学三河不专师传。<a id="a-CF"></a>于大小乘探赜沉隐。<a id="a-CG"></a>开皇末历观化帝京。<a id="a-CH"></a>优柔教义亟发光问。<a id="a-CI"></a>大业之纪声唱转高。<a id="a-CJ"></a>预有才人无不临造。<a id="a-CK"></a>或决疑豫或示新文。<a id="a-CL"></a>仇校古今商搉儒墨。<a id="a-CM"></a>问之不已。<a id="a-CN"></a>乃为叙述。<a id="a-CO"></a>古来诗人雅什虽多罕登百二。<a id="a-CP"></a>群髦重其慧悟服其品藻。<a id="a-CQ"></a>遂劝缵诗英华。<a id="a-CR"></a>自梁高齐宣已下逮于皇运。<a id="a-CS"></a>为编十卷。<a id="a-CT"></a>吴王文学刘孝孙序之。<a id="a-CU"></a>并俱舍毗昙大乘庄严论等。<a id="a-CV"></a>咸为着疏。<a id="a-CW"></a>各三十卷。<a id="a-CX"></a>法华已下行用诸要亦缵疏述令成诵之。<a id="a-CY"></a>并注经集论不能委述。<a id="a-CZ"></a>贞观嗣宝宰伯咸钦仆射玄龄尤所敬重。<a id="a-Ca"></a>每有胜集引诸寮采预听法筵。<a id="a-Cb"></a>日下当时以为荣观之极也。<a id="a-Cc"></a>然能事匪一学罕兼通。<a id="a-Cd"></a>净之陈迹可谓玄儒并骛。<a id="a-Ce"></a>所以吹爇易发。<a id="a-Cf"></a>光华莫不由此。<a id="a-Cg"></a>年逾纵心风疾交集。<a id="a-Ch"></a>然犹凭几谈写叙对时贤。<a id="a-Ci"></a>余曾问其疾苦。<a id="a-Cj"></a>答云。<a id="a-Ck"></a>净尝疾甚。<a id="a-Cl"></a>无计可投。<a id="a-Cm"></a>承闻病是着因。<a id="a-Cn"></a>固当舍着。<a id="a-Co"></a>遂召五众一切都舍。<a id="a-Cp"></a>夜觉有间。<a id="a-Cq"></a>晚又重发。<a id="a-Cr"></a>依前都舍。<a id="a-Cs"></a>疾间亦然。<a id="a-Ct"></a>今则七十有余。<a id="a-Cu"></a>生事极矣。<a id="a-Cv"></a>安有为命而舍财乎。<a id="a-Cw"></a>念念死计无情财事。<a id="a-Cx"></a>昔人年至百岁。<a id="a-Cy"></a>犹不体命行无常净今悟之。<a id="a-Cz"></a>任时而已。<a id="a-D0"></a>然其恕己谦光接诱道俗迎送礼遇不爽恒伦。<a id="a-D1"></a>至于同法论难知穷。<a id="a-D2"></a>引通不咎前失人代。<a id="a-D3"></a>即目闻见自多故不曲尽。<a id="a-D4"></a>其宗辖其道化履历。<a id="a-D5"></a>具见续高僧传。</p>
  <h2 id="aD6">辛中舍著齐物论并净琳二师抗拒事两首二十二</h2>
  <p id="aD7">太子中舍辛谞。<a id="a-D8"></a>学该文史诞傲自矜。<a id="a-D9"></a>心在道术轻弄佛法。<a id="a-DA"></a>染翰著论详略释宗。<a id="a-DB"></a>时有对者。<a id="a-DC"></a>谞必碎之于地。<a id="a-DD"></a>谓僧中之无人也。<a id="a-DE"></a>慧净法师不胜其侮。<a id="a-DF"></a>乃裁论以拟之曰。<a id="a-DG"></a>披览高论博究精微。<a id="a-DH"></a>旨赡文华惊心眩目。<a id="a-DI"></a>辩超炙輠理跨联环。<a id="a-DJ"></a>幽难勃以纵横。<a id="a-DK"></a>掞藻纷其骆驿。<a id="a-DL"></a>非夫哲士谁其溢心。<a id="a-DM"></a>瞻彼上人固难与对。<a id="a-DN"></a>轻持不敏宁酬客难。<a id="a-DO"></a>来论云。<a id="a-DP"></a>一音演说各随类解。<a id="a-DQ"></a>蠕动众生皆有佛性。<a id="a-DR"></a>然则佛陀之与大觉。<a id="a-DS"></a>语从俗异。<a id="a-DT"></a>智慧之与般若。<a id="a-DU"></a>义本玄同。<a id="a-DV"></a>习智觉若非胜因。<a id="a-DW"></a>念佛慧岂登妙果。<a id="a-DX"></a>答曰。<a id="a-DY"></a>大哉斯举也。<a id="a-DZ"></a>深固幽远理涉嫌疑。<a id="a-Da"></a>今当为子略陈梗概。<a id="a-Db"></a>若乃问同答异。<a id="a-Dc"></a>文郁郁于孔书。<a id="a-Dd"></a>名一义乖。<a id="a-De"></a>理明明于释典。<a id="a-Df"></a>若名同不许义异。<a id="a-Dg"></a>则问一不得答殊。<a id="a-Dh"></a>此例既升彼并自没。<a id="a-Di"></a>如有未喻更为提撕。<a id="a-Dj"></a>夫以住无所住。<a id="a-Dk"></a>万善所以兼修。<a id="a-Dl"></a>为无不为。<a id="a-Dm"></a>一音所以齐应。<a id="a-Dn"></a>岂止绝圣弃智抱一守雌。<a id="a-Do"></a>冷然独善义无兼济。<a id="a-Dp"></a>较言优劣其可伦乎。<a id="a-Dq"></a>二宗既辩百难斯滞。<a id="a-Dr"></a>论云。<a id="a-Ds"></a>必彼此名言遂可分别。<a id="a-Dt"></a>一音各解乃玩空谈。<a id="a-Du"></a>答曰。<a id="a-Dv"></a>诚如来旨。<a id="a-Dw"></a>亦须分别。<a id="a-Dx"></a>窃以逍遥一也。<a id="a-Dy"></a>鹏鷃不可齐于九万。<a id="a-Dz"></a>荣枯同管。<a id="a-E0"></a>椿菌不可齐乎八千。<a id="a-E1"></a>而况爝火之侔日月。<a id="a-E2"></a>浸灌之方时雨。<a id="a-E3"></a>宁有分同明润而遂均其曜泽哉。<a id="a-E4"></a>至若山毫一其小大。<a id="a-E5"></a>彭殇均其寿夭。<a id="a-E6"></a>庭楹乱其横竖。<a id="a-E7"></a>施厉混其妍媸。<a id="a-E8"></a>斯由相待不足相夺可忘庄生所以绝其有封。<a id="a-E9"></a>谓未始无物。<a id="a-EA"></a>斯则以余分别攻子分别。<a id="a-EB"></a>子亡分别子余亡分别矣。<a id="a-EC"></a>君子剧谈幸无虚论。<a id="a-ED"></a>一言易失驷马难追。<a id="a-EE"></a>斯文诚矣。<a id="a-EF"></a>深可慎哉。<a id="a-EG"></a>论云。<a id="a-EH"></a>诸行无常触类缘起。<a id="a-EI"></a>复心有待资气涉求。<a id="a-EJ"></a>然则我净受于熏修。<a id="a-EK"></a>慧定成于缮克。<a id="a-EL"></a>答曰。<a id="a-EM"></a>无常者故吾去也。<a id="a-EN"></a>缘起者新吾来也。<a id="a-EO"></a>故吾去矣。<a id="a-EP"></a>吾岂常乎。<a id="a-EQ"></a>新吾来矣。<a id="a-ER"></a>吾岂断乎。<a id="a-ES"></a>新故相传。<a id="a-ET"></a>假熏修以成净。<a id="a-EU"></a>美恶更代。<a id="a-EV"></a>非缮克而难功。<a id="a-EW"></a>是则生灭破于断常。<a id="a-EX"></a>因果显乎中观。<a id="a-EY"></a>斯寔庄释玄同东西理会。<a id="a-EZ"></a>而吾子去彼取此。<a id="a-Ea"></a>得无谬乎。<a id="a-Eb"></a>论曰。<a id="a-Ec"></a>续凫截鹤庸讵真如。<a id="a-Ed"></a>草化蜂飞何居弱丧　答曰。<a id="a-Ee"></a>夫自然者报分也。<a id="a-Ef"></a>熏修者业理也。<a id="a-Eg"></a>报分已定。<a id="a-Eh"></a>二鸟无羡于短长。<a id="a-Ei"></a>业理资缘。<a id="a-Ej"></a>两虫有待而飞化。<a id="a-Ek"></a>然则事像易疑沉冥难晓。<a id="a-El"></a>幽求之土沦惑罔息。<a id="a-Em"></a>至乃道圆四果尚昧衣珠。<a id="a-En"></a>位隆十地犹昏罗縠。<a id="a-Eo"></a>圣贤固其若此。<a id="a-Ep"></a>而况庸庸者乎。<a id="a-Eq"></a>自非鉴镜三明雄飞七辩。<a id="a-Er"></a>安能妙契玄极敷究幽微。<a id="a-Es"></a>贫道籍以受业家门朋从是寄。<a id="a-Et"></a>希能择善敢进刍荛。<a id="a-Eu"></a>如或铿然愿详金牒。<a id="a-Ev"></a>于是辛氏顶受斯文顿裂邪网　有李远问舍人者。<a id="a-Ew"></a>曾读斯论意所未详。<a id="a-Ex"></a>便以示沙门法琳。<a id="a-Ey"></a>请广其义类。<a id="a-Ez"></a>琳乃答曰。<a id="a-F0"></a>蒙示辛氏与净法师齐物论。<a id="a-F1"></a>大约两问。<a id="a-F2"></a>词旨宏赡理致幽绝。<a id="a-F3"></a>既开义府特曜文锋。<a id="a-F4"></a>举佛性平等之谈。<a id="a-F5"></a>引群生各解之说。<a id="a-F6"></a>陈彼此之两难。<a id="a-F7"></a>辩玄同之一问。<a id="a-F8"></a>非夫契彼寰中。<a id="a-F9"></a>孰能振斯高论。<a id="a-FA"></a>美则美矣。<a id="a-FB"></a>疑颇疑焉。<a id="a-FC"></a>何者寻上皇朝彻。<a id="a-FD"></a>始流先觉之名。<a id="a-FE"></a>法王应物。<a id="a-FF"></a>爰标佛陀之号。<a id="a-FG"></a>智慧者盖分别之小术。<a id="a-FH"></a>般若者乃无知之大宗。<a id="a-FI"></a>分别缘起。<a id="a-FJ"></a>所以强称先觉。<a id="a-FK"></a>无知性寂。<a id="a-FL"></a>于是假谓佛陀。<a id="a-FM"></a>分别既于外有数。<a id="a-FN"></a>无知则于内无心。<a id="a-FO"></a>于外有数。<a id="a-FP"></a>分别之见不亡。<a id="a-FQ"></a>于内无心。<a id="a-FR"></a>诱引之功莫匮。<a id="a-FS"></a>甚秋毫之方巨岳。<a id="a-FT"></a>踰尺鷃之比大鹏。<a id="a-FU"></a>不可同年而语矣。<a id="a-FV"></a>庄生云。<a id="a-FW"></a>吾亡是非不亡彼此。<a id="a-FX"></a>庸讵然乎。<a id="a-FY"></a>所以小智不及大智。<a id="a-FZ"></a>小年不及大年。<a id="a-Fa"></a>惟彭祖之特闻。<a id="a-Fb"></a>非众人之所逮也。<a id="a-Fc"></a>况三世之理不差。<a id="a-Fd"></a>二谛之门可验。<a id="a-Fe"></a>是以圣立因果。<a id="a-Ff"></a>凡夫有得圣之期。<a id="a-Fg"></a>道称自然。<a id="a-Fh"></a>学者无成道之圣。<a id="a-Fi"></a>从微至着。<a id="a-Fj"></a>凭缮克而方妍。<a id="a-Fk"></a>乘因趣果。<a id="a-Fl"></a>籍熏修而始见。<a id="a-Fm"></a>彼既知而故问。<a id="a-Fn"></a>余亦述而略答。<a id="a-Fo"></a>详夫一音普被。<a id="a-Fp"></a>弱丧由是同归。<a id="a-Fq"></a>四智广覃。<a id="a-Fr"></a>真如以之自显。<a id="a-Fs"></a>自显也者惟微唯彰。<a id="a-Ft"></a>同归也者孰来孰去。<a id="a-Fu"></a>盖知随业受报。<a id="a-Fv"></a>二鸟不嫌其短长。<a id="a-Fw"></a>因湿致生。<a id="a-Fx"></a>两虫无择于飞化。<a id="a-Fy"></a>不存待与无待。<a id="a-Fz"></a>明即待之非待矣。<a id="a-G0"></a>请试论之。<a id="a-G1"></a>昔阚泽有言。<a id="a-G2"></a>孔老法天诸天法佛。<a id="a-G3"></a>洪范九畴承天制用。<a id="a-G4"></a>上方十善奉佛慈风。<a id="a-G5"></a>若将孔老以匹圣尊。<a id="a-G6"></a>可谓子贡贤于仲尼。<a id="a-G7"></a>跛鳖陵于骏骥。<a id="a-G8"></a>欲观渤澥更保涓流。<a id="a-G9"></a>何异蔽目而视毛端。<a id="a-GA"></a>却行以求郢路。<a id="a-GB"></a>非所应也。<a id="a-GC"></a>非所应也。<a id="a-GD"></a>且王导周顗宰辅之冠盖。<a id="a-GE"></a>王蒙谢尚人伦之羽仪。<a id="a-GF"></a>次则郄超王谧刘璆谢容等。<a id="a-GG"></a>并江左英彦七十余人。<a id="a-GH"></a>皆学综九流才映千古。<a id="a-GI"></a>咸言性灵真要可以持身济俗者。<a id="a-GJ"></a>莫过于释氏之教。<a id="a-GK"></a>及宋文帝与何尚之王玄保等。<a id="a-GL"></a>亦有此谈。<a id="a-GM"></a>如宇内并遵斯要。<a id="a-GN"></a>吾当坐致太平矣。<a id="a-GO"></a>尚之又云。<a id="a-GP"></a>十善畅则人天兴。<a id="a-GQ"></a>五戒行则鬼畜绝。<a id="a-GR"></a>其实济世之玄范。<a id="a-GS"></a>岂造次而可论乎。<a id="a-GT"></a>中舍学富才高文华理切。<a id="a-GU"></a>秦悬一字蜀挂千金。<a id="a-GV"></a>何以当兹奇丽也。<a id="a-GW"></a>不量管见轻陈鄙俚。<a id="a-GX"></a>敢此有酬以麻续组耳。<a id="a-GY"></a>李舍人得琳重释。<a id="a-GZ"></a>涣然神解重疑顿消。<a id="a-Ga"></a>仍以斯论广于视听。<a id="a-Gb"></a>故得二文双显。<a id="a-Gc"></a>各其志乎。</p>
  <h2 id="aGd">太宗文皇帝问沙门法琳交报显应事二十三</h2>
  <p id="aGe">贞观十四年。<a id="a-Gf"></a>先有黄巾西华观秦世英者。<a id="a-Gg"></a>挟方术以自媚。<a id="a-Gh"></a>因程器于储两。<a id="a-Gi"></a>素嫉释宗。<a id="a-Gj"></a>阴上法琳所造之论云。<a id="a-Gk"></a>此辩正但欲谤讪皇宗罪当誷上　太宗闻之。<a id="a-Gl"></a>便下　敕沙汰僧尼貌减年齿。<a id="a-Gm"></a>使御史韦悰。<a id="a-Gn"></a>将军于伯亿并寺省州县官人日别鸿胪检阅情状。<a id="a-Go"></a>见有众僧宜依遗教。<a id="a-Gp"></a>仍追访琳身据法推勘。<a id="a-Gq"></a>琳扼腕夺发追征未及。<a id="a-Gr"></a>即诣公庭轻生答对不惧性命乃絷之缧绁。<a id="a-Gs"></a>下诏问曰。<a id="a-Gt"></a>周之宗盟异姓为后。<a id="a-Gu"></a>尊祖重亲寔由先古。<a id="a-Gv"></a>何为追逐其短。<a id="a-Gw"></a>首鼠两端。<a id="a-Gx"></a>广引形似之言。<a id="a-Gy"></a>备陈不逊之喻。<a id="a-Gz"></a>爬毁我祖祢。<a id="a-H0"></a>谤讟我先人。<a id="a-H1"></a>如此要君罪有不恕。<a id="a-H2"></a>琳答曰。<a id="a-H3"></a>文王大圣周公大贤。<a id="a-H4"></a>追远慎终昊天靡答。<a id="a-H5"></a>孝悌之至通于神明。<a id="a-H6"></a>虽有宗周义不争长。<a id="a-H7"></a>何者皇天无亲竟由辅德。<a id="a-H8"></a>古人党理而不党亲。<a id="a-H9"></a>不自我先不自我后。<a id="a-HA"></a>虽亲有罪必罚。<a id="a-HB"></a>虽疏有功必赏。<a id="a-HC"></a>赏罚理当。<a id="a-HD"></a>故天下和平。<a id="a-HE"></a>老子习训道宗德教。<a id="a-HF"></a>加于百姓恕己谦光。<a id="a-HG"></a>仁风刑于四海。<a id="a-HH"></a>又云。<a id="a-HI"></a>吾师名佛。<a id="a-HJ"></a>佛者觉一切人也。<a id="a-HK"></a>乾竺古皇西升逝矣。<a id="a-HL"></a>讨寻老教始末可追日授中经示诲弟子言。<a id="a-HM"></a>吾师者善入泥洹绵绵常存。<a id="a-HN"></a>吾今逝矣。<a id="a-HO"></a>今刘李所述谤灭老氏之师世莫能知。<a id="a-HP"></a>所以着兹辩正论有八卷。<a id="a-HQ"></a>略对道士六十余条。<a id="a-HR"></a>并陈史籍前言实非谤毁家国。<a id="a-HS"></a>自后二十余列。<a id="a-HT"></a>具状奏闻　敕云。<a id="a-HU"></a>汝所著辩正论。<a id="a-HV"></a>信毁交报篇曰。<a id="a-HW"></a>有念观音临刃不伤。<a id="a-HX"></a>且赦七日令尔念之。<a id="a-HY"></a>试及刑期能无伤不。<a id="a-HZ"></a>琳外缠桎梏内迫刑期。<a id="a-Ha"></a>冰炭交怀惟祈显应。<a id="a-Hb"></a>恰至限满忽神思彯勇。<a id="a-Hc"></a>横逸胸怀顿亡死畏立待追对。<a id="a-Hd"></a>须臾敕至云。<a id="a-He"></a>今赦期已满。<a id="a-Hf"></a>即事加刑。<a id="a-Hg"></a>有何所念。<a id="a-Hh"></a>念有灵不。<a id="a-Hi"></a>琳答曰。<a id="a-Hj"></a>自隋季扰攘四海沸腾。<a id="a-Hk"></a>役毒流行干戈竞起。<a id="a-Hl"></a>兴师相伐各擅兵威。<a id="a-Hm"></a>臣佞君荒不为正治。<a id="a-Hn"></a>遏绝王路固执一隅。<a id="a-Ho"></a>自皇王吊伐载清海陆。<a id="a-Hp"></a>斯寔观音之力。<a id="a-Hq"></a>咸资势至之功。<a id="a-Hr"></a>比德连衡道齐上圣。<a id="a-Hs"></a>救横死于　帝庭。<a id="a-Ht"></a>免淫刑于都市。<a id="a-Hu"></a>琳于七日已来。<a id="a-Hv"></a>不念观音惟念陛下。<a id="a-Hw"></a>又　敕治书侍御韦悰问琳。<a id="a-Hx"></a>有诏令念观音。<a id="a-Hy"></a>何因不念。<a id="a-Hz"></a>乃云惟念陛下。<a id="a-I0"></a>琳答。<a id="a-I1"></a>伏承观音圣凿尘形六道。<a id="a-I2"></a>上天下地皆为师范。<a id="a-I3"></a>然唐光宅四海九夷奉职八表刑清。<a id="a-I4"></a>君圣臣贤不为枉滥。<a id="a-I5"></a>今　陛下子育恒品如经即是观音。<a id="a-I6"></a>既其灵鉴相符。<a id="a-I7"></a>所以惟念　陛下。<a id="a-I8"></a>且琳所著辩正论。<a id="a-I9"></a>爰与书史符同。<a id="a-IA"></a>一句参差任从斧钺　陛下若顺忠顺正。<a id="a-IB"></a>琳则不损一毛　陛下若刑滥无辜。<a id="a-IC"></a>琳则有伏尸之痛。<a id="a-ID"></a>以状奏闻。<a id="a-IE"></a>遂不加罪。<a id="a-IF"></a>下　敕。<a id="a-IG"></a>徙于益部僧寺。<a id="a-IH"></a>于时朝庭上下知英构扇御史韦悰审英饰诈疑阳庶俗。<a id="a-II"></a>乃奏弹曰。<a id="a-IJ"></a>窃以大道郁兴。<a id="a-IK"></a>冲虚之迹斯阐。<a id="a-IL"></a>玄风既播。<a id="a-IM"></a>无为之教寔隆。<a id="a-IN"></a>未有身预黄冠志同凡素者也。<a id="a-IO"></a>道士秦英颇学医方薄闲咒禁。<a id="a-IP"></a>亲戚寄命羸疾投身。<a id="a-IQ"></a>奸淫其妻禽兽不若。<a id="a-IR"></a>情违正教心类豺狼。<a id="a-IS"></a>逞贪竞之怀。<a id="a-IT"></a>恣邪秽之行。<a id="a-IU"></a>家藏妻子门有姬童。<a id="a-IV"></a>乘肥衣轻出入衢路。<a id="a-IW"></a>扬眉奋袂无惮宪章。<a id="a-IX"></a>健羡未忘观缴在虑。<a id="a-IY"></a>斯原不殄至教式亏。<a id="a-IZ"></a>请置严科以惩淫侈。<a id="a-Ia"></a>有　敕。<a id="a-Ib"></a>追入大理。<a id="a-Ic"></a>竟以狂狷被诛。<a id="a-Id"></a>公私同知贼恶。<a id="a-Ie"></a>怪其死晚。<a id="a-If"></a>可谓贼夫人之子。<a id="a-Ig"></a>于斯见矣。</p>
  <h2 id="aIh">大宗幸弘福寺立愿重施叙佛道先后二十四</h2>
  <p id="aIi">贞观十五年五月十四日。<a id="a-Ij"></a>太宗文帝躬幸弘福寺。<a id="a-Ik"></a>于时僧众并出虞候远辟　敕召大德五人。<a id="a-Il"></a>在寺内堂中坐讫。<a id="a-Im"></a>具叙立寺所由。<a id="a-In"></a>意存。</p>
  <p id="aIo">太穆皇后。<a id="a-Ip"></a>哀泪横流僧并垂泣。<a id="a-Iq"></a>乃手制愿文曰。<a id="a-Ir"></a>皇帝菩萨戒弟子稽首和南十方诸佛菩萨圣僧天龙大众。<a id="a-Is"></a>若夫至理凝寂道绝名言。<a id="a-It"></a>大慈方便随机摄诱。<a id="a-Iu"></a>济苦海以智舟。<a id="a-Iv"></a>朗重昏以慧日。<a id="a-Iw"></a>开晓度脱不可思议。<a id="a-Ix"></a>弟子夙罹[保/言]亹早婴偏罚。<a id="a-Iy"></a>追惟抚育之恩。<a id="a-Iz"></a>每念　慈颜之远。<a id="a-J0"></a>泣血崩心永无逮及。<a id="a-J1"></a>号天躄地何所厝身。<a id="a-J2"></a>岁月不居炎凉亟改。<a id="a-J3"></a>荼毒之痛在乎兹日。<a id="a-J4"></a>敬养已绝万恨不追。<a id="a-J5"></a>冤酷之深百身何赎。<a id="a-J6"></a>惟以丹诚归依　三宝。<a id="a-J7"></a>谨于弘福道场奉施斋供。<a id="a-J8"></a>并施净财以充檀舍。<a id="a-J9"></a>用其功德奉为先灵。<a id="a-JA"></a>愿心悟无生神　迁妙喜。<a id="a-JB"></a>策绀马以入香城。<a id="a-JC"></a>蹑金阶而升宝殿。<a id="a-JD"></a>游玩法乐逍遥净土。<a id="a-JE"></a>永荫法云常餐甘露。<a id="a-JF"></a>疾证菩提早登正觉。<a id="a-JG"></a>六道四生并同斯愿　帝谓僧曰。<a id="a-JH"></a>比以老君是朕先宗。<a id="a-JI"></a>尊祖重亲有生之本。<a id="a-JJ"></a>故令在前。<a id="a-JK"></a>师等大应悢悢。<a id="a-JL"></a>寺主道懿奉对　陛下。<a id="a-JM"></a>尊重祖宗使天下成式。<a id="a-JN"></a>僧等荷国重恩安心行道　诏旨行下咸大欢喜。<a id="a-JO"></a>岂敢悢悢　帝曰。<a id="a-JP"></a>朕以先宗在前可即大于佛也。<a id="a-JQ"></a>自有国已来。<a id="a-JR"></a>何处别造道观。<a id="a-JS"></a>凡有功德并归寺家。<a id="a-JT"></a>国内战场之始。<a id="a-JU"></a>无不一心归命于佛。<a id="a-JV"></a>今天下大定。<a id="a-JW"></a>战场之地并置佛寺。<a id="a-JX"></a>乃至本宅先妣唯置佛寺。<a id="a-JY"></a>朕敬有处所以尽命归依。<a id="a-JZ"></a>师等宜悉朕怀。<a id="a-Ja"></a>彼道士者止是师习先宗。<a id="a-Jb"></a>故位在前。<a id="a-Jc"></a>今李家据国李老在前。<a id="a-Jd"></a>若释家治化则释门居上。<a id="a-Je"></a>可不平也。<a id="a-Jf"></a>僧等起谢　帝曰坐。<a id="a-Jg"></a>是弟子意耳。<a id="a-Jh"></a>不述不知。<a id="a-Ji"></a>天时大热。<a id="a-Jj"></a>房宇窄狭。<a id="a-Jk"></a>若为居住今有施物可造后房。<a id="a-Jl"></a>使僧等宽展行道。<a id="a-Jm"></a>余言多不载。<a id="a-Jn"></a>事讫还宫。</p>
  <p data-pb></p>
  <h2 id="aJo">太宗敕道士三皇经不足传授令焚除事二十五</h2>
  <p id="aJp">贞观二十二年十月。<a id="a-Jq"></a>有吉州上表云。<a id="a-Jr"></a>有事天尊者行三皇斋法。<a id="a-Js"></a>依检其经。<a id="a-Jt"></a>乃云。<a id="a-Ju"></a>欲为。</p>
  <p id="aJv">天子欲为皇后者可读此经。<a id="a-Jw"></a>据此言及国家检田。<a id="a-Jx"></a>令云。<a id="a-Jy"></a>道士通三皇经者给地三十亩。<a id="a-Jz"></a>检公式令诸有令式不便者奏闻此三皇经文言有异具录以闻。<a id="a-K0"></a>有敕令。<a id="a-K1"></a>百官议定。<a id="a-K2"></a>依追道士张惠元问有此言不。<a id="a-K3"></a>惠元答云。<a id="a-K4"></a>此处三皇经并无此言。<a id="a-K5"></a>不知远州何因有此。<a id="a-K6"></a>然为之一字声有平去。<a id="a-K7"></a>若平声读之。<a id="a-K8"></a>诚如所奏。<a id="a-K9"></a>若去声读之。<a id="a-KA"></a>此乃为国于理无妨。<a id="a-KB"></a>臣等以为惠元所说不乖劝善。<a id="a-KC"></a>然此经中天文大字符图等不入。<a id="a-KD"></a>篆籕请除余者请留。<a id="a-KE"></a>吏部杨纂等议云。<a id="a-KF"></a>依识三皇经。<a id="a-KG"></a>今与老子道德经义类不同。<a id="a-KH"></a>并不可留。<a id="a-KI"></a>以惑于后　敕旨。<a id="a-KJ"></a>其三皇经并收取焚之。<a id="a-KK"></a>其道士通道德经者给地三十亩。<a id="a-KL"></a>仍著令。<a id="a-KM"></a>于时省司下诸州收三皇经。<a id="a-KN"></a>并聚于尚书礼部厅前于尚书。<a id="a-KO"></a>试以火爇一时灰烬。<a id="a-KP"></a>昔宋时鲍静初造三皇被诛。<a id="a-KQ"></a>今仍宗尚改三皇为三洞。<a id="a-KR"></a>妄立天文大字惑误昏俗。<a id="a-KS"></a>其诈显然。<a id="a-KT"></a>迷者不觉。<a id="a-KU"></a>今遇大唐圣帝。<a id="a-KV"></a>体其伪妄。<a id="a-KW"></a>故此焚除。<a id="a-KX"></a>近如大业末年。<a id="a-KY"></a>京师五通观道士辅慧详。<a id="a-KZ"></a>三年不言。<a id="a-Ka"></a>改涅槃经为长安经。<a id="a-Kb"></a>将欲入山岩中。<a id="a-Kc"></a>于时条制不许出城门。<a id="a-Kd"></a>候见其内着黄衣。<a id="a-Ke"></a>又获新经执送留守。<a id="a-Kf"></a>及至勘校改经事实。<a id="a-Kg"></a>尚书卫文升以状奏闻。<a id="a-Kh"></a>于金光门外戮之。<a id="a-Ki"></a>耳目生灵所共同委。<a id="a-Kj"></a>其觉者如此。<a id="a-Kk"></a>不觉者有之。<a id="a-Kl"></a>然彼辄尔制经写于藏箧。<a id="a-Km"></a>无人检勘。<a id="a-Kn"></a>谁辩伪真。<a id="a-Ko"></a>且所造者。<a id="a-Kp"></a>文义浅俗滥引佛经。<a id="a-Kq"></a>读者无味不足观采。<a id="a-Kr"></a>至如南华幽求。<a id="a-Ks"></a>固是命家之作。<a id="a-Kt"></a>不可及也。</p>
  <p data-pb></p>
  <h2 id="aKu">太宗诏令奘法师翻道经为梵文与道士辩核事二十六</h2>
  <p id="aKv">贞观二十一年。<a id="a-Kw"></a>西域使李义表还奏。<a id="a-Kx"></a>称东天竺童子王所未有佛法外道宗盛。<a id="a-Ky"></a>臣已告云。<a id="a-Kz"></a>支那大国未有佛教已前旧有得圣人说经在俗流布。<a id="a-L0"></a>但此文不来。<a id="a-L1"></a>若得闻者必当信奉。<a id="a-L2"></a>彼王言。<a id="a-L3"></a>卿还本国。<a id="a-L4"></a>译为梵言。<a id="a-L5"></a>我欲见之。<a id="a-L6"></a>必道越此徒传通不晚登。<a id="a-L7"></a>即下。</p>
  <p id="aL8">敕。<a id="a-L9"></a>令玄奘法师与诸道士对共译出。<a id="a-LA"></a>于时道士蔡晃成英二人李宗之望。<a id="a-LB"></a>自余锋颖三十余人。<a id="a-LC"></a>并集五通观。<a id="a-LD"></a>日别参议。<a id="a-LE"></a>详核道德。<a id="a-LF"></a>奘乃句句披析。<a id="a-LG"></a>穷其义类得其旨理。<a id="a-LH"></a>方为译之。<a id="a-LI"></a>诸道士等并引用佛经中百等论。<a id="a-LJ"></a>以通玄极。<a id="a-LK"></a>奘曰。<a id="a-LL"></a>佛教道教理致天乖。<a id="a-LM"></a>安用佛理通明道义。<a id="a-LN"></a>如是言议往还累日穷勘。<a id="a-LO"></a>出语濩落的据无从。<a id="a-LP"></a>或诵四谛四果。<a id="a-LQ"></a>或诵无得无待。<a id="a-LR"></a>名声云涌实质俱虚。<a id="a-LS"></a>奘曰。<a id="a-LT"></a>诸先生何事游言无可寻究。<a id="a-LU"></a>向说四谛四果道经不明。<a id="a-LV"></a>何因丧本虚谈老子。<a id="a-LW"></a>且据四谛一门。<a id="a-LX"></a>门有多义义理难晓。<a id="a-LY"></a>作论辩之。<a id="a-LZ"></a>佛教如是不可陷伦。<a id="a-La"></a>向问四谛但答其名。<a id="a-Lb"></a>谛别广义寻问莫识。<a id="a-Lc"></a>如何以此欲相抗乎。<a id="a-Ld"></a>道经明道但是一义。<a id="a-Le"></a>又无别论用以通辩。<a id="a-Lf"></a>不得引佛义宗用解老子斯理定也。<a id="a-Lg"></a>晃遂归情曰。<a id="a-Lh"></a>自昔相传祖承佛义。<a id="a-Li"></a>所以维摩三论晃素学宗致令吐言命旨无非斯理。<a id="a-Lj"></a>且道义玄通洗情为本。<a id="a-Lk"></a>在文虽异厥趣攸同。<a id="a-Ll"></a>故引解之理例无爽。<a id="a-Lm"></a>如僧肇著论。<a id="a-Ln"></a>盛引老庄。<a id="a-Lo"></a>成诵在心由来不怪。<a id="a-Lp"></a>佛言似道如何不思。<a id="a-Lq"></a>奘曰。<a id="a-Lr"></a>佛教初开深经尚拥。<a id="a-Ls"></a>老谈玄理微附虚怀。<a id="a-Lt"></a>尽照落筌滞而未解。<a id="a-Lu"></a>故肇论序致联类喻之。<a id="a-Lv"></a>非谓比拟便同涯极。<a id="a-Lw"></a>令佛经正论繁富人谋各有司南两不谐会。<a id="a-Lx"></a>然老之道德文止五千。<a id="a-Ly"></a>无论解之。<a id="a-Lz"></a>但有群注。<a id="a-M0"></a>自余千卷事杂符图。<a id="a-M1"></a>盖张葛之咠附。<a id="a-M2"></a>非老君之气协。<a id="a-M3"></a>又道德两卷词旨沉深。<a id="a-M4"></a>汉景重之诚不虚。<a id="a-M5"></a>及至如何晏王弼严遵钟会顾欢萧绎卢景裕韦处玄之流数十余家。<a id="a-M6"></a>注解老经。<a id="a-M7"></a>指归非一。<a id="a-M8"></a>皆推步俗理莫引佛言。<a id="a-M9"></a>如何弃置旧踪越津释府。<a id="a-MA"></a>将非探赜过度同夫混沌之窍耶。<a id="a-MB"></a>于是诸徒无言以对。<a id="a-MC"></a>遂即染翰缀文。<a id="a-MD"></a>厥初云道此乃人言。<a id="a-ME"></a>梵云末伽。<a id="a-MF"></a>可以翻度。<a id="a-MG"></a>诸道士等一时举袂曰。<a id="a-MH"></a>道翻未伽失于古译。<a id="a-MI"></a>昔称菩提。<a id="a-MJ"></a>此谓为道。<a id="a-MK"></a>未闻末伽以为道也。<a id="a-ML"></a>奘曰。<a id="a-MM"></a>今翻道德。<a id="a-MN"></a>奉　敕不轻。<a id="a-MO"></a>须核方言。<a id="a-MP"></a>乃名传旨。<a id="a-MQ"></a>菩提言觉末伽言道。<a id="a-MR"></a>唐梵音义确尔难乖。<a id="a-MS"></a>岂得浪翻冒罔天听。<a id="a-MT"></a>道士成英曰。<a id="a-MU"></a>佛陀言觉。<a id="a-MV"></a>菩提言道。<a id="a-MW"></a>由来盛谈道俗同委。<a id="a-MX"></a>今翻末伽。<a id="a-MY"></a>何得非妄。<a id="a-MZ"></a>奘曰。<a id="a-Ma"></a>传闻滥真良谈匪惑。<a id="a-Mb"></a>未达梵言。<a id="a-Mc"></a>故存恒习。<a id="a-Md"></a>佛陀天音。<a id="a-Me"></a>唐言觉者。<a id="a-Mf"></a>菩提天语。<a id="a-Mg"></a>人言为觉。<a id="a-Mh"></a>此则人法两异。<a id="a-Mi"></a>声采全乖。<a id="a-Mj"></a>末伽为道。<a id="a-Mk"></a>通国齐解。<a id="a-Ml"></a>如不见信谓是妄谈。<a id="a-Mm"></a>请以此语问彼西人。<a id="a-Mn"></a>足所行道彼名何物。<a id="a-Mo"></a>非末伽者。<a id="a-Mp"></a>余是罪人。<a id="a-Mq"></a>非唯惘上。<a id="a-Mr"></a>当时亦乃取笑天下。<a id="a-Ms"></a>自此众锋一时潜退。<a id="a-Mt"></a>便译尽文。<a id="a-Mu"></a>河上序胤阙而不出。<a id="a-Mv"></a>成英曰。<a id="a-Mw"></a>老经幽秘闻必具仪。<a id="a-Mx"></a>非夫序胤何以开悟。<a id="a-My"></a>请为翻度惠彼边戎。<a id="a-Mz"></a>奘曰。<a id="a-N0"></a>观老存身存国之文。<a id="a-N1"></a>文词具矣。<a id="a-N2"></a>叩齿咽液之序。<a id="a-N3"></a>序实惊人。<a id="a-N4"></a>同巫觋之淫哇。<a id="a-N5"></a>等禽兽之浅术。<a id="a-N6"></a>将恐西关异国有愧卿邦。<a id="a-N7"></a>英等不惬其情。<a id="a-N8"></a>以事陈诸朝宰中书马周曰西域有道如李庄不。<a id="a-N9"></a>答彼土尚道。<a id="a-NA"></a>九十六家。<a id="a-NB"></a>并厌形骸为桎梏。<a id="a-NC"></a>指神我为圣本。<a id="a-ND"></a>莫不沦滞。<a id="a-NE"></a>情有致使不拔我根。<a id="a-NF"></a>故其陶练精灵不能出俗。<a id="a-NG"></a>上极非想终坠无间。<a id="a-NH"></a>至如顺俗四大之术。<a id="a-NI"></a>冥初六谛之宗。<a id="a-NJ"></a>东夏老庄所未言也。<a id="a-NK"></a>若翻老序彼必以为笑林。<a id="a-NL"></a>奘告忠诚。<a id="a-NM"></a>如何不相体悉。<a id="a-NN"></a>当时中书门下同僚咸然此述。<a id="a-NO"></a>遂不翻之。<a id="a-NP"></a>奘姓陈氏。<a id="a-NQ"></a>颖川人也。<a id="a-NR"></a>后叶居于两河。<a id="a-NS"></a>以慧解驰名。<a id="a-NT"></a>周行岳渎承梵学富誓愿博求。<a id="a-NU"></a>以贞观初入关住庄严寺。<a id="a-NV"></a>学梵书语。<a id="a-NW"></a>不久并通。<a id="a-NX"></a>上表西行。<a id="a-NY"></a>有司不许。<a id="a-NZ"></a>因遂间行远诣天竺。<a id="a-Na"></a>三年方达。<a id="a-Nb"></a>所在王臣高胜无不重之。<a id="a-Nc"></a>经十余年备获经论旋于京邑。<a id="a-Nd"></a>天子降礼赐以优言。<a id="a-Ne"></a>贞观末年敬重尤甚。<a id="a-Nf"></a>常处内禁行往毕随。<a id="a-Ng"></a>永徽已来不爽前敬。<a id="a-Nh"></a>常以翻译而为命家。<a id="a-Ni"></a>今在北山玉华宫寺。<a id="a-Nj"></a>领徒翻经勤注不绝。<a id="a-Nk"></a>然其高行不可具陈。<a id="a-Nl"></a>别有大传。<a id="a-Nm"></a>广文如后。</p>
 </body>
</html>