<!doctype html>
<html id="z3IBWaZ1Nk" data-ver="1181">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">金光明经玄义卷上</h1>
  <p id="a2">此金光明甚深无量。<a id="a-3"></a>太虚空界。<a id="a-4"></a>尚不喻其高广。<a id="a-5"></a>况山斤海滴。<a id="a-6"></a>宁得尽其边崖。<a id="a-7"></a>日轮赫奕。<a id="a-8"></a>非婴儿之所瞻仰。<a id="a-9"></a>大舶楼橹。<a id="a-A"></a>岂新产者之所执持。<a id="a-B"></a>诸佛行处过诸菩萨所行清净。<a id="a-C"></a>况二乘心口安可思说。<a id="a-D"></a>凡夫徒欲言之。<a id="a-E"></a>言则伤其实。<a id="a-F"></a>徒欲不言。<a id="a-G"></a>默则致其失。<a id="a-H"></a>二俱不可。<a id="a-I"></a>欲以言之言亦不可。<a id="a-J"></a>欲以默之默亦不可。<a id="a-K"></a>故大品中梵志云。<a id="a-L"></a>非内观故得是菩提。<a id="a-M"></a>非外观故得是菩提。<a id="a-N"></a>非亦内亦外观故得是菩提。<a id="a-O"></a>经言皆不可思说。<a id="a-P"></a>又生生不可说。<a id="a-Q"></a>生不生不可说。<a id="a-R"></a>不生生不可说。<a id="a-S"></a>不生不生不可说。<a id="a-T"></a>有因缘故亦可得说者。<a id="a-U"></a>以金为名。<a id="a-V"></a>名盖众宝之上。<a id="a-W"></a>以法性为体。<a id="a-X"></a>义则如来所游庄严。<a id="a-Y"></a>菩萨深妙功德以为宗。<a id="a-Z"></a>照曜诸天心生欢喜以为用。<a id="a-a"></a>故文号经王。<a id="a-b"></a>教摄众典。<a id="a-c"></a>故唯贵为名。<a id="a-d"></a>唯极为体。<a id="a-e"></a>唯深为宗。<a id="a-f"></a>唯大为用。<a id="a-g"></a>唯王为教。<a id="a-h"></a>所以不二之体常为四。<a id="a-i"></a>佛世尊之所护持。<a id="a-j"></a>三世十方亦复如是。<a id="a-k"></a>一切菩萨。<a id="a-l"></a>遍他方以遥礼。<a id="a-m"></a>树神善女。<a id="a-n"></a>亲雨泪以称扬。<a id="a-o"></a>诸天覆之以天威。<a id="a-p"></a>地祇润之以地肥。<a id="a-q"></a>大辩加之以辩道。<a id="a-r"></a>功德益之以财宝。<a id="a-s"></a>诸有悉干枯。<a id="a-t"></a>三涂除热恼。<a id="a-u"></a>举要言之。<a id="a-v"></a>一切世间未曾有事。<a id="a-w"></a>悉皆出现。<a id="a-x"></a>是以金龙尊王三世赞叹。<a id="a-y"></a>地神发愿以护说者。<a id="a-z"></a>上圣既尔。<a id="a-10"></a>岂况人乎。<a id="a-11"></a>敢托斯义。<a id="a-12"></a>辄欲兴言。<a id="a-13"></a>冀涓露入海禽鸟向山。<a id="a-14"></a>实藉片缘同均碱色。</p>
  <p id="a15">将释此经大分为二。<a id="a-16"></a>初释题。<a id="a-17"></a>二释文。</p>
  <p id="a18">释题为五。<a id="a-19"></a>一释名。<a id="a-1A"></a>二辨体。<a id="a-1B"></a>三明宗。<a id="a-1C"></a>四论用。<a id="a-1D"></a>五教相。</p>
  <p id="a1E">就此五章大分为二。<a id="a-1F"></a>初总释。<a id="a-1G"></a>二别释。</p>
  <p id="a1H">总释又二。<a id="a-1I"></a>初生起。<a id="a-1J"></a>二简别。</p>
  <p id="a1K">生起者。<a id="a-1L"></a>此娑婆国土音声为佛事。<a id="a-1M"></a>或初从善知识所闻名。<a id="a-1N"></a>或从经卷中闻名。<a id="a-1O"></a>故名在初。<a id="a-1P"></a>以闻名故。<a id="a-1Q"></a>次识法体。<a id="a-1R"></a>体显次行。<a id="a-1S"></a>行即是宗。<a id="a-1T"></a>宗成则有力。<a id="a-1U"></a>力即是用。<a id="a-1V"></a>用能益物。<a id="a-1W"></a>益物故教他。<a id="a-1X"></a>闻名是自行之始。<a id="a-1Y"></a>施教是化他之初。<a id="a-1Z"></a>有始有终。<a id="a-1a"></a>其唯圣人乎。<a id="a-1b"></a>五章生起次第如此。</p>
  <p id="a1c">简别者。<a id="a-1d"></a>简是料简也。<a id="a-1e"></a>问若略则唯一。<a id="a-1f"></a>若广则无量。<a id="a-1g"></a>今此五章。<a id="a-1h"></a>进不是广。<a id="a-1i"></a>退不成略。<a id="a-1j"></a>何故五耶。<a id="a-1k"></a>答非略非广。<a id="a-1l"></a>非略故不一。<a id="a-1m"></a>非广故不多。<a id="a-1n"></a>广则令智退。<a id="a-1o"></a>略则义不周。<a id="a-1p"></a>我今处中说今义易明了。<a id="a-1q"></a>五章中当其义如此。<a id="a-1r"></a>别者分别也。<a id="a-1s"></a>前一章总三字共为名。<a id="a-1t"></a>次三章派三字以为别。<a id="a-1u"></a>后一章兼于总别。<a id="a-1v"></a>而明教相也。<a id="a-1w"></a>又显体一章明理。<a id="a-1x"></a>余四章明事。<a id="a-1y"></a>又前三章是因。<a id="a-1z"></a>后二章是果。<a id="a-20"></a>又前四章是行。<a id="a-21"></a>后一章是教。<a id="a-22"></a>又前四章是自利行。<a id="a-23"></a>后一章是利他行。<a id="a-24"></a>又前四章是圣默然。<a id="a-25"></a>后一章是圣说法。<a id="a-26"></a>如此等种种分别料简。<a id="a-27"></a>今显譬中当。<a id="a-28"></a>分明包富。<a id="a-29"></a>如囊中有宝不探示人。<a id="a-2A"></a>人无知者。<a id="a-2B"></a>此皆为分明中作譬也。<a id="a-2C"></a>囊中有宝为总三字作譬。<a id="a-2D"></a>探以示人为别三字作譬。<a id="a-2E"></a>囊中有宝为理一章作譬。<a id="a-2F"></a>探以示人为明事章作譬。<a id="a-2G"></a>其余例皆可知也。</p>
  <p id="a2H">二别释者。<a id="a-2I"></a>别释五章也。<a id="a-2J"></a>今先解释名章。<a id="a-2K"></a>若依四卷题但作三字。<a id="a-2L"></a>无帝王两字。<a id="a-2M"></a>若依经文有经王之义。<a id="a-2N"></a>若说若不说俱亦无妨。<a id="a-2O"></a>今释名为五。<a id="a-2P"></a>一通别。<a id="a-2Q"></a>二翻译。<a id="a-2R"></a>三譬喻。<a id="a-2S"></a>四附文释。<a id="a-2T"></a>五当体释。</p>
  <p id="a2U">言通别者。<a id="a-2V"></a>夫教有通别依教明行。<a id="a-2W"></a>行有通别从行显理。<a id="a-2X"></a>理有通别。<a id="a-2Y"></a>且置行理。<a id="a-2Z"></a>但明教通别者。<a id="a-2a"></a>夫理无名字。<a id="a-2b"></a>名字名理。<a id="a-2c"></a>如虚空无丈尺。<a id="a-2d"></a>丈尺约虚空。<a id="a-2e"></a>天王般若云。<a id="a-2f"></a>总持无文字。<a id="a-2g"></a>文字显总持。<a id="a-2h"></a>若从能显之文字。<a id="a-2i"></a>是名则通。<a id="a-2j"></a>若从能显之所以。<a id="a-2k"></a>此名则别。<a id="a-2l"></a>云何为通。<a id="a-2m"></a>如圣所说。<a id="a-2n"></a>一经一时一处一部一偈一句一言皆是文字。<a id="a-2o"></a>从此文字通称为经。<a id="a-2p"></a>云何为别。<a id="a-2q"></a>别则有四。<a id="a-2r"></a>一令世谛不乱。<a id="a-2s"></a>欢心悦耳。<a id="a-2t"></a>二逗化所宜。<a id="a-2u"></a>开发宿善。<a id="a-2v"></a>三对其业障。<a id="a-2w"></a>令恶灭罪除。<a id="a-2x"></a>四点示道理。<a id="a-2y"></a>霍然妙悟。<a id="a-2z"></a>悦宜对悟。<a id="a-30"></a>各各所以。<a id="a-31"></a>其致不同。<a id="a-32"></a>称之为别。<a id="a-33"></a>譬如盐梅相和成种种滋味。<a id="a-34"></a>组织交横成种种文绣。<a id="a-35"></a>从别所以故有金光明三字。<a id="a-36"></a>标今教异于诸教。<a id="a-37"></a>从通文言故有经之一字。<a id="a-38"></a>众经通称也。<a id="a-39"></a>今经通别合标。<a id="a-3A"></a>故言金光明经。</p>
  <p id="a3B">二翻译者。<a id="a-3C"></a>真谛三藏云。<a id="a-3D"></a>具存外国音。<a id="a-3E"></a>应言修跋拏婆颇婆郁多摩因陀罗遮阅那修多罗。<a id="a-3F"></a>修跋拏此言金。<a id="a-3G"></a>婆颇婆此言光。<a id="a-3H"></a>郁多摩此言明。<a id="a-3I"></a>因陀罗此言帝。<a id="a-3J"></a>遮阅那此言王。<a id="a-3K"></a>修多罗此言经。<a id="a-3L"></a>外国又称佛陀罗。<a id="a-3M"></a>此间所无。<a id="a-3N"></a>又略帝王两字。<a id="a-3O"></a>但存三字者。<a id="a-3P"></a>汉人好略译者省之。<a id="a-3Q"></a>但翻为金光明经也。<a id="a-3R"></a>余师翻不及此委悉也。</p>
  <p id="a3S">三譬喻者。<a id="a-3T"></a>旧经师。<a id="a-3U"></a>以三字譬三德。<a id="a-3V"></a>金譬法身。<a id="a-3W"></a>光譬般若。<a id="a-3X"></a>明譬解脱。<a id="a-3Y"></a>若大师云。<a id="a-3Z"></a>数论但明真应二身。<a id="a-3a"></a>若以二释三于论不便。<a id="a-3b"></a>若取经文。<a id="a-3c"></a>经文无一处明三德。<a id="a-3d"></a>若别作义解何义不通。<a id="a-3e"></a>而独譬三德既违己论。<a id="a-3f"></a>又不会经非今所用。<a id="a-3g"></a>地人云。<a id="a-3h"></a>金质之上自有光明之能。<a id="a-3i"></a>譬于法性从体起用。<a id="a-3j"></a>自有般若解说之力。<a id="a-3k"></a>但作体用二义。<a id="a-3l"></a>不须分光明异也。<a id="a-3m"></a>若大师云。<a id="a-3n"></a>地论幸明三佛。<a id="a-3o"></a>三佛释题于义自便。<a id="a-3p"></a>而弃三身从体用者。<a id="a-3q"></a>则非论意。<a id="a-3r"></a>若取经文新旧两本。<a id="a-3s"></a>并说三身不道体用。<a id="a-3t"></a>亦违己论复不会经。<a id="a-3u"></a>进退何之。<a id="a-3v"></a>今所不用。<a id="a-3w"></a>真谛三藏云。<a id="a-3x"></a>三字譬三种三法。<a id="a-3y"></a>一譬三身。<a id="a-3z"></a>二譬三德。<a id="a-40"></a>三譬三位。<a id="a-41"></a>譬三身者。<a id="a-42"></a>金体真实以譬法身。<a id="a-43"></a>光用能照以譬应身。<a id="a-44"></a>明能遍益以譬化身。<a id="a-45"></a>次譬三德者。<a id="a-46"></a>金有四义。<a id="a-47"></a>一色无变。<a id="a-48"></a>二体无染。<a id="a-49"></a>三转作无碍。<a id="a-4A"></a>四令人富。<a id="a-4B"></a>金以譬法身常净我乐四德。<a id="a-4C"></a>光有二义。<a id="a-4D"></a>一能照了。<a id="a-4E"></a>二能除闇。<a id="a-4F"></a>以譬般若照境除惑。<a id="a-4G"></a>明有二义。<a id="a-4H"></a>一无闇。<a id="a-4I"></a>二广远。<a id="a-4J"></a>以譬解脱众累永尽溥益有缘。<a id="a-4K"></a>次三位者。<a id="a-4L"></a>金性先有。<a id="a-4M"></a>如道前正因位光融体显。<a id="a-4N"></a>如道中了因位。<a id="a-4O"></a>明无瑕垢。<a id="a-4P"></a>如道后缘因位。<a id="a-4Q"></a>彼家料简云。<a id="a-4R"></a>法身是实二身不实。<a id="a-4S"></a>法身具四德。<a id="a-4T"></a>般若解脱各具二德。<a id="a-4U"></a>正因是本有。<a id="a-4V"></a>了因是现有。<a id="a-4W"></a>缘因是当有。<a id="a-4X"></a>大师谓三三之释。<a id="a-4Y"></a>三义不了。<a id="a-4Z"></a>一因果不通。<a id="a-4a"></a>二乖圆别。<a id="a-4b"></a>三不称法性。<a id="a-4c"></a>云何因果不通。<a id="a-4d"></a>夫三身三德。<a id="a-4e"></a>本是果上圆满之名。<a id="a-4f"></a>而今分置三德残缺不足。<a id="a-4g"></a>何者。<a id="a-4h"></a>若法身是道前。<a id="a-4i"></a>为是果上之法身。<a id="a-4j"></a>为是性德之法身。<a id="a-4k"></a>若是果上之法身。<a id="a-4l"></a>不应在道前。<a id="a-4m"></a>若是性德之法身性德何独有法身。<a id="a-4n"></a>亦应有性德之般若。<a id="a-4o"></a>性德之解脱(云云)。<a id="a-4p"></a>若言般若是道中。<a id="a-4q"></a>为是何等之般若。<a id="a-4r"></a>若是果上之般若。<a id="a-4s"></a>不应在道中。<a id="a-4t"></a>若是分得之般若。<a id="a-4u"></a>何意无分得之法身解脱(云云)。<a id="a-4v"></a>若解脱在道后。<a id="a-4w"></a>道后众善溥会。<a id="a-4x"></a>何独有解脱。<a id="a-4y"></a>以是观之因果不通。<a id="a-4z"></a>乖圆别者。<a id="a-50"></a>若作圆说。<a id="a-51"></a>法身常乐我净此自可知(云云)。<a id="a-52"></a>般若与法身相冥。<a id="a-53"></a>法身既具四德。<a id="a-54"></a>般若宁无四德耶。<a id="a-55"></a>解脱脱果缚故乐。<a id="a-56"></a>脱因缚故净。<a id="a-57"></a>无因果缚故我。<a id="a-58"></a>非因非果故常。<a id="a-59"></a>圆说圆满无有缺减。<a id="a-5A"></a>真谛若作别说。<a id="a-5B"></a>应依此经。<a id="a-5C"></a>经云法身是常是实。<a id="a-5D"></a>实即我德也。<a id="a-5E"></a>应身智慧清净即净德也。<a id="a-5F"></a>化身三昧清净即乐德也。<a id="a-5G"></a>三藏说法身独具四德。<a id="a-5H"></a>二身各具二德。<a id="a-5I"></a>故皆乖圆别也。<a id="a-5J"></a>不称法性者。<a id="a-5K"></a>且引一。<a id="a-5L"></a>经如净名云。<a id="a-5M"></a>众生如弥勒如。<a id="a-5N"></a>一如无二如。<a id="a-5O"></a>此性德法身也。<a id="a-5P"></a>一切众生即菩提相。<a id="a-5Q"></a>不可复得。<a id="a-5R"></a>此性德般若也。<a id="a-5S"></a>一切众生即涅槃相。<a id="a-5T"></a>不可复灭。<a id="a-5U"></a>此性德解脱也。<a id="a-5V"></a>如此三义岂非本有道前之位。<a id="a-5W"></a>岂独有金而无光明耶。<a id="a-5X"></a>又华严云。<a id="a-5Y"></a>初发心时便成正觉。<a id="a-5Z"></a>所有慧身不由他悟。<a id="a-5a"></a>清净妙法身湛然应一切。<a id="a-5b"></a>妙法身是法身德。<a id="a-5c"></a>慧身是般若德。<a id="a-5d"></a>应一切即应身。<a id="a-5e"></a>是解脱德。<a id="a-5f"></a>此之三身地地转增。<a id="a-5g"></a>如月渐满。<a id="a-5h"></a>岂非道始因中之位。<a id="a-5i"></a>那得因中。<a id="a-5j"></a>只有般若耶。<a id="a-5k"></a>道后具三德如上说。<a id="a-5l"></a>此事可知。<a id="a-5m"></a>当知道前圆性德。<a id="a-5n"></a>道中圆分德。<a id="a-5o"></a>道后圆究竟德。<a id="a-5p"></a>那忽分割一处唯一耶。<a id="a-5q"></a>岂非蹙灵凤于鸠巢。<a id="a-5r"></a>回神龙于兔窟。<a id="a-5s"></a>辱鳞羽之壮势。<a id="a-5t"></a>非法性之圆谈。<a id="a-5u"></a>天台师寻其经意义则不然。<a id="a-5v"></a>何者经言。<a id="a-5w"></a>法性无量甚深理无不统。<a id="a-5x"></a>文称经王。<a id="a-5y"></a>何所不摄。<a id="a-5z"></a>岂止于三三九法耶。<a id="a-60"></a>当知三字遍譬一切横法门。<a id="a-61"></a>乃称法性无量之说。<a id="a-62"></a>遍譬一切竖法门。<a id="a-63"></a>乃称法性甚深之旨。<a id="a-64"></a>方合经王一切遍收。<a id="a-65"></a>若长若广教无不统。<a id="a-66"></a>此义渊博不可以言想。<a id="a-67"></a>且寄十种三法以为初门。<a id="a-68"></a>复为三意。<a id="a-69"></a>一标十数。<a id="a-6A"></a>二释十相。<a id="a-6B"></a>三简十法。<a id="a-6C"></a>言标十数者。<a id="a-6D"></a>谓三德三宝。<a id="a-6E"></a>三涅槃三身。<a id="a-6F"></a>三大乘三菩提。<a id="a-6G"></a>三般若三佛性。<a id="a-6H"></a>三识三道也。<a id="a-6I"></a>诸三法无量止取此十法。<a id="a-6J"></a>其意云何。<a id="a-6K"></a>此之十法该括始终。<a id="a-6L"></a>今作逆顺两番生起。<a id="a-6M"></a>初从无住本立一切法。<a id="a-6N"></a>夫三德者。<a id="a-6O"></a>名秘密藏。<a id="a-6P"></a>秘密藏显由于三宝。<a id="a-6Q"></a>三宝由三涅槃。<a id="a-6R"></a>三涅槃由三身。<a id="a-6S"></a>三身由三大乘。<a id="a-6T"></a>三大乘由三菩提。<a id="a-6U"></a>三菩提由三般若。<a id="a-6V"></a>三般若由三佛性。<a id="a-6W"></a>三佛性由三识。<a id="a-6X"></a>三识由三道。<a id="a-6Y"></a>此从法性立一切法也。<a id="a-6Z"></a>若从无明为本立一切法者。<a id="a-6a"></a>一切众生无不具于十二因缘。<a id="a-6b"></a>三道迷惑翻惑生解。<a id="a-6c"></a>即成三识。<a id="a-6d"></a>从识立因即成三佛性。<a id="a-6e"></a>从因起智即成三般若。<a id="a-6f"></a>从智起行即成三菩提。<a id="a-6g"></a>从行进趣即成三大乘。<a id="a-6h"></a>乘办智德即成三身。<a id="a-6i"></a>身办断德即成三涅槃。<a id="a-6j"></a>涅槃办恩德利物即成三宝。<a id="a-6k"></a>究竟寂灭入于三德。<a id="a-6l"></a>即成秘密藏也。<a id="a-6m"></a>是为逆顺次第甚深无量义。<a id="a-6n"></a>复云何无量义者。<a id="a-6o"></a>是一法门具九法门。<a id="a-6p"></a>三德尊重即是三宝。<a id="a-6q"></a>三德不生不灭即是三涅槃。<a id="a-6r"></a>三德具足诸法聚集名为三身。<a id="a-6s"></a>运载荷负即是三大乘。<a id="a-6t"></a>不可异趣名三菩提。<a id="a-6u"></a>觉了清净名三般若。<a id="a-6v"></a>是如来种名三佛性。<a id="a-6w"></a>分别不谬是名三识。<a id="a-6x"></a>即事通理故名三道。<a id="a-6y"></a>是为一三法门具九三法门。<a id="a-6z"></a>亦具一切三法门。<a id="a-70"></a>悉例可知。<a id="a-71"></a>又皆具一切一法门。<a id="a-72"></a>一切二法门一切三法门。<a id="a-73"></a>四法门五法门。<a id="a-74"></a>六法门七法门。<a id="a-75"></a>八法门九法门。<a id="a-76"></a>十法门。<a id="a-77"></a>百法门千法门。<a id="a-78"></a>万法门亿法门。<a id="a-79"></a>一恒沙二恒沙。<a id="a-7A"></a>百千万亿恒沙法门。<a id="a-7B"></a>亦应可知。<a id="a-7C"></a>经云一法门无量法门以为眷属。<a id="a-7D"></a>一中解无量。<a id="a-7E"></a>是为法性横广无量之义也。<a id="a-7F"></a>甚深义者。<a id="a-7G"></a>寄三位显之。<a id="a-7H"></a>如十法门共论者。<a id="a-7I"></a>三道三识是本有位。<a id="a-7J"></a>三德三宝是当有位。<a id="a-7K"></a>其余是现有位。<a id="a-7L"></a>是名法性甚深。<a id="a-7M"></a>竖高之义亦成。<a id="a-7N"></a>又一法门具九法门。<a id="a-7O"></a>取其三道三识是本有位。<a id="a-7P"></a>取三德三宝是当有位。<a id="a-7Q"></a>取其余者为现有位。<a id="a-7R"></a>甚深义亦成。<a id="a-7S"></a>又一一法门具六即位。<a id="a-7T"></a>理即是本有位。<a id="a-7U"></a>究竟即是当有位。<a id="a-7V"></a>其余即是现有位。<a id="a-7W"></a>甚深义亦成。<a id="a-7X"></a>是为法性竖高甚深之义也。<a id="a-7Y"></a>当知金光明三字。<a id="a-7Z"></a>遍譬一切横法门。<a id="a-7a"></a>故言无量。<a id="a-7b"></a>遍譬一切竖法门。<a id="a-7c"></a>故言甚深。<a id="a-7d"></a>乃称法性之文。<a id="a-7e"></a>方合经王之旨。<a id="a-7f"></a>次释十种三法相者。<a id="a-7g"></a>十名如前已列。<a id="a-7h"></a>十相今当分别。<a id="a-7i"></a>若分别色相青黄同异者。<a id="a-7j"></a>应用肉眼。<a id="a-7k"></a>若分别法相深浅同异者。<a id="a-7l"></a>应用智眼。<a id="a-7m"></a>今时行者既无智眼。<a id="a-7n"></a>应用信解分别同异之相。<a id="a-7o"></a>初明三德相者。<a id="a-7p"></a>云何三云何德。<a id="a-7q"></a>法身般若解脱是为三。<a id="a-7r"></a>常乐我净是为德。<a id="a-7s"></a>法者法名可轨。<a id="a-7t"></a>诸佛轨之而得成佛。<a id="a-7u"></a>故经言。<a id="a-7v"></a>诸佛所师所谓法也。<a id="a-7w"></a>身者聚也。<a id="a-7x"></a>一法具一切法无有缺减。<a id="a-7y"></a>故名为身。<a id="a-7z"></a>经言。<a id="a-80"></a>我身即是一切众生真善知识。<a id="a-81"></a>当知身者聚也。<a id="a-82"></a>般若者。<a id="a-83"></a>觉了诸法集散非集非散。<a id="a-84"></a>即是觉了三谛之法。<a id="a-85"></a>解脱者。<a id="a-86"></a>于诸法无染无住。<a id="a-87"></a>名为解脱。<a id="a-88"></a>是名为三。<a id="a-89"></a>云何为德。<a id="a-8A"></a>一一法皆具常乐我净。<a id="a-8B"></a>名之为德。<a id="a-8C"></a>法身无二死为常。<a id="a-8D"></a>不受二边为乐。<a id="a-8E"></a>具八自在为我。<a id="a-8F"></a>身业净口业净意业净为净。<a id="a-8G"></a>无以为类。<a id="a-8H"></a>疆寄世金以譬之。<a id="a-8I"></a>世金不变不染转变富贵。<a id="a-8J"></a>譬法身四德也。<a id="a-8K"></a>般若任运具四德。<a id="a-8L"></a>如智冥如境故。<a id="a-8M"></a>大品云。<a id="a-8N"></a>色净故般若净。<a id="a-8O"></a>例此即得色常色乐色我诸义皆成。<a id="a-8P"></a>又云。<a id="a-8Q"></a>色大故般若大。<a id="a-8R"></a>色无边故般若无边。<a id="a-8S"></a>此是法性广大。<a id="a-8T"></a>般若亦广大。<a id="a-8U"></a>例此应云色深奥故般若亦深奥。<a id="a-8V"></a>此是法性竖高。<a id="a-8W"></a>般若亦竖高。<a id="a-8X"></a>当知般若亦具四德明矣。<a id="a-8Y"></a>解脱亦具四德。<a id="a-8Z"></a>夫解脱者。<a id="a-8a"></a>诸恶永尽。<a id="a-8b"></a>即无常无乐无我无净。<a id="a-8c"></a>皆已尽也。<a id="a-8d"></a>亦是众善溥会。<a id="a-8e"></a>即常乐我净溥会也。<a id="a-8f"></a>大经云。<a id="a-8g"></a>真解脱者即是如来。<a id="a-8h"></a>如来即是法身。<a id="a-8i"></a>当知解脱同如来常乐我净也。<a id="a-8j"></a>又大经云。<a id="a-8k"></a>三点具足名大涅槃。<a id="a-8l"></a>点是文字。<a id="a-8m"></a>当知法身般若解脱皆文字也。<a id="a-8n"></a>故知三点悉备四德。<a id="a-8o"></a>故言具足。<a id="a-8p"></a>三因即是三智。<a id="a-8q"></a>三智德具四德。<a id="a-8r"></a>三德具足名秘密藏。<a id="a-8s"></a>具足之文必具四德也。<a id="a-8t"></a>当知四德具足即是其相。<a id="a-8u"></a>若得此一章意。<a id="a-8v"></a>余九可解。<a id="a-8w"></a>不能默已更复略言。<a id="a-8x"></a>云何三云何宝。<a id="a-8y"></a>佛法僧是为三。<a id="a-8z"></a>可尊可重名为宝。<a id="a-90"></a>至理可尊名为法宝。<a id="a-91"></a>觉理之智可尊名佛宝。<a id="a-92"></a>毗卢遮那遍一切处。<a id="a-93"></a>即事而理。<a id="a-94"></a>此和可尊名僧宝。<a id="a-95"></a>此之三宝皆常乐我净。<a id="a-96"></a>常乐我净故乃可尊可重。<a id="a-97"></a>当知三德与三宝。<a id="a-98"></a>无二无别。<a id="a-99"></a>既以金光明喻三德。<a id="a-9A"></a>还以金光明譬三宝也。<a id="a-9B"></a>云何三。<a id="a-9C"></a>云何涅槃。<a id="a-9D"></a>性净圆净方便净是为三。<a id="a-9E"></a>不生不灭名涅槃。<a id="a-9F"></a>诸法实相不可染不可净。<a id="a-9G"></a>不染即不生。<a id="a-9H"></a>不净即不灭。<a id="a-9I"></a>不生不灭名性净涅槃。<a id="a-9J"></a>修因契理惑毕竟不生。<a id="a-9K"></a>智毕竟不灭。<a id="a-9L"></a>不生不灭名圆净涅槃。<a id="a-9M"></a>寂而常照机感即生。<a id="a-9N"></a>此生非生。<a id="a-9O"></a>缘谢即灭此灭非灭。<a id="a-9P"></a>不生不灭名方便净涅槃。<a id="a-9Q"></a>当知此三涅槃。<a id="a-9R"></a>不生不灭即是常。<a id="a-9S"></a>常故名乐乐故名我我故名净。<a id="a-9T"></a>涅槃既即常乐我净。<a id="a-9U"></a>即是三德可尊可重故。<a id="a-9V"></a>即是三宝无二无别。<a id="a-9W"></a>既以金光明喻三德三宝。<a id="a-9X"></a>还以金光明喻三涅槃也。<a id="a-9Y"></a>云何三云何身。<a id="a-9Z"></a>法报应是为三。<a id="a-9a"></a>三种法聚故名身。<a id="a-9b"></a>所谓理法聚名法身。<a id="a-9c"></a>智法聚名报身。<a id="a-9d"></a>功德法聚名应身。<a id="a-9e"></a>然理无聚散义言聚散。<a id="a-9f"></a>始从初心显出正理乃至究竟理聚方圆。<a id="a-9g"></a>始从初心终至究竟。<a id="a-9h"></a>显理之智智聚方圆。<a id="a-9i"></a>始从初心终至究竟。<a id="a-9j"></a>功德之聚方圆。<a id="a-9k"></a>故以三法聚为三身。<a id="a-9l"></a>当知三身皆常乐我净。<a id="a-9m"></a>即是三德。<a id="a-9n"></a>可尊可重即是三宝。<a id="a-9o"></a>不生不灭即是涅槃无二无别。<a id="a-9p"></a>既以金光明譬三德等。<a id="a-9q"></a>还以金光明譬三身也。<a id="a-9r"></a>云何三大乘。<a id="a-9s"></a>运荷名乘。<a id="a-9t"></a>理性虚通任运荷诸法。<a id="a-9u"></a>故名理乘。<a id="a-9v"></a>随乘者。<a id="a-9w"></a>智随于境如盖随函。<a id="a-9x"></a>故名随乘。<a id="a-9y"></a>得乘者。<a id="a-9z"></a>得果得机。<a id="a-A0"></a>得果故自解脱。<a id="a-A1"></a>得机故令他解脱。<a id="a-A2"></a>故名得乘。<a id="a-A3"></a>当知三乘皆常乐我净。<a id="a-A4"></a>即与三德无二无别。<a id="a-A5"></a>既以金光明譬三德。<a id="a-A6"></a>还以金光明譬三大乘也。<a id="a-A7"></a>云何三菩提。<a id="a-A8"></a>一真性菩提。<a id="a-A9"></a>亦名无上菩提。<a id="a-AA"></a>此菩提以理为道。<a id="a-AB"></a>二实智菩提。<a id="a-AC"></a>亦名清净菩提。<a id="a-AD"></a>此菩提以智慧为道。<a id="a-AE"></a>三方便菩提。<a id="a-AF"></a>亦名究竟菩提。<a id="a-AG"></a>此菩提以善巧逗会为道。<a id="a-AH"></a>当知三菩提皆常乐我净。<a id="a-AI"></a>与三德无二无别。<a id="a-AJ"></a>既以金光明譬三德。<a id="a-AK"></a>还以金光明譬三菩提也。<a id="a-AL"></a>云何三般若。<a id="a-AM"></a>般若名智慧。<a id="a-AN"></a>实相般若。<a id="a-AO"></a>非寂非照即一切种智。<a id="a-AP"></a>观照般若。<a id="a-AQ"></a>非照而照即一切智。<a id="a-AR"></a>方便般若。<a id="a-AS"></a>非寂而寂即道种智。<a id="a-AT"></a>当知三般若皆常乐我净。<a id="a-AU"></a>与三德无二无别。<a id="a-AV"></a>既以金光明譬三德。<a id="a-AW"></a>还以金光明譬三般若也。<a id="a-AX"></a>云何三佛性。<a id="a-AY"></a>佛名为觉性名不改。<a id="a-AZ"></a>不改即是非常非无常。<a id="a-Aa"></a>如土内金藏天魔外道所不能坏。<a id="a-Ab"></a>名正因佛性。<a id="a-Ac"></a>了因佛性者。<a id="a-Ad"></a>觉智非常非无常。<a id="a-Ae"></a>智与理相应。<a id="a-Af"></a>如人善知金藏。<a id="a-Ag"></a>此智不可破坏名了因佛性。<a id="a-Ah"></a>缘因佛性者。<a id="a-Ai"></a>一切非常非无常。<a id="a-Aj"></a>功德善根资助觉智。<a id="a-Ak"></a>开显正性。<a id="a-Al"></a>如耘除草秽掘出金藏。<a id="a-Am"></a>名缘因佛性。<a id="a-An"></a>当知三佛性一一皆常乐我净。<a id="a-Ao"></a>与三德无二无别。<a id="a-Ap"></a>既以金光明譬三德。<a id="a-Aq"></a>还以金光明三字。<a id="a-Ar"></a>譬三佛性也。<a id="a-As"></a>云何三识。<a id="a-At"></a>识名为觉了。<a id="a-Au"></a>是智慧之异名尔。<a id="a-Av"></a>庵摩罗识是第九不动识。<a id="a-Aw"></a>若分别之即是佛识。<a id="a-Ax"></a>阿梨耶识即是第八无没识。<a id="a-Ay"></a>犹有随眠烦恼与无明合。<a id="a-Az"></a>别而分之是菩萨识。<a id="a-B0"></a>大论云。<a id="a-B1"></a>在菩萨心名为般若。<a id="a-B2"></a>即其义也。<a id="a-B3"></a>阿陀那识。<a id="a-B4"></a>是第七分别识。<a id="a-B5"></a>诃恶生死欣羡涅槃。<a id="a-B6"></a>别而分之是二乘识。<a id="a-B7"></a>于佛即是方便智。<a id="a-B8"></a>波浪是凡夫第六识无俟复言。<a id="a-B9"></a>当知三识一一皆常乐我净。<a id="a-BA"></a>与三德无二无别。<a id="a-BB"></a>既以三德譬金光明。<a id="a-BC"></a>还以金光明譬三识也。<a id="a-BD"></a>云何三道。<a id="a-BE"></a>过去无明现在。<a id="a-BF"></a>爱取三支是烦恼道。<a id="a-BG"></a>过去行现在有。<a id="a-BH"></a>二支是业道。<a id="a-BI"></a>现在识名色六入触受。<a id="a-BJ"></a>未来生老死。<a id="a-BK"></a>七支是苦道。<a id="a-BL"></a>道名能通。<a id="a-BM"></a>此三更互相通。<a id="a-BN"></a>从烦恼通业。<a id="a-BO"></a>从业通苦。<a id="a-BP"></a>从苦复通烦恼。<a id="a-BQ"></a>故名三道。<a id="a-BR"></a>苦道者。<a id="a-BS"></a>谓识名色六入触受。<a id="a-BT"></a>大经云。<a id="a-BU"></a>无明与爱是二中间名为佛性。<a id="a-BV"></a>中间即是苦道。<a id="a-BW"></a>名为佛性者。<a id="a-BX"></a>名生死身为法身。<a id="a-BY"></a>如指冰为水尔。<a id="a-BZ"></a>烦恼道者。<a id="a-Ba"></a>谓无明爱取名此为般若者。<a id="a-Bb"></a>如指薪为火尔。<a id="a-Bc"></a>业道者。<a id="a-Bd"></a>谓行有乃至五无间。<a id="a-Be"></a>皆解脱相者。<a id="a-Bf"></a>如指缚为脱尔。<a id="a-Bg"></a>当知三道体之即真常乐我净。<a id="a-Bh"></a>与三德无二无别。<a id="a-Bi"></a>既以金光明譬三德。<a id="a-Bj"></a>还以金光明譬三道也。<a id="a-Bk"></a>若见此十法门。<a id="a-Bl"></a>若同若异亦是一法门。<a id="a-Bm"></a>作一切法门相。<a id="a-Bn"></a>若同若异相相明了。<a id="a-Bo"></a>即百法千法万法。<a id="a-Bp"></a>恒沙尘数亦如是。<a id="a-Bq"></a>华严云。<a id="a-Br"></a>一法门无量法门而为眷属。<a id="a-Bs"></a>首楞严和香丸。<a id="a-Bt"></a>大品裹珠。<a id="a-Bu"></a>法华一地所生。<a id="a-Bv"></a>涅槃大海水浴。<a id="a-Bw"></a>皆是其义。<a id="a-Bx"></a>问若一法即是诸法者。<a id="a-By"></a>唯说一法何用余法耶。<a id="a-Bz"></a>答佛为悦一切人。<a id="a-C0"></a>宜一切人。<a id="a-C1"></a>对一切人。<a id="a-C2"></a>悟一切人。<a id="a-C3"></a>若遍说之多有利益。<a id="a-C4"></a>一说尚令生种种解。<a id="a-C5"></a>遍读诸异论。<a id="a-C6"></a>即知智者意。<a id="a-C7"></a>故种种说令得一切解。<a id="a-C8"></a>粗言及软语。<a id="a-C9"></a>皆归第一义。<a id="a-CA"></a>皆是示人无违诤法。<a id="a-CB"></a>即此义也。<a id="a-CC"></a>三料简者。<a id="a-CD"></a>初料简三德。<a id="a-CE"></a>若指太子相好体为法身。<a id="a-CF"></a>法身在前。<a id="a-CG"></a>树王下时。<a id="a-CH"></a>明无漏慧三十四心为般若。<a id="a-CI"></a>般若在中。<a id="a-CJ"></a>八十灭度烧身不受后身为解脱。<a id="a-CK"></a>解脱在后。<a id="a-CL"></a>异而且纵。<a id="a-CM"></a>法身时无般若。<a id="a-CN"></a>般若时无解脱。<a id="a-CO"></a>解脱时无般若法身。<a id="a-CP"></a>此即三法各异。<a id="a-CQ"></a>斯乃阿含三藏数家所用。<a id="a-CR"></a>此之三意。<a id="a-CS"></a>悉不得称常乐我净也。<a id="a-CT"></a>若指空境为法身。<a id="a-CU"></a>法身是本有。<a id="a-CV"></a>照真之慧为般若。<a id="a-CW"></a>般若是今有。<a id="a-CX"></a>子果两缚尽为解脱。<a id="a-CY"></a>解脱是当有。<a id="a-CZ"></a>异而且纵。<a id="a-Ca"></a>斯乃三乘通教中所说。<a id="a-Cb"></a>前代探明大乘人所用。<a id="a-Cc"></a>亦不得称常乐我净。<a id="a-Cd"></a>若如真谛师明。<a id="a-Ce"></a>法身具四德般若解脱各二。<a id="a-Cf"></a>此乃横而且异。<a id="a-Cg"></a>乃别教一途所明。<a id="a-Ch"></a>而真谛师偏用。<a id="a-Ci"></a>当知法身可称为德。<a id="a-Cj"></a>般若解脱无德可称。<a id="a-Ck"></a>不会无量甚深之高广。<a id="a-Cl"></a>亦不得称为经王。<a id="a-Cm"></a>今所明三德如上说。<a id="a-Cn"></a>一一皆具常乐我净。<a id="a-Co"></a>论广则无量。<a id="a-Cp"></a>论高则甚深。<a id="a-Cq"></a>若诸学人闻诸经之王。<a id="a-Cr"></a>四佛所护。<a id="a-Cs"></a>不解此意。<a id="a-Ct"></a>如牛羊心眼不足论道也。<a id="a-Cu"></a>料简三宝者。<a id="a-Cv"></a>若指树王得道为佛宝。<a id="a-Cw"></a>转生灭四谛法轮为法宝。<a id="a-Cx"></a>度陈如等五人。<a id="a-Cy"></a>先得眼智明觉者为僧宝。<a id="a-Cz"></a>由是三宝故到于今。<a id="a-D0"></a>即有相从三宝者。<a id="a-D1"></a>此乃阿含中所明阶梯三宝。<a id="a-D2"></a>亦是数论宗用也。<a id="a-D3"></a>若指树王得道为佛宝。<a id="a-D4"></a>所说无生四谛为法宝。<a id="a-D5"></a>二乘菩萨修真无漏断结成圣理和为僧宝者此亦三乘通教中所说。<a id="a-D6"></a>探明大乘人所用。<a id="a-D7"></a>此两种三宝。<a id="a-D8"></a>并无常乐我净。<a id="a-D9"></a>若指华王世界坐莲华台成道为佛宝。<a id="a-DA"></a>所说恒沙佛法无量四谛为法宝。<a id="a-DB"></a>四十一贤圣为僧宝。<a id="a-DC"></a>此则异前。<a id="a-DD"></a>虽非阶梯未是同体。<a id="a-DE"></a>亦非金光明所譬三宝也。<a id="a-DF"></a>料简三涅槃者。<a id="a-DG"></a>若饥得食病得差。<a id="a-DH"></a>狱得出猕猴得酒。<a id="a-DI"></a>旃遮婆罗门饱食指腹。<a id="a-DJ"></a>皆是世人畅情为涅槃尔若计非想定无想天为涅槃者。<a id="a-DK"></a>此是邪见妄谓为涅槃尔。<a id="a-DL"></a>若多贪欲人得不净观为涅槃者。<a id="a-DM"></a>斯乃四善根方便行人涅槃也。<a id="a-DN"></a>若三界烦恼尽。<a id="a-DO"></a>证有余涅槃。<a id="a-DP"></a>焚身灰智入无余涅槃。<a id="a-DQ"></a>菩萨未得此涅槃。<a id="a-DR"></a>此即阿含中析法二乘之涅槃。<a id="a-DS"></a>若三乘人同尽子果两缚。<a id="a-DT"></a>即是通教中共涅槃。<a id="a-DU"></a>若指中道如理为性净涅槃。<a id="a-DV"></a>中道智为圆净涅槃。<a id="a-DW"></a>同缘出世薪尽火灭。<a id="a-DX"></a>为方便净涅槃。<a id="a-DY"></a>三种各别互不相关。<a id="a-DZ"></a>是为别教涅槃。<a id="a-Da"></a>若言但有性净方便净两涅槃。<a id="a-Db"></a>不明缘因涅槃。<a id="a-Dc"></a>各别不融者还是别教。<a id="a-Dd"></a>非今经所譬涅槃也。<a id="a-De"></a>料简三身者。<a id="a-Df"></a>若取树王下佛为真身。<a id="a-Dg"></a>神通变化猿猴鹿马为应身。<a id="a-Dh"></a>不明三身者。<a id="a-Di"></a>此小乘析法意尔。<a id="a-Dj"></a>若取即事而真为真身。<a id="a-Dk"></a>化用为应身。<a id="a-Dl"></a>不明三身者。<a id="a-Dm"></a>此体法中意尔。<a id="a-Dn"></a>问若尔树王下丈六。<a id="a-Do"></a>既非佛复非鹿马。<a id="a-Dp"></a>为是何身。<a id="a-Dq"></a>答一往应同人像此属应身。<a id="a-Dr"></a>又一解。<a id="a-Ds"></a>例如大乘心中智合中理为法身。<a id="a-Dt"></a>今亦如是。<a id="a-Du"></a>体是人像即是真空。<a id="a-Dv"></a>此属真身。<a id="a-Dw"></a>若依真谛师云。<a id="a-Dx"></a>法身真实二身不真实。<a id="a-Dy"></a>此则三身体相各异。<a id="a-Dz"></a>乃是别教中一途。<a id="a-E0"></a>非今所用。<a id="a-E1"></a>若言三身皆真实。<a id="a-E2"></a>至理是法身。<a id="a-E3"></a>契理之智是报身。<a id="a-E4"></a>起用是应身。<a id="a-E5"></a>应身是实佛所化皆实不虚。<a id="a-E6"></a>大经云。<a id="a-E7"></a>不净观亦实亦虚非实。<a id="a-E8"></a>不净作不净想是为虚。<a id="a-E9"></a>能破贪心是为实。<a id="a-EA"></a>应身例尔。<a id="a-EB"></a>非本体故为虚。<a id="a-EC"></a>能利益故为实。<a id="a-ED"></a>今取实边不取虚边。<a id="a-EE"></a>故言三身皆实是今所用。<a id="a-EF"></a>若复圆论三身。<a id="a-EG"></a>皆实皆虚皆亦实亦虚皆非实非虚。<a id="a-EH"></a>当约三身并作四句。<a id="a-EI"></a>如别记(云云)。<a id="a-EJ"></a>问三字譬三身。<a id="a-EK"></a>亦得譬一身二身四身无身不。<a id="a-EL"></a>答佛赴缘以三字名经。<a id="a-EM"></a>义家作三身解释。<a id="a-EN"></a>若得意者。<a id="a-EO"></a>作四三二一无义。<a id="a-EP"></a>亦复何咎。<a id="a-EQ"></a>下经中悉有其文。<a id="a-ER"></a>若作四身者。<a id="a-ES"></a>新本云。<a id="a-ET"></a>释迦牟尼能种种示现。<a id="a-EU"></a>此则开出应化。<a id="a-EV"></a>是为四身。<a id="a-EW"></a>若作三身者。<a id="a-EX"></a>即有三身分别品。<a id="a-EY"></a>专论其义。<a id="a-EZ"></a>若作二身者。<a id="a-Ea"></a>佛真法身犹若虚空。<a id="a-Eb"></a>应物现形如水中月。<a id="a-Ec"></a>若作一身者。<a id="a-Ed"></a>新本云。<a id="a-Ee"></a>一切诸佛以真法为身。<a id="a-Ef"></a>若作无身者。<a id="a-Eg"></a>如来行处净若虚空。<a id="a-Eh"></a>而复游入善寂大城。<a id="a-Ei"></a>虚空中则无一二之数。<a id="a-Ej"></a>此是无身之文。<a id="a-Ek"></a>问若尔。<a id="a-El"></a>云何以金光明。<a id="a-Em"></a>譬四身二身一身无身耶。<a id="a-En"></a>答若以义名譬盈缩由义尔。<a id="a-Eo"></a>若譬四身者。<a id="a-Ep"></a>取光明之上有煜爚之焰。<a id="a-Eq"></a>文云金光晃曜。<a id="a-Er"></a>此是譬四身之文。<a id="a-Es"></a>若譬三身如即所用。<a id="a-Et"></a>若譬二身。<a id="a-Eu"></a>金是正体光明只是功能。<a id="a-Ev"></a>以此为譬。<a id="a-Ew"></a>若譬一身但举于金以为正譬。<a id="a-Ex"></a>光明既是枝末非正所论。<a id="a-Ey"></a>若譬无身者。<a id="a-Ez"></a>至宝以无贪为金。<a id="a-F0"></a>扬震四知亦以无贪为金。<a id="a-F1"></a>今以世之至宝。<a id="a-F2"></a>譬出世之至理。<a id="a-F3"></a>弥会文义也。<a id="a-F4"></a>料简三大乘者。<a id="a-F5"></a>若约因缘六度大乘者。<a id="a-F6"></a>此还是三人名别义同也。<a id="a-F7"></a>若约三人同用无生断烦恼。<a id="a-F8"></a>三人同乘一乘。<a id="a-F9"></a>此则通教中乘也。<a id="a-FA"></a>若理随得三乘。<a id="a-FB"></a>体相别异不同者。<a id="a-FC"></a>此则别教中乘也。<a id="a-FD"></a>三种并为得乘方便所摄也。<a id="a-FE"></a>正法华中明象乘。<a id="a-FF"></a>足三为四。<a id="a-FG"></a>羊鹿牛乘为得乘所摄。<a id="a-FH"></a>象乘即是理乘。<a id="a-FI"></a>如今之所明三乘也。<a id="a-FJ"></a>华严中明四乘。<a id="a-FK"></a>三乘亦为得乘所摄。<a id="a-FL"></a>佛乘正是今之三乘义也。<a id="a-FM"></a>料简三菩提者。<a id="a-FN"></a>如请观音云。<a id="a-FO"></a>修三种清净三菩提心。<a id="a-FP"></a>此即缘三乘人心而修心也。<a id="a-FQ"></a>乃是方便菩提所摄。<a id="a-FR"></a>若缘真如实理发菩提心者。<a id="a-FS"></a>或缘如来智慧说法发菩提心者。<a id="a-FT"></a>或缘如来神通变化。<a id="a-FU"></a>发菩提心者。<a id="a-FV"></a>亦非今所用。<a id="a-FW"></a>文殊问般若云。<a id="a-FX"></a>无发是发菩提心。<a id="a-FY"></a>又若一发一切发。<a id="a-FZ"></a>是发菩提心。<a id="a-Fa"></a>又若非一非一切。<a id="a-Fb"></a>而一而一切。<a id="a-Fc"></a>是发菩提心。<a id="a-Fd"></a>如此菩提心。<a id="a-Fe"></a>即一而三并今所用。<a id="a-Ff"></a>于一而论三。<a id="a-Fg"></a>于三而论一尔(云云)料简三般若者。<a id="a-Fh"></a>问般若至忘至寂。<a id="a-Fi"></a>云何分别诸法耶。<a id="a-Fj"></a>答一切智观慧眼见。<a id="a-Fk"></a>见法皆非法。<a id="a-Fl"></a>道种智观法眼见。<a id="a-Fm"></a>见非法皆是法。<a id="a-Fn"></a>一切种智观佛眼见。<a id="a-Fo"></a>见法非法非非法双照法非法。<a id="a-Fp"></a>若三智三眼一时圆观。<a id="a-Fq"></a>一切法寂灭相。<a id="a-Fr"></a>种种行类相貌。<a id="a-Fs"></a>皆知五眼具足成菩提。<a id="a-Ft"></a>汝所问者乃是眇眼所见。<a id="a-Fu"></a>偏观所观。<a id="a-Fv"></a>与则是曲见。<a id="a-Fw"></a>夺则堕尼犍也。<a id="a-Fx"></a>料简三佛性者。<a id="a-Fy"></a>真谛师云。<a id="a-Fz"></a>正性在道前。<a id="a-G0"></a>了性在道中。<a id="a-G1"></a>缘性在道后。<a id="a-G2"></a>此一往别说推理不然。<a id="a-G3"></a>华严云。<a id="a-G4"></a>一中具无量。<a id="a-G5"></a>大品云。<a id="a-G6"></a>一心具万行。<a id="a-G7"></a>净名云。<a id="a-G8"></a>举足下足具于佛法矣。<a id="a-G9"></a>法华云。<a id="a-GA"></a>一切智愿犹在不失。<a id="a-GB"></a>涅槃云。<a id="a-GC"></a>金刚宝藏具足无缺。<a id="a-GD"></a>但有深浅明昧之殊尔。<a id="a-GE"></a>料简三识。<a id="a-GF"></a>若分别说者则属三人。<a id="a-GG"></a>此乃别教意。<a id="a-GH"></a>非今所用。<a id="a-GI"></a>若依摄论如土染金之文。<a id="a-GJ"></a>即是圆意。<a id="a-GK"></a>土即阿陀那。<a id="a-GL"></a>染即阿梨耶。<a id="a-GM"></a>金即庵摩罗。<a id="a-GN"></a>此即圆说也。<a id="a-GO"></a>问如经云。<a id="a-GP"></a>依智不依识。<a id="a-GQ"></a>既云三识此那可依。<a id="a-GR"></a>答经言不依识者是生死识。<a id="a-GS"></a>今则不尔。<a id="a-GT"></a>今言依识者。<a id="a-GU"></a>是智之异名。<a id="a-GV"></a>名清净识。<a id="a-GW"></a>又道前通名为识。<a id="a-GX"></a>道后转依即是智慧未详。<a id="a-GY"></a>料简三道者。<a id="a-GZ"></a>问界内可有十二轮转三道迷惑。<a id="a-Ga"></a>界外复云何。<a id="a-Gb"></a>答宝性论云。<a id="a-Gc"></a>生界外有四种障。<a id="a-Gd"></a>谓缘相生坏。<a id="a-Ge"></a>缘即无明。<a id="a-Gf"></a>为行作缘即烦恼道也。<a id="a-Gg"></a>相即结业。<a id="a-Gh"></a>即业道也。<a id="a-Gi"></a>生即名色等。<a id="a-Gj"></a>是苦之初。<a id="a-Gk"></a>坏即老死是苦之终。<a id="a-Gl"></a>即苦道也。<a id="a-Gm"></a>有此四障障于四德。<a id="a-Gn"></a>缘障净相障我。<a id="a-Go"></a>生障乐坏障常。<a id="a-Gp"></a>四障破四德显也。<a id="a-Gq"></a>第四依经文立名者。<a id="a-Gr"></a>上来举譬多是义推。<a id="a-Gs"></a>依文立名显然可解。<a id="a-Gt"></a>何者义推疏远依文亲近。<a id="a-Gu"></a>以己情推度是故言疏。<a id="a-Gv"></a>彼义例此。<a id="a-Gw"></a>是故言远。<a id="a-Gx"></a>用佛口说是故言亲。<a id="a-Gy"></a>即此经文是故言近。<a id="a-Gz"></a>岂可弃亲近而从疏远耶。<a id="a-H0"></a>始从序品终乎赞佛品。<a id="a-H1"></a>品之中若不说金光明名。<a id="a-H2"></a>即说金光明事。<a id="a-H3"></a>或一品说名不说事。<a id="a-H4"></a>或一品说事不说名。<a id="a-H5"></a>或一品名事兼明。<a id="a-H6"></a>或一品名事独说。<a id="a-H7"></a>或一品重说名重说事。<a id="a-H8"></a>故知品品不空篇篇悉有。<a id="a-H9"></a>为此义故依文立名也。<a id="a-HA"></a>序品云。<a id="a-HB"></a>是金光明诸经之王。<a id="a-HC"></a>创首标名弥为可用。<a id="a-HD"></a>次寿量品。<a id="a-HE"></a>四佛俱集王舍城。<a id="a-HF"></a>放大光明照王舍城。<a id="a-HG"></a>及此三千大千世界。<a id="a-HH"></a>发起其事忏悔品。<a id="a-HI"></a>信相梦见金鼓。<a id="a-HJ"></a>其状姝大其明溥照。<a id="a-HK"></a>过夜至旦向佛说之。<a id="a-HL"></a>赞欢品金龙尊王。<a id="a-HM"></a>奉贡金鼓发大誓愿。<a id="a-HN"></a>愿我当来夜则梦见昼如实说。<a id="a-HO"></a>空品云。<a id="a-HP"></a>故此尊经略而说之。<a id="a-HQ"></a>尊经即金光明也。<a id="a-HR"></a>四王品六番问答。<a id="a-HS"></a>问问之中重说其名。<a id="a-HT"></a>答答之内重明其事。<a id="a-HU"></a>又以手擎香炉时。<a id="a-HV"></a>香烟变为香盖。<a id="a-HW"></a>金光不但遍此大千。<a id="a-HX"></a>亦遍十方佛土(云云)。<a id="a-HY"></a>大辩功德已下。<a id="a-HZ"></a>标名举事其例甚多。<a id="a-Ha"></a>若信相所梦。<a id="a-Hb"></a>是现在金光明之事。<a id="a-Hc"></a>龙尊发愿。<a id="a-Hd"></a>是过去金光明之事。<a id="a-He"></a>香盖遍满是未来金光明之事。<a id="a-Hf"></a>一部名事遍十八品。<a id="a-Hg"></a>一处起烟十方光盖。<a id="a-Hh"></a>非但现在亘通三世。<a id="a-Hi"></a>若名若事纵横高广。<a id="a-Hj"></a>无量甚深为若此也。<a id="a-Hk"></a>而不用此标名义推。<a id="a-Hl"></a>譬喻无有一文。<a id="a-Hm"></a>无而疆用有而不遵。<a id="a-Hn"></a>明识者审之无俟多云。<a id="a-Ho"></a>又诸经例多如稻秆斧柯象步城经等说。<a id="a-Hp"></a>其事指所说事仍即为名。<a id="a-Hq"></a>又如说稻秆事斧柯事象步事等。<a id="a-Hr"></a>即名为稻秆斧柯象步经事也。<a id="a-Hs"></a>第五当体得名者。<a id="a-Ht"></a>有师云。<a id="a-Hu"></a>真谛无名世谛有名。<a id="a-Hv"></a>寄名名于无名。<a id="a-Hw"></a>假俗而谈真尔。<a id="a-Hx"></a>成论云。<a id="a-Hy"></a>无名相中假名相说。<a id="a-Hz"></a>今反此义。<a id="a-I0"></a>俗本无名随真立名。<a id="a-I1"></a>何者如劫初廓然万物无字。<a id="a-I2"></a>圣人仰则真法俯立俗号。<a id="a-I3"></a>如理能通依真以名道。<a id="a-I4"></a>如理尊贵依真以名宝。<a id="a-I5"></a>如理能该罗依真以名网。<a id="a-I6"></a>如理能超应依真以名响。<a id="a-I7"></a>华严中云。<a id="a-I8"></a>耕田转耒衣裳作井。<a id="a-I9"></a>皆圣人所为。<a id="a-IA"></a>大经云。<a id="a-IB"></a>世谛但有名无实义。<a id="a-IC"></a>第一义谛有名有实义。<a id="a-ID"></a>以此而推。<a id="a-IE"></a>真谛有名更何所惑。<a id="a-IF"></a>龙树四依菩萨。<a id="a-IG"></a>随义理为立名字。<a id="a-IH"></a>义即第一义理即如理也。<a id="a-II"></a>净名云。<a id="a-IJ"></a>从无住本立一切法。<a id="a-IK"></a>经论咸然岂可不信。<a id="a-IL"></a>今言法性之法。<a id="a-IM"></a>可尊可贵名法性为金。<a id="a-IN"></a>此法性寂而常照名为光。<a id="a-IO"></a>此法性大悲能多利益名为明。<a id="a-IP"></a>即是金光明之法门也。<a id="a-IQ"></a>菩萨入此法门从法为名。<a id="a-IR"></a>即是金光明菩萨。<a id="a-IS"></a>佛究竟此法门。<a id="a-IT"></a>即有金焰光明如来。<a id="a-IU"></a>金百光明照藏如来等。<a id="a-IV"></a>若尔何故名释迦。<a id="a-IW"></a>释迦此有通别名。<a id="a-IX"></a>从通即名金光明。<a id="a-IY"></a>允同诸佛。<a id="a-IZ"></a>从别即受释迦之称尔。<a id="a-Ia"></a>故赞佛品云。<a id="a-Ib"></a>如来之身金色微妙。<a id="a-Ic"></a>其明照曜曜即是光。<a id="a-Id"></a>此是赞佛法体。<a id="a-Ie"></a>非赞世金也。<a id="a-If"></a>当佛法性为金。<a id="a-Ig"></a>非借世金也。<a id="a-Ih"></a>三身品云。<a id="a-Ii"></a>与诸佛同体。<a id="a-Ij"></a>与诸佛同意。<a id="a-Ik"></a>与诸佛同事。<a id="a-Il"></a>同体者是同法性金也。<a id="a-Im"></a>同意者同法性光也。<a id="a-In"></a>同事者同法性明也。<a id="a-Io"></a>故华严云。<a id="a-Ip"></a>一切诸如来。<a id="a-Iq"></a>同共一法身。<a id="a-Ir"></a>一身一智慧。<a id="a-Is"></a>力无畏亦然。<a id="a-It"></a>一身即是同金。<a id="a-Iu"></a>智慧即是同光。<a id="a-Iv"></a>力无畏即是同明。<a id="a-Iw"></a>于一法体三义具足。<a id="a-Ix"></a>非假世金寄况佛法。<a id="a-Iy"></a>故树神云。<a id="a-Iz"></a>无量大悲宣说如是妙宝经典。<a id="a-J0"></a>当体并是妙宝。<a id="a-J1"></a>此宝具足光明。<a id="a-J2"></a>非借世金以譬法也。</p>
 </body>
</html>