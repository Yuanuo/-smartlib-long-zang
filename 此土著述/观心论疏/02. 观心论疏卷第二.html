<!doctype html>
<html id="z3IBWbQ1OA" data-ver="1183">
 <head>
  <meta charset="utf-8">
  <meta author="灌顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观心论疏卷第二</h1>
  <p id="a2">论曰。<a id="a-3"></a>摩诃般若波罗蜜经明四十二字门。<a id="a-4"></a>初云。<a id="a-5"></a>若闻阿字门。<a id="a-6"></a>即解一切义。<a id="a-7"></a>所谓一切法初不生。<a id="a-8"></a>今论初明四不可说。<a id="a-9"></a>即是不生义。<a id="a-A"></a>故引彼文也。<a id="a-B"></a>次引龙树中论八不者。<a id="a-C"></a>一彼论初明八不。<a id="a-D"></a>即是不生为首。<a id="a-E"></a>与今论同。<a id="a-F"></a>二彼论明诸法不自生。<a id="a-G"></a>亦不从他生。<a id="a-H"></a>不共不无因。<a id="a-I"></a>是故说无生。<a id="a-J"></a>论主用此四句释八不。<a id="a-K"></a>辩诸法不生以用申经。<a id="a-L"></a>今论约彼自生一句。<a id="a-M"></a>起三十六问。<a id="a-N"></a>有此二义。<a id="a-O"></a>故引彼论文也。<a id="a-P"></a>问云何是龙树用八不破立申。<a id="a-Q"></a>经之相。<a id="a-R"></a>复云何是自他四句释八不。<a id="a-S"></a>申经之相。<a id="a-T"></a>复云何是约自生一句。<a id="a-U"></a>起三十六问耶答今当次第释此三问也。<a id="a-V"></a>今先明经中破立。<a id="a-W"></a>后明论申破立。<a id="a-X"></a>何者。<a id="a-Y"></a>然涅槃经明昔以四枯破外道邪常之计。<a id="a-Z"></a>今以四荣破三修断无之执。<a id="a-a"></a>二边病除始得非枯非荣入大涅槃。<a id="a-b"></a>而复枯荣双用二鸟俱游。<a id="a-c"></a>利者因斯入秘密藏。<a id="a-d"></a>经云。<a id="a-e"></a>安置诸子秘密藏中。<a id="a-f"></a>我亦不久自住其中。<a id="a-g"></a>法华亦先破三乘四枯之病。<a id="a-h"></a>故云无二亦无三。<a id="a-i"></a>然后会归常乐我净。<a id="a-j"></a>故云汝是我子我今常住不灭。<a id="a-k"></a>汝亦具于四荣。<a id="a-l"></a>既识枯荣即悟非枯非荣。<a id="a-m"></a>经云。<a id="a-n"></a>终归于空即是非枯非荣。<a id="a-o"></a>入大寂涅槃空也。<a id="a-p"></a>而能枯荣双用。<a id="a-q"></a>经云。<a id="a-r"></a>一切财物汝悉知之。<a id="a-s"></a>无智人前勿妄宣传。<a id="a-t"></a>有智人中可广宣也。<a id="a-u"></a>何者。<a id="a-v"></a>三根并悟。<a id="a-w"></a>五千之流。<a id="a-x"></a>犹未信也。<a id="a-y"></a>而诸大乘破立。<a id="a-z"></a>得意者已悟。<a id="a-10"></a>迷者执教未晓。<a id="a-11"></a>龙树后出作论。<a id="a-12"></a>初明八不破执二边邪迷。<a id="a-13"></a>申佛中道正教。<a id="a-14"></a>然论虽明八不。<a id="a-15"></a>合而论之只是不生不灭二句。<a id="a-16"></a>破断常二边。<a id="a-17"></a>何者不常即是不生。<a id="a-18"></a>不断即是不灭不一即不生。<a id="a-19"></a>不异即不灭。<a id="a-1A"></a>不来即不生。<a id="a-1B"></a>不去即不灭也。<a id="a-1C"></a>是则不生即四枯之空。<a id="a-1D"></a>破二十五有计常乐我净之生病。<a id="a-1E"></a>不灭即四荣之假破二乘断无之灭病。<a id="a-1F"></a>是以众生因龙树用不生不灭。<a id="a-1G"></a>破二边病除方晓中道。<a id="a-1H"></a>始悟经中枯荣非枯非荣。<a id="a-1I"></a>三观妙用开佛知见。<a id="a-1J"></a>识衣中之宝也。<a id="a-1K"></a>故论中辩三观之名云。<a id="a-1L"></a>因缘所生法。<a id="a-1M"></a>我说即是空。<a id="a-1N"></a>亦名为假名。<a id="a-1O"></a>亦是中道义也。<a id="a-1P"></a>问若尔。<a id="a-1Q"></a>因缘生法四句。<a id="a-1R"></a>若为会通不生不灭三观耶。<a id="a-1S"></a>答因缘所生者。<a id="a-1T"></a>即是二十五有有漏生灭之法。<a id="a-1U"></a>先出所破之境也。<a id="a-1V"></a>次云。<a id="a-1W"></a>我说即是空者。<a id="a-1X"></a>即是不生破因缘有漏生法明其不生。<a id="a-1Y"></a>故是空也。<a id="a-1Z"></a>次云。<a id="a-1a"></a>亦名为假名者。<a id="a-1b"></a>即是不灭破灰断灭无。<a id="a-1c"></a>故云亦名假名也。<a id="a-1d"></a>次云亦名中道义者。<a id="a-1e"></a>即是不生故不常。<a id="a-1f"></a>不灭故不断。<a id="a-1g"></a>不常不断非有非无故。<a id="a-1h"></a>亦名中道义也。<a id="a-1i"></a>所以论用不生不灭之空假破迷。<a id="a-1j"></a>申佛中道圆妙三观。<a id="a-1k"></a>意在此也。<a id="a-1l"></a>论破外人云。<a id="a-1m"></a>若如汝所计则无三宝四谛。<a id="a-1n"></a>若如我所破则不失三宝四谛。<a id="a-1o"></a>三宝四谛即荣树一鸟之用也。<a id="a-1p"></a>论后两品明小乘观法。<a id="a-1q"></a>即是枯树一鸟之用也。<a id="a-1r"></a>是则二鸟俱游枯荣双运。<a id="a-1s"></a>斯论之妙用。<a id="a-1t"></a>又论明二观。<a id="a-1u"></a>即是论用中即是论体故称中道论也。<a id="a-1v"></a>问今正应明此论四不可说。<a id="a-1w"></a>何乃释中论破申之意耶。<a id="a-1x"></a>答彼论不生不灭等因缘所生法。<a id="a-1y"></a>四句破申即是今四不可说破执。<a id="a-1z"></a>申于佛教是同故。<a id="a-20"></a>先释彼次解今也。<a id="a-21"></a>何者。<a id="a-22"></a>经云。<a id="a-23"></a>生生不可说。<a id="a-24"></a>即彼因缘所生有漏之法也。<a id="a-25"></a>经云。<a id="a-26"></a>生不生不可说。<a id="a-27"></a>即彼我说即是空也。<a id="a-28"></a>经云。<a id="a-29"></a>不生生不可说。<a id="a-2A"></a>即彼亦名为假名也。<a id="a-2B"></a>经云。<a id="a-2C"></a>不生不生不可说。<a id="a-2D"></a>即彼亦名中道义也。<a id="a-2E"></a>是则名异而义同。<a id="a-2F"></a>申破一也。<a id="a-2G"></a>问既其同一彼已明之。<a id="a-2H"></a>此何繁更说答虽同而大异。<a id="a-2I"></a>何者。<a id="a-2J"></a>彼历一切法广破一切迷执。<a id="a-2K"></a>不专破心辩心。<a id="a-2L"></a>出一切佛法之知见。<a id="a-2M"></a>所以学者多失宗本。<a id="a-2N"></a>今明心是万法之本。<a id="a-2O"></a>故句句约心而破。<a id="a-2P"></a>显其心中圆具一切佛法。<a id="a-2Q"></a>令识家中伏藏衣中之宝。<a id="a-2R"></a>息其希求之劳。<a id="a-2S"></a>与彼论大异也。<a id="a-2T"></a>今次答上问云。<a id="a-2U"></a>何用自他四句释八不。<a id="a-2V"></a>以用申经者。<a id="a-2W"></a>今先释不生一句。<a id="a-2X"></a>何者。<a id="a-2Y"></a>但众生一切迷惑莫不计。<a id="a-2Z"></a>执三界二十五有而起四倒。<a id="a-2a"></a>横计神我生于三毒八万四千诸烦恼惑。<a id="a-2b"></a>无明缘行乃至老死苦集流转生死浩然。<a id="a-2c"></a>死已更生已生归死。<a id="a-2d"></a>虚妄而受三途重苦。<a id="a-2e"></a>莫知休息。<a id="a-2f"></a>而龙树菩萨愍斯群迷故。<a id="a-2g"></a>作论申经。<a id="a-2h"></a>示众生诸法之本源。<a id="a-2i"></a>清净无生无灭。<a id="a-2j"></a>令其反本还源故。<a id="a-2k"></a>说诸法不生等。<a id="a-2l"></a>但众生执计已久。<a id="a-2m"></a>未能即悟无生之理。<a id="a-2n"></a>故外人救云。<a id="a-2o"></a>世间现见有一切万物瓶衣柱地神我等。<a id="a-2p"></a>云何论主破云言无耶。<a id="a-2q"></a>论主言。<a id="a-2r"></a>何得信汝愚痴。<a id="a-2s"></a>牛羊眼所见即谓之为有。<a id="a-2t"></a>如病眼见空华。<a id="a-2u"></a>病眼何足为证耶。<a id="a-2v"></a>论主为是等众生不能得信悟故。<a id="a-2w"></a>约自他四句。<a id="a-2x"></a>一一检破穷责。<a id="a-2y"></a>令其情穷理极。<a id="a-2z"></a>方悟无生之理。<a id="a-30"></a>故云。<a id="a-31"></a>以自他四句释成八不也。<a id="a-32"></a>今略出自他四句。<a id="a-33"></a>责破之相者。<a id="a-34"></a>但一切众生一计有心神之我。<a id="a-35"></a>二计有一切万物。<a id="a-36"></a>今且破检心神者。<a id="a-37"></a>今问夫计心生不生四句为自生。<a id="a-38"></a>为他生。<a id="a-39"></a>为共生。<a id="a-3A"></a>为无因生耶。<a id="a-3B"></a>若谓一念心起不从外境。<a id="a-3C"></a>但从自心而生者。<a id="a-3D"></a>即自生也。<a id="a-3E"></a>即应常生何得对境。<a id="a-3F"></a>即生不对不生故。<a id="a-3G"></a>经云。<a id="a-3H"></a>有缘思生无缘思不生。<a id="a-3I"></a>故知心不自生也。<a id="a-3J"></a>若谓从境而生者。<a id="a-3K"></a>即他生也。<a id="a-3L"></a>若是他生离于内心。<a id="a-3M"></a>而应得生。<a id="a-3N"></a>若离必不能生何谓他生耶。<a id="a-3O"></a>若言由内有心外藉于境。<a id="a-3P"></a>内外和合共生。<a id="a-3Q"></a>今问前责自生不得。<a id="a-3R"></a>即是内无有生。<a id="a-3S"></a>前责他生不得。<a id="a-3T"></a>即是外境无生。<a id="a-3U"></a>是二各无生。<a id="a-3V"></a>合共云何得生耶。<a id="a-3W"></a>如一沙无油合两沙亦无也。<a id="a-3X"></a>若内外各有生合则两生。<a id="a-3Y"></a>又若必各自有生。<a id="a-3Z"></a>何用共合而生耶。<a id="a-3a"></a>是则共生犹有三过也。<a id="a-3b"></a>若谓离心离境无因缘而生者有因缘责。<a id="a-3c"></a>生尚不可得。<a id="a-3d"></a>何况无因缘而得有生耶。<a id="a-3e"></a>故中论云。<a id="a-3f"></a>诸法不自生。<a id="a-3g"></a>亦不从他生。<a id="a-3h"></a>不共不无因。<a id="a-3i"></a>是故说无生。<a id="a-3j"></a>广破如论也。<a id="a-3k"></a>次破无情一切法求生不可得者。<a id="a-3l"></a>且寄谷子检破。<a id="a-3m"></a>例余一切法亦然也。<a id="a-3n"></a>何者。<a id="a-3o"></a>今问谷子为自生他生共生无因生耶。<a id="a-3p"></a>若言谷子自生者。<a id="a-3q"></a>不应藉水土而生耶。<a id="a-3r"></a>今实不尔。<a id="a-3s"></a>故知谷子不自生。<a id="a-3t"></a>若谓从水土之他生者。<a id="a-3u"></a>离谷子之外而水土之他应能生耶。<a id="a-3v"></a>今实不尔。<a id="a-3w"></a>故知他不能生也。<a id="a-3x"></a>若谓内由有谷子外藉水土为因缘共生者。<a id="a-3y"></a>前已责自他各求生不可得。<a id="a-3z"></a>共云何生共生有三过如前说。<a id="a-40"></a>若谓离谷子水土无因缘而生者。<a id="a-41"></a>有因缘求生尚不可得。<a id="a-42"></a>何况无因缘生耶。<a id="a-43"></a>故云。<a id="a-44"></a>诸法不自生等(云云)。<a id="a-45"></a>今略举大纲。<a id="a-46"></a>得意者亦足以除疑也。<a id="a-47"></a>若欲广知可自往寻论也。<a id="a-48"></a>释论云。<a id="a-49"></a>一切诸法中但有名与色。<a id="a-4A"></a>若欲如实观但当观名色。<a id="a-4B"></a>然名即是心。<a id="a-4C"></a>摄得一切有情之法。<a id="a-4D"></a>色即外尘。<a id="a-4E"></a>摄得一切无情之法。<a id="a-4F"></a>是则今约色心二法自他。<a id="a-4G"></a>四句检生不可得者。<a id="a-4H"></a>当知一切万法皆无生也。<a id="a-4I"></a>众生因此四句检责求生不可得。<a id="a-4J"></a>始悟解一切法无生。<a id="a-4K"></a>即得反本还源。<a id="a-4L"></a>归真本净。<a id="a-4M"></a>方晓一切万法皆是虚妄。<a id="a-4N"></a>无复执计。<a id="a-4O"></a>钝者未悟。<a id="a-4P"></a>闻破诸法不生。<a id="a-4Q"></a>即复谓之有灭。<a id="a-4R"></a>论主即复四句求检于灭。<a id="a-4S"></a>何者。<a id="a-4T"></a>若谓法体自灭即是自灭。<a id="a-4U"></a>若谓法体为三相所灭。<a id="a-4V"></a>即是他灭。<a id="a-4W"></a>若谓法体三相合灭。<a id="a-4X"></a>即共灭。<a id="a-4Y"></a>若谓离法体三相灭者。<a id="a-4Z"></a>即无因灭。<a id="a-4a"></a>四句俱不可求检不可得。<a id="a-4b"></a>始悟诸法本自不生今则无灭。<a id="a-4c"></a>知即色是空非色灭空。<a id="a-4d"></a>此是破二十五有之生灭。<a id="a-4e"></a>归偏真自性之空。<a id="a-4f"></a>此未显中道。<a id="a-4g"></a>今用不灭破自性空者。<a id="a-4h"></a>若云即色自性是空者。<a id="a-4i"></a>即自灭。<a id="a-4j"></a>若谓灭色取空者。<a id="a-4k"></a>即他灭。<a id="a-4l"></a>若谓灭色自空和合。<a id="a-4m"></a>即共灭。<a id="a-4n"></a>若谓难自他即无因灭。<a id="a-4o"></a>是则四句检自性空亦不可得也。<a id="a-4p"></a>此即诸法不自灭。<a id="a-4q"></a>亦不从他灭。<a id="a-4r"></a>不共不无因。<a id="a-4s"></a>是故知无灭不常。<a id="a-4t"></a>不断不一不异。<a id="a-4u"></a>不来不去。<a id="a-4v"></a>例四句捡皆不可得。<a id="a-4w"></a>故知不灭是则两用也。<a id="a-4x"></a>然既以四句不灭。<a id="a-4y"></a>捡自性空不可得。<a id="a-4z"></a>即是非空而空名第一义。<a id="a-50"></a>即是四枯四句不生。<a id="a-51"></a>捡自性之有不可得。<a id="a-52"></a>即是非有而有名法性之色。<a id="a-53"></a>经云。<a id="a-54"></a>舍无常色获得常色。<a id="a-55"></a>即是四荣。<a id="a-56"></a>以此自他四句求捡。<a id="a-57"></a>生灭不常不断。<a id="a-58"></a>不一不异不来不去。<a id="a-59"></a>众生因悟。<a id="a-5A"></a>经中枯荣非枯非荣。<a id="a-5B"></a>三观中道是名自他四句。<a id="a-5C"></a>释论初八不用申佛经。<a id="a-5D"></a>其相如是也。<a id="a-5E"></a>次答上第三问。<a id="a-5F"></a>云何约自生一句。<a id="a-5G"></a>起三十六问者。<a id="a-5H"></a>经云。<a id="a-5I"></a>不内观得是智慧。<a id="a-5J"></a>乃至非内外观得是智慧。<a id="a-5K"></a>亦不离内外观得是智慧。<a id="a-5L"></a>今亦尔。<a id="a-5M"></a>四句求生不可得。<a id="a-5N"></a>亦不离自他四句。<a id="a-5O"></a>论主又明不生则不有不灭。<a id="a-5P"></a>即不无不无故。<a id="a-5Q"></a>得约自生一句起三十六问也。<a id="a-5R"></a>余他生共生无因生亦然也。<a id="a-5S"></a>论云。<a id="a-5T"></a>问观自生心。<a id="a-5U"></a>云何四不说。<a id="a-5V"></a>离戏论诤讼。<a id="a-5W"></a>心净如虚空。<a id="a-5X"></a>此一偈去是第二正说分。<a id="a-5Y"></a>有三十六偈。<a id="a-5Z"></a>为三十六问。<a id="a-5a"></a>就正说分为十章。<a id="a-5b"></a>初一偈明教理圆妙不可说。<a id="a-5c"></a>二有两偈。<a id="a-5d"></a>明迷理教起见思二惑。<a id="a-5e"></a>三有四偈明悟理有浅深。<a id="a-5f"></a>致有四教之别。<a id="a-5g"></a>四有一偈。<a id="a-5h"></a>明欲寻教下之理。<a id="a-5i"></a>应依四种三昧方轨而修。<a id="a-5j"></a>五有一偈。<a id="a-5k"></a>明妙理不可顿阶。<a id="a-5l"></a>应先修二十五方便。<a id="a-5m"></a>六有一偈。<a id="a-5n"></a>明心观理实而诸境。<a id="a-5o"></a>杂发不同。<a id="a-5p"></a>七有一偈。<a id="a-5q"></a>明随观一境。<a id="a-5r"></a>用十法成乘。<a id="a-5s"></a>八有七偈。<a id="a-5t"></a>明十法观成证诸地住。<a id="a-5u"></a>具诸法门不同。<a id="a-5v"></a>九有十四偈。<a id="a-5w"></a>明化他起用法不同。<a id="a-5x"></a>十有四偈。<a id="a-5y"></a>总结自行化他法门。<a id="a-5z"></a>并在于一心。<a id="a-60"></a>尽净言语道断也。<a id="a-61"></a>偈云。<a id="a-62"></a>四不可说者。<a id="a-63"></a>一生生不可说。<a id="a-64"></a>二生不生不可说。<a id="a-65"></a>三不生生不可说。<a id="a-66"></a>四不生不生不可说。<a id="a-67"></a>论释云。<a id="a-68"></a>生生故生。<a id="a-69"></a>生故不生。<a id="a-6A"></a>云何可说。<a id="a-6B"></a>令例此语者。<a id="a-6C"></a>生生故生。<a id="a-6D"></a>不生生故不生不生。<a id="a-6E"></a>云何单可说失其圆旨也。<a id="a-6F"></a>又生生即三藏教。<a id="a-6G"></a>生不生即通教。<a id="a-6H"></a>不生生即别教。<a id="a-6I"></a>不生不生即圆教。<a id="a-6J"></a>是则不但三句即一句。<a id="a-6K"></a>一句即三句。<a id="a-6L"></a>不可说亦即三教即一教。<a id="a-6M"></a>一教即三教。<a id="a-6N"></a>云何可说。<a id="a-6O"></a>故论初云。<a id="a-6P"></a>四不可说次后辩其四教也。<a id="a-6Q"></a>又经释云。<a id="a-6R"></a>生生是有漏之法。<a id="a-6S"></a>故云生生。<a id="a-6T"></a>即是中论因缘所生法也。<a id="a-6U"></a>生不生者。<a id="a-6V"></a>释云。<a id="a-6W"></a>世谛死时名生不生。<a id="a-6X"></a>即中论我说即是空。<a id="a-6Y"></a>不生生者。<a id="a-6Z"></a>释云。<a id="a-6a"></a>初出胎名不生生。<a id="a-6b"></a>即中论亦名为假名。<a id="a-6c"></a>不生不生者。<a id="a-6d"></a>释云。<a id="a-6e"></a>大般涅槃有不生不生。<a id="a-6f"></a>即中论亦名中道义也。<a id="a-6g"></a>是则论中四句即是论中三观。<a id="a-6h"></a>三观即一观。<a id="a-6i"></a>一观即三观。<a id="a-6j"></a>云何可单说。<a id="a-6k"></a>单说则惑者极乎题目而领。<a id="a-6l"></a>岂会玄旨耶。<a id="a-6m"></a>经云。<a id="a-6n"></a>止止不须说我法妙难思。<a id="a-6o"></a>即其义也。<a id="a-6p"></a>故初明四不可说。<a id="a-6q"></a>复明三观理妙也。<a id="a-6r"></a>又经云。<a id="a-6s"></a>一切众生亦一非一非一非非一。<a id="a-6t"></a>亦一者。<a id="a-6u"></a>一切众生则一乘故。<a id="a-6v"></a>即佛法义也。<a id="a-6w"></a>非一者如是数法记三乘故。<a id="a-6x"></a>即声闻辟支佛菩萨三法数也。<a id="a-6y"></a>非非一者。<a id="a-6z"></a>如是数不定故。<a id="a-70"></a>即六道法界。<a id="a-71"></a>又言众生者。<a id="a-72"></a>即六道也。<a id="a-73"></a>是则经明一念之心具十法界明矣。<a id="a-74"></a>又经云。<a id="a-75"></a>众生身有毒草。<a id="a-76"></a>复有妙药王。<a id="a-77"></a>毒草即六道界。<a id="a-78"></a>药王即四圣界。<a id="a-79"></a>是六道即生生也。<a id="a-7A"></a>二乘即生不生也。<a id="a-7B"></a>菩萨界即不生生。<a id="a-7C"></a>佛界即不生不生。<a id="a-7D"></a>结四句即一句在乎一心。<a id="a-7E"></a>九界即一界在乎一念。<a id="a-7F"></a>文义合会结。<a id="a-7G"></a>六道界即生死。<a id="a-7H"></a>四圣界即涅槃。<a id="a-7I"></a>涅槃即生死。<a id="a-7J"></a>生死即涅槃。<a id="a-7K"></a>九界即一界。<a id="a-7L"></a>一界即九界。<a id="a-7M"></a>即是不可思议境。<a id="a-7N"></a>云何可说。<a id="a-7O"></a>又六道生死即是罪四圣涅槃则是福。<a id="a-7P"></a>是则识心中十界四不可说。<a id="a-7Q"></a>不思议境者。<a id="a-7R"></a>即是识生死非涅槃之妙理。<a id="a-7S"></a>深达罪福之相也。<a id="a-7T"></a>法华云。<a id="a-7U"></a>深达罪福相。<a id="a-7V"></a>遍照于十方。<a id="a-7W"></a>微妙净法身。<a id="a-7X"></a>具相三十二。<a id="a-7Y"></a>龙女悟斯圆理疾成佛道。<a id="a-7Z"></a>常不轻圆信妙理故。<a id="a-7a"></a>得六根清净。<a id="a-7b"></a>是则境智理妙不可说也。<a id="a-7c"></a>故初明不可说。<a id="a-7d"></a>后辩心具十界。<a id="a-7e"></a>明不思议境也。<a id="a-7f"></a>结四句教十法界三观诸教文字。<a id="a-7g"></a>论云。<a id="a-7h"></a>文字即解脱。<a id="a-7i"></a>解脱即妙理。<a id="a-7j"></a>妙理云何可说。<a id="a-7k"></a>故初明不可说。<a id="a-7l"></a>后结云。<a id="a-7m"></a>一切语言道断毕竟无所得也。<a id="a-7n"></a>然四不可说等法。<a id="a-7o"></a>并须约一念。<a id="a-7p"></a>一念心即是因缘所生即空即假即中。<a id="a-7q"></a>即空故是常寂。<a id="a-7r"></a>即假故是常照。<a id="a-7s"></a>即中故即非寂非照。<a id="a-7t"></a>因缘所生法亦得是空假双照。<a id="a-7u"></a>结此四句即四不可说。<a id="a-7v"></a>如前辩者。<a id="a-7w"></a>则寂照四句类之可知。<a id="a-7x"></a>既即寂而照即照而寂。<a id="a-7y"></a>即寂照而非寂非照而双寂照。<a id="a-7z"></a>一句即四句。<a id="a-80"></a>是则理圆云何单可说。<a id="a-81"></a>故云四不可说也。<a id="a-82"></a>得其圆理者息诤讼。<a id="a-83"></a>心净如虚空事。<a id="a-84"></a>如偈说也。<a id="a-85"></a>问何不约余法起三十六问耶。<a id="a-86"></a>答经云。<a id="a-87"></a>三界无别法。<a id="a-88"></a>唯是一心作又云。<a id="a-89"></a>心如工画师。<a id="a-8A"></a>能画种种五阴。<a id="a-8B"></a>一切世间中。<a id="a-8C"></a>无不从心造。<a id="a-8D"></a>故知心是二河之本。<a id="a-8E"></a>万物之源。<a id="a-8F"></a>而今只为一切禅慧。<a id="a-8G"></a>学者不知观心除烦恼病本。<a id="a-8H"></a>如欲伐树除枝不净其根生终不住。<a id="a-8I"></a>亦如治塘不塞其穴。<a id="a-8J"></a>漏终不断。<a id="a-8K"></a>亦如痴狗逐块。<a id="a-8L"></a>不知逐人块终不息。<a id="a-8M"></a>诸喻可知。<a id="a-8N"></a>故约心而辩。<a id="a-8O"></a>经云。<a id="a-8P"></a>能观心性名为上定。<a id="a-8Q"></a>问若尔。<a id="a-8R"></a>佛何不但令观心耶。<a id="a-8S"></a>答为钝根众生种种异说。<a id="a-8T"></a>智者须得意也。<a id="a-8U"></a>如贫女不知家内求宝而外求之。<a id="a-8V"></a>为其钝故。<a id="a-8W"></a>涅槃教起正为示之。<a id="a-8X"></a>心中伏藏声闻醉故。<a id="a-8Y"></a>不觉内衣心中之宝。<a id="a-8Z"></a>法华教起正为示之。<a id="a-8a"></a>故云。<a id="a-8b"></a>为令众生开佛知见。<a id="a-8c"></a>出现于世。<a id="a-8d"></a>维摩亦然。<a id="a-8e"></a>故云。<a id="a-8f"></a>诸佛解脱当于众生心行中求。<a id="a-8g"></a>今论亦尔。<a id="a-8h"></a>亦示众生心中伏藏故。<a id="a-8i"></a>约心起三十六问。<a id="a-8j"></a>若能答者。<a id="a-8k"></a>即识心中一切法也。<a id="a-8l"></a>问若尔。<a id="a-8m"></a>只应问心出一切法。<a id="a-8n"></a>云何复问心出见思两惑耶。<a id="a-8o"></a>答只为不知观心。<a id="a-8p"></a>而结生八万四千烦恼之冰。<a id="a-8q"></a>若能观智照了即融。<a id="a-8r"></a>出八万四千诸波罗密之水。<a id="a-8s"></a>而冰水未尝有异解。<a id="a-8t"></a>惑何得别体。<a id="a-8u"></a>为不了故示心诸过。<a id="a-8v"></a>令知罪必改疾除忘惑。<a id="a-8w"></a>示心法门令识福不忘勤修习之。<a id="a-8x"></a>为是义故。<a id="a-8y"></a>约心观于外惑也。<a id="a-8z"></a>又且心是一法易可观之。<a id="a-90"></a>万法万境逐物意移。<a id="a-91"></a>难可照也。<a id="a-92"></a>论云。<a id="a-93"></a>问观自生心。<a id="a-94"></a>云何是魔行。<a id="a-95"></a>业烦恼。<a id="a-96"></a>所系。<a id="a-97"></a>三界火宅烧。<a id="a-98"></a>问观自生心。<a id="a-99"></a>云何是外道。<a id="a-9A"></a>诸见烦恼业。<a id="a-9B"></a>流转于六道。<a id="a-9C"></a>此两偈不了一念自生之心即空。<a id="a-9D"></a>不解四不可说之理故。<a id="a-9E"></a>起见思二惑。<a id="a-9F"></a>思惑即是魔。<a id="a-9G"></a>非第六天魔也。<a id="a-9H"></a>见惑即外道。<a id="a-9I"></a>非六师也。<a id="a-9J"></a>经云。<a id="a-9K"></a>众魔者乐生死。<a id="a-9L"></a>菩萨于生死而不舍。<a id="a-9M"></a>外道者乐诸见。<a id="a-9N"></a>菩萨于诸见而不动。<a id="a-9O"></a>此并就见思惑心。<a id="a-9P"></a>论魔外道耳。<a id="a-9Q"></a>今就六尘论思惑魔者。<a id="a-9R"></a>不了一念之心即空。<a id="a-9S"></a>虚妄而见可爱。<a id="a-9T"></a>六尘缠绵爱着起贪。<a id="a-9U"></a>出二万一千之惑。<a id="a-9V"></a>软贼魔也。<a id="a-9W"></a>见可畏六尘生布起嗔。<a id="a-9X"></a>出二万一千惑。<a id="a-9Y"></a>即强魔也。<a id="a-9Z"></a>平平六尘起痴。<a id="a-9a"></a>出二万一千平品之魔也。<a id="a-9b"></a>等分复出二万一千等分魔也。<a id="a-9c"></a>是则并由不了一念之心即空虚妄故。<a id="a-9d"></a>触缘对境而为三毒等分。<a id="a-9e"></a>八万四千魔贼之所萦缠。<a id="a-9f"></a>业烦恼系而被三界火宅之所烧者。<a id="a-9g"></a>故偈云。<a id="a-9h"></a>问观自生心云何是魔行等。<a id="a-9i"></a>斯之谓也。<a id="a-9j"></a>次释见惑者。<a id="a-9k"></a>正就推求谛理不当。<a id="a-9l"></a>心行理外而生烦恼。<a id="a-9m"></a>称为见惑。<a id="a-9n"></a>名之外道。<a id="a-9o"></a>何者。<a id="a-9p"></a>若定谓一念之心具含万法是如来藏者。<a id="a-9q"></a>即同迦毗罗外道。<a id="a-9r"></a>因中先有果计。<a id="a-9s"></a>若定谓心无万法修之方有者。<a id="a-9t"></a>即同塸楼僧迦外道。<a id="a-9u"></a>因中无果之计。<a id="a-9v"></a>若定谓心亦具亦不具。<a id="a-9w"></a>即同勒沙婆外道。<a id="a-9x"></a>因中亦有果亦无果之计。<a id="a-9y"></a>六师各有定执。<a id="a-9z"></a>乃至单四句复四句。<a id="a-A0"></a>具足之见等。<a id="a-A1"></a>并是外道所计。<a id="a-A2"></a>推准可知。<a id="a-A3"></a>所以闻心具万法是如来藏。<a id="a-A4"></a>即谓如囊之盛沙。<a id="a-A5"></a>闻心无万法即谓之如兔角。<a id="a-A6"></a>斯并永执邪见之人。<a id="a-A7"></a>何可论道者乎。<a id="a-A8"></a>经取譬如箜篌之声。<a id="a-A9"></a>不可定实。<a id="a-AA"></a>责之有无四句。<a id="a-AB"></a>若如痴王断弦求箜篌声者。<a id="a-AC"></a>斯人求理四句有无。<a id="a-AD"></a>皆是邪见。<a id="a-AE"></a>苟执能如智臣善取声者。<a id="a-AF"></a>巧能会真。<a id="a-AG"></a>四句皆是得门也。<a id="a-AH"></a>门名能通则无法不具。<a id="a-AI"></a>一色一香无非中道。<a id="a-AJ"></a>举足下足无非道场。<a id="a-AK"></a>必其苟执其门则塞。<a id="a-AL"></a>塞则无法非惑。<a id="a-AM"></a>惑心所见。<a id="a-AN"></a>一色一香无非颠倒。<a id="a-AO"></a>邪见外道也。<a id="a-AP"></a>略出八十八使见惑者。<a id="a-AQ"></a>如观一念之心爱着观法。<a id="a-AR"></a>经云。<a id="a-AS"></a>法名无染若染于法。<a id="a-AT"></a>乃至涅槃是则染法。<a id="a-AU"></a>非求法也。<a id="a-AV"></a>此是贪使以贪爱故。<a id="a-AW"></a>赞其观法则喜。<a id="a-AX"></a>呵之则嗔。<a id="a-AY"></a>此是嗔使。<a id="a-AZ"></a>既未发真谛即是无明。<a id="a-Aa"></a>闇惑此是痴使。<a id="a-Ab"></a>既有无明昏闇。<a id="a-Ac"></a>疑惑谛理即是疑使。<a id="a-Ad"></a>恃我观解陵他是则慢使。<a id="a-Ae"></a>存我能观心即是身见。<a id="a-Af"></a>既未见中道即是边见。<a id="a-Ag"></a>执己见为是拨他为非。<a id="a-Ah"></a>即是邪见。<a id="a-Ai"></a>必谓其观解是涅槃因。<a id="a-Aj"></a>即是戒取。<a id="a-Ak"></a>定存所见之理是涅槃果。<a id="a-Al"></a>即是见取。<a id="a-Am"></a>斯是观一念自生之心不了。<a id="a-An"></a>起此十使之惑。<a id="a-Ao"></a>十使约欲界四谛三十二。<a id="a-Ap"></a>色无色四谛各二十八。<a id="a-Aq"></a>三界四谛有八十八使也。<a id="a-Ar"></a>名为集谛。<a id="a-As"></a>见必依色即是苦谛。<a id="a-At"></a>然长爪利根尚不识其见心。<a id="a-Au"></a>苦集我慢自高。<a id="a-Av"></a>今时行者焉能识乎。<a id="a-Aw"></a>是以行者未悟理前。<a id="a-Ax"></a>何得非见。<a id="a-Ay"></a>宜可虚心亡虑悔过自省。<a id="a-Az"></a>不可苟执是非诤计。<a id="a-B0"></a>而生我慢。<a id="a-B1"></a>起八十八使。<a id="a-B2"></a>自萦妄惑。<a id="a-B3"></a>可谓旧病不除更增新疾。<a id="a-B4"></a>然四教各有四门。<a id="a-B5"></a>合为十六门。<a id="a-B6"></a>一门修观见惑若斯。<a id="a-B7"></a>余十五门准而可知。<a id="a-B8"></a>问八十八使止障小乘。<a id="a-B9"></a>何得通于大乘。<a id="a-BA"></a>答别则如问。<a id="a-BB"></a>通则具有。<a id="a-BC"></a>有而义别也。<a id="a-BD"></a>此等见惑外道。<a id="a-BE"></a>皆由不了一念之心。<a id="a-BF"></a>妄萦惑苦流转生死。<a id="a-BG"></a>故偈云。<a id="a-BH"></a>问观自生心云何是外道等。<a id="a-BI"></a>斯之是也。<a id="a-BJ"></a>论云。<a id="a-BK"></a>问观自生心云何是三乘拙度。<a id="a-BL"></a>断见思出三界火宅。<a id="a-BM"></a>前三偈明不了一念自生之心。<a id="a-BN"></a>不达四不可说之义理。<a id="a-BO"></a>故起见思二惑事。<a id="a-BP"></a>如前说。<a id="a-BQ"></a>此去有四偈。<a id="a-BR"></a>是第三明理有浅深。<a id="a-BS"></a>若解悟一念自生之心。<a id="a-BT"></a>达四不可说之理。<a id="a-BU"></a>但解有大小巧拙。<a id="a-BV"></a>悟有渐顿浅深。<a id="a-BW"></a>致有四教之别。<a id="a-BX"></a>即为四偈也。<a id="a-BY"></a>问教本诠理。<a id="a-BZ"></a>所诠唯二。<a id="a-Ba"></a>能诠之教何得有四耶。<a id="a-Bb"></a>答诠二理各有曲直巧拙。<a id="a-Bc"></a>而成四也。<a id="a-Bd"></a>后当可见。<a id="a-Be"></a>问宝所化城所诠二理。<a id="a-Bf"></a>今在何处。<a id="a-Bg"></a>若知处所求之即易也。<a id="a-Bh"></a>答一色一香无非中道。<a id="a-Bi"></a>无非宝所。<a id="a-Bj"></a>即色是空无非化城。<a id="a-Bk"></a>此道辩耳。<a id="a-Bl"></a>既近即心而论者。<a id="a-Bm"></a>经云。<a id="a-Bn"></a>一切众生即涅槃相。<a id="a-Bo"></a>不复更灭。<a id="a-Bp"></a>诸佛解脱当于众生心行中求。<a id="a-Bq"></a>为令众生开佛知见。<a id="a-Br"></a>但由众生不觉内衣里有无价宝珠。<a id="a-Bs"></a>何知宝所之理在于即心之内。<a id="a-Bt"></a>亦如贫女不识家中伏藏。<a id="a-Bu"></a>众生岂悟身内中道之源者乎。<a id="a-Bv"></a>经云。<a id="a-Bw"></a>生死即涅槃烦恼即菩提。<a id="a-Bx"></a>是则宝所之理。<a id="a-By"></a>岂在五百由旬之外。<a id="a-Bz"></a>经云。<a id="a-C0"></a>即色是空偏真化城。<a id="a-C1"></a>亦非三百之外也。<a id="a-C2"></a>是则二理在乎一念之心。<a id="a-C3"></a>无劳远涉。<a id="a-C4"></a>经云。<a id="a-C5"></a>能观心性名为上定。<a id="a-C6"></a>然众生寻求二理根有利钝。<a id="a-C7"></a>巧拙四缘教随于缘。<a id="a-C8"></a>致有四教之别。<a id="a-C9"></a>今先释。<a id="a-CA"></a>初偈三藏教者。<a id="a-CB"></a>但众生颠倒谓身心是常乐我净。<a id="a-CC"></a>随颠倒想起见思二惑。<a id="a-CD"></a>造作无边生死罪果。<a id="a-CE"></a>常在火宅之中。<a id="a-CF"></a>为烦恼之所煎迫。<a id="a-CG"></a>常受苦恼。<a id="a-CH"></a>经云。<a id="a-CI"></a>火来逼身苦痛切己。<a id="a-CJ"></a>虽遭大苦不以为患。<a id="a-CK"></a>但东西驰走视父而已。<a id="a-CL"></a>无求出意。<a id="a-CM"></a>长者虽复身手有力而不用之。<a id="a-CN"></a>即以方便设羊鹿等车。<a id="a-CO"></a>为诸三乘说谛缘度。<a id="a-CP"></a>斯则名为三藏说三乘之教。<a id="a-CQ"></a>经云。<a id="a-CR"></a>即趣波罗奈转四谛法轮。<a id="a-CS"></a>为五比丘说五众之生灭等。<a id="a-CT"></a>五众者。<a id="a-CU"></a>即是说五阴生灭。<a id="a-CV"></a>云三藏生灭教也。<a id="a-CW"></a>若今行者欲禀学三藏生灭观者。<a id="a-CX"></a>观一念自生之心。<a id="a-CY"></a>为生住灭三相所迁。<a id="a-CZ"></a>念念无常。<a id="a-Ca"></a>无常故苦苦故无我。<a id="a-Cb"></a>无我故空。<a id="a-Cc"></a>以观知苦空无常无我。<a id="a-Cd"></a>即破常乐我净四倒。<a id="a-Ce"></a>四倒破故。<a id="a-Cf"></a>即不起见思妄惑。<a id="a-Cg"></a>见思惑除名为火灭。<a id="a-Ch"></a>则竞共推排争出火宅。<a id="a-Ci"></a>是则有惑之本生有惑之念灭故。<a id="a-Cj"></a>名生灭观也。<a id="a-Ck"></a>修此生灭观故得悟心空证化城理。<a id="a-Cl"></a>是名三藏拙度曲证真理也。<a id="a-Cm"></a>故偈云。<a id="a-Cn"></a>问观自生心云何是三乘等。<a id="a-Co"></a>斯之是也。<a id="a-Cp"></a>论云。<a id="a-Cq"></a>问观自生心。<a id="a-Cr"></a>云何是巧度。<a id="a-Cs"></a>三乘不断结。<a id="a-Ct"></a>得入二涅槃。<a id="a-Cu"></a>此一偈明通教也。<a id="a-Cv"></a>行者禀此教而修观。<a id="a-Cw"></a>观一念自生之心即是空。<a id="a-Cx"></a>非心灭空心自性空。<a id="a-Cy"></a>经云。<a id="a-Cz"></a>自性离故。<a id="a-D0"></a>自性无所有故。<a id="a-D1"></a>自性不可得故。<a id="a-D2"></a>经云。<a id="a-D3"></a>譬如幻师见所幻人。<a id="a-D4"></a>菩萨观众生为若此也。<a id="a-D5"></a>如智者见水中月。<a id="a-D6"></a>如镜中见其面像。<a id="a-D7"></a>如热时炎。<a id="a-D8"></a>如呼声响。<a id="a-D9"></a>如空中云。<a id="a-DA"></a>如水上泡。<a id="a-DB"></a>菩萨观众生为若此。<a id="a-DC"></a>经云。<a id="a-DD"></a>无明体性本自不有。<a id="a-DE"></a>妄想因缘和合而有。<a id="a-DF"></a>但众生不知虚妄。<a id="a-DG"></a>谓身为实。<a id="a-DH"></a>言是常乐我净。<a id="a-DI"></a>而起四倒横计。<a id="a-DJ"></a>诸惑流转生死。<a id="a-DK"></a>今时行者观己身心虚幻而无有实。<a id="a-DL"></a>何常乐我净之有。<a id="a-DM"></a>则不起倒想烦恼自灭。<a id="a-DN"></a>如人梦中见人毁赞。<a id="a-DO"></a>赞则喜跃毁则忧恼。<a id="a-DP"></a>眠觉已后方悟。<a id="a-DQ"></a>眠中喜怒横生忻惧。<a id="a-DR"></a>菩萨行者观自生心。<a id="a-DS"></a>喜怒而生诸惑。<a id="a-DT"></a>亦如幻化。<a id="a-DU"></a>经云。<a id="a-DV"></a>如梦所见作斯观故。<a id="a-DW"></a>即悟一念自生之心空理。<a id="a-DX"></a>是名通教体法无生巧度。<a id="a-DY"></a>傍诠化城理也。<a id="a-DZ"></a>问何故名体法无生巧度之观。<a id="a-Da"></a>答今当譬解者。<a id="a-Db"></a>一如镜外实像。<a id="a-Dc"></a>二如镜内影像。<a id="a-Dd"></a>而即目世人可不谓镜外像。<a id="a-De"></a>是实有镜内之像。<a id="a-Df"></a>是虚无耶。<a id="a-Dg"></a>若禀三藏教行者。<a id="a-Dh"></a>观身心之法。<a id="a-Di"></a>如镜外实像。<a id="a-Dj"></a>但为三相所迁故。<a id="a-Dk"></a>无常苦空无我。<a id="a-Dl"></a>作斯观者。<a id="a-Dm"></a>得悟无常苦空之理。<a id="a-Dn"></a>而今通教行者。<a id="a-Do"></a>体知身心。<a id="a-Dp"></a>只如镜内之像虚无。<a id="a-Dq"></a>然今镜像可不即像而空。<a id="a-Dr"></a>何得灭像方空。<a id="a-Ds"></a>故经云。<a id="a-Dt"></a>即色是空非色灭空。<a id="a-Du"></a>色自性空。<a id="a-Dv"></a>是则无镜像之本灭故。<a id="a-Dw"></a>经云。<a id="a-Dx"></a>本自不生今则无灭。<a id="a-Dy"></a>此观巧且妙故。<a id="a-Dz"></a>名体法无生巧度观也。<a id="a-E0"></a>举镜譬既然。<a id="a-E1"></a>梦幻影响等喻可知也。<a id="a-E2"></a>此观比三藏即是利根三乘人。<a id="a-E3"></a>乃能修此巧度之观。<a id="a-E4"></a>故经云。<a id="a-E5"></a>解集无集而有真谛。<a id="a-E6"></a>既云解集无集。<a id="a-E7"></a>何烦恼可断而有真谛。<a id="a-E8"></a>即是得二涅槃。<a id="a-E9"></a>如偈云。<a id="a-EA"></a>三乘不断结得入二涅槃也。<a id="a-EB"></a>论云。<a id="a-EC"></a>问观自生心。<a id="a-ED"></a>云何是别教。<a id="a-EE"></a>求大乘常果。<a id="a-EF"></a>菩萨断别惑。<a id="a-EG"></a>此一偈明别教。<a id="a-EH"></a>何者。<a id="a-EI"></a>然禀别教者始心即知常住佛果。<a id="a-EJ"></a>发心欲求。<a id="a-EK"></a>但佛果玄微。<a id="a-EL"></a>不可即事而顿修故。<a id="a-EM"></a>从微至着从浅至深。<a id="a-EN"></a>初观身心生灭苦空无常无我。<a id="a-EO"></a>修生灭之观不异前三藏观法。<a id="a-EP"></a>但三藏不知常住佛果。<a id="a-EQ"></a>以此为异耳。<a id="a-ER"></a>次修体法无生之观。<a id="a-ES"></a>亦不异通教。<a id="a-ET"></a>通教但同三藏偏真化城。<a id="a-EU"></a>不求大乘常果异别教耳。<a id="a-EV"></a>而别教先修生灭伏四住惑。<a id="a-EW"></a>次修无生断四住故。<a id="a-EX"></a>名从假入空观也。<a id="a-EY"></a>故璎珞经云。<a id="a-EZ"></a>从假入空名二谛观。<a id="a-Ea"></a>中论云。<a id="a-Eb"></a>因缘所生法我说即是空也。<a id="a-Ec"></a>次出假观者。<a id="a-Ed"></a>观一念自生之心。<a id="a-Ee"></a>若是究竟空即是断无。<a id="a-Ef"></a>经云。<a id="a-Eg"></a>虽空而不断。<a id="a-Eh"></a>虽有亦不常。<a id="a-Ei"></a>善恶亦不失。<a id="a-Ej"></a>故知虽空而是如来藏。<a id="a-Ek"></a>具足百界千如。<a id="a-El"></a>生死涅槃皆在心内。<a id="a-Em"></a>万法万行并在其中。<a id="a-En"></a>故宜修学恒沙佛法。<a id="a-Eo"></a>集无量四圣谛。<a id="a-Ep"></a>破无知尘沙之惑。<a id="a-Eq"></a>显出心中如来藏理。<a id="a-Er"></a>故名从空入假观也。<a id="a-Es"></a>璎珞云。<a id="a-Et"></a>从空入假名平等观。<a id="a-Eu"></a>前但破假未破空。<a id="a-Ev"></a>今复破空故名平等观也。<a id="a-Ew"></a>中论云。<a id="a-Ex"></a>亦名为假名。<a id="a-Ey"></a>净名云。<a id="a-Ez"></a>未具佛法不应灭受而取证也。<a id="a-F0"></a>是则二经一论共证假观也。<a id="a-F1"></a>三修中道观者。<a id="a-F2"></a>前观心虽空而不无后观心。<a id="a-F3"></a>虽假而不有。<a id="a-F4"></a>不有故不常。<a id="a-F5"></a>不无故不断。<a id="a-F6"></a>不常不断即是中道。<a id="a-F7"></a>又不有故非有。<a id="a-F8"></a>不无故非无。<a id="a-F9"></a>名为中道。<a id="a-FA"></a>又不有而有。<a id="a-FB"></a>即是中道真善妙有法性常色。<a id="a-FC"></a>故经云。<a id="a-FD"></a>舍无常色获得常色。<a id="a-FE"></a>受想行识亦复如是。<a id="a-FF"></a>又不无而无即是第一义空。<a id="a-FG"></a>名为中道。<a id="a-FH"></a>即大涅槃空也。<a id="a-FI"></a>斯之有无并是中道异名。<a id="a-FJ"></a>故名从假入中。<a id="a-FK"></a>璎珞云。<a id="a-FL"></a>二观为方便。<a id="a-FM"></a>得入中道第一义谛观。<a id="a-FN"></a>中论云。<a id="a-FO"></a>亦名中道义。<a id="a-FP"></a>净名云。<a id="a-FQ"></a>今我此病非真非有。<a id="a-FR"></a>非真而非空。<a id="a-FS"></a>非有即非假。<a id="a-FT"></a>名为中道。<a id="a-FU"></a>乃至非凡夫行非贤圣行。<a id="a-FV"></a>是菩萨行等。<a id="a-FW"></a>乃有而纸余。<a id="a-FX"></a>经文并双非两舍。<a id="a-FY"></a>显于中道。<a id="a-FZ"></a>是则二经一论。<a id="a-Fa"></a>亦共证成中道观也。<a id="a-Fb"></a>此是菩萨行者禀别教之观。<a id="a-Fc"></a>观一念自生之心。<a id="a-Fd"></a>修历别三观之理。<a id="a-Fe"></a>志求大乘常住佛果。<a id="a-Ff"></a>而断无明别惑。<a id="a-Fg"></a>是名别教曲诠中道理也。<a id="a-Fh"></a>故偈云。<a id="a-Fi"></a>问观自生心云何是别教等。<a id="a-Fj"></a>斯之是也。</p>
  <p id="aFk">论曰。<a id="a-Fl"></a>问观自生心。<a id="a-Fm"></a>云何圆教乘不破坏法界。<a id="a-Fn"></a>住三德涅槃。<a id="a-Fo"></a>此一偈明圆教。<a id="a-Fp"></a>何者。<a id="a-Fq"></a>经云。<a id="a-Fr"></a>生死即涅槃烦恼即菩提者。<a id="a-Fs"></a>三观圆观一念生死之心。<a id="a-Ft"></a>即是中道涅槃。<a id="a-Fu"></a>烦恼之心即是中道菩提。<a id="a-Fv"></a>经云。<a id="a-Fw"></a>菩萨未成佛。<a id="a-Fx"></a>菩提为烦恼。<a id="a-Fy"></a>菩萨成佛时。<a id="a-Fz"></a>烦恼即菩提。<a id="a-G0"></a>故知迷心为烦恼生死。<a id="a-G1"></a>悟心即菩提涅槃。<a id="a-G2"></a>是则菩提烦恼更无二法。<a id="a-G3"></a>如寒结水为冰暖即融冰为水。<a id="a-G4"></a>名殊而体一也。<a id="a-G5"></a>亦何妨名异而体同。<a id="a-G6"></a>故经云。<a id="a-G7"></a>有身为种。<a id="a-G8"></a>无明有爱为种。<a id="a-G9"></a>贪痴为种。<a id="a-GA"></a>四颠倒为种等。<a id="a-GB"></a>乃至一切皆是佛种。<a id="a-GC"></a>是则烦恼恶法既是佛种。<a id="a-GD"></a>善无记法理应是也。<a id="a-GE"></a>斯则一切无非佛法。<a id="a-GF"></a>一色一香无非中道经云。<a id="a-GG"></a>不坏于身而随一相。<a id="a-GH"></a>即是苦道。<a id="a-GI"></a>法身德也。<a id="a-GJ"></a>不灭痴爱起于明脱。<a id="a-GK"></a>即烦恼道。<a id="a-GL"></a>般若德也。<a id="a-GM"></a>以五逆相即是解脱。<a id="a-GN"></a>即是业道解脱德也。<a id="a-GO"></a>是则经明不。<a id="a-GP"></a>坏生死三道。<a id="a-GQ"></a>即是三德秘密大般涅槃。<a id="a-GR"></a>故云。<a id="a-GS"></a>一切众生即大涅槃。<a id="a-GT"></a>不复更灭即其义也。<a id="a-GU"></a>然而三德即是三般若三法身三宝等。<a id="a-GV"></a>乃至一切八万四千法门诸波罗密。<a id="a-GW"></a>万德万行一切佛法。<a id="a-GX"></a>皆在一念生死三道之内故。<a id="a-GY"></a>目此心为如来藏。<a id="a-GZ"></a>故知道至近而易迷。<a id="a-Ga"></a>理即事而难晓。<a id="a-Gb"></a>必其苟领斯意。<a id="a-Gc"></a>以圆道神统者。<a id="a-Gd"></a>瞩目对境何非妙道也。<a id="a-Ge"></a>经云。<a id="a-Gf"></a>治生产业皆与实相不相违背。<a id="a-Gg"></a>四仪之间无非是道。<a id="a-Gh"></a>举足下足无非道场。<a id="a-Gi"></a>是则金玉出于沙石。<a id="a-Gj"></a>道出于无道。<a id="a-Gk"></a>故经云。<a id="a-Gl"></a>行于非道通达佛道。<a id="a-Gm"></a>火生莲华谓之希有。<a id="a-Gn"></a>自非大行大根性人。<a id="a-Go"></a>何能游神斯道者也。<a id="a-Gp"></a>俱众生理具情迷。<a id="a-Gq"></a>故云贫女宝藏。<a id="a-Gr"></a>无人知者。<a id="a-Gs"></a>不觉内衣里有无价宝珠。<a id="a-Gt"></a>凡夫不知以此宝自富。<a id="a-Gu"></a>故名贫女。<a id="a-Gv"></a>二乘不能以此宝自饶。<a id="a-Gw"></a>故名穷子。<a id="a-Gx"></a>此之宝藏不妄授人。<a id="a-Gy"></a>故云久默斯要不务速说。<a id="a-Gz"></a>四十余年未显真实。<a id="a-H0"></a>今乃说之。<a id="a-H1"></a>良由法不可妄说。<a id="a-H2"></a>问昔何不说。<a id="a-H3"></a>今乃说之。<a id="a-H4"></a>答经云。<a id="a-H5"></a>众生五浊障重故不得说也。<a id="a-H6"></a>问五浊何以障大。<a id="a-H7"></a>答众生以五浊因缘。<a id="a-H8"></a>横计生死。<a id="a-H9"></a>谓常乐我净而起妄惑。<a id="a-HA"></a>坠堕三途。<a id="a-HB"></a>而今更说其身。<a id="a-HC"></a>是如来藏常乐我净。<a id="a-HD"></a>增其倒惑何由得出生死者也。<a id="a-HE"></a>只今行空之人即是其事。<a id="a-HF"></a>何者。<a id="a-HG"></a>而其本多贪欲三毒。<a id="a-HH"></a>闻经淫欲即是道恚痴亦复然如是。<a id="a-HI"></a>三法中具无量佛法。<a id="a-HJ"></a>其不达斯妙旨。<a id="a-HK"></a>扶其惑心更增起迷倒。<a id="a-HL"></a>岂可妄说。<a id="a-HM"></a>问今说身有如来常乐我净。<a id="a-HN"></a>与众生横计常乐我净。<a id="a-HO"></a>若为有异。<a id="a-HP"></a>答涅槃经云。<a id="a-HQ"></a>横计常乐等。<a id="a-HR"></a>是虫食木偶得成字。<a id="a-HS"></a>是虫不识是字非字。<a id="a-HT"></a>经将此释以斥于彼。<a id="a-HU"></a>今可借彼以释此也。<a id="a-HV"></a>然佛初寂灭道场成道。<a id="a-HW"></a>即欲以此大法拟之。<a id="a-HX"></a>众生无机不受大化。<a id="a-HY"></a>故信解品中领解云。<a id="a-HZ"></a>长者于师子床见子。<a id="a-Ha"></a>便识即遣傍人急追将还。<a id="a-Hb"></a>于时穷子称怨大唤。<a id="a-Hc"></a>我不相犯何为见捉。<a id="a-Hd"></a>我若强说众生则破法堕恶道故。<a id="a-He"></a>云我宁不说法疾入于涅槃。<a id="a-Hf"></a>此即全生如乳。<a id="a-Hg"></a>寻念过去佛所行方便力。<a id="a-Hh"></a>我今亦如是。<a id="a-Hi"></a>方便度众生即趣波罗柰。<a id="a-Hj"></a>为五比丘说。<a id="a-Hk"></a>说生灭之教断四住惑。<a id="a-Hl"></a>故云更遣二人追捉将来。<a id="a-Hm"></a>二十年中除见思之粪。<a id="a-Hn"></a>即是从凡入圣转乳如酪。<a id="a-Ho"></a>次说方等。<a id="a-Hp"></a>带三教方便说圆教调伏故。<a id="a-Hq"></a>净名用圆别两教。<a id="a-Hr"></a>折十大弟子。<a id="a-Hs"></a>用圆弹偏行菩萨历别之行。<a id="a-Ht"></a>渐令调伏。<a id="a-Hu"></a>何者。<a id="a-Hv"></a>昔对其说大破法不信。<a id="a-Hw"></a>令不得说。<a id="a-Hx"></a>今既得二乘圣道。<a id="a-Hy"></a>闻其说大即自伤败种。<a id="a-Hz"></a>故声振大千。<a id="a-I0"></a>叹菩萨妙法难思。<a id="a-I1"></a>虽未得悟而不起谤。<a id="a-I2"></a>故云过是已后心相体信入出无难。<a id="a-I3"></a>然其所止犹在草庵。<a id="a-I4"></a>下劣之心亦未能舍也。<a id="a-I5"></a>此是转酪为生酥。<a id="a-I6"></a>即是三藏之后。<a id="a-I7"></a>说方等教也。<a id="a-I8"></a>次说般若。<a id="a-I9"></a>带通别两方便说圆调伏。<a id="a-IA"></a>为诸菩萨说般若故。<a id="a-IB"></a>信解品云。<a id="a-IC"></a>长者知子渐已通泰。<a id="a-ID"></a>而命领知家业。<a id="a-IE"></a>故偈颂云。<a id="a-IF"></a>佛敕我等为诸菩萨。<a id="a-IG"></a>说波罗密而我无有希取一餐之意。<a id="a-IH"></a>此是转生酥为熟酥。<a id="a-II"></a>此方等后说般若教也。<a id="a-IJ"></a>次般若后说法华圆教。<a id="a-IK"></a>经云。<a id="a-IL"></a>正直舍方便但说无上道。<a id="a-IM"></a>即是说今圆观。<a id="a-IN"></a>观一念之心即是中道如来宝藏。<a id="a-IO"></a>常乐我净佛之知见。<a id="a-IP"></a>故云。<a id="a-IQ"></a>为大事因缘故。<a id="a-IR"></a>出现于世。<a id="a-IS"></a>舍利弗问云。<a id="a-IT"></a>何名大事因缘。<a id="a-IU"></a>佛云。<a id="a-IV"></a>为令众生开佛知见故。<a id="a-IW"></a>示悟入等亦复如是。<a id="a-IX"></a>故信解品中云。<a id="a-IY"></a>长者自知临命终时。<a id="a-IZ"></a>聚会亲族。<a id="a-Ia"></a>即云。<a id="a-Ib"></a>我是其父汝是我子。<a id="a-Ic"></a>一切财物皆悉付之。<a id="a-Id"></a>即般若之后说法华圆教也。<a id="a-Ie"></a>故知前之三教并是为今圆教妙观之方便。<a id="a-If"></a>调伏令堪受今之妙观。<a id="a-Ig"></a>故知圆观微而复妙。<a id="a-Ih"></a>何得比前三教者乎。<a id="a-Ii"></a>故经叹云。<a id="a-Ij"></a>初发心时即坐道场。<a id="a-Ik"></a>又云。<a id="a-Il"></a>初发心时已过于牟尼。<a id="a-Im"></a>譬如王子初生。<a id="a-In"></a>即在百官之上。<a id="a-Io"></a>初发圆心即在三教之上。<a id="a-Ip"></a>经格量第五十人功德。<a id="a-Iq"></a>尚不可称量。<a id="a-Ir"></a>况最初随喜人。<a id="a-Is"></a>即是今圆观人也。<a id="a-It"></a>以是义故。<a id="a-Iu"></a>借五味之教。<a id="a-Iv"></a>显今圆教之观相也。<a id="a-Iw"></a>然圆观之道体生死三道。<a id="a-Ix"></a>即是三德涅槃。<a id="a-Iy"></a>已如前释。<a id="a-Iz"></a>是即三道即法界。<a id="a-J0"></a>法界何所破坏。<a id="a-J1"></a>故偈云。<a id="a-J2"></a>问观自生心云何是圆教不破坏法界住三德涅槃。<a id="a-J3"></a>斯之谓也。<a id="a-J4"></a>行法众多而言其四。</p>
 </body>
</html>