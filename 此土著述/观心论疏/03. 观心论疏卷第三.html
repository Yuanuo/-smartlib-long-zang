<!doctype html>
<html id="z3IBWbR1OB" data-ver="1608">
 <head>
  <meta charset="utf-8">
  <meta author="灌顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观心论疏卷第三</h1>
  <p id="a2">论曰。<a id="a-3"></a>问观自生心。<a id="a-4"></a>云何为涅槃。<a id="a-5"></a>修四种三昧。<a id="a-6"></a>得真无生忍。<a id="a-7"></a>此是第四一偈。<a id="a-8"></a>明欲观一念自生之心。<a id="a-9"></a>取其理证。<a id="a-A"></a>应须依四种三昧方轨而修也。<a id="a-B"></a>故经云。<a id="a-C"></a>又见佛子修种种行以求佛道。<a id="a-D"></a>种种行即是四种三昧。<a id="a-E"></a>修行不同故云种种也。<a id="a-F"></a>言其四者。<a id="a-G"></a>一常坐三昧。<a id="a-H"></a>二常行。<a id="a-I"></a>三半行半坐。<a id="a-J"></a>四非行非坐。<a id="a-K"></a>言三昧者。<a id="a-L"></a>称调直定。<a id="a-M"></a>释论云。<a id="a-N"></a>善心一处住不动。<a id="a-O"></a>是名三昧。<a id="a-P"></a>大经云。<a id="a-Q"></a>系心一境名为三昧。<a id="a-R"></a>第一常坐三昧者。<a id="a-S"></a>出文殊说波若。<a id="a-T"></a>亦名一行三昧。<a id="a-U"></a>为三别。<a id="a-V"></a>一事相。<a id="a-W"></a>二观法。<a id="a-X"></a>三劝修。<a id="a-Y"></a>初事相者。<a id="a-Z"></a>行人欲观一念自生之心。<a id="a-a"></a>必可依。<a id="a-b"></a>何者。<a id="a-c"></a>或可处众。<a id="a-d"></a>或可独行居一静室。<a id="a-e"></a>安一绳床结跏趺坐。<a id="a-f"></a>端直不动。<a id="a-g"></a>誓助不着床。<a id="a-h"></a>经云。<a id="a-i"></a>一坐十小劫。<a id="a-j"></a>身体及手足寂然安不动。<a id="a-k"></a>常舍一切乱想。<a id="a-l"></a>不得欺佛。<a id="a-m"></a>不负心。<a id="a-n"></a>不诳众生何者。<a id="a-o"></a>夫论修忏学道必是初心诸佛。<a id="a-p"></a>经云。<a id="a-q"></a>佛知众生行道不行道。<a id="a-r"></a>岂得诈心。<a id="a-s"></a>冥圣不但旧罪不除。<a id="a-t"></a>更增重患。<a id="a-u"></a>所以宜须专一其心也。<a id="a-v"></a>若念一佛。<a id="a-w"></a>当令与十方佛功德等。<a id="a-x"></a>又须称唱佛名。<a id="a-y"></a>助身心二业。<a id="a-z"></a>如人忧喜举声大叫。<a id="a-10"></a>悲喜之情乃畅。<a id="a-11"></a>三业勤修设使疲劳。<a id="a-12"></a>经云。<a id="a-13"></a>设身有苦。<a id="a-14"></a>当念一切苦恼众生。<a id="a-15"></a>将他之重苦夺己之轻苦。<a id="a-16"></a>当忘疲劳。<a id="a-17"></a>且复我已造因三途之果。<a id="a-18"></a>不久当受佛慈许悔。<a id="a-19"></a>我今忏洗。<a id="a-1A"></a>小小疲劳不能安忍。<a id="a-1B"></a>当奈三途之苦何。<a id="a-1C"></a>何者。<a id="a-1D"></a>经云。<a id="a-1E"></a>非空非海中。<a id="a-1F"></a>亦非山市间。<a id="a-1G"></a>无有地方所。<a id="a-1H"></a>脱之不受报。<a id="a-1I"></a>当何逃耶。<a id="a-1J"></a>扣水鱼踊泣竹笋生。<a id="a-1K"></a>世孝志情尚能有感。<a id="a-1L"></a>况虔心三宝何患不应者乎。<a id="a-1M"></a>二明观法者。<a id="a-1N"></a>即是一念法界系缘法界。<a id="a-1O"></a>言法界者。<a id="a-1P"></a>一色一香皆是中道。<a id="a-1Q"></a>无非佛法故皆是法界也。<a id="a-1R"></a>而念心缘一切法。<a id="a-1S"></a>皆是佛法。<a id="a-1T"></a>即是真妙实相法界。<a id="a-1U"></a>故云系缘法界一念法界。<a id="a-1V"></a>故经云。<a id="a-1W"></a>言法界者。<a id="a-1X"></a>信一切法皆是佛法。<a id="a-1Y"></a>佛法者。<a id="a-1Z"></a>无前无后无有际畔。<a id="a-1a"></a>同是一佛界故。<a id="a-1b"></a>此佛法界无知者无说者。<a id="a-1c"></a>非有非无非知非不知。<a id="a-1d"></a>离此二边住无所住。<a id="a-1e"></a>如诸佛安处寂灭法界。<a id="a-1f"></a>闻如是说勿生惊怖。<a id="a-1g"></a>又此法亦名菩提。<a id="a-1h"></a>亦名不思议境。<a id="a-1i"></a>亦名般若住处。<a id="a-1j"></a>亦名不生不灭。<a id="a-1k"></a>若能如是观法界者。<a id="a-1l"></a>是乐观如来。<a id="a-1m"></a>观如来时。<a id="a-1n"></a>不谓如来为如来也。<a id="a-1o"></a>若观众生相如诸佛相。<a id="a-1p"></a>众生界量如诸佛界量。<a id="a-1q"></a>诸佛界量不可思议。<a id="a-1r"></a>众生界量亦不可思议。<a id="a-1s"></a>众生界无住如虚空住。<a id="a-1t"></a>以不住法住般若。<a id="a-1u"></a>以无相相般若。<a id="a-1v"></a>若不见凡法。<a id="a-1w"></a>云何舍凡法。<a id="a-1x"></a>不见圣法云何取圣法。<a id="a-1y"></a>生死涅槃垢净亦如是。<a id="a-1z"></a>不舍不取住实际故如此观众生真法界。<a id="a-20"></a>若观贪嗔痴烦恼。<a id="a-21"></a>是寂灭行。<a id="a-22"></a>是不动行。<a id="a-23"></a>非生死法非涅槃法。<a id="a-24"></a>不舍诸见而修佛道。<a id="a-25"></a>非修道非不修道。<a id="a-26"></a>是名正住烦恼法界。<a id="a-27"></a>若观业之重者。<a id="a-28"></a>无出五逆。<a id="a-29"></a>五逆即菩提。<a id="a-2A"></a>菩提即五逆无二相故。<a id="a-2B"></a>无觉者无知者无分别者。<a id="a-2C"></a>逆罪相实相相皆不可思议。<a id="a-2D"></a>皆不可坏。<a id="a-2E"></a>本无本性。<a id="a-2F"></a>一切业缘皆住实际。<a id="a-2G"></a>不来不去非因非果。<a id="a-2H"></a>是为观业即是法界。<a id="a-2I"></a>此法界印四魔不能得便。<a id="a-2J"></a>何以故。<a id="a-2K"></a>魔即法界印。<a id="a-2L"></a>法界印云何毁法界印。<a id="a-2M"></a>以此意历一切法。<a id="a-2N"></a>亦应如是。<a id="a-2O"></a>此并彼经诚言。<a id="a-2P"></a>然四三昧观法者。<a id="a-2Q"></a>并应须取前圆教观法。<a id="a-2R"></a>在四种三昧中用也。<a id="a-2S"></a>今更重取彼经观法助成耳。<a id="a-2T"></a>三劝修者。<a id="a-2U"></a>此一一法界是佛真法。<a id="a-2V"></a>是菩萨印。<a id="a-2W"></a>若闻此法不惊不畏。<a id="a-2X"></a>不从千佛种诸善根。<a id="a-2Y"></a>乃从百千万亿佛所。<a id="a-2Z"></a>久植德本。<a id="a-2a"></a>譬如长者失摩尼宝。<a id="a-2b"></a>忧愁苦恼。<a id="a-2c"></a>若还得之心甚欢喜。<a id="a-2d"></a>若四众有信乐心。<a id="a-2e"></a>不闻是法则生苦恼。<a id="a-2f"></a>若闻信解甚大欢喜。<a id="a-2g"></a>当知是人即是见佛。<a id="a-2h"></a>亲近供养。<a id="a-2i"></a>如人穿珠忽遇摩尼。<a id="a-2j"></a>心大欢喜。<a id="a-2k"></a>当知此人必已曾见。<a id="a-2l"></a>若人修学余法。<a id="a-2m"></a>忽闻此经能生欢喜。<a id="a-2n"></a>当知是人已曾从文殊师利。<a id="a-2o"></a>所闻是法也。<a id="a-2p"></a>身子云。<a id="a-2q"></a>若于斯义谛了决定。<a id="a-2r"></a>是名菩萨摩诃萨。<a id="a-2s"></a>弥勒云。<a id="a-2t"></a>得闻如是具足法相。<a id="a-2u"></a>即是近于佛座。<a id="a-2v"></a>何以故。<a id="a-2w"></a>如来现觉此法相故。<a id="a-2x"></a>文殊云。<a id="a-2y"></a>得闻深法不惊即是佛。<a id="a-2z"></a>佛言。<a id="a-30"></a>若闻是法不惊不怖。<a id="a-31"></a>即住不退转地。<a id="a-32"></a>具炽然六波罗密。<a id="a-33"></a>亦具足佛法。<a id="a-34"></a>若人欲学一切佛法。<a id="a-35"></a>相好威仪无量法式。<a id="a-36"></a>欲解一切法相。<a id="a-37"></a>欲遍知一切众生心。<a id="a-38"></a>欲住阿鞞越致地速得三菩提。<a id="a-39"></a>皆当修此一行三昧。<a id="a-3A"></a>精进不懈则能得入。<a id="a-3B"></a>如治摩尼珠随磨随莹光明映彻表里。<a id="a-3C"></a>证此不可思议功德时。<a id="a-3D"></a>知诸法相光明遍满无有缺少。<a id="a-3E"></a>菩萨能如是忍。<a id="a-3F"></a>速得三菩提。<a id="a-3G"></a>比丘比丘尼闻不惊怖。<a id="a-3H"></a>即是随佛出家。<a id="a-3I"></a>信士信女闻不惊怖。<a id="a-3J"></a>即真归依处。<a id="a-3K"></a>格量功德具在彼文也。<a id="a-3L"></a>第二常行三昧者。<a id="a-3M"></a>亦为三。<a id="a-3N"></a>一事相。<a id="a-3O"></a>二观法。<a id="a-3P"></a>三劝修。<a id="a-3Q"></a>初事相者。<a id="a-3R"></a>行者欲观一念自生之心。<a id="a-3S"></a>依常行三昧者。<a id="a-3T"></a>此法出般舟三昧经。<a id="a-3U"></a>名为佛立三昧。<a id="a-3V"></a>佛立有三事。<a id="a-3W"></a>一佛威力。<a id="a-3X"></a>二三昧力。<a id="a-3Y"></a>三本功德力。<a id="a-3Z"></a>能于定中见十方现在佛在前而立。<a id="a-3a"></a>如明眼人夜仰观星。<a id="a-3b"></a>见十方佛亦如是。<a id="a-3c"></a>多行此法时须避恶知识及痴人。<a id="a-3d"></a>亦避亲属离乡里。<a id="a-3e"></a>常独处止不得希望他方有所求索。<a id="a-3f"></a>常乞食不受别请。<a id="a-3g"></a>严治道场。<a id="a-3h"></a>备须具办众肴膳甘果香华。<a id="a-3i"></a>又盥沐清净。<a id="a-3j"></a>出入左右改换衣服如常法。<a id="a-3k"></a>唯行旋无三威仪。<a id="a-3l"></a>须好明师善能开导。<a id="a-3m"></a>解内外律除诸妨障。<a id="a-3n"></a>于所闻三昧处。<a id="a-3o"></a>敬师如世尊。<a id="a-3p"></a>若见师短。<a id="a-3q"></a>求是三昧终不可得。<a id="a-3r"></a>当割肌肉供养。<a id="a-3s"></a>何况余耶。<a id="a-3t"></a>又须外护人昼夜调养精勤忍辱。<a id="a-3u"></a>如母护儿。<a id="a-3v"></a>又须好同行严相课策。<a id="a-3w"></a>如共涉崄。<a id="a-3x"></a>须发要期。<a id="a-3y"></a>誓愿运牢强精进心。<a id="a-3z"></a>使我筋骨枯朽。<a id="a-40"></a>学是三昧终不懈退。<a id="a-41"></a>起大正信无能坏者。<a id="a-42"></a>精进无能逮者。<a id="a-43"></a>所入智慧无能及者。<a id="a-44"></a>常与善师从事。<a id="a-45"></a>行是四事疾得三昧。<a id="a-46"></a>又一终竟三月。<a id="a-47"></a>不得思念世间想欲如弹指倾。<a id="a-48"></a>二终竟三月。<a id="a-49"></a>不得困出如弹指倾。<a id="a-4A"></a>三终竟三月。<a id="a-4B"></a>经行不得住息不得坐。<a id="a-4C"></a>除食左右。<a id="a-4D"></a>四为人说经。<a id="a-4E"></a>不得望衣食。<a id="a-4F"></a>行是四法者。<a id="a-4G"></a>疾得三昧也。<a id="a-4H"></a>二明观意者。<a id="a-4I"></a>彼经云。<a id="a-4J"></a>何因致是三昧。<a id="a-4K"></a>持戒浣具独一处止。<a id="a-4L"></a>念西方阿弥陀佛。<a id="a-4M"></a>去此十万亿佛刹。<a id="a-4N"></a>在众菩萨中央说经。<a id="a-4O"></a>三月常念。<a id="a-4P"></a>云何念。<a id="a-4Q"></a>念彼佛一一相。<a id="a-4R"></a>从足下千辐轮相。<a id="a-4S"></a>乃至无见顶相。<a id="a-4T"></a>我当逮是相。<a id="a-4U"></a>我当从心得佛。<a id="a-4V"></a>从身得佛。<a id="a-4W"></a>佛不用心得。<a id="a-4X"></a>不用身得佛。<a id="a-4Y"></a>不用心得佛色。<a id="a-4Z"></a>不用色得佛心。<a id="a-4a"></a>何以故。<a id="a-4b"></a>心者佛无心。<a id="a-4c"></a>色者佛无色故。<a id="a-4d"></a>不用是色心得三菩提。<a id="a-4e"></a>佛色已尽乃至佛识已尽。<a id="a-4f"></a>佛所说尽者。<a id="a-4g"></a>痴人不见不知。<a id="a-4h"></a>智者晓了。<a id="a-4i"></a>不用身口得佛不用智慧得佛。<a id="a-4j"></a>何以故。<a id="a-4k"></a>智慧索不可得故。<a id="a-4l"></a>自索我了不可得。<a id="a-4m"></a>亦无所见。<a id="a-4n"></a>一切法本无有坏本绝本。<a id="a-4o"></a>譬如梦见七宝及亲识欢喜。<a id="a-4p"></a>觉已追念不知在何处。<a id="a-4q"></a>当知是念佛。<a id="a-4r"></a>又如舍卫有淫女。<a id="a-4s"></a>名须门。<a id="a-4t"></a>闻之欢喜夜梦从事。<a id="a-4u"></a>觉已念之。<a id="a-4v"></a>彼不来我不往而乐事宛然。<a id="a-4w"></a>亦如是念佛。<a id="a-4x"></a>如人行大泽饥渴梦得美食。<a id="a-4y"></a>觉已腹空。<a id="a-4z"></a>自念一切所有皆如梦。<a id="a-50"></a>当如是念。<a id="a-51"></a>数数莫得休息。<a id="a-52"></a>用是念当生阿弥陀佛国。<a id="a-53"></a>是名相空。<a id="a-54"></a>如以七宝倚琉璃上影现其中。<a id="a-55"></a>亦如比丘观骨起种种光。<a id="a-56"></a>此光无持来者。<a id="a-57"></a>亦无是骨是意作耳。<a id="a-58"></a>如镜中像不外来不内出。<a id="a-59"></a>以镜净故自见其形。<a id="a-5A"></a>行人色清净所有者清净。<a id="a-5B"></a>欲见佛即得见见即问。<a id="a-5C"></a>闻经大欢喜。<a id="a-5D"></a>自念佛从何所来。<a id="a-5E"></a>我亦无所至。<a id="a-5F"></a>我所念即见心作佛。<a id="a-5G"></a>心自见心是佛。<a id="a-5H"></a>心是佛心是我心见佛。<a id="a-5I"></a>心不自知心。<a id="a-5J"></a>心不自见心。<a id="a-5K"></a>心起想则痴无想是泥洹。<a id="a-5L"></a>是法无可示。<a id="a-5M"></a>皆念所为。<a id="a-5N"></a>设有念亦了无所有为空耳。<a id="a-5O"></a>心者不知心有心不见心。<a id="a-5P"></a>心起想即痴无想即泥洹。<a id="a-5Q"></a>是法不坚固常住在我心。<a id="a-5R"></a>以解见空故。<a id="a-5S"></a>一切无想念。<a id="a-5T"></a>诸法不可获。<a id="a-5U"></a>如实观察示佛道无归趣。<a id="a-5V"></a>黠慧菩萨常了是五道鲜洁不受色。<a id="a-5W"></a>有解此者成大道。<a id="a-5X"></a>三劝修者。<a id="a-5Y"></a>行人若欲得智慧如大海。<a id="a-5Z"></a>今无能为我作师者。<a id="a-5a"></a>于此坐不运神通。<a id="a-5b"></a>悉见诸佛。<a id="a-5c"></a>悉闻所说。<a id="a-5d"></a>闻悉受持。<a id="a-5e"></a>欲得如是功德者。<a id="a-5f"></a>常行三昧。<a id="a-5g"></a>于诸功德最为第一。<a id="a-5h"></a>如是三昧是诸佛母。<a id="a-5i"></a>诸佛眼。<a id="a-5j"></a>十住毗婆沙云。<a id="a-5k"></a>般舟三昧父。<a id="a-5l"></a>无生大悲母。<a id="a-5m"></a>一切诸如来。<a id="a-5n"></a>从此二法生。<a id="a-5o"></a>又云。<a id="a-5p"></a>是三昧果报于无上道得不退转。<a id="a-5q"></a>碎大千地草木诸物。<a id="a-5r"></a>皆如微尘。<a id="a-5s"></a>一尘为一佛世界。<a id="a-5t"></a>满尔世界中宝用布施福甚多。<a id="a-5u"></a>不如闻此三昧。<a id="a-5v"></a>不惊不怖福德无量。<a id="a-5w"></a>何况信心受持读诵为人解说。<a id="a-5x"></a>此又胜闻而不畏者。<a id="a-5y"></a>又何况定心修习。<a id="a-5z"></a>如[(殼-一)/牛]牛乳顷。<a id="a-60"></a>此复胜信解者。<a id="a-61"></a>况能成是三昧者故无量。<a id="a-62"></a>无量经云。<a id="a-63"></a>行是三昧须臾闻。<a id="a-64"></a>功德不可称说。<a id="a-65"></a>现世安乐即入菩萨位。<a id="a-66"></a>婆沙云。<a id="a-67"></a>劫火官贼怨毒兽众疾。<a id="a-68"></a>侵是人者无有是处。<a id="a-69"></a>此人常为天龙八部诸佛皆共护念称赞。<a id="a-6A"></a>皆共欲见共来其所。<a id="a-6B"></a>若人闻此三昧如上四种皆随喜。<a id="a-6C"></a>三世诸佛菩萨行是三昧。<a id="a-6D"></a>我亦随喜回向菩提。<a id="a-6E"></a>所未闻经即能得闻此经。<a id="a-6F"></a>随喜福复胜上譬喻。<a id="a-6G"></a>若不修如是真法失无量重宝。<a id="a-6H"></a>人天为之忧悲。<a id="a-6I"></a>如把栴檀不视不嗅。<a id="a-6J"></a>反呼为臭。<a id="a-6K"></a>如田家子。<a id="a-6L"></a>以摩尼珠欲博一牛。<a id="a-6M"></a>行者已得闻此三昧可不努力勤修者也。<a id="a-6N"></a>第三半行半坐三昧者。<a id="a-6O"></a>亦为三。<a id="a-6P"></a>一事相。<a id="a-6Q"></a>二观法。<a id="a-6R"></a>三观修。<a id="a-6S"></a>初事相者。<a id="a-6T"></a>行者欲观一念自生心。<a id="a-6U"></a>依此半行半坐三昧。<a id="a-6V"></a>出此二经。<a id="a-6W"></a>方等云。<a id="a-6X"></a>旋百二十遍却坐思惟。<a id="a-6Y"></a>法华云。<a id="a-6Z"></a>若行若坐读诵是经。<a id="a-6a"></a>若坐思惟是经。<a id="a-6b"></a>我乘六牙白象。<a id="a-6c"></a>现其人前。<a id="a-6d"></a>故知二经半行半坐为方法也。<a id="a-6e"></a>方等至尊不可聊尔。<a id="a-6f"></a>若欲修习神明为证。<a id="a-6g"></a>先求梦王。<a id="a-6h"></a>若得见一是许忏悔。<a id="a-6i"></a>于闲静处庄严道场。<a id="a-6j"></a>香泥涂地。<a id="a-6k"></a>及室内外作圆坛。<a id="a-6l"></a>彩画悬五色旛。<a id="a-6m"></a>烧海岸香燃灯。<a id="a-6n"></a>敷高座请二十四尊像。<a id="a-6o"></a>多亦无妨。<a id="a-6p"></a>设肴膳尽心力。<a id="a-6q"></a>须新净衣鞋屩无新浣故。<a id="a-6r"></a>出入着脱无令参杂。<a id="a-6s"></a>七日长斋日三时洗浴。<a id="a-6t"></a>初日供养僧随意多少。<a id="a-6u"></a>别请一明了内外律者为师。<a id="a-6v"></a>受二十四戒。<a id="a-6w"></a>及陀罗尼咒对师说罪。<a id="a-6x"></a>要誓用月八日十五日。<a id="a-6y"></a>当以七日为一期。<a id="a-6z"></a>决不可减。<a id="a-70"></a>若能更进随力堪任。<a id="a-71"></a>十人已还不得出此。<a id="a-72"></a>俗人亦许。<a id="a-73"></a>须办单缝三衣备佛法式。<a id="a-74"></a>预诵陀罗尼咒一篇使利。<a id="a-75"></a>于初日分。<a id="a-76"></a>异口同音三遍。<a id="a-77"></a>召请三宝十佛方等父母十法王子。<a id="a-78"></a>召请竟烧香运念三业供养。<a id="a-79"></a>供养讫礼前所请三宝。<a id="a-7A"></a>礼竟以志诚心悲泣雨泪。<a id="a-7B"></a>陈悔罪咎竟起旋百二十匝。<a id="a-7C"></a>一旋一咒不迟不疾不高不下。<a id="a-7D"></a>旋咒竟礼十佛方等十法王子。<a id="a-7E"></a>如是作已却坐思惟。<a id="a-7F"></a>思惟讫更起。<a id="a-7G"></a>旋咒竟更却思惟。<a id="a-7H"></a>周而复始终竟七日。<a id="a-7I"></a>其法如是。<a id="a-7J"></a>从第二日略召请一法。<a id="a-7K"></a>余悉如常行之。<a id="a-7L"></a>二观法者。<a id="a-7M"></a>经合思惟摩诃袒持陀罗尼。<a id="a-7N"></a>翻为大秘要遮恶持善。<a id="a-7O"></a>秘要只是实相中道正空。<a id="a-7P"></a>经云。<a id="a-7Q"></a>吾从真实中来。<a id="a-7R"></a>真实者寂灭相。<a id="a-7S"></a>寂灭相者无有所求。<a id="a-7T"></a>求者亦空。<a id="a-7U"></a>乃至涅槃亦复皆空。<a id="a-7V"></a>一切虚空界分亦复皆空。<a id="a-7W"></a>无所求中吾故求之。<a id="a-7X"></a>如是空空真实之法。<a id="a-7Y"></a>当于何求。<a id="a-7Z"></a>当于六波罗密中求。<a id="a-7a"></a>此与大品十八空同。<a id="a-7b"></a>更无有异。<a id="a-7c"></a>以此空慧历一切事无不成观。<a id="a-7d"></a>方等者。<a id="a-7e"></a>或言广平。<a id="a-7f"></a>今言方者法也。<a id="a-7g"></a>般若有四种方法。<a id="a-7h"></a>谓四门入清凉池即方也。<a id="a-7i"></a>所契之理平等大慧即等也。<a id="a-7j"></a>今求梦王。<a id="a-7k"></a>即二观前方便也。<a id="a-7l"></a>道场即清净境界也。<a id="a-7m"></a>治五住糠显实相米。<a id="a-7n"></a>亦是定慧用庄严法身也。<a id="a-7o"></a>香泥者。<a id="a-7p"></a>即无上尸罗也。<a id="a-7q"></a>五色盖者。<a id="a-7r"></a>观五阴免子缚。<a id="a-7s"></a>起大慈悲覆法界也。<a id="a-7t"></a>圆坛者。<a id="a-7u"></a>即实相不动地也。<a id="a-7v"></a>缯旛即翻法界上。<a id="a-7w"></a>迷生动出之解。<a id="a-7x"></a>旛坛不相离。<a id="a-7y"></a>即动出不动出不相离也。<a id="a-7z"></a>香灯即戒慧也。<a id="a-80"></a>高座者。<a id="a-81"></a>诸法空也。<a id="a-82"></a>一切佛皆栖此空。<a id="a-83"></a>二十四像者。<a id="a-84"></a>即是逆顺观十二因缘觉了智也。<a id="a-85"></a>肴膳者。<a id="a-86"></a>即是无常苦酢助道观也。<a id="a-87"></a>新净衣者。<a id="a-88"></a>即寂灭忍也。<a id="a-89"></a>嗔或重积称为故。<a id="a-8A"></a>翻嗔起忍名为新。<a id="a-8B"></a>七日即七觉分也。<a id="a-8C"></a>一日即一实谛也。<a id="a-8D"></a>三洗即观一实修三观。<a id="a-8E"></a>荡三障净三智也。<a id="a-8F"></a>一师者。<a id="a-8G"></a>即一实谛法也。<a id="a-8H"></a>二十四戒者。<a id="a-8I"></a>逆顺十二因缘发道共戒也。<a id="a-8J"></a>咒者。<a id="a-8K"></a>瞩对也。<a id="a-8L"></a>璎珞明十二因缘有十种。<a id="a-8M"></a>即有一百二十支。<a id="a-8N"></a>一咒咒一支束而言之。<a id="a-8O"></a>只是三道。<a id="a-8P"></a>谓苦业烦恼也。<a id="a-8Q"></a>今咒此因缘即是咒于三道而论忏悔。<a id="a-8R"></a>事忏忏苦道业道。<a id="a-8S"></a>理忏忏烦恼道。<a id="a-8T"></a>文云。<a id="a-8U"></a>犯沙弥戒。<a id="a-8V"></a>乃至大比丘戒。<a id="a-8W"></a>若不还生无有是处。<a id="a-8X"></a>即忏业道文也。<a id="a-8Y"></a>眼耳诸根清净即忏苦道文也。<a id="a-8Z"></a>第七日见十方佛闻法得不退转。<a id="a-8a"></a>即忏烦恼道文也。<a id="a-8b"></a>三障去即十二因缘树坏。<a id="a-8c"></a>亦是五阴舍空。<a id="a-8d"></a>思惟实相正破于此。<a id="a-8e"></a>故名诸佛实法忏悔也。<a id="a-8f"></a>三劝修者。<a id="a-8g"></a>诸佛道皆由此法。<a id="a-8h"></a>是佛父母世间无上大宝。<a id="a-8i"></a>若能修行得全分宝。<a id="a-8j"></a>但能读诵得中分宝。<a id="a-8k"></a>华香供养得下分宝。<a id="a-8l"></a>佛与文殊说下分宝。<a id="a-8m"></a>所不能尽。<a id="a-8n"></a>况中上耶。<a id="a-8o"></a>若从地积宝至梵天。<a id="a-8p"></a>以奉供佛。<a id="a-8q"></a>不如施持经者一食充驱。<a id="a-8r"></a>如经广说(云云)。<a id="a-8s"></a>次约法华亦为三。<a id="a-8t"></a>事相观法劝修。<a id="a-8u"></a>事相者。<a id="a-8v"></a>行者观自生心依法华经修三昧者。<a id="a-8w"></a>方法有十。<a id="a-8x"></a>一严净道场。<a id="a-8y"></a>二净身三业。<a id="a-8z"></a>三供养。<a id="a-90"></a>四请佛。<a id="a-91"></a>五礼佛。<a id="a-92"></a>六六根忏悔七绕旋。<a id="a-93"></a>八诵经。<a id="a-94"></a>九坐禅。<a id="a-95"></a>十证相。<a id="a-96"></a>别有一卷名法华三昧。<a id="a-97"></a>是天台大师所著。<a id="a-98"></a>流传于世。<a id="a-99"></a>行者宗之。<a id="a-9A"></a>二观法者。<a id="a-9B"></a>普贤观云。<a id="a-9C"></a>专诵大乘不入三昧。<a id="a-9D"></a>日夜六时忏六根罪。<a id="a-9E"></a>安乐行品云。<a id="a-9F"></a>于诸法无所行。<a id="a-9G"></a>亦不行不分别。<a id="a-9H"></a>二经本为相成。<a id="a-9I"></a>岂可执文斗竞。<a id="a-9J"></a>盖乃为缘前后互出。<a id="a-9K"></a>非硕异也。<a id="a-9L"></a>安乐行护持读诵深心礼拜等。<a id="a-9M"></a>岂非事耶。<a id="a-9N"></a>观经明无相忏悔。<a id="a-9O"></a>我心自空罪福无主。<a id="a-9P"></a>慧日能销除。<a id="a-9Q"></a>岂非理耶。<a id="a-9R"></a>南岳云。<a id="a-9S"></a>有相安乐行无相安乐行。<a id="a-9T"></a>岂非就事理得如是名。<a id="a-9U"></a>特是行人涉事修六根忏。<a id="a-9V"></a>为悟入弄引故名有相。<a id="a-9W"></a>若直观一切法空为方便者。<a id="a-9X"></a>故名无相。<a id="a-9Y"></a>妙证之时悉皆两舍。<a id="a-9Z"></a>若得此意于二经无疑。<a id="a-9a"></a>修理观者今历事修观。<a id="a-9b"></a>言六牙白象者。<a id="a-9c"></a>是菩萨无漏六神通。<a id="a-9d"></a>牙有利用如通之捷疾。<a id="a-9e"></a>象有大力表法身荷负无漏。<a id="a-9f"></a>无染称之为白头。<a id="a-9g"></a>上三人一持金刚杵。<a id="a-9h"></a>一持金刚轮。<a id="a-9i"></a>一时如意珠。<a id="a-9j"></a>表三智居无漏顶。<a id="a-9k"></a>杵拟象能。<a id="a-9l"></a>行表慧导行。<a id="a-9m"></a>轮转表出假。<a id="a-9n"></a>如意表中。<a id="a-9o"></a>牙上有池表八解。<a id="a-9p"></a>是禅体通是定用。<a id="a-9q"></a>体用不相离故。<a id="a-9r"></a>牙端有池池中有华。<a id="a-9s"></a>华表妙因。<a id="a-9t"></a>以神通力。<a id="a-9u"></a>净佛国土利益众生。<a id="a-9v"></a>即是因。<a id="a-9w"></a>因从通生。<a id="a-9x"></a>如华由池发。<a id="a-9y"></a>华中有女女表慈。<a id="a-9z"></a>若无无缘慈。<a id="a-A0"></a>岂能以神通力促身令小。<a id="a-A1"></a>入此娑婆通由慈运。<a id="a-A2"></a>如华擎女女执乐器。<a id="a-A3"></a>表四摄也。<a id="a-A4"></a>慈修身口现种种同事利行。<a id="a-A5"></a>财法二施引物多端。<a id="a-A6"></a>如五百乐器音声无量也。<a id="a-A7"></a>示喜见身者。<a id="a-A8"></a>是普现色身三昧也。<a id="a-A9"></a>随所宜乐而为现之。<a id="a-AA"></a>未必纯作白玉之像。<a id="a-AB"></a>语言陀罗尼者。<a id="a-AC"></a>即是慈熏口说种种法也。<a id="a-AD"></a>皆法华三昧之异名。<a id="a-AE"></a>若得此意。<a id="a-AF"></a>于象身上自在作法门也。<a id="a-AG"></a>三劝修者。<a id="a-AH"></a>普贤观曰。<a id="a-AI"></a>若七众犯戒欲一弹指顷。<a id="a-AJ"></a>除灭百千万亿阿僧祇劫生死之罪者。<a id="a-AK"></a>欲发菩提心。<a id="a-AL"></a>不断烦恼而入涅槃。<a id="a-AM"></a>不离五欲而净诸根。<a id="a-AN"></a>见障外事。<a id="a-AO"></a>欲见分身多宝释迦佛者。<a id="a-AP"></a>欲得法华三昧一切诸陀罗尼。<a id="a-AQ"></a>入如来室。<a id="a-AR"></a>着如来衣。<a id="a-AS"></a>坐如来座。<a id="a-AT"></a>于天龙八部众中说法者。<a id="a-AU"></a>欲得文殊药王诸大菩萨。<a id="a-AV"></a>持华香住立空中侍奉者。<a id="a-AW"></a>应当修习此法华经。<a id="a-AX"></a>读诵大乘念大乘事。<a id="a-AY"></a>令此空慧与心相应。<a id="a-AZ"></a>念诸菩萨母无上胜方便。<a id="a-Aa"></a>从思实相生。<a id="a-Ab"></a>众罪如霜露慧日能销除。<a id="a-Ac"></a>成办如此诸事。<a id="a-Ad"></a>无不具足。<a id="a-Ae"></a>能解此经者则为见我。<a id="a-Af"></a>亦见于汝。<a id="a-Ag"></a>亦供养多宝及分身。<a id="a-Ah"></a>令诸佛欢喜。<a id="a-Ai"></a>如经广说。<a id="a-Aj"></a>谁闻如是法不发菩提心。<a id="a-Ak"></a>除彼不肖人痴冥无智者。<a id="a-Al"></a>第四明非行非坐三昧者。<a id="a-Am"></a>上一向用行坐。<a id="a-An"></a>此既异上。<a id="a-Ao"></a>为成四句故名非行非坐。<a id="a-Ap"></a>实通行坐及一切事。<a id="a-Aq"></a>南岳师呼为随自意。<a id="a-Ar"></a>意起即修三昧。<a id="a-As"></a>大品称觉意三昧。<a id="a-At"></a>意之趣向皆能觉识明了。<a id="a-Au"></a>虽复三名实是一法。<a id="a-Av"></a>今依经释。<a id="a-Aw"></a>名觉者。<a id="a-Ax"></a>照了也。<a id="a-Ay"></a>意者。<a id="a-Az"></a>心数也。<a id="a-B0"></a>三昧如前释。<a id="a-B1"></a>行者观一念自生心。<a id="a-B2"></a>心数起时反照观察。<a id="a-B3"></a>不见动转根源终末来处去处。<a id="a-B4"></a>故名觉意三昧也。<a id="a-B5"></a>随自意非行非坐。<a id="a-B6"></a>准此可解(云云)。</p>
  <p id="aB7">论曰。<a id="a-B8"></a>问观自生心。<a id="a-B9"></a>云何巧成就。<a id="a-BA"></a>二十五方便。<a id="a-BB"></a>调心入正道。<a id="a-BC"></a>此是第五一偈明。<a id="a-BD"></a>妙理不可顿阶。<a id="a-BE"></a>若欲进趣正道须善方便。<a id="a-BF"></a>今明方便者。<a id="a-BG"></a>方便名善巧也。<a id="a-BH"></a>行者观一念自生心善修行以微少善根。<a id="a-BI"></a>能令无量行成解发入菩萨位也。<a id="a-BJ"></a>又方便者。<a id="a-BK"></a>众缘和合也。<a id="a-BL"></a>以能和合成因。<a id="a-BM"></a>亦能和合取果故也。<a id="a-BN"></a>经云。<a id="a-BO"></a>如来身者不从一因一缘。<a id="a-BP"></a>从无量功德生如来身。<a id="a-BQ"></a>显此巧能故论方便也。<a id="a-BR"></a>若依渐次即有四种方便。<a id="a-BS"></a>方便各有远近。<a id="a-BT"></a>如阿毗昙明五停心为远。<a id="a-BU"></a>四善根为近。<a id="a-BV"></a>通别二种方便例可意知。<a id="a-BW"></a>圆教以假名五品观行等位。<a id="a-BX"></a>去真犹遥名远方便。<a id="a-BY"></a>六根清净相似邻真名近方便。<a id="a-BZ"></a>今就五品之前假名位中。<a id="a-Ba"></a>复论远近。<a id="a-Bb"></a>二十五法为远方便。<a id="a-Bc"></a>十种境界为近方便。<a id="a-Bd"></a>横竖该罗十观具足。<a id="a-Be"></a>成观行位能发真似。<a id="a-Bf"></a>为方便也。<a id="a-Bg"></a>今释远方便略为五。<a id="a-Bh"></a>一具五缘。<a id="a-Bi"></a>二诃五欲。<a id="a-Bj"></a>三弃五盖。<a id="a-Bk"></a>四调五事。<a id="a-Bl"></a>五行五法。<a id="a-Bm"></a>夫道不孤运弘之在人。<a id="a-Bn"></a>人弘胜法假缘进道。<a id="a-Bo"></a>所以须具五缘。<a id="a-Bp"></a>缘力既具当割诸嗜欲。<a id="a-Bq"></a>嗜欲外屏当内净其心。<a id="a-Br"></a>其心若寂当调试五事。<a id="a-Bs"></a>五事调已行于五法。<a id="a-Bt"></a>必至所在。<a id="a-Bu"></a>譬如陶师若欲得器先择良处。<a id="a-Bv"></a>无砂无卤草水丰便可作之所。<a id="a-Bw"></a>次息余际务。<a id="a-Bx"></a>际务不净安得就功。<a id="a-By"></a>虽息外缘身内有疾。<a id="a-Bz"></a>云何执作。<a id="a-C0"></a>身虽康壮泥轮不调不成器物。<a id="a-C1"></a>上缘虽整不专于业废不相续。<a id="a-C2"></a>永无办理。<a id="a-C3"></a>修行五缘亦复如是。<a id="a-C4"></a>有待之身必假资籍。<a id="a-C5"></a>如彼好处。<a id="a-C6"></a>诃厌尘欲如断外缘。<a id="a-C7"></a>弃绝五盖如治内疾。<a id="a-C8"></a>调适五事如学轮绳。<a id="a-C9"></a>行于五法如作不废。<a id="a-CA"></a>世间浅事非缘不合。<a id="a-CB"></a>何况出世之道。<a id="a-CC"></a>若无弄引何易可阶。<a id="a-CD"></a>故历二十五法。<a id="a-CE"></a>约事为观。<a id="a-CF"></a>调粗入细舍散令静。<a id="a-CG"></a>故为初心远方便也。<a id="a-CH"></a>此五法三科出大论。<a id="a-CI"></a>一种出禅经。<a id="a-CJ"></a>一是诸禅师立(云云)。<a id="a-CK"></a>一具五缘者。<a id="a-CL"></a>一持戒清净。<a id="a-CM"></a>二衣食具足。<a id="a-CN"></a>三闲居静处。<a id="a-CO"></a>四息诸缘务。<a id="a-CP"></a>五得善知识。<a id="a-CQ"></a>禅经云。<a id="a-CR"></a>四缘虽具足。<a id="a-CS"></a>开导由良师。<a id="a-CT"></a>故知用五法为入道梯蹬耳。<a id="a-CU"></a>一阙则妨事。<a id="a-CV"></a>一持戒者。<a id="a-CW"></a>经论出处甚多。<a id="a-CX"></a>且依释论有十种戒。<a id="a-CY"></a>谓不缺不破不穿不杂随道无著智所赞自在随定具足。<a id="a-CZ"></a>此十通用性戒为根本。<a id="a-Ca"></a>大论云。<a id="a-Cb"></a>性戒者。<a id="a-Cc"></a>是尸罗身口等八种。<a id="a-Cd"></a>谓身三口四。<a id="a-Ce"></a>更加不饮酒。<a id="a-Cf"></a>是净命防意地。<a id="a-Cg"></a>又云。<a id="a-Ch"></a>十善是尸罗。<a id="a-Ci"></a>佛不出世世常有之。<a id="a-Cj"></a>故名旧戒。<a id="a-Ck"></a>佛不出世。<a id="a-Cl"></a>凡夫亦修八门禅。<a id="a-Cm"></a>故名旧定。<a id="a-Cn"></a>外道邪见六十二等旧医。<a id="a-Co"></a>乳药名为旧慧。<a id="a-Cp"></a>今用三归五戒二百五十为客戒。<a id="a-Cq"></a>根本净禅观练熏修为客定。<a id="a-Cr"></a>四谛慧为客慧。<a id="a-Cs"></a>佛出方有也。<a id="a-Ct"></a>性戒者。<a id="a-Cu"></a>莫问受与不受。<a id="a-Cv"></a>犯即是罪。<a id="a-Cw"></a>受与不受持即是善。<a id="a-Cx"></a>若受戒持生福犯获罪。<a id="a-Cy"></a>不受无福不受犯无罪。<a id="a-Cz"></a>如伐草害畜罪同对首忏。<a id="a-D0"></a>二罪俱灭。<a id="a-D1"></a>定共戒无作者。<a id="a-D2"></a>与定俱发。<a id="a-D3"></a>有人言。<a id="a-D4"></a>入定时有。<a id="a-D5"></a>出定时无。<a id="a-D6"></a>有人言。<a id="a-D7"></a>无作依定。<a id="a-D8"></a>定在不失。<a id="a-D9"></a>定退即谢也。<a id="a-DA"></a>道共无作者。<a id="a-DB"></a>此无作依道。<a id="a-DC"></a>道无失故。<a id="a-DD"></a>此亦无失戒定。<a id="a-DE"></a>道共通是戒名。<a id="a-DF"></a>通以性戒为本。<a id="a-DG"></a>故经云。<a id="a-DH"></a>依因此戒能生诸禅定及灭苦智慧。<a id="a-DI"></a>即此意也。<a id="a-DJ"></a>持此十种戒摄一切戒。<a id="a-DK"></a>不缺戒者。<a id="a-DL"></a>即是持于性戒。<a id="a-DM"></a>乃至四重清净守护。<a id="a-DN"></a>如爱明珠若毁犯者如器已缺。<a id="a-DO"></a>无所堪用。<a id="a-DP"></a>佛法边人非沙门释子。<a id="a-DQ"></a>失比丘法。<a id="a-DR"></a>故称为缺。<a id="a-DS"></a>不破者。<a id="a-DT"></a>即是持于十三无有破损。<a id="a-DU"></a>若有毁犯如器破裂也。<a id="a-DV"></a>不穿者。<a id="a-DW"></a>是持波夜提等是也。<a id="a-DX"></a>若有毁犯如器穿漏。<a id="a-DY"></a>不能受道故名为穿也。<a id="a-DZ"></a>不杂者。<a id="a-Da"></a>持定共戒也。<a id="a-Db"></a>虽持律仪念破戒事。<a id="a-Dc"></a>名之为杂定共。<a id="a-Dd"></a>持心欲念不起。<a id="a-De"></a>故名不杂。<a id="a-Df"></a>随道者。<a id="a-Dg"></a>随顺谛理。<a id="a-Dh"></a>能破见惑。<a id="a-Di"></a>无著戒者。<a id="a-Dj"></a>即是见真成圣。<a id="a-Dk"></a>于思惟惑无所染着也。<a id="a-Dl"></a>此两戒约真谛持戒也。<a id="a-Dm"></a>智所赞自在戒者。<a id="a-Dn"></a>此两戒则约菩萨化他。<a id="a-Do"></a>为佛所赞。<a id="a-Dp"></a>于世间中而得自在。<a id="a-Dq"></a>是约俗谛论持戒也。<a id="a-Dr"></a>随定具足两戒。<a id="a-Ds"></a>即是随首楞严定不起灭定。<a id="a-Dt"></a>现诸威仪。<a id="a-Du"></a>示十法界像。<a id="a-Dv"></a>导利众生。<a id="a-Dw"></a>虽威仪起动而任运常净故。<a id="a-Dx"></a>名随定戒。<a id="a-Dy"></a>前来诸戒律仪防止故。<a id="a-Dz"></a>名不具足。<a id="a-E0"></a>中道之戒无戒不备。<a id="a-E1"></a>故名具足。<a id="a-E2"></a>此是持中道第一义谛戒也。<a id="a-E3"></a>用中道慧遍入诸法故。<a id="a-E4"></a>经云。<a id="a-E5"></a>式叉式叉名大乘戒也。<a id="a-E6"></a>涅槃明五支戒及十种戒。<a id="a-E7"></a>义势略同。<a id="a-E8"></a>设诸经论。<a id="a-E9"></a>更明戒相终不出此十科(云云)。<a id="a-EA"></a>束前三种戒名律仪戒。<a id="a-EB"></a>秉善防恶。<a id="a-EC"></a>从初根本乃至不穿。<a id="a-ED"></a>纤毫清净束名律仪戒。<a id="a-EE"></a>凡夫散心悉能持得此戒也。<a id="a-EF"></a>次不杂一戒定法持心。<a id="a-EG"></a>心不妄动身口亦寂。<a id="a-EH"></a>三业皎镜。<a id="a-EI"></a>此是定共戒入定时。<a id="a-EJ"></a>任运无杂。<a id="a-EK"></a>出定身口柔软。<a id="a-EL"></a>亦不杂凡夫入定。<a id="a-EM"></a>则能持得也。<a id="a-EN"></a>随道戒初果见谛发真成圣。<a id="a-EO"></a>圣人所持非凡夫能持也。<a id="a-EP"></a>无著戒则三果人所持。<a id="a-EQ"></a>亦非初果所持也。<a id="a-ER"></a>智赞自在。<a id="a-ES"></a>此乃菩萨利他须持此戒。<a id="a-ET"></a>则非二乘所持也。<a id="a-EU"></a>随定具足此是大根性所持。<a id="a-EV"></a>则非六度通教菩萨所能持也。<a id="a-EW"></a>况复凡夫二乘耶。<a id="a-EX"></a>向判位高下事义不同。<a id="a-EY"></a>若观一念自生心。<a id="a-EZ"></a>论持戒者具能持得上十种戒也。<a id="a-Ea"></a>先束十戒为四意。<a id="a-Eb"></a>前四戒但是因缘所生法。<a id="a-Ec"></a>通为观境。<a id="a-Ed"></a>次二戒即是观因缘生法。<a id="a-Ee"></a>即空空观持戒也。<a id="a-Ef"></a>次两戒观因缘即是假。<a id="a-Eg"></a>假观持戒也。<a id="a-Eh"></a>次两戒观因缘生法。<a id="a-Ei"></a>即是中。<a id="a-Ej"></a>中观持戒也。<a id="a-Ek"></a>所言观心为因缘生法者。<a id="a-El"></a>若观一念心从恶缘起。<a id="a-Em"></a>即能破根本。<a id="a-En"></a>乃至不杂戒等。<a id="a-Eo"></a>与善相违故名为恶。<a id="a-Ep"></a>念念以善顺之心。<a id="a-Eq"></a>防止恶心能令根本。<a id="a-Er"></a>乃至不杂等戒善顺成就。<a id="a-Es"></a>得无毁损。<a id="a-Et"></a>故称善心。<a id="a-Eu"></a>名为防止恶心。<a id="a-Ev"></a>既止。<a id="a-Ew"></a>身口亦然。<a id="a-Ex"></a>防止即是止善。<a id="a-Ey"></a>善顺即是行善。<a id="a-Ez"></a>行善即是观。<a id="a-F0"></a>止善即是止。<a id="a-F1"></a>是名观因缘所生心持四种戒也。<a id="a-F2"></a>乘戒缓急忏净等。<a id="a-F3"></a>具如止观广明也(云云)。<a id="a-F4"></a>二衣食具足者。<a id="a-F5"></a>衣以蔽形遮障丑陋。<a id="a-F6"></a>食以支命填彼饥疮。<a id="a-F7"></a>身安道隆道隆则本立。<a id="a-F8"></a>形命及道赖此衣食。<a id="a-F9"></a>故经云。<a id="a-FA"></a>如来食已得三菩提。<a id="a-FB"></a>此虽小缘能办大事。<a id="a-FC"></a>衣者遮丑陋遮寒热。<a id="a-FD"></a>遮蚊虻。<a id="a-FE"></a>饰身体。<a id="a-FF"></a>衣有三种。<a id="a-FG"></a>雪山大士绝形深涧不涉人间。<a id="a-FH"></a>结草为席被鹿皮衣。<a id="a-FI"></a>无受持说净等事。<a id="a-FJ"></a>堪忍力成不须温厚。<a id="a-FK"></a>不游人间无烦支助。<a id="a-FL"></a>此上人也。<a id="a-FM"></a>十二头陀但畜三衣。<a id="a-FN"></a>不多不少。<a id="a-FO"></a>出聚入山被服齐整。<a id="a-FP"></a>故立三衣。<a id="a-FQ"></a>此中士也。<a id="a-FR"></a>多寒国土听百一助身。<a id="a-FS"></a>要当说净。<a id="a-FT"></a>趣足供事无得多求。<a id="a-FU"></a>多求辛苦守护又苦。<a id="a-FV"></a>妨乱自行复扰檀越。<a id="a-FW"></a>少有所得即便知足。<a id="a-FX"></a>此下士也。<a id="a-FY"></a>观行为衣者。<a id="a-FZ"></a>经云。<a id="a-Fa"></a>汝等比丘虽服袈裟。<a id="a-Fb"></a>心犹未染大乘法服。<a id="a-Fc"></a>法华云。<a id="a-Fd"></a>柔和忍辱衣是也。<a id="a-Fe"></a>此即寂灭忍生死涅槃。<a id="a-Ff"></a>二边粗犷与中道理不二不异故名柔和。<a id="a-Fg"></a>安心中道故名为忍。<a id="a-Fh"></a>离二喧故名寂。<a id="a-Fi"></a>过二死故名灭也(云云)。<a id="a-Fj"></a>食者。<a id="a-Fk"></a>三处论食。<a id="a-Fl"></a>可以资身养道。<a id="a-Fm"></a>一深山绝迹去远人民。<a id="a-Fn"></a>但资甘果美水一菜一果而已。<a id="a-Fo"></a>或饵松柏以续精气。<a id="a-Fp"></a>如雪山甘香藕等。<a id="a-Fq"></a>食已系心思惟坐禅。<a id="a-Fr"></a>更无余事。<a id="a-Fs"></a>如是食者上士也。<a id="a-Ft"></a>二阿兰若处。<a id="a-Fu"></a>头陀抖擞绝放牧声。<a id="a-Fv"></a>是修道处。<a id="a-Fw"></a>分卫自资。<a id="a-Fx"></a>七佛皆明乞食法。<a id="a-Fy"></a>方等般舟法华皆云乞食也。<a id="a-Fz"></a>路径若远分卫劳妨。<a id="a-G0"></a>若近人物相喧。<a id="a-G1"></a>不远不近乞食便易。<a id="a-G2"></a>是中士也。<a id="a-G3"></a>三既不能绝谷饵果。<a id="a-G4"></a>又不能头陀乞食。<a id="a-G5"></a>外护檀那送食供养。<a id="a-G6"></a>亦可得受。<a id="a-G7"></a>又僧中如法结净食。<a id="a-G8"></a>亦可得受下士也。<a id="a-G9"></a>若就观心明食者。<a id="a-GA"></a>大经云。<a id="a-GB"></a>汝等比丘虽行乞食。<a id="a-GC"></a>而未得入大乘法食。<a id="a-GD"></a>大乘法食者。<a id="a-GE"></a>如来法喜禅悦也。<a id="a-GF"></a>此之法喜即是平等大慧。<a id="a-GG"></a>观一切法无有障碍。<a id="a-GH"></a>净名云。<a id="a-GI"></a>于食等者于法亦等。<a id="a-GJ"></a>于法等者于食亦等。<a id="a-GK"></a>烦恼为薪智慧为火。<a id="a-GL"></a>以是因缘成涅槃食。<a id="a-GM"></a>令诸弟子皆悉甘嗜。<a id="a-GN"></a>此食资法身增慧命。<a id="a-GO"></a>如食乳糜更无所须。<a id="a-GP"></a>即真解脱。<a id="a-GQ"></a>真解脱者。<a id="a-GR"></a>即是如来用此法喜禅悦。<a id="a-GS"></a>历一切法无不一味一色一香。<a id="a-GT"></a>无非中道。<a id="a-GU"></a>中道之法具一切法。<a id="a-GV"></a>即是饱义。<a id="a-GW"></a>无所须义。<a id="a-GX"></a>如彼深山上士。<a id="a-GY"></a>一草一果资身即足。<a id="a-GZ"></a>头陀乞食者。<a id="a-Ga"></a>行人不能即事而中修实相慧者。<a id="a-Gb"></a>当次第三观调心入中道。<a id="a-Gc"></a>次第观故名为乞食。<a id="a-Gd"></a>亦见中道。<a id="a-Ge"></a>又名饱义。<a id="a-Gf"></a>即中士也。<a id="a-Gg"></a>檀越送食者。<a id="a-Gh"></a>若人不能即事通达。<a id="a-Gi"></a>又不能历法。<a id="a-Gj"></a>次观自无食义。<a id="a-Gk"></a>应须随喜知识。<a id="a-Gl"></a>能说般若者。<a id="a-Gm"></a>善为分别。<a id="a-Gn"></a>随闻得解而见中道。<a id="a-Go"></a>是人根钝从闻生解名为得食。<a id="a-Gp"></a>如人不能如上两事。<a id="a-Gq"></a>听他送食。<a id="a-Gr"></a>又僧中结净食者。<a id="a-Gs"></a>即是证得禅定支林功德。<a id="a-Gt"></a>藉定得悟名僧中食也。<a id="a-Gu"></a>是故行者常当存念大乘法食。<a id="a-Gv"></a>不念余味也。<a id="a-Gw"></a>三闲居静处者。<a id="a-Gx"></a>虽具衣食住处。<a id="a-Gy"></a>云何若随自意触处可安三种三昧。<a id="a-Gz"></a>必须好处。<a id="a-H0"></a>好处有三。<a id="a-H1"></a>一深山远谷。<a id="a-H2"></a>二头陀抖擞。<a id="a-H3"></a>三兰若[彳*加]蓝。<a id="a-H4"></a>若深山远谷途路艰险。<a id="a-H5"></a>永绝人踪。<a id="a-H6"></a>谁相恼乱。<a id="a-H7"></a>恣意禅观念念在道。<a id="a-H8"></a>毁誉不起。<a id="a-H9"></a>是处最胜。<a id="a-HA"></a>二头陀抖擞极近三里。<a id="a-HB"></a>交往亦疏。<a id="a-HC"></a>觉策烦恼。<a id="a-HD"></a>是处为次。<a id="a-HE"></a>三兰若伽蓝闲静之寺。<a id="a-HF"></a>独处一房不干事物。<a id="a-HG"></a>关门静坐正谛思惟。<a id="a-HH"></a>是处为下。<a id="a-HI"></a>若离此三余则不可。<a id="a-HJ"></a>观心处者。<a id="a-HK"></a>谛理是也。<a id="a-HL"></a>中道之法幽远深邃。<a id="a-HM"></a>七种方便绝迹不到。<a id="a-HN"></a>名之为深。<a id="a-HO"></a>高广不动名之为山。<a id="a-HP"></a>远离二边称之为静。<a id="a-HQ"></a>不生不起称之为闲。<a id="a-HR"></a>大品云。<a id="a-HS"></a>若千由旬外起声闻心者。<a id="a-HT"></a>此身虽远离心不远离。<a id="a-HU"></a>以愦闹为不愦闹。<a id="a-HV"></a>非远离也。<a id="a-HW"></a>虽住城傍不起二乘心。<a id="a-HX"></a>是名远离。<a id="a-HY"></a>即上品处也。<a id="a-HZ"></a>头陀处者。<a id="a-Ha"></a>即是出假之观。<a id="a-Hb"></a>此观与空相邻。<a id="a-Hc"></a>如兰若与聚落并出假之观。<a id="a-Hd"></a>安心俗谛分别药病。<a id="a-He"></a>抖擞无知净道种智。<a id="a-Hf"></a>此次处也。<a id="a-Hg"></a>闲寺一房者。<a id="a-Hh"></a>即从假入空观也。<a id="a-Hi"></a>寺本众闹居处。<a id="a-Hj"></a>而能安静一室。<a id="a-Hk"></a>即下处也。<a id="a-Hl"></a>四息诸缘务者。<a id="a-Hm"></a>缘务妨禅由来甚矣。<a id="a-Hn"></a>兰若比丘去喧就静。<a id="a-Ho"></a>云何营造缘务坏兰若行。<a id="a-Hp"></a>非所应也。<a id="a-Hq"></a>缘务有四。<a id="a-Hr"></a>一生活。<a id="a-Hs"></a>二人事。<a id="a-Ht"></a>三技能。<a id="a-Hu"></a>四学问。<a id="a-Hv"></a>生活缘务者。<a id="a-Hw"></a>经纪生方触途纷纠。<a id="a-Hx"></a>得一失一丧道乱心。<a id="a-Hy"></a>若动营众事则随自意摄。<a id="a-Hz"></a>非今所论。<a id="a-I0"></a>二人事者。<a id="a-I1"></a>庆吊俯仰低昂造聘。<a id="a-I2"></a>此往彼来来往不绝。<a id="a-I3"></a>况复众人交络扰攘追寻。<a id="a-I4"></a>夫违亲离师本求要道。<a id="a-I5"></a>更结三州还敦五郡。<a id="a-I6"></a>意欲何之。<a id="a-I7"></a>倒裳索领钻火求冰。<a id="a-I8"></a>非所应也。<a id="a-I9"></a>三技能者。<a id="a-IA"></a>医方卜筮泥木彩画棋书咒术等是也。<a id="a-IB"></a>皮文美角膏煎铎毁伤已害身。<a id="a-IC"></a>况修出世之道。<a id="a-ID"></a>而当树林招鸟腐气来蝇。<a id="a-IE"></a>岂不摧折。<a id="a-IF"></a>污辱乎。<a id="a-IG"></a>四学问者。<a id="a-IH"></a>读诵经论问答胜负等是也。<a id="a-II"></a>领持记忆心劳志倦。<a id="a-IJ"></a>言论往复水浊珠昏。<a id="a-IK"></a>何暇更得修于观心。<a id="a-IL"></a>此事尚舍。<a id="a-IM"></a>况前三务耶。<a id="a-IN"></a>观心生活者。<a id="a-IO"></a>爱是养业之法。<a id="a-IP"></a>如水润种。<a id="a-IQ"></a>因爱有忧因忧有畏。<a id="a-IR"></a>若能断爱名息生活缘务也。<a id="a-IS"></a>人事是业。<a id="a-IT"></a>业生三界。<a id="a-IU"></a>往来五道以爱润业处处受生。<a id="a-IV"></a>若无业者爱无所润也。<a id="a-IW"></a>技术习学等者。<a id="a-IX"></a>未得圣道不得修通。<a id="a-IY"></a>妄想之法障于般若。<a id="a-IZ"></a>般若如虚空无戏论无文字。<a id="a-Ia"></a>若得般若如得如意珠。<a id="a-Ib"></a>但一心修何邃匆匆用神通为习学。<a id="a-Ic"></a>未得无生忍而修世智辩聪。<a id="a-Id"></a>种种分别皆是瓦砾非真宝珠。<a id="a-Ie"></a>若能停住水则澄清。<a id="a-If"></a>下观琉璃安徐取宝。<a id="a-Ig"></a>欲行大道不应从彼小迳。<a id="a-Ih"></a>中学也。<a id="a-Ii"></a>五得善知识者。<a id="a-Ij"></a>是大因缘所谓化导令得见佛。<a id="a-Ik"></a>阿难说知识得道半因缘。<a id="a-Il"></a>佛言。<a id="a-Im"></a>不尔。<a id="a-In"></a>具足全因缘也。<a id="a-Io"></a>知识有三种。<a id="a-Ip"></a>一外护。<a id="a-Iq"></a>二同行。<a id="a-Ir"></a>三教授。<a id="a-Is"></a>若深山绝域无所资待。<a id="a-It"></a>不假外护。<a id="a-Iu"></a>若修三种三昧。<a id="a-Iv"></a>应仰胜缘。<a id="a-Iw"></a>夫外护者。<a id="a-Ix"></a>不简白黑。<a id="a-Iy"></a>但能营理所须。<a id="a-Iz"></a>莫见过。<a id="a-J0"></a>莫触恼。<a id="a-J1"></a>莫称叹。<a id="a-J2"></a>莫帆举而致损坏。<a id="a-J3"></a>如母养儿。<a id="a-J4"></a>如虎衔子。<a id="a-J5"></a>调和得所。<a id="a-J6"></a>旧行道人乃能为耳。<a id="a-J7"></a>是名外护。<a id="a-J8"></a>二同行者。<a id="a-J9"></a>行随自意及安乐行。<a id="a-JA"></a>未必须伴。<a id="a-JB"></a>方等般舟行法决须好伴。<a id="a-JC"></a>更相策发不眠不散。<a id="a-JD"></a>日有其新切磋琢磨。<a id="a-JE"></a>同心齐志如乘一船。<a id="a-JF"></a>互相敬重如视世尊。<a id="a-JG"></a>是名同行。<a id="a-JH"></a>三教授者。<a id="a-JI"></a>能说般若示道非道。<a id="a-JJ"></a>内外方便通塞妨障。<a id="a-JK"></a>皆能决了。<a id="a-JL"></a>经云。<a id="a-JM"></a>随顺善师学得见恒沙佛。<a id="a-JN"></a>是名教授也。<a id="a-JO"></a>观心知识者。<a id="a-JP"></a>大品云。<a id="a-JQ"></a>佛菩萨罗汉是善知识。<a id="a-JR"></a>六波罗密三十七品是善知识。<a id="a-JS"></a>法性实际是善知识。<a id="a-JT"></a>若佛菩萨威光覆育。<a id="a-JU"></a>即外护也。<a id="a-JV"></a>六度道品是入道之门。<a id="a-JW"></a>即同行也。<a id="a-JX"></a>法性实际即是谛理。<a id="a-JY"></a>诸佛所师境能发智。<a id="a-JZ"></a>即教授也。<a id="a-Ja"></a>一中各具三义。<a id="a-Jb"></a>如止观广辩(云云)。<a id="a-Jc"></a>二诃五欲者。<a id="a-Jd"></a>谓色声香味触。<a id="a-Je"></a>十住婆沙云。<a id="a-Jf"></a>禁六情如絷狗鹿鱼蛇猿鸟。<a id="a-Jg"></a>狗乐聚落。<a id="a-Jh"></a>鹿乐山泽。<a id="a-Ji"></a>鱼乐池沼。<a id="a-Jj"></a>蛇乐居穴。<a id="a-Jk"></a>猿乐深林。<a id="a-Jl"></a>鸟乐依空。<a id="a-Jm"></a>六根乐六尘。<a id="a-Jn"></a>非是凡夫浅智弱志所能降伏。<a id="a-Jo"></a>唯有大智慧坚心正念。<a id="a-Jp"></a>乃能降伏耳。<a id="a-Jq"></a>总谕六根。<a id="a-Jr"></a>今私对之。<a id="a-Js"></a>眼贪色。<a id="a-Jt"></a>色有质像如聚落。<a id="a-Ju"></a>眼如狗也。<a id="a-Jv"></a>耳贪声。<a id="a-Jw"></a>声无质像如空泽。<a id="a-Jx"></a>耳如鹿也。<a id="a-Jy"></a>鼻贪香如鱼也。<a id="a-Jz"></a>舌贪味如蛇也。<a id="a-K0"></a>身着触如猿也。<a id="a-K1"></a>心缘法如鸟也。<a id="a-K2"></a>今除意但明于五尘五尘非欲。<a id="a-K3"></a>而其中有味能生行人贪欲之心。<a id="a-K4"></a>故言五欲。<a id="a-K5"></a>譬如陶师人客近请不得就功。<a id="a-K6"></a>五欲亦尔。<a id="a-K7"></a>常欲牵人入诸魔境。<a id="a-K8"></a>虽具前缘摄心难立。<a id="a-K9"></a>故须诃也。<a id="a-KA"></a>色者。<a id="a-KB"></a>所谓赤白长短明眸善睐素颈翠眉皓齿丹唇。<a id="a-KC"></a>乃至依报红黄朱紫诸珍宝物。<a id="a-KD"></a>惑动人心。<a id="a-KE"></a>如禅门中所说。<a id="a-KF"></a>色害尤深。<a id="a-KG"></a>令人狂醉。<a id="a-KH"></a>生死根本良由于此。<a id="a-KI"></a>经云。<a id="a-KJ"></a>众生贪狼于财色。<a id="a-KK"></a>坐之不得道。<a id="a-KL"></a>观经云。<a id="a-KM"></a>为色所使为恩爱奴。<a id="a-KN"></a>不得自在。<a id="a-KO"></a>若能知色过患。<a id="a-KP"></a>则不为所欺。<a id="a-KQ"></a>如是诃已色欲即息。<a id="a-KR"></a>攀缘不生。<a id="a-KS"></a>专心入定。<a id="a-KT"></a>声欲者。<a id="a-KU"></a>即是娇媚妖辞淫声染语。<a id="a-KV"></a>丝竹弦管环钏玲佩等声也。<a id="a-KW"></a>香欲者。<a id="a-KX"></a>即是郁茀氛氲兰馨麝气芬芳酷烈郁毓之物。<a id="a-KY"></a>及男女身分等香。<a id="a-KZ"></a>味欲者。<a id="a-Ka"></a>即是酒肉珍肴肥腴津腻甘甜酸辣酥油鲜血等也触欲者。<a id="a-Kb"></a>即是冷暖细滑轻重强软名衣上服。<a id="a-Kc"></a>男女身分等也。<a id="a-Kd"></a>此五欲过患者。<a id="a-Ke"></a>色如热金丸执之则烧。<a id="a-Kf"></a>声如涂毒鼓闻之必死。<a id="a-Kg"></a>香如毙龙气嗅之则病味如沸蜜汤舌则烂。<a id="a-Kh"></a>如蜜涂刀舐之则伤。<a id="a-Ki"></a>触如卧师子近之则啮。<a id="a-Kj"></a>此五欲者得之无厌。<a id="a-Kk"></a>恶心转盛如火益薪。<a id="a-Kl"></a>世世为害剧于怨贼。<a id="a-Km"></a>累劫已来常相劫夺。<a id="a-Kn"></a>摧折色心今妨禅寂复相恼乱。<a id="a-Ko"></a>深知其过贪染休息也。<a id="a-Kp"></a>观心诃五欲者。<a id="a-Kq"></a>如色欲中滋味无量。<a id="a-Kr"></a>谓常无常我无我净不净苦乐空。<a id="a-Ks"></a>有世第一义。<a id="a-Kt"></a>皆是滋味也。<a id="a-Ku"></a>释论云二乘为禅故诃色事。<a id="a-Kv"></a>不名波罗蜜。<a id="a-Kw"></a>菩萨诃色即见色实相。<a id="a-Kx"></a>见色实相即是见禅实相。<a id="a-Ky"></a>故名波罗蜜。<a id="a-Kz"></a>到色彼岸。<a id="a-L0"></a>到色彼岸即是见中道。<a id="a-L1"></a>分别色者。<a id="a-L2"></a>即是见色俗。<a id="a-L3"></a>即色空者。<a id="a-L4"></a>是见色真。<a id="a-L5"></a>如是诃色尽色源底。<a id="a-L6"></a>成三谛三昧。<a id="a-L7"></a>发三种智慧。<a id="a-L8"></a>深诃于色为观心方便。<a id="a-L9"></a>其意在此。<a id="a-LA"></a>诃色既然。<a id="a-LB"></a>余四亦尔。<a id="a-LC"></a>三弃五盖者。<a id="a-LD"></a>谓贪欲嗔恚睡眠掉悔疑。<a id="a-LE"></a>通称盖者。<a id="a-LF"></a>盖覆缠绵心神昏闇。<a id="a-LG"></a>定慧不发故名为盖也。<a id="a-LH"></a>前诃五欲乃是五根对现在五尘发五识。<a id="a-LI"></a>今弃五盖即是五识转入意地。<a id="a-LJ"></a>追缘过去逆虑未来五尘等法。<a id="a-LK"></a>为心内大障。<a id="a-LL"></a>喻如陶师身中有疾不能执作。<a id="a-LM"></a>盖亦如是。<a id="a-LN"></a>为妨既深。<a id="a-LO"></a>加之以弃。<a id="a-LP"></a>如剪毒树如检偷贼不可留也。<a id="a-LQ"></a>大品云。<a id="a-LR"></a>离欲及恶法。<a id="a-LS"></a>离欲者。<a id="a-LT"></a>五欲也。<a id="a-LU"></a>如前诃恶法者。<a id="a-LV"></a>五盖也。<a id="a-LW"></a>宜须急弃。<a id="a-LX"></a>此五盖者。<a id="a-LY"></a>其相云何。<a id="a-LZ"></a>贪欲盖起追念昔有时所更五欲。<a id="a-La"></a>念净洁色与眼作对。<a id="a-Lb"></a>忆可爱声仿佛在耳。<a id="a-Lc"></a>思悦意香开结使门。<a id="a-Ld"></a>想于美味甘液流口。<a id="a-Le"></a>亿爱诸触毛竖战动。<a id="a-Lf"></a>贪如此等粗弊五欲。<a id="a-Lg"></a>思想计校心生醉惑。<a id="a-Lh"></a>忘失正念。<a id="a-Li"></a>或密作方便。<a id="a-Lj"></a>更望得之。<a id="a-Lk"></a>若未曾得亦复推寻。<a id="a-Ll"></a>或当求觅心入尘境。<a id="a-Lm"></a>无有间念。<a id="a-Ln"></a>粗觉盖禅。<a id="a-Lo"></a>禅何由获。<a id="a-Lp"></a>是名贪欲盖相。<a id="a-Lq"></a>嗔恚盖者。<a id="a-Lr"></a>追想是人恼我恼我亲。<a id="a-Ls"></a>称叹我怨。<a id="a-Lt"></a>三世九恼怨对结恨。<a id="a-Lu"></a>心热气粗忿怒相续。<a id="a-Lv"></a>百计伺获。<a id="a-Lw"></a>欲相中害。<a id="a-Lx"></a>危彼安身恣其毒忿。<a id="a-Ly"></a>畅情为快。<a id="a-Lz"></a>如此嗔火烧诸功德。<a id="a-M0"></a>禅定枝林岂得生长。<a id="a-M1"></a>此即嗔盖相也。<a id="a-M2"></a>睡眠盖者。<a id="a-M3"></a>心神昏昏六识闇塞。<a id="a-M4"></a>四支倚放为眠。<a id="a-M5"></a>眠名增心数法。<a id="a-M6"></a>乌闇沈塞密来覆人。<a id="a-M7"></a>难可防卫。<a id="a-M8"></a>五情无识犹如死人。<a id="a-M9"></a>但余片息名为小死。<a id="a-MA"></a>若喜眠者眠则滋多。<a id="a-MB"></a>故经云。<a id="a-MC"></a>若多睡眠懈怠妨。<a id="a-MD"></a>未得不得已得者退失。<a id="a-ME"></a>若欲胜道除睡疑放逸。<a id="a-MF"></a>论云。<a id="a-MG"></a>如人被缚将去杀。<a id="a-MH"></a>尔时云何安可眠。<a id="a-MI"></a>又如临阵白刃间。<a id="a-MJ"></a>如共毒蛇同室居。<a id="a-MK"></a>尔时安可睡。<a id="a-ML"></a>故经云。<a id="a-MM"></a>中夜诵经以当消息。<a id="a-MN"></a>竞共推求争出火宅。<a id="a-MO"></a>尺璧非宝寸阴是竞。<a id="a-MP"></a>今修妙道安可贪眠。<a id="a-MQ"></a>勿昏于理宜须弃之。<a id="a-MR"></a>掉悔盖者。<a id="a-MS"></a>若觉观偏起属前盖摄。<a id="a-MT"></a>今觉观等起遍缘诸法。<a id="a-MU"></a>乍缘贪欲。<a id="a-MV"></a>又想嗔恚及以邪痴。<a id="a-MW"></a>炎炎不停卓卓无住。<a id="a-MX"></a>乍起乍伏种种纷纭。<a id="a-MY"></a>身无趣游行口无益谈笑。<a id="a-MZ"></a>是名为掉。<a id="a-Ma"></a>掉而无悔则不成盖。<a id="a-Mb"></a>以其掉故。<a id="a-Mc"></a>心地思惟谨慎不节。<a id="a-Md"></a>云何乃作无益之事。<a id="a-Me"></a>实可为耻。<a id="a-Mf"></a>心中忧悔懊结绕心。<a id="a-Mg"></a>则成悔盖。<a id="a-Mh"></a>盖覆禅定不得开发。<a id="a-Mi"></a>故云悔已莫复忧。<a id="a-Mj"></a>不应常念着。<a id="a-Mk"></a>不应作而作。<a id="a-Ml"></a>应作而不作。<a id="a-Mm"></a>即此意也。<a id="a-Mn"></a>是名掉悔盖相也。<a id="a-Mo"></a>疑盖者。<a id="a-Mp"></a>此非见谛障理之疑。<a id="a-Mq"></a>乃是障定疑也。<a id="a-Mr"></a>疑有三种。<a id="a-Ms"></a>一疑自。<a id="a-Mt"></a>二疑师。<a id="a-Mu"></a>三疑法。<a id="a-Mv"></a>一自疑者。<a id="a-Mw"></a>谓我身底下必非道器是疑身。<a id="a-Mx"></a>二疑师者。<a id="a-My"></a>此人身口不称我怀。<a id="a-Mz"></a>何必能有深禅好慧。<a id="a-N0"></a>师而事之。<a id="a-N1"></a>三疑法者。<a id="a-N2"></a>所受之法何必中理。<a id="a-N3"></a>三疑犹豫常在怀抱。<a id="a-N4"></a>禅定不发设得永失。<a id="a-N5"></a>此是疑盖之相也。<a id="a-N6"></a>弃相云何。<a id="a-N7"></a>行者常自省察。<a id="a-N8"></a>我今心中何病偏多。<a id="a-N9"></a>若知病者应先治之。<a id="a-NA"></a>若贪盖重当用不净观弃。<a id="a-NB"></a>何故向谓五欲为净爱着缠绵。<a id="a-NC"></a>今观不净脓囊涕唾无可欣乐。<a id="a-ND"></a>此盖若去。<a id="a-NE"></a>心即得安。<a id="a-NF"></a>若嗔恚盖多。<a id="a-NG"></a>当念慈心灭除恚火。<a id="a-NH"></a>此火能烧二世功德。<a id="a-NI"></a>人不喜见。<a id="a-NJ"></a>今修慈心弃舍此恶。<a id="a-NK"></a>观一切人父母亲想。<a id="a-NL"></a>悉令得乐。<a id="a-NM"></a>作是观时嗔心即息。<a id="a-NN"></a>安心入禅。<a id="a-NO"></a>若睡盖多者。<a id="a-NP"></a>当勤精进策励身心。<a id="a-NQ"></a>加意防拟思惟法相。<a id="a-NR"></a>莫以睡眠因缘失二世乐。<a id="a-NS"></a>徒生徒死无一可获。<a id="a-NT"></a>如入宝山空手而归。<a id="a-NU"></a>深可伤叹。<a id="a-NV"></a>当好制心善巧防却也。<a id="a-NW"></a>若掉散盖者。<a id="a-NX"></a>应用数息。<a id="a-NY"></a>何以故。<a id="a-NZ"></a>此盖甚利。<a id="a-Na"></a>来时不觉于久始知。<a id="a-Nb"></a>今数息若数不成。<a id="a-Nc"></a>或时中忘即知已去觉已便数。<a id="a-Nd"></a>数相成就则觉观被伏。<a id="a-Ne"></a>若不治之终身被盖。<a id="a-Nf"></a>若三疑在怀者。<a id="a-Ng"></a>作是念。<a id="a-Nh"></a>我身即是大富盲儿。<a id="a-Ni"></a>具足无上法身财宝。<a id="a-Nj"></a>烦恼所翳道眼未开。<a id="a-Nk"></a>莫以疑惑而自毁伤。<a id="a-Nl"></a>若疑师者。<a id="a-Nm"></a>我今无智。<a id="a-Nn"></a>上圣大人皆求其法不取其人。<a id="a-No"></a>雪山从鬼请偈。<a id="a-Np"></a>天帝拜畜为师。<a id="a-Nq"></a>若疑法者。<a id="a-Nr"></a>我法眼未开未别是非。<a id="a-Ns"></a>凭信而已。<a id="a-Nt"></a>佛法如海唯信能入。<a id="a-Nu"></a>故经云。<a id="a-Nv"></a>虽示种种道其实为一乘。<a id="a-Nw"></a>莫疑能诠种种之教。<a id="a-Nx"></a>但取所诠之实理。<a id="a-Ny"></a>离此三疑。<a id="a-Nz"></a>其盖亦弃也。<a id="a-O0"></a>然斯之五盖即是生死烦恼恶法。<a id="a-O1"></a>经云。<a id="a-O2"></a>烦恼即菩提生死即涅槃。<a id="a-O3"></a>然生死涅槃随众生迷悟。<a id="a-O4"></a>致有二河之别。<a id="a-O5"></a>而理实无生死。<a id="a-O6"></a>五盖可弃。<a id="a-O7"></a>涅槃之法可求。<a id="a-O8"></a>是则无弃而弃。<a id="a-O9"></a>名弃五盖也。<a id="a-OA"></a>四调五事者。<a id="a-OB"></a>谓调服调食调身调息调心。<a id="a-OC"></a>一调眠者。<a id="a-OD"></a>然眠是眼食。<a id="a-OE"></a>过多则沉昏自弊。<a id="a-OF"></a>故经云。<a id="a-OG"></a>如人喜眠眠则滋多。<a id="a-OH"></a>过少则失明。<a id="a-OI"></a>如阿那律是也。<a id="a-OJ"></a>今调令得所使坐念观慧明净。<a id="a-OK"></a>内合者无明烦恼是眠。<a id="a-OL"></a>二乘断尽烦恼。<a id="a-OM"></a>如调眠太过。<a id="a-ON"></a>凡夫未断如不调眠。<a id="a-OO"></a>菩萨不同二边。<a id="a-OP"></a>故经云。<a id="a-OQ"></a>不住调伏心不住不调伏心。<a id="a-OR"></a>是菩萨调眠也。<a id="a-OS"></a>二调食者。<a id="a-OT"></a>过饱则妨坐。<a id="a-OU"></a>念过少则虚劣。<a id="a-OV"></a>不饥不饱是食调相。<a id="a-OW"></a>观解者。<a id="a-OX"></a>经云。<a id="a-OY"></a>分别法喜禅悦为食。<a id="a-OZ"></a>偏空是太饥。<a id="a-Oa"></a>偏假是太饱。<a id="a-Ob"></a>中观平等是食调相也。<a id="a-Oc"></a>三调身者。<a id="a-Od"></a>坐时仰身是其急相。<a id="a-Oe"></a>坐时头低是其宽相。<a id="a-Of"></a>不低不仰是身调相。<a id="a-Og"></a>观解者。<a id="a-Oh"></a>经云。<a id="a-Oi"></a>六波罗密满足之身卒起精进。<a id="a-Oj"></a>是菩萨魔事。<a id="a-Ok"></a>是身急相。<a id="a-Ol"></a>不卒起亦是魔事。<a id="a-Om"></a>是身宽相。<a id="a-On"></a>是则不急不宽。<a id="a-Oo"></a>是身调相也。<a id="a-Op"></a>四调息者。<a id="a-Oq"></a>坐时息之出入太利是滑相。<a id="a-Or"></a>息出壅滞是息涩相。<a id="a-Os"></a>若息亦不涩不滑是息调相也。<a id="a-Ot"></a>观解者。<a id="a-Ou"></a>经云。<a id="a-Ov"></a>以波若之慧为寿命。<a id="a-Ow"></a>是则息也。<a id="a-Ox"></a>今调波若之慧不利不钝。<a id="a-Oy"></a>是息调相也。<a id="a-Oz"></a>五调心多攀缘是心浮相。<a id="a-P0"></a>多昏闇是沈相。<a id="a-P1"></a>不沈不浮是心调相。<a id="a-P2"></a>观解者。<a id="a-P3"></a>经云。<a id="a-P4"></a>菩提之心今偏假发。<a id="a-P5"></a>是菩提心浮相。<a id="a-P6"></a>偏空发是菩提心沈相。<a id="a-P7"></a>中道发菩提心不空不假不沈不浮。<a id="a-P8"></a>是心调相也。<a id="a-P9"></a>此是调五事也。<a id="a-PA"></a>五行五法者。<a id="a-PB"></a>谓欲精进念巧慧一心也。<a id="a-PC"></a>欲者。<a id="a-PD"></a>欲乐望求无相波若。<a id="a-PE"></a>圆妙胜果。<a id="a-PF"></a>如萨陀波仑求般若。<a id="a-PG"></a>欲见昙无竭。<a id="a-PH"></a>闻般若波罗蜜。<a id="a-PI"></a>存心志想更无异求也。<a id="a-PJ"></a>精进者。<a id="a-PK"></a>如萨陀波仑求般若时。<a id="a-PL"></a>身心精进不念昼夜。<a id="a-PM"></a>不念疲极。<a id="a-PN"></a>不念饮食。<a id="a-PO"></a>晓夜劳勤至求般若无余愿也。<a id="a-PP"></a>念者。<a id="a-PQ"></a>唯念何时得见昙无竭菩萨。<a id="a-PR"></a>唯念何时闻般若波罗蜜。<a id="a-PS"></a>唯念何时与波罗蜜相应。<a id="a-PT"></a>更无余念。<a id="a-PU"></a>巧慧者。<a id="a-PV"></a>思惟知舍无常败坏之身。<a id="a-PW"></a>而求如来金刚之体。<a id="a-PX"></a>弃无常命而求般若。<a id="a-PY"></a>常住慧命。<a id="a-PZ"></a>非但得离大患之身。<a id="a-Pa"></a>而乃获得无上大利之宝。<a id="a-Pb"></a>思惟是已。<a id="a-Pc"></a>设欲终身疲苦不觉有劳。<a id="a-Pd"></a>所以不念疲极不念饮食。<a id="a-Pe"></a>但念卖身何时得售。<a id="a-Pf"></a>供养昙无竭菩萨得闻般若也。<a id="a-Pg"></a>一心者。<a id="a-Ph"></a>唯存中道实相般若之心。<a id="a-Pi"></a>更无二边之心。<a id="a-Pj"></a>是名一心也。<a id="a-Pk"></a>齐此略明事理两释。<a id="a-Pl"></a>解二十五方便竟。<a id="a-Pm"></a>斯之方便义乃虽不过深隐。<a id="a-Pn"></a>而是初心学道者之要方。<a id="a-Po"></a>还源者之良导。<a id="a-Pp"></a>则二十五种皆须巧慧一心。<a id="a-Pq"></a>方便调心得入正道。<a id="a-Pr"></a>故偈云问观自生心。<a id="a-Ps"></a>云何巧成就。<a id="a-Pt"></a>二十五方便。<a id="a-Pu"></a>调心入正道。<a id="a-Pv"></a>斯之谓也。</p>
 </body>
</html>