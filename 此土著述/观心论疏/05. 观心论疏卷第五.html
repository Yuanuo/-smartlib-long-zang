<!doctype html>
<html id="z3IBWbU1OD" data-ver="1251">
 <head>
  <meta charset="utf-8">
  <meta author="灌顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观心论疏卷第五</h1>
  <p id="a2">第三明中道观破法遍者。<a id="a-3"></a>亦明五意。<a id="a-4"></a>何者一为学无缘慈。<a id="a-5"></a>前从假入空破众生缘慈。<a id="a-6"></a>次从空出假破法缘慈。<a id="a-7"></a>今修中道离二边慈故。<a id="a-8"></a>名无缘慈也。<a id="a-9"></a>经云。<a id="a-A"></a>缘如来者。<a id="a-B"></a>名曰无缘。<a id="a-C"></a>与实相同体无缘普覆法界。<a id="a-D"></a>拔苦与乐故。<a id="a-E"></a>名无缘同体慈悲也。<a id="a-F"></a>二满本弘誓者。<a id="a-G"></a>经云。<a id="a-H"></a>我本立誓愿。<a id="a-I"></a>令一切众生咸令得佛道也。<a id="a-J"></a>三为求佛智慧佛眼横竖。<a id="a-K"></a>觉了究竟穷源尽数也。<a id="a-L"></a>四为学大方便无谋善权。<a id="a-M"></a>住首楞严种种示现。<a id="a-N"></a>五修大精进力。<a id="a-O"></a>法华云。<a id="a-P"></a>如有勇健能为难事。<a id="a-Q"></a>求王顶上之珠。<a id="a-R"></a>有此事修第三观也。<a id="a-S"></a>此观正破无明。<a id="a-T"></a>但无明无有相貌。<a id="a-U"></a>云何可观。<a id="a-V"></a>今还观前二观之智。<a id="a-W"></a>何者望前则二观是智。<a id="a-X"></a>望后复为智障。<a id="a-Y"></a>问何以名智障。<a id="a-Z"></a>答夫中道智和融不二。<a id="a-a"></a>前二智未能融一故。<a id="a-b"></a>名智障融。<a id="a-c"></a>一者空而常假。<a id="a-d"></a>假而常空。<a id="a-e"></a>寂则未始不照。<a id="a-f"></a>照则未始不寂。<a id="a-g"></a>是则空假寂照双游而不二。<a id="a-h"></a>即是中道不二而二即是双游。<a id="a-i"></a>是则三观名虽异而体同。<a id="a-j"></a>虽同未尝一。<a id="a-k"></a>虽异未尝三。<a id="a-l"></a>非三而三名为三德。<a id="a-m"></a>非一而一名大涅槃。<a id="a-n"></a>故经云。<a id="a-o"></a>三德成一涅槃非三非一。<a id="a-p"></a>非纵非横不可思议。<a id="a-q"></a>是则三观智圆融玄妙。<a id="a-r"></a>非相无相皆不可得。<a id="a-s"></a>名为中道观智。<a id="a-t"></a>故破前二相不融之智也。<a id="a-u"></a>今正明次第三观。<a id="a-v"></a>云何圆融不二。<a id="a-w"></a>是则与圆观何殊。<a id="a-x"></a>答次第三观若入中道与圆则不异。<a id="a-y"></a>故如是说也。<a id="a-z"></a>今更约三法检破。<a id="a-10"></a>何者一观无明。<a id="a-11"></a>二观法性。<a id="a-12"></a>三观真缘。<a id="a-13"></a>初观无明者。<a id="a-14"></a>观前二智是智障。<a id="a-15"></a>即是无明。<a id="a-16"></a>今问。<a id="a-17"></a>此智障为从何生。<a id="a-18"></a>若谓从无明生。<a id="a-19"></a>即是自生过。<a id="a-1A"></a>又无明无实云何能生。<a id="a-1B"></a>若谓从法性生。<a id="a-1C"></a>即是他生。<a id="a-1D"></a>又且法性无生。<a id="a-1E"></a>云何能生耶。<a id="a-1F"></a>若谓无明法性合。<a id="a-1G"></a>即是共生。<a id="a-1H"></a>若离即是无因生。<a id="a-1I"></a>四句皆不可例前破也。<a id="a-1J"></a>二约法性破者。<a id="a-1K"></a>前检无明不可得。<a id="a-1L"></a>仍谓无明即法性。<a id="a-1M"></a>今问。<a id="a-1N"></a>为无明灭法性生。<a id="a-1O"></a>为不灭法性生。<a id="a-1P"></a>为亦灭亦不灭法性生。<a id="a-1Q"></a>为非灭非不灭法性生。<a id="a-1R"></a>四句皆不可也。<a id="a-1S"></a>三约真缘破者。<a id="a-1T"></a>此无明为从缘修生。<a id="a-1U"></a>为从真修生若共若无因生耶。<a id="a-1V"></a>若缘修生。<a id="a-1W"></a>缘修无常。<a id="a-1X"></a>云何能生若真修生。<a id="a-1Y"></a>真云何生。<a id="a-1Z"></a>共无因皆不可也。<a id="a-1a"></a>两释不同。<a id="a-1b"></a>一云缘修显真。<a id="a-1c"></a>二云缘修灭真。<a id="a-1d"></a>自显即是自生。<a id="a-1e"></a>若缘修显真修即是他生。<a id="a-1f"></a>四句皆不可。<a id="a-1g"></a>并如前破也。<a id="a-1h"></a>齐此次第三观竖破法遍略竟。<a id="a-1i"></a>余广如止观中辩也。<a id="a-1j"></a>第二明非竖破者。<a id="a-1k"></a>前已明圆门。<a id="a-1l"></a>今更略出者。<a id="a-1m"></a>明圆观心。<a id="a-1n"></a>十界六道即有门。<a id="a-1o"></a>是生生句二乘即空门。<a id="a-1p"></a>是生不生句。<a id="a-1q"></a>菩萨即亦空亦有门。<a id="a-1r"></a>是不生生句佛界即非空非有门。<a id="a-1s"></a>是不生不生句。<a id="a-1t"></a>今既观一念圆具十界。<a id="a-1u"></a>岂非一界即十界。<a id="a-1v"></a>一句即四句。<a id="a-1w"></a>一门即四门。<a id="a-1x"></a>名为圆门耶。<a id="a-1y"></a>今约此圆门修观者。<a id="a-1z"></a>门既圆通观亦圆融。<a id="a-20"></a>圆观入圆门也何者今圆观心六道界。<a id="a-21"></a>约生法即具十界者。<a id="a-22"></a>假即未尝不空不中。<a id="a-23"></a>即是圆伏五住惑也。<a id="a-24"></a>观心二乘界即具十界者。<a id="a-25"></a>即是空观。<a id="a-26"></a>空未尝不假不中。<a id="a-27"></a>圆伏五住。<a id="a-28"></a>观心佛界具十界者。<a id="a-29"></a>观中未尝不空不假。<a id="a-2A"></a>而常双照也。<a id="a-2B"></a>又观假而未尝不空不中者。<a id="a-2C"></a>斯则假。<a id="a-2D"></a>非有相非无相。<a id="a-2E"></a>即圆伏五住也。<a id="a-2F"></a>观空而未尝不假不中者。<a id="a-2G"></a>斯空非无相非有相。<a id="a-2H"></a>即圆伏五住观中而未尝不空不假。<a id="a-2I"></a>斯则相无相而双游。<a id="a-2J"></a>双游而未尝相无相也。<a id="a-2K"></a>斯则一假一切假。<a id="a-2L"></a>一空一切空。<a id="a-2M"></a>一中一切中。<a id="a-2N"></a>非一非一切也。<a id="a-2O"></a>问空破假假破空中双破空假。<a id="a-2P"></a>云何得用一体耶。<a id="a-2Q"></a>答世间质阂四大相破。<a id="a-2R"></a>而相成共成一体。<a id="a-2S"></a>况乎灵智三观相破。<a id="a-2T"></a>而相资成三德一大涅槃。<a id="a-2U"></a>何足致疑乎。<a id="a-2V"></a>何者空破假假无有相。<a id="a-2W"></a>假破空空无有相。<a id="a-2X"></a>中破空假无二边过双用。<a id="a-2Y"></a>破中中不失枯荣双照也。<a id="a-2Z"></a>空资于假方便有慧解。<a id="a-2a"></a>假资于空慧有方便解。<a id="a-2b"></a>中资空假二慧俱寂。<a id="a-2c"></a>空假资中中常双用。<a id="a-2d"></a>二鸟俱游也。<a id="a-2e"></a>今更喻者。<a id="a-2f"></a>冰譬于假。<a id="a-2g"></a>水喻于空。<a id="a-2h"></a>湿况于中。<a id="a-2i"></a>是则冰水湿三名虽异而不妨体一。<a id="a-2j"></a>三观名殊何妨体同也。<a id="a-2k"></a>斯则一破一切破无惑而不尽。<a id="a-2l"></a>一资一切资无法而不成。<a id="a-2m"></a>又圆观心十界者。<a id="a-2n"></a>佛界即法身德。<a id="a-2o"></a>亦即如来衣。<a id="a-2p"></a>二乘界是第一义空。<a id="a-2q"></a>即般若德。<a id="a-2r"></a>亦即如来座。<a id="a-2s"></a>菩萨界即是解脱德。<a id="a-2t"></a>亦即如来室。<a id="a-2u"></a>是则三德成大涅槃。<a id="a-2v"></a>名为安乐行。<a id="a-2w"></a>如来衣座室三是如来之圆行。<a id="a-2x"></a>此行是涅槃行故。<a id="a-2y"></a>名安乐行也。<a id="a-2z"></a>涅槃经云。<a id="a-30"></a>复有一行是如来行。<a id="a-31"></a>斯之谓也。<a id="a-32"></a>故知圆观心十界者。<a id="a-33"></a>即是常观涅槃行道。<a id="a-34"></a>行如来行。<a id="a-35"></a>是安乐行也。<a id="a-36"></a>然三德即三般若三涅槃。<a id="a-37"></a>乃至十种三法圆具十法界观中也。<a id="a-38"></a>又安乐即理一。<a id="a-39"></a>行即行一。<a id="a-3A"></a>修观者即人一。<a id="a-3B"></a>圆观之教即教一。<a id="a-3C"></a>四一之义是法华之玄宗也。<a id="a-3D"></a>圆破九法界故。<a id="a-3E"></a>名非横非竖破法遍也。<a id="a-3F"></a>五明通塞者。<a id="a-3G"></a>法华经云。<a id="a-3H"></a>有一导师善知通塞。<a id="a-3I"></a>将导众人。<a id="a-3J"></a>欲过险道至珍宝所。<a id="a-3K"></a>净名云。<a id="a-3L"></a>弟子众尘劳随意之所转。<a id="a-3M"></a>即是。<a id="a-3N"></a>行者善能将导心数众生。<a id="a-3O"></a>过险道也。<a id="a-3P"></a>经云。<a id="a-3Q"></a>宁作心师莫师于心。<a id="a-3R"></a>今观心十界三观寂照。<a id="a-3S"></a>导诸心数离二乘难。<a id="a-3T"></a>是为心师。<a id="a-3U"></a>名大导师善知通塞。<a id="a-3V"></a>何者识心中六道界即苦集。<a id="a-3W"></a>是塞于真谛。<a id="a-3X"></a>识心中二乘界道灭。<a id="a-3Y"></a>虽通真谛而塞菩萨世谛。<a id="a-3Z"></a>识心中菩萨界。<a id="a-3a"></a>虽通世谛。<a id="a-3b"></a>而塞中道第一义谛。<a id="a-3c"></a>心中佛界具遍三谛。<a id="a-3d"></a>此次第论通塞耳。<a id="a-3e"></a>若识心中九界即佛界者。<a id="a-3f"></a>一切塞皆通也。<a id="a-3g"></a>若迷心中佛界为九界者。<a id="a-3h"></a>一切通皆塞也。<a id="a-3i"></a>圆观一道清净无通无塞。<a id="a-3j"></a>而通塞不相障也。<a id="a-3k"></a>又观心假而不空。<a id="a-3l"></a>即增谤之。<a id="a-3m"></a>塞观心空而不假。<a id="a-3n"></a>即损谤之塞。<a id="a-3o"></a>若双照空假而不中。<a id="a-3p"></a>即增损谤之塞。<a id="a-3q"></a>但中而不空假。<a id="a-3r"></a>即非有非无。<a id="a-3s"></a>名愚痴论之塞也。<a id="a-3t"></a>观心若空而常假慧有方便解。<a id="a-3u"></a>是通非塞也。<a id="a-3v"></a>观心假而常空方便有慧解。<a id="a-3w"></a>是通非塞也。<a id="a-3x"></a>观心空假而常中二慧双寂。<a id="a-3y"></a>是通非塞也。<a id="a-3z"></a>观心中而常空假双用寂照。<a id="a-40"></a>是通非塞也。<a id="a-41"></a>问何以俱约心辩通塞耶。<a id="a-42"></a>答上观心而不悟者。<a id="a-43"></a>由不识心中通塞邪正障难。<a id="a-44"></a>一切法门乃至十章并约心论何止通塞一章耶。<a id="a-45"></a>约余则疏。<a id="a-46"></a>学者则外求。<a id="a-47"></a>不称论意也。<a id="a-48"></a>六明三十七道品调停者。<a id="a-49"></a>然道品有四种。<a id="a-4A"></a>一者分别道品。<a id="a-4B"></a>如四念处四正勤等。<a id="a-4C"></a>各各从此入道也。<a id="a-4D"></a>二相摄道品者。<a id="a-4E"></a>如相摄六度也。<a id="a-4F"></a>三约位如四念处位。<a id="a-4G"></a>乃至八正道。<a id="a-4H"></a>即见道位也。<a id="a-4I"></a>四相生道品。<a id="a-4J"></a>今正明相生调停之道品也。<a id="a-4K"></a>问道品是二乘法。<a id="a-4L"></a>菩萨云何观。<a id="a-4M"></a>答释论正诃此义。<a id="a-4N"></a>谁作是说。<a id="a-4O"></a>经云。<a id="a-4P"></a>道品善知识由是成正觉。<a id="a-4Q"></a>又经云。<a id="a-4R"></a>修八正道能见佛性。<a id="a-4S"></a>云何非大乘耶。<a id="a-4T"></a>四念处者。<a id="a-4U"></a>观一念心有十界百如。<a id="a-4V"></a>今观心中六道五阴即空。<a id="a-4W"></a>二乘界者。<a id="a-4X"></a>名四枯念处也。<a id="a-4Y"></a>观心六道五阴即假。<a id="a-4Z"></a>菩萨界者。<a id="a-4a"></a>名四荣念处也。<a id="a-4b"></a>观心六道五阴即佛界者。<a id="a-4c"></a>即非枯非荣。<a id="a-4d"></a>入大寂涅槃。<a id="a-4e"></a>观心佛界即九法界者。<a id="a-4f"></a>即枯荣双照二鸟俱游也。<a id="a-4g"></a>斯则观心十界照而常寂。<a id="a-4h"></a>即于心中娑罗双树。<a id="a-4i"></a>入三德秘密之藏大涅槃也。<a id="a-4j"></a>故经云。<a id="a-4k"></a>一切众生即大涅槃。<a id="a-4l"></a>不复更灭即其义也。<a id="a-4m"></a>论初已释四念处。<a id="a-4n"></a>今不广论也。<a id="a-4o"></a>又观心中六道界。<a id="a-4p"></a>即二乘界者。<a id="a-4q"></a>即破常乐四倒之魔也。<a id="a-4r"></a>观心六道界。<a id="a-4s"></a>即菩萨界者。<a id="a-4t"></a>即破无常四倒之魔也。<a id="a-4u"></a>观心六界。<a id="a-4v"></a>即佛界者。<a id="a-4w"></a>即双破、<a id="a-4x"></a>八倒非枯非荣而枯而荣。<a id="a-4y"></a>二为俱游寂而常照。<a id="a-4z"></a>即于此心而坐道场也。<a id="a-50"></a>故经云。<a id="a-51"></a>修四念处名坐道场。<a id="a-52"></a>斯之谓也。<a id="a-53"></a>然十界百如在心称不可思义。<a id="a-54"></a>名相寂绝者。<a id="a-55"></a>约心辨坐道场入涅槃。<a id="a-56"></a>意趣玄微亦不可思议也。<a id="a-57"></a>四正勤者。<a id="a-58"></a>观心十界。<a id="a-59"></a>未生六道恶心勤遮令莫生。<a id="a-5A"></a>已生勤断令灭。<a id="a-5B"></a>未生四圣善心勤令生。<a id="a-5C"></a>已生勤令增长。<a id="a-5D"></a>是名四正勤。<a id="a-5E"></a>又勤灭九界勤生佛界也。<a id="a-5F"></a>四如意足者。<a id="a-5G"></a>静定也。<a id="a-5H"></a>前修念处正勤。<a id="a-5I"></a>皆是慧性。<a id="a-5J"></a>慧多则散。<a id="a-5K"></a>次修如意定。<a id="a-5L"></a>用制其散令定慧均平。<a id="a-5M"></a>使观照明了。<a id="a-5N"></a>经云。<a id="a-5O"></a>一切众生有三种定。<a id="a-5P"></a>谓上中下。<a id="a-5Q"></a>下者。<a id="a-5R"></a>心数定也。<a id="a-5S"></a>中者。<a id="a-5T"></a>味禅定也。<a id="a-5U"></a>上者。<a id="a-5V"></a>佛性首楞严定。<a id="a-5W"></a>是则众生皆有寂定之本习。<a id="a-5X"></a>今修如意息散归本定也。<a id="a-5Y"></a>经云。<a id="a-5Z"></a>一切众生即菩提相。<a id="a-5a"></a>即本有智明。<a id="a-5b"></a>今修念处使还源本净也。<a id="a-5c"></a>五根者。<a id="a-5d"></a>谓信进定慧念也。<a id="a-5e"></a>上修念处如意。<a id="a-5f"></a>定慧寂照。<a id="a-5g"></a>心源十界百如明了无疑。<a id="a-5h"></a>信根生也。<a id="a-5i"></a>正勤转进即精进根。<a id="a-5j"></a>生念慧转明即慧根生也。<a id="a-5k"></a>如意增进定根生也。<a id="a-5l"></a>定慧均平念根生也。<a id="a-5m"></a>五力者。<a id="a-5n"></a>谓信进定慧念。<a id="a-5o"></a>力者。<a id="a-5p"></a>信破疑障。<a id="a-5q"></a>进破懈怠障定破乱障慧破痴障。<a id="a-5r"></a>念破邪障。<a id="a-5s"></a>能破五障故。<a id="a-5t"></a>名五力也。<a id="a-5u"></a>七觉者。<a id="a-5v"></a>谓喜进择除舍定念也。<a id="a-5w"></a>上虽定慧照明心源。<a id="a-5x"></a>不悟者。<a id="a-5y"></a>恐沉浮不一故。<a id="a-5z"></a>用七觉调停令得一心。<a id="a-60"></a>经云。<a id="a-61"></a>御以一心游于八正路也。<a id="a-62"></a>何者。<a id="a-63"></a>心若沉昏。<a id="a-64"></a>当用择喜进三觉分策起也。<a id="a-65"></a>心若浮散。<a id="a-66"></a>当用除舍定三觉分息乱也。<a id="a-67"></a>心若不沈不浮。<a id="a-68"></a>当用念觉分寂照心源也。<a id="a-69"></a>又偏观心空即沈相。<a id="a-6A"></a>偏观心假即浮相。<a id="a-6B"></a>正观中道即不沈不浮。<a id="a-6C"></a>名一心也。<a id="a-6D"></a>若七觉不入。<a id="a-6E"></a>当更修八正道也。<a id="a-6F"></a>观心十界百如如上念处之观。<a id="a-6G"></a>观心非枯非荣而枯荣双照。<a id="a-6H"></a>一心圆具三观。<a id="a-6I"></a>名为正见。<a id="a-6J"></a>研思此理名正思惟。<a id="a-6K"></a>为他说心正观名为正语。<a id="a-6L"></a>此观能感妙果名为正业。<a id="a-6M"></a>以此慧名为正命。<a id="a-6N"></a>一心中道名为正念。<a id="a-6O"></a>此观能破二边之惑。<a id="a-6P"></a>名为正慧。<a id="a-6Q"></a>此观能止二边乱名为正定也。<a id="a-6R"></a>譬者四念处如种子。<a id="a-6S"></a>正勤如抽芽。<a id="a-6T"></a>五根如根生。<a id="a-6U"></a>五力如茎叶。<a id="a-6V"></a>七觉为华。<a id="a-6W"></a>八正如果。<a id="a-6X"></a>故经云。<a id="a-6Y"></a>觉意净妙华解脱智慧果。<a id="a-6Z"></a>斯之是也。<a id="a-6a"></a>然道品将到涅槃城。<a id="a-6b"></a>有空无相无作三门。<a id="a-6c"></a>亦名三解脱。<a id="a-6d"></a>亦名三三昧。<a id="a-6e"></a>从正见入定发无漏智名大臣。<a id="a-6f"></a>定名大王。<a id="a-6g"></a>故名三三昧非智不禅也。<a id="a-6h"></a>正定生正见发无漏定为大臣。<a id="a-6i"></a>正见为大王。<a id="a-6j"></a>名三解脱非禅不智也。<a id="a-6k"></a>三藏苦下空无我二为空门。<a id="a-6l"></a>灭下四为无相门。<a id="a-6m"></a>集道八苦下二足为十名无作门。<a id="a-6n"></a>通教苦集皆空即空门。<a id="a-6o"></a>亦不计空相名无相门。<a id="a-6p"></a>亦无能观者。<a id="a-6q"></a>名无作门。<a id="a-6r"></a>别教从假入空即空门。<a id="a-6s"></a>亦无空相即从空出假。<a id="a-6t"></a>名无相门。<a id="a-6u"></a>既无空相亦无假相。<a id="a-6v"></a>即入中道。<a id="a-6w"></a>亦无中道相。<a id="a-6x"></a>可愿求名无作门。<a id="a-6y"></a>圆教三三昧即圆用也。<a id="a-6z"></a>既次第破入宜别教三三昧门入涅槃也。<a id="a-70"></a>七修六度助道。<a id="a-71"></a>何者上修道品调停而真明不开。<a id="a-72"></a>悭贪心蔽保爱身财。<a id="a-73"></a>惑乱心神。<a id="a-74"></a>苟求障于理观。<a id="a-75"></a>经云。<a id="a-76"></a>贪狼于财色。<a id="a-77"></a>坐之不得道。<a id="a-78"></a>斯由不能舍依正二报。<a id="a-79"></a>贪爱缠绵岂能悟道者也。<a id="a-7A"></a>至如萨陀波仑舍难舍之髓。<a id="a-7B"></a>卖难卖之身。<a id="a-7C"></a>以求般若。<a id="a-7D"></a>何况资财者乎。<a id="a-7E"></a>斯则岂不果愿于香城。<a id="a-7F"></a>契般若于东土者也。<a id="a-7G"></a>然积劫空丧身财未曾为道。<a id="a-7H"></a>今能舍必亡之身。<a id="a-7I"></a>求道取尽何忧不会。<a id="a-7J"></a>世有人怒勇亡身入阵。<a id="a-7K"></a>斯之等类死亡者亿兆。<a id="a-7L"></a>经云。<a id="a-7M"></a>刀兵死者必堕地狱。<a id="a-7N"></a>竟何利之。<a id="a-7O"></a>有今行者。<a id="a-7P"></a>必能怒勇亡身攻破四魔王。<a id="a-7Q"></a>岂不解髻中明珠而与之者也。<a id="a-7R"></a>或正修观时破戒心起。<a id="a-7S"></a>三业乖违犯于戒律。<a id="a-7T"></a>使理观不开。<a id="a-7U"></a>经云。<a id="a-7V"></a>尸罗不清净三昧不现前。<a id="a-7W"></a>所以加心。<a id="a-7X"></a>持戒以为桥梁。<a id="a-7Y"></a>以为戒足生死大河。<a id="a-7Z"></a>方可得度也。<a id="a-7a"></a>所以菩萨为度生死大海。<a id="a-7b"></a>护惜浮囊微尘不弃。<a id="a-7c"></a>行者当轨之也。<a id="a-7d"></a>或修观时嗔恚蔽生。<a id="a-7e"></a>常思九恼以障理观。<a id="a-7f"></a>尔时当修忍心。<a id="a-7g"></a>经云。<a id="a-7h"></a>忍辱第一道涅槃佛称最。<a id="a-7i"></a>彼以曲来我以直应。<a id="a-7j"></a>诚心无嗔于理自直。<a id="a-7k"></a>经云。<a id="a-7l"></a>嗔时常着如来衣。<a id="a-7m"></a>如来衣者。<a id="a-7n"></a>柔和忍辱是。<a id="a-7o"></a>又经云。<a id="a-7p"></a>设众恶来加念佛故应忍。<a id="a-7q"></a>若存圣言无事不成也。<a id="a-7r"></a>或修观时懈怠心生不能开悟。<a id="a-7s"></a>当加精进。<a id="a-7t"></a>夫建小事心不决至。<a id="a-7u"></a>尚不能成。<a id="a-7v"></a>况欲排五住之重关。<a id="a-7w"></a>度生死之大海。<a id="a-7x"></a>而不勤劳。<a id="a-7y"></a>妙道何由可契。<a id="a-7z"></a>至如波仑傍立于衢。<a id="a-80"></a>经无量时不念疲劳。<a id="a-81"></a>不念昼夜。<a id="a-82"></a>不念饮食。<a id="a-83"></a>但念何时得见昙无竭菩萨得闻般若。<a id="a-84"></a>以其精进遂感冥通耳。<a id="a-85"></a>故云。<a id="a-86"></a>诸佛一心勤精进故。<a id="a-87"></a>得三菩提。<a id="a-88"></a>何况余善法耶。<a id="a-89"></a>所以仙人礼白骨谢往昔之勤。<a id="a-8A"></a>饿鬼打死尸报其昔懈。<a id="a-8B"></a>今不打身进道。<a id="a-8C"></a>后劳思何益也。<a id="a-8D"></a>或时正修观而散乱心生。<a id="a-8E"></a>尔时当加修禅寂也。<a id="a-8F"></a>经云。<a id="a-8G"></a>十劫坐道场。<a id="a-8H"></a>身体及手足寂然安不动。<a id="a-8I"></a>斯则理观何能不发者耶。<a id="a-8J"></a>释论云。<a id="a-8K"></a>嚣尘蔽天日。<a id="a-8L"></a>天雨能淹之。<a id="a-8M"></a>觉观风动心。<a id="a-8N"></a>禅定能灭之。<a id="a-8O"></a>禅为清泠水。<a id="a-8P"></a>能洗诸尘劳。<a id="a-8Q"></a>禅为利智藏。<a id="a-8R"></a>功德之福田。<a id="a-8S"></a>故知禅有种种功能。<a id="a-8T"></a>宜加心修之助理观也。<a id="a-8U"></a>或正修观时闇心生。<a id="a-8V"></a>当修善巧方便。<a id="a-8W"></a>何者上修圆观。<a id="a-8X"></a>观生死即是涅槃烦恼即是菩提。<a id="a-8Y"></a>而于生死不生怖心。<a id="a-8Z"></a>多生懈慢所以应修苦空无常无我。<a id="a-8a"></a>观五种不净助道策理观。<a id="a-8b"></a>何以然。<a id="a-8c"></a>理虽圆通而未能证。<a id="a-8d"></a>何能即免无常怖畏者耶。<a id="a-8e"></a>斯略明六度助发理观。<a id="a-8f"></a>若不开悟。<a id="a-8g"></a>当更观此助道六度。<a id="a-8h"></a>即不可思议摄道品理观一切法门。<a id="a-8i"></a>即知六度功力大能破惑事理兼修也。<a id="a-8j"></a>如檀度摄道品中舍觉分。<a id="a-8k"></a>舍二边生死。<a id="a-8l"></a>经云。<a id="a-8m"></a>舍与生死后际等。<a id="a-8n"></a>离生老病死。<a id="a-8o"></a>得不坏常住者。<a id="a-8p"></a>中论云。<a id="a-8q"></a>因缘所生法我说即是空。<a id="a-8r"></a>亦名为假名。<a id="a-8s"></a>亦名中道义。<a id="a-8t"></a>今观心六道界生灭而舍烦恼。<a id="a-8u"></a>即是因缘所生法。<a id="a-8v"></a>三藏事檀舍也。<a id="a-8w"></a>观心二乘界即是空。<a id="a-8x"></a>而舍生死前际也。<a id="a-8y"></a>观心菩萨界即假。<a id="a-8z"></a>而舍生死后际也。<a id="a-90"></a>观心佛界即中道。<a id="a-91"></a>而离生老病死。<a id="a-92"></a>得不坏常住。<a id="a-93"></a>斯则一心圆观十界者。<a id="a-94"></a>即是圆修四教道品事理舍檀。<a id="a-95"></a>圆舍生死后际。<a id="a-96"></a>得不坏常住。<a id="a-97"></a>是则事理檀度具足也。<a id="a-98"></a>若未悟者。<a id="a-99"></a>更修道品中正业正命。<a id="a-9A"></a>为戒度所摄。<a id="a-9B"></a>上说约心辨道品六度。<a id="a-9C"></a>今还约心辨事理十种戒也。<a id="a-9D"></a>何者观心六道界因缘生法。<a id="a-9E"></a>持不缺戒乃至不杂等四戒也。<a id="a-9F"></a>观心二乘界者。<a id="a-9G"></a>即持随道无著两戒也。<a id="a-9H"></a>观心菩萨界者。<a id="a-9I"></a>即持智所赞自在二戒也。<a id="a-9J"></a>观心佛界者。<a id="a-9K"></a>即持随定具足戒也。<a id="a-9L"></a>是则观心六道因缘生灭三藏事中道品。<a id="a-9M"></a>正业正命之戒。<a id="a-9N"></a>观心即空即假即中。<a id="a-9O"></a>持通别圆之教理中道品正业正命之戒。<a id="a-9P"></a>斯则圆观十界即事理持戒也。<a id="a-9Q"></a>若未开悟。<a id="a-9R"></a>当更思道品五根中念根。<a id="a-9S"></a>五力中念力。<a id="a-9T"></a>七觉中念觉。<a id="a-9U"></a>八正中正念。<a id="a-9V"></a>即为忍度所摄也。<a id="a-9W"></a>今例前还约观心中六道界。<a id="a-9X"></a>即因缘生法事中伏忍。<a id="a-9Y"></a>观心中二乘界。<a id="a-9Z"></a>即空即柔顺忍。<a id="a-9a"></a>观心中菩萨界。<a id="a-9b"></a>即假名无生忍。<a id="a-9c"></a>观心中佛界。<a id="a-9d"></a>即中名寂灭忍。<a id="a-9e"></a>此三忍是理。<a id="a-9f"></a>是即圆观心十界具足事理修忍也。<a id="a-9g"></a>若未悟者。<a id="a-9h"></a>更思道品八精进也。<a id="a-9i"></a>观心中六道界。<a id="a-9j"></a>即事精进。<a id="a-9k"></a>观心中二乘界。<a id="a-9l"></a>即空精进。<a id="a-9m"></a>观心中菩萨界。<a id="a-9n"></a>即出假精进故。<a id="a-9o"></a>经云于生死意而有勇也。<a id="a-9p"></a>观心中佛界即中精进。<a id="a-9q"></a>经云诸佛一心精进得三菩提也。<a id="a-9r"></a>是则圆观心十界具事理精进也。<a id="a-9s"></a>若未悟者更思道品八定四如意足定根定力定觉分正定为禅度所摄也。<a id="a-9t"></a>观心中六道界是修事中四禅四定等定也。<a id="a-9u"></a>观心中二乘界是修观炼熏修真谛三昧定也。<a id="a-9v"></a>观心中菩萨界是修俗谛三昧也。<a id="a-9w"></a>观心中佛界是修九种大禅首楞严王三昧也。<a id="a-9x"></a>是则圆观心中十界具修事理诸禅也。<a id="a-9y"></a>若未悟者当更思道品中十慧。<a id="a-9z"></a>四念处慧慧根慧力择喜两觉分正见正思惟。<a id="a-A0"></a>此慧为般若度所摄也。<a id="a-A1"></a>若观心中六道界是事修世智。<a id="a-A2"></a>观心二乘界是修一切智。<a id="a-A3"></a>观心菩萨界是修道种智。<a id="a-A4"></a>观心佛界是修一切种智。<a id="a-A5"></a>是则观心中十界具事理诸波罗蜜也。<a id="a-A6"></a>然三藏菩萨多约事中精勤苦到修六度更无过者。<a id="a-A7"></a>通教菩萨多约即空理修六度故三事俱亡。<a id="a-A8"></a>别教菩萨多约出假六度化物。<a id="a-A9"></a>圆教菩萨多约中道修六度。<a id="a-AA"></a>是则道品六度相摄相破相修相即四句(云云)。<a id="a-AB"></a>云何六度调伏诸根耶。<a id="a-AC"></a>观心六道界是因缘生法即事六度调伏诸根也。<a id="a-AD"></a>观心二乘界即空调伏诸根离六尘爱染也。<a id="a-AE"></a>观心菩萨界即假调伏诸根离空爱染。<a id="a-AF"></a>观心佛界即中调伏诸根离二边爱染。<a id="a-AG"></a>一心圆观十界。<a id="a-AH"></a>即事理六度如前所说。<a id="a-AI"></a>圆调伏诸根也。<a id="a-AJ"></a>经云所谓彼眼根于诸如来常具足无减。<a id="a-AK"></a>修了了分明见。<a id="a-AL"></a>乃至意根以圆观调故。<a id="a-AM"></a>云五根皆称是常。<a id="a-AN"></a>细寻可知。<a id="a-AO"></a>云何六度摄佛威仪。<a id="a-AP"></a>佛以十力无畏不共等法为威仪。<a id="a-AQ"></a>十力者。<a id="a-AR"></a>然六道界是因缘生法即生灭四谛心中二乘界即无生四谛。<a id="a-AS"></a>心中菩萨界即无量四谛。<a id="a-AT"></a>心中佛界即无作四谛。<a id="a-AU"></a>今寂照观了心中六道苦集还至六道。<a id="a-AV"></a>斯有是处。<a id="a-AW"></a>若至涅槃无有是处。<a id="a-AX"></a>各各照了余三种四谛苦集亦尔。<a id="a-AY"></a>是名处非处力也。<a id="a-AZ"></a>照知四种四谛集是业力也。<a id="a-Aa"></a>照知四种四谛苦是根力也。<a id="a-Ab"></a>道灭亦尔。<a id="a-Ac"></a>照知四种道谛中道品八定是定力也。<a id="a-Ad"></a>知心中十界众生过去苦集是根力也。<a id="a-Ae"></a>知十界众生现在苦集是欲力也。<a id="a-Af"></a>知十界众生未来苦集是性力也。<a id="a-Ag"></a>知四种道是至处力也。<a id="a-Ah"></a>知四种灭谛是漏尽力也。<a id="a-Ai"></a>四无畏者。<a id="a-Aj"></a>观照心中十界四种苦谛为他分别。<a id="a-Ak"></a>及为心数众生显之过患。<a id="a-Al"></a>决定师子吼无微畏相无能破。<a id="a-Am"></a>是法非法智无畏也。<a id="a-An"></a>知四种集谛障四种道灭。<a id="a-Ao"></a>决定师子吼无微畏相。<a id="a-Ap"></a>无能难言此非障道。<a id="a-Aq"></a>即障道无畏也。<a id="a-Ar"></a>知四种道谛能尽苦说之无畏。<a id="a-As"></a>是尽苦道无畏也。<a id="a-At"></a>知四灭谛一切证说之无畏。<a id="a-Au"></a>是漏尽无畏也。<a id="a-Av"></a>十八不共法者。<a id="a-Aw"></a>身口无失是戒也。<a id="a-Ax"></a>无不定心是定也。<a id="a-Ay"></a>欲无减精进无减念无减。<a id="a-Az"></a>是八精进也。<a id="a-B0"></a>慧无减解脱无减解脱知见无减。<a id="a-B1"></a>三业随智慧行有十二不共法。<a id="a-B2"></a>是十种慧也。<a id="a-B3"></a>还将道品六度摄尽也。<a id="a-B4"></a>四无阂者。<a id="a-B5"></a>知心中十界众生言辞不同。<a id="a-B6"></a>是辞无阂也。<a id="a-B7"></a>知四种四谛法。<a id="a-B8"></a>是法无阂也。<a id="a-B9"></a>知四种谛义。<a id="a-BA"></a>是义无阂也。<a id="a-BB"></a>说四谛无穷。<a id="a-BC"></a>是乐说无阂也。<a id="a-BD"></a>六通者。<a id="a-BE"></a>眼耳如意三通如调诸根中说。<a id="a-BF"></a>他心宿命漏尽如十力中说。<a id="a-BG"></a>三明者如六通说也。<a id="a-BH"></a>四摄者。<a id="a-BI"></a>舍即布施摄也。<a id="a-BJ"></a>正业正语即爱语摄也。<a id="a-BK"></a>八定即利行同事二摄也。<a id="a-BL"></a>定发神力故能同事也。<a id="a-BM"></a>陀罗尼者。<a id="a-BN"></a>四正勤生善即陀罗尼也。<a id="a-BO"></a>三十二相者。<a id="a-BP"></a>四种道谛道品为因也。<a id="a-BQ"></a>略举十二条法门而为六度助道摄尽。<a id="a-BR"></a>况正道耶。<a id="a-BS"></a>厌三观四教各有道品六道十力无畏等一切法门。<a id="a-BT"></a>今观心具十界即是三观。<a id="a-BU"></a>四教者是则何教何理何行何智何位何惑何法而不摄尽者乎。<a id="a-BV"></a>故经云破心微尘出大千经卷。<a id="a-BW"></a>又云众生心是如来藏无法不具也。<a id="a-BX"></a>净名云。<a id="a-BY"></a>诸佛解脱当于众生心行中求。<a id="a-BZ"></a>法华云。<a id="a-Ba"></a>为令众生开佛知见。<a id="a-Bb"></a>涅槃云。<a id="a-Bc"></a>为示贫女心中伏藏。<a id="a-Bd"></a>是则由心具一切万法。<a id="a-Be"></a>所以诸大乘经皆叹众生心不可思议。<a id="a-Bf"></a>劝令观察显出心中宝藏也。<a id="a-Bg"></a>今依随圣旨而观心目心为不可思议境者。<a id="a-Bh"></a>意在此也。<a id="a-Bi"></a>境既不可思议者。<a id="a-Bj"></a>境发于智智亦不可思议。<a id="a-Bk"></a>故经云。<a id="a-Bl"></a>不可思议智境不可思议智照。<a id="a-Bm"></a>斯之谓也。<a id="a-Bn"></a>又经云。<a id="a-Bo"></a>诸佛如来法界身皆从众生心想生。<a id="a-Bp"></a>是心即是三十二相。<a id="a-Bq"></a>是心是佛。<a id="a-Br"></a>故经云。<a id="a-Bs"></a>心游法界如虚空。<a id="a-Bt"></a>是人能知诸佛之法界也。<a id="a-Bu"></a>八明识次位者。<a id="a-Bv"></a>然上既正助具修必随分证。<a id="a-Bw"></a>其胜法不识次位。<a id="a-Bx"></a>即谓之是圣。<a id="a-By"></a>非但失于正观。<a id="a-Bz"></a>乃更招其重罪。<a id="a-C0"></a>是以须识位也。<a id="a-C1"></a>何者三藏五方便为似。<a id="a-C2"></a>四果为真。<a id="a-C3"></a>通教干慧性地等为似。<a id="a-C4"></a>见地已上为真。<a id="a-C5"></a>别教三十心为似。<a id="a-C6"></a>十地为真。<a id="a-C7"></a>圆教十信为似。<a id="a-C8"></a>十住为真。<a id="a-C9"></a>是即四教各有真似之位。<a id="a-CA"></a>将心所证之法约位自知行处也。<a id="a-CB"></a>然欲入圆位者更约六时修五悔助显理观。<a id="a-CC"></a>第一忏悔。<a id="a-CD"></a>先须识顺流十心之过。<a id="a-CE"></a>何者一者内有无明。<a id="a-CF"></a>由迷心中佛界起六道生死也。<a id="a-CG"></a>二者外逢恶友。<a id="a-CH"></a>一是恶人二是恶境也。<a id="a-CI"></a>三不随喜他善。<a id="a-CJ"></a>内不信心中佛界。<a id="a-CK"></a>外不随喜善事。<a id="a-CL"></a>四纵恣三业造罪。<a id="a-CM"></a>由内有无明。<a id="a-CN"></a>外逢恶境致之然也。<a id="a-CO"></a>五事虽不遍而心普遍。<a id="a-CP"></a>淫盗等罪不可得遍。<a id="a-CQ"></a>而心遍造六道恶业也。<a id="a-CR"></a>六恶念相续。<a id="a-CS"></a>三毒四趣恶心迭互相续也。<a id="a-CT"></a>七覆藏不悔。<a id="a-CU"></a>外则不向凡圣改忏。<a id="a-CV"></a>内则不修心中佛界妙法破六道覆蔽也。<a id="a-CW"></a>八不畏恶道。<a id="a-CX"></a>现则不畏苦业烦恼三道三障四倒八苦之火烧煮。<a id="a-CY"></a>未则不畏堕坠三途。<a id="a-CZ"></a>九无惭无愧。<a id="a-Ca"></a>常起三道恶业。<a id="a-Cb"></a>外则不愧于凡圣。<a id="a-Cc"></a>内则不惭第一义天也。<a id="a-Cd"></a>十拨无因果。<a id="a-Ce"></a>作一阐提。<a id="a-Cf"></a>不信心有六道苦集因果四圣道灭因果也。<a id="a-Cg"></a>夫欲悔者。<a id="a-Ch"></a>必须识此顺流十心流入生死大苦海中。<a id="a-Ci"></a>知过必改方可悔也。<a id="a-Cj"></a>次修逆生死海十心者。<a id="a-Ck"></a>翻破前十心。<a id="a-Cl"></a>何者一明深信因果。<a id="a-Cm"></a>即是圆信心具十界。<a id="a-Cn"></a>迷出六道苦集因果。<a id="a-Co"></a>如结水为冰。<a id="a-Cp"></a>悟则成四圣道灭因果。<a id="a-Cq"></a>如融冰为水。<a id="a-Cr"></a>而冰水未常异体。<a id="a-Cs"></a>生死涅槃未常有二。<a id="a-Ct"></a>此翻破第十不信。<a id="a-Cu"></a>二明惭愧。<a id="a-Cv"></a>愧内心有佛界。<a id="a-Cw"></a>我何妄罪背父而入五道。<a id="a-Cx"></a>五十余年妄造众罪。<a id="a-Cy"></a>外惭一切冥圣。<a id="a-Cz"></a>翻破第九无惭无愧。<a id="a-D0"></a>三怖畏恶道。<a id="a-D1"></a>已造无边大罪。<a id="a-D2"></a>必堕三途。<a id="a-D3"></a>非山非石间而可逃避。<a id="a-D4"></a>故云生怖畏翻破第八不畏。<a id="a-D5"></a>四明发露悔过迷覆。<a id="a-D6"></a>则生死转增。<a id="a-D7"></a>悔过则还源本净。<a id="a-D8"></a>故云发露则安隐。<a id="a-D9"></a>不发露罪益深。<a id="a-DA"></a>翻破第七覆藏。<a id="a-DB"></a>五断相续心。<a id="a-DC"></a>悔已三观相续。<a id="a-DD"></a>存心四圣勿起六道恶念。<a id="a-DE"></a>翻破第六恶念相续。<a id="a-DF"></a>六外则遍发慈心。<a id="a-DG"></a>内则誓度心中六道众生。<a id="a-DH"></a>翻破第五事虽不遍而心常遍。<a id="a-DI"></a>七修功补过。<a id="a-DJ"></a>勤精进三业显心中四圣法门。<a id="a-DK"></a>补昔三业之过。<a id="a-DL"></a>翻破第四纵恣三业造罪也。<a id="a-DM"></a>八随喜他善。<a id="a-DN"></a>既信我心四圣。<a id="a-DO"></a>亦信一切众生皆有佛之知见。<a id="a-DP"></a>喜而敬之。<a id="a-DQ"></a>如常不轻菩萨。<a id="a-DR"></a>翻破第三不随喜他善也。<a id="a-DS"></a>九亲近善友。<a id="a-DT"></a>常观心中四圣。<a id="a-DU"></a>二乘界有八万四千空波罗密实法。<a id="a-DV"></a>揽此为八万四千假名声闻。<a id="a-DW"></a>菩萨界即有八万四千菩萨。<a id="a-DX"></a>佛界即有八万四千如来。<a id="a-DY"></a>故经云。<a id="a-DZ"></a>道品善知识由是成正觉。<a id="a-Da"></a>经云。<a id="a-Db"></a>信汝所说则为见我。<a id="a-Dc"></a>亦见于汝及比丘僧。<a id="a-Dd"></a>并诸菩萨。<a id="a-De"></a>此约心辨圣众知识。<a id="a-Df"></a>翻破第二外逢恶友也。<a id="a-Dg"></a>十观破无明。<a id="a-Dh"></a>观心九界即佛法界。<a id="a-Di"></a>本源清净非生死六道之有。<a id="a-Dj"></a>非二乘涅槃之无。<a id="a-Dk"></a>深达二边罪福。<a id="a-Dl"></a>明闇不相除。<a id="a-Dm"></a>显心佛菩提。<a id="a-Dn"></a>即破无明还源本净。<a id="a-Do"></a>翻破第一内有无明故。<a id="a-Dp"></a>目此为逆流十心。<a id="a-Dq"></a>翻前顺流十心也。<a id="a-Dr"></a>此名大忏悔。<a id="a-Ds"></a>名庄严忏悔。<a id="a-Dt"></a>故经云。<a id="a-Du"></a>端坐念实相。<a id="a-Dv"></a>众罪如霜露。<a id="a-Dw"></a>慧日能销除也。<a id="a-Dx"></a>二劝请者。<a id="a-Dy"></a>外则请诸佛转法轮度众生。<a id="a-Dz"></a>内则劝观心。<a id="a-E0"></a>佛说法化九界之众生。<a id="a-E1"></a>合内外众生皆蒙法利。<a id="a-E2"></a>三随喜。<a id="a-E3"></a>外则随喜诸佛菩萨诸功德。<a id="a-E4"></a>凡夫静乱有相善。<a id="a-E5"></a>内则随喜心中四圣众善诸功德。<a id="a-E6"></a>深信随喜不逆也。<a id="a-E7"></a>四回向者。<a id="a-E8"></a>外则回凡圣三业所修之善。<a id="a-E9"></a>向佛菩提。<a id="a-EA"></a>内则回九界之善。<a id="a-EB"></a>向心佛界之果。<a id="a-EC"></a>五发愿者。<a id="a-ED"></a>外则愿众生皆见佛性。<a id="a-EE"></a>内则愿心数众生。<a id="a-EF"></a>速还源本净也。<a id="a-EG"></a>常于六时修此五悔。<a id="a-EH"></a>助明圆观。<a id="a-EI"></a>请佛加威圆信成就。<a id="a-EJ"></a>名为初随喜品也。<a id="a-EK"></a>更加读诵。<a id="a-EL"></a>名第二品。<a id="a-EM"></a>兼为他说化功归己。<a id="a-EN"></a>助益观明。<a id="a-EO"></a>名第三品。<a id="a-EP"></a>兼行六度名第四品。<a id="a-EQ"></a>具足行六度。<a id="a-ER"></a>名第五品。<a id="a-ES"></a>经云。<a id="a-ET"></a>为他种种解说。<a id="a-EU"></a>清净持戒忍辱无嗔。<a id="a-EV"></a>常贵坐禅精进勇猛。<a id="a-EW"></a>利根智慧。<a id="a-EX"></a>当知是人已趣道场。<a id="a-EY"></a>近三菩提。<a id="a-EZ"></a>即十信心。<a id="a-Ea"></a>前普贤观明五品。<a id="a-Eb"></a>即十信未详。<a id="a-Ec"></a>如是次第五十二位究竟妙觉无滥。<a id="a-Ed"></a>名知次位也。<a id="a-Ee"></a>九明安忍者。<a id="a-Ef"></a>能忍成道事不动亦不退。<a id="a-Eg"></a>是心名萨埵。<a id="a-Eh"></a>从观一念之心。<a id="a-Ei"></a>是不可思议境。<a id="a-Ej"></a>至今第八明识次位。<a id="a-Ek"></a>是则障惑回转慧心开发。<a id="a-El"></a>或得一品进悟。<a id="a-Em"></a>神智爽利慧心聪睿。<a id="a-En"></a>有踰锋刃。<a id="a-Eo"></a>本不听学而能洞览经论。<a id="a-Ep"></a>欲释一条辩不可尽。<a id="a-Eq"></a>若之日月在胸心怀宝藏。<a id="a-Er"></a>若能蕴解。<a id="a-Es"></a>是名勤策。<a id="a-Et"></a>内修必更进入。<a id="a-Eu"></a>但锥不处囊。<a id="a-Ev"></a>不能安忍。<a id="a-Ew"></a>或被他帆领众赞说。<a id="a-Ex"></a>亦言有益。<a id="a-Ey"></a>然行未固。<a id="a-Ez"></a>必为八风所败。<a id="a-F0"></a>故次明安忍也。<a id="a-F1"></a>十明不起顺道法爱者。<a id="a-F2"></a>然已过上内外诸障。<a id="a-F3"></a>应得入真。<a id="a-F4"></a>而不入者必有法爱。<a id="a-F5"></a>住着而不得入也。<a id="a-F6"></a>经云。<a id="a-F7"></a>法名无染。<a id="a-F8"></a>若染于法乃至涅槃。<a id="a-F9"></a>是则染着非求法也。<a id="a-FA"></a>法名无住。<a id="a-FB"></a>若住于法。<a id="a-FC"></a>是则住法非求法也。<a id="a-FD"></a>毗昙云。<a id="a-FE"></a>暖法犹退。<a id="a-FF"></a>若是顶法位人起法爱者。<a id="a-FG"></a>应入而不得入。<a id="a-FH"></a>退为四重五逆也。<a id="a-FI"></a>通别两教皆有顶堕之义。<a id="a-FJ"></a>大论云。<a id="a-FK"></a>三三昧是似道位。<a id="a-FL"></a>未发真时。<a id="a-FM"></a>喜有法爱。<a id="a-FN"></a>名为顶堕。<a id="a-FO"></a>今时行者万不至此。<a id="a-FP"></a>若有此者善自将护。<a id="a-FQ"></a>此位无内外障。<a id="a-FR"></a>唯有法爱。<a id="a-FS"></a>法爱难断。<a id="a-FT"></a>若有稽留此非小事。<a id="a-FU"></a>若无法爱。<a id="a-FV"></a>则自然流入萨婆若海。<a id="a-FW"></a>所有慧身不由他悟。<a id="a-FX"></a>此人功德唯佛能知。<a id="a-FY"></a>是则此之十法。<a id="a-FZ"></a>导示行者学道方轨进趣。<a id="a-Fa"></a>乃齐于此。<a id="a-Fb"></a>后所入功德非今所论。<a id="a-Fc"></a>从初观心是不思议境。<a id="a-Fd"></a>至今第十不起顺道法爱。<a id="a-Fe"></a>此之十法名为大乘名摩诃衍。<a id="a-Ff"></a>法华云。<a id="a-Fg"></a>各赐诸子等一大车。<a id="a-Fh"></a>其车高广众宝庄校。<a id="a-Fi"></a>周匝栏楯四面悬铃。<a id="a-Fj"></a>又于其上张设幰盖等。<a id="a-Fk"></a>如经说今之大乘亦复如是。<a id="a-Fl"></a>何者今圆修三观。<a id="a-Fm"></a>竖彻三谛之源名高。<a id="a-Fn"></a>横收十界名广。<a id="a-Fo"></a>即其事高广也。<a id="a-Fp"></a>止观二法为车二轮。<a id="a-Fq"></a>无量道品为众宝庄严也。<a id="a-Fr"></a>陀罗足能遮恶不起。<a id="a-Fs"></a>持善不失。<a id="a-Ft"></a>即周匝栏楯也。<a id="a-Fu"></a>四辩即四面悬铃也。<a id="a-Fv"></a>慈悲普覆即是张设幰盖。<a id="a-Fw"></a>十力无畏十八不共法等。<a id="a-Fx"></a>即珍奇杂宝而严饰之也。<a id="a-Fy"></a>四弘誓愿能要持诸行即是宝绳交络。<a id="a-Fz"></a>四摄能悦物心。<a id="a-G0"></a>即是垂诸华缨。<a id="a-G1"></a>三三昧即是重敷綩筵。<a id="a-G2"></a>四门归宗休息诸行。<a id="a-G3"></a>名安置丹枕。<a id="a-G4"></a>四念处慧能破八倒之黑。<a id="a-G5"></a>即是驾以白牛。<a id="a-G6"></a>四正勤勤生二善。<a id="a-G7"></a>即是肥壮多力。<a id="a-G8"></a>勤遮二恶。<a id="a-G9"></a>即是肤色充洁。<a id="a-GA"></a>四如意足即是形体姝好。<a id="a-GB"></a>五根磐固不可移动。<a id="a-GC"></a>即是有大筋力。<a id="a-GD"></a>七觉调停沉浮得所。<a id="a-GE"></a>名为行步。<a id="a-GF"></a>八正道无二边邪。<a id="a-GG"></a>名平正。<a id="a-GH"></a>六度助道即是又多仆从而侍卫之。<a id="a-GI"></a>不起法爱即是其疾如风。<a id="a-GJ"></a>是则圆观心十界一切法门。<a id="a-GK"></a>能运出二边生死。<a id="a-GL"></a>直至佛果。<a id="a-GM"></a>故名大乘车也。<a id="a-GN"></a>法门帖释如向所说。<a id="a-GO"></a>今观阴界入作十法成乘。<a id="a-GP"></a>其相如此。<a id="a-GQ"></a>故经云。<a id="a-GR"></a>乘此宝乘游于四方。<a id="a-GS"></a>嬉戏快乐。<a id="a-GT"></a>故偈云。<a id="a-GU"></a>问观自生心。<a id="a-GV"></a>云何知十境。<a id="a-GW"></a>各成十法乘。<a id="a-GX"></a>游四方快乐。<a id="a-GY"></a>斯之谓也。<a id="a-GZ"></a>第二观烦恼境者。<a id="a-Ga"></a>前观阴界入。<a id="a-Gb"></a>若不得悟。<a id="a-Gc"></a>则非其宜。<a id="a-Gd"></a>而观察不已贪嗔烦恼发作。<a id="a-Ge"></a>是则宜置阴入而观烦恼也。<a id="a-Gf"></a>何者前五欲五盖及阴界诸惑。<a id="a-Gg"></a>并是平常烦恼。<a id="a-Gh"></a>但阴入是观果报平常之惑。<a id="a-Gi"></a>于中求解。<a id="a-Gj"></a>今观异常发作之三毒。<a id="a-Gk"></a>名观烦恼境也。<a id="a-Gl"></a>然平常惑发则易可谏晓。<a id="a-Gm"></a>如平流之水。<a id="a-Gn"></a>若烦恼境发者。<a id="a-Go"></a>嗔发则不可谏谕欲发则不避其死焉。<a id="a-Gp"></a>如急流之水概之以涟漪豹起。<a id="a-Gq"></a>亦如健人不知有力触之怒壮。<a id="a-Gr"></a>亦如触睡师子哮吼震地。<a id="a-Gs"></a>今道场忏悔。<a id="a-Gt"></a>观阴界入而发烦恼境。<a id="a-Gu"></a>其相如是也。<a id="a-Gv"></a>若不识者。<a id="a-Gw"></a>则为所败。<a id="a-Gx"></a>牵人作种种重罪。<a id="a-Gy"></a>非唯正观不成。<a id="a-Gz"></a>更增大愆过也。<a id="a-H0"></a>为是故须观烦恼境为四。<a id="a-H1"></a>一明发相。<a id="a-H2"></a>二明因缘。<a id="a-H3"></a>三明治。<a id="a-H4"></a>四修止观。<a id="a-H5"></a>发相者。<a id="a-H6"></a>然烦恼是昏烦之法。<a id="a-H7"></a>恼乱心神。<a id="a-H8"></a>即是见思利钝惑也。<a id="a-H9"></a>然钝使何必专是贪嗔。<a id="a-HA"></a>而不计我。<a id="a-HB"></a>如蠕动实不推理。<a id="a-HC"></a>而举螯张须。<a id="a-HD"></a>又如凡劣。<a id="a-HE"></a>何曾执见四仪。<a id="a-HF"></a>常起我心。<a id="a-HG"></a>故知五钝非无利也。<a id="a-HH"></a>而五利岂唯见取。<a id="a-HI"></a>戒取何曾无贪嗔弹其见心即生恚毒。<a id="a-HJ"></a>故知利钝之名通于见思也。<a id="a-HK"></a>今约位分判钝者。<a id="a-HL"></a>若未发禅起见。<a id="a-HM"></a>世智推理见相犹弱。<a id="a-HN"></a>所有十使并属于钝也。<a id="a-HO"></a>若发定起见见心猛利。<a id="a-HP"></a>所有十使并属于利也。<a id="a-HQ"></a>若未发禅起见。<a id="a-HR"></a>正是今所观烦恼境。<a id="a-HS"></a>发禅起见如后观诸见境辩也。<a id="a-HT"></a>复次今若束利钝为四分。<a id="a-HU"></a>开四分为八万四千烦恼也。<a id="a-HV"></a>二因缘者为三。<a id="a-HW"></a>一习种子无量劫来。<a id="a-HX"></a>烦恼重积种子成就。<a id="a-HY"></a>熏习相续。<a id="a-HZ"></a>如驶水流顺之不觉。<a id="a-Ha"></a>概之则奔猛难制。<a id="a-Hb"></a>如前说也。<a id="a-Hc"></a>二业力无量劫恶业行成就。<a id="a-Hd"></a>如负怨债。<a id="a-He"></a>那得令汝修道出离。<a id="a-Hf"></a>故恶业卓起破观心也。<a id="a-Hg"></a>三魔若作善行出其境。<a id="a-Hh"></a>故来动乱。<a id="a-Hi"></a>今道场行道观阴界入。<a id="a-Hj"></a>修出世业欲离其界。<a id="a-Hk"></a>故魔遣十军摄擒深利之惑。<a id="a-Hl"></a>欻然而至。<a id="a-Hm"></a>破乱行者。<a id="a-Hn"></a>今譬类者。<a id="a-Ho"></a>抖擞火起可谕初习种子也。<a id="a-Hp"></a>风扇谕如业力动也。<a id="a-Hq"></a>足膏油谕如魔起也。<a id="a-Hr"></a>业之与魔在后方说。<a id="a-Hs"></a>习种子烦恼发。<a id="a-Ht"></a>正是今所观也。<a id="a-Hu"></a>三治法不同者。<a id="a-Hv"></a>小乘明治五种。<a id="a-Hw"></a>一对治。<a id="a-Hx"></a>如贪欲作不净观。<a id="a-Hy"></a>嗔慈心观等是也。<a id="a-Hz"></a>二转治。<a id="a-I0"></a>如贪欲应修不净观。<a id="a-I1"></a>不净观而不得脱。<a id="a-I2"></a>而修慈心观。<a id="a-I3"></a>名转治。<a id="a-I4"></a>病不转而药转。<a id="a-I5"></a>名不转治。<a id="a-I6"></a>药病俱转。<a id="a-I7"></a>名为转治也。<a id="a-I8"></a>三不转治。<a id="a-I9"></a>病不转药亦不转。<a id="a-IA"></a>名不转治。<a id="a-IB"></a>四兼治。<a id="a-IC"></a>如贪欲兼嗔。<a id="a-ID"></a>不净兼慈心。<a id="a-IE"></a>是名病兼药兼病。<a id="a-IF"></a>或兼一或兼二三。<a id="a-IG"></a>皆名兼治也。<a id="a-IH"></a>五具足治。<a id="a-II"></a>具用上法共治一病也。<a id="a-IJ"></a>是名小乘先用五治。<a id="a-IK"></a>后用谛智。<a id="a-IL"></a>乃得入真也。<a id="a-IM"></a>若大乘明治。<a id="a-IN"></a>非对非兼非转不转。<a id="a-IO"></a>名第一义治。<a id="a-IP"></a>如阿竭陀药能治一切病也。<a id="a-IQ"></a>小乘多用三悉檀为治。<a id="a-IR"></a>大乘多用第一义悉檀为治也。<a id="a-IS"></a>四修正观。<a id="a-IT"></a>还如止观阴界入境。<a id="a-IU"></a>开为十意。<a id="a-IV"></a>唯转阴入之名。<a id="a-IW"></a>为烦恼境。<a id="a-IX"></a>为异耳。<a id="a-IY"></a>还具十法。<a id="a-IZ"></a>经云。<a id="a-Ia"></a>烦恼即菩提。<a id="a-Ib"></a>尘劳之畴是如来种。<a id="a-Ic"></a>乃至六十二见一切烦恼皆是佛种。<a id="a-Id"></a>然三界妄惑是六道种。<a id="a-Ie"></a>此惑即空是二乘种。<a id="a-If"></a>即假是菩萨种。<a id="a-Ig"></a>即中是如来种。<a id="a-Ih"></a>故知一念烦恼是十界之种。<a id="a-Ii"></a>而十界生死涅槃升沉永别。<a id="a-Ij"></a>而同一种。<a id="a-Ik"></a>即是第一不可思议境也。<a id="a-Il"></a>观心六道即空名止。<a id="a-Im"></a>观心六道即假名观。<a id="a-In"></a>观心六道即中名优毕叉。<a id="a-Io"></a>即是修平等观。<a id="a-Ip"></a>是名第三明修止观也。<a id="a-Iq"></a>观心六道即二乘空。<a id="a-Ir"></a>破六道种。<a id="a-Is"></a>观心六道即菩萨假。<a id="a-It"></a>破二乘种。<a id="a-Iu"></a>观心六道即佛中道。<a id="a-Iv"></a>破二边种显中道佛种。<a id="a-Iw"></a>是第四名破法遍也。<a id="a-Ix"></a>而六道之种是塞。<a id="a-Iy"></a>四圣之种是通。<a id="a-Iz"></a>又九界之种是塞。<a id="a-J0"></a>佛界之种是通。<a id="a-J1"></a>又十界即一界即非通非塞。<a id="a-J2"></a>一界即十界即而通而塞。<a id="a-J3"></a>是为第五善知通塞也。<a id="a-J4"></a>观心六道之种即空。<a id="a-J5"></a>名枯念处。<a id="a-J6"></a>观心二乘之种即假。<a id="a-J7"></a>名荣念处。<a id="a-J8"></a>观心九界即中即非枯非荣念处也。<a id="a-J9"></a>观心九界即佛法界。<a id="a-JA"></a>即生中道信进念定慧五根也。<a id="a-JB"></a>九界即佛界破二边疑障名信力。<a id="a-JC"></a>破二边懈怠障。<a id="a-JD"></a>名进力。<a id="a-JE"></a>破二边真俗二念障。<a id="a-JF"></a>名念力。<a id="a-JG"></a>破二边智障。<a id="a-JH"></a>名慧力。<a id="a-JI"></a>破二边沈散障。<a id="a-JJ"></a>名定力。<a id="a-JK"></a>即中道五力也。<a id="a-JL"></a>除舍定三觉分。<a id="a-JM"></a>除六道烦恼散乱之种也。<a id="a-JN"></a>喜进择三觉分。<a id="a-JO"></a>调起二乘沈空之种也。<a id="a-JP"></a>念觉分唯念中道正佛种。<a id="a-JQ"></a>是名第六道品调停也。<a id="a-JR"></a>观心九界即佛法界。<a id="a-JS"></a>舍二边分别假变易生死名檀。<a id="a-JT"></a>不为二边六尘污染名戒。<a id="a-JU"></a>勤出二边名为精进。<a id="a-JV"></a>不受二边浮沉之恼名忍。<a id="a-JW"></a>不为二边所乱名禅。<a id="a-JX"></a>不为二边所愚名般若。<a id="a-JY"></a>是名第七六度助道也。<a id="a-JZ"></a>九界烦恼种。<a id="a-Ja"></a>即佛种者。<a id="a-Jb"></a>理即也。<a id="a-Jc"></a>闻名即名字即也。<a id="a-Jd"></a>常观九界种即是佛界。<a id="a-Je"></a>名观行即也。<a id="a-Jf"></a>观之不已相似开发。<a id="a-Jg"></a>名相似即。<a id="a-Jh"></a>真解开明。<a id="a-Ji"></a>名分证即。<a id="a-Jj"></a>穷照了佛种之源。<a id="a-Jk"></a>名究竟即也。<a id="a-Jl"></a>是名第八知次位也。<a id="a-Jm"></a>得观行解安而未说。<a id="a-Jn"></a>名为安忍。<a id="a-Jo"></a>是第九安忍也。<a id="a-Jp"></a>内不爱染。<a id="a-Jq"></a>名为不起顺道法爱。<a id="a-Jr"></a>是第十法爱不生也。<a id="a-Js"></a>此之十法成于大乘。<a id="a-Jt"></a>游于四方直至道场。<a id="a-Ju"></a>是观烦恼境十法成乘也。<a id="a-Jv"></a>圆教次位不可得知。<a id="a-Jw"></a>事约六即明之。<a id="a-Jx"></a>若一切众生心神冥妙不可执持。<a id="a-Jy"></a>但有名字。<a id="a-Jz"></a>名为理即也。<a id="a-K0"></a>若更读诵等是名字即也。<a id="a-K1"></a>又加观行明净心无纤芥疑阂。<a id="a-K2"></a>名观行即也。<a id="a-K3"></a>若得六根清净互用。<a id="a-K4"></a>是相似即也。<a id="a-K5"></a>亦对十信位。<a id="a-K6"></a>若十住位一发一切发。<a id="a-K7"></a>开佛知见。<a id="a-K8"></a>是分真即也。<a id="a-K9"></a>到妙觉地。<a id="a-KA"></a>是名究竟即也。</p>
 </body>
</html>