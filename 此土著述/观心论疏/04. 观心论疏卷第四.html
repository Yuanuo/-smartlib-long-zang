<!doctype html>
<html id="z3IBWbT1OC" data-ver="1441">
 <head>
  <meta charset="utf-8">
  <meta author="灌顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观心论疏卷第四</h1>
  <p id="a2">论曰。<a id="a-3"></a>问观自生心。<a id="a-4"></a>云何是因心。<a id="a-5"></a>起十种境界。<a id="a-6"></a>成一心三智。<a id="a-7"></a>此是第六一偈。<a id="a-8"></a>明正观理实。<a id="a-9"></a>而诸境杂发不同。<a id="a-A"></a>然上四种三昧。<a id="a-B"></a>及二十五方便。<a id="a-C"></a>皆是明修正观之前方便。<a id="a-D"></a>今去正是明圆观方法也。<a id="a-E"></a>言因心者。<a id="a-F"></a>观起十境名为因心。<a id="a-G"></a>起十种境界者。<a id="a-H"></a>一阴入境。<a id="a-I"></a>二烦恼境。<a id="a-J"></a>三病患境。<a id="a-K"></a>四魔事境。<a id="a-L"></a>五业相境。<a id="a-M"></a>六禅定境。<a id="a-N"></a>七诸见境。<a id="a-O"></a>八增上慢境。<a id="a-P"></a>九二乘境。<a id="a-Q"></a>十菩萨境。<a id="a-R"></a>初观阴界境者。<a id="a-S"></a>然一切众生常以阴界入俱故。<a id="a-T"></a>须先观次阴界后而观烦恼者。<a id="a-U"></a>然概流则水涌由观阴境击发烦恼。<a id="a-V"></a>则动三毒越逸异常。<a id="a-W"></a>若不明之。<a id="a-X"></a>行者不识则必为之沉溺。<a id="a-Y"></a>所以第二明烦恼发动用观治之也。<a id="a-Z"></a>次观病患境者。<a id="a-a"></a>然一切众生以四大毒蛇。<a id="a-b"></a>共为一身。<a id="a-c"></a>常自是病。<a id="a-d"></a>然病有多种。<a id="a-e"></a>或业病。<a id="a-f"></a>或四大违返病。<a id="a-g"></a>或魔鬼病。<a id="a-h"></a>或因坐用心不调得病。<a id="a-i"></a>今观阴入界境不发。<a id="a-j"></a>而但发诸病。<a id="a-k"></a>若不明者发时。<a id="a-l"></a>行者不识。<a id="a-m"></a>则坏三观之心。<a id="a-n"></a>破毁浮囊亡失正念故。<a id="a-o"></a>第三明病患境。<a id="a-p"></a>次观业相境者。<a id="a-q"></a>然一切众生过去皆有一切善恶之业。<a id="a-r"></a>但众生心水波浪不静。<a id="a-s"></a>业不得现。<a id="a-t"></a>今因观阴界入澄神静虑。<a id="a-u"></a>过去之业因静心而发。<a id="a-v"></a>若不明之。<a id="a-w"></a>发时不识。<a id="a-x"></a>则为破坏故。<a id="a-y"></a>第四明业发相也。<a id="a-z"></a>次观魔事境者。<a id="a-10"></a>经云。<a id="a-11"></a>菩萨道若成。<a id="a-12"></a>当化导众生空我宫殿。<a id="a-13"></a>及其道未成我当破之。<a id="a-14"></a>故云。<a id="a-15"></a>道高魔盛。<a id="a-16"></a>今观阴入多发动魔。<a id="a-17"></a>若不先明之。<a id="a-18"></a>发时行者不识。<a id="a-19"></a>则为之所惑故。<a id="a-1A"></a>第五明观魔事境也。<a id="a-1B"></a>次观禅定境者。<a id="a-1C"></a>经云。<a id="a-1D"></a>一切众生有三种定。<a id="a-1E"></a>谓上中下。<a id="a-1F"></a>下者。<a id="a-1G"></a>谓十大地心数中定也。<a id="a-1H"></a>中者。<a id="a-1I"></a>一切众生皆有初地味禅也。<a id="a-1J"></a>上定者。<a id="a-1K"></a>一切众生皆有佛性首楞严定也。<a id="a-1L"></a>所以今观阴入境静心多发诸禅。<a id="a-1M"></a>若不明之。<a id="a-1N"></a>发时行者不识。<a id="a-1O"></a>则为所破故。<a id="a-1P"></a>第六明禅定境也。<a id="a-1Q"></a>次观诸见境者。<a id="a-1R"></a>一切众生常在诸见网中。<a id="a-1S"></a>今观阴入境。<a id="a-1T"></a>种种推画多发诸见。<a id="a-1U"></a>若不明之。<a id="a-1V"></a>发时不识。<a id="a-1W"></a>则为诸见所破故。<a id="a-1X"></a>第七明诸见境也。<a id="a-1Y"></a>次观增上慢境者。<a id="a-1Z"></a>今观阴界入境。<a id="a-1a"></a>或随发少许。<a id="a-1b"></a>即自谓之是圣。<a id="a-1c"></a>未得谓证堕增上慢。<a id="a-1d"></a>若不明之。<a id="a-1e"></a>发时不识为之沉溺故。<a id="a-1f"></a>第八明增上慢境也。<a id="a-1g"></a>次观二乘境者。<a id="a-1h"></a>经云。<a id="a-1i"></a>我见恒河众生发菩提心。<a id="a-1j"></a>少有得成就者多堕二乘地。<a id="a-1k"></a>今行者初观阴入境。<a id="a-1l"></a>发菩提心学菩萨道。<a id="a-1m"></a>但菩萨之道难成。<a id="a-1n"></a>多退。<a id="a-1o"></a>发二乘之心。<a id="a-1p"></a>若不明之。<a id="a-1q"></a>发时不识坏菩萨道故。<a id="a-1r"></a>第九明二乘境也。<a id="a-1s"></a>次观菩萨境者。<a id="a-1t"></a>菩萨有四种。<a id="a-1u"></a>一三藏菩萨。<a id="a-1v"></a>二通教菩萨。<a id="a-1w"></a>三别教菩萨。<a id="a-1x"></a>四圆教菩萨。<a id="a-1y"></a>今观阴入境正是第四明圆菩萨。<a id="a-1z"></a>但圆教微妙修圆菩萨行位难成。<a id="a-20"></a>多堕前三教菩萨中。<a id="a-21"></a>若不明之。<a id="a-22"></a>发时不识必退失圆位故。<a id="a-23"></a>第十明观菩萨境也。<a id="a-24"></a>然因观阴界入境。<a id="a-25"></a>发余诸境种种不同。<a id="a-26"></a>何者。<a id="a-27"></a>或次第发如前分别。<a id="a-28"></a>或不次第发。<a id="a-29"></a>或具足发十。<a id="a-2A"></a>或不具足发。<a id="a-2B"></a>或诸境杂发。<a id="a-2C"></a>或发一境成就更发一境。<a id="a-2D"></a>或未成就更发余境。<a id="a-2E"></a>或发一境竟重复更发。<a id="a-2F"></a>或不更发。<a id="a-2G"></a>或发一境久久而谢。<a id="a-2H"></a>或不久即灭如是十义料简阴界入境。<a id="a-2I"></a>发既尔。<a id="a-2J"></a>余九境发亦十义料拣也。<a id="a-2K"></a>然十境既多合论。<a id="a-2L"></a>只成一心三智三观。<a id="a-2M"></a>何者。<a id="a-2N"></a>阴入烦恼病患业相魔事禅定见慢等八境。<a id="a-2O"></a>即是假观道种智摄。<a id="a-2P"></a>二乘境即是空观一切智摄。<a id="a-2Q"></a>菩萨境即是中道观一切种智摄。<a id="a-2R"></a>此三观三智并在一心中。<a id="a-2S"></a>故偈云。<a id="a-2T"></a>问观自生心起十种境界。<a id="a-2U"></a>成一心三智等是也。</p>
  <p id="a2V">论曰。<a id="a-2W"></a>问观自生心。<a id="a-2X"></a>云何知十境。<a id="a-2Y"></a>各成十法乘。<a id="a-2Z"></a>游四方快乐。<a id="a-2a"></a>此是第七一偈。<a id="a-2b"></a>明十境之中。<a id="a-2c"></a>随观一境用十法成乘。<a id="a-2d"></a>是则十境是有百法成乘。<a id="a-2e"></a>今且先观阴界入一境。<a id="a-2f"></a>辩十法成乘者。<a id="a-2g"></a>问何故。<a id="a-2h"></a>先观阴界入耶。<a id="a-2i"></a>答阴即五阴。<a id="a-2j"></a>入即十二入。<a id="a-2k"></a>界即十八界。<a id="a-2l"></a>还约色心二法开合为阴界入。<a id="a-2m"></a>只是五阴之身耳。<a id="a-2n"></a>今先观者。<a id="a-2o"></a>为一切众生与五阴旃陀罗。<a id="a-2p"></a>相随而复常被其害。<a id="a-2q"></a>行者既已觉知。<a id="a-2r"></a>仍欲度涅槃彼岸故先观也。<a id="a-2s"></a>且复今观心论始终。<a id="a-2t"></a>正明问观自生心。<a id="a-2u"></a>今观五阴即是观一念心也。<a id="a-2v"></a>偈云。<a id="a-2w"></a>各成十法乘者。<a id="a-2x"></a>即是正就观阴入境。<a id="a-2y"></a>更开十法成乘。<a id="a-2z"></a>何者。<a id="a-30"></a>一明不思议境。<a id="a-31"></a>二发菩提心。<a id="a-32"></a>三明止观。<a id="a-33"></a>四明破法遍。<a id="a-34"></a>五识知通塞。<a id="a-35"></a>六明道品调停。<a id="a-36"></a>七明六度助道。<a id="a-37"></a>八明次位。<a id="a-38"></a>九明安忍。<a id="a-39"></a>十不起顺道法爱。<a id="a-3A"></a>然斯之十法是学道之方轨。<a id="a-3B"></a>还源之要术。<a id="a-3C"></a>出火宅之良津。<a id="a-3D"></a>度生死河之桥梁。<a id="a-3E"></a>所以今行者宜记忆斯之十法。<a id="a-3F"></a>细心寻之。<a id="a-3G"></a>释出十知其妙也。<a id="a-3H"></a>而言十法成乘者。<a id="a-3I"></a>乘是运出之义。<a id="a-3J"></a>斯之十法共成一大乘。<a id="a-3K"></a>运出生死涅槃二乐。<a id="a-3L"></a>直入中道。<a id="a-3M"></a>故法华云。<a id="a-3N"></a>乘此宝乘游于四方。<a id="a-3O"></a>嬉戏快乐直至道场。<a id="a-3P"></a>四方者。<a id="a-3Q"></a>十住行向地等四十位也。<a id="a-3R"></a>直至道场。<a id="a-3S"></a>即妙觉也。<a id="a-3T"></a>今第一观心是如来藏故。<a id="a-3U"></a>即是不可思议境也。<a id="a-3V"></a>但众生理具而情迷有而不知故。<a id="a-3W"></a>第二起私誓慈悲也。<a id="a-3X"></a>欲显出心中如来宝藏。<a id="a-3Y"></a>必须修定慧方可显故。<a id="a-3Z"></a>第三明修止观安心止观。<a id="a-3a"></a>即定慧。<a id="a-3b"></a>定慧照了有壅滞不通。<a id="a-3c"></a>即须破之故。<a id="a-3d"></a>第四明破法遍也。<a id="a-3e"></a>虽复遍破。<a id="a-3f"></a>然塞处须破。<a id="a-3g"></a>通处不须故。<a id="a-3h"></a>第五明善知通塞也。<a id="a-3i"></a>虽知通塞。<a id="a-3j"></a>复须道品调停故。<a id="a-3k"></a>第六明三十七品调停得所也。<a id="a-3l"></a>此六章多明正道而复须助道故。<a id="a-3m"></a>第七明六度为助道也。<a id="a-3n"></a>然正助既具必证胜法。<a id="a-3o"></a>行者不识即谓是极圣。<a id="a-3p"></a>多堕增上慢故。<a id="a-3q"></a>第八明识次位也。<a id="a-3r"></a>虽知次位。<a id="a-3s"></a>不堕上慢而发胜法不能不说。<a id="a-3t"></a>说毕则破菩萨行故。<a id="a-3u"></a>第九明安忍也。<a id="a-3v"></a>虽外忍不说而内心不能不爱着。<a id="a-3w"></a>爱著名菩萨顶堕故。<a id="a-3x"></a>第十明不起顺道法爱也。<a id="a-3y"></a>今略明十法次第之相如是。<a id="a-3z"></a>次广明十法。<a id="a-40"></a>第一先观心是不思境者。<a id="a-41"></a>即是观知一念自生之心。<a id="a-42"></a>而是如来藏。<a id="a-43"></a>而具十界百如。<a id="a-44"></a>生死涅槃在一念心中而不相妨故。<a id="a-45"></a>名不可思议境也。<a id="a-46"></a>言十法界者。<a id="a-47"></a>六道为六。<a id="a-48"></a>二乘为八。<a id="a-49"></a>菩萨为九。<a id="a-4A"></a>佛为十。<a id="a-4B"></a>此十界同是真如实际之法。<a id="a-4C"></a>故云法界。<a id="a-4D"></a>又十法隔别不同。<a id="a-4E"></a>故云法界也。<a id="a-4F"></a>百如者。<a id="a-4G"></a>一界有十。<a id="a-4H"></a>十界有百也。<a id="a-4I"></a>所言十者。<a id="a-4J"></a>法华云。<a id="a-4K"></a>如是相。<a id="a-4L"></a>如是性。<a id="a-4M"></a>如是体。<a id="a-4N"></a>如是力。<a id="a-4O"></a>如是作。<a id="a-4P"></a>如是因。<a id="a-4Q"></a>如是缘。<a id="a-4R"></a>如是果。<a id="a-4S"></a>如是报。<a id="a-4T"></a>如是本末究竟等。<a id="a-4U"></a>此是十如也。<a id="a-4V"></a>可揽名相不改名性。<a id="a-4W"></a>主质名体。<a id="a-4X"></a>堪任为力。<a id="a-4Y"></a>运动为作。<a id="a-4Z"></a>习因为因。<a id="a-4a"></a>报因为缘。<a id="a-4b"></a>习果为果。<a id="a-4c"></a>报果为报。<a id="a-4d"></a>初相为本。<a id="a-4e"></a>本即空假中后报为末。<a id="a-4f"></a>末亦空假中。<a id="a-4g"></a>如是本末同等有三观。<a id="a-4h"></a>故云本末究竟等也。<a id="a-4i"></a>今且约地狱界有十如者。<a id="a-4j"></a>地狱相者。<a id="a-4k"></a>相是恶相。<a id="a-4l"></a>表堕不如意处。<a id="a-4m"></a>性者。<a id="a-4n"></a>黑业是。<a id="a-4o"></a>体者。<a id="a-4p"></a>粗恶摧折色心是。<a id="a-4q"></a>力者。<a id="a-4r"></a>登刀山上剑树之功力是。<a id="a-4s"></a>作者。<a id="a-4t"></a>运动三业建创诸恶是。<a id="a-4u"></a>因者。<a id="a-4v"></a>恶习因是。<a id="a-4w"></a>缘者。<a id="a-4x"></a>恶缘助也。<a id="a-4y"></a>果者。<a id="a-4z"></a>习果是。<a id="a-50"></a>如多欲人堕地狱。<a id="a-51"></a>见刀山是可爱色境。<a id="a-52"></a>即往趣之是。<a id="a-53"></a>其习果登山即变受刀山剑树之苦。<a id="a-54"></a>即是报也。<a id="a-55"></a>本末究竟等者。<a id="a-56"></a>如是相是初故是本。<a id="a-57"></a>如是报是后故是末。<a id="a-58"></a>初本相空末报亦空。<a id="a-59"></a>此就空为等也。<a id="a-5A"></a>假中等亦然。<a id="a-5B"></a>今相师初见相。<a id="a-5C"></a>即记其后受果报之事者。<a id="a-5D"></a>良由后末报在于初相中。<a id="a-5E"></a>故逆记也。<a id="a-5F"></a>是本与末等。<a id="a-5G"></a>如佛逆记鸽后为支佛。<a id="a-5H"></a>相师见其后报追记前相之事者。<a id="a-5I"></a>良由初本相在于后末报中。<a id="a-5J"></a>是即末报与初等。<a id="a-5K"></a>如佛追记鸽前生事。<a id="a-5L"></a>此就假论等也。<a id="a-5M"></a>初后皆同真如法界。<a id="a-5N"></a>即中论等也。<a id="a-5O"></a>故云。<a id="a-5P"></a>即本末究竟等也。<a id="a-5Q"></a>此就地狱法界论十如之相也。<a id="a-5R"></a>次约佛法界论十如者。<a id="a-5S"></a>缘因是佛相。<a id="a-5T"></a>了因是佛性。<a id="a-5U"></a>正因是佛体。<a id="a-5V"></a>菩提心是佛力。<a id="a-5W"></a>智慧庄严是佛因。<a id="a-5X"></a>福德庄严是佛缘。<a id="a-5Y"></a>朗然大觉是佛果。<a id="a-5Z"></a>断德涅槃是佛报。<a id="a-5a"></a>初相后报皆三观三谛。<a id="a-5b"></a>故云究竟等也。<a id="a-5c"></a>问何以独约地狱及佛两法界辩十如耶。<a id="a-5d"></a>答地狱最恶。<a id="a-5e"></a>佛界最善。<a id="a-5f"></a>今约善恶辩十如。<a id="a-5g"></a>可见者中间八界十如例知。<a id="a-5h"></a>不能委说。<a id="a-5i"></a>若得意者亦足除疑。<a id="a-5j"></a>不得意者徒繁无益也。<a id="a-5k"></a>若就别说十界百如。<a id="a-5l"></a>历别如前。<a id="a-5m"></a>今就圆论一念之心。<a id="a-5n"></a>即具百界千如故。<a id="a-5o"></a>目此心为不可思议境也。<a id="a-5p"></a>问凡夫罪心何得有佛清净法界十如者耶斯义若明。<a id="a-5q"></a>余界十如则可知也。<a id="a-5r"></a>答实如所问难行之事。<a id="a-5s"></a>所以法华教起。<a id="a-5t"></a>正以此为大事。<a id="a-5u"></a>只为众生有佛法界十如之知见故。<a id="a-5v"></a>而众生理具情迷。<a id="a-5w"></a>为无明醉有而不见。<a id="a-5x"></a>故云不觉。<a id="a-5y"></a>内衣里有无价宝珠。<a id="a-5z"></a>今示所系珠。<a id="a-60"></a>故云大事。<a id="a-61"></a>何者。<a id="a-62"></a>为令众生开示悟入佛之知见道。<a id="a-63"></a>故出现于世。<a id="a-64"></a>众生若无佛之知见。<a id="a-65"></a>何所开悟。<a id="a-66"></a>若贫女无藏何所示耶。<a id="a-67"></a>佛将此为大事。<a id="a-68"></a>何可得易解耶。<a id="a-69"></a>如前释圆教义同。<a id="a-6A"></a>可将彼以释今也。<a id="a-6B"></a>更略释者。<a id="a-6C"></a>经云。<a id="a-6D"></a>一切众生即菩提相。<a id="a-6E"></a>岂非众生有佛如是相耶。<a id="a-6F"></a>经云。<a id="a-6G"></a>一切众生皆有佛性。<a id="a-6H"></a>岂非众生有佛如是性耶。<a id="a-6I"></a>经云。<a id="a-6J"></a>烦恼即菩提。<a id="a-6K"></a>岂非众生有佛如是力如是作如是因如是缘四如耶。<a id="a-6L"></a>经云。<a id="a-6M"></a>生死即涅槃。<a id="a-6N"></a>岂非众生有佛如是体如是果如是报三如耶。<a id="a-6O"></a>经云。<a id="a-6P"></a>一切众生心是三十二相八十随形好。<a id="a-6Q"></a>是心是佛是心作佛。<a id="a-6R"></a>又云。<a id="a-6S"></a>心佛及众生是三无差别。<a id="a-6T"></a>斯则证众生有本末佛法界十如。<a id="a-6U"></a>明文可见。<a id="a-6V"></a>经譬贫女伏藏。<a id="a-6W"></a>力士额珠。<a id="a-6X"></a>内衣之宝。<a id="a-6Y"></a>水内琉璃。<a id="a-6Z"></a>并是谕此。<a id="a-6a"></a>是则人法界有佛法界十如。<a id="a-6b"></a>其义已明。<a id="a-6c"></a>人法界有二乘菩萨六道八界十如等。<a id="a-6d"></a>可以意知。<a id="a-6e"></a>无劳更说。<a id="a-6f"></a>故经云。<a id="a-6g"></a>众生身有毒草。<a id="a-6h"></a>复有微妙药王者。<a id="a-6i"></a>六道法界十如。<a id="a-6j"></a>即是身毒草。<a id="a-6k"></a>四圣法界十如。<a id="a-6l"></a>即是药王。<a id="a-6m"></a>问佛菩萨二乘四圣。<a id="a-6n"></a>即是涅槃。<a id="a-6o"></a>六道十如。<a id="a-6p"></a>即是生死。<a id="a-6q"></a>生死涅槃升沉永别。<a id="a-6r"></a>云何得同在一心中耶。<a id="a-6s"></a>答譬解者冰喻六道。<a id="a-6t"></a>水喻四圣。<a id="a-6u"></a>而冰水一质何妨生死涅槃体同。<a id="a-6v"></a>只为空有不相碍二河不相妨。<a id="a-6w"></a>而在一心故。<a id="a-6x"></a>名不可思议境也。<a id="a-6y"></a>问既云。<a id="a-6z"></a>众生有佛法界十如佛之知见。<a id="a-70"></a>而众生何以不见。<a id="a-71"></a>何不遮众生堕地狱耶。<a id="a-72"></a>答涅槃中迦葉等诸菩萨处处共佛。<a id="a-73"></a>论难斯事有之与无见与不见。<a id="a-74"></a>佛谕如箜篌之声。<a id="a-75"></a>何者。<a id="a-76"></a>菩萨有善方便修习。<a id="a-77"></a>则见佛性。<a id="a-78"></a>故名为有。<a id="a-79"></a>即能遮地狱。<a id="a-7A"></a>亦如善弹箜篌者。<a id="a-7B"></a>其声则出。<a id="a-7C"></a>而凡夫无方便修习。<a id="a-7D"></a>则不见佛性。<a id="a-7E"></a>故堕地狱虽不见性。<a id="a-7F"></a>不可言无。<a id="a-7G"></a>亦如痴王断弦求声不得。<a id="a-7H"></a>而不可言箜篌无声。<a id="a-7I"></a>今众生有佛法界十如。<a id="a-7J"></a>有之与无其相如是。<a id="a-7K"></a>是则闻有不可即责其形质。<a id="a-7L"></a>闻无不可即谓如兔角。<a id="a-7M"></a>故经云。<a id="a-7N"></a>佛性非有非无。<a id="a-7O"></a>非有破虚空非无破兔角。<a id="a-7P"></a>众生佛性既尔。<a id="a-7Q"></a>余九如亦然。<a id="a-7R"></a>斯则亦得是有亦得是无。<a id="a-7S"></a>亦有亦无非有非无。<a id="a-7T"></a>若取相生着四句皆是邪见。<a id="a-7U"></a>经云。<a id="a-7V"></a>般若波罗蜜四边不可取。<a id="a-7W"></a>邪见火烧故。<a id="a-7X"></a>若无相潜流。<a id="a-7Y"></a>闻佛四说时能悟理。<a id="a-7Z"></a>四句皆是门也。<a id="a-7a"></a>故云。<a id="a-7b"></a>般若四门入清凉池。<a id="a-7c"></a>萨遮尼干子受记经云。<a id="a-7d"></a>一切众生烦恼身。<a id="a-7e"></a>即是如来藏。<a id="a-7f"></a>当知一切烦恼藏有如来法身。<a id="a-7g"></a>湛然满足。<a id="a-7h"></a>如麻中油。<a id="a-7i"></a>如木中火。<a id="a-7j"></a>如地中水。<a id="a-7k"></a>如乳中酪。<a id="a-7l"></a>如藏中宝。<a id="a-7m"></a>是故众生。<a id="a-7n"></a>即如来藏。<a id="a-7o"></a>此并是经明文也。<a id="a-7p"></a>问生死众生有佛法界十如。<a id="a-7q"></a>经论明证理应可信。<a id="a-7r"></a>但佛是出生死人。<a id="a-7s"></a>何得复有六道法界十如耶。<a id="a-7t"></a>答斯义微隐实难可取信。<a id="a-7u"></a>经云。<a id="a-7v"></a>五眼具足成菩提。<a id="a-7w"></a>又佛问须菩提。<a id="a-7x"></a>佛有肉眼不乃至问有佛眼不。<a id="a-7y"></a>答云有。<a id="a-7z"></a>然既有凡夫之肉眼。<a id="a-80"></a>岂无凡夫之六根。<a id="a-81"></a>是即肉眼天眼及六根。<a id="a-82"></a>即是六道法界。<a id="a-83"></a>慧眼即二乘法界。<a id="a-84"></a>法眼即菩萨法界。<a id="a-85"></a>佛眼即佛界。<a id="a-86"></a>斯则佛既具五眼。<a id="a-87"></a>则有十法界百如明矣。<a id="a-88"></a>问众生六根法界十如。<a id="a-89"></a>皆悉无常。<a id="a-8A"></a>佛既有者亦应无常耶。<a id="a-8B"></a>答经云。<a id="a-8C"></a>所谓彼眼根。<a id="a-8D"></a>于诸如来常具足无减修。<a id="a-8E"></a>了了分明见。<a id="a-8F"></a>乃至彼意根。<a id="a-8G"></a>于诸如来常具足无减修。<a id="a-8H"></a>了了分明知。<a id="a-8I"></a>经云彼者。<a id="a-8J"></a>彼指众生。<a id="a-8K"></a>是则众生六根于诸如来是常。<a id="a-8L"></a>况佛有肉眼等诸根而不是当耶。<a id="a-8M"></a>经云。<a id="a-8N"></a>凡人所知者。<a id="a-8O"></a>名为世谛。<a id="a-8P"></a>如来所知者。<a id="a-8Q"></a>名为真谛。<a id="a-8R"></a>斯则虽同照一境。<a id="a-8S"></a>境随于照有真俗之殊。<a id="a-8T"></a>虽同有六根而有常无常之异也。<a id="a-8U"></a>问何以然。<a id="a-8V"></a>答中论云。<a id="a-8W"></a>因缘所生法我说即是空。<a id="a-8X"></a>亦名为假名亦名中道义。<a id="a-8Y"></a>六道十如即是因缘生法。<a id="a-8Z"></a>二乘十如即是空。<a id="a-8a"></a>菩萨十如即是假。<a id="a-8b"></a>佛十如即是中。<a id="a-8c"></a>是则十界百如。<a id="a-8d"></a>只是三观。<a id="a-8e"></a>佛有空假而常中。<a id="a-8f"></a>不为二边所染。<a id="a-8g"></a>所以佛有十界皆常。<a id="a-8h"></a>而众生虽有三观。<a id="a-8i"></a>不得空中二观用故。<a id="a-8j"></a>为六尘所染。<a id="a-8k"></a>而复无常虽不得用。<a id="a-8l"></a>不可言无空中二观也。<a id="a-8m"></a>贫女不知伏藏。<a id="a-8n"></a>不可言无财。<a id="a-8o"></a>如痴王不善取声。<a id="a-8p"></a>不可言无响也。<a id="a-8q"></a>二谕况之。<a id="a-8r"></a>可以意知。<a id="a-8s"></a>无劳疑也。<a id="a-8t"></a>如是圆信成就名初随喜品人。<a id="a-8u"></a>所以法华格量。<a id="a-8v"></a>此人功德不可思议。<a id="a-8w"></a>诸佛穷劫叹其功德不能令尽。<a id="a-8x"></a>况凡夫耶。<a id="a-8y"></a>事如经说。<a id="a-8z"></a>以常不轻作此圆信故。<a id="a-90"></a>敬一切众生皆作佛想。<a id="a-91"></a>所以六道众生皆有佛法界体力性相等妙法。<a id="a-92"></a>岂可轻耶。<a id="a-93"></a>以其圆信故。<a id="a-94"></a>得六根清净。<a id="a-95"></a>龙女以圆而修。<a id="a-96"></a>速成三菩提。<a id="a-97"></a>故经云。<a id="a-98"></a>我本立誓愿。<a id="a-99"></a>欲令一切众皆令入佛道。<a id="a-9A"></a>我愿已满足。<a id="a-9B"></a>一期事办。<a id="a-9C"></a>所以二万灯明佛说法华竟。<a id="a-9D"></a>即入涅槃。<a id="a-9E"></a>良有以也。<a id="a-9F"></a>问一心只是一法。<a id="a-9G"></a>何得有十界百如耶。<a id="a-9H"></a>答若具论者。<a id="a-9I"></a>有百界千如。<a id="a-9J"></a>恐闻者疑谤故。<a id="a-9K"></a>且略说耳。<a id="a-9L"></a>若信十界百如则不疑百界千如也。<a id="a-9M"></a>何者。<a id="a-9N"></a>如人界有地狱畜生饿鬼修罗天声闻支佛菩萨佛十界百如。<a id="a-9O"></a>在于人心而一界既有十界。<a id="a-9P"></a>如地狱复有畜生等十如。<a id="a-9Q"></a>是更互相有故。<a id="a-9R"></a>十界有百界千如也。<a id="a-9S"></a>并在乎一心而不相碍故。<a id="a-9T"></a>名不可思议境也。<a id="a-9U"></a>譬如一念之心。<a id="a-9V"></a>而有八万四千烦恼心。<a id="a-9W"></a>有百界千如。<a id="a-9X"></a>何足可疑。<a id="a-9Y"></a>又如一镜而现万像。<a id="a-9Z"></a>无情尚尔。<a id="a-9a"></a>何况心灵智识耶。<a id="a-9b"></a>又如安乐行品明一念眠心梦。<a id="a-9c"></a>初发心行菩萨道。<a id="a-9d"></a>次成佛转法轮入涅槃。<a id="a-9e"></a>百千万亿阿僧祇事。<a id="a-9f"></a>而在一念梦心耳。<a id="a-9g"></a>以谕况之。<a id="a-9h"></a>可以意得。<a id="a-9i"></a>但勤研修勿致疑而自妨道。<a id="a-9j"></a>若众生心无百界千如者。<a id="a-9k"></a>佛何得记。<a id="a-9l"></a>众生应堕六道。<a id="a-9m"></a>应得四圣者也。<a id="a-9n"></a>然以众生心空而常假故。<a id="a-9o"></a>有百界千如故。<a id="a-9p"></a>为佛三明十力之所照也。<a id="a-9q"></a>假而常空。<a id="a-9r"></a>如来虽照百界千如寂。<a id="a-9s"></a>而无相空假而常中故。<a id="a-9t"></a>如来虽复寂照。<a id="a-9u"></a>无空假二相。<a id="a-9v"></a>虽无二相不失双照俱游。<a id="a-9w"></a>是则境智相称感应相关也。<a id="a-9x"></a>斯则虽言心是百界千如。<a id="a-9y"></a>何可定存有之与非有非无者乎。<a id="a-9z"></a>故云。<a id="a-A0"></a>心是不可思议境一法者也。<a id="a-A1"></a>二明发四弘誓之心者。<a id="a-A2"></a>观一念自生心具十界百如。<a id="a-A3"></a>而六道界即是生死苦集二谛。<a id="a-A4"></a>四圣界即是涅槃道灭二谛。<a id="a-A5"></a>然既十界在乎一念。<a id="a-A6"></a>是则四谛亦在乎一心。<a id="a-A7"></a>而十界名殊而体同是一。<a id="a-A8"></a>是则四谛名异而理同。<a id="a-A9"></a>何以知然。<a id="a-AA"></a>迷则苦集。<a id="a-AB"></a>悟则道灭。<a id="a-AC"></a>迷悟起于行者之心。<a id="a-AD"></a>而道灭苦集未尝有二。<a id="a-AE"></a>故云一体。<a id="a-AF"></a>一体即实谛也。<a id="a-AG"></a>故经云。<a id="a-AH"></a>唯一实谛方便说二。<a id="a-AI"></a>是则一实四谛。<a id="a-AJ"></a>如来宝藏在一念心中。<a id="a-AK"></a>我昔不知今始觉悟。<a id="a-AL"></a>而众生迷惑不晓所以。<a id="a-AM"></a>于此四谛而起四弘慈悲之心。<a id="a-AN"></a>经云。<a id="a-AO"></a>弟子众尘劳。<a id="a-AP"></a>即以心数为弟子。<a id="a-AQ"></a>心有六道法界。<a id="a-AR"></a>即是八万四千尘劳成假名众生弟子。<a id="a-AS"></a>是名苦谛。<a id="a-AT"></a>即起誓心。<a id="a-AU"></a>众生无边誓愿度。<a id="a-AV"></a>一弘也。<a id="a-AW"></a>八万四千尘劳实法名为集谛。<a id="a-AX"></a>即起誓心。<a id="a-AY"></a>烦恼无数誓愿断。<a id="a-AZ"></a>二弘也。<a id="a-Aa"></a>心有四圣法界。<a id="a-Ab"></a>即有八万四千法藏诸波罗蜜。<a id="a-Ac"></a>而起誓心。<a id="a-Ad"></a>法门无尽誓愿知。<a id="a-Ae"></a>三弘也。<a id="a-Af"></a>揽此法门名诸佛。<a id="a-Ag"></a>即起誓心。<a id="a-Ah"></a>无上佛道誓愿成。<a id="a-Ai"></a>四弘也。<a id="a-Aj"></a>然十界百如在乎一心。<a id="a-Ak"></a>经云。<a id="a-Al"></a>缘于如来名曰无缘。<a id="a-Am"></a>今观心九界。<a id="a-An"></a>即佛界是缘于如来。<a id="a-Ao"></a>即是同体无缘四弘慈也。<a id="a-Ap"></a>问云。<a id="a-Aq"></a>何是思议慈耶。<a id="a-Ar"></a>答见四趣苦。<a id="a-As"></a>悲拔慈与人天之乐。<a id="a-At"></a>名众生缘慈。<a id="a-Au"></a>见六道生死苦。<a id="a-Av"></a>悲拔慈与即空涅槃之法乐。<a id="a-Aw"></a>名法缘慈。<a id="a-Ax"></a>见二乘无知苦。<a id="a-Ay"></a>悲拔慈与出假法喜多闻分别乐。<a id="a-Az"></a>亦是众生缘慈。<a id="a-B0"></a>见二边分别苦。<a id="a-B1"></a>悲拔慈与如来中道法身之乐。<a id="a-B2"></a>名曰无缘是则次第拔苦与乐。<a id="a-B3"></a>虽缘如来非同体无缘故是思议慈耳。<a id="a-B4"></a>今观九界。<a id="a-B5"></a>即是佛界。<a id="a-B6"></a>更何苦集异乐。<a id="a-B7"></a>而言拔苦与乐。<a id="a-B8"></a>故是同体。<a id="a-B9"></a>观心九界。<a id="a-BA"></a>即是如来。<a id="a-BB"></a>名曰无缘慈。<a id="a-BC"></a>而缘如来界不失九界枯荣双照。<a id="a-BD"></a>即大涅槃珍宝。<a id="a-BE"></a>大聚经云。<a id="a-BF"></a>是慈即是大法聚。<a id="a-BG"></a>是慈即是大涅槃故。<a id="a-BH"></a>慈亦不可思议也。<a id="a-BI"></a>三明修止观者。<a id="a-BJ"></a>然一心有十界。<a id="a-BK"></a>十界即三观。<a id="a-BL"></a>已如前说。<a id="a-BM"></a>是则心性之理寂而常照。<a id="a-BN"></a>照而常寂。<a id="a-BO"></a>而众生迷寂故而起妄乱。<a id="a-BP"></a>自破寂定迷照故。<a id="a-BQ"></a>而起闇惑。<a id="a-BR"></a>自破慧眼之明。<a id="a-BS"></a>破慧眼故。<a id="a-BT"></a>不能照了本源。<a id="a-BU"></a>颠倒造罪妄劳每害。<a id="a-BV"></a>破寂定故。<a id="a-BW"></a>惑乱理珠。<a id="a-BX"></a>心水不清琉璃不现。<a id="a-BY"></a>欲令还源本寂令修止也。<a id="a-BZ"></a>使归本照令修观也。<a id="a-Ba"></a>又本源不寂不照者。<a id="a-Bb"></a>散不可止闇不可破。<a id="a-Bc"></a>虽修止观散闇。<a id="a-Bd"></a>终无灭理。<a id="a-Be"></a>亦无得圣之佛。<a id="a-Bf"></a>以其散闇虚而不实。<a id="a-Bg"></a>所以可破可灭者耳。<a id="a-Bh"></a>问何能知本寂。<a id="a-Bi"></a>答身为本又问。<a id="a-Bj"></a>身孰为本。<a id="a-Bk"></a>净名云。<a id="a-Bl"></a>欲贪为本。<a id="a-Bm"></a>又问欲贪孰为本。<a id="a-Bn"></a>答虚妄分别为本。<a id="a-Bo"></a>又问。<a id="a-Bp"></a>虚妄谁为本。<a id="a-Bq"></a>答颠倒为本。<a id="a-Br"></a>又云。<a id="a-Bs"></a>颠倒谁为本。<a id="a-Bt"></a>答无住为本。<a id="a-Bu"></a>又问无住谁为本。<a id="a-Bv"></a>答无住则无本。<a id="a-Bw"></a>从无住本立一切法无住。<a id="a-Bx"></a>岂非本寂而妄起一切法耶。<a id="a-By"></a>又既悟心是如来藏。<a id="a-Bz"></a>具足一切佛法。<a id="a-C0"></a>若不修止观显出者。<a id="a-C1"></a>无殊悟伏藏于宅而不施功。<a id="a-C2"></a>常患贫也。<a id="a-C3"></a>渴遇泉而不饮。<a id="a-C4"></a>饥遇食而不餐。<a id="a-C5"></a>饥渴终不息也。<a id="a-C6"></a>苟欲修心研习者。<a id="a-C7"></a>莫过定慧止观二轮也。<a id="a-C8"></a>经云。<a id="a-C9"></a>毗婆舍那能破烦恼。<a id="a-CA"></a>何故复须奢摩他耶。<a id="a-CB"></a>佛言。<a id="a-CC"></a>先以定动。<a id="a-CD"></a>后以慧拔。<a id="a-CE"></a>释论云。<a id="a-CF"></a>觉观风动心禅定能灭之。<a id="a-CG"></a>是则定止散风观照惑闇。<a id="a-CH"></a>心偏沈则用观察起。<a id="a-CI"></a>心偏浮则用止息之。<a id="a-CJ"></a>沉浮迭谢。<a id="a-CK"></a>宜用四悉檀。<a id="a-CL"></a>修止观便宜治之(云云)。<a id="a-CM"></a>四明破法遍者。<a id="a-CN"></a>然上止观研修而未入者。<a id="a-CO"></a>必由见着。<a id="a-CP"></a>苟执之心事须破也。<a id="a-CQ"></a>文为二。<a id="a-CR"></a>一竖次第破。<a id="a-CS"></a>二非横非竖圆破。<a id="a-CT"></a>就初为三。<a id="a-CU"></a>一从假入空破。<a id="a-CV"></a>二从空出假破。<a id="a-CW"></a>三得中道破。<a id="a-CX"></a>就初又二。<a id="a-CY"></a>一破见假惑。<a id="a-CZ"></a>二破思假惑。<a id="a-Ca"></a>然夫破惑取理。<a id="a-Cb"></a>必须依门而入。<a id="a-Cc"></a>然门有种种非一。<a id="a-Cd"></a>至如小乘五百罗汉。<a id="a-Ce"></a>各说身因。<a id="a-Cf"></a>即是五百门也。<a id="a-Cg"></a>华严云无量空门汝犹未入。<a id="a-Ch"></a>又如五千菩萨。<a id="a-Ci"></a>各说入不二法门。<a id="a-Cj"></a>即五千门也。<a id="a-Ck"></a>经略出三十二菩萨耳。<a id="a-Cl"></a>而最初法自在菩萨而说生灭。<a id="a-Cm"></a>为不二法。<a id="a-Cn"></a>本不生今则无灭。<a id="a-Co"></a>是为入不二法门者。<a id="a-Cp"></a>即是初明无生门也。<a id="a-Cq"></a>净名最后默然。<a id="a-Cr"></a>入不二法门。<a id="a-Cs"></a>还是无生门也。<a id="a-Ct"></a>欲表四十二字门。<a id="a-Cu"></a>初阿后茶皆是不生。<a id="a-Cv"></a>今论亦初辨四不可说。<a id="a-Cw"></a>即初不生门。<a id="a-Cx"></a>最后偈云。<a id="a-Cy"></a>云何无文字。<a id="a-Cz"></a>一切言语断寂然无言说。<a id="a-D0"></a>即同净名无言入不二。<a id="a-D1"></a>法门也。<a id="a-D2"></a>今约无生门破法遍。<a id="a-D3"></a>同法自在菩萨。<a id="a-D4"></a>体法无生观门也。<a id="a-D5"></a>今且会通四不可说者。<a id="a-D6"></a>法本不生者。<a id="a-D7"></a>即是不生心中六道。<a id="a-D8"></a>生生即有门也。<a id="a-D9"></a>今则无灭者。<a id="a-DA"></a>即是无灭心中二乘。<a id="a-DB"></a>生不生之灭。<a id="a-DC"></a>即空门也。<a id="a-DD"></a>是为入不二法门者。<a id="a-DE"></a>即是入心中佛界不生不生不二法门。<a id="a-DF"></a>即非空非有门也。<a id="a-DG"></a>虽入不二法门。<a id="a-DH"></a>而复能双照。<a id="a-DI"></a>即是心中菩萨界不生生。<a id="a-DJ"></a>亦空亦有门也。<a id="a-DK"></a>今观心六道。<a id="a-DL"></a>即四圣界者。<a id="a-DM"></a>岂非一门即三门。<a id="a-DN"></a>生生一句。<a id="a-DO"></a>即三句耶。<a id="a-DP"></a>观心二乘界。<a id="a-DQ"></a>即八界者。<a id="a-DR"></a>岂非空门。<a id="a-DS"></a>即三门生不生一句。<a id="a-DT"></a>即三句耶。<a id="a-DU"></a>观心菩萨界。<a id="a-DV"></a>即九界者。<a id="a-DW"></a>岂非亦空亦有一门。<a id="a-DX"></a>即三门不生生一句。<a id="a-DY"></a>即三句耶。<a id="a-DZ"></a>观心佛界。<a id="a-Da"></a>即九界者。<a id="a-Db"></a>即是非空非有一门。<a id="a-Dc"></a>即三门不生不生一句。<a id="a-Dd"></a>即三句耶。<a id="a-De"></a>是则四句四门十界融通无阂。<a id="a-Df"></a>即是圆人之所用也。<a id="a-Dg"></a>今为圆破难见。<a id="a-Dh"></a>先明三观次第竖破。<a id="a-Di"></a>今约有门破见惑见者。<a id="a-Dj"></a>即是见理时断。<a id="a-Dk"></a>故名见惑。<a id="a-Dl"></a>从解得名也。<a id="a-Dm"></a>就中有二。<a id="a-Dn"></a>一明见惑之过。<a id="a-Do"></a>二明体法观门。<a id="a-Dp"></a>即约三假四句捡责。<a id="a-Dq"></a>今明见惑过者。<a id="a-Dr"></a>由止观心有百界千如即生。<a id="a-Ds"></a>苟执空谓心有百界千如形相可存。<a id="a-Dt"></a>因生八十八使苦集。<a id="a-Du"></a>何者。<a id="a-Dv"></a>由此观生死不识见心苦集。<a id="a-Dw"></a>火宅所烧为诸虫兽所啖。<a id="a-Dx"></a>今示相者。<a id="a-Dy"></a>恃此观解陵慢于他。<a id="a-Dz"></a>如经鸱枭雕鹫。<a id="a-E0"></a>譬慢使也。<a id="a-E1"></a>赞其见解则喜。<a id="a-E2"></a>诃之则嗔。<a id="a-E3"></a>如经蚖蛇蝮蝎。<a id="a-E4"></a>譬嗔使也。<a id="a-E5"></a>不识见心苦集即痴。<a id="a-E6"></a>如经守宫百足。<a id="a-E7"></a>譬痴使。<a id="a-E8"></a>缠绵贪爱此见如经狐狼野干。<a id="a-E9"></a>譬贪使也。<a id="a-EA"></a>今虽无疑后当大疑。<a id="a-EB"></a>或被人破。<a id="a-EC"></a>即生疑心。<a id="a-ED"></a>如经斗诤[齒*(虎-儿+且)]掣。<a id="a-EE"></a>譬疑使也。<a id="a-EF"></a>因此有见拨无因果即邪见。<a id="a-EG"></a>如经夜叉恶鬼食啖人肉。<a id="a-EH"></a>譬邪见使也。<a id="a-EI"></a>计此为道望通至涅槃即戒取。<a id="a-EJ"></a>如经鸠槃茶鬼蹲踞土埵。<a id="a-EK"></a>譬戒取使也。<a id="a-EL"></a>计我能解即身见。<a id="a-EM"></a>如经其身长大裸形黑瘦。<a id="a-EN"></a>譬身见也。<a id="a-EO"></a>谓我所计。<a id="a-EP"></a>即是涅槃。<a id="a-EQ"></a>即是见取。<a id="a-ER"></a>如经复有。<a id="a-ES"></a>诸鬼其咽如针。<a id="a-ET"></a>譬见取也。<a id="a-EU"></a>计我断常不当中理。<a id="a-EV"></a>即是边见。<a id="a-EW"></a>如经复有诸鬼首如牛头。<a id="a-EX"></a>譬边见也。<a id="a-EY"></a>此十使约欲界四谛。<a id="a-EZ"></a>苦十集七除身边戒。<a id="a-Ea"></a>道八除身边。<a id="a-Eb"></a>灭七除身边戒。<a id="a-Ec"></a>合三十二。<a id="a-Ed"></a>是欲界被火烧也。<a id="a-Ee"></a>上界通除嗔。<a id="a-Ef"></a>色界四谛二十八。<a id="a-Eg"></a>加经恶兽毒蛇藏窜孔穴。<a id="a-Eh"></a>明色界被烧也无色界四谛二十八。<a id="a-Ei"></a>如经蜈蚣蚰蜓毒蛇之类。<a id="a-Ej"></a>譬无色界被烧也。<a id="a-Ek"></a>合三界有八十八使为集谛。<a id="a-El"></a>是见依色起即苦谛。<a id="a-Em"></a>又五十校计经云。<a id="a-En"></a>若眼见好色中有阴中有集。<a id="a-Eo"></a>见恶色中有阴中有集。<a id="a-Ep"></a>见平等色中有阴中有集。<a id="a-Eq"></a>乃至意识好法有阴有集。<a id="a-Er"></a>余根亦然。<a id="a-Es"></a>是则集即集谛。<a id="a-Et"></a>阴即苦谛。<a id="a-Eu"></a>斯则由计执此。<a id="a-Ev"></a>又十二因缘爱取有无明行五是集谛。<a id="a-Ew"></a>识名色六入触受生老死七是苦谛。<a id="a-Ex"></a>是见心苦集。<a id="a-Ey"></a>即是十二因缘。<a id="a-Ez"></a>又无明爱取。<a id="a-F0"></a>即是烦恼道。<a id="a-F1"></a>行有即业道。<a id="a-F2"></a>识名色六入触受生老死七。<a id="a-F3"></a>即是苦道。<a id="a-F4"></a>又五因。<a id="a-F5"></a>即是六弊。<a id="a-F6"></a>又生老病死。<a id="a-F7"></a>即四苦。<a id="a-F8"></a>求悟理不得。<a id="a-F9"></a>即求不得苦。<a id="a-FA"></a>今起倒惑为惑所烧。<a id="a-FB"></a>即怨憎会苦。<a id="a-FC"></a>识名色六入触受。<a id="a-FD"></a>即五盛阴苦。<a id="a-FE"></a>此即八苦也。<a id="a-FF"></a>是即由计定谓者。<a id="a-FG"></a>执心有百界千如。<a id="a-FH"></a>因起八十八使。<a id="a-FI"></a>诸毒虫等四倒八苦之火烧五阴舍宅。<a id="a-FJ"></a>常遭猛火所烧。<a id="a-FK"></a>宁知其过。<a id="a-FL"></a>为是苦集烦恼煎迫。<a id="a-FM"></a>自障道门宁得悟理也。<a id="a-FN"></a>二明体法观者。<a id="a-FO"></a>经云无明体相。<a id="a-FP"></a>即约三假四句捡责。<a id="a-FQ"></a>何者。<a id="a-FR"></a>一念心起必藉法尘而起。<a id="a-FS"></a>即因成假。<a id="a-FT"></a>见心相续而起。<a id="a-FU"></a>即相续假。<a id="a-FV"></a>此有见之心待于无见。<a id="a-FW"></a>即相待假也。<a id="a-FX"></a>一假之中复作自他四句捡责。<a id="a-FY"></a>何者今问观一念自生之心。<a id="a-FZ"></a>谓有百界千如者。<a id="a-Fa"></a>为从何生。<a id="a-Fb"></a>若云。<a id="a-Fc"></a>从内心生观解心者。<a id="a-Fd"></a>即自生。<a id="a-Fe"></a>若谓自生即应常生。<a id="a-Ff"></a>不须待缘前境法尘而生耶。<a id="a-Fg"></a>经云。<a id="a-Fh"></a>有缘思生无缘思不生。<a id="a-Fi"></a>云何得自生耶。<a id="a-Fj"></a>经云。<a id="a-Fk"></a>非内观故得是智慧。<a id="a-Fl"></a>云何自生。<a id="a-Fm"></a>中论云。<a id="a-Fn"></a>诸法不自生。<a id="a-Fo"></a>云何自生耶。<a id="a-Fp"></a>若谓由缘前境法尘而生者。<a id="a-Fq"></a>即是他生。<a id="a-Fr"></a>是即不可。<a id="a-Fs"></a>经云。<a id="a-Ft"></a>非外观得是智慧。<a id="a-Fu"></a>云何从境生耶。<a id="a-Fv"></a>论云。<a id="a-Fw"></a>亦不从他生。<a id="a-Fx"></a>云何他生耶。<a id="a-Fy"></a>若必谓他生境应常生观智。<a id="a-Fz"></a>何待内心观缘方生耶。<a id="a-G0"></a>若谓由内心对外境法尘而生。<a id="a-G1"></a>观智即是共生是亦不可前责。<a id="a-G2"></a>自他无生合共云何得生。<a id="a-G3"></a>如一沙无油合众多沙亦无油也。<a id="a-G4"></a>若前自他各有生者。<a id="a-G5"></a>合则应有两生。<a id="a-G6"></a>又若各有生者。<a id="a-G7"></a>云何复用合生。<a id="a-G8"></a>论云。<a id="a-G9"></a>诸法不共生。<a id="a-GA"></a>经云。<a id="a-GB"></a>非内外观故。<a id="a-GC"></a>得是智慧。<a id="a-GD"></a>云何计共生耶。<a id="a-GE"></a>若谓离心离境生者。<a id="a-GF"></a>即是无因生是亦不可。<a id="a-GG"></a>论云。<a id="a-GH"></a>有因缘生尚不可。<a id="a-GI"></a>何况无因缘。<a id="a-GJ"></a>经云。<a id="a-GK"></a>不离内外观得是智慧。<a id="a-GL"></a>云何无因生耶。<a id="a-GM"></a>行者如是四句检责求心。<a id="a-GN"></a>虽不可得意犹未已。<a id="a-GO"></a>终计见有心相续而生。<a id="a-GP"></a>今即约相续假破问。<a id="a-GQ"></a>为前心灭后心生。<a id="a-GR"></a>为前心不灭后心生。<a id="a-GS"></a>为亦灭亦不灭生。<a id="a-GT"></a>为非灭非不灭生。<a id="a-GU"></a>若前心不灭生即自生。<a id="a-GV"></a>若前心灭生即他生。<a id="a-GW"></a>若亦灭亦不灭生即共生。<a id="a-GX"></a>若非灭非不灭生即无因生。<a id="a-GY"></a>四句俱不可得故论云。<a id="a-GZ"></a>诸法不自生。<a id="a-Ga"></a>亦不从他生。<a id="a-Gb"></a>不共不无因。<a id="a-Gc"></a>云何四句计有生耶。<a id="a-Gd"></a>即复度入相待假。<a id="a-Ge"></a>今即约相待假破问。<a id="a-Gf"></a>此心为待生心生。<a id="a-Gg"></a>为待不生心生。<a id="a-Gh"></a>为待亦生亦不生心生。<a id="a-Gi"></a>为待非生非不生心生。<a id="a-Gj"></a>若待生心生即自生。<a id="a-Gk"></a>若待不生心生即他生。<a id="a-Gl"></a>若待亦生亦不生心生即共生。<a id="a-Gm"></a>若待非生非不生心生即无因生。<a id="a-Gn"></a>四句检皆不可得。<a id="a-Go"></a>如是三假四句求检生不可得。<a id="a-Gp"></a>即自知所计。<a id="a-Gq"></a>定谓心有百界千如形相。<a id="a-Gr"></a>是妄起颠倒。<a id="a-Gs"></a>悔过自责愧忏先罪。<a id="a-Gt"></a>是则八十八使苦集。<a id="a-Gu"></a>十二因缘被伏不起六弊名为灭谛。<a id="a-Gv"></a>能伏苦集之道。<a id="a-Gw"></a>名为道谛。<a id="a-Gx"></a>知苦集之过即不更造。<a id="a-Gy"></a>名行道人也。<a id="a-Gz"></a>复次如上检责求心不得。<a id="a-H0"></a>即发一重空解。<a id="a-H1"></a>定心湛湛空见逾明。<a id="a-H2"></a>尚不见心。<a id="a-H3"></a>岂有百界千如者乎。<a id="a-H4"></a>寻经读论有明空处。<a id="a-H5"></a>与心相扶计心转盛。<a id="a-H6"></a>因而我慢自高陵他不解。<a id="a-H7"></a>即慢使也。<a id="a-H8"></a>赞空则喜。<a id="a-H9"></a>诃空则嗔。<a id="a-HA"></a>贪爱空见。<a id="a-HB"></a>即贪无明。<a id="a-HC"></a>不了即痴。<a id="a-HD"></a>疑惑谛理即疑。<a id="a-HE"></a>我能解即身见。<a id="a-HF"></a>由身见起边见。<a id="a-HG"></a>因空见拨无因果。<a id="a-HH"></a>即邪见。<a id="a-HI"></a>谓空见能通涅槃。<a id="a-HJ"></a>即戒取。<a id="a-HK"></a>谓空见是道。<a id="a-HL"></a>即见取。<a id="a-HM"></a>如是十使约三界。<a id="a-HN"></a>有八十八使为集谛。<a id="a-HO"></a>是见依色而起是苦谛。<a id="a-HP"></a>因此苦集流转生死。<a id="a-HQ"></a>为四倒八苦之火所烧。<a id="a-HR"></a>为钝使诸虫利使诸鬼之所残害。<a id="a-HS"></a>宁得悟解识第一义空者也。<a id="a-HT"></a>今破此见。<a id="a-HU"></a>还约三假四句破。<a id="a-HV"></a>何者。<a id="a-HW"></a>如一念心起必因空境法尘生。<a id="a-HX"></a>即是因成假。<a id="a-HY"></a>空见相续而生。<a id="a-HZ"></a>即相续假。<a id="a-Ha"></a>空见待不空见生即相待假。<a id="a-Hb"></a>今问空见之解心生。<a id="a-Hc"></a>为从内心生。<a id="a-Hd"></a>为从外空境法尘生。<a id="a-He"></a>为内外合共生。<a id="a-Hf"></a>为离内外生。<a id="a-Hg"></a>若内心生即自生。<a id="a-Hh"></a>若外法尘生即他生。<a id="a-Hi"></a>若内外合生即共生。<a id="a-Hj"></a>若离内心外法尘生即无因生。<a id="a-Hk"></a>四句皆有过事如前破。<a id="a-Hl"></a>计心未已者更约相续假。<a id="a-Hm"></a>何者若谓一念空心从前不灭心生即自生。<a id="a-Hn"></a>前心灭生。<a id="a-Ho"></a>即他生。<a id="a-Hp"></a>前心亦灭亦不灭生。<a id="a-Hq"></a>即共生。<a id="a-Hr"></a>若前心非灭非不灭生。<a id="a-Hs"></a>即无因生。<a id="a-Ht"></a>四句皆不可得。<a id="a-Hu"></a>事如前破。<a id="a-Hv"></a>若复执相待假者。<a id="a-Hw"></a>今破。<a id="a-Hx"></a>若待生心生。<a id="a-Hy"></a>即自生。<a id="a-Hz"></a>若待不生心生。<a id="a-I0"></a>即他生若待亦生亦不生心生。<a id="a-I1"></a>即共生。<a id="a-I2"></a>若待非生非不生心生。<a id="a-I3"></a>即无因生。<a id="a-I4"></a>四句皆不可得。<a id="a-I5"></a>如是三假四句寂捡空见不可得。<a id="a-I6"></a>而自知计。<a id="a-I7"></a>定心空无百界。<a id="a-I8"></a>无圣人妙法还是妄倒。<a id="a-I9"></a>经云。<a id="a-IA"></a>若云众生定有佛性。<a id="a-IB"></a>即谤佛法僧。<a id="a-IC"></a>若云众生定无佛生。<a id="a-ID"></a>亦是谤佛法僧。<a id="a-IE"></a>故知我所计心定有定无。<a id="a-IF"></a>即谤毁三宝。<a id="a-IG"></a>悔过自责愧忏先罪。<a id="a-IH"></a>是则八十八使。<a id="a-II"></a>苦集十二因缘六弊不生。<a id="a-IJ"></a>名为灭谛。<a id="a-IK"></a>能伏苦集之道即是道谛也。<a id="a-IL"></a>次复思惟若心定有即是常见。<a id="a-IM"></a>若心定无即是断见。<a id="a-IN"></a>即计心亦有亦无。<a id="a-IO"></a>即发一品定心湛湛。<a id="a-IP"></a>亦有亦无见心明净。<a id="a-IQ"></a>即谓为道因。<a id="a-IR"></a>此见心还起八十八使。<a id="a-IS"></a>苦集流转自障其道。<a id="a-IT"></a>是则约三假四句捡责。<a id="a-IU"></a>例前可知。<a id="a-IV"></a>求捡既不可得。<a id="a-IW"></a>即识亦有亦无见心苦集道灭四谛也。<a id="a-IX"></a>次复计心非有非无。<a id="a-IY"></a>心起苦集还约三假四句求捡。<a id="a-IZ"></a>不可得。<a id="a-Ia"></a>即识非有非无见心四谛。<a id="a-Ib"></a>次复计心出四句外不可说。<a id="a-Ic"></a>因不可说。<a id="a-Id"></a>见心复起。<a id="a-Ie"></a>苦集还约三假四句。<a id="a-If"></a>捡责不可得。<a id="a-Ig"></a>即识不可说见心。<a id="a-Ih"></a>苦集道灭。<a id="a-Ii"></a>如是单四句外。<a id="a-Ij"></a>复四句外有不可说句。<a id="a-Ik"></a>具足四句及具足四句外不可说。<a id="a-Il"></a>如是次第起过次第捡破。<a id="a-Im"></a>乃至横竖破皆求捡不可得。<a id="a-In"></a>即知所计皆是颠倒。<a id="a-Io"></a>悔过自责愧忏先罪。<a id="a-Ip"></a>见心苦集被伏名为灭谛。<a id="a-Iq"></a>能伏之智名为道谛。<a id="a-Ir"></a>能识见心四谛。<a id="a-Is"></a>名行道人也。<a id="a-It"></a>是中应有五句料拣。<a id="a-Iu"></a>何者一旧病不除更起新病。<a id="a-Iv"></a>如不得定外道二旧病除新病起。<a id="a-Iw"></a>如得禅外道三旧病不除。<a id="a-Ix"></a>新病被伏即五方便人。<a id="a-Iy"></a>四旧病不除而新病灭。<a id="a-Iz"></a>即初果人。<a id="a-J0"></a>五旧新病俱除即罗汉人也。<a id="a-J1"></a>次约位简者。<a id="a-J2"></a>外道既起见惑新病则无道谛之车。<a id="a-J3"></a>不能运出生死也。<a id="a-J4"></a>若三藏伏见惑行人乘似道谛。<a id="a-J5"></a>运至五方便也。<a id="a-J6"></a>若通教伏见行人。<a id="a-J7"></a>运至干慧地姓地。<a id="a-J8"></a>若别教人运至十信。<a id="a-J9"></a>若圆教人运至五品。<a id="a-JA"></a>今行者观心从六道界出运。<a id="a-JB"></a>至二乘界。<a id="a-JC"></a>若断见惑者。<a id="a-JD"></a>三藏即苦忍真明。<a id="a-JE"></a>通则见地。<a id="a-JF"></a>别则初住。<a id="a-JG"></a>圆则初信。<a id="a-JH"></a>问单复具足四句。<a id="a-JI"></a>何得皆云是见耶。<a id="a-JJ"></a>答迦葉是得证人。<a id="a-JK"></a>犹言自此之前皆名邪见人也。<a id="a-JL"></a>况今凡情推划而言非见。<a id="a-JM"></a>若言非见。<a id="a-JN"></a>今应得圣果。<a id="a-JO"></a>若未得谓得是增上慢。<a id="a-JP"></a>斯人未可论道。<a id="a-JQ"></a>若抚臆论。<a id="a-JR"></a>心未得道前虽复千重万叠绝言百句。<a id="a-JS"></a>何得非见耶。<a id="a-JT"></a>如长爪思惟诸法于久不得一法入心。<a id="a-JU"></a>难佛云。<a id="a-JV"></a>一切法不受此岂不滥于大乘不受三昧也。<a id="a-JW"></a>长爪利根尚不识其见心苦集。<a id="a-JX"></a>况今凡浅宁识者乎。<a id="a-JY"></a>二破思假惑者。<a id="a-JZ"></a>就思惑为二。<a id="a-Ja"></a>一明思惑过。<a id="a-Jb"></a>二明观法。<a id="a-Jc"></a>思惑者。<a id="a-Jd"></a>欲界贪嗔痴慢。<a id="a-Je"></a>上二界通除嗔。<a id="a-Jf"></a>各三合三界有十。<a id="a-Jg"></a>欲界地思有九品。<a id="a-Jh"></a>色无色八禅一禅有九品。<a id="a-Ji"></a>是则三界九地九九八十一品思惑。<a id="a-Jj"></a>重虑所断故名为思。<a id="a-Jk"></a>然三果为之所惑。<a id="a-Jl"></a>况于凡也。<a id="a-Jm"></a>经云。<a id="a-Jn"></a>贪狼于财色坐之不得道。<a id="a-Jo"></a>又云。<a id="a-Jp"></a>一念起嗔障千法明门。<a id="a-Jq"></a>净名云。<a id="a-Jr"></a>从痴有爱则我病生。<a id="a-Js"></a>故经云。<a id="a-Jt"></a>今我病者皆从前世妄想诸烦恼生。<a id="a-Ju"></a>即贪爱无明为本也。<a id="a-Jv"></a>由无明故则有诸行识名色六入触受爱取有生。<a id="a-Jw"></a>则十二因缘流转。<a id="a-Jx"></a>六道妄萦毒苦。<a id="a-Jy"></a>五因为集谛。<a id="a-Jz"></a>七果为苦谛。<a id="a-K0"></a>如是从十二因缘出三道。<a id="a-K1"></a>四倒八苦六弊八万四千皆从三毒而生。<a id="a-K2"></a>三毒十使润三业。<a id="a-K3"></a>遍造十恶众多重罪。<a id="a-K4"></a>是则思惑覆障行人。<a id="a-K5"></a>理观何由得发。<a id="a-K6"></a>故须破也。<a id="a-K7"></a>然皆是忘惑。<a id="a-K8"></a>皆以无明为本。<a id="a-K9"></a>一切受生莫不无明为始。<a id="a-KA"></a>是则界外五位之惑。<a id="a-KB"></a>无明为根。<a id="a-KC"></a>经云。<a id="a-KD"></a>无明之体本自不有。<a id="a-KE"></a>妄想因缘和合而有。<a id="a-KF"></a>斯则无明之本虚而不实。<a id="a-KG"></a>况一切诸惑何得不虚。<a id="a-KH"></a>三界果报岂应是实。<a id="a-KI"></a>是则无明之源本自不生。<a id="a-KJ"></a>亦无今之可灭。<a id="a-KK"></a>本性清净生死即涅槃也。<a id="a-KL"></a>何缘而起妄惑灭耶。<a id="a-KM"></a>若妄情未息者。<a id="a-KN"></a>今更约三假四句捡责也。<a id="a-KO"></a>何者外人云。<a id="a-KP"></a>世间现见云何言无。<a id="a-KQ"></a>论主破云。<a id="a-KR"></a>何得信汝牛羊眼所见。<a id="a-KS"></a>即谓之为有耶。<a id="a-KT"></a>何以须四句破捡。<a id="a-KU"></a>然心生藉于六尘而生。<a id="a-KV"></a>即因成假。<a id="a-KW"></a>贪心念念相续而起即相续假。<a id="a-KX"></a>待不生得有今生即相待假也。<a id="a-KY"></a>今问。<a id="a-KZ"></a>思惑生为从内心生。<a id="a-Ka"></a>为从外六尘生。<a id="a-Kb"></a>为内心外尘合生。<a id="a-Kc"></a>为离内心外尘生耶。<a id="a-Kd"></a>四句俱不可得。<a id="a-Ke"></a>若内生即自生。<a id="a-Kf"></a>如谷子不藉水土应能生。<a id="a-Kg"></a>若外尘生即他生。<a id="a-Kh"></a>如水土无谷子应能生。<a id="a-Ki"></a>若内外合生即共生。<a id="a-Kj"></a>上捡内外无生。<a id="a-Kk"></a>合云何生。<a id="a-Kl"></a>如合二沙俱无油也。<a id="a-Km"></a>若各有生合则有两生。<a id="a-Kn"></a>若离内外生即无因生。<a id="a-Ko"></a>有因生尚不可得。<a id="a-Kp"></a>何况无因生。<a id="a-Kq"></a>是则四句皆不可得也。<a id="a-Kr"></a>然虽破因成假。<a id="a-Ks"></a>情犹谓心相续而生。<a id="a-Kt"></a>今问。<a id="a-Ku"></a>为前心灭生为不灭生。<a id="a-Kv"></a>为亦灭亦不灭生。<a id="a-Kw"></a>为非灭非不灭生。<a id="a-Kx"></a>若前心不灭生后贪心者。<a id="a-Ky"></a>即自生过。<a id="a-Kz"></a>若前心灭后贪心生者。<a id="a-L0"></a>即他生过。<a id="a-L1"></a>若亦灭亦不灭生后贪心者。<a id="a-L2"></a>即共生过。<a id="a-L3"></a>若前心非灭非不灭后贪心生者。<a id="a-L4"></a>即无因生过。<a id="a-L5"></a>四句之过例前可知。<a id="a-L6"></a>是则四句穷捡思惑生不可得也。<a id="a-L7"></a>然虽破相续。<a id="a-L8"></a>而情犹谓心相待而生。<a id="a-L9"></a>今问。<a id="a-LA"></a>谓待生心生。<a id="a-LB"></a>为待无生心生。<a id="a-LC"></a>为待亦生亦无生心生。<a id="a-LD"></a>为待非生非不生心生。<a id="a-LE"></a>若待生心生。<a id="a-LF"></a>即自生。<a id="a-LG"></a>若待无生心生。<a id="a-LH"></a>即他生。<a id="a-LI"></a>若待亦生亦无生心生。<a id="a-LJ"></a>即共生。<a id="a-LK"></a>若待非生非无生心生。<a id="a-LL"></a>即无因生。<a id="a-LM"></a>四句之过例前可知。<a id="a-LN"></a>是则四句捡相待假。<a id="a-LO"></a>亦究竟空无也。<a id="a-LP"></a>如是三假四句求心不可得。<a id="a-LQ"></a>即悟心空不生执计。<a id="a-LR"></a>定有六尘境界色声可存。<a id="a-LS"></a>思惑被伏名为灭谛。<a id="a-LT"></a>能伏惑之智。<a id="a-LU"></a>名为道谛。<a id="a-LV"></a>苦集灭故即无明灭。<a id="a-LW"></a>乃至老死灭因缘灭故。<a id="a-LX"></a>即三道六弊四倒八苦皆灭。<a id="a-LY"></a>六弊灭故得牛车。<a id="a-LZ"></a>苦集灭故得羊车。<a id="a-La"></a>十二因缘灭故得鹿车。<a id="a-Lb"></a>故经云。<a id="a-Lc"></a>为声闻说四谛。<a id="a-Ld"></a>为辟支佛说十二因缘。<a id="a-Le"></a>为诸菩萨说六波罗蜜。<a id="a-Lf"></a>乘此三乘出五阴之宅。<a id="a-Lg"></a>灭四倒八苦之火。<a id="a-Lh"></a>名出火宅。<a id="a-Li"></a>即入化城。<a id="a-Lj"></a>得一切智。<a id="a-Lk"></a>真谛一切法门也。<a id="a-Ll"></a>是名从假入空观也。<a id="a-Lm"></a>约位者。<a id="a-Ln"></a>三藏即罗汉位。<a id="a-Lo"></a>通即已办地。<a id="a-Lp"></a>别即十住。<a id="a-Lq"></a>圆即十信。<a id="a-Lr"></a>约观心者从六道界入二乘界也。<a id="a-Ls"></a>第二从空出假观者。<a id="a-Lt"></a>经云。<a id="a-Lu"></a>未具佛法不应灭受而取证也。<a id="a-Lv"></a>设身有苦。<a id="a-Lw"></a>当念一切苦恼众生。<a id="a-Lx"></a>我既调伏亦当调伏一切众生。<a id="a-Ly"></a>此是明出假之意。<a id="a-Lz"></a>然出假有五意。<a id="a-M0"></a>一慈悲心重先人后己。<a id="a-M1"></a>二忆本誓愿。<a id="a-M2"></a>初发心时誓拔一切众苦与一切乐。<a id="a-M3"></a>从假入空。<a id="a-M4"></a>既自拔四住苦已。<a id="a-M5"></a>今从空出假宜拔众生苦也。<a id="a-M6"></a>三智慧猛利。<a id="a-M7"></a>知住空有弃众生之过。<a id="a-M8"></a>不能净佛国土成就众生。<a id="a-M9"></a>又未具足佛法教。<a id="a-MA"></a>四有善方便。<a id="a-MB"></a>虽即入假不为六尘所染。<a id="a-MC"></a>五有精进勇心。<a id="a-MD"></a>于生死意而有勇也。<a id="a-ME"></a>今取净名经中五义配之意同。<a id="a-MF"></a>经云。<a id="a-MG"></a>以己之疾愍于彼疾。<a id="a-MH"></a>即慈悲同也。<a id="a-MI"></a>当识宿世无数亿苦。<a id="a-MJ"></a>岂非忆本誓愿也。<a id="a-MK"></a>当念饶益一切众生。<a id="a-ML"></a>岂非智慧知住空失利众生之过同也。<a id="a-MM"></a>念于净命。<a id="a-MN"></a>即善巧方便同也。<a id="a-MO"></a>常起精进即是精进同也。<a id="a-MP"></a>此是经明五义。<a id="a-MQ"></a>与此五意同矣。<a id="a-MR"></a>然二乘无此五事故。<a id="a-MS"></a>不能出假。<a id="a-MT"></a>正出假有三事。<a id="a-MU"></a>一知病。<a id="a-MV"></a>二识药。<a id="a-MW"></a>三授药。<a id="a-MX"></a>一知病者。<a id="a-MY"></a>即知众生见思世间出世间种种苦集之病。<a id="a-MZ"></a>经云。<a id="a-Ma"></a>苦有无量相。<a id="a-Mb"></a>我于彼经竟不说之。<a id="a-Mc"></a>非声闻之所能解。<a id="a-Md"></a>集谛亦尔。<a id="a-Me"></a>遍知此无量苦集故。<a id="a-Mf"></a>云知病也。<a id="a-Mg"></a>二识药者。<a id="a-Mh"></a>谕如大医师。<a id="a-Mi"></a>善能了知一切众生种种诸病药。<a id="a-Mj"></a>亦非一知药。<a id="a-Mk"></a>即是知世间出世间种种道灭之药。<a id="a-Ml"></a>遍学恒沙佛法。<a id="a-Mm"></a>经云。<a id="a-Mn"></a>道有无量相。<a id="a-Mo"></a>我于彼经竟不说之。<a id="a-Mp"></a>非诸声闻缘觉所知。<a id="a-Mq"></a>灭亦如是。<a id="a-Mr"></a>菩萨遍学此无量道灭法门。<a id="a-Ms"></a>故云识药也。<a id="a-Mt"></a>三应病授药者。<a id="a-Mu"></a>经云。<a id="a-Mv"></a>舍利弗教金师之子。<a id="a-Mw"></a>作不净观。<a id="a-Mx"></a>教浣衣之子作数息观。<a id="a-My"></a>二俱不悟道。<a id="a-Mz"></a>非但不悟而更增其邪见。<a id="a-N0"></a>此是不解应病授药之失也。<a id="a-N1"></a>佛为说法即得悟道。<a id="a-N2"></a>此是应病授药之相。<a id="a-N3"></a>今菩萨亦尔。<a id="a-N4"></a>学是应病授药之法。<a id="a-N5"></a>随应所堪称其所宜而授法药。<a id="a-N6"></a>令无差机之失。<a id="a-N7"></a>为此三事而出假也。<a id="a-N8"></a>前从假入空遍破见思。<a id="a-N9"></a>慧眼照真名破法遍。<a id="a-NA"></a>今从空入假遍学恒沙佛法。<a id="a-NB"></a>而破无知尘沙。<a id="a-NC"></a>而法眼照俗。<a id="a-ND"></a>应病授药而无差机之过。<a id="a-NE"></a>名破法遍也。</p>
 </body>
</html>