<!doctype html>
<html id="z3IBWbO1O9" data-ver="1467">
 <head>
  <meta charset="utf-8">
  <meta author="灌顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观心论疏卷第一</h1>
  <p id="a2">然论有序正流通。<a id="a-3"></a>从初问佛经无量下去。<a id="a-4"></a>至四月一岁有三纸半。<a id="a-5"></a>论文并是序分。<a id="a-6"></a>从问观自生心云何四不说下去。<a id="a-7"></a>至寂然无言说有三十六行偈。<a id="a-8"></a>是正说。<a id="a-9"></a>从今约观一念下去。<a id="a-A"></a>有十行三字。<a id="a-B"></a>是流通分。<a id="a-C"></a>就初序分为二。<a id="a-D"></a>一问二答。<a id="a-E"></a>就问中为五意。<a id="a-F"></a>一问佛经无量。<a id="a-G"></a>二问论亦甚多。<a id="a-H"></a>三问弘法之人诜诜盖世。<a id="a-I"></a>四问听法之众无处不有。<a id="a-J"></a>五则结问云。<a id="a-K"></a>是则法雨普润利益无量。<a id="a-L"></a>何所见闻更何利益而欲造论者耶。<a id="a-M"></a>此之五意在于论初读则可见。<a id="a-N"></a>今不更释。<a id="a-O"></a>就第二答中为二。<a id="a-P"></a>一长行略答。<a id="a-Q"></a>二偈中广答。<a id="a-R"></a>就长行略答为二。<a id="a-S"></a>一者然可其二问云。<a id="a-T"></a>佛经无量论亦甚多。<a id="a-U"></a>此实如所问。<a id="a-V"></a>故论云。<a id="a-W"></a>是事共知也。<a id="a-X"></a>二者正弹其三问为非。<a id="a-Y"></a>何者一正为弘法者多加水乳故为失。<a id="a-Z"></a>二由弘者有过故。<a id="a-a"></a>所以听者失真道味。<a id="a-b"></a>故复为失。<a id="a-c"></a>三明由说者听者有失故。<a id="a-d"></a>所以四众转就浇醨佛法颓毁。<a id="a-e"></a>为此三失悲伤而欲造论。<a id="a-f"></a>意在于此也。<a id="a-g"></a>何者。<a id="a-h"></a>经云。<a id="a-i"></a>诸法寂灭相不可以言宣。<a id="a-j"></a>而今宣说者。<a id="a-k"></a>欲使物藉宣通会理而反本。<a id="a-l"></a>但佛经义隐文玄。<a id="a-m"></a>所以菩萨作论申之。<a id="a-n"></a>令禀教之徒得月忘指。<a id="a-o"></a>研心谛理。<a id="a-p"></a>故于不可说之中。<a id="a-q"></a>备宣诸法而令诸律法禅等之三师乖违圣旨。<a id="a-r"></a>非但不能光显三宝。<a id="a-s"></a>乃更污辱佛法。<a id="a-t"></a>故像法决疑经明三师破佛法也。<a id="a-u"></a>问三师有过耶。<a id="a-v"></a>答略各有十过。<a id="a-w"></a>法师十者。<a id="a-x"></a>一但外求文解而不内观修心。<a id="a-y"></a>释论云。<a id="a-z"></a>有闻文而无慧。<a id="a-10"></a>所说不应受。<a id="a-11"></a>二不融经息诤趣道。<a id="a-12"></a>但执己非他。<a id="a-13"></a>我慢自高。<a id="a-14"></a>不识见心苦集。<a id="a-15"></a>三不遵遗嘱不依念处修道。<a id="a-16"></a>不依木叉而住非佛弟子。<a id="a-17"></a>四经云。<a id="a-18"></a>非禅不慧偏慧不禅一翅一轮岂能远运。<a id="a-19"></a>五法本无说说破贪求。<a id="a-1A"></a>但名利弘宣宁会圣旨。<a id="a-1B"></a>六贵耳入而口出何利于己。<a id="a-1C"></a>经云。<a id="a-1D"></a>如人数他宝自无一钱分。<a id="a-1E"></a>七无行而宣何利于他。<a id="a-1F"></a>八多加水乳无道之教。<a id="a-1G"></a>教误能生。<a id="a-1H"></a>九四众失真法利。<a id="a-1I"></a>转就浇醨。<a id="a-1J"></a>十非止不能光显亦乃破佛法也。<a id="a-1K"></a>禅师十者。<a id="a-1L"></a>一经云。<a id="a-1M"></a>假名阿练若。<a id="a-1N"></a>纳衣在空闲。<a id="a-1O"></a>自谓人间宝道说我等过。<a id="a-1P"></a>二者恃行凌他不识戒取苦集烦恼。<a id="a-1Q"></a>三无慧修定盲禅无目。<a id="a-1R"></a>宁出生死。<a id="a-1S"></a>四不遵遗嘱不依念处。<a id="a-1T"></a>修道不依木叉而住非佛弟子。<a id="a-1U"></a>五无慧之禅多发鬼定。<a id="a-1V"></a>生破佛法死堕鬼道。<a id="a-1W"></a>六名利坐禅如扇提罗死堕地狱。<a id="a-1X"></a>七设证得禅即堕长寿天难。<a id="a-1Y"></a>八加水乳禅教授学徒绍三涂种也。<a id="a-1Z"></a>九四众不沾真法之门。<a id="a-1a"></a>转就浇醨。<a id="a-1b"></a>十非止不能光显三宝。<a id="a-1c"></a>亦乃破佛法也。<a id="a-1d"></a>律师十者。<a id="a-1e"></a>一但执外律不识内戒。<a id="a-1f"></a>故被净名所呵。<a id="a-1g"></a>二执律名相诤计是非。<a id="a-1h"></a>不识见心苦集。<a id="a-1i"></a>三然戒定慧相资方能进道。<a id="a-1j"></a>但律不慧不禅何能进道。<a id="a-1k"></a>四弘在名誉志不存道果在三途。<a id="a-1l"></a>五不遵遗嘱不依念处。<a id="a-1m"></a>修道不依木叉而住。<a id="a-1n"></a>六执律方便小教以为正理。<a id="a-1o"></a>而障大道。<a id="a-1p"></a>七师师执律不同弘则多加水乳。<a id="a-1q"></a>八不依圣教传授则误累后生。<a id="a-1r"></a>九四众不沾真法。<a id="a-1s"></a>转就浇醨。<a id="a-1t"></a>十非止不能光显三宝。<a id="a-1u"></a>亦乃破佛法也。<a id="a-1v"></a>然晚生莫不轨崇三师。<a id="a-1w"></a>以为良导师。<a id="a-1x"></a>既邪而无道弟子何能自正。<a id="a-1y"></a>故经云。<a id="a-1z"></a>三师破佛法也。<a id="a-20"></a>偈云。<a id="a-21"></a>大师将涅槃慈父有遗嘱。<a id="a-22"></a>四念处修道当依木叉往。<a id="a-23"></a>此一偈明释迦慈父令四众依四念处修道。<a id="a-24"></a>依木叉戒而住。<a id="a-25"></a>故释论明如来临涅槃时。<a id="a-26"></a>阿难请问佛云。<a id="a-27"></a>如来灭后诸比丘依何道行依何而住。<a id="a-28"></a>佛答云。<a id="a-29"></a>令依四念处修道依木叉戒而住。<a id="a-2A"></a>问诸佛入道法门无量云何唯令依念处木叉二法而住耶。<a id="a-2B"></a>答二法虽略而理含摄一切法门皆尽。<a id="a-2C"></a>故偏劝也。<a id="a-2D"></a>今略辨二行多含之相者何耶。<a id="a-2E"></a>四念处是慧性为目。<a id="a-2F"></a>木叉戒为足。<a id="a-2G"></a>经云。<a id="a-2H"></a>目足具故能到清凉池。<a id="a-2I"></a>又念处慧是解木叉之戒为行。<a id="a-2J"></a>又念处是智慧庄严。<a id="a-2K"></a>木叉之戒是福德庄严。<a id="a-2L"></a>又念处是般若度。<a id="a-2M"></a>行是五度。<a id="a-2N"></a>又念处是观照轨。<a id="a-2O"></a>行是资成轨。<a id="a-2P"></a>由是二轨能显真性之轨。<a id="a-2Q"></a>又慧是圆净涅槃。<a id="a-2R"></a>行是方便净涅槃。<a id="a-2S"></a>由是二涅槃能显性净涅槃。<a id="a-2T"></a>又慧是了因。<a id="a-2U"></a>行是缘因。<a id="a-2V"></a>由是二因能显正因。<a id="a-2W"></a>又慧是般若德。<a id="a-2X"></a>行是解脱德。<a id="a-2Y"></a>由是二德能显法身成三德也。<a id="a-2Z"></a>又念处是观照般若。<a id="a-2a"></a>行是方便般若。<a id="a-2b"></a>由是二般若能显实相般若。<a id="a-2c"></a>又念处是圆净解脱。<a id="a-2d"></a>行是方便解脱。<a id="a-2e"></a>由是二解脱能显性净解脱。<a id="a-2f"></a>是则念处之慧木叉之戒。<a id="a-2g"></a>略具十义故偏劝耳。<a id="a-2h"></a>但凡夫谓身为净言受是乐。<a id="a-2i"></a>执心是常计法为我。<a id="a-2j"></a>由斯四倒而起贪爱。<a id="a-2k"></a>贪爱无明而有诸行乃至老死。<a id="a-2l"></a>苦集浩然。<a id="a-2m"></a>八万四千烦恼火烧于五阴舍宅。<a id="a-2n"></a>故法华云。<a id="a-2o"></a>四面俱时欻然火起。<a id="a-2p"></a>即譬四倒也。<a id="a-2q"></a>若小乘观人即观身不净破于净倒。<a id="a-2r"></a>观受是苦破于乐倒。<a id="a-2s"></a>观心无常破于常倒。<a id="a-2t"></a>观法无我破于我倒是则由前迷心颠倒。<a id="a-2u"></a>谓身是常乐我净故。<a id="a-2v"></a>起贪爱诸烦恼。<a id="a-2w"></a>今既观知身是不净乃至苦无我。<a id="a-2x"></a>则不起贪爱无明行识乃至老死灭。<a id="a-2y"></a>是则生死河倾涅槃河满。<a id="a-2z"></a>即是竞共推排争出火宅到无畏处为是因缘劝为小行之人。<a id="a-30"></a>令依念处修道耳。<a id="a-31"></a>次明大乘念处者。<a id="a-32"></a>经云。<a id="a-33"></a>烦恼即菩提。<a id="a-34"></a>生死即涅槃。<a id="a-35"></a>然菩提涅槃之道寂寥无相。<a id="a-36"></a>非净非秽非苦非乐。<a id="a-37"></a>非常非无常非我非无我等也。<a id="a-38"></a>而今既言生死之身。<a id="a-39"></a>即是菩提涅槃之身。<a id="a-3A"></a>即是真如法界实相之体。<a id="a-3B"></a>故经云不坏于身而随一相。<a id="a-3C"></a>又云。<a id="a-3D"></a>观身实相观佛亦然。<a id="a-3E"></a>一切众生即涅槃相。<a id="a-3F"></a>不复更灭。<a id="a-3G"></a>斯则非枯非荣。<a id="a-3H"></a>在双树之闻。<a id="a-3I"></a>恬惔寂于二死苦矣。<a id="a-3J"></a>但众生抱慧而常夜游。<a id="a-3K"></a>宁识身中佛之知见。<a id="a-3L"></a>醉无明酒岂觉衣中之宝。<a id="a-3M"></a>故劝令依修大乘念处。<a id="a-3N"></a>观身非净非秽。<a id="a-3O"></a>观受非苦非乐。<a id="a-3P"></a>观心非常非无常。<a id="a-3Q"></a>观法非我非无我。<a id="a-3R"></a>是则非枯非荣归于大寂涅槃。<a id="a-3S"></a>住于如来三德涅槃秘密之藏。<a id="a-3T"></a>经云。<a id="a-3U"></a>安置诸子秘密藏中。<a id="a-3V"></a>我亦不久安住是中。<a id="a-3W"></a>为是因缘。<a id="a-3X"></a>令依四念处修道耳。<a id="a-3Y"></a>劝依木叉戒者。<a id="a-3Z"></a>持小乘戒则有十利功德。<a id="a-3a"></a>何者。<a id="a-3b"></a>一者云摄僧。<a id="a-3c"></a>僧者。<a id="a-3d"></a>此云众。<a id="a-3e"></a>众以和为义。<a id="a-3f"></a>然虽殊方异国。<a id="a-3g"></a>若同在佛法出家具戒。<a id="a-3h"></a>财法悉共摄令不乖。<a id="a-3i"></a>则事和也。<a id="a-3j"></a>无作戒资发定慧。<a id="a-3k"></a>契于无漏同归一极。<a id="a-3l"></a>即理和也二者极好摄同禀净戒。<a id="a-3m"></a>各护三业则无相恼触。<a id="a-3n"></a>即极好摄也。<a id="a-3o"></a>三者僧安乐住。<a id="a-3p"></a>以戒各护身口无相恼乱。<a id="a-3q"></a>故僧得安乐住也。<a id="a-3r"></a>四者折伏高心以戒净故。<a id="a-3s"></a>能得禅定。<a id="a-3t"></a>观解心生能伏烦恼高心也。<a id="a-3u"></a>五者有惭愧得安乐住。<a id="a-3v"></a>由有净戒能发定慧内怀惭愧是得安乐住也。<a id="a-3w"></a>六者未信得净信即是内凡得假名定慧遣外凡不信也。<a id="a-3x"></a>七者已信增长信进修实法空。<a id="a-3y"></a>得暖顶忍等三法。<a id="a-3z"></a>信解转深也。<a id="a-40"></a>八者遮今世恼漏此则世第一法折伏道满也。<a id="a-41"></a>九者断后世恶。<a id="a-42"></a>从苦忍初心讫罗汉金刚心。<a id="a-43"></a>以还真断惑故也。<a id="a-44"></a>十者梵行久住。<a id="a-45"></a>梵之言净亦云涅槃。<a id="a-46"></a>此是罗汉极果所作已办也。<a id="a-47"></a>斯是持小乘戒得此十利故。<a id="a-48"></a>劝依木叉住也。<a id="a-49"></a>次明持大乘戒者。<a id="a-4A"></a>即是智所赞戒。<a id="a-4B"></a>自在戒。<a id="a-4C"></a>具足戒诸波罗密戒也。<a id="a-4D"></a>持此者亦有十利。<a id="a-4E"></a>名同前而义大别。<a id="a-4F"></a>何者。<a id="a-4G"></a>一摄僧即是一体三宝之僧。<a id="a-4H"></a>三智与三谛理和融。<a id="a-4I"></a>即是僧义。<a id="a-4J"></a>智照于境无境不明。<a id="a-4K"></a>即智摄于境境发于智。<a id="a-4L"></a>无智不发。<a id="a-4M"></a>即境摄于智。<a id="a-4N"></a>境智相摄和融。<a id="a-4O"></a>故名摄僧也。<a id="a-4P"></a>二极好摄者。<a id="a-4Q"></a>智照于境摄境无不中。<a id="a-4R"></a>境发于智摄智无不圆。<a id="a-4S"></a>故名极好摄也。<a id="a-4T"></a>三僧安乐住者。<a id="a-4U"></a>三观之智栖三谛之境。<a id="a-4V"></a>境智相称和融。<a id="a-4W"></a>故名安乐住也。<a id="a-4X"></a>四折伏高心人者。<a id="a-4Y"></a>得大乘戒。<a id="a-4Z"></a>能折伏三谛下惑之高心也。<a id="a-4a"></a>五者有惭愧得安乐住者惭天即是惭第一义天。<a id="a-4b"></a>愧人即是愧方便道中之人。<a id="a-4c"></a>故名惭愧得安乐住也。<a id="a-4d"></a>六者未信得净信者。<a id="a-4e"></a>未信谛理者。<a id="a-4f"></a>令皆得明信也。<a id="a-4g"></a>七者已信增长信者。<a id="a-4h"></a>增进中道信也。<a id="a-4i"></a>八遮今世漏者。<a id="a-4j"></a>即大乘伏道满也。<a id="a-4k"></a>九断后世恶者。<a id="a-4l"></a>即断五住惑讫金刚心。<a id="a-4m"></a>十梵行久住者。<a id="a-4n"></a>即是妙觉大涅槃始名极净。<a id="a-4o"></a>即梵行久住也。<a id="a-4p"></a>是则持净戒者。<a id="a-4q"></a>得大乘十利之益故。<a id="a-4r"></a>劝令依木叉住。<a id="a-4s"></a>偈云。<a id="a-4t"></a>我等非佛子不念此遗嘱。<a id="a-4u"></a>乘缓内无道戒缓堕三途。<a id="a-4v"></a>此偈去有四行半。<a id="a-4w"></a>正明上法律等三师及四众。<a id="a-4x"></a>不顺佛教不依念处。<a id="a-4y"></a>修道不依木叉。<a id="a-4z"></a>戒住之过倒令佛法灭坏三宝颓毁也。<a id="a-50"></a>涅槃经云。<a id="a-51"></a>于戒缓者不名为缓。<a id="a-52"></a>于乘缓者乃名为缓。<a id="a-53"></a>然大乘戒即是乘戒急即是乘急也。<a id="a-54"></a>何以故。<a id="a-55"></a>此戒能动能出故。<a id="a-56"></a>中道大乘此乘即是戒。<a id="a-57"></a>何以故。<a id="a-58"></a>此乘即能防非止恶故。<a id="a-59"></a>乘急即戒急也。<a id="a-5A"></a>今但取三归五戒十戒等戒。<a id="a-5B"></a>不动不出为戒取。<a id="a-5C"></a>能动能出念处之观为乘。<a id="a-5D"></a>共为四句。<a id="a-5E"></a>然戒急得天人身。<a id="a-5F"></a>戒缓得四趣身。<a id="a-5G"></a>乘急能得道。<a id="a-5H"></a>乘缓不得道。<a id="a-5I"></a>初一句者乘急戒缓。<a id="a-5J"></a>乘急故得道。<a id="a-5K"></a>戒缓故堕三涂。<a id="a-5L"></a>今经中明四趣身受道。<a id="a-5M"></a>即其义也。<a id="a-5N"></a>二戒急乘缓。<a id="a-5O"></a>戒急得人天身。<a id="a-5P"></a>乘缓不得道。<a id="a-5Q"></a>今有人天身不得道。<a id="a-5R"></a>即其事也。<a id="a-5S"></a>三乘急戒急。<a id="a-5T"></a>今明有人天身得道即其事也。<a id="a-5U"></a>四乘缓戒缓今明三涂身而不得道。<a id="a-5V"></a>即其事也。<a id="a-5W"></a>今明上三师及四众不依四念处。<a id="a-5X"></a>修道不依木叉而住。<a id="a-5Y"></a>即是非佛子不念慈父嘱。<a id="a-5Z"></a>即是第四句乘戒俱缓。<a id="a-5a"></a>内则自萦毒苦。<a id="a-5b"></a>外则破毁三宝。<a id="a-5c"></a>令他无信。<a id="a-5d"></a>故论偈云。<a id="a-5e"></a>我等非佛子不念此遗嘱。<a id="a-5f"></a>乘缓内无道。<a id="a-5g"></a>戒缓堕三途由不问观心令他信渐薄等。<a id="a-5h"></a>问此去论何故并云不知。<a id="a-5i"></a>问观心众行皆不成。<a id="a-5j"></a>若能问观心众行皆成耶。<a id="a-5k"></a>答波若经云。<a id="a-5l"></a>波若能导五波罗密。<a id="a-5m"></a>乃至万行能至佛果。<a id="a-5n"></a>若无波若导者。<a id="a-5o"></a>万行皆邪倒今明能问观心者。<a id="a-5p"></a>即是修波若。<a id="a-5q"></a>即是修四念处圆三观也。<a id="a-5r"></a>以此观导众行皆正。<a id="a-5s"></a>不导则邪故。<a id="a-5t"></a>论从始至终皆云问观心也。<a id="a-5u"></a>问四念处身是色法云何亦是心邪。<a id="a-5v"></a>答经云。<a id="a-5w"></a>三界无别法唯是一心作。<a id="a-5x"></a>又云。<a id="a-5y"></a>心为工画师能画种种五阴。<a id="a-5z"></a>故皆是心为其本也。<a id="a-60"></a>偈云。<a id="a-61"></a>乌鸦不施食。<a id="a-62"></a>岂报白鸦恩。<a id="a-63"></a>非但田不良无平等种子。<a id="a-64"></a>此一偈明不修念处之观。<a id="a-65"></a>即是无平等种子。<a id="a-66"></a>不依木叉而住。<a id="a-67"></a>即非良田也。<a id="a-68"></a>何者夫观大乘念处者。<a id="a-69"></a>观生死五阴之身。<a id="a-6A"></a>非枯非荣。<a id="a-6B"></a>即大寂涅槃。<a id="a-6C"></a>经云。<a id="a-6D"></a>色解脱涅槃。<a id="a-6E"></a>乃至识亦解脱涅槃。<a id="a-6F"></a>若修此念处观。<a id="a-6G"></a>即是观一切六道众生。<a id="a-6H"></a>即是常乐我净大涅槃。<a id="a-6I"></a>具足佛之知见。<a id="a-6J"></a>如常不轻圆信成就经云。<a id="a-6K"></a>施城中最下乞人。<a id="a-6L"></a>与难胜如来等。<a id="a-6M"></a>是则岂分别是田非田可施不可施耶。<a id="a-6N"></a>故念处之观即是平等种子。<a id="a-6O"></a>若不修则见生死涅槃有异。<a id="a-6P"></a>凡圣有殊。<a id="a-6Q"></a>圣是敬田则崇仰而施。<a id="a-6R"></a>凡是悲田则贱而不舍。<a id="a-6S"></a>故无平等种子。<a id="a-6T"></a>今取王为譬者。<a id="a-6U"></a>喻无平等种子也。<a id="a-6V"></a>何者。<a id="a-6W"></a>昔有国王游戏顿乏近卧草中。<a id="a-6X"></a>蛇欲螫之。<a id="a-6Y"></a>时有白鸦啄王令寤。<a id="a-6Z"></a>王既觉已还宫。<a id="a-6a"></a>仍敕诸臣令觅白鸦。<a id="a-6b"></a>欲报其恩。<a id="a-6c"></a>诸臣答之。<a id="a-6d"></a>若专觅白鸦无由可得。<a id="a-6e"></a>王但普施乌鸦。<a id="a-6f"></a>即是报白鸦恩也。<a id="a-6g"></a>借白鸦以喻圣人。<a id="a-6h"></a>乌鸦以譬凡人。<a id="a-6i"></a>王喻众生。<a id="a-6j"></a>不修念处平等种子之人也。<a id="a-6k"></a>故简悲敬两田。<a id="a-6l"></a>然凡夫内无平等种子。<a id="a-6m"></a>圆观之道居怀外。<a id="a-6n"></a>则不能为佛。<a id="a-6o"></a>宣化大乘平等说法。<a id="a-6p"></a>岂报佛恩。<a id="a-6q"></a>又破如来禁戒则无良田故。<a id="a-6r"></a>事如偈说也。<a id="a-6s"></a>偈云。<a id="a-6t"></a>法雨若不降。<a id="a-6u"></a>法种必燋枯。<a id="a-6v"></a>此半行明四众无戒慧之机。<a id="a-6w"></a>圣则不应。<a id="a-6x"></a>何者。<a id="a-6y"></a>涅槃经云。<a id="a-6z"></a>纯陀自云。<a id="a-70"></a>我今身有良田无诸荒秽。<a id="a-71"></a>唯希如来甘露法雨。<a id="a-72"></a>雨我身田令生法芽。<a id="a-73"></a>而今四众不依念处修道则无慧种。<a id="a-74"></a>不依木叉而住则无良田。<a id="a-75"></a>既无种则众生无感圣之机。<a id="a-76"></a>岂能招圣法雨之应。<a id="a-77"></a>众生佛性之芽何得不枯也偈云各无来世粮失三利致苦。<a id="a-78"></a>大法将欲颓。<a id="a-79"></a>哀哉见此事。<a id="a-7A"></a>此一偈明内无善机外无圣应法种之芽。<a id="a-7B"></a>又枯是则失现未之涅槃三利之乐。<a id="a-7C"></a>非但失三利之乐。<a id="a-7D"></a>乃更招三途之苦。<a id="a-7E"></a>斯则法无人弘日就颓毁苦。<a id="a-7F"></a>哀哉耳。<a id="a-7G"></a>为是因缘故。<a id="a-7H"></a>须造观心论半行结也偈云。<a id="a-7I"></a>平等真法界。<a id="a-7J"></a>无行无能到。<a id="a-7K"></a>若能问观心能行亦能到此下五行半偈明信顺佛之遗嘱。<a id="a-7L"></a>则是佛之真子。<a id="a-7M"></a>翻前之迷为今解行也。<a id="a-7N"></a>言平等真法界无行无能到者。<a id="a-7O"></a>然中道真法界之理。<a id="a-7P"></a>寂绝无相。<a id="a-7Q"></a>无为无人无法非境非智。<a id="a-7R"></a>岂有人之能行法之可到者也。<a id="a-7S"></a>然虽无行无到。<a id="a-7T"></a>若能研心圆修三观念处即到究竟涅槃之彼岸也。<a id="a-7U"></a>偈云。<a id="a-7V"></a>即是四念处。<a id="a-7W"></a>能依木叉住。<a id="a-7X"></a>乘急内有道。<a id="a-7Y"></a>戒急生人天。<a id="a-7Z"></a>此是真佛子。<a id="a-7a"></a>不乖慈父嘱。<a id="a-7b"></a>天龙皆庆喜。<a id="a-7c"></a>一切岂不欣。<a id="a-7d"></a>此两偈明能问观心者。<a id="a-7e"></a>无行而行无到而到者。<a id="a-7f"></a>即是能依四念处。<a id="a-7g"></a>能依木叉住。<a id="a-7h"></a>有念处即是乘急内有道。<a id="a-7i"></a>依木叉故即是戒急生人天也。<a id="a-7j"></a>是即有行有解。<a id="a-7k"></a>依教修习理是真佛子。<a id="a-7l"></a>不乖慈父嘱。<a id="a-7m"></a>斯人必具自行化他之德。<a id="a-7n"></a>一切天龙幽显必藉斯得度。<a id="a-7o"></a>所以欣欢也。<a id="a-7p"></a>偈云。<a id="a-7q"></a>能报白鸦恩普施乌鸦食。<a id="a-7r"></a>既有好良田。<a id="a-7s"></a>有平等种子。<a id="a-7t"></a>法雨应时降。<a id="a-7u"></a>法种皆增长。<a id="a-7v"></a>各有未来资。<a id="a-7w"></a>俱获三利乐。<a id="a-7x"></a>此两偈明有平等种子。<a id="a-7y"></a>复有好良田能施乌鸦食。<a id="a-7z"></a>能报白鸦恩也何者然佛圣人能觉悟众生。<a id="a-80"></a>不令为三毒诸烦恼蛇毒所伤。<a id="a-81"></a>即是圣人于众生有恩。<a id="a-82"></a>如白鸦觉悟于王。<a id="a-83"></a>不为毒蛇所害也。<a id="a-84"></a>经云。<a id="a-85"></a>依教修行名报佛恩。<a id="a-86"></a>能助佛宣化亦名报于圣恩。<a id="a-87"></a>而今行者依念处观慧。<a id="a-88"></a>依木叉而住。<a id="a-89"></a>即是依教修行名报佛恩。<a id="a-8A"></a>复能以己之行化导一切众生。<a id="a-8B"></a>即是普施乌鸦之食。<a id="a-8C"></a>能报白鸦之恩也。<a id="a-8D"></a>又有戒良田有慧种子。<a id="a-8E"></a>有行有解之机。<a id="a-8F"></a>必招圣应。<a id="a-8G"></a>应则必获利也为是因缘故。<a id="a-8H"></a>须造观心论半行结也。<a id="a-8I"></a>偈云。<a id="a-8J"></a>诸来求法者。<a id="a-8K"></a>欲闻无上道。<a id="a-8L"></a>不知问观心。<a id="a-8M"></a>闻慧终不成。<a id="a-8N"></a>此下有三偈。<a id="a-8O"></a>明欲求三慧。<a id="a-8P"></a>不知问观心闻思修不成。<a id="a-8Q"></a>何者。<a id="a-8R"></a>然圆修三观念处实相之慧者。<a id="a-8S"></a>即知文字性离无形无相。<a id="a-8T"></a>即是解脱。<a id="a-8U"></a>经云。<a id="a-8V"></a>无离文字说解脱也。<a id="a-8W"></a>然以文字虽有不实故。<a id="a-8X"></a>文字即是解脱。<a id="a-8Y"></a>虽空而不虚。<a id="a-8Z"></a>故亦可宣也。<a id="a-8a"></a>有无常中故。<a id="a-8b"></a>文字非宣非解脱。<a id="a-8c"></a>斯即文字之境。<a id="a-8d"></a>能圆生三智之观慧。<a id="a-8e"></a>以此妙慧统其神耳者。<a id="a-8f"></a>所闻音教皆成闻慧也。<a id="a-8g"></a>偈云。<a id="a-8h"></a>诸来求法者。<a id="a-8i"></a>欲思无上道。<a id="a-8j"></a>不知问观心。<a id="a-8k"></a>思慧终不成。<a id="a-8l"></a>此一偈明思慧。<a id="a-8m"></a>思者思惟文字能诠所诠。<a id="a-8n"></a>皆是中道实相。<a id="a-8o"></a>然其实有所以即空故。<a id="a-8p"></a>万法不能有其相也。<a id="a-8q"></a>有其所以而假故。<a id="a-8r"></a>诸法不能断。<a id="a-8s"></a>无有其所以而中故常离二边。<a id="a-8t"></a>是则文字三谛之理。<a id="a-8u"></a>圆发三慧之思。<a id="a-8v"></a>故名思慧。<a id="a-8w"></a>是则思非有相。<a id="a-8x"></a>亦非无相。<a id="a-8y"></a>相无相皆不可得。<a id="a-8z"></a>究竟尽净。<a id="a-90"></a>此是境智皆不可思议。<a id="a-91"></a>名为思慧也。<a id="a-92"></a>偈云。<a id="a-93"></a>诸来求法者。<a id="a-94"></a>欲修无上道。<a id="a-95"></a>不知问观心。<a id="a-96"></a>修慧终不成。<a id="a-97"></a>此一偈明修慧。<a id="a-98"></a>修者研修理实进趣行用。<a id="a-99"></a>以其理实虽照而寂。<a id="a-9A"></a>所以云。<a id="a-9B"></a>无人我无受者。<a id="a-9C"></a>虽寂而照。<a id="a-9D"></a>所以勤修万善。<a id="a-9E"></a>经云。<a id="a-9F"></a>善恶之业不败亡。<a id="a-9G"></a>以其理实即中。<a id="a-9H"></a>所以福慧不二二相不可得。<a id="a-9I"></a>故经云。<a id="a-9J"></a>为福德故不住无为。<a id="a-9K"></a>为智慧故不住有为。<a id="a-9L"></a>为无为皆不可得也。<a id="a-9M"></a>又闻慧以十二部经为境。<a id="a-9N"></a>于文作理解也。<a id="a-9O"></a>思慧文义合为境。<a id="a-9P"></a>求文取理义也。<a id="a-9Q"></a>修慧但以义为境。<a id="a-9R"></a>忘文取理也。<a id="a-9S"></a>偈云。<a id="a-9T"></a>诸来求法者。<a id="a-9U"></a>勤修四三昧。<a id="a-9V"></a>不知问观心。<a id="a-9W"></a>困苦无所获。<a id="a-9X"></a>此一偈释四种三昧事。<a id="a-9Y"></a>如后说。<a id="a-9Z"></a>然四种三昧虽为行不同。<a id="a-9a"></a>皆以圆观念处之慧为体。<a id="a-9b"></a>经云。<a id="a-9c"></a>植众德本所以六度之中波若。<a id="a-9d"></a>以为良导。<a id="a-9e"></a>皆得称波罗蜜到涅槃彼岸也。<a id="a-9f"></a>今不修念处观慧导四种三昧者。<a id="a-9g"></a>虽复疲劳三业困苦无所获也。<a id="a-9h"></a>所以外道虽种种苦行。<a id="a-9i"></a>无波若导故。<a id="a-9j"></a>不免三途。<a id="a-9k"></a>而今无慧苦行殆不殊此经云。<a id="a-9l"></a>亦不乐世间无益之苦行。<a id="a-9m"></a>即其事也。<a id="a-9n"></a>偈云。<a id="a-9o"></a>诸来求法者。<a id="a-9p"></a>多听得言语。<a id="a-9q"></a>不知问观心。<a id="a-9r"></a>未得真法乐。<a id="a-9s"></a>此一偈明听者。<a id="a-9t"></a>存名执相而不虚怀。<a id="a-9u"></a>不知寻理之失。<a id="a-9v"></a>何者。<a id="a-9w"></a>经云。<a id="a-9x"></a>生生不可说。<a id="a-9y"></a>乃至不生不生皆不可说。<a id="a-9z"></a>诸法寂灭相不可以言宣。<a id="a-A0"></a>而今方便宣者理外之辞也。<a id="a-A1"></a>亦如医方是愈病之外缘。<a id="a-A2"></a>而今学者存名执相恃解陵他增长我慢不修念处。<a id="a-A3"></a>内观照显言外之理除烦恼病。<a id="a-A4"></a>是则何益于学者。<a id="a-A5"></a>如寻方而不服药。<a id="a-A6"></a>何利于病者也。<a id="a-A7"></a>若病必须服药而愈学者必须内观而得道也。<a id="a-A8"></a>偈云。<a id="a-A9"></a>诸来求法者。<a id="a-AA"></a>修三昧得定不知问观心。<a id="a-AB"></a>盲禅无所见。<a id="a-AC"></a>此一偈明无慧之禅无所见也。<a id="a-AD"></a>经云。<a id="a-AE"></a>非智不禅。<a id="a-AF"></a>非禅不智。<a id="a-AG"></a>定慧相资二轮方能远。<a id="a-AH"></a>运无慧之禅。<a id="a-AI"></a>岂能度生死海也。<a id="a-AJ"></a>何者凡夫修四禅八定。<a id="a-AK"></a>释论皆云是长寿天难而不得道。<a id="a-AL"></a>况乎徒近无慧之定而非盲也。<a id="a-AM"></a>至。<a id="a-AN"></a>如二乘修观练诸禅无漏三昧入灭尽。<a id="a-AO"></a>犹被净名所呵云。<a id="a-AP"></a>夫宴坐者不于三界现身意。<a id="a-AQ"></a>犹是盲无所见也。<a id="a-AR"></a>若能问观心修三昧定者。<a id="a-AS"></a>即是首楞严三昧也。<a id="a-AT"></a>何者而今虽观空而不虚。<a id="a-AU"></a>鉴有而不实。<a id="a-AV"></a>鉴有而不实。<a id="a-AW"></a>故照而常寂即动而常静故。<a id="a-AX"></a>不于三界现身意也观空而不虚。<a id="a-AY"></a>即寂而常照。<a id="a-AZ"></a>亦是静而常动。<a id="a-Aa"></a>即不起灭定现诸威仪。<a id="a-Ab"></a>是则照而常寂则非有。<a id="a-Ac"></a>寂而常照则非无。<a id="a-Ad"></a>是则非有非无。<a id="a-Ae"></a>非寂非照名为中道。<a id="a-Af"></a>即首楞严三昧也。<a id="a-Ag"></a>所以净名将圆观。<a id="a-Ah"></a>首楞严定弹于身子。<a id="a-Ai"></a>宴坐不成即是盲禅无所见也。<a id="a-Aj"></a>况今无慧之禅而非盲也。<a id="a-Ak"></a>偈云。<a id="a-Al"></a>诸来求法者。<a id="a-Am"></a>欲忏悔众罪。<a id="a-An"></a>不知问观心。<a id="a-Ao"></a>罪终难得脱。<a id="a-Ap"></a>此一偈明不观心忏罪终不灭。<a id="a-Aq"></a>然夫忏有三种。<a id="a-Ar"></a>一作法忏。<a id="a-As"></a>如律所明。<a id="a-At"></a>随犯罪轻重。<a id="a-Au"></a>或对首作法。<a id="a-Av"></a>或二十僧出罪作法。<a id="a-Aw"></a>法成即云罪灭。<a id="a-Ax"></a>此忏违无作罪也。<a id="a-Ay"></a>二观相忏。<a id="a-Az"></a>如方等法华半行半坐忏等。<a id="a-B0"></a>观见好相或空中唱罪灭等。<a id="a-B1"></a>即云罪灭。<a id="a-B2"></a>此忏性罪。<a id="a-B3"></a>三观无生忏。<a id="a-B4"></a>经云。<a id="a-B5"></a>端坐念实相。<a id="a-B6"></a>众罪如霜露。<a id="a-B7"></a>慧日能销除。<a id="a-B8"></a>此忏烦恼罪。<a id="a-B9"></a>问此三种罪云何异。<a id="a-BA"></a>答大论云。<a id="a-BB"></a>如杀草夺众生命。<a id="a-BC"></a>虽同犯波夜提罪。<a id="a-BD"></a>若对首忏时两违无作障道罪灭。<a id="a-BE"></a>而杀生之报不灭故知杀生属性罪。<a id="a-BF"></a>不问受戒不受戒。<a id="a-BG"></a>犯即得罪。<a id="a-BH"></a>杀草戒受犯得罪。<a id="a-BI"></a>不受则无罪。<a id="a-BJ"></a>例余戒亦然。<a id="a-BK"></a>故知两罪别也。<a id="a-BL"></a>烦恼罪障理之惑属烦恼罪。<a id="a-BM"></a>是则三罪既异三忏亦别。<a id="a-BN"></a>问作法忏不能灭性罪者。<a id="a-BO"></a>观相忏亦不能灭。<a id="a-BP"></a>违无作罪障耶答胜能兼劣故。<a id="a-BQ"></a>无生忏例可知。<a id="a-BR"></a>问作法忏出在律文。<a id="a-BS"></a>观相方法出在方等诸经。<a id="a-BT"></a>可解。<a id="a-BU"></a>无生忏相云何。<a id="a-BV"></a>答前引普贤观文。<a id="a-BW"></a>即其事也。<a id="a-BX"></a>又如净名弹优波离云。<a id="a-BY"></a>当直除灭勿扰其心。<a id="a-BZ"></a>所以者何。<a id="a-Ba"></a>彼罪性不在内。<a id="a-Bb"></a>不在外。<a id="a-Bc"></a>不在中问。<a id="a-Bd"></a>如其心然罪垢亦然。<a id="a-Be"></a>诸法亦然。<a id="a-Bf"></a>不出于如。<a id="a-Bg"></a>如优波离心相得解脱。<a id="a-Bh"></a>宁有垢不。<a id="a-Bi"></a>波离言不也。<a id="a-Bj"></a>净名云。<a id="a-Bk"></a>一切众生心相无垢亦复如是。<a id="a-Bl"></a>妄想是垢。<a id="a-Bm"></a>无妄想是净。<a id="a-Bn"></a>取我是垢不取我是净。<a id="a-Bo"></a>一切诸法如幻化相。<a id="a-Bp"></a>即其相也。<a id="a-Bq"></a>是则不能。<a id="a-Br"></a>尔者虽忏不除事如偈也。<a id="a-Bs"></a>偈云。<a id="a-Bt"></a>诸来求法者。<a id="a-Bu"></a>意欲离烦恼。<a id="a-Bv"></a>不知问观心。<a id="a-Bw"></a>烦恼终不灭。<a id="a-Bx"></a>问此偈与前偈何异。<a id="a-By"></a>答前偈明通忏悔诸罪。<a id="a-Bz"></a>此偈明欲观平常所起烦恼为异也。<a id="a-C0"></a>然木石无心则无烦恼。<a id="a-C1"></a>故知由心有烦恼。<a id="a-C2"></a>心为生死之本罪垢之源。<a id="a-C3"></a>今欲脱烦恼不观心性。<a id="a-C4"></a>岂得离惑。<a id="a-C5"></a>若烦恼体性是实而非虚者虽复观照终不可离。<a id="a-C6"></a>以其烦恼体相不实。<a id="a-C7"></a>妄想因缘和合而有。<a id="a-C8"></a>经云今我此病皆从前世妄想颠倒诸烦恼生。<a id="a-C9"></a>以心惑不实故可观离。<a id="a-CA"></a>若不观心惑之相。<a id="a-CB"></a>烦恼之枝终不灭也。<a id="a-CC"></a>偈云。<a id="a-CD"></a>诸来求法者。<a id="a-CE"></a>本欲利益他。<a id="a-CF"></a>不知问观心。<a id="a-CG"></a>退转令他谤。<a id="a-CH"></a>诸来求法者。<a id="a-CI"></a>欲兴显佛法。<a id="a-CJ"></a>不知问观心。<a id="a-CK"></a>退还大污损。<a id="a-CL"></a>此两偈明行化兴显欲利益他。<a id="a-CM"></a>内无观慧翻为大损何者。<a id="a-CN"></a>经云。<a id="a-CO"></a>谓无慧方便缚。<a id="a-CP"></a>谓菩萨住贪欲嗔恚成就众生。<a id="a-CQ"></a>净佛国土。<a id="a-CR"></a>是名无慧方便缚也。<a id="a-CS"></a>何以然此明内无慧除自烦恼而欲外化。<a id="a-CT"></a>斯则非但众生不成就。<a id="a-CU"></a>而更增己烦恼故为缚也。<a id="a-CV"></a>何者。<a id="a-CW"></a>若无内观照明外必闇于六尘。<a id="a-CX"></a>则贪财着色而今外化必涉声尘利养。<a id="a-CY"></a>利养经怀不能。<a id="a-CZ"></a>不起贪爱利己。<a id="a-Ca"></a>利己则坏他喜舍之心。<a id="a-Cb"></a>所以若无内观劝化。<a id="a-Cc"></a>翻为大损。<a id="a-Cd"></a>如偈所说。<a id="a-Ce"></a>如此之失其非一也。<a id="a-Cf"></a>故一行半偈结云。<a id="a-Cg"></a>如此众得失。<a id="a-Ch"></a>非偈可具陈。<a id="a-Ci"></a>有此诸得失。<a id="a-Cj"></a>无人觉悟者。<a id="a-Ck"></a>为是因缘故。<a id="a-Cl"></a>须造观心论偈云末代修观心。<a id="a-Cm"></a>得邪定发见。<a id="a-Cn"></a>辩才无穷尽。<a id="a-Co"></a>自谓人间宝。<a id="a-Cp"></a>无智者鼻嗅。<a id="a-Cq"></a>野狐气冲眼。<a id="a-Cr"></a>举尾共却行。<a id="a-Cs"></a>次第堕坑殒。<a id="a-Ct"></a>为是因缘故。<a id="a-Cu"></a>须造观心论。<a id="a-Cv"></a>前有十一行半偈明。<a id="a-Cw"></a>诸来求法者。<a id="a-Cx"></a>不知问观心。<a id="a-Cy"></a>众行皆不成此下两行半偈。<a id="a-Cz"></a>明修于邪观发于邪定。<a id="a-D0"></a>辩说无穷无人别者。<a id="a-D1"></a>然虽明九十六种道。<a id="a-D2"></a>一道是正余者皆邪。<a id="a-D3"></a>故知众邪非一实难可别。<a id="a-D4"></a>自非明师智者。<a id="a-D5"></a>谁能证此者乎。<a id="a-D6"></a>昔曾有人修观发得魔鬼邪定。<a id="a-D7"></a>辩说则无穷尽。<a id="a-D8"></a>问一切禅师法师皆不能别。<a id="a-D9"></a>美其不可思议。<a id="a-DA"></a>高安其位既得胜人印可弥。<a id="a-DB"></a>复自谓云。<a id="a-DC"></a>世人之宝邪心转炽。<a id="a-DD"></a>唯有南岳师善能精别。<a id="a-DE"></a>令其内观照了穷检。<a id="a-DF"></a>若是好法自当明净。<a id="a-DG"></a>如烧真金。<a id="a-DH"></a>若是魔邪自当灭去。<a id="a-DI"></a>如伪金也因而用观魔鬼即去。<a id="a-DJ"></a>去后一无所知。<a id="a-DK"></a>亦如着蛊谩言多语。<a id="a-DL"></a>蛊若去后病者一无言也。<a id="a-DM"></a>若无智之人即谓其得陀罗尼。<a id="a-DN"></a>敬贵修行次第堕三途坑也。<a id="a-DO"></a>故偈云。<a id="a-DP"></a>无智者鼻嗅。<a id="a-DQ"></a>次第堕坑殒。<a id="a-DR"></a>为是因缘故。<a id="a-DS"></a>须造观心论。<a id="a-DT"></a>半行结也。<a id="a-DU"></a>偈云。<a id="a-DV"></a>守鼻隔安般。<a id="a-DW"></a>及修不净观。<a id="a-DX"></a>安般得四禅。<a id="a-DY"></a>不免泥犁业。<a id="a-DZ"></a>不净谓无学。<a id="a-Da"></a>覆钵受女饭。<a id="a-Db"></a>设得随禅生。<a id="a-Dc"></a>堕长寿天难。<a id="a-Dd"></a>为是因缘故。<a id="a-De"></a>须造观心论。<a id="a-Df"></a>此两偈半明事相修禅之倒也。<a id="a-Dg"></a>守鼻隔安般一句标修有漏。<a id="a-Dh"></a>四禅章门及修不净观一句。<a id="a-Di"></a>标修无漏事禅章门。<a id="a-Dj"></a>守鼻隔者安心在鼻也。<a id="a-Dk"></a>安般者。<a id="a-Dl"></a>数息也。<a id="a-Dm"></a>以数息故。<a id="a-Dn"></a>能得四禅八定。<a id="a-Do"></a>但昔有比丘数息修得四禅。<a id="a-Dp"></a>即自谓是罗汉。<a id="a-Dq"></a>无复后生。<a id="a-Dr"></a>临终见中阴生处。<a id="a-Ds"></a>即谤佛云。<a id="a-Dt"></a>大妄语人。<a id="a-Du"></a>云罗汉无生。<a id="a-Dv"></a>我今那见生处因谤佛即堕地狱。<a id="a-Dw"></a>故偈云。<a id="a-Dx"></a>安般得四禅。<a id="a-Dy"></a>不免泥犁业。<a id="a-Dz"></a>昔有比丘学不净观。<a id="a-E0"></a>少时伏心欲想不起。<a id="a-E1"></a>即自谓已得罗汉。<a id="a-E2"></a>后出聚落乞食见女送饭。<a id="a-E3"></a>欲心即发情迷心醉。<a id="a-E4"></a>仍即覆钵受于女饭。<a id="a-E5"></a>故偈云。<a id="a-E6"></a>不净谓无学覆钵受女饭也。<a id="a-E7"></a>然数息得。<a id="a-E8"></a>禅设不起谤。<a id="a-E9"></a>乃不堕于地狱。<a id="a-EA"></a>而随禅受生堕长寿天难故。<a id="a-EB"></a>偈云。<a id="a-EC"></a>设得随禅生。<a id="a-ED"></a>堕长寿天难。<a id="a-EE"></a>而今劝修禅者。<a id="a-EF"></a>欲寄静心令观照慧。<a id="a-EG"></a>明见生死烦恼虚妄过患。<a id="a-EH"></a>知其源起之由。<a id="a-EI"></a>即以慧断拔生死根。<a id="a-EJ"></a>经云。<a id="a-EK"></a>毗婆舍那能破烦恼。<a id="a-EL"></a>何故复须奢摩他耶。<a id="a-EM"></a>佛言。<a id="a-EN"></a>先以定动后以慧拔。<a id="a-EO"></a>非贪禅乐而修习也。<a id="a-EP"></a>经云。<a id="a-EQ"></a>贪着禅味是菩萨缚也。<a id="a-ER"></a>偈云。<a id="a-ES"></a>依事法用心。<a id="a-ET"></a>无慧发鬼定。<a id="a-EU"></a>显异动物心。<a id="a-EV"></a>事发坏佛法。<a id="a-EW"></a>命终生鬼道。<a id="a-EX"></a>九十五眷属。<a id="a-EY"></a>像法决疑明三师破佛法。<a id="a-EZ"></a>为是因缘故。<a id="a-Ea"></a>须造观心论。<a id="a-Eb"></a>此两偈半明事法用心之失。<a id="a-Ec"></a>还是上安般数息。<a id="a-Ed"></a>又无理观照明故云事法。<a id="a-Ee"></a>大论称为闇证无记。<a id="a-Ef"></a>有垢即四禅八定是也。<a id="a-Eg"></a>然夫偷法必藉闇而行盗也。<a id="a-Eh"></a>经云。<a id="a-Ei"></a>譬如偷狗夜入人舍。<a id="a-Ej"></a>今邪魔谄鬼欲偷杀行者法身慧命。<a id="a-Ek"></a>盗出世之财必入无慧之禅。<a id="a-El"></a>五阴闇舍故。<a id="a-Em"></a>偈云。<a id="a-En"></a>依事法用心。<a id="a-Eo"></a>无慧发鬼定。<a id="a-Ep"></a>然魔禅鬼定。<a id="a-Eq"></a>亦得一七二七。<a id="a-Er"></a>乃至无量时入定。<a id="a-Es"></a>乃复有种种神异。<a id="a-Et"></a>世人见之谁言非圣者也。<a id="a-Eu"></a>但邪魔之法势不得久。<a id="a-Ev"></a>必当事发坏败。<a id="a-Ew"></a>令人起谤不信佛法故。<a id="a-Ex"></a>偈云。<a id="a-Ey"></a>显异动物心。<a id="a-Ez"></a>事发坏佛法。<a id="a-F0"></a>然自有魔鬼之禅。<a id="a-F1"></a>魔去禅亦失也。<a id="a-F2"></a>自有正禅。<a id="a-F3"></a>但魔鬼入中。<a id="a-F4"></a>魔去禅犹在也。<a id="a-F5"></a>然两种邪鬼之禅。<a id="a-F6"></a>虽异生则被其所使。<a id="a-F7"></a>死则为其眷属。<a id="a-F8"></a>邪魔虽多不出九十五种。<a id="a-F9"></a>故偈云。<a id="a-FA"></a>命终生鬼趣九十五眷属也。<a id="a-FB"></a>上来合三十偈所明得失。<a id="a-FC"></a>亦不出三师破佛法。<a id="a-FD"></a>偈云。<a id="a-FE"></a>内心不为道。<a id="a-FF"></a>邪谄念名利。<a id="a-FG"></a>诈现坐禅相。<a id="a-FH"></a>得名利眷属。<a id="a-FI"></a>事发坏他信。<a id="a-FJ"></a>毁损佛正道。<a id="a-FK"></a>此是扇提罗。<a id="a-FL"></a>死堕无间狱。<a id="a-FM"></a>为是因缘故。<a id="a-FN"></a>须造观心论。<a id="a-FO"></a>前总明三师之过。<a id="a-FP"></a>此下别出三师之失。<a id="a-FQ"></a>先有两行半偈。<a id="a-FR"></a>明禅师过。<a id="a-FS"></a>何者。<a id="a-FT"></a>昔有五人相。<a id="a-FU"></a>契为求利养。<a id="a-FV"></a>发心入山坐禅更五。<a id="a-FW"></a>一人入于城邑。<a id="a-FX"></a>告众人言。<a id="a-FY"></a>四人居山坐禅。<a id="a-FZ"></a>并得四禅八定。<a id="a-Fa"></a>证斯须含汉等果汝可供养。<a id="a-Fb"></a>迭相告示遂得果。<a id="a-Fc"></a>心利养因尔得遂。<a id="a-Fd"></a>五百世堕地狱。<a id="a-Fe"></a>五百世为施主之奴。<a id="a-Ff"></a>偈云。<a id="a-Fg"></a>扇提罗者。<a id="a-Fh"></a>即是五中之一人名也。<a id="a-Fi"></a>故偈云。<a id="a-Fj"></a>内心不为道。<a id="a-Fk"></a>邪谄念名利。<a id="a-Fl"></a>诈现坐禅相。<a id="a-Fm"></a>死堕无间狱等。<a id="a-Fn"></a>然今学道之人。<a id="a-Fo"></a>心多在此道门。<a id="a-Fp"></a>既久所作行业。<a id="a-Fq"></a>多在名利邪谄之中。<a id="a-Fr"></a>粗心不觉细意检之。<a id="a-Fs"></a>难得出离。<a id="a-Ft"></a>实心为道恐之寡也。<a id="a-Fu"></a>然君子非不爱财取之由道。<a id="a-Fv"></a>苟非其道君子不为。<a id="a-Fw"></a>况但恨修道不能通神感圣逮得无生。<a id="a-Fx"></a>苟能有道则德建名立。<a id="a-Fy"></a>不求梵天。<a id="a-Fz"></a>梵天自至矣。<a id="a-G0"></a>至则妨道翻应离之。<a id="a-G1"></a>何得发心市朝之怀。<a id="a-G2"></a>居于情抱而自坠也。<a id="a-G3"></a>偈云。<a id="a-G4"></a>说法得解脱。<a id="a-G5"></a>听法众亦然。<a id="a-G6"></a>不知问观心。<a id="a-G7"></a>如贫数他宝。<a id="a-G8"></a>说者问观心。<a id="a-G9"></a>无说亦无示。<a id="a-GA"></a>听者问观心。<a id="a-GB"></a>无闻亦无得。<a id="a-GC"></a>为是因缘故。<a id="a-GD"></a>须造观心论。<a id="a-GE"></a>此两偈半明法师得失。<a id="a-GF"></a>前论初已总明法师为利弘法失。<a id="a-GG"></a>真道味过如前说。<a id="a-GH"></a>此中更略别明得失也。<a id="a-GI"></a>然圆观之慧潜流而说彰其神口。<a id="a-GJ"></a>斯则情虑虚微游心符会。<a id="a-GK"></a>说则朗其神虑。<a id="a-GL"></a>辩则能遣内惑。<a id="a-GM"></a>故偈云。<a id="a-GN"></a>说法得。<a id="a-GO"></a>解脱也。<a id="a-GP"></a>听者内修圆。<a id="a-GQ"></a>观理为神御。<a id="a-GR"></a>潜统神耳开符响会。<a id="a-GS"></a>故偈云。<a id="a-GT"></a>听法众亦然。<a id="a-GU"></a>若苟斯理说者。<a id="a-GV"></a>虽复终年听者。<a id="a-GW"></a>尽其身寿。<a id="a-GX"></a>无利于说听。<a id="a-GY"></a>故偈云。<a id="a-GZ"></a>不知问观心。<a id="a-Ga"></a>如贫数他宝。<a id="a-Gb"></a>心能内观者。<a id="a-Gc"></a>终日言而无说。<a id="a-Gd"></a>终日听而无闻。<a id="a-Ge"></a>斯则说如幻。<a id="a-Gf"></a>说听如谷响。<a id="a-Gg"></a>故偈云。<a id="a-Gh"></a>说者问观心。<a id="a-Gi"></a>无说亦无示。<a id="a-Gj"></a>听者问观心。<a id="a-Gk"></a>无闻亦无得也。<a id="a-Gl"></a>偈云。<a id="a-Gm"></a>戒为制心马。<a id="a-Gn"></a>虽持五部律。<a id="a-Go"></a>不知问观心。<a id="a-Gp"></a>心马终不调。<a id="a-Gq"></a>律住持佛法。<a id="a-Gr"></a>解外不解内。<a id="a-Gs"></a>净名呵上首。<a id="a-Gt"></a>乃名真奉律。<a id="a-Gu"></a>为是因缘故。<a id="a-Gv"></a>须造观心论。<a id="a-Gw"></a>此两偈半明律师之得失也。<a id="a-Gx"></a>然佛初于寂灭道场成等觉。<a id="a-Gy"></a>为大根大行制戒。<a id="a-Gz"></a>则说十重四十八轻。<a id="a-H0"></a>正防意地故心为戒体也。<a id="a-H1"></a>次为小根小行制戒。<a id="a-H2"></a>则说二百五十戒。<a id="a-H3"></a>或止防七支作法发无作戒。<a id="a-H4"></a>因以无作而为戒体。<a id="a-H5"></a>欲引接小根渐悦之者故。<a id="a-H6"></a>说小戒耳。<a id="a-H7"></a>法华云。<a id="a-H8"></a>始见我身闻我所说。<a id="a-H9"></a>即便信受入如来慧。<a id="a-HA"></a>除先修习学小乘者。<a id="a-HB"></a>我今亦令得入佛慧。<a id="a-HC"></a>始见即华严入如来慧也。<a id="a-HD"></a>渐入即三藏中历五味。<a id="a-HE"></a>于法华入佛慧也。<a id="a-HF"></a>故知五部之律是小乘方便之一藏也。<a id="a-HG"></a>然心是生死涅槃之本万物之源。<a id="a-HH"></a>所以大乘之戒正防意地制伏心马。<a id="a-HI"></a>今学律之师不寻佛之本意。<a id="a-HJ"></a>而但存执方便之戒。<a id="a-HK"></a>以为正道不研心。<a id="a-HL"></a>念处观行制心。<a id="a-HM"></a>终竟不得还源本净。<a id="a-HN"></a>使心马调也。<a id="a-HO"></a>然七支是外防。<a id="a-HP"></a>意地是内防。<a id="a-HQ"></a>波离解外而不解内故。<a id="a-HR"></a>被净名所弹。<a id="a-HS"></a>今之律者内外通达恐之少也。<a id="a-HT"></a>岂能是住持佛法之人者乎。<a id="a-HU"></a>偈云诵经得解脱。<a id="a-HV"></a>非为世财利。<a id="a-HW"></a>若能问观心。<a id="a-HX"></a>破一微尘中。<a id="a-HY"></a>出大千经卷。<a id="a-HZ"></a>受持读诵此。<a id="a-Ha"></a>闻持无遗忘。<a id="a-Hb"></a>心开得解脱。<a id="a-Hc"></a>为是因缘故。<a id="a-Hd"></a>须造观心论。<a id="a-He"></a>此两偈半明诵经得失。<a id="a-Hf"></a>何者然佛于不可说而假宣者。<a id="a-Hg"></a>欲示众生病之源本治病之妙方。<a id="a-Hh"></a>而劝赞四众令勤诵者。<a id="a-Hi"></a>使数宣于口数闻于耳。<a id="a-Hj"></a>数统神心数服良药。<a id="a-Hk"></a>除烦恼病解脱生死。<a id="a-Hl"></a>非令读诵拟货斋供之利。<a id="a-Hm"></a>故偈云。<a id="a-Hn"></a>诵经得解脱。<a id="a-Ho"></a>非为世财利经云。<a id="a-Hp"></a>破微尘出大千经卷。<a id="a-Hq"></a>即是心尘出大千经也。<a id="a-Hr"></a>旧云经者外国称修多罗。<a id="a-Hs"></a>名含五义也。<a id="a-Ht"></a>今明心是修多罗。<a id="a-Hu"></a>具含十五义不可翻也。<a id="a-Hv"></a>何者。<a id="a-Hw"></a>旧云。<a id="a-Hx"></a>一法本。<a id="a-Hy"></a>今云教本义本行本也。<a id="a-Hz"></a>然夫法本何得过心。<a id="a-I0"></a>经云。<a id="a-I1"></a>三界无别法。<a id="a-I2"></a>唯是一心作。<a id="a-I3"></a>谈生死涅槃之教。<a id="a-I4"></a>则心是教本也。<a id="a-I5"></a>生死涅槃之义。<a id="a-I6"></a>亦即心是本。<a id="a-I7"></a>宣生死涅槃之行。<a id="a-I8"></a>亦即心是本。<a id="a-I9"></a>故知心含三法之本也。<a id="a-IA"></a>旧云。<a id="a-IB"></a>二含微发。<a id="a-IC"></a>今云教微发义。<a id="a-ID"></a>微发行微发也。<a id="a-IE"></a>微发者从微至大即微发之义。<a id="a-IF"></a>而今心者有教行义三事之微发也。<a id="a-IG"></a>旧云。<a id="a-IH"></a>三含涌泉。<a id="a-II"></a>今云教涌泉义。<a id="a-IJ"></a>涌泉行涌泉。<a id="a-IK"></a>今心能流出三法无尽故。<a id="a-IL"></a>譬涌泉无竭。<a id="a-IM"></a>旧云。<a id="a-IN"></a>四含绳墨者。<a id="a-IO"></a>截爱见之邪也。<a id="a-IP"></a>今云教截邪义截邪。<a id="a-IQ"></a>行截邪即绳墨义也。<a id="a-IR"></a>何者。<a id="a-IS"></a>心正故语正。<a id="a-IT"></a>即心教截邪。<a id="a-IU"></a>心正故义正。<a id="a-IV"></a>即心义截邪。<a id="a-IW"></a>心正故行正。<a id="a-IX"></a>即心行截邪也。<a id="a-IY"></a>旧云。<a id="a-IZ"></a>五含结鬘结者。<a id="a-Ia"></a>如结华鬘令不零落也。<a id="a-Ib"></a>今云心教行义三结鬘使不零落。<a id="a-Ic"></a>故知其心含十五义不可翻。<a id="a-Id"></a>且置不论也。<a id="a-Ie"></a>心经明矣。<a id="a-If"></a>是则能观心尘即空出声闻法藏。<a id="a-Ig"></a>观心即假出菩萨法藏。<a id="a-Ih"></a>观心即中出诸佛法藏。<a id="a-Ii"></a>斯则三种法藏。<a id="a-Ij"></a>何经不收。<a id="a-Ik"></a>何论不摄。<a id="a-Il"></a>即心具八万四千法藏。<a id="a-Im"></a>持诵研修观心经者。<a id="a-In"></a>有何遣忘。<a id="a-Io"></a>是则观经内流明朗统御情虑。<a id="a-Ip"></a>使心开解脱烦恼也。<a id="a-Iq"></a>偈云。<a id="a-Ir"></a>劝化修供养。<a id="a-Is"></a>兴显安行人。<a id="a-It"></a>密心为自利。<a id="a-Iu"></a>倚托以资身。<a id="a-Iv"></a>坏他喜舍善。<a id="a-Iw"></a>驼驴以偿人。<a id="a-Ix"></a>若能问观心。<a id="a-Iy"></a>即如驼骠也。<a id="a-Iz"></a>由是因缘故。<a id="a-J0"></a>须造观心论。<a id="a-J1"></a>前有二偈半。<a id="a-J2"></a>明欲兴显佛法翻为污损。<a id="a-J3"></a>就通方行化人也。<a id="a-J4"></a>此两偈半正明知事得失。<a id="a-J5"></a>然自非内有明解观行。<a id="a-J6"></a>知因识果畏罪惮业。<a id="a-J7"></a>誓能无利己者耳。<a id="a-J8"></a>观智观心知万法幻化。<a id="a-J9"></a>何物可贪何身可为。<a id="a-JA"></a>虽如幻化因果不差。<a id="a-JB"></a>盗至于五。<a id="a-JC"></a>如断多罗树。<a id="a-JD"></a>佛法死人。<a id="a-JE"></a>不预僧数。<a id="a-JF"></a>显则人天所恶。<a id="a-JG"></a>冥则幽圣所呵。<a id="a-JH"></a>现则色心摧折。<a id="a-JI"></a>末则驼驴偿人。<a id="a-JJ"></a>一失人身万劫不复。<a id="a-JK"></a>侵利极微受报极重。<a id="a-JL"></a>何有观智之人而为斯也。<a id="a-JM"></a>至如驼骠终无利己侵众之失也。<a id="a-JN"></a>偈云诸道各有法。<a id="a-JO"></a>了不自寻研忽窥窬释教。<a id="a-JP"></a>动经十数年。<a id="a-JQ"></a>非但彼法拙。<a id="a-JR"></a>必有谋坏心。<a id="a-JS"></a>此则迦毗梨。<a id="a-JT"></a>仙圣岂听然。<a id="a-JU"></a>为是因缘故。<a id="a-JV"></a>须造观心论。<a id="a-JW"></a>此两偈半明外道之得失也。<a id="a-JX"></a>然外道窥窬释教。<a id="a-JY"></a>不出二意。<a id="a-JZ"></a>一者贱其法拙。<a id="a-Ja"></a>二者谋坏佛法。<a id="a-Jb"></a>窥窬觅过事。<a id="a-Jc"></a>非好心而寻佛教也。<a id="a-Jd"></a>昔外道难破一切法师。<a id="a-Je"></a>唯无奈一禅师何。<a id="a-Jf"></a>其母劝云。<a id="a-Jg"></a>汝若将禅师论者。<a id="a-Jh"></a>骂驴马头一切诸兽之头。<a id="a-Ji"></a>即可得胜外道。<a id="a-Jj"></a>遂随其母计得胜。<a id="a-Jk"></a>后受迦毗梨之身。<a id="a-Jl"></a>一身而有千头。<a id="a-Jm"></a>既运恶心冥圣岂听也。<a id="a-Jn"></a>事如偈说。<a id="a-Jo"></a>偈云。<a id="a-Jp"></a>富贵而无道。<a id="a-Jq"></a>多增长憍逸。<a id="a-Jr"></a>若能问观心。<a id="a-Js"></a>得真法富贵。<a id="a-Jt"></a>虽高而不危。<a id="a-Ju"></a>虽满而不溢。<a id="a-Jv"></a>不着世富贵。<a id="a-Jw"></a>心常在道法。<a id="a-Jx"></a>为是因缘故。<a id="a-Jy"></a>须造观心论。<a id="a-Jz"></a>此两偈半明富贵得失。<a id="a-K0"></a>何者。<a id="a-K1"></a>夫富贵不与憍奢而憍奢自至。<a id="a-K2"></a>故偈云。<a id="a-K3"></a>富贵而无道。<a id="a-K4"></a>多增长憍逸。<a id="a-K5"></a>若能问观心。<a id="a-K6"></a>而观实相境。<a id="a-K7"></a>境发于妙智。<a id="a-K8"></a>即是种性贵也。<a id="a-K9"></a>而实相境智具足七圣之财。<a id="a-KA"></a>乃至具足万德万行。<a id="a-KB"></a>称之为富也。<a id="a-KC"></a>法华云。<a id="a-KD"></a>有大长者其家大富。<a id="a-KE"></a>即其义也。<a id="a-KF"></a>得此富贵之道居怀流乎其体者。<a id="a-KG"></a>即如偈。<a id="a-KH"></a>虽高而不危。<a id="a-KI"></a>虽满而不溢。<a id="a-KJ"></a>不着世富贵。<a id="a-KK"></a>心常在道法等也。<a id="a-KL"></a>偈云。<a id="a-KM"></a>贫贱多奸谄。<a id="a-KN"></a>窥窬造众恶。<a id="a-KO"></a>现彼王法治。<a id="a-KP"></a>死堕三恶道。<a id="a-KQ"></a>若能问观心。<a id="a-KR"></a>即安贫养道。<a id="a-KS"></a>有道即富贵。<a id="a-KT"></a>无为即富乐。<a id="a-KU"></a>为是因缘故。<a id="a-KV"></a>须造观心论。<a id="a-KW"></a>此两偈半明贫者得大也。<a id="a-KX"></a>何者。<a id="a-KY"></a>若内无观慧之道。<a id="a-KZ"></a>照朗心胸情抱则闇。<a id="a-Ka"></a>以心闇故。<a id="a-Kb"></a>不识生死涅槃世间出世间之因果也。<a id="a-Kc"></a>而复为贫穷饥寒所逼。<a id="a-Kd"></a>而遂窥窬奸谄造恶故。<a id="a-Ke"></a>偈云。<a id="a-Kf"></a>现被王法治。<a id="a-Kg"></a>死堕于地狱。<a id="a-Kh"></a>若有观智之心。<a id="a-Ki"></a>即识往因达今世之报。<a id="a-Kj"></a>不更造恶招将来之苦。<a id="a-Kk"></a>但安神养道。<a id="a-Kl"></a>故偈云。<a id="a-Km"></a>有道即富贵。<a id="a-Kn"></a>无为即富乐也。<a id="a-Ko"></a>偈云。<a id="a-Kp"></a>四众皆佛子。<a id="a-Kq"></a>无非是法亲。<a id="a-Kr"></a>因执善法诤。<a id="a-Ks"></a>遂结未来怨。<a id="a-Kt"></a>若能问观心。<a id="a-Ku"></a>和合如水乳。<a id="a-Kv"></a>皆师子之子。<a id="a-Kw"></a>悉是栴檀林。<a id="a-Kx"></a>为是因缘故。<a id="a-Ky"></a>须造观心论。<a id="a-Kz"></a>此两偈半明三师各执所弘之法。<a id="a-L0"></a>而相是非。<a id="a-L1"></a>遂结未来重怨。<a id="a-L2"></a>论初已略出其过然外道各执所计。<a id="a-L3"></a>是故云是事实余尽妄语。<a id="a-L4"></a>是则有众多究竟之道故是邪也。<a id="a-L5"></a>而今佛法唯一实相印之一道故。<a id="a-L6"></a>经云。<a id="a-L7"></a>唯一究竟道。<a id="a-L8"></a>无众多究竟。<a id="a-L9"></a>故经云。<a id="a-LA"></a>虽示种种道其实为一乘。<a id="a-LB"></a>而今诸师不取所诠之一道。<a id="a-LC"></a>共出生死昏衢法侣之亲。<a id="a-LD"></a>但执能诠种种之道共相。<a id="a-LE"></a>是非遂结重怨。<a id="a-LF"></a>何愚之甚。<a id="a-LG"></a>故偈云。<a id="a-LH"></a>遂结未来怨也。<a id="a-LI"></a>非但自空失一生妄萦毒苦。<a id="a-LJ"></a>复误学徒失于慧目。<a id="a-LK"></a>师弟皆同外道矣。<a id="a-LL"></a>故云。<a id="a-LM"></a>诸论各异端修行理无二执者。<a id="a-LN"></a>有是非达者无违诤故。<a id="a-LO"></a>诸师是执而不达也。<a id="a-LP"></a>若能观心实相修乎一道。<a id="a-LQ"></a>四众无非法亲。<a id="a-LR"></a>事如偈说也。<a id="a-LS"></a>偈云年衰身带疾。<a id="a-LT"></a>眼闇耳渐聋。<a id="a-LU"></a>心昏多忘漏。<a id="a-LV"></a>年不如一年。<a id="a-LW"></a>死王金翅鸟。<a id="a-LX"></a>不久吞命根。<a id="a-LY"></a>一旦业绳断。<a id="a-LZ"></a>气绝岂能言。<a id="a-La"></a>为是因缘故。<a id="a-Lb"></a>须造观心论。<a id="a-Lc"></a>此两偈半明师自唱涅槃时至也。<a id="a-Ld"></a>然从论初至于今说。<a id="a-Le"></a>犹属序分。<a id="a-Lf"></a>虽未正说深义。<a id="a-Lg"></a>而先明三师四众诸有得失。<a id="a-Lh"></a>言方虽复浅近。<a id="a-Li"></a>而是即事所行之要行道家之大障。<a id="a-Lj"></a>而今行者识此诸失。<a id="a-Lk"></a>知过必改者。<a id="a-Ll"></a>可谓真行道人。<a id="a-Lm"></a>虽未证无生而无生不远也。<a id="a-Ln"></a>然二万灯明佛一期将竟。<a id="a-Lo"></a>而说法华即入涅槃。<a id="a-Lp"></a>释迦亦尔。<a id="a-Lq"></a>特更别为一缘而说涅槃。<a id="a-Lr"></a>今之大师一期随缘异说不同。<a id="a-Ls"></a>今将欲涅槃故。<a id="a-Lt"></a>撮要说其一论。<a id="a-Lu"></a>何者。<a id="a-Lv"></a>是论始终唯令观心者只为心。<a id="a-Lw"></a>是如来藏具足一切佛法。<a id="a-Lx"></a>而众生不觉内衣有无价宝珠。<a id="a-Ly"></a>今论正示众生心中宝藏佛之知见。<a id="a-Lz"></a>示悟众生与法华无别。<a id="a-M0"></a>故今唱衰老即是欲入涅槃。<a id="a-M1"></a>所以说此论竟。<a id="a-M2"></a>即归真灭度。<a id="a-M3"></a>更无言也。<a id="a-M4"></a>稽首十方佛下有四行偈。<a id="a-M5"></a>明归请。<a id="a-M6"></a>何者夫欲造论必须归三宝。<a id="a-M7"></a>加威建立。<a id="a-M8"></a>偈云。<a id="a-M9"></a>稽首十方佛。<a id="a-MA"></a>深慈观心者。<a id="a-MB"></a>劝善谛观察发正觉妙乐。<a id="a-MC"></a>此一偈归请于佛。<a id="a-MD"></a>然三宝者皆具足四无量心。<a id="a-ME"></a>但慈能与乐。<a id="a-MF"></a>佛慈最重。<a id="a-MG"></a>故请与乐也。<a id="a-MH"></a>偈云。<a id="a-MI"></a>稽首十方法。<a id="a-MJ"></a>深悲观心者。<a id="a-MK"></a>劝善谛观察。<a id="a-ML"></a>得真法免苦。<a id="a-MM"></a>然悲能拔苦。<a id="a-MN"></a>而法宝是真妙药。<a id="a-MO"></a>体能救苦故请法。<a id="a-MP"></a>深悲观心者免苦也。<a id="a-MQ"></a>偈云。<a id="a-MR"></a>稽首十方僧。<a id="a-MS"></a>若能善观察。<a id="a-MT"></a>入大和合海。<a id="a-MU"></a>欢喜心无量。<a id="a-MV"></a>然僧名和合。<a id="a-MW"></a>即是随喜不乖之义。<a id="a-MX"></a>故就僧论欢喜也。<a id="a-MY"></a>偈云。<a id="a-MZ"></a>稽首龙树师。<a id="a-Ma"></a>愿加观心者。<a id="a-Mb"></a>令速得解脱。<a id="a-Mc"></a>亦加舍三心。<a id="a-Md"></a>然龙树正破执除见而兴故。<a id="a-Me"></a>请龙树加舍慈悲喜之三心。<a id="a-Mf"></a>见爱之着也又宗本于龙树。<a id="a-Mg"></a>故请加也。<a id="a-Mh"></a>偈云。<a id="a-Mi"></a>今承三宝力下一行明已归命三宝竟。<a id="a-Mj"></a>今当承三宝之力。<a id="a-Mk"></a>起三十六问。<a id="a-Ml"></a>然三十六问明义略周故。<a id="a-Mm"></a>有三十六也。<a id="a-Mn"></a>若随缘对事辩问则不可数也。<a id="a-Mo"></a>偈云。<a id="a-Mp"></a>若观一念心下一行。<a id="a-Mq"></a>明若能观一念心能答此问。<a id="a-Mr"></a>当知心眼则开得入清凉池也。<a id="a-Ms"></a>偈云不能答此问下一行明迷惑者不能答问也。<a id="a-Mt"></a>哀哉末法中下一行伤叹。<a id="a-Mu"></a>明末法无行道人。<a id="a-Mv"></a>设有三数宁别是问故。<a id="a-Mw"></a>伤叹也。<a id="a-Mx"></a>偈云。<a id="a-My"></a>故生悲愍心下一行明恐畏后生。<a id="a-Mz"></a>或有能解者。<a id="a-N0"></a>故起悲心作此观心论。<a id="a-N1"></a>令观者开朗也。<a id="a-N2"></a>愿诸见闻者下一行明诫劝。<a id="a-N3"></a>令莫疑谤。<a id="a-N4"></a>何者。<a id="a-N5"></a>而法华略说中恐生疑谤故。<a id="a-N6"></a>三止不说止其毁谤。<a id="a-N7"></a>非但不能得解。<a id="a-N8"></a>复增其重罪。<a id="a-N9"></a>后广说中虽严诫劝。<a id="a-NA"></a>五千之流。<a id="a-NB"></a>犹从座起。<a id="a-NC"></a>不信佛言。<a id="a-ND"></a>今将欲开于论端。<a id="a-NE"></a>畏物疑谤故。<a id="a-NF"></a>预先诫劝也。<a id="a-NG"></a>问曰下有十三长行四字重问。<a id="a-NH"></a>造论正为何人。<a id="a-NI"></a>即答意明不为二人而为二人。<a id="a-NJ"></a>言不为二人者。<a id="a-NK"></a>一则文字外学。<a id="a-NL"></a>如贫数他宝。<a id="a-NM"></a>但贵耳入口出。<a id="a-NN"></a>未常研心内观。<a id="a-NO"></a>斯亦未足可论圆道也。<a id="a-NP"></a>二则设得四禅八定者。<a id="a-NQ"></a>亦全未识佛法。<a id="a-NR"></a>况初心安般数息。<a id="a-NS"></a>何可共论妙道乎。<a id="a-NT"></a>而今言为二人者。<a id="a-NU"></a>一则坐禅得定发解辩说无穷。<a id="a-NV"></a>自谓人间之宝。<a id="a-NW"></a>今作此问不能答者。<a id="a-NX"></a>何者未得谓得。<a id="a-NY"></a>未证谓证。<a id="a-NZ"></a>堕增上慢也。<a id="a-Na"></a>二则为相随学徒不知内心求道。<a id="a-Nb"></a>外著文字负经论而浪行。<a id="a-Nc"></a>空无所获。<a id="a-Nd"></a>而不知破一微尘出大千经卷。<a id="a-Ne"></a>为斯二人而造论也。</p>
 </body>
</html>