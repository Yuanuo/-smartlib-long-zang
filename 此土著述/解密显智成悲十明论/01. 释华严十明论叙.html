<!doctype html>
<html id="z3IBWpe1Tq" data-ver="88">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">释华严十明论叙</h1>
  <p id="a2">宋宝觉圆明禅师惠洪觉范撰</p>
  <p id="a3">显谟阁待制朱公世英。<a id="a-4"></a>为余言。<a id="a-5"></a>顷过金陵。<a id="a-6"></a>谒王文公于钟山。<a id="a-7"></a>公以彦里闬晚生有志学道。<a id="a-8"></a>谓曰。<a id="a-9"></a>若读史见勾践伍员事乎。<a id="a-A"></a>勾践保栖会稽。<a id="a-B"></a>置胆于坐卧则仰胆。<a id="a-C"></a>饭食亦尝胆也。<a id="a-D"></a>伍员去楚櫜载。<a id="a-E"></a>而去昭关至蒲伏行乞于吴市。<a id="a-F"></a>二子设心止欲雪耻复仇。<a id="a-G"></a>而焦身苦思二十余年。<a id="a-H"></a>而后遂其欲。<a id="a-I"></a>盖有志者事竟成也。<a id="a-J"></a>然移此心以学无上菩提。<a id="a-K"></a>其何以御之。<a id="a-L"></a>世英嘱予记其言。<a id="a-M"></a>世英殁一年。<a id="a-N"></a>余还自海外。<a id="a-O"></a>筑室筠溪石门寺。<a id="a-P"></a>夏释此论。<a id="a-Q"></a>追念平时之语曰。<a id="a-R"></a>嗟乎流转三界未即弃去。<a id="a-S"></a>其耻亦大矣。<a id="a-T"></a>囚缚五阴未能超出。<a id="a-U"></a>其仇亦深矣。<a id="a-V"></a>以吴楚之仇耻较之。<a id="a-W"></a>其相倍如日劫。<a id="a-X"></a>而学者亦思掣肘径去。<a id="a-Y"></a>然至诚恻怛勇决力行。<a id="a-Z"></a>较勾践伍员特太山毫芒耳。<a id="a-a"></a>岂不惜哉。<a id="a-b"></a>金刚般若经。<a id="a-c"></a>须菩提闻世尊言以恒河沙等身命布施。<a id="a-d"></a>不如受持四句偈为他人说之福。<a id="a-e"></a>于是泣下。<a id="a-f"></a>其心岂不谓学者多以一身味着懈怠故自为障阂乎。<a id="a-g"></a>夫杂华具四天下微尘数偈。<a id="a-h"></a>而其所诠者。<a id="a-i"></a>如来普光明大智一法而已。<a id="a-j"></a>亲近随顺此智者。<a id="a-k"></a>戒定慧三法而已。<a id="a-l"></a>以戒定慧观照方便破灭无明。<a id="a-m"></a>一切众生弹指实证。<a id="a-n"></a>故金刚藏菩萨曰。<a id="a-o"></a>随顺无明起诸有。<a id="a-p"></a>若不随顺诸有离。<a id="a-q"></a>是谓成佛显诀人法要旨。<a id="a-r"></a>借令三世如来重复宣示深奥。<a id="a-s"></a>不能加毫末于此矣。<a id="a-t"></a>其于利害去取。<a id="a-u"></a>晓如白黑。<a id="a-v"></a>其义理昭著。<a id="a-w"></a>粲如日星。<a id="a-x"></a>不知。<a id="a-y"></a>学者于戒定慧。<a id="a-z"></a>何疑而不随顺。<a id="a-10"></a>于无明烦恼。<a id="a-11"></a>何恋而不弃遗乎。<a id="a-12"></a>孟轲曰。<a id="a-13"></a>今有无名之指屈而不信。<a id="a-14"></a>非疾痛害事也。<a id="a-15"></a>如有能信之者。<a id="a-16"></a>则不远秦楚之路。<a id="a-17"></a>为指之不若人也。<a id="a-18"></a>指不若人则知恶之。<a id="a-19"></a>心不若人则不知恶。<a id="a-1A"></a>此之谓不知类也。<a id="a-1B"></a>今之知类者。<a id="a-1C"></a>吾特未见耳。<a id="a-1D"></a>岂密行暗证。<a id="a-1E"></a>隐实显玼。<a id="a-1F"></a>世不得而知欤。<a id="a-1G"></a>抑观力粗浮习重。<a id="a-1H"></a>境强多遇缘而退欤。<a id="a-1I"></a>余切慕。<a id="a-1J"></a>思大智者父子于道能遗虚名收实效。<a id="a-1K"></a>三十年间决期现证。<a id="a-1L"></a>皆获宿智通。<a id="a-1M"></a>入法华三昧。<a id="a-1N"></a>乳中之酪此其验矣。<a id="a-1O"></a>呜呼安得如南岳天台两人者。<a id="a-1P"></a>与之增进此道哉　政和五年六月十日书。</p>
 </body>
</html>