<!doctype html>
<html id="z3IBWks1Rv" data-ver="1286">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第九十六</h1>
  <h2 id="a2">舍身篇第九十六(此有二部)</h2>
  <h2 id="a3">述意部第一</h2>
  <p id="a4">夫色性无象触必归空。<a id="a-5"></a>三世若假入微终散。<a id="a-6"></a>虽复回天震地之威。<a id="a-7"></a>会归磨灭。<a id="a-8"></a>齐冠楚组之丽。<a id="a-9"></a>靡救埃壤。<a id="a-A"></a>所以形非定质众缘所聚。<a id="a-B"></a>四尘不同风火常异。<a id="a-C"></a>坼而离之。<a id="a-D"></a>本非一物。<a id="a-E"></a>燕肝越胆。<a id="a-F"></a>未足为譬。<a id="a-G"></a>菩萨利生方穷其旨。<a id="a-H"></a>而积此沦昏生生不已。<a id="a-I"></a>一念傥值曾未移时。<a id="a-J"></a>障习相荡旋迷厥路。<a id="a-K"></a>横指呼空。<a id="a-L"></a>名之为有。<a id="a-M"></a>养己伤命。<a id="a-N"></a>号之为毒。<a id="a-O"></a>蓄身外之财。<a id="a-P"></a>以充其欲。<a id="a-Q"></a>攘非己之分。<a id="a-R"></a>用成其侈。<a id="a-S"></a>岂直温肌嗛腹若此而已哉。<a id="a-T"></a>至于积箧盈藏溢俎充庖。<a id="a-U"></a>无始迄今供此幻我。<a id="a-V"></a>亦未厌足。<a id="a-W"></a>静思此事。<a id="a-X"></a>岂不罪欤。<a id="a-Y"></a>今既觉过徒畜坏瓶。<a id="a-Z"></a>物我俱空宝惜何在。<a id="a-a"></a>是以体知幻伪。<a id="a-b"></a>大士常心。<a id="a-c"></a>舍妄求真。<a id="a-d"></a>菩萨常愿。<a id="a-e"></a>证知三界。<a id="a-f"></a>为晨夜之宅。<a id="a-g"></a>惺悟四生。<a id="a-h"></a>为梦幻之境。<a id="a-i"></a>外云生以身为逆旅。<a id="a-j"></a>死当以天地为棺椁。<a id="a-k"></a>内云王子投身功逾九劫。<a id="a-l"></a>刳肌贸鸽骇震三千。<a id="a-m"></a>将今类古冀望同尔。<a id="a-n"></a>欲使白牛有长路之能。<a id="a-o"></a>宝舟有彼岸之力也。</p>
  <p data-pb></p>
  <h2 id="ap">引证部第二</h2>
  <p id="aq">如金光明经云。<a id="a-r"></a>佛告大众。<a id="a-s"></a>过去有王。<a id="a-t"></a>名摩诃罗陀常行善法无有怨敌。<a id="a-u"></a>时有三子。<a id="a-v"></a>殊特第一。<a id="a-w"></a>第一太子名摩诃波那罗。<a id="a-x"></a>次子名摩诃提婆。<a id="a-y"></a>小子名摩诃萨埵。<a id="a-z"></a>是三王子。<a id="a-10"></a>于园游戏。<a id="a-11"></a>渐到竹林憩驾止息。<a id="a-12"></a>第一王子作如是言。<a id="a-13"></a>我于今日心甚怖惧。<a id="a-14"></a>于是林中将无衰损。<a id="a-15"></a>第二王子复作是言。<a id="a-16"></a>我于今日不自惜身。<a id="a-17"></a>但离所爱心忧愁耳。<a id="a-18"></a>第三王子复作是言。<a id="a-19"></a>我于今日独无怖惧。<a id="a-1A"></a>亦无愁恼。<a id="a-1B"></a>山中空寂神仙所赞。<a id="a-1C"></a>是处闲静令人安隐。<a id="a-1D"></a>转复前行见有一虎。<a id="a-1E"></a>适产七日。<a id="a-1F"></a>而有七子。<a id="a-1G"></a>围绕周匝。<a id="a-1H"></a>饥饿穷悴。<a id="a-1I"></a>身体羸损。<a id="a-1J"></a>命将欲绝。<a id="a-1K"></a>第一王子见是虎已言。<a id="a-1L"></a>若为饥逼必还啖子。<a id="a-1M"></a>第三王子言。<a id="a-1N"></a>君等谁能与此虎食。<a id="a-1O"></a>第一王子言。<a id="a-1P"></a>此虎余命无几。<a id="a-1Q"></a>不容余处为其求食。<a id="a-1R"></a>命必不济。<a id="a-1S"></a>谁能为此不惜身命。<a id="a-1T"></a>第二王子言。<a id="a-1U"></a>一切难舍不过己身。<a id="a-1V"></a>第三王子言。<a id="a-1W"></a>若诸大士。<a id="a-1X"></a>欲利益他。<a id="a-1Y"></a>生大悲心。<a id="a-1Z"></a>不足为难。<a id="a-1a"></a>时诸王子心大愁忧。<a id="a-1b"></a>久住视之。<a id="a-1c"></a>目未曾舍。<a id="a-1d"></a>作是观已寻便离去。<a id="a-1e"></a>尔时第三王子言。<a id="a-1f"></a>我今舍身时已到矣。<a id="a-1g"></a>我从昔来多弃是身。<a id="a-1h"></a>都无所为。<a id="a-1i"></a>随时将养令无所乏。<a id="a-1j"></a>而不知恩反生怨害。<a id="a-1k"></a>然复不免无常败坏。<a id="a-1l"></a>今舍此身作无上业。<a id="a-1m"></a>于生死海中作大桥梁。<a id="a-1n"></a>永离忧患无常变异。<a id="a-1o"></a>智慧功德具足成就。<a id="a-1p"></a>即便语言。<a id="a-1q"></a>兄等今者。<a id="a-1r"></a>可与眷属还其所止。<a id="a-1s"></a>尔时王子摩诃萨埵。<a id="a-1t"></a>还至虎所。<a id="a-1u"></a>脱身衣裳。<a id="a-1v"></a>置竹枝上。<a id="a-1w"></a>作是誓言。<a id="a-1x"></a>我今为利诸众生故。<a id="a-1y"></a>证于最胜无上道故。<a id="a-1z"></a>欲度三有诸众生故。<a id="a-20"></a>是时王子作是誓已。<a id="a-21"></a>即自放身卧饿虎前。<a id="a-22"></a>以大悲力虎无能为。<a id="a-23"></a>王子念言。<a id="a-24"></a>虎今羸瘦身无势力。<a id="a-25"></a>不能得我身血肉食。<a id="a-26"></a>即起求刀了不能得。<a id="a-27"></a>即以干竹刺颈出血。<a id="a-28"></a>是时大地六种震动。<a id="a-29"></a>日无精光。<a id="a-2A"></a>又雨杂华种种妙香。<a id="a-2B"></a>时虚空中有诸天见。<a id="a-2C"></a>心生欢喜叹未曾有。<a id="a-2D"></a>善哉大士。<a id="a-2E"></a>真大悲者。<a id="a-2F"></a>为众生故。<a id="a-2G"></a>能舍难舍。<a id="a-2H"></a>不久当证清净涅槃。<a id="a-2I"></a>是虎见血流污王身。<a id="a-2J"></a>即便舐血啖食其肉唯留余骨。<a id="a-2K"></a>尔时两兄见地大动日无精光雨诸华香。<a id="a-2L"></a>必是我弟舍所爱身。<a id="a-2M"></a>时二王子心大愁怖。<a id="a-2N"></a>洟泣悲叹容貌樵瘁。<a id="a-2O"></a>复共相将还至虎所。<a id="a-2P"></a>见弟所著衣裳。<a id="a-2Q"></a>皆悉在一竹枝之上。<a id="a-2R"></a>骸骨发爪布散狼籍。<a id="a-2S"></a>流血处处遍污其地。<a id="a-2T"></a>见已闷绝不自胜持。<a id="a-2U"></a>投身骨上良久乃寤。<a id="a-2V"></a>即起举手呼天而哭。<a id="a-2W"></a>我弟幼稚才能过人。<a id="a-2X"></a>父母所爱奄忽舍身。<a id="a-2Y"></a>我今还宫父母设问。<a id="a-2Z"></a>当云何答。<a id="a-2a"></a>我宁在此并命一处。<a id="a-2b"></a>不忍还见父母眷属。<a id="a-2c"></a>时小王子所将侍从。<a id="a-2d"></a>各散诸方互相谓言。<a id="a-2e"></a>今者我天为何所在。</p>
  <p id="a2f">尔时王妃于睡眠中。<a id="a-2g"></a>梦乳被割牙齿堕落。<a id="a-2h"></a>得三鸽雏一为鹰食。<a id="a-2i"></a>尔时王妃大地动时。<a id="a-2j"></a>即便惊寤。<a id="a-2k"></a>心大愁怖。<a id="a-2l"></a>而说偈言。</p>
  <p id="a2m">今日何故　　大地大水　　一切皆动</p>
  <p id="a2n">物不安所　　日无精光　　如有覆蔽</p>
  <p id="a2o">我心忧苦　　目睫[目*需]动　　如我今者</p>
  <p id="a2p">所见瑞相　　必有灾异　　不祥苦恼</p>
  <p id="a2q">于是王妃说是偈已。<a id="a-2r"></a>时有青衣在外闻王子消息。<a id="a-2s"></a>心惊惶怖。<a id="a-2t"></a>即启王妃作如是言。<a id="a-2u"></a>向者在外闻诸侍从。<a id="a-2v"></a>推觅王子不知所在。<a id="a-2w"></a>王妃闻已生大忧恼。<a id="a-2x"></a>至大王所具传此事。<a id="a-2y"></a>王闻闷绝悲哽苦恼。<a id="a-2z"></a>收泪而言。<a id="a-30"></a>如何今日失我心中所爱重者。<a id="a-31"></a>尔时世尊而说偈言。</p>
  <p id="a32">尔时大王　　即从座起　　以水洒妃</p>
  <p id="a33">良久乃苏　　还得正念　　微声问王</p>
  <p id="a34">我子今者　　为死活耶　　尔时大王</p>
  <p id="a35">即告其妃　　我今当遣　　大臣使者</p>
  <p id="a36">周遍东西　　推求其子　　汝今且可</p>
  <p id="a37">莫大忧愁　　大王如是　　慰喻妃已</p>
  <p id="a38">即便严驾　　出其宫殿　　是时大王</p>
  <p id="a39">既出城已　　四向顾望　　求觅其子</p>
  <p id="a3A">烦惋心乱　　靡知所在　　最后遥见</p>
  <p id="a3B">有一信来　　既至王所　　作如是言</p>
  <p id="a3C">愿王莫愁　　诸子犹在　　不久来至</p>
  <p id="a3D">令王得见　　须臾之顷　　复有臣来</p>
  <p id="a3E">大王当知　　一子已终　　二子虽存</p>
  <p id="a3F">哀瘁无赖　　第三王子　　见虎新产</p>
  <p id="a3G">饥穷七日　　恐还食子　　见是虎已</p>
  <p id="a3H">深生悲心　　发大誓愿　　当度众生</p>
  <p id="a3I">于未来世　　证成菩提　　即上高处</p>
  <p id="a3J">投身饿虎　　虎饥所逼　　便起啖食</p>
  <p id="a3K">一切血肉　　已为都尽　　唯有骸骨</p>
  <p id="a3L">狼籍在地　　是时大王　　闻臣语已</p>
  <p id="a3M">转复闷绝　　失念躄地　　忧愁盛火</p>
  <p id="a3N">炽然其身　　诸臣眷属　　亦复如是</p>
  <p id="a3O">以水洒王　　良久乃苏　　复起举手</p>
  <p id="a3P">号天而哭　　复有臣来　　而白王言</p>
  <p id="a3Q">向于林中　　见二王子　　愁忧苦毒</p>
  <p id="a3R">悲号啼哭　　迷闷失志　　自投于地</p>
  <p id="a3S">臣即求水　　洒其身上　　是最小子</p>
  <p id="a3T">我所爱重　　无常大鬼　　奄便吞食</p>
  <p id="a3U">其余二子　　今虽存在　　而为忧火</p>
  <p id="a3V">之所焚烧　　或能为是　　丧失命根</p>
  <p id="a3W">我宜速往　　至彼林中　　迎载诸子</p>
  <p id="a3X">急还宫殿　　其母在后　　忧苦逼切</p>
  <p id="a3Y">与诸侍从　　欲至彼林　　即于中路</p>
  <p id="a3Z">见其二子　　号天扣地　　称弟名字</p>
  <p id="a3a">时王即前　　抱持二子　　悲号洟泣</p>
  <p id="a3b">随路还宫　　速令二子　　觐见其母</p>
  <p id="a3c">佛告树神　　汝今当知　　尔时王子</p>
  <p id="a3d">摩诃萨埵　　舍身饲虎　　今我身是</p>
  <p id="a3e">尔时大王　　摩诃罗陀　　于今父王</p>
  <p id="a3f">输头檀是　　尔时王妃　　今摩耶是</p>
  <p id="a3g">第一王子　　今弥勒是　　第二王子</p>
  <p id="a3h">今调达是　　尔时虎者　　今瞿夷是</p>
  <p id="a3i">时虎七子　　今五比丘　　及舍利弗</p>
  <p id="a3j">目揵连是</p>
  <p id="a3k">尔时大王摩诃罗陀。<a id="a-3l"></a>及其妃后。<a id="a-3m"></a>悲号洟泣。<a id="a-3n"></a>悉皆脱身御服璎珞。<a id="a-3o"></a>与诸大众。<a id="a-3p"></a>往竹林中。<a id="a-3q"></a>收其舍利。<a id="a-3r"></a>即于此处起七宝塔。<a id="a-3s"></a>是时王子摩诃。<a id="a-3t"></a>萨埵临舍命时。<a id="a-3u"></a>作是誓愿。<a id="a-3v"></a>愿我舍利于未来世过算数劫。<a id="a-3w"></a>常为众生而作佛事。</p>
  <p id="a3x">又法华经药王菩萨本事品略要云。<a id="a-3y"></a>尔时佛告宿王华菩萨。<a id="a-3z"></a>乃往过去无量殑伽河沙劫有佛。<a id="a-40"></a>号日月净明德如来。<a id="a-41"></a>尔时彼佛为一切众生喜见菩萨及众菩萨诸声闻众说法华经。<a id="a-42"></a>是喜见菩萨乐习苦行。<a id="a-43"></a>于日月净明德佛法中。<a id="a-44"></a>精进经行一心求佛。<a id="a-45"></a>满万二千岁已。<a id="a-46"></a>而自念言。<a id="a-47"></a>我虽以神力供养于佛。<a id="a-48"></a>不如以身供养。<a id="a-49"></a>即服诸香。<a id="a-4A"></a>满千二百岁已。<a id="a-4B"></a>香油涂身。<a id="a-4C"></a>于净明德佛前。<a id="a-4D"></a>以天宝衣而自缠身。<a id="a-4E"></a>灌诸香油。<a id="a-4F"></a>以神通力而自然身。<a id="a-4G"></a>光明遍照八十亿殑伽河沙世界。<a id="a-4H"></a>其中诸佛同时赞言。<a id="a-4I"></a>善哉善哉。<a id="a-4J"></a>是名真精进。<a id="a-4K"></a>是名真法供养如来。<a id="a-4L"></a>其身火然千二百岁。<a id="a-4M"></a>过是名已后其身乃尽。<a id="a-4N"></a>喜见菩萨作如是法供养已。<a id="a-4O"></a>命终之后复生净明德国中。<a id="a-4P"></a>于净德王家忽然化生。<a id="a-4Q"></a>而白父言。<a id="a-4R"></a>净明德佛今故现在。<a id="a-4S"></a>我先供养佛已得解一切众生语言陀罗尼。<a id="a-4T"></a>复闻是法华经。<a id="a-4U"></a>我今当还供养此佛。<a id="a-4V"></a>乃至彼佛入涅槃已。<a id="a-4W"></a>收佛舍利作八万四千宝塔。<a id="a-4X"></a>即于八万四千塔前。<a id="a-4Y"></a>然百福庄严臂。<a id="a-4Z"></a>七万二千岁。<a id="a-4a"></a>而以供养令无数求声闻众无量阿僧祇人发阿耨菩提心。<a id="a-4b"></a>尔时诸菩萨天人阿修罗等。<a id="a-4c"></a>见其无臂忧恼悲哀。<a id="a-4d"></a>喜见菩萨是我等师。<a id="a-4e"></a>教化我者。<a id="a-4f"></a>而今烧臂身不具足。<a id="a-4g"></a>于时一切众生喜见菩萨。<a id="a-4h"></a>于大众中立此誓言。<a id="a-4i"></a>我舍两臂必当得佛金色之身。<a id="a-4j"></a>若实不虚。<a id="a-4k"></a>令我两臂还复如故。<a id="a-4l"></a>作是誓已。<a id="a-4m"></a>自然还复。<a id="a-4n"></a>当尔之时。<a id="a-4o"></a>大千世界六种震动。<a id="a-4p"></a>天雨宝华。<a id="a-4q"></a>一切人天得未曾有。<a id="a-4r"></a>佛告宿王华菩萨。<a id="a-4s"></a>于汝意云何。<a id="a-4t"></a>一切众生喜见菩萨。<a id="a-4u"></a>岂异人乎。<a id="a-4v"></a>今药王菩萨是也。<a id="a-4w"></a>若有发心欲得阿耨菩提者。<a id="a-4x"></a>能然手指乃至足一指供养佛塔。<a id="a-4y"></a>胜以国城妻子及三千大千国土珍宝而供养者。</p>
  <p id="a4z">问曰。<a id="a-50"></a>菩萨舍身得自杀罪不。<a id="a-51"></a>答曰。<a id="a-52"></a>依律未舍命前得方便小罪偷兰遮。<a id="a-53"></a>若舍命已无罪可属。<a id="a-54"></a>所以不得杀人大罪。<a id="a-55"></a>若依大乘菩萨。<a id="a-56"></a>厌离生死为供养佛。<a id="a-57"></a>及为一切众生兴大悲心。<a id="a-58"></a>无害他意反招其福。<a id="a-59"></a>何容得罪。<a id="a-5A"></a>故文殊师利问经云佛言。<a id="a-5B"></a>若杀自身无有罪报。<a id="a-5C"></a>何以故。<a id="a-5D"></a>如菩萨杀身唯得功德。<a id="a-5E"></a>我身由我故。<a id="a-5F"></a>若身由我得罪果者。<a id="a-5G"></a>剪爪伤指便当得罪。<a id="a-5H"></a>何以故。<a id="a-5I"></a>自伤身故。<a id="a-5J"></a>菩萨舍身非是无记。<a id="a-5K"></a>唯得福德是烦恼灭故身灭故得清净身。<a id="a-5L"></a>譬如垢衣以灰汁浣濯垢灭衣在(自外经明。<a id="a-5M"></a>菩萨舍身。<a id="a-5N"></a>非唯一二。<a id="a-5O"></a>如月光舍头。<a id="a-5P"></a>尸毗割股。<a id="a-5Q"></a>或作师子象王舍牙与皮或作鹿身禽王济厄樵人。<a id="a-5R"></a>或作大龟大鳖救人水难。<a id="a-5S"></a>或作大鱼肉山施饥拔苦。<a id="a-5T"></a>如是具列非一。<a id="a-5U"></a>并散配别篇。<a id="a-5V"></a>恐以文繁不可重述)</p>
  <p id="a5W">颂曰。</p>
  <p id="a5X">龚胜无遗生　　季业有穷尽</p>
  <p id="a5Y">嵇叟理既迫　　霍子命亦殒</p>
  <p id="a5Z">屡屡厚霜柏　　纳纳冲风菌</p>
  <p id="a5a">邂逅竟慨时　　修短非所愍</p>
  <p id="a5b">恨我吾子志　　不得岩上泯</p>
  <p id="a5c">送心正觉前　　斯痛久已忍</p>
  <p id="a5d">既知人我空　　何愁心不谨</p>
  <p id="a5e">唯愿乘来生　　怨亲同识朕</p>
  <p data-pb></p>
  <h2 id="a5f">感应缘(略引九验)</h2>
  <p id="a5g">黄帝时宁封子 宋沙门释慧绍 宋沙门释僧瑜 宋沙门释慧益 梁沙门释道度 周沙门释僧崖 周沙门释静蔼 隋沙门释大志 唐沙门释会通。</p>
  <p id="a5h">宁封子。<a id="a-5i"></a>黄帝时人也。<a id="a-5j"></a>世传为黄帝陶正。<a id="a-5k"></a>有人遇之。<a id="a-5l"></a>为其掌火。<a id="a-5m"></a>能出入五色烟。<a id="a-5n"></a>久则以教封子。<a id="a-5o"></a>封子积火自烧。<a id="a-5p"></a>而随烟上下。<a id="a-5q"></a>视其炭烬犹有其骨。<a id="a-5r"></a>时人共葬之宁北山中。<a id="a-5s"></a>故谓之宁封子焉(右此一验出搜神记)</p>
  <p id="a5t">宋临川招提寺有释慧绍。<a id="a-5u"></a>不知氏族。<a id="a-5v"></a>小儿时母哺鱼肉辄吐。<a id="a-5w"></a>咽菜不疑。<a id="a-5x"></a>于是便蔬食。<a id="a-5y"></a>至八岁出家为僧要弟子。<a id="a-5z"></a>精勤禀励苦行标节。<a id="a-60"></a>后随要止临川招提寺。<a id="a-61"></a>乃密有烧身之意。<a id="a-62"></a>常雇人斫薪[卄/積]。<a id="a-63"></a>于东山石室高数丈。<a id="a-64"></a>中央开一龛。<a id="a-65"></a>足容己身。<a id="a-66"></a>乃还寺辞要。<a id="a-67"></a>要苦谏不从。<a id="a-68"></a>即于焚身之日。<a id="a-69"></a>于东山设大众八关斋。<a id="a-6A"></a>并告别知识。<a id="a-6B"></a>其日阖境奔波车马人众及齐金宝。<a id="a-6C"></a>不可称数。<a id="a-6D"></a>至夜行道。<a id="a-6E"></a>绍自行香。<a id="a-6F"></a>行香既竟。<a id="a-6G"></a>执烛然薪。<a id="a-6H"></a>入中而坐。<a id="a-6I"></a>诵药王本事品。<a id="a-6J"></a>众既不见。<a id="a-6K"></a>绍悟其已去。<a id="a-6L"></a>礼拜未毕。<a id="a-6M"></a>悉至薪所。<a id="a-6N"></a>薪已洞然诵声未息。<a id="a-6O"></a>火至额闻唱一心。<a id="a-6P"></a>言已奄绝。<a id="a-6Q"></a>大众咸见有一星其大如斗。<a id="a-6R"></a>直下烟中俄而上天。<a id="a-6S"></a>则见者咸谓。<a id="a-6T"></a>天宫迎绍。<a id="a-6U"></a>经三日薪聚乃尽。<a id="a-6V"></a>绍临终谓同学曰。<a id="a-6W"></a>吾烧身处当生梧桐。<a id="a-6X"></a>慎莫伐之。<a id="a-6Y"></a>其后三日果生焉。<a id="a-6Z"></a>绍焚身是元嘉二十八年。<a id="a-6a"></a>年二十八。</p>
  <p id="a6b">宋庐山招提寺有释僧瑜。<a id="a-6c"></a>姓周。<a id="a-6d"></a>吴兴余杭人。<a id="a-6e"></a>弱冠出家业素纯粹。<a id="a-6f"></a>元嘉十年与同学昙温慧光等。<a id="a-6g"></a>于庐山南岭共建精舍。<a id="a-6h"></a>名曰招隐。<a id="a-6i"></a>瑜尝以为结累三涂情形故也。<a id="a-6j"></a>情将尽矣形亦宜捐。<a id="a-6k"></a>药王之辙独何云远。<a id="a-6l"></a>于是屡发言誓。<a id="a-6m"></a>始契烧身。<a id="a-6n"></a>以宋孝建二年六月三日。<a id="a-6o"></a>集薪为龛。<a id="a-6p"></a>并请僧设斋。<a id="a-6q"></a>告众辞别。<a id="a-6r"></a>是日也云雾晦合密雨交零。<a id="a-6s"></a>瑜乃誓曰。<a id="a-6t"></a>若我所志克明天当晴朗。<a id="a-6u"></a>如其无感便当滂注。<a id="a-6v"></a>使此四辈知神应之无晦也。<a id="a-6w"></a>言已云景明霁。<a id="a-6x"></a>至初夜竟便入薪龛中。<a id="a-6y"></a>合掌平坐诵药王品。<a id="a-6z"></a>火焰交至犹合掌不散。<a id="a-70"></a>道俗知者卉走弥盛。<a id="a-71"></a>并稽首作礼。<a id="a-72"></a>愿结因缘。<a id="a-73"></a>咸见紫气腾空。<a id="a-74"></a>久之乃歇。<a id="a-75"></a>时年四十四。<a id="a-76"></a>其后旬有四日。<a id="a-77"></a>瑜房中生双桐树。<a id="a-78"></a>根枝丰茂巨细相如。<a id="a-79"></a>贯坏直耸。<a id="a-7A"></a>遂成奇树。<a id="a-7B"></a>深识者以为娑罗宝树。<a id="a-7C"></a>克炳泥洹。<a id="a-7D"></a>瑜之庶几。<a id="a-7E"></a>故见斯证。<a id="a-7F"></a>因号为双桐沙门。<a id="a-7G"></a>吴郡张辩为平南长史。<a id="a-7H"></a>亲睹其事。<a id="a-7I"></a>具为传替曰。</p>
  <p id="a7J">悠悠玄机　茫茫至道　出入生死　孰为妙宝(其一)　自昔药王　殊化绝伦　往闻其说　今睹斯人(其二)　英英沙门　慧定心固　凝神紫气　表迹双树(其三)　其德可乐　其操可贵　文之作矣　或扬仿佛(其四)</p>
  <p id="a7K">宋释慧益。<a id="a-7L"></a>广陵人。<a id="a-7M"></a>少出家随师止寿春。<a id="a-7N"></a>宋孝建中出都憩竹林寺。<a id="a-7O"></a>精勤苦行。<a id="a-7P"></a>誓欲烧身。<a id="a-7Q"></a>众人闻者。<a id="a-7R"></a>或毁或赞。<a id="a-7S"></a>至大明四年始就却粒。<a id="a-7T"></a>唯饵麻麦。<a id="a-7U"></a>到六年又绝麦等。<a id="a-7V"></a>但食苏油。<a id="a-7W"></a>有顷又断苏油。<a id="a-7X"></a>唯服香丸。<a id="a-7Y"></a>虽四大绵微而神情笃正。<a id="a-7Z"></a>孝武深加敬异致问殷勤。<a id="a-7a"></a>遣太宰江夏王义恭诣寺谏益。<a id="a-7b"></a>益誓志无改。<a id="a-7c"></a>至大明七年四月八日。<a id="a-7d"></a>将就焚烧。<a id="a-7e"></a>乃于钟山之南。<a id="a-7f"></a>置镬办油。<a id="a-7g"></a>其日朝乘牛车。<a id="a-7h"></a>而以人牵。<a id="a-7i"></a>自寺之山。<a id="a-7j"></a>以帝王是兆民所凭。<a id="a-7k"></a>又三宝所寄。<a id="a-7l"></a>乃自力入台。<a id="a-7m"></a>至云龙门不能步下。<a id="a-7n"></a>令人启闻。<a id="a-7o"></a>慧益道人今就舍身。<a id="a-7p"></a>诣门奉辞。<a id="a-7q"></a>深以佛法仰嘱。<a id="a-7r"></a>帝闻改容。<a id="a-7s"></a>即躬出云龙门。<a id="a-7t"></a>益既见帝。<a id="a-7u"></a>重以佛法凭嘱。<a id="a-7v"></a>于是辞去。<a id="a-7w"></a>帝亦续至。<a id="a-7x"></a>诸王妃后道俗士庶填满山谷。<a id="a-7y"></a>投衣弃宝不可胜计。<a id="a-7z"></a>益乃入镬据一小床。<a id="a-80"></a>以劫贝自缠。<a id="a-81"></a>上加一长帽。<a id="a-82"></a>以油灌之。<a id="a-83"></a>将就着火。<a id="a-84"></a>帝令太宰至镬所请喻曰。<a id="a-85"></a>道行多方。<a id="a-86"></a>何必殒命。<a id="a-87"></a>幸愿三思更就异途。<a id="a-88"></a>益雅志确然曾无悔念。<a id="a-89"></a>乃答曰。<a id="a-8A"></a>微躯贱命何足上留。<a id="a-8B"></a>天心圣慈同己者。<a id="a-8C"></a>愿度世人出家。<a id="a-8D"></a>降敕即许。<a id="a-8E"></a>益乃自手执烛以然帽。<a id="a-8F"></a>帽炽弃烛。<a id="a-8G"></a>合掌诵药王品。<a id="a-8H"></a>火至眉诵声犹分明。<a id="a-8I"></a>次至眼乃昧。<a id="a-8J"></a>贵贱哀嗟响振幽谷。<a id="a-8K"></a>莫不弹指称佛惆怅抆泪。<a id="a-8L"></a>火至明旦乃尽。<a id="a-8M"></a>帝于于时闻空中笳筦异香芬馝。<a id="a-8N"></a>帝尽日方还宫。<a id="a-8O"></a>夜梦见益振锡而至。<a id="a-8P"></a>更嘱以佛法。<a id="a-8Q"></a>明日帝为设斋度人。<a id="a-8R"></a>令斋主唱白具叙征祥。<a id="a-8S"></a>烧身之处造药王寺。<a id="a-8T"></a>以拟本事也。</p>
  <p id="a8U">梁普通年。<a id="a-8V"></a>小庄严寺有道度禅师。<a id="a-8W"></a>戒行淳直善明摩诃衍。<a id="a-8X"></a>梁帝钦重齐同四果禅师。<a id="a-8Y"></a>每厌此身将同毒树。<a id="a-8Z"></a>若身命无常弃尸陀林。<a id="a-8a"></a>施以鸟兽。<a id="a-8b"></a>于檀度成满。<a id="a-8c"></a>亦为善业。<a id="a-8d"></a>八万户虫不可烧尽。<a id="a-8e"></a>非所劝也。<a id="a-8f"></a>乃稍积薪柴渐就减食。<a id="a-8g"></a>其普通七年十一月三日。<a id="a-8h"></a>钟自虚鸣。<a id="a-8i"></a>寺众惊恐。<a id="a-8j"></a>莫测何相。<a id="a-8k"></a>其月八日钟复自鸣。<a id="a-8l"></a>乃与大众共结善缘。<a id="a-8m"></a>尔后不复更食。<a id="a-8n"></a>唯用澡瓶以汲清水。<a id="a-8o"></a>日饮一升。<a id="a-8p"></a>至二十五日朝。<a id="a-8q"></a>寺众同往见瓶。<a id="a-8r"></a>发五色光曜。<a id="a-8s"></a>杂气氛氲。<a id="a-8t"></a>至二十九日旦。<a id="a-8u"></a>寺主僧全等数人共登禅室。<a id="a-8v"></a>遥见龛中紫光外照。<a id="a-8w"></a>其日将暮忽有群鸟。<a id="a-8x"></a>五六百头。<a id="a-8y"></a>同集一树。<a id="a-8z"></a>俄倾西飞。<a id="a-90"></a>是夜二更初竟。<a id="a-91"></a>寺有杂色光映烛房宇。<a id="a-92"></a>至五更中。<a id="a-93"></a>闻山顶上火声振裂。<a id="a-94"></a>惊走往观。<a id="a-95"></a>见禅师合掌火中。<a id="a-96"></a>春秋六十有六。<a id="a-97"></a>刺史武陵王。<a id="a-98"></a>乃遣洒扫收敛于其处。<a id="a-99"></a>而建塔焉。<a id="a-9A"></a>后时闻山顶有石磬之声。<a id="a-9B"></a>声甚清彻。<a id="a-9C"></a>先烧身之处有大树枯死。<a id="a-9D"></a>十有余年。<a id="a-9E"></a>禅师入山。<a id="a-9F"></a>常坐树下后春遂生枝叶(右此一验出梁高僧传)</p>
  <p id="a9G">周益州沙门释僧崖。<a id="a-9H"></a>姓牟氏。<a id="a-9I"></a>而幼年少言不杂徘戏。<a id="a-9J"></a>每游山泉必先礼而后饮。<a id="a-9K"></a>或谛不瞬。<a id="a-9L"></a>坐以终日。<a id="a-9M"></a>人问其故。<a id="a-9N"></a>答曰。<a id="a-9O"></a>是身可恶。<a id="a-9P"></a>我思之耳。<a id="a-9Q"></a>后必烧之。<a id="a-9R"></a>及年长从戎毅然纲正。<a id="a-9S"></a>尝随伴捕鱼。<a id="a-9T"></a>得己分者。<a id="a-9U"></a>用投诸水。<a id="a-9V"></a>谓伴曰。<a id="a-9W"></a>杀非好业。<a id="a-9X"></a>我今举体皆现在疮。<a id="a-9Y"></a>誓断猎矣。<a id="a-9Z"></a>遂烧其猎具。<a id="a-9a"></a>时攘譬首领数百人。<a id="a-9b"></a>共筑池塞资以养鱼。<a id="a-9c"></a>崖率众重往彼观望。<a id="a-9d"></a>忽有异蛇。<a id="a-9e"></a>长一尺许。<a id="a-9f"></a>头尾皆赤。<a id="a-9g"></a>须臾长大乃至丈余。<a id="a-9h"></a>围五六尺。<a id="a-9i"></a>獽众奔散。<a id="a-9j"></a>蛇便趣水举尾入云。<a id="a-9k"></a>赤光遍野久久乃灭。<a id="a-9l"></a>寻尔众聚具论前事。<a id="a-9m"></a>崖曰。<a id="a-9n"></a>此无忧也。<a id="a-9o"></a>但断杀业蛇不害人。<a id="a-9p"></a>劝停池堰。<a id="a-9q"></a>众未之许。<a id="a-9r"></a>俄而堤防决坏。<a id="a-9s"></a>遂即出家。<a id="a-9t"></a>以周武成元年六月。<a id="a-9u"></a>于益州城西路首。<a id="a-9v"></a>以布裹左右五指烧之。<a id="a-9w"></a>有问烧指可不痛耶。<a id="a-9x"></a>崖曰。<a id="a-9y"></a>痛由心起心既无痛。<a id="a-9z"></a>指何所痛。<a id="a-A0"></a>时人同号以为僧崖菩萨。<a id="a-A1"></a>或有问曰。<a id="a-A2"></a>似有风疾何不治之。<a id="a-A3"></a>答曰。<a id="a-A4"></a>身皆空耳。<a id="a-A5"></a>知何所治。<a id="a-A6"></a>又曰。<a id="a-A7"></a>根大有对。<a id="a-A8"></a>何谓为空。<a id="a-A9"></a>答曰。<a id="a-AA"></a>四大五根复何住耶。<a id="a-AB"></a>众服其言。<a id="a-AC"></a>孝爱寺兑法师者。<a id="a-AD"></a>有大见解。<a id="a-AE"></a>承崖发迹。<a id="a-AF"></a>乃率弟子数十人。<a id="a-AG"></a>往彼礼敬。<a id="a-AH"></a>解衣施之。<a id="a-AI"></a>顾大众曰。<a id="a-AJ"></a>真解般若。<a id="a-AK"></a>非徒口说。<a id="a-AL"></a>由是道俗通集倍加崇信。<a id="a-AM"></a>如是经曰。<a id="a-AN"></a>左手指尽。<a id="a-AO"></a>火次掌骨。<a id="a-AP"></a>髓沸上涌将灭火焰。<a id="a-AQ"></a>乃以右手残指挟竹挑之。<a id="a-AR"></a>有问其故。<a id="a-AS"></a>崖曰。<a id="a-AT"></a>缘诸众生不能行忍。<a id="a-AU"></a>今劝不忍者忍。<a id="a-AV"></a>不烧者烧耳。<a id="a-AW"></a>兼又说法劝励令行慈断肉。<a id="a-AX"></a>虽烟焰俱炽以日继夕。<a id="a-AY"></a>并烧二手眉目不动。<a id="a-AZ"></a>又为四众说法诵经。<a id="a-Aa"></a>或及语切词要义。<a id="a-Ab"></a>则颔头微笑。<a id="a-Ac"></a>时或心怠。<a id="a-Ad"></a>私有言志。<a id="a-Ae"></a>崖顾曰。<a id="a-Af"></a>我在山中初不识字。<a id="a-Ag"></a>今闻经语句句与心相应。<a id="a-Ah"></a>何不至心静听。<a id="a-Ai"></a>若乖我者。<a id="a-Aj"></a>则空烧此手。<a id="a-Ak"></a>何异樵头耶。<a id="a-Al"></a>于是大众懔然莫不专肃。<a id="a-Am"></a>其后复告众曰。<a id="a-An"></a>末劫轻慢心转薄淡。<a id="a-Ao"></a>见像如木头。<a id="a-Ap"></a>闻经如风过马耳。<a id="a-Aq"></a>今为写大乘经教故烧身手。<a id="a-Ar"></a>欲令倍重佛法也。<a id="a-As"></a>阖境士女闻者皆来绕数万匝。<a id="a-At"></a>崖怡然澄静容色不动。<a id="a-Au"></a>频集城西大道谈论法化。<a id="a-Av"></a>初有细雨殆将沾渍。<a id="a-Aw"></a>便敛心入定即云散月明。<a id="a-Ax"></a>而烧臂掌骨五枚如残烛烬。<a id="a-Ay"></a>忽然各生。<a id="a-Az"></a>并长三寸。<a id="a-B0"></a>白如珂雪。<a id="a-B1"></a>僧尼佥曰。<a id="a-B2"></a>若菩萨灭后。<a id="a-B3"></a>愿奉舍利起塔供养。<a id="a-B4"></a>崖乃以口啮新生五骨。<a id="a-B5"></a>拔而折之。<a id="a-B6"></a>吐施大众曰。<a id="a-B7"></a>可为塔也。<a id="a-B8"></a>至七月十四日。<a id="a-B9"></a>忽有大声。<a id="a-BA"></a>状如地动天裂。<a id="a-BB"></a>人畜惊骇。<a id="a-BC"></a>于上空中。<a id="a-BD"></a>或见犬羊龙蛇军器等像。<a id="a-BE"></a>少时还息。<a id="a-BF"></a>人以事问。<a id="a-BG"></a>崖曰。<a id="a-BH"></a>此无苦也。<a id="a-BI"></a>惊睡三昧耳。<a id="a-BJ"></a>吾欲舍身可办供具。<a id="a-BK"></a>时孝爱寺导禅师。<a id="a-BL"></a>戒行精苦。<a id="a-BM"></a>耆年大德。<a id="a-BN"></a>舍六度锡杖并及紫被赠崖入火。<a id="a-BO"></a>僧渊远送班纳。<a id="a-BP"></a>意愿随身。<a id="a-BQ"></a>于时人物諠扰施财山积。<a id="a-BR"></a>初不知二德所送物也。<a id="a-BS"></a>至明日平旦。<a id="a-BT"></a>忽告侍者法陀曰。<a id="a-BU"></a>汝往取导师锡杖紫被及纳袈裟来。<a id="a-BV"></a>为吾着之。<a id="a-BW"></a>便往造焚身所。<a id="a-BX"></a>于时道俗十余万众。<a id="a-BY"></a>拥舆而哭。<a id="a-BZ"></a>崖曰。<a id="a-Ba"></a>但守菩提心。<a id="a-Bb"></a>义无哭也。<a id="a-Bc"></a>便登高座为众说法。<a id="a-Bd"></a>时时举目视于薪[卄/積]。<a id="a-Be"></a>欣然独笑。<a id="a-Bf"></a>又倾右胁而寝。<a id="a-Bg"></a>都无气息。<a id="a-Bh"></a>状若木人。<a id="a-Bi"></a>忽起问曰。<a id="a-Bj"></a>时将欲至下足。<a id="a-Bk"></a>先白众僧曰。<a id="a-Bl"></a>佛法难值。<a id="a-Bm"></a>宜共护持。<a id="a-Bn"></a>先所积柴垒以为楼。<a id="a-Bo"></a>高数十丈。<a id="a-Bp"></a>上作干小室。<a id="a-Bq"></a>以油润之。<a id="a-Br"></a>崖缓步至楼绕旋三匝。<a id="a-Bs"></a>礼拜四门便登其上。<a id="a-Bt"></a>凭栏下望令念般若。<a id="a-Bu"></a>有施主王撰惧曰。<a id="a-Bv"></a>我若放火便烧圣人。<a id="a-Bw"></a>将获重罪。<a id="a-Bx"></a>崖阴知之。<a id="a-By"></a>告撰上楼。<a id="a-Bz"></a>臂摩顶曰。<a id="a-C0"></a>汝莫忧造楼得罪。<a id="a-C1"></a>乃大福也。<a id="a-C2"></a>促令下火。<a id="a-C3"></a>皆惧畏之。<a id="a-C4"></a>置炬着地。<a id="a-C5"></a>崖以臂挟炬。<a id="a-C6"></a>先烧西北。<a id="a-C7"></a>次及西南。<a id="a-C8"></a>麻燥油浓赫然炽合。<a id="a-C9"></a>于盛火中放火设礼。<a id="a-CA"></a>比第二拜时身已自焦坼。<a id="a-CB"></a>重复一礼。<a id="a-CC"></a>时身踣炭上。<a id="a-CD"></a>及薪尽火灭。<a id="a-CE"></a>骨肉皆化。<a id="a-CF"></a>唯心尚存。<a id="a-CG"></a>赤而且湿。<a id="a-CH"></a>肝肠脾胃犹自相连。<a id="a-CI"></a>更以四十车柴烧之。<a id="a-CJ"></a>肠胃虽卷而心如本。<a id="a-CK"></a>兑法师乃命收取葬于塔下。<a id="a-CL"></a>初未烧前。<a id="a-CM"></a>有问者曰。<a id="a-CN"></a>菩萨灭度愿示瑞相。<a id="a-CO"></a>崖曰。<a id="a-CP"></a>我身可尽。<a id="a-CQ"></a>心不可坏也。<a id="a-CR"></a>众谓心神无形不由烧荡。<a id="a-CS"></a>及后心存方知先见。<a id="a-CT"></a>然崖自生及终频现异相。<a id="a-CU"></a>有数十条。<a id="a-CV"></a>曾于一家将欲受戒。<a id="a-CW"></a>无何笑曰。<a id="a-CX"></a>将舍宝物生疑虑耶。<a id="a-CY"></a>众相推问。<a id="a-CZ"></a>有杨氏妇。<a id="a-Ca"></a>欲施银钗。<a id="a-Cb"></a>恐夫责及。<a id="a-Cc"></a>因决舍之。<a id="a-Cd"></a>有孝爱寺僧佛兴者。<a id="a-Ce"></a>偏嗜饮啖流俗落度。<a id="a-Cf"></a>随崖舆后。<a id="a-Cg"></a>私发愿曰。<a id="a-Ch"></a>今值圣人誓断酒肉。<a id="a-Ci"></a>及返至寺见黄色人曰。<a id="a-Cj"></a>汝能断肉。<a id="a-Ck"></a>大是好事。<a id="a-Cl"></a>汝若食一众生肉。<a id="a-Cm"></a>即食一切众生肉。<a id="a-Cn"></a>若又食者。<a id="a-Co"></a>即食一切父母眷属肉矣。<a id="a-Cp"></a>必欲食者。<a id="a-Cq"></a>当如死尸中虫虫即肉也。</p>
  <p id="aCr">又曰。<a id="a-Cs"></a>日有六时念善大好。<a id="a-Ct"></a>若不能具一时亦好。<a id="a-Cu"></a>如是一念其心亦好。<a id="a-Cv"></a>皆能灭恶也。<a id="a-Cw"></a>见其言词真正音句和雅。<a id="a-Cx"></a>将欲致问。<a id="a-Cy"></a>不久而灭。<a id="a-Cz"></a>于是佛兴翘心精进绕塔念诵。<a id="a-D0"></a>又闻空中声曰。<a id="a-D1"></a>汝勤持斋愿令众生得不食身。<a id="a-D2"></a>又令饿鬼身常饱满。<a id="a-D3"></a>观其感被皆崖力也。<a id="a-D4"></a>初登柴楼。<a id="a-D5"></a>有沙门僧育。<a id="a-D6"></a>在大建昌寺门。<a id="a-D7"></a>见有火光高四五丈广三四丈。<a id="a-D8"></a>从地而起。<a id="a-D9"></a>上冲楼边。<a id="a-DA"></a>久久乃灭。<a id="a-DB"></a>又初焚日。<a id="a-DC"></a>州寺大德沙门宝海。<a id="a-DD"></a>问曰。<a id="a-DE"></a>等是一火。<a id="a-DF"></a>何故菩萨受烧都无痛想。<a id="a-DG"></a>崖曰。<a id="a-DH"></a>众生有相故。<a id="a-DI"></a>故痛耳。<a id="a-DJ"></a>又曰。<a id="a-DK"></a>常云。<a id="a-DL"></a>代众生受苦为实得不。<a id="a-DM"></a>答曰。<a id="a-DN"></a>既为心代受。<a id="a-DO"></a>何以不得。<a id="a-DP"></a>又曰。<a id="a-DQ"></a>菩萨自烧众生罪熟。<a id="a-DR"></a>各自受苦何由可代。<a id="a-DS"></a>答曰。<a id="a-DT"></a>犹如烧手。<a id="a-DU"></a>一念善根即能灭恶。<a id="a-DV"></a>岂非代耶。<a id="a-DW"></a>乃谓侍者智炎曰。<a id="a-DX"></a>我灭度后好供养病人。<a id="a-DY"></a>并难可测。<a id="a-DZ"></a>其本多是诸佛圣人乘权应化。<a id="a-Da"></a>自非大心平等何能恭敬。<a id="a-Db"></a>此是实行也。<a id="a-Dc"></a>坐中疑崖非圣人者。<a id="a-Dd"></a>乃的呼其人名曰。<a id="a-De"></a>诸佛应世形无定方。<a id="a-Df"></a>或作丑陋诸病。<a id="a-Dg"></a>乃至畜生下类。<a id="a-Dh"></a>檀越慎之勿妄轻也。<a id="a-Di"></a>及将动火皆睹异相。<a id="a-Dj"></a>或见圆盖覆崖有道人处其盖上。<a id="a-Dk"></a>或见五色光如人形像在四门者。<a id="a-Dl"></a>或见柴楼之上如日出形并雨诸华。<a id="a-Dm"></a>大者如雨[百*(升-┬+下)]篼许。<a id="a-Dn"></a>小者如钟乳片。<a id="a-Do"></a>五色交乱纷纷而下。<a id="a-Dp"></a>接取非一。<a id="a-Dq"></a>枨触皆消。<a id="a-Dr"></a>及崖灭后。<a id="a-Ds"></a>郫县人。<a id="a-Dt"></a>于郫江边。<a id="a-Du"></a>见空中有油络轝。<a id="a-Dv"></a>崖在其上身服班纳黄。<a id="a-Dw"></a>偏袒紫被捉锡杖。<a id="a-Dx"></a>后有五六百僧。<a id="a-Dy"></a>皆罩竹伞乘空西没。<a id="a-Dz"></a>又潼州灵果寺僧慧策者。<a id="a-E0"></a>承崖灭度。<a id="a-E1"></a>乃为设大斋。<a id="a-E2"></a>于故市中至于食前。<a id="a-E3"></a>忽见黑云从东南来。<a id="a-E4"></a>翳日癊会。<a id="a-E5"></a>仍雨龙毛。<a id="a-E6"></a>五色分明。<a id="a-E7"></a>长者尺五。<a id="a-E8"></a>短犹六寸。<a id="a-E9"></a>又雨诸华幡香烟。<a id="a-EA"></a>满空缤纷。<a id="a-EB"></a>大众通见。<a id="a-EC"></a>又初收心舍利。<a id="a-ED"></a>至常住寺中皆见华丛含盛光荣庭宇。<a id="a-EE"></a>又阿迦腻吒寺僧慧胜者。<a id="a-EF"></a>抱病在床不见焚身。<a id="a-EG"></a>心怀怅恨。<a id="a-EH"></a>梦崖将一沙弥来。<a id="a-EI"></a>帊裹三[百*(升-┬+下)]许香并檀屑。<a id="a-EJ"></a>分四聚以绕于胜。<a id="a-EK"></a>下火焚香。<a id="a-EL"></a>胜怖曰。<a id="a-EM"></a>凡夫耳。<a id="a-EN"></a>未能烧身也。<a id="a-EO"></a>崖曰。<a id="a-EP"></a>无怖。<a id="a-EQ"></a>用熏病耳。<a id="a-ER"></a>煨烬既尽。<a id="a-ES"></a>即觉爽健。<a id="a-ET"></a>又请现瑞。<a id="a-EU"></a>答曰。<a id="a-EV"></a>我在益州诡名崖耳。<a id="a-EW"></a>真名光明遍照宝藏菩萨。<a id="a-EX"></a>胜从觉后力倍于常。<a id="a-EY"></a>有时在外村为崖设会。<a id="a-EZ"></a>胜自唱道曰。<a id="a-Ea"></a>潼州福重道俗见瑞。<a id="a-Eb"></a>我等障厚都无所见。<a id="a-Ec"></a>因即应声二百人许。<a id="a-Ed"></a>悉见天华如雪纷纷满天映日而下。<a id="a-Ee"></a>至中食竟华形渐大。<a id="a-Ef"></a>如七寸槃。<a id="a-Eg"></a>皆作金色。<a id="a-Eh"></a>明净曜目。<a id="a-Ei"></a>四众竞接都不可得。<a id="a-Ej"></a>或缘树登高。<a id="a-Ek"></a>望欲取之。<a id="a-El"></a>皆飞上去。<a id="a-Em"></a>又成都民王僧贵者。<a id="a-En"></a>自崖焚后举家断肉。<a id="a-Eo"></a>后因事故将欲解素。<a id="a-Ep"></a>私自平论。<a id="a-Eq"></a>时属二更。<a id="a-Er"></a>忽闻门外唤檀越声。<a id="a-Es"></a>比至开门见一道人。<a id="a-Et"></a>语曰。<a id="a-Eu"></a>慎勿食肉。<a id="a-Ev"></a>言情酸切行啼而去。<a id="a-Ew"></a>从后走趁似近而远。<a id="a-Ex"></a>忽失所在。<a id="a-Ey"></a>又焚身后八月中。<a id="a-Ez"></a>獽人牟难当者。<a id="a-F0"></a>就峤山顶行猎。<a id="a-F1"></a>搦箭弓弩举眼望鹿。<a id="a-F2"></a>忽见崖骑一青麖。<a id="a-F3"></a>猎者惊曰。<a id="a-F4"></a>欲在益州已烧身死。<a id="a-F5"></a>今那在此。<a id="a-F6"></a>崖曰。<a id="a-F7"></a>谁道许诳人耳。<a id="a-F8"></a>汝能烧身不。<a id="a-F9"></a>射猎得罪也。<a id="a-FA"></a>汝当勤力作田矣。<a id="a-FB"></a>便尔别去。<a id="a-FC"></a>又至冬间。<a id="a-FD"></a>崖兄子于溪中。<a id="a-FE"></a>忽闻山谷諠动若数万众。<a id="a-FF"></a>举目望见。<a id="a-FG"></a>崖从以两僧。<a id="a-FH"></a>执锡而行。<a id="a-FI"></a>因追及之。<a id="a-FJ"></a>欲捉袈裟。<a id="a-FK"></a>崖曰。<a id="a-FL"></a>汝可劳捉我。<a id="a-FM"></a>乃指前鸡猪曰。<a id="a-FN"></a>此等音声皆有诠述。<a id="a-FO"></a>如汝等语。<a id="a-FP"></a>他人不解。<a id="a-FQ"></a>余国言音。<a id="a-FR"></a>汝亦不解。<a id="a-FS"></a>人畜有殊皆有佛性。<a id="a-FT"></a>但为恶业故受此形。<a id="a-FU"></a>汝但力田莫养禽畜。<a id="a-FV"></a>言极周委。<a id="a-FW"></a>故其往往现形预知人意。<a id="a-FX"></a>率皆此也。<a id="a-FY"></a>具如沙门忘名集。<a id="a-FZ"></a>及费长房三宝录。<a id="a-Fa"></a>并益部集异记。</p>
  <p id="aFb">周终南山释静蔼。<a id="a-Fc"></a>姓郑氏。<a id="a-Fd"></a>荥阳人也。<a id="a-Fe"></a>夙标俗誉。<a id="a-Ff"></a>以温润知名。<a id="a-Fg"></a>而神器夷简卓然物表。<a id="a-Fh"></a>乃抚心曰。<a id="a-Fi"></a>余生不幸会五浊交乱。<a id="a-Fj"></a>失于物议。<a id="a-Fk"></a>得在可鄙。<a id="a-Fl"></a>进退惟谷。<a id="a-Fm"></a>高蹈可乎。<a id="a-Fn"></a>遂心口相吊殡彰嵩岳。<a id="a-Fo"></a>寻括经论用忘寤寐。<a id="a-Fp"></a>复闻有天竺梵僧硕学高行世之不测。<a id="a-Fq"></a>西达咸阳求道情通。<a id="a-Fr"></a>掩抑十年。<a id="a-Fs"></a>后附节终南有终焉之志。<a id="a-Ft"></a>烟霞风月用祛亡返。<a id="a-Fu"></a>山本无水须便涧饮。<a id="a-Fv"></a>尝于昏夕觉人侍立。<a id="a-Fw"></a>忽降虎来前爮地而去。<a id="a-Fx"></a>及明观之。<a id="a-Fy"></a>渐见润湿。<a id="a-Fz"></a>使人挑掘飞泉通涌。<a id="a-G0"></a>从是已来遂省挹酌。<a id="a-G1"></a>今锡谷避世堡虎爮泉是也。<a id="a-G2"></a>后周武灭法。<a id="a-G3"></a>于建德三年五月。<a id="a-G4"></a>行虐关中。<a id="a-G5"></a>其祸既毕。<a id="a-G6"></a>至六月十五日罢朝。<a id="a-G7"></a>有金城公任民部。<a id="a-G8"></a>于所治府。<a id="a-G9"></a>与诸左右。<a id="a-GA"></a>仿佯天望。<a id="a-GB"></a>勿见五六段物飞腾。<a id="a-GC"></a>虚空在于鸟路。<a id="a-GD"></a>大者上摩青霄。<a id="a-GE"></a>小如十斛囷许。<a id="a-GF"></a>渐渐微没。<a id="a-GG"></a>自余数段小复低下。<a id="a-GH"></a>其色黄白。<a id="a-GI"></a>卷舒空际。<a id="a-GJ"></a>类旛无脚。<a id="a-GK"></a>尔日天晴气静纤尘不动。<a id="a-GL"></a>但增炎曦而已。<a id="a-GM"></a>因往冬官府。<a id="a-GN"></a>道经圆土。<a id="a-GO"></a>北见重墙上有黄书。<a id="a-GP"></a>拖棘上。<a id="a-GQ"></a>及往取之。<a id="a-GR"></a>乃是摩诃般若经第十九卷。<a id="a-GS"></a>问其所由。<a id="a-GT"></a>答云。<a id="a-GU"></a>从天而下飞扬坠此。<a id="a-GV"></a>干时三宝初灭刑法严峻。<a id="a-GW"></a>略示连席之官。<a id="a-GX"></a>乃藏诸衣袖还缄箧笥。<a id="a-GY"></a>初武帝知蔼志烈。<a id="a-GZ"></a>欣欲见之。<a id="a-Ga"></a>乃敕三卫二十余人。<a id="a-Gb"></a>巡山访觅。<a id="a-Gc"></a>毡衣道人朕将位以上卿共治天下。<a id="a-Gd"></a>蔼居山幽隐追寻不获。<a id="a-Ge"></a>后于太一山锡谷潜遁。<a id="a-Gf"></a>睹大法沦废道俗无依。<a id="a-Gg"></a>身被报缠无力毗赞。<a id="a-Gh"></a>告弟子曰。<a id="a-Gi"></a>吾无益于世。<a id="a-Gj"></a>即事舍身。<a id="a-Gk"></a>故先五众初不慕从。<a id="a-Gl"></a>蔼且广集。<a id="a-Gm"></a>大小乘三宝集记二十余卷。<a id="a-Gn"></a>藏诸岩穴。<a id="a-Go"></a>使后代再兴。<a id="a-Gp"></a>后厌身情迫。<a id="a-Gq"></a>独据别岩。<a id="a-Gr"></a>告弟子下山。<a id="a-Gs"></a>明当早至。<a id="a-Gt"></a>蔼乃跏坐磐石。<a id="a-Gu"></a>留一内衣。<a id="a-Gv"></a>自条身肉。<a id="a-Gw"></a>段段布于石上。<a id="a-Gx"></a>引肠挂于松枝。<a id="a-Gy"></a>不伤藏腑。<a id="a-Gz"></a>自余筋肉手足头面。<a id="a-H0"></a>脔析都尽。<a id="a-H1"></a>并唯骨现。<a id="a-H2"></a>以刀割心。<a id="a-H3"></a>捧之而卒。<a id="a-H4"></a>侍人心惊通夜失寐。<a id="a-H5"></a>明晨走赴犹睹合掌捧心身。<a id="a-H6"></a>面西向跏坐如初。<a id="a-H7"></a>所伤余骸一无遗血。<a id="a-H8"></a>但见白乳滂流凝于石上遂垒石封外就而殓焉。<a id="a-H9"></a>即周宣政元年七月十六日也。<a id="a-HA"></a>春秋四十有五。<a id="a-HB"></a>弟子等有闻当世。<a id="a-HC"></a>具诸别传。<a id="a-HD"></a>亲侍沙门慧宣者。<a id="a-HE"></a>内外博通。<a id="a-HF"></a>奇有志力。<a id="a-HG"></a>痛山颓之莫仰。<a id="a-HH"></a>悲梁坏之无依。<a id="a-HI"></a>爰述芳猷树碑塔所。<a id="a-HJ"></a>后有访道思贤者。<a id="a-HK"></a>入山礼敬。<a id="a-HL"></a>循诸崖险。<a id="a-HM"></a>乃见蔼书遗偈在于石壁。<a id="a-HN"></a>题云。<a id="a-HO"></a>初欲血书。<a id="a-HP"></a>本意不谓。<a id="a-HQ"></a>变为白色。<a id="a-HR"></a>即是菩萨之慈血也。<a id="a-HS"></a>遂以墨书其文曰。<a id="a-HT"></a>诸有缘者。<a id="a-HU"></a>在家出家。<a id="a-HV"></a>若男若女。<a id="a-HW"></a>皆悉好住。<a id="a-HX"></a>于佛法中。<a id="a-HY"></a>莫生退转。<a id="a-HZ"></a>若退转者。<a id="a-Ha"></a>即失善利。<a id="a-Hb"></a>吾以三因缘舍此身命。<a id="a-Hc"></a>一见身多过。<a id="a-Hd"></a>二不能护法。<a id="a-He"></a>三欲速见佛辄同古圣。<a id="a-Hf"></a>列偈叙之。</p>
  <p id="aHg">无益之身　　恶烦人功　　解形穷石</p>
  <p id="aHh">散体崖松　　天人修罗　　山神树神</p>
  <p id="aHi">有求道者　　观我舍身　　愿令众生</p>
  <p id="aHj">见我骸骨　　烦恼大船　　皆为覆没</p>
  <p id="aHk">愿令众生　　闻我舍身　　天耳成就</p>
  <p id="aHl">菩提究竟　　愿令众生　　忆念我时</p>
  <p id="aHm">具足念力　　多闻总持　　此报一罢</p>
  <p id="aHn">四大雕零　　泉林迳绝　　岩室无声</p>
  <p id="aHo">普施禽兽　　乃至昆虫　　食肉饮血</p>
  <p id="aHp">善根内充　　愿我未来　　速成善逝</p>
  <p id="aHq">身心自在　　要相拔济　　此身不净</p>
  <p id="aHr">底下屎囊　　九孔常流　　如漏堤塘</p>
  <p id="aHs">此身可恶　　不可瞻观　　薄皮裹血</p>
  <p id="aHt">垢污涂漫　　此身臭秽　　犹如死狗</p>
  <p id="aHu">六六合成　　不从华有　　观此臭身</p>
  <p id="aHv">无常所囚　　进退无免　　会遭蚁蝼</p>
  <p id="aHw">此身难保　　有命必输　　狐狼所啖</p>
  <p id="aHx">终成虫蛆　　天人男女　　好丑贵贱</p>
  <p id="aHy">死火所烧　　暂见如电　　死法侵人</p>
  <p id="aHz">怨中之怨　　吾以为仇　　誓断根源</p>
  <p id="aI0">此身无乐　　毒蛇之箧　　四大围绕</p>
  <p id="aI1">百病交涉　　有名苦聚　　老病死数</p>
  <p id="aI2">身心热恼　　多诸过咎　　此身无我</p>
  <p id="aI3">以不自在　　无实横计　　凡夫所宰</p>
  <p id="aI4">久远迷惑　　妄倒所使　　丧失善根</p>
  <p id="aI5">畜生同死　　弃舍百千　　血乳成海</p>
  <p id="aI6">骨积大山　　当来兼倍　　未曾为利</p>
  <p id="aI7">虚受勤苦　　众生无益　　于法无补</p>
  <p id="aI8">忍痛舍施　　功用无边　　誓不退转</p>
  <p id="aI9">出离四缠　　舍此秽形　　愿生净土</p>
  <p id="aIA">一念华开　　弥陀佛所　　速见十方</p>
  <p id="aIB">诸佛贤圣　　长辞三涂　　正道决定</p>
  <p id="aIC">报得五通　　自在飞行　　宝树餐法</p>
  <p id="aID">证大无生　　法身自在　　不断三有</p>
  <p id="aIE">殄除魔道　　护法为首　　十地满足</p>
  <p id="aIF">神化无方　　德备四胜　　号称法王</p>
  <p id="aIG">愿舍此身　　早令自在　　法身自在</p>
  <p id="aIH">在诸趣中　　随有利处　　护法救生</p>
  <p id="aII">复业应尽　　有为皆然　　三界无常</p>
  <p id="aIJ">来不自在　　他杀及死　　终归如是</p>
  <p id="aIK">智者不乐　　应当是思　　众缘既凑</p>
  <p id="aIL">业尽今日</p>
  <p id="aIM">隋庐山甘露峰释大志。<a id="a-IN"></a>姓顾氏。<a id="a-IO"></a>会稽山阴人。<a id="a-IP"></a>师事天台伏膺日久。<a id="a-IQ"></a>顗睹其容知其神志。<a id="a-IR"></a>故见者眄睐测非凡器。<a id="a-IS"></a>后于莲华山甘露峰南。<a id="a-IT"></a>建静观道场。<a id="a-IU"></a>头陀为业。<a id="a-IV"></a>分尔一身不避虓虎。<a id="a-IW"></a>闻有恶兽辄往投之皆避不啖经于七载。<a id="a-IX"></a>禅业无绝。<a id="a-IY"></a>晚住此山福林寺。<a id="a-IZ"></a>会大业并除流徙隐逸。<a id="a-Ia"></a>慨法倰迟一至于此。<a id="a-Ib"></a>乃变服毁形粗布为衣。<a id="a-Ic"></a>在佛堂内高声恸哭。<a id="a-Id"></a>三日三夕。<a id="a-Ie"></a>初不断绝。<a id="a-If"></a>寺僧慰喻。<a id="a-Ig"></a>志曰。<a id="a-Ih"></a>余叹恶业乃如此耶。<a id="a-Ii"></a>恶尽此骸申明正教。<a id="a-Ij"></a>遂往东都上表曰。<a id="a-Ik"></a>愿陛下兴显三宝。<a id="a-Il"></a>当燃一臂于嵩岳用报国恩。<a id="a-Im"></a>帝乃许之。<a id="a-In"></a>敕设大斋。<a id="a-Io"></a>七众通集。<a id="a-Ip"></a>志不食三日。<a id="a-Iq"></a>登大棚上。<a id="a-Ir"></a>烧铁炉赤。<a id="a-Is"></a>用烙其臂。<a id="a-It"></a>并令焦黑。<a id="a-Iu"></a>以刀截断。<a id="a-Iv"></a>肉裂骨现。<a id="a-Iw"></a>又烙其骨令焦黑已。<a id="a-Ix"></a>布裹蜡灌下火燃之。<a id="a-Iy"></a>光曜岩岫。<a id="a-Iz"></a>于时大众见其苦行。<a id="a-J0"></a>皆痛心髓不安其足。<a id="a-J1"></a>而志虽加烧烙词色不变。<a id="a-J2"></a>言笑如故。<a id="a-J3"></a>或诵法句叹佛功德。<a id="a-J4"></a>或为众说法言谈苦切。<a id="a-J5"></a>臂烧既尽如先下棚。<a id="a-J6"></a>七日入定。<a id="a-J7"></a>跏坐而卒。<a id="a-J8"></a>时年四十有三矣。</p>
  <p id="aJ9">唐终南山豹林谷沙门释会通。<a id="a-JA"></a>雍州万年御宿川人。<a id="a-JB"></a>少欣俭素游泊林泉。<a id="a-JC"></a>苦节戒行是其本志。<a id="a-JD"></a>投终南豹林谷。<a id="a-JE"></a>潜隐综业读法华经。<a id="a-JF"></a>至药王品便欣厌舍。<a id="a-JG"></a>私集柴木誓必行之。<a id="a-JH"></a>以贞观末年。<a id="a-JI"></a>静夜林中积薪为窟。<a id="a-JJ"></a>诵至药王。<a id="a-JK"></a>便令下火。<a id="a-JL"></a>风惊焰发烟火俱盛。<a id="a-JM"></a>卓尔跏坐声诵如故。<a id="a-JN"></a>寻尔西南有大白光。<a id="a-JO"></a>流入火聚。<a id="a-JP"></a>身方偃仆。<a id="a-JQ"></a>至晓身火俱灭。<a id="a-JR"></a>乃收其骨为起塔铭。<a id="a-JS"></a>又贞观之初。<a id="a-JT"></a>荆州有比丘尼姊妹。<a id="a-JU"></a>同诵法华。<a id="a-JV"></a>深厌形器俱欲舍身。<a id="a-JW"></a>节约衣食钦崇苦行。<a id="a-JX"></a>服诸香油渐断粒食。<a id="a-JY"></a>后顿绝米唯食香蜜。<a id="a-JZ"></a>精力所被神志鲜爽。<a id="a-Ja"></a>周告道俗。<a id="a-Jb"></a>克日烧身。<a id="a-Jc"></a>以贞观二年二月八日。<a id="a-Jd"></a>于荆州大街置二高座。<a id="a-Je"></a>乃以蜡布缠身至顶。<a id="a-Jf"></a>唯出面目。<a id="a-Jg"></a>众聚如山。<a id="a-Jh"></a>歌赞云会。<a id="a-Ji"></a>诵法华经。<a id="a-Jj"></a>至药王烧处。<a id="a-Jk"></a>其姊先以火拄妹顶讫。<a id="a-Jl"></a>妹又以火拄姊顶。<a id="a-Jm"></a>清夜两炬一时同曜。<a id="a-Jn"></a>焰下至眼声相转鸣。<a id="a-Jo"></a>渐下鼻口方乃歇灭。<a id="a-Jp"></a>恰至明晨。<a id="a-Jq"></a>合坐洞举。<a id="a-Jr"></a>一时火化。<a id="a-Js"></a>骸骨摧朽。<a id="a-Jt"></a>唯二舌俱存。<a id="a-Ju"></a>合众欣嗟。<a id="a-Jv"></a>为起高塔。<a id="a-Jw"></a>又近并州城西有一书生。<a id="a-Jx"></a>年可二十四五。<a id="a-Jy"></a>诵法华经。<a id="a-Jz"></a>誓烧供养。<a id="a-K0"></a>乃集数束蒿干笼积之。<a id="a-K1"></a>人问其故。<a id="a-K2"></a>密而不述。<a id="a-K3"></a>后于中夜放火自烧。<a id="a-K4"></a>及人往救火盛已死。<a id="a-K5"></a>又贞观年中。<a id="a-K6"></a>西京弘福寺有僧名玄览。<a id="a-K7"></a>赵州房子人。<a id="a-K8"></a>常乐禅诵礼悔为业。<a id="a-K9"></a>每语法属曰。<a id="a-KA"></a>虽同常业而誓欲舍身。<a id="a-KB"></a>至贞观十八年四月初。<a id="a-KC"></a>脱诸衣服总作一襆。<a id="a-KD"></a>付本寺僧。<a id="a-KE"></a>唯着一覆单衣。<a id="a-KF"></a>密去至京东渭阴洪陂坊侧。<a id="a-KG"></a>旦临渭水称念礼讫。<a id="a-KH"></a>投身滢中。<a id="a-KI"></a>众人接出。<a id="a-KJ"></a>览告众曰。<a id="a-KK"></a>吾誓舍身命久矣。<a id="a-KL"></a>意欲仰学大士难舍能舍。<a id="a-KM"></a>诸经正行。<a id="a-KN"></a>幸勿固遮。<a id="a-KO"></a>两妨其业。<a id="a-KP"></a>众语意盛。<a id="a-KQ"></a>故乃从之。<a id="a-KR"></a>又即入水。<a id="a-KS"></a>合掌称佛。<a id="a-KT"></a>广发愿已。<a id="a-KU"></a>便投旋涡。<a id="a-KV"></a>于三日后其尸方出。<a id="a-KW"></a>村人接取为起塔铭。<a id="a-KX"></a>本寺怪其不归。<a id="a-KY"></a>便开衣襆乃见遗文云。<a id="a-KZ"></a>敬白十方三世诸佛。<a id="a-Ka"></a>弟子玄览。<a id="a-Kb"></a>自出家来一十二夏。<a id="a-Kc"></a>虽沾僧数大业未成。<a id="a-Kd"></a>今欲修行檀波罗蜜行。<a id="a-Ke"></a>如萨埵舍身尸毗割股。<a id="a-Kf"></a>鱼王肉山经文具载。<a id="a-Kg"></a>请从前圣敢附后尘。<a id="a-Kh"></a>衣物众具任从佛教。<a id="a-Ki"></a>临终之日人多不委同学见书。<a id="a-Kj"></a>方往寻究知死符同遗文不异(右此四验出唐高僧传)</p>
 </body>
</html>