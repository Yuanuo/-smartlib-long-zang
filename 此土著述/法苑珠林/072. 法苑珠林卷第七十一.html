<!doctype html>
<html id="z3IBWjg1RW" data-ver="1323">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七十一</h1>
  <h2 id="a2">罪福篇第八十 欲盖篇第八十一</h2>
  <h2 id="a3">罪福篇(此有四部)</h2>
  <p id="a4">述意部 业行部 罪行部 福行部。</p>
  <p data-pb></p>
  <h2 id="a5">述意部第一</h2>
  <p id="a6">善恶相翻明闇相反。<a id="a-7"></a>罪福冥对。<a id="a-8"></a>皎若目前。<a id="a-9"></a>所以恶名俯坠。<a id="a-A"></a>善谓清升。<a id="a-B"></a>福是富饶。<a id="a-C"></a>祸为摧折。<a id="a-D"></a>故知罪恶之法。<a id="a-E"></a>不可弗除。<a id="a-F"></a>福善之功。<a id="a-G"></a>无宜不造。<a id="a-H"></a>圣教明白。<a id="a-I"></a>升沈可观也。</p>
  <h2 id="aJ">业行部第二</h2>
  <p id="aK">述曰。<a id="a-L"></a>此行名圣说不定。<a id="a-M"></a>所谓罪行诸经。<a id="a-N"></a>或说名黑黑业及不善业。<a id="a-O"></a>凡夫福行诸经。<a id="a-P"></a>或说名黑白业及以善业。<a id="a-Q"></a>名虽种种行体无殊。<a id="a-R"></a>行体云何。<a id="a-S"></a>如智论说。<a id="a-T"></a>杀害等是不善业。<a id="a-U"></a>布施等是善业。<a id="a-V"></a>此则是说罪福二行。<a id="a-W"></a>言杀等者。<a id="a-X"></a>等取十恶。<a id="a-Y"></a>齐名罪行。<a id="a-Z"></a>言施等者。<a id="a-a"></a>等取事中戒定等业。<a id="a-b"></a>同是世善。<a id="a-c"></a>俱名福行。<a id="a-d"></a>此世善中。<a id="a-e"></a>八禅定者。<a id="a-f"></a>望欲界乱善。<a id="a-g"></a>名不动行。<a id="a-h"></a>若望出世理观智慧。<a id="a-i"></a>此缘事住。<a id="a-j"></a>则名福行。<a id="a-k"></a>如说六度。<a id="a-l"></a>前五度中所有禅定。<a id="a-m"></a>通亦名福。<a id="a-n"></a>但诸罪福人行不同。<a id="a-o"></a>或专修福。<a id="a-p"></a>或唯造罪。<a id="a-q"></a>或复有人罪福俱行。<a id="a-r"></a>专修福者。<a id="a-s"></a>所谓净心。<a id="a-t"></a>为益他人行施戒等。<a id="a-u"></a>唯造罪者。<a id="a-v"></a>谓无慈润。<a id="a-w"></a>动身口意皆为损他。<a id="a-x"></a>罪福俱者。<a id="a-y"></a>谓修福时。<a id="a-z"></a>内心不净。<a id="a-10"></a>或兼损物。<a id="a-11"></a>此则是其欲界杂业非纯净故。<a id="a-12"></a>亦名不净。<a id="a-13"></a>若论罪行。<a id="a-14"></a>粗显可知。<a id="a-15"></a>若论杂业。<a id="a-16"></a>与净福行。<a id="a-17"></a>有同有异。<a id="a-18"></a>稍隐难知。<a id="a-19"></a>谓诸修福据其外相。<a id="a-1A"></a>事中信乐所作皆同。<a id="a-1B"></a>若据内心为自为他。<a id="a-1C"></a>所求各别。<a id="a-1D"></a>精粗不等。<a id="a-1E"></a>以诸修福外同内异。<a id="a-1F"></a>故有纯杂二业不同。<a id="a-1G"></a>若能调心慈悲愍物。<a id="a-1H"></a>随所施为皆成大善。<a id="a-1I"></a>若不守念视相修福。<a id="a-1J"></a>内粗外细唯成杂业。<a id="a-1K"></a>称彼愚情。<a id="a-1L"></a>虽谓过世理实违道。<a id="a-1M"></a>亦非净福。<a id="a-1N"></a>以修福时不观生空。<a id="a-1O"></a>我倒常行遍通三性。<a id="a-1P"></a>所有作业与倒相应。<a id="a-1Q"></a>是假取性。<a id="a-1R"></a>是故违道。<a id="a-1S"></a>以不善心多求世报。<a id="a-1T"></a>又多求名。<a id="a-1U"></a>故非净福。<a id="a-1V"></a>以此纯杂世俗多迷。<a id="a-1W"></a>今略偏论。<a id="a-1X"></a>令人识行。</p>
  <p id="a1Y">先论杂业。<a id="a-1Z"></a>后明净福。<a id="a-1a"></a>但诸杂业自有粗细。<a id="a-1b"></a>粗者为恶兼损他人。<a id="a-1c"></a>细者自为唯求世报。<a id="a-1d"></a>先论粗杂。<a id="a-1e"></a>若就施论。<a id="a-1f"></a>或有非法取财施者。<a id="a-1g"></a>如盗他物以用布施。<a id="a-1h"></a>此感来报还常衰耗。<a id="a-1i"></a>施已生悔得果亦然。<a id="a-1j"></a>故优婆塞戒经云。<a id="a-1k"></a>若人施已生于悔心。<a id="a-1l"></a>若劫他财持以布施。<a id="a-1m"></a>是人未来虽得财物常耗不集。<a id="a-1n"></a>或有为施兼损他者。<a id="a-1o"></a>谓若施时不正念善。<a id="a-1p"></a>或生嗔恚。<a id="a-1q"></a>或起高慢。<a id="a-1r"></a>当堕恶道。<a id="a-1s"></a>虽得福报畜中别受。<a id="a-1t"></a>不感人天。<a id="a-1u"></a>故分别业报经偈云。</p>
  <p id="a1v">修行大布施　　急性多嗔怒</p>
  <p id="a1w">不依正忆念　　后作大龙身</p>
  <p id="a1x">能修大布施　　高心陵蔑人</p>
  <p id="a1y">由斯业行生　　大力金翅鸟</p>
  <p id="a1z">若为修福求世报者。<a id="a-20"></a>如舍财时。<a id="a-21"></a>自求来报。<a id="a-22"></a>或恐身财无常故舍。<a id="a-23"></a>或为名闻专求自益。<a id="a-24"></a>此非慈悲为济贫苦。<a id="a-25"></a>犹如市易非纯净业。<a id="a-26"></a>是以经中名不净施。<a id="a-27"></a>如百论说。<a id="a-28"></a>为布施者是名不净。<a id="a-29"></a>施如市易。<a id="a-2A"></a>故报有二种。<a id="a-2B"></a>现报者。<a id="a-2C"></a>名称敬爱等。<a id="a-2D"></a>后报者。<a id="a-2E"></a>后世富贵等。<a id="a-2F"></a>名不净施。<a id="a-2G"></a>譬如贾客远到他方。<a id="a-2H"></a>虽持杂物多所饶益。<a id="a-2I"></a>然非怜愍众生。<a id="a-2J"></a>以自求利故。<a id="a-2K"></a>是业不净。<a id="a-2L"></a>布施求报亦复如是。<a id="a-2M"></a>以此证知。<a id="a-2N"></a>无实慈愍。<a id="a-2O"></a>自求名称。<a id="a-2P"></a>或为来报。<a id="a-2Q"></a>纵虽广施。<a id="a-2R"></a>皆非净业。<a id="a-2S"></a>业非净故。<a id="a-2T"></a>得报不精。<a id="a-2U"></a>故分别业报经云若为生天施。<a id="a-2V"></a>或复求名闻。<a id="a-2W"></a>酬恩及望报。<a id="a-2X"></a>恐怖故行施。<a id="a-2Y"></a>获果不清净。<a id="a-2Z"></a>所受多粗涩。<a id="a-2a"></a>施行既尔。<a id="a-2b"></a>戒等诸善不净同此。<a id="a-2c"></a>故百论云。<a id="a-2d"></a>不净持戒者。<a id="a-2e"></a>自求乐报。<a id="a-2f"></a>若持戒求天上。<a id="a-2g"></a>与天女娱乐。<a id="a-2h"></a>若人中富贵受五欲乐。<a id="a-2i"></a>为淫欲故。<a id="a-2j"></a>如覆相者。<a id="a-2k"></a>内欲他色外诈亲善。<a id="a-2l"></a>是名不净。<a id="a-2m"></a>此外细心不净持戒。<a id="a-2n"></a>如阿难语难陀说偈云。</p>
  <p id="a2o">如羝羊相触　　将前而更却</p>
  <p id="a2p">汝为欲持戒　　其事亦如是</p>
  <p id="a2q">开心专为益他。<a id="a-2r"></a>得福则多。<a id="a-2s"></a>又于施境有贫有病。<a id="a-2t"></a>或有知法而乏所须。<a id="a-2u"></a>若施令彼得益长善。<a id="a-2v"></a>所施有宜获福则多。<a id="a-2w"></a>故贤愚经云。<a id="a-2x"></a>佛赞五施。<a id="a-2y"></a>得福无量。<a id="a-2z"></a>所谓施远来者。<a id="a-30"></a>远去者。<a id="a-31"></a>病瘦者。<a id="a-32"></a>于饥饿时。<a id="a-33"></a>施于饮食。<a id="a-34"></a>施知法人。<a id="a-35"></a>如是五施现世获福。<a id="a-36"></a>此施有宜现获多福。<a id="a-37"></a>不同求名施非要处虽多割舍不得净报。<a id="a-38"></a>又随喜他施者。<a id="a-39"></a>若望诸极粗造不善者。<a id="a-3A"></a>是其细罪亦得名善。<a id="a-3B"></a>若望离欲及专为他。<a id="a-3C"></a>此之杂业则是其罪。<a id="a-3D"></a>故智度论云。<a id="a-3E"></a>粗人有粗罪。<a id="a-3F"></a>细人有细罪。<a id="a-3G"></a>故此杂业罪福俱行。<a id="a-3H"></a>望心非纯是不净业。<a id="a-3I"></a>上来明其罪福俱行。<a id="a-3J"></a>是其欲界不净杂业竟。<a id="a-3K"></a>若论杂业翻前可知。<a id="a-3L"></a>故百论云。<a id="a-3M"></a>净施者。<a id="a-3N"></a>若人爱敬利益得福亦多。<a id="a-3O"></a>故因果经偈云。</p>
  <p id="a3P">若有贫穷人　　无财可布施</p>
  <p id="a3Q">见他修施时　　而生随喜心</p>
  <p id="a3R">随喜之福报　　与施等无异</p>
  <p id="a3S">又丈夫论偈云。</p>
  <p id="a3T">悲心施一人　　功德大如地</p>
  <p id="a3U">为己施一切　　得报如芥子</p>
  <p id="a3V">救一厄难人　　胜余一切施</p>
  <p id="a3W">众星虽有光　　不如一明月</p>
  <p id="a3X">若诸凡夫造其罪福。<a id="a-3Y"></a>不解因果善恶无性。<a id="a-3Z"></a>是为迷事取性。<a id="a-3a"></a>常系三有。<a id="a-3b"></a>故智度论云。<a id="a-3c"></a>譬如蝇无处不着。<a id="a-3d"></a>唯不着火焰。<a id="a-3e"></a>众生爱着亦复如是。<a id="a-3f"></a>是善不善法中皆着。<a id="a-3g"></a>乃至非想亦着。<a id="a-3h"></a>唯不着般若波罗蜜性空大火。<a id="a-3i"></a>以此证知。<a id="a-3j"></a>无善恶性常轮五道。<a id="a-3k"></a>即当无佛性众生也。<a id="a-3l"></a>此略明凡夫罪福二行迷事取性。<a id="a-3m"></a>所依经论竟。</p>
  <p data-pb></p>
  <h2 id="a3n">罪行部第三</h2>
  <p id="a3o">述曰。<a id="a-3p"></a>此明圣者就后福行。<a id="a-3q"></a>说有罪行者。<a id="a-3r"></a>但此罪行妄见境染。<a id="a-3s"></a>执定我人取着违顺。<a id="a-3t"></a>便令自他皆成恶业。<a id="a-3u"></a>是以经云。<a id="a-3v"></a>贪欲不生灭。<a id="a-3w"></a>不能令心恼。<a id="a-3x"></a>若人有我心。<a id="a-3y"></a>及有得见者。<a id="a-3z"></a>是人为贪欲。<a id="a-40"></a>将入于地狱。<a id="a-41"></a>是故心外虽无别境。<a id="a-42"></a>称彼迷情强见起染。<a id="a-43"></a>如梦见境起诸贪嗔。<a id="a-44"></a>称彼梦者谓实不虚。<a id="a-45"></a>理实无境唯情妄见。<a id="a-46"></a>故智度论说。<a id="a-47"></a>如梦中无善事而善。<a id="a-48"></a>无嗔事而嗔。<a id="a-49"></a>无怖事而怖。<a id="a-4A"></a>三界众生亦复如是。<a id="a-4B"></a>无明眠故不应嗔而嗔等。<a id="a-4C"></a>故知心外虽无别境。<a id="a-4D"></a>称彼迷情妄见起染。<a id="a-4E"></a>心外虽无地狱等相。<a id="a-4F"></a>恶业成时妄见受苦。</p>
  <p id="a4G">如正法念经云。<a id="a-4H"></a>阎魔罗人非是众生。<a id="a-4I"></a>罪人见之谓是众生。<a id="a-4J"></a>手中执持焰然铁钳。<a id="a-4K"></a>彼地狱人恶业既尽。<a id="a-4L"></a>命终之后不复见于阎罗狱卒。<a id="a-4M"></a>何以故。<a id="a-4N"></a>以彼非是众生数故。<a id="a-4O"></a>如油炷尽则无有灯。<a id="a-4P"></a>业尽亦尔。<a id="a-4Q"></a>不复见于阎罗狱卒。<a id="a-4R"></a>如阎浮提日光既现则无暗冥。<a id="a-4S"></a>恶业尽时阎罗狱卒亦复如是。<a id="a-4T"></a>恶眼恶口如众生相。<a id="a-4U"></a>可畏之色当悉磨灭。<a id="a-4V"></a>如破画壁画亦随灭恶业画壁亦复如是。<a id="a-4W"></a>不复见于阎罗狱卒可畏之色。<a id="a-4X"></a>以此文证。<a id="a-4Y"></a>众生恶业应受苦者。<a id="a-4Z"></a>自然无中妄见地狱。<a id="a-4a"></a>问曰。<a id="a-4b"></a>见地狱者。<a id="a-4c"></a>所见狱卒及虎狼等可使妄见。<a id="a-4d"></a>彼地狱处阎罗在中。<a id="a-4e"></a>判诸罪人。<a id="a-4f"></a>则有此境。<a id="a-4g"></a>云何言无。<a id="a-4h"></a>答曰。<a id="a-4i"></a>彼见狱主亦是妄见。<a id="a-4j"></a>直是罪人恶业熏心令心变异。<a id="a-4k"></a>无中妄见。<a id="a-4l"></a>实无地狱阎罗在中。<a id="a-4m"></a>故唯识论云。<a id="a-4n"></a>如地狱中无地狱主。<a id="a-4o"></a>而地狱众生依自然业。<a id="a-4p"></a>见地狱主与种种苦。<a id="a-4q"></a>而起心见此是地狱处。<a id="a-4r"></a>此是夜时。<a id="a-4s"></a>此是昼时。<a id="a-4t"></a>我以恶业故见狗见乌。<a id="a-4u"></a>或见山压。<a id="a-4v"></a>以此文证。<a id="a-4w"></a>善恶熏心。<a id="a-4x"></a>令心异见。<a id="a-4y"></a>实无地狱。<a id="a-4z"></a>是故心外虽无地狱。<a id="a-50"></a>恶业成时强自妄见。<a id="a-51"></a>问曰。<a id="a-52"></a>此苦业报既非善事。<a id="a-53"></a>宁不直尔说善令习。<a id="a-54"></a>何须称情说苦业耶。<a id="a-55"></a>答曰。<a id="a-56"></a>善恶因果法须相对。<a id="a-57"></a>若不说其贪等是过。<a id="a-58"></a>何由得显施等是善。<a id="a-59"></a>若不宣说三涂是苦。<a id="a-5A"></a>无由得显人天等乐。<a id="a-5B"></a>是故须说凡夫罪行。<a id="a-5C"></a>令人识知厌离归善。<a id="a-5D"></a>若钝根者。<a id="a-5E"></a>闻此苦业生厌离时。<a id="a-5F"></a>即求世乐。<a id="a-5G"></a>因此转心修诸福业。<a id="a-5H"></a>若利根者。<a id="a-5I"></a>闻此苦业生厌离时。<a id="a-5J"></a>即求解脱。<a id="a-5K"></a>因此转心能修道观。<a id="a-5L"></a>便于惑中得起出因。<a id="a-5M"></a>故经说言。<a id="a-5N"></a>一切烦恼皆是佛种。<a id="a-5O"></a>故知苦业厌离之本起善之缘。<a id="a-5P"></a>是故须说。<a id="a-5Q"></a>若不说此恶业罪行。<a id="a-5R"></a>众生不识常行不断。<a id="a-5S"></a>虽称情见说诸过恶。<a id="a-5T"></a>然实心外无别业苦。<a id="a-5U"></a>唯识无境心体常净。<a id="a-5V"></a>故经说言。<a id="a-5W"></a>虽说贪欲之过。<a id="a-5X"></a>而不见法有可贪者。<a id="a-5Y"></a>虽说嗔恚之过。<a id="a-5Z"></a>而不见法有可嗔者。<a id="a-5a"></a>虽说愚痴之过。<a id="a-5b"></a>而知诸法不痴无碍。<a id="a-5c"></a>虽示众生堕三恶道怖畏之苦。<a id="a-5d"></a>而不得地狱饿鬼畜生之相。<a id="a-5e"></a>以此文证。<a id="a-5f"></a>知罪行因果唯心无外。<a id="a-5g"></a>凡愚不解。<a id="a-5h"></a>称情方便。<a id="a-5i"></a>须说业苦。<a id="a-5j"></a>向来两门。<a id="a-5k"></a>就其实教。<a id="a-5l"></a>说罪体真。<a id="a-5m"></a>无别可破。<a id="a-5n"></a>以愚未解。<a id="a-5o"></a>须定说罪。<a id="a-5p"></a>此是别明愚人迷真妄解。<a id="a-5q"></a>故须定说罪行意也。</p>
  <p data-pb></p>
  <h2 id="a5r">福行部第四</h2>
  <p id="a5s">述曰。<a id="a-5t"></a>此明福行者。<a id="a-5u"></a>对前罪行说此福行。<a id="a-5v"></a>先明凡夫修欲界善者。<a id="a-5w"></a>但使乱心修诸事福。<a id="a-5x"></a>定生下界名欲界业。<a id="a-5y"></a>五道之中皆悉得起。<a id="a-5z"></a>先就地狱述者。<a id="a-60"></a>依毗昙说。<a id="a-61"></a>地狱之人亦有三善业。<a id="a-62"></a>即是意地三善根。<a id="a-63"></a>此唯成就非是现行。<a id="a-64"></a>以是难处多不闻法思量趣道。<a id="a-65"></a>故无现行。<a id="a-66"></a>若论生得善根。<a id="a-67"></a>地狱亦有。<a id="a-68"></a>如仙誉国王杀五百婆罗门生地狱中。<a id="a-69"></a>发生信心生甘露国。<a id="a-6A"></a>故知现行。<a id="a-6B"></a>若依成论。<a id="a-6C"></a>亦说地狱有善现行。<a id="a-6D"></a>虽无力励方便起善修获圣道。<a id="a-6E"></a>然有生得善根起善。<a id="a-6F"></a>谓诸众生无始已来。<a id="a-6G"></a>曾修世间信进念等。<a id="a-6H"></a>未起邪见谤无因果。<a id="a-6I"></a>此善不灭。<a id="a-6J"></a>生便得之。<a id="a-6K"></a>名为生得善。<a id="a-6L"></a>依此善根得起善心。<a id="a-6M"></a>若有宿业感缘强者。<a id="a-6N"></a>大圣现化令苦止息。<a id="a-6O"></a>为说道法得修方便。<a id="a-6P"></a>第二畜生龙等亦有修善。<a id="a-6Q"></a>如涅槃经。<a id="a-6R"></a>佛说义时。<a id="a-6S"></a>无量鸟兽发菩提心生于天上。<a id="a-6T"></a>若依毗昙。<a id="a-6U"></a>鬼畜十善非律仪摄。<a id="a-6V"></a>以其身口七善律仪。<a id="a-6W"></a>普于一切众生处起。<a id="a-6X"></a>以鬼神不能受故。<a id="a-6Y"></a>故萨婆多论。<a id="a-6Z"></a>畜生以痴钝故不发律仪。<a id="a-6a"></a>若依成论。<a id="a-6b"></a>鬼神畜等亦有得戒。</p>
  <p id="a6c">若就人中。<a id="a-6d"></a>北单越人唯成意地三善业道。<a id="a-6e"></a>而不现行。<a id="a-6f"></a>不断善故。<a id="a-6g"></a>至劫尽时人皆修禅。<a id="a-6h"></a>彼独不能离欲非分。<a id="a-6i"></a>自余三方皆有十善有不具者。</p>
  <p id="a6j">若就欲界六天以论。<a id="a-6k"></a>即无出家别解脱戒。<a id="a-6l"></a>但有十善及在家戒。<a id="a-6m"></a>故成论云。<a id="a-6n"></a>如天帝释多受八戒。<a id="a-6o"></a>龙等亦受。<a id="a-6p"></a>不局在人。<a id="a-6q"></a>若论色界诸天以论。<a id="a-6r"></a>依毗昙。<a id="a-6s"></a>生上失下。<a id="a-6t"></a>上界不起下界善业。<a id="a-6u"></a>以其界地因果断故。<a id="a-6v"></a>身生上界下地法断。<a id="a-6w"></a>此据有漏。<a id="a-6x"></a>在下成上。<a id="a-6y"></a>生上失下。<a id="a-6z"></a>便不修起。<a id="a-70"></a>若依成论。<a id="a-71"></a>上得成下。<a id="a-72"></a>亦得寄起下界善业。<a id="a-73"></a>如诸梵天见佛礼拜发言赞叹。<a id="a-74"></a>即是散善。<a id="a-75"></a>此是寄起欲界善业。<a id="a-76"></a>若依毗昙毗婆沙论等。<a id="a-77"></a>梵天礼赞非欲界善。<a id="a-78"></a>是其初禅威仪心起。<a id="a-79"></a>据此所依无记非善。<a id="a-7A"></a>据外身口是上色业。<a id="a-7B"></a>此明欲界乱善福业依身起处竟。</p>
  <p id="a7C">第二明色界四禅定业依身起处。<a id="a-7D"></a>若鬼畜中值圣强缘能寤道者。<a id="a-7E"></a>亦得修起。<a id="a-7F"></a>以其无漏依禅起故。<a id="a-7G"></a>纵无根本深定正体。<a id="a-7H"></a>必有粗浅未来禅心。<a id="a-7I"></a>此未来禅是色界业。<a id="a-7J"></a>依此未来断欲结时。<a id="a-7K"></a>此业则招初禅梵果。<a id="a-7L"></a>若就人天以论修色界业。<a id="a-7M"></a>除北单越无修禅者。<a id="a-7N"></a>自余三方及欲界天。<a id="a-7O"></a>皆得修起色界十善。<a id="a-7P"></a>谓得禅者意地有三。<a id="a-7Q"></a>所谓无贪无嗔正见。<a id="a-7R"></a>若论身口七善业者。<a id="a-7S"></a>谓依定心发得禅戒。<a id="a-7T"></a>禅戒则是身口七善。<a id="a-7U"></a>故得禅时有色十善。<a id="a-7V"></a>若就无色诸天以论。<a id="a-7W"></a>依毗昙。<a id="a-7X"></a>无色界天不得修起色界定业。<a id="a-7Y"></a>生上舍下。<a id="a-7Z"></a>界地断故。<a id="a-7a"></a>若依成论。<a id="a-7b"></a>凡生无色亦得起下色界中业。<a id="a-7c"></a>此明色。<a id="a-7d"></a>界禅定福业十善业道依身起处。<a id="a-7e"></a>若论无色四空定业依身起处。<a id="a-7f"></a>三界人天皆得修起。<a id="a-7g"></a>上来明诸福行依身起处竟。<a id="a-7h"></a>若论圣人起福。<a id="a-7i"></a>非关凡夫。<a id="a-7j"></a>希望故述。</p>
  <p id="a7k">颂曰。</p>
  <p id="a7l">寻因途乃异　　及舍趣犹轻</p>
  <p id="a7m">苦极思归乐　　乐极苦还生</p>
  <p id="a7n">岂非罪福别　　皆由封着情</p>
  <p id="a7o">若断有漏业　　常见法身明</p>
  <p data-pb></p>
  <h2 id="a7p">感应缘(略引一验)</h2>
  <p id="a7q">武德中。<a id="a-7r"></a>遂州总管府记室参军孔恪暴病死。<a id="a-7s"></a>一日而苏。<a id="a-7t"></a>自说被收至官所。<a id="a-7u"></a>问何故</p>
  <p data-pb></p>
  <h2 id="a7v">欲盖篇第八十一(此有二部)</h2>
  <p id="a7w">欲部第一 五盖部第二</p>
  <p data-pb></p>
  <h2 id="a7x">五欲部(此有四部)</h2>
  <p id="a7y">意部 欲系部 欲障部 呵欲部。</p>
  <h2 id="a7z">述意部第一</h2>
  <p id="a80">窃寻经论。<a id="a-81"></a>行者修道。<a id="a-82"></a>皆云五欲是障道本。<a id="a-83"></a>若不学断无由证圣。<a id="a-84"></a>欲知根本略述三种。<a id="a-85"></a>一自内五根。<a id="a-86"></a>二外诸五尘。<a id="a-87"></a>三所生五识。<a id="a-88"></a>由此三故能生染欲。<a id="a-89"></a>故涅槃经云。<a id="a-8A"></a>善男子。<a id="a-8B"></a>譬如恶象心未调顺。<a id="a-8C"></a>有人乘之不随意去。<a id="a-8D"></a>远离城邑至空旷处。<a id="a-8E"></a>不能善摄。<a id="a-8F"></a>此五根者亦复如是。<a id="a-8G"></a>将人远离涅槃城邑。<a id="a-8H"></a>至于生死旷野之处。<a id="a-8I"></a>善男子。<a id="a-8J"></a>譬如佞臣教王作恶。<a id="a-8K"></a>五根佞臣亦复如是。<a id="a-8L"></a>常教众生造无量恶。<a id="a-8M"></a>譬如恶子不受师长父母教敕。<a id="a-8N"></a>则无恶不造。<a id="a-8O"></a>不调五根亦复如是。<a id="a-8P"></a>不受师长善言教敕。<a id="a-8Q"></a>无恶不造。<a id="a-8R"></a>善男子。<a id="a-8S"></a>凡夫之人不摄五根。<a id="a-8T"></a>常为地狱畜生饿鬼之所贼害。<a id="a-8U"></a>亦如怨盗害及善人。<a id="a-8V"></a>又遗教经云。<a id="a-8W"></a>五根贼祸殃及累世。<a id="a-8X"></a>为害甚重。<a id="a-8Y"></a>不可不慎。<a id="a-8Z"></a>是故智者。<a id="a-8a"></a>制而不随。<a id="a-8b"></a>持之如贼。<a id="a-8c"></a>假令纵之。<a id="a-8d"></a>皆亦不久。<a id="a-8e"></a>见其磨灭也。<a id="a-8f"></a>夫论盖者。<a id="a-8g"></a>是荫覆义。<a id="a-8h"></a>谓覆障行者令志性昏沉。<a id="a-8i"></a>定慧不明隐没善人。<a id="a-8j"></a>是修正道障故名为盖。<a id="a-8k"></a>故对法论云。<a id="a-8l"></a>此盖能令善品不得显了。<a id="a-8m"></a>是盖义。<a id="a-8n"></a>覆蔽其心障诸善品令不得转。<a id="a-8o"></a>故名盖义。<a id="a-8p"></a>前之五欲。<a id="a-8q"></a>从外五尘而生。<a id="a-8r"></a>此之五盖。<a id="a-8s"></a>从内五根而发也。</p>
  <h2 id="a8t">欲系部第二</h2>
  <p id="a8u">述曰。<a id="a-8v"></a>夫论五欲者。<a id="a-8w"></a>既有其根便发五欲。<a id="a-8x"></a>系缚众生不得解脱。<a id="a-8y"></a>故涅槃经云。<a id="a-8z"></a>凡夫之人五欲所缚。<a id="a-90"></a>令魔波旬自在将去。<a id="a-91"></a>如彼猎师檎拊猕猴担负归家。<a id="a-92"></a>善男子。<a id="a-93"></a>譬如国王安住己界身心安乐。<a id="a-94"></a>若至他界则得众苦。<a id="a-95"></a>一切众生亦复如是。<a id="a-96"></a>若能自住于己境界则得安乐。<a id="a-97"></a>若至他界。<a id="a-98"></a>则遇恶魔受诸苦恼。<a id="a-99"></a>自境界者。<a id="a-9A"></a>谓四念处。<a id="a-9B"></a>他境界者。<a id="a-9C"></a>谓五欲也。<a id="a-9D"></a>五欲者。<a id="a-9E"></a>男女身上色声香味触等是也。<a id="a-9F"></a>即此五欲希须为义。<a id="a-9G"></a>贪着五尘。<a id="a-9H"></a>名为欲也。<a id="a-9I"></a>并意识触缘之境。<a id="a-9J"></a>名曰法尘。<a id="a-9K"></a>此之六尘非直名为尘。<a id="a-9L"></a>所行处复得恶贼之名。<a id="a-9M"></a>故涅槃经云。<a id="a-9N"></a>如六大贼能劫一切人民财宝。<a id="a-9O"></a>六尘恶贼亦复如是。<a id="a-9P"></a>能劫一切众生善财。<a id="a-9Q"></a>如六大贼若入人舍。<a id="a-9R"></a>则能劫夺现家所有。<a id="a-9S"></a>不择好恶。<a id="a-9T"></a>令巨富者忽尔贫穷。<a id="a-9U"></a>是六尘贼亦复如是。<a id="a-9V"></a>若入人根则能劫夺一切善法。<a id="a-9W"></a>善法既尽。<a id="a-9X"></a>贫穷孤露。<a id="a-9Y"></a>作一阐提。<a id="a-9Z"></a>是故菩萨谛观六尘如六大贼。</p>
  <h2 id="a9a">欲障部第三</h2>
  <p id="a9b">述曰。<a id="a-9c"></a>夫论欲过者。<a id="a-9d"></a>谓五欲弊魔六尘恶贼。<a id="a-9e"></a>佛判邪惑。<a id="a-9f"></a>迷障佛性故。<a id="a-9g"></a>涅槃经云。<a id="a-9h"></a>众生五识虽非一念。<a id="a-9i"></a>然是有漏。<a id="a-9j"></a>复是邪倒。<a id="a-9k"></a>增长诸漏为一切凡夫。<a id="a-9l"></a>取着于色乃至着识。<a id="a-9m"></a>以着色故则生贪心。<a id="a-9n"></a>生贪心故为色系缚。<a id="a-9o"></a>乃至为识之所系缚。<a id="a-9p"></a>以系缚故则不得免。<a id="a-9q"></a>于生老病死忧悲大苦一切烦恼。<a id="a-9r"></a>又云。<a id="a-9s"></a>若有菩萨自言戒净。<a id="a-9t"></a>虽复不与女人和合言语嘲调。<a id="a-9u"></a>听其音声。<a id="a-9v"></a>然见男子随逐女时。<a id="a-9w"></a>或见女人随逐男时。<a id="a-9x"></a>便生贪着。<a id="a-9y"></a>如是菩萨成就欲法。<a id="a-9z"></a>毁破净戒。<a id="a-A0"></a>污辱梵行。<a id="a-A1"></a>令戒杂秽。<a id="a-A2"></a>不得名为净戒具足。<a id="a-A3"></a>又智度论云。<a id="a-A4"></a>菩萨观种种不净。<a id="a-A5"></a>于诸衰中女衰最重。<a id="a-A6"></a>刀火雷电霹雳怨家。<a id="a-A7"></a>毒蛇之属犹可暂近。<a id="a-A8"></a>女人悭妒嗔谄妖秽。<a id="a-A9"></a>斗诤贪嫉不可亲近。<a id="a-AA"></a>何以故。<a id="a-AB"></a>女子小人心浅智薄。<a id="a-AC"></a>唯欲是亲。<a id="a-AD"></a>不观富贵智德名闻。<a id="a-AE"></a>专行欲恶破人善根。<a id="a-AF"></a>桎梏枷锁闭系囹圄。<a id="a-AG"></a>虽曰难解犹尚易开。<a id="a-AH"></a>女锁系人染着根深。<a id="a-AI"></a>无可得脱。<a id="a-AJ"></a>众病最重。<a id="a-AK"></a>如佛偈言。</p>
  <p id="aAL">宁以热铁　　踠转眼中　　不以染心</p>
  <p id="aAM">邪视女色　　含笑作姿　　憍慢着想</p>
  <p id="aAN">回面[目*聶]眼　　美言妒嗔　　行步妖秽</p>
  <p id="aAO">以惑于人　　淫罗欲网　　人皆没身</p>
  <p id="aAP">坐卧行立　　回盻巧媚　　薄智愚人</p>
  <p id="aAQ">为之所醉　　执剑向敌　　是犹可胜</p>
  <p id="aAR">女贼害人　　是不可禁　　蚖蛇含毒</p>
  <p id="aAS">犹可手捉　　女情惑人　　是不可触</p>
  <p id="aAT">有智之人　　所不应视　　若欲观之</p>
  <p id="aAU">当如母姊　　谛视观之　　不净填积</p>
  <p id="aAV">淫火不除　　为之烧灭</p>
  <p id="aAW">色过既尔。<a id="a-AX"></a>自余香味触等例皆如然。<a id="a-AY"></a>一切众生无始已来。<a id="a-AZ"></a>永沉生死不能出离者。<a id="a-Aa"></a>寔由女色。<a id="a-Ab"></a>系缚难脱。<a id="a-Ac"></a>盲无慧眼。<a id="a-Ad"></a>见生死坑致之陷坠。<a id="a-Ae"></a>今惟道俗不观欲患。<a id="a-Af"></a>向之驰走。<a id="a-Ag"></a>何日返之。<a id="a-Ah"></a>得免斯过。<a id="a-Ai"></a>心常被染不能暂舍。<a id="a-Aj"></a>戒尚不存焉有定慧。<a id="a-Ak"></a>佛性观哉。<a id="a-Al"></a>故涅槃经偈云。</p>
  <p id="aAm">作恶不即受　　如乳即成酪</p>
  <p id="aAn">犹灰覆火上　　愚者轻蹈之</p>
  <p data-pb></p>
  <h2 id="aAo">呵欲部第四</h2>
  <p id="aAp">如智度论云。<a id="a-Aq"></a>行者当诃五欲云。<a id="a-Ar"></a>哀哉众生。<a id="a-As"></a>常为五欲所恼。<a id="a-At"></a>而求之不已。<a id="a-Au"></a>将坠大坑。<a id="a-Av"></a>得之转剧。<a id="a-Aw"></a>如火炙疥。<a id="a-Ax"></a>五欲无益。<a id="a-Ay"></a>如狗咬骨。<a id="a-Az"></a>五欲增争。<a id="a-B0"></a>如鸟竞肉。<a id="a-B1"></a>五欲烧人。<a id="a-B2"></a>如逆风执炬。<a id="a-B3"></a>五欲害人。<a id="a-B4"></a>如践恶蛇。<a id="a-B5"></a>五欲无实。<a id="a-B6"></a>如梦所得。<a id="a-B7"></a>五欲不久。<a id="a-B8"></a>如假借须臾。<a id="a-B9"></a>世人愚惑贪着五欲。<a id="a-BA"></a>至死不舍。<a id="a-BB"></a>为之后世受无量苦。<a id="a-BC"></a>此之五欲得时须臾乐。<a id="a-BD"></a>失时为大苦。<a id="a-BE"></a>如蜜涂刀舐者贪甜不知伤舌。<a id="a-BF"></a>其五欲者。<a id="a-BG"></a>名为色声香味触。<a id="a-BH"></a>此之五事禅家正障。<a id="a-BI"></a>若欲修定皆应弃之。</p>
  <p id="aBJ">第一呵色欲过。<a id="a-BK"></a>如频婆娑罗王。<a id="a-BL"></a>以色故身入敌国。<a id="a-BM"></a>独在淫女阿梵婆罗房中。<a id="a-BN"></a>忧填王。<a id="a-BO"></a>以色染故截五百仙人手足。<a id="a-BP"></a>如是等种种因缘。<a id="a-BQ"></a>是名呵色欲过失。</p>
  <p id="aBR">第二呵声欲过者。<a id="a-BS"></a>如声相不停。<a id="a-BT"></a>暂闻即灭。<a id="a-BU"></a>愚痴之人不解声相无常变失。<a id="a-BV"></a>故于音声中妄生好乐。<a id="a-BW"></a>于已过之声念而生着。<a id="a-BX"></a>如五百仙人在山中住。<a id="a-BY"></a>甄陀罗女于雪山池中浴。<a id="a-BZ"></a>闻其歌声即失禅定。<a id="a-Ba"></a>心醉狂逸不能自持。<a id="a-Bb"></a>失诸功德后堕恶道。<a id="a-Bc"></a>有智之人观声生灭。<a id="a-Bd"></a>前后不俱无相及者。<a id="a-Be"></a>作如是知。<a id="a-Bf"></a>则不染着。<a id="a-Bg"></a>若斯人者。<a id="a-Bh"></a>诸天音乐尚不能乱。<a id="a-Bi"></a>何况人声。<a id="a-Bj"></a>如是等种种因缘。<a id="a-Bk"></a>是名呵声欲过失。<a id="a-Bl"></a>故论云。<a id="a-Bm"></a>如五百仙人飞行时闻紧陀罗女歌声。<a id="a-Bn"></a>心着狂醉皆失神足。<a id="a-Bo"></a>一时堕地。<a id="a-Bp"></a>如声闻闻紧陀罗王屯仑摩弹琴歌声。<a id="a-Bq"></a>以诸法实相赞佛。<a id="a-Br"></a>是时须弥山及诸树木皆动。<a id="a-Bs"></a>大迦葉等诸大弟子。<a id="a-Bt"></a>皆于座上作舞不能自安。<a id="a-Bu"></a>天鬘菩萨问大迦葉。<a id="a-Bv"></a>汝最大耆年行于头陀第一。<a id="a-Bw"></a>今何故不能制心自安。<a id="a-Bx"></a>大迦葉答言。<a id="a-By"></a>我于人天诸欲心不倾动。<a id="a-Bz"></a>是菩萨无量功德报声。<a id="a-C0"></a>复以智慧变化作声。<a id="a-C1"></a>所不能忍。<a id="a-C2"></a>譬如八方风起不能令须弥山动。<a id="a-C3"></a>若劫尽时毗岚风。<a id="a-C4"></a>至吹须弥山令如腐草。</p>
  <p id="aC5">如阿修琴常自出声。<a id="a-C6"></a>随意而作。<a id="a-C7"></a>无人弹者。<a id="a-C8"></a>此亦无散心。<a id="a-C9"></a>亦无摄心。<a id="a-CA"></a>是福德报生故。<a id="a-CB"></a>随意出声。<a id="a-CC"></a>法身菩萨亦复如是。<a id="a-CD"></a>无所分别。<a id="a-CE"></a>亦无散心。<a id="a-CF"></a>亦无说法相。<a id="a-CG"></a>是无量福智因缘故。</p>
  <p id="aCH">第三呵香欲过者。<a id="a-CI"></a>人谓着香少罪。<a id="a-CJ"></a>染爱于香开结使门。<a id="a-CK"></a>虽复百岁持戒。<a id="a-CL"></a>能一时坏之。<a id="a-CM"></a>如有阿罗汉常入龙宫食。<a id="a-CN"></a>食已以钵授与沙弥令洗。<a id="a-CO"></a>钵中有残饭数粒。<a id="a-CP"></a>沙弥嗅之大香。<a id="a-CQ"></a>食之甚美。<a id="a-CR"></a>便作方便入师绳床下。<a id="a-CS"></a>两手捉绳床脚。<a id="a-CT"></a>其师至时与绳床俱入龙宫。<a id="a-CU"></a>龙言。<a id="a-CV"></a>此未得道。<a id="a-CW"></a>何以将来。<a id="a-CX"></a>师言。<a id="a-CY"></a>不觉。<a id="a-CZ"></a>沙弥得饮食已。<a id="a-Ca"></a>又见龙女身体端正香妙无比。<a id="a-Cb"></a>心大染着。<a id="a-Cc"></a>即作恶愿。<a id="a-Cd"></a>我当作福夺此龙处居其宫殿。<a id="a-Ce"></a>龙言后莫将此沙弥来。<a id="a-Cf"></a>沙弥还已。<a id="a-Cg"></a>一心布施持戒专求所愿。<a id="a-Ch"></a>愿早作龙。<a id="a-Ci"></a>是时绕寺足下水出。<a id="a-Cj"></a>自知必得作龙。<a id="a-Ck"></a>径至师本入处大池边。<a id="a-Cl"></a>以袈裟覆头而入即死。<a id="a-Cm"></a>变为大龙。<a id="a-Cn"></a>福德大故即杀彼龙举池尽赤。<a id="a-Co"></a>未尔之前诸僧及师诃之。<a id="a-Cp"></a>沙弥言。<a id="a-Cq"></a>我心已定。<a id="a-Cr"></a>心相己出。<a id="a-Cs"></a>将诸众僧就池观之。<a id="a-Ct"></a>如是因缘由着香过。<a id="a-Cu"></a>复有一比丘。<a id="a-Cv"></a>在于林中莲华池边经行。<a id="a-Cw"></a>闻莲华香。<a id="a-Cx"></a>鼻受心着。<a id="a-Cy"></a>池神语言。<a id="a-Cz"></a>汝何以舍彼林下禅静坐处而偷我香。<a id="a-D0"></a>以着香故诸结卧者皆起。<a id="a-D1"></a>时更有一人来入池中。<a id="a-D2"></a>多取其华。<a id="a-D3"></a>掘挽根茎狼藉而去。<a id="a-D4"></a>池神默无所言。<a id="a-D5"></a>比丘言。<a id="a-D6"></a>此人破汝池华。<a id="a-D7"></a>汝都无言。<a id="a-D8"></a>我但池岸边行。<a id="a-D9"></a>便见呵骂。<a id="a-DA"></a>云我偷香。<a id="a-DB"></a>池神言。<a id="a-DC"></a>世间恶人常在罪垢粪中。<a id="a-DD"></a>不净没头。<a id="a-DE"></a>我不共语也。<a id="a-DF"></a>汝是禅行好人。<a id="a-DG"></a>而着此香。<a id="a-DH"></a>破汝好事。<a id="a-DI"></a>是故呵汝。<a id="a-DJ"></a>譬如白氎鲜净而有黑物点污众人皆见。<a id="a-DK"></a>彼恶人者。<a id="a-DL"></a>譬如黑衣。<a id="a-DM"></a>以墨点黑。<a id="a-DN"></a>人所不见。<a id="a-DO"></a>谁问之者。<a id="a-DP"></a>如是等种种因缘。<a id="a-DQ"></a>是名呵香欲过失。</p>
  <p id="aDR">第四呵味欲过者。<a id="a-DS"></a>当自觉寤。<a id="a-DT"></a>我但以贪着美味故当受众苦。<a id="a-DU"></a>洋铜灌口啖烧铁丸。<a id="a-DV"></a>若不观食嗜心坚著者。<a id="a-DW"></a>堕不净虫中。<a id="a-DX"></a>如一沙弥。<a id="a-DY"></a>心常爱酪。<a id="a-DZ"></a>诸檀越饷僧酪时。<a id="a-Da"></a>沙弥每得残分。<a id="a-Db"></a>心中爱着。<a id="a-Dc"></a>乐喜不离。<a id="a-Dd"></a>命终之后生此残酪瓶中。<a id="a-De"></a>沙弥师得罗汉。<a id="a-Df"></a>僧分酪时。<a id="a-Dg"></a>语言。<a id="a-Dh"></a>徐徐莫伤此爱酪沙弥。<a id="a-Di"></a>诸人言。<a id="a-Dj"></a>此是虫。<a id="a-Dk"></a>何以言爱酪沙弥。<a id="a-Dl"></a>答言。<a id="a-Dm"></a>此虫本是我沙弥。<a id="a-Dn"></a>但坐贪爱残酪故生此瓶中。<a id="a-Do"></a>师得酪分。<a id="a-Dp"></a>虫在中来。<a id="a-Dq"></a>师言。<a id="a-Dr"></a>爱酪人汝何以来。<a id="a-Ds"></a>即以酪与之。<a id="a-Dt"></a>复有一国王。<a id="a-Du"></a>名曰月分。<a id="a-Dv"></a>王有太子。<a id="a-Dw"></a>爱着美味。<a id="a-Dx"></a>王守园者。<a id="a-Dy"></a>日送好果。<a id="a-Dz"></a>园中有一大树。<a id="a-E0"></a>树上有鸟养子。<a id="a-E1"></a>常飞至香山中。<a id="a-E2"></a>取好香果以养其子。<a id="a-E3"></a>众子争之。<a id="a-E4"></a>一果堕地。<a id="a-E5"></a>守园人晨朝见之。<a id="a-E6"></a>奇其非常。<a id="a-E7"></a>即送与王。<a id="a-E8"></a>王珍此果。<a id="a-E9"></a>香色殊异。<a id="a-EA"></a>太子见之便索王。<a id="a-EB"></a>爱其子即以与之。<a id="a-EC"></a>太子食果。<a id="a-ED"></a>得其气味。<a id="a-EE"></a>染心深着。<a id="a-EF"></a>日日欲得。<a id="a-EG"></a>王即召园人问其所由。<a id="a-EH"></a>守园人言。<a id="a-EI"></a>此果无种。<a id="a-EJ"></a>从地得之。<a id="a-EK"></a>不知所由来也。<a id="a-EL"></a>太子啼泣不食。<a id="a-EM"></a>王催责园人。<a id="a-EN"></a>仰汝得之。<a id="a-EO"></a>园人至得果处。<a id="a-EP"></a>见有鸟巢。<a id="a-EQ"></a>知鸟衔来。<a id="a-ER"></a>翳身树上。<a id="a-ES"></a>伺欲取之。<a id="a-ET"></a>鸟母来时。<a id="a-EU"></a>即夺得果。<a id="a-EV"></a>送日日如是。<a id="a-EW"></a>鸟母怒之。<a id="a-EX"></a>于香山中取毒果来。<a id="a-EY"></a>其香味色令似前者。<a id="a-EZ"></a>园人夺得输王。<a id="a-Ea"></a>王与太子。<a id="a-Eb"></a>食之未久身肉烂坏而死。<a id="a-Ec"></a>如是等种种因缘。<a id="a-Ed"></a>是名呵味欲过失。</p>
  <p id="aEe">第五呵触欲过者。<a id="a-Ef"></a>此触是生结使之因。<a id="a-Eg"></a>是系缚心之本。<a id="a-Eh"></a>何以故。<a id="a-Ei"></a>余四情各当分。<a id="a-Ej"></a>此则遍身染着。<a id="a-Ek"></a>以其难舍常作重罪。<a id="a-El"></a>尔时世尊为诸比丘。<a id="a-Em"></a>说本生因缘。<a id="a-En"></a>过去久远世时。<a id="a-Eo"></a>波罗柰国山中有一仙人。<a id="a-Ep"></a>以仲秋之月。<a id="a-Eq"></a>于澡盘中小便。<a id="a-Er"></a>见鹿[麚-(巨-匚)+几]麀合会。<a id="a-Es"></a>淫心即动精流盘中。<a id="a-Et"></a>麀鹿饮之即时有身。<a id="a-Eu"></a>月满生子。<a id="a-Ev"></a>形类如人。<a id="a-Ew"></a>唯头有一角。<a id="a-Ex"></a>其足似鹿。<a id="a-Ey"></a>鹿当产时至仙人庵边而产。<a id="a-Ez"></a>是子是人。<a id="a-F0"></a>以付仙人而去。<a id="a-F1"></a>仙人出时见此鹿子。<a id="a-F2"></a>自念本缘。<a id="a-F3"></a>知是己儿。<a id="a-F4"></a>取已养育。<a id="a-F5"></a>及其年大勤教学问。<a id="a-F6"></a>通十八种大经。<a id="a-F7"></a>又学坐禅。<a id="a-F8"></a>行四无量心得五神通。<a id="a-F9"></a>一时上山值霖雨泥滑。<a id="a-FA"></a>其足不便。<a id="a-FB"></a>躄地破其军持。<a id="a-FC"></a>又伤其足。<a id="a-FD"></a>便大嗔恚。<a id="a-FE"></a>以军持盛水。<a id="a-FF"></a>祝令不雨。<a id="a-FG"></a>仙人福德诸龙鬼神皆为不雨。<a id="a-FH"></a>不雨故五谷五果尽皆不生。<a id="a-FI"></a>人民穷乏无复生路。<a id="a-FJ"></a>波罗柰王忧愁懊恼。<a id="a-FK"></a>命诸大寮集议雨事。<a id="a-FL"></a>明者议言。<a id="a-FM"></a>我得闻仙人山中有一角仙人。<a id="a-FN"></a>以足不便故上山躄地伤足。<a id="a-FO"></a>嗔祝此雨。<a id="a-FP"></a>令十二年不堕。<a id="a-FQ"></a>王思惟言。<a id="a-FR"></a>若十二年不雨。<a id="a-FS"></a>我国了矣。<a id="a-FT"></a>无复人民。<a id="a-FU"></a>王即开募。<a id="a-FV"></a>其有能令仙人失五通。<a id="a-FW"></a>属我为民者。<a id="a-FX"></a>当分国半治是国。<a id="a-FY"></a>有淫女。<a id="a-FZ"></a>名曰扇陀。<a id="a-Fa"></a>端正巨富。<a id="a-Fb"></a>来应王募。<a id="a-Fc"></a>女问诸人。<a id="a-Fd"></a>此是人非人。<a id="a-Fe"></a>众人言。<a id="a-Ff"></a>是仙人所生。<a id="a-Fg"></a>淫女言。<a id="a-Fh"></a>若是人者。<a id="a-Fi"></a>我能坏之。<a id="a-Fj"></a>作是语已。<a id="a-Fk"></a>即取金盘盛好宝物。<a id="a-Fl"></a>语王言。<a id="a-Fm"></a>我当骑此仙人项来。<a id="a-Fn"></a>淫女即时求五百乘车。<a id="a-Fo"></a>载五百美女。<a id="a-Fp"></a>五百鹿车载种种欢喜丸。<a id="a-Fq"></a>皆以众药草和之。<a id="a-Fr"></a>以彩画令似杂果。<a id="a-Fs"></a>及持种种大力美酒色味如水。<a id="a-Ft"></a>服树皮衣行林树间。<a id="a-Fu"></a>以象仙人。<a id="a-Fv"></a>于仙人庵边作草庵而住。<a id="a-Fw"></a>一角仙人游行见之。<a id="a-Fx"></a>诸女皆出迎逆。<a id="a-Fy"></a>好华妙香供养仙人。<a id="a-Fz"></a>仙人大喜。<a id="a-G0"></a>诸女以美言敬辞问讯。<a id="a-G1"></a>仙人将入房中坐好床褥。<a id="a-G2"></a>与好净酒。<a id="a-G3"></a>以为净水。<a id="a-G4"></a>与欢喜丸。<a id="a-G5"></a>以为果蓏。<a id="a-G6"></a>食饮饱已。<a id="a-G7"></a>语诸女言。<a id="a-G8"></a>我从生已来初未得如此好果好水。<a id="a-G9"></a>诸女言。<a id="a-GA"></a>我一心行善故天与。<a id="a-GB"></a>我愿得此好水好果。<a id="a-GC"></a>仙人问诸女言。<a id="a-GD"></a>汝以何故肤色肥盛。<a id="a-GE"></a>答言。<a id="a-GF"></a>我曹食此好果饮此美水。<a id="a-GG"></a>故肥如此。<a id="a-GH"></a>女白仙人言。<a id="a-GI"></a>汝何以不在此间住。<a id="a-GJ"></a>答曰。<a id="a-GK"></a>亦可住耳。<a id="a-GL"></a>女言。<a id="a-GM"></a>可共澡洗。<a id="a-GN"></a>即亦可之。<a id="a-GO"></a>女手柔软。<a id="a-GP"></a>触之心动。<a id="a-GQ"></a>便与诸女更互相洗。<a id="a-GR"></a>欲心转生。<a id="a-GS"></a>遂成淫事。<a id="a-GT"></a>即失神通。<a id="a-GU"></a>天为大雨七日七夜。<a id="a-GV"></a>令得欢乐饮食。<a id="a-GW"></a>七日以后酒食皆尽。<a id="a-GX"></a>继以山水木果。<a id="a-GY"></a>其味不美。<a id="a-GZ"></a>更索前者。<a id="a-Ga"></a>答言已尽。<a id="a-Gb"></a>今当共行。<a id="a-Gc"></a>去此不远。<a id="a-Gd"></a>有可得处。<a id="a-Ge"></a>仙人言。<a id="a-Gf"></a>随意。<a id="a-Gg"></a>即便共出。<a id="a-Gh"></a>去城不远。<a id="a-Gi"></a>女便在道中卧言。<a id="a-Gj"></a>我极不能复行。<a id="a-Gk"></a>仙人言。<a id="a-Gl"></a>汝不能行者。<a id="a-Gm"></a>骑我项上。<a id="a-Gn"></a>当担汝去。<a id="a-Go"></a>女先遣信白王。<a id="a-Gp"></a>王可观我智能。<a id="a-Gq"></a>王敕严驾出而观之。<a id="a-Gr"></a>问言。<a id="a-Gs"></a>何由得尔。<a id="a-Gt"></a>女白王言。<a id="a-Gu"></a>我以方便力故今已如此仙人无所复能。<a id="a-Gv"></a>令住城中好供养恭敬之。<a id="a-Gw"></a>足吾所欲。<a id="a-Gx"></a>拜为大臣。<a id="a-Gy"></a>住城少日。<a id="a-Gz"></a>身转羸瘦。<a id="a-H0"></a>念禅定心乐厌世欲。<a id="a-H1"></a>王问仙人。<a id="a-H2"></a>汝何不乐。<a id="a-H3"></a>身转羸瘦。<a id="a-H4"></a>仙人答王。<a id="a-H5"></a>我虽得五欲。<a id="a-H6"></a>常自忆念林间闲静诸仙游处。<a id="a-H7"></a>不能得去。<a id="a-H8"></a>王自思惟。<a id="a-H9"></a>若能强违其志为苦。<a id="a-HA"></a>苦极则死。<a id="a-HB"></a>本以求除旱患。<a id="a-HC"></a>今已得之。<a id="a-HD"></a>当复何缘强夺其志。<a id="a-HE"></a>即发遣之。<a id="a-HF"></a>既还山中。<a id="a-HG"></a>精进不久。<a id="a-HH"></a>还得五通。<a id="a-HI"></a>佛告诸比丘。<a id="a-HJ"></a>其一角仙人者。<a id="a-HK"></a>即我身是也。<a id="a-HL"></a>其淫女者。<a id="a-HM"></a>今耶输陀罗是。<a id="a-HN"></a>尔时以欢喜丸惑我。<a id="a-HO"></a>我未断结为之所惑。<a id="a-HP"></a>今复欲以药欢喜丸惑我。<a id="a-HQ"></a>不可得也。<a id="a-HR"></a>以是事故知。<a id="a-HS"></a>细软触法能动仙人。<a id="a-HT"></a>何况愚夫。<a id="a-HU"></a>如是等种种因缘。<a id="a-HV"></a>是名呵触欲过失。<a id="a-HW"></a>如是能呵五欲便除五盖也。</p>
  <p data-pb></p>
  <h2 id="aHX">五盖部第二</h2>
  <p id="aHY">问曰。<a id="a-HZ"></a>云何为五。<a id="a-Ha"></a>答曰。<a id="a-Hb"></a>一贪欲盖。<a id="a-Hc"></a>二嗔恚盖。<a id="a-Hd"></a>三睡眠盖。<a id="a-He"></a>四掉悔盖。<a id="a-Hf"></a>五疑盖。</p>
  <p id="aHg">第一贪欲盖者。<a id="a-Hh"></a>谓端坐修禅心生欲觉。<a id="a-Hi"></a>妄念相续求之不已。<a id="a-Hj"></a>遂致生患。<a id="a-Hk"></a>如智度论。<a id="a-Hl"></a>术婆伽以思王女。<a id="a-Hm"></a>欲心内发尚能烧身。<a id="a-Hn"></a>延及天祠。<a id="a-Ho"></a>况生欲毒。<a id="a-Hp"></a>炽而不烧。<a id="a-Hq"></a>诸善法心若着欲无由近道。<a id="a-Hr"></a>故论偈云。</p>
  <p id="aHs">入道惭愧人　　持钵摄众生</p>
  <p id="aHt">云何纵欲尘　　沉没于五情</p>
  <p id="aHu">已舍五欲乐　　弃之而不顾</p>
  <p id="aHv">如何还欲得　　如愚自食吐</p>
  <p id="aHw">诸欲求时苦　　得时多怖畏</p>
  <p id="aHx">失时多热恼　　一切无乐处</p>
  <p id="aHy">诸患如是已　　云何能舍之</p>
  <p id="aHz">得福禅定乐　　则不为所欺</p>
  <p id="aI0">第二嗔恚盖者。<a id="a-I1"></a>嗔是失诸善法之根本。<a id="a-I2"></a>堕诸恶道之因缘。<a id="a-I3"></a>法乐之怨家。<a id="a-I4"></a>善心之大贼。<a id="a-I5"></a>恶口之府藏。<a id="a-I6"></a>祸患之刀斧。<a id="a-I7"></a>若修道时。<a id="a-I8"></a>思惟此人恼我。<a id="a-I9"></a>及恼我亲。<a id="a-IA"></a>赞叹我怨。<a id="a-IB"></a>图度过去未来亦复如是。<a id="a-IC"></a>是为九恼处故生嗔。<a id="a-ID"></a>嗔念覆心故名为盖。<a id="a-IE"></a>当急弃之无令增长。<a id="a-IF"></a>如智度论。<a id="a-IG"></a>释提婆那以偈问佛云。</p>
  <p id="aIH">何物杀安隐　　何物杀无忧</p>
  <p id="aII">何物毒之根　　吞灭一切善</p>
  <p id="aIJ">佛说偈答云。</p>
  <p id="aIK">杀嗔即安隐　　杀嗔即无忧</p>
  <p id="aIL">嗔为毒之根　　嗔灭一切善</p>
  <p id="aIM">如是知已当修慈悲。<a id="a-IN"></a>以忍除灭令心清净。<a id="a-IO"></a>观声空假不应起嗔。<a id="a-IP"></a>故智度论云。<a id="a-IQ"></a>菩萨知诸法不生不灭其性皆空。<a id="a-IR"></a>若人嗔恚骂詈。<a id="a-IS"></a>若打若捶。<a id="a-IT"></a>如梦如化。<a id="a-IU"></a>观声本无。<a id="a-IV"></a>唯是风声从缘而有。<a id="a-IW"></a>何须可嗔。<a id="a-IX"></a>故论云。<a id="a-IY"></a>如人欲语时。<a id="a-IZ"></a>口中风名忧陀那。<a id="a-Ia"></a>还入至脐。<a id="a-Ib"></a>触脐响出。<a id="a-Ic"></a>响出时触七处起。<a id="a-Id"></a>是名语言。<a id="a-Ie"></a>如偈言。</p>
  <p id="aIf">风名优陀那　　触脐而上出</p>
  <p id="aIg">是风七处触　　项及龂齿唇</p>
  <p id="aIh">舌咽及以胸　　是中语言生</p>
  <p id="aIi">愚人不解此　　惑着起嗔痴</p>
  <p id="aIj">又优婆塞经云。<a id="a-Ik"></a>有智之人。<a id="a-Il"></a>若遇恶骂当作是念。<a id="a-Im"></a>是骂詈字不一时生。<a id="a-In"></a>初字生时后字未生。<a id="a-Io"></a>后字生已初字复灭。<a id="a-Ip"></a>若不一时云何是骂。<a id="a-Iq"></a>直是风声我云何嗔。<a id="a-Ir"></a>故智度论云。<a id="a-Is"></a>菩萨观众生。<a id="a-It"></a>虽复百千劫骂詈不生嗔心。<a id="a-Iu"></a>若百千劫称赞亦不欢喜。<a id="a-Iv"></a>了知音声生灭如梦如响。</p>
  <p id="aIw">第三睡眠盖者。<a id="a-Ix"></a>谓内心昏愦名之为眠。<a id="a-Iy"></a>五情暗蔽放恣支节。<a id="a-Iz"></a>委卧垂窳名之为睡。<a id="a-J0"></a>此睡眠盖。<a id="a-J1"></a>能破今世后世实乐。<a id="a-J2"></a>如此恶法最为不善。<a id="a-J3"></a>何以故。<a id="a-J4"></a>余盖情觉可除眠如死人无所觉触。<a id="a-J5"></a>以不觉故难可除灭。<a id="a-J6"></a>如智度论。<a id="a-J7"></a>菩萨教诫睡眠弟子。<a id="a-J8"></a>说偈云。</p>
  <p id="aJ9">汝等勿抱死尸卧　　种种不净假名人</p>
  <p id="aJA">如得重病箭入身　　诸苦痛集安可眠</p>
  <p id="aJB">如人彼缚将去杀　　灾害垂至安可眠</p>
  <p id="aJC">结贼不灭害未除　　如共毒蛇同室宿</p>
  <p id="aJD">亦如临阵白刃间　　尔时云何而可眠</p>
  <p id="aJE">眠为大暗无所见　　日日欺诳夺人明</p>
  <p id="aJF">以眠覆心无所见　　如是大失安可眠</p>
  <p id="aJG">第四掉悔盖者有三。<a id="a-JH"></a>一口掉者。<a id="a-JI"></a>谓好喜吟咏诤竞是非无益戏论世俗言话等。<a id="a-JJ"></a>名为口掉。<a id="a-JK"></a>二身掉者。<a id="a-JL"></a>谓好喜骑乘驰骋放逸筋力相扑扼腕指掌等。<a id="a-JM"></a>名为身掉。<a id="a-JN"></a>三心掉者。<a id="a-JO"></a>心情放荡纵意攀缘。<a id="a-JP"></a>思惟文艺世间才技。<a id="a-JQ"></a>诸恶觉观等。<a id="a-JR"></a>名为心掉。<a id="a-JS"></a>掉之为法。<a id="a-JT"></a>破出家心。<a id="a-JU"></a>故智度论偈云。</p>
  <p id="aJV">汝已剃头着染衣　　执持瓦钵行乞食</p>
  <p id="aJW">云何乐着戏掉法　　放逸纵情失法利</p>
  <p id="aJX">既无法利。<a id="a-JY"></a>又失世乐。<a id="a-JZ"></a>觉其过已当急弃之。<a id="a-Ja"></a>所言悔者。<a id="a-Jb"></a>若掉无悔则不成盖。<a id="a-Jc"></a>何以故。<a id="a-Jd"></a>掉时犹在缘中故。<a id="a-Je"></a>后欲入定时。<a id="a-Jf"></a>方悔前所作。<a id="a-Jg"></a>忧恼覆心。<a id="a-Jh"></a>故名为盖。<a id="a-Ji"></a>此有二种。<a id="a-Jj"></a>一者因掉后生悔。<a id="a-Jk"></a>如前所说也。<a id="a-Jl"></a>二者作大重罪人。<a id="a-Jm"></a>常怀怖畏。<a id="a-Jn"></a>毒箭入心。<a id="a-Jo"></a>坚不可拔。<a id="a-Jp"></a>如智度论偈云。</p>
  <p id="aJq">不应作而作　　应作而不作</p>
  <p id="aJr">悔恼火所烧　　后世堕恶道</p>
  <p id="aJs">若人罪能悔　　悔已莫复忧</p>
  <p id="aJt">如是心安乐　　不应常念着</p>
  <p id="aJu">若有二种悔　　若应作不作</p>
  <p id="aJv">不应作而作　　是则愚人相</p>
  <p id="aJw">不以心悔故　　不作而能作</p>
  <p id="aJx">诸恶事已作　　不能令不作</p>
  <p id="aJy">第五疑盖者。<a id="a-Jz"></a>谓以疑覆心故。<a id="a-K0"></a>于诸法中不得定心。<a id="a-K1"></a>定心无故。<a id="a-K2"></a>于佛法中空无所获。<a id="a-K3"></a>如人入于宝山。<a id="a-K4"></a>若无有手无所能取。<a id="a-K5"></a>复次通疑甚多未必障定。<a id="a-K6"></a>今障定者。<a id="a-K7"></a>有三种疑。<a id="a-K8"></a>一疑自。<a id="a-K9"></a>二疑师。<a id="a-KA"></a>三疑法。<a id="a-KB"></a>一疑自者。<a id="a-KC"></a>而作是念。<a id="a-KD"></a>我等诸根暗钝罪垢深重。<a id="a-KE"></a>其非人乎。<a id="a-KF"></a>作此自疑。<a id="a-KG"></a>定慧不发。<a id="a-KH"></a>若欲学法勿当自轻。<a id="a-KI"></a>以宿世善根难测故。<a id="a-KJ"></a>二疑师者。<a id="a-KK"></a>彼人威仪相貌如是。<a id="a-KL"></a>自尚无道。<a id="a-KM"></a>何能教我。<a id="a-KN"></a>作是疑慢。<a id="a-KO"></a>即为障定。<a id="a-KP"></a>欲除之法。<a id="a-KQ"></a>如臭皮囊中金。<a id="a-KR"></a>以贪金故不可弃于皮囊。<a id="a-KS"></a>行者亦尔。<a id="a-KT"></a>师虽不清净。<a id="a-KU"></a>亦应生于佛想。<a id="a-KV"></a>三疑法者。<a id="a-KW"></a>如世人多执本心。<a id="a-KX"></a>于所受法不能即信敬心受行。<a id="a-KY"></a>若生犹豫即法不染心。<a id="a-KZ"></a>何以故。<a id="a-Ka"></a>如智度论偈云。</p>
  <p id="aKb">如人在岐道　　疑惑无所取</p>
  <p id="aKc">诸法实相中　　疑亦复如是</p>
  <p id="aKd">疑故不勤求　　诸法之实相</p>
  <p id="aKe">是疑从痴生　　恶中之恶者</p>
  <p id="aKf">善不善法中　　生死及涅槃</p>
  <p id="aKg">定实真有法　　于中莫生疑</p>
  <p id="aKh">汝若怀疑惑　　死王狱吏缚</p>
  <p id="aKi">如师子抟鹿　　不能得解脱</p>
  <p id="aKj">在世虽有疑　　当随妙善法</p>
  <p id="aKk">譬如观岐道　　利好者应逐</p>
  <p id="aKl">问曰。<a id="a-Km"></a>不善法无量无边。<a id="a-Kn"></a>何故但舍五法。<a id="a-Ko"></a>答曰。<a id="a-Kp"></a>此五法中名虽似陜义该三毒。<a id="a-Kq"></a>亦通摄八万四千诸尘劳门。<a id="a-Kr"></a>第一贪欲盖。<a id="a-Ks"></a>即是贪毒。<a id="a-Kt"></a>第二嗔恚盖。<a id="a-Ku"></a>即是嗔毒。<a id="a-Kv"></a>第三睡眠盖疑盖。<a id="a-Kw"></a>即是痴毒。<a id="a-Kx"></a>其掉悔一盖。<a id="a-Ky"></a>即是等分摄。<a id="a-Kz"></a>合为四分烦恼。<a id="a-L0"></a>一中即有二万一千。<a id="a-L1"></a>四中合有八万四千诸尘劳门。<a id="a-L2"></a>是故若能除此五盖。<a id="a-L3"></a>即能具舍一切不善之法。<a id="a-L4"></a>譬如负债得脱。<a id="a-L5"></a>重病得差。<a id="a-L6"></a>如饥饿人得至丰国。<a id="a-L7"></a>如于恶贼之中得自免济安隐无患行者亦尔除此五盖其心清净。<a id="a-L8"></a>譬如日月以五事覆。<a id="a-L9"></a>烟云尘雾修罗手障则不明了。<a id="a-LA"></a>心亦如是。<a id="a-LB"></a>合喻可知。</p>
  <p id="aLC">颂曰。</p>
  <p id="aLD">五欲昏神识　　五盖蔽福力</p>
  <p id="aLE">六根成苦业　　六贼乱心色</p>
  <p id="aLF">欲浪逐情飘　　爱网随心织</p>
  <p id="aLG">三毒障人空　　四流漂不息</p>
  <p id="aLH">至今虽改修　　斩筹方未极</p>
  <p id="aLI">鹳鸽既无穷　　猿攀此焉踣</p>
  <p id="aLJ">自非绝欲盖　　何能远升陟</p>
  <p id="aLK">齐[車*犬]届宝城　　共睹能仁德</p>
 </body>
</html>