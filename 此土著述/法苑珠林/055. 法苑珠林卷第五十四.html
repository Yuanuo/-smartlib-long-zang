<!doctype html>
<html id="z3IBWin1RF" data-ver="1201">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第五十四</h1>
  <h2 id="a2">诈伪篇第六十 惰慢篇第六十一</h2>
  <h2 id="a3">诈伪篇(此有六部)</h2>
  <p id="a4">述意部 诈亲部 诈毒部 诈贵部 诈怖部 诈畜部。</p>
  <p data-pb></p>
  <h2 id="a5">述意部第一</h2>
  <p id="a6">至道无隔贵在忠言。<a id="a-7"></a>故出其言善则千里应之。<a id="a-8"></a>出其言不善则咫尺如聩。<a id="a-9"></a>但教流末代人法讹替。<a id="a-A"></a>或凭真以构伪。<a id="a-B"></a>或饰虚以诈真。<a id="a-C"></a>良由人怀邪正故法通真俗。<a id="a-D"></a>名利既侵则我人逾盛。<a id="a-E"></a>现亲尚无附之。<a id="a-F"></a>况元来疏薄。<a id="a-G"></a>故难交友。<a id="a-H"></a>故经曰。<a id="a-I"></a>直心是道场。<a id="a-J"></a>不虚假故也。</p>
  <h2 id="aK">诈亲部第二</h2>
  <p id="aL">如杂宝藏经云。<a id="a-M"></a>一切奸滑谄伪诈惑。<a id="a-N"></a>外状似直内怀奸私。<a id="a-O"></a>是故智者应察真伪。<a id="a-P"></a>为如往昔有婆罗门。<a id="a-Q"></a>其年既老耽娶小妇。<a id="a-R"></a>妇嫌夫老傍淫不已。<a id="a-S"></a>劝夫设会请诸少壮婆罗门等。<a id="a-T"></a>夫疑有妄不肯延致。<a id="a-U"></a>前妇之子堕于火中。<a id="a-V"></a>尔时小妇眼看不捉。<a id="a-W"></a>婆罗门言。<a id="a-X"></a>儿今堕火何故不捉。<a id="a-Y"></a>妇即答言。<a id="a-Z"></a>我自少来唯近己夫不近余男。<a id="a-a"></a>云何令我捉此男子。<a id="a-b"></a>老夫闻已谓如其言。<a id="a-c"></a>便设大会集婆罗门。<a id="a-d"></a>尔时少妇便共交通。<a id="a-e"></a>老夫见已心怀忿恨。<a id="a-f"></a>即取宝物弃妇而去。<a id="a-g"></a>于其路中见一婆罗门。<a id="a-h"></a>便共为伴。<a id="a-i"></a>至暮共宿。<a id="a-j"></a>明旦前行。<a id="a-k"></a>语老婆罗门言。<a id="a-l"></a>于昨宿处有一草叶着我衣裳。<a id="a-m"></a>我自少来无侵世物。<a id="a-n"></a>欲还草叶归彼主人。<a id="a-o"></a>尔并停住待我往还。<a id="a-p"></a>老婆罗门深信其言。<a id="a-q"></a>倍生爱敬。<a id="a-r"></a>许当住待。<a id="a-s"></a>诈捉草叶入沟偃卧。<a id="a-t"></a>良久乃还。<a id="a-u"></a>云叶归了。<a id="a-v"></a>老婆罗门因便利故。<a id="a-w"></a>即以宝物而用寄之。<a id="a-x"></a>此人寻后赍宝便走。<a id="a-y"></a>老婆罗门见偷己物惋彼不已。<a id="a-z"></a>小复前行憩一树下。<a id="a-10"></a>见一鹳雀口中衔草。<a id="a-11"></a>语诸鸟言。<a id="a-12"></a>我等共相怜愍。<a id="a-13"></a>集会一处而共住止。<a id="a-14"></a>尔时诸鸟皆信其言而来聚集。<a id="a-15"></a>时此鹳雀趣鸟飞后。<a id="a-16"></a>就他巢窠啄卵而食。<a id="a-17"></a>诸鸟将至更复衔草。<a id="a-18"></a>诸鸟知谄悉舍而去。<a id="a-19"></a>于此树下更经少时。<a id="a-1A"></a>见一外道出家之人身披纳衣。<a id="a-1B"></a>安行徐步口云去去众生。<a id="a-1C"></a>老婆罗门而问之言。<a id="a-1D"></a>何以并行口唱去去。<a id="a-1E"></a>外道答言。<a id="a-1F"></a>我出家人怜愍一切。<a id="a-1G"></a>畏伤虫蚁是故耳。<a id="a-1H"></a>尔时婆罗门见其此语深生笃信。<a id="a-1I"></a>寻至其家于其暮宿。<a id="a-1J"></a>但闻歌舞之声。<a id="a-1K"></a>便出看之。<a id="a-1L"></a>乃见出家外道住室。<a id="a-1M"></a>有一地孔内出妇女。<a id="a-1N"></a>与共交欢弹琴舞戏。<a id="a-1O"></a>老婆罗门见已。<a id="a-1P"></a>天下万物无一可信。<a id="a-1Q"></a>故说偈言。</p>
  <p id="a1R">不捉他男子　　以草还主人</p>
  <p id="a1S">鹳雀诈衔草　　外道畏虫伤</p>
  <p id="a1T">口言唱去去　　如是诈谄伪</p>
  <p id="a1U">都无可信者　　来苦实难当</p>
  <p id="a1V">故涅槃经云。<a id="a-1W"></a>佛言。<a id="a-1X"></a>如我昔日所说偈言。</p>
  <p id="a1Y">一切江河　　必有回曲　　一切丛林</p>
  <p id="a1Z">必有树木　　一切女人　　必有谄曲</p>
  <p id="a1a">一切自在　　必受安乐</p>
  <p data-pb></p>
  <h2 id="a1b">诈毒部第三</h2>
  <p id="a1c">杂宝藏经云。<a id="a-1d"></a>时提婆达多作种种因缘。<a id="a-1e"></a>欲得杀佛然不能得。<a id="a-1f"></a>时南天竺国有婆罗门来。<a id="a-1g"></a>善知咒术和合毒药。<a id="a-1h"></a>提婆即合毒药以散佛上。<a id="a-1i"></a>风吹此药反堕己头上。<a id="a-1j"></a>即便闷绝躄地欲死。<a id="a-1k"></a>医不能治。<a id="a-1l"></a>阿难白佛言。<a id="a-1m"></a>世尊。<a id="a-1n"></a>提婆达多被毒欲死。<a id="a-1o"></a>佛怜愍故为说实语。<a id="a-1p"></a>我从菩萨成佛已来。<a id="a-1q"></a>于提婆达多常生慈悲无有恶心者毒当自灭。<a id="a-1r"></a>作是语已毒即消灭。<a id="a-1s"></a>诸比丘言。<a id="a-1t"></a>希有世尊。<a id="a-1u"></a>提婆达多常起恶心于如来。<a id="a-1v"></a>如来云何犹故活之。<a id="a-1w"></a>佛言。<a id="a-1x"></a>非但今日恶心向我。<a id="a-1y"></a>过去亦尔。<a id="a-1z"></a>即问佛言。<a id="a-20"></a>恶心于佛其事云何。<a id="a-21"></a>佛言。<a id="a-22"></a>过去之世。<a id="a-23"></a>迦尸国中有波罗柰城。<a id="a-24"></a>有二辅相。<a id="a-25"></a>一名斯那。<a id="a-26"></a>二名恶意。<a id="a-27"></a>斯那常顺法行。<a id="a-28"></a>恶意常行恶行好为谗构。<a id="a-29"></a>而语王言。<a id="a-2A"></a>斯那欲作恶逆。<a id="a-2B"></a>王即收闭。<a id="a-2C"></a>诸天善神于虚空中出声而言。<a id="a-2D"></a>如此贤人实无过罪。<a id="a-2E"></a>云何拘缚。<a id="a-2F"></a>第二恶意劫王库藏反着斯那。<a id="a-2G"></a>王亦不信。<a id="a-2H"></a>王言。<a id="a-2I"></a>捉此恶意付与斯那仰使断之。<a id="a-2J"></a>斯那即教恶意向王忏悔。<a id="a-2K"></a>恶意自知有罪。<a id="a-2L"></a>便走向毗提醯王所。<a id="a-2M"></a>作一宝箧盛二恶蛇。<a id="a-2N"></a>见毒具足令毗提醯王遣使送与彼王并及斯那。<a id="a-2O"></a>二人共看莫示余人。<a id="a-2P"></a>王见宝箧极以严饰。<a id="a-2Q"></a>心大欢喜。<a id="a-2R"></a>即唤斯那欲共发看。<a id="a-2S"></a>斯那答言。<a id="a-2T"></a>远来之物不得自看。<a id="a-2U"></a>远来果食不得即食。<a id="a-2V"></a>何以故。<a id="a-2W"></a>彼有恶人。<a id="a-2X"></a>或能以恶来见中伤。<a id="a-2Y"></a>王言。<a id="a-2Z"></a>我必欲看。<a id="a-2a"></a>殷勤三谏。<a id="a-2b"></a>王不用语。<a id="a-2c"></a>复白王言。<a id="a-2d"></a>不用臣语王自看之。<a id="a-2e"></a>臣不能看。<a id="a-2f"></a>王即发看。<a id="a-2g"></a>两眼盲冥不见于物。<a id="a-2h"></a>斯那忧苦愁瘁欲死。<a id="a-2i"></a>遣人四出遍历诸国远觅良药。<a id="a-2j"></a>既得好药以治王眼。<a id="a-2k"></a>平复如故。<a id="a-2l"></a>尔时王者舍利弗是。<a id="a-2m"></a>尔时斯那者我身是。<a id="a-2n"></a>尔时恶意者提婆达多是也。</p>
  <h2 id="a2o">诈贵部第四</h2>
  <p id="a2p">如僧祇律云佛告诸比丘。<a id="a-2q"></a>过去世时。<a id="a-2r"></a>有城名波罗柰。<a id="a-2s"></a>国名伽尸。<a id="a-2t"></a>时有弗卢醯大学婆罗门。<a id="a-2u"></a>为国王师常教五百弟子。<a id="a-2v"></a>时婆罗门家生一奴名迦罗呵。<a id="a-2w"></a>常使供给诸童子等。<a id="a-2x"></a>是奴利根闻说法言尽能忆持。<a id="a-2y"></a>此奴一时共诸童子小有嫌恨。<a id="a-2z"></a>便走他国。<a id="a-30"></a>诈自称言。<a id="a-31"></a>我是弗卢醯婆罗门子。<a id="a-32"></a>字耶若达多。<a id="a-33"></a>语此国师言。<a id="a-34"></a>我是波罗柰国王。<a id="a-35"></a>师弗卢醯子。<a id="a-36"></a>故来至此。<a id="a-37"></a>欲从大师学婆罗门法。<a id="a-38"></a>师答言可尔。<a id="a-39"></a>是奴聪明。<a id="a-3A"></a>本已曾闻。<a id="a-3B"></a>今复重闻。<a id="a-3C"></a>闻悉能持。<a id="a-3D"></a>其师大喜。<a id="a-3E"></a>即令教授五百门徒。<a id="a-3F"></a>汝代我教。<a id="a-3G"></a>我当往来王家。<a id="a-3H"></a>是师无有男儿。<a id="a-3I"></a>唯有一女。<a id="a-3J"></a>即告之曰。<a id="a-3K"></a>耶若达多当用我语。<a id="a-3L"></a>汝莫还国。<a id="a-3M"></a>我今以女妻汝。<a id="a-3N"></a>答言。<a id="a-3O"></a>从教。<a id="a-3P"></a>共作生活家渐丰乐。<a id="a-3Q"></a>耶若达多为人难可。<a id="a-3R"></a>妇为作食常嗔生熟不能适口。<a id="a-3S"></a>妇常念言。<a id="a-3T"></a>脱有行人从波罗柰国来者。<a id="a-3U"></a>当从彼受饮食法然后供养夫主。<a id="a-3V"></a>彼弗卢醯婆罗门。<a id="a-3W"></a>具闻是事。<a id="a-3X"></a>便作是念。<a id="a-3Y"></a>我奴迦罗呵逃在。<a id="a-3Z"></a>他国。<a id="a-3a"></a>当往捉来。<a id="a-3b"></a>或可得直便诣彼国。<a id="a-3c"></a>时奴与诸门徒诣园游戏。<a id="a-3d"></a>在于中路遥见本主。<a id="a-3e"></a>即便惊怖密语门徒。<a id="a-3f"></a>汝等还去各自诵习。<a id="a-3g"></a>门徒去已便到主前。<a id="a-3h"></a>头面礼足白其主言。<a id="a-3i"></a>我来此国称道大家是我之父。<a id="a-3j"></a>便投此国师大学经典。<a id="a-3k"></a>与女为妇。<a id="a-3l"></a>愿尊今日勿彰我事。<a id="a-3m"></a>当与奴直奉上大家主。<a id="a-3n"></a>婆罗门善解世事。<a id="a-3o"></a>即答言。<a id="a-3p"></a>汝实我儿。<a id="a-3q"></a>但早发遣。<a id="a-3r"></a>奴即将主归家。<a id="a-3s"></a>告家中言。<a id="a-3t"></a>我所亲来。<a id="a-3u"></a>其妇欢喜为办种种饮食。<a id="a-3v"></a>奉食讫已伺小空闲。<a id="a-3w"></a>密礼婆罗门足而问之曰。<a id="a-3x"></a>我奉事夫饮食供养常不可意。<a id="a-3y"></a>愿尊指授本在家时何所食啖。<a id="a-3z"></a>当如先法为作饮食。<a id="a-40"></a>客婆罗门便即嗔恚而作是念。<a id="a-41"></a>如是如是困苦他女。<a id="a-42"></a>汝但速发遣我。<a id="a-43"></a>我临去时。<a id="a-44"></a>教汝一偈使夫无言。<a id="a-45"></a>女闻欢喜辞出而退。<a id="a-46"></a>即语夫言。<a id="a-47"></a>尊婆罗门故从远来宜早发遣。<a id="a-48"></a>夫即念言。<a id="a-49"></a>如妇所说宜应早遣莫令久住。<a id="a-4A"></a>恐言漏失损我不少。<a id="a-4B"></a>便大与财物教妇作食。<a id="a-4C"></a>自行供之。<a id="a-4D"></a>夫为曹主。<a id="a-4E"></a>求伴不在。<a id="a-4F"></a>妇奉食讫礼足辞别请求先偈。<a id="a-4G"></a>即教偈言。</p>
  <p id="a4H">无亲游他方　　欺诳天下人</p>
  <p id="a4I">粗食是常食　　细食复何嫌</p>
  <p id="a4J">今与汝此偈。<a id="a-4K"></a>若彼嗔恚嫌食恶时。<a id="a-4L"></a>便在其边背面微诵令其得闻。<a id="a-4M"></a>作是教已便还本国。<a id="a-4N"></a>是奴送主去已。<a id="a-4O"></a>每至食时还复嗔恚。<a id="a-4P"></a>妇于夫边试诵其偈。<a id="a-4Q"></a>夫闻是偈心即不喜。<a id="a-4R"></a>便作是念。<a id="a-4S"></a>咄是老物发我臭秽。<a id="a-4T"></a>从是已后常作软语求妇不嗔。<a id="a-4U"></a>恐妇向人说其阴私。<a id="a-4V"></a>佛告诸比丘。<a id="a-4W"></a>时本主弗卢醯婆罗门者。<a id="a-4X"></a>即我身是。<a id="a-4Y"></a>时奴迦罗呵者。<a id="a-4Z"></a>今阐陀比丘是。<a id="a-4a"></a>彼于尔时已曾恃我凌他。<a id="a-4b"></a>今复如是。<a id="a-4c"></a>恃我势力凌易他人。</p>
  <p data-pb></p>
  <h2 id="a4d">诈怖部第五</h2>
  <p id="a4e">智度论云。<a id="a-4f"></a>一切诸法皆是虚诳。<a id="a-4g"></a>众生愚痴不识亲疏。<a id="a-4h"></a>嗔骂加害乃至夺命。<a id="a-4i"></a>起此重罪故堕三涂受无量苦。<a id="a-4j"></a>譬如山中有一佛图。<a id="a-4k"></a>彼中有一别房。<a id="a-4l"></a>房中有鬼来恐恼道人。<a id="a-4m"></a>故诸道人皆舍房去。<a id="a-4n"></a>有一客僧来。<a id="a-4o"></a>维那处分令住此房。<a id="a-4p"></a>而语之言。<a id="a-4q"></a>此房中有鬼神喜恼人。<a id="a-4r"></a>能住中者住。<a id="a-4s"></a>客僧自以持戒力多闻故言。<a id="a-4t"></a>小鬼何所能为。<a id="a-4u"></a>我能伏之。<a id="a-4v"></a>即入房住。<a id="a-4w"></a>暮更有一僧来求此住处。<a id="a-4x"></a>维那亦令在此房住。<a id="a-4y"></a>亦语有鬼恼人。<a id="a-4z"></a>其人亦言。<a id="a-50"></a>小鬼何所能为。<a id="a-51"></a>我当伏之。<a id="a-52"></a>先入者闭户端坐待鬼。<a id="a-53"></a>后来者夜闇打门求入。<a id="a-54"></a>先入者谓为是鬼不为开户。<a id="a-55"></a>后来者极力打门。<a id="a-56"></a>在内道人以力拒之。<a id="a-57"></a>外者得胜排门得入。<a id="a-58"></a>内者打之外者亦打。<a id="a-59"></a>至旦相见乃是故旧同学。<a id="a-5A"></a>识已各相愧谢。<a id="a-5B"></a>众人云集笑而怪之。<a id="a-5C"></a>众生亦复如是。<a id="a-5D"></a>五阴皆虚无我无人。<a id="a-5E"></a>取相斗诤横加毒害。<a id="a-5F"></a>若[利-禾+皮]解在地但有骨肉。<a id="a-5G"></a>无人无我。<a id="a-5H"></a>是故菩萨语众生言。<a id="a-5I"></a>汝等莫于根本空中斗诤。<a id="a-5J"></a>人身尚不可得。<a id="a-5K"></a>何况值佛。</p>
  <h2 id="a5L">诈畜部第六</h2>
  <p id="a5M">如旧杂譬喻经云。<a id="a-5N"></a>昔有妇人。<a id="a-5O"></a>富有金银。<a id="a-5P"></a>与男子交通。<a id="a-5Q"></a>尽取金银衣物相逐俱去。<a id="a-5R"></a>到一急水河边男子语言。<a id="a-5S"></a>汝持财物来。<a id="a-5T"></a>我先度之当还迎汝。<a id="a-5U"></a>男子度已便走不还。<a id="a-5V"></a>妇人独住水边忧苦无人可救。<a id="a-5W"></a>唯见一野狐捕得一鹰。<a id="a-5X"></a>复见河鱼舍鹰拾鱼。<a id="a-5Y"></a>鱼既不得复失本鹰。<a id="a-5Z"></a>妇语狐曰。<a id="a-5a"></a>汝何太痴贪捕其两不得其一。<a id="a-5b"></a>狐言。<a id="a-5c"></a>我痴尚可。<a id="a-5d"></a>汝痴剧我也。</p>
  <p id="a5e">又僧祇律云。<a id="a-5f"></a>佛告诸比丘。<a id="a-5g"></a>过去世时。<a id="a-5h"></a>非时连雨七日不止。<a id="a-5i"></a>诸放牧者七日不出。<a id="a-5j"></a>时有饿狼饥行求食。<a id="a-5k"></a>遍历七村都无所得。<a id="a-5l"></a>便自克责。<a id="a-5m"></a>我何薄相。<a id="a-5n"></a>经历七村都无所得。<a id="a-5o"></a>不如守斋住还山林。<a id="a-5p"></a>自于窟穴祝愿言。<a id="a-5q"></a>使一切众生皆得安隐。<a id="a-5r"></a>然后摄身安坐闭目。<a id="a-5s"></a>帝释至斋日。<a id="a-5t"></a>乘伊罗白龙象观察世间。<a id="a-5u"></a>持戒破戒。<a id="a-5v"></a>到彼山窟。<a id="a-5w"></a>见狼闭目思惟。<a id="a-5x"></a>便作是念。<a id="a-5y"></a>咄哉狼兽甚为奇特。<a id="a-5z"></a>人尚无此心。<a id="a-60"></a>况此狼兽而能如是。<a id="a-61"></a>便欲试之知其虚实。<a id="a-62"></a>释即变身化为一羊。<a id="a-63"></a>在窟前住。<a id="a-64"></a>高声命群。<a id="a-65"></a>狼时见羊便作是念。<a id="a-66"></a>奇哉斋福报应忽至。<a id="a-67"></a>我游七村求食不获。<a id="a-68"></a>今暂守斋肴膳自来。<a id="a-69"></a>厨供已到。<a id="a-6A"></a>但当食已然后守斋。<a id="a-6B"></a>即便出穴往趣羊所。<a id="a-6C"></a>羊见狼来便惊[馬*奔]走。<a id="a-6D"></a>狼便寻逐羊去不住。<a id="a-6E"></a>追之既远羊化为狗。<a id="a-6F"></a>方口耽耳反来逐狼。<a id="a-6G"></a>急声唤之。<a id="a-6H"></a>狼见狗来惊怖还走。<a id="a-6I"></a>狗急追之。<a id="a-6J"></a>劣乃得免。<a id="a-6K"></a>还至窟中便作念言。<a id="a-6L"></a>我欲食彼反欲啖我。<a id="a-6M"></a>尔时帝释便于狼前。<a id="a-6N"></a>作跛脚羊鸣唤而住。<a id="a-6O"></a>狼作是念。<a id="a-6P"></a>前者是狗。<a id="a-6Q"></a>我饥闷眼花谓为是羊。<a id="a-6R"></a>今所见者此真是羊。<a id="a-6S"></a>复更谛观。<a id="a-6T"></a>看耳角尾。<a id="a-6U"></a>真实是羊。<a id="a-6V"></a>便出往趣。<a id="a-6W"></a>羊复惊走。<a id="a-6X"></a>[馬*奔]逐垂得复化作狗。<a id="a-6Y"></a>反还逐狼亦复如前。<a id="a-6Z"></a>我欲食彼反欲见啖。<a id="a-6a"></a>时天帝释即于狼前。<a id="a-6b"></a>化为羔子。<a id="a-6c"></a>鸣群唤母。<a id="a-6d"></a>狼便嗔言。<a id="a-6e"></a>汝作肉段我尚不出。<a id="a-6f"></a>况为羔子而欲见欺。<a id="a-6g"></a>还更守斋静心思惟。<a id="a-6h"></a>时天帝释知狼心念还斋。<a id="a-6i"></a>犹作羊羔于狼前住。<a id="a-6j"></a>狼便说偈言。</p>
  <p id="a6k">若真实是羊　　犹故不能出</p>
  <p id="a6l">况复作虚妄　　如前恐怖我</p>
  <p id="a6m">见我还斋已　　汝复来见试</p>
  <p id="a6n">假使为肉段　　犹尚不可信</p>
  <p id="a6o">况作羔羊子　　而诈唤咩咩</p>
  <p id="a6p">于是世尊。<a id="a-6q"></a>而说偈言。</p>
  <p id="a6r">若有出家人　　持戒心轻漂</p>
  <p id="a6s">不能舍利养　　犹如狼守斋</p>
  <p id="a6t">又五分律云。<a id="a-6u"></a>佛告诸比丘。<a id="a-6v"></a>乃往古昔有一摩纳。<a id="a-6w"></a>在山窟中诵刹利书。<a id="a-6x"></a>有一野狐住其左右。<a id="a-6y"></a>专听诵书心有所解。<a id="a-6z"></a>作是念言。<a id="a-70"></a>我解此书。<a id="a-71"></a>语足堪作诸兽中王。<a id="a-72"></a>作是念已便起游行。<a id="a-73"></a>逢羸瘦野狐。<a id="a-74"></a>便欲杀之。<a id="a-75"></a>彼言何故杀我。<a id="a-76"></a>答言。<a id="a-77"></a>我是兽王。<a id="a-78"></a>汝不伏我是以相杀。<a id="a-79"></a>彼言。<a id="a-7A"></a>愿莫杀我。<a id="a-7B"></a>我当随从。<a id="a-7C"></a>于是二狐便共游行。<a id="a-7D"></a>复逢一狐又欲杀之。<a id="a-7E"></a>问答如上。<a id="a-7F"></a>亦言随从。<a id="a-7G"></a>如是展转伏一切狐。<a id="a-7H"></a>便以群狐伏一切象。<a id="a-7I"></a>复以众象伏一切虎。<a id="a-7J"></a>复以众虎伏一切师子。<a id="a-7K"></a>遂权得为王。<a id="a-7L"></a>既作王已复作是念。<a id="a-7M"></a>我今为兽中王。<a id="a-7N"></a>不应以兽为妇。<a id="a-7O"></a>便乘白象率诸群兽不可称数。<a id="a-7P"></a>围迦夷城数百千匝。<a id="a-7Q"></a>王遣使问。<a id="a-7R"></a>汝诸群兽何故如是。<a id="a-7S"></a>野狐答言。<a id="a-7T"></a>我是兽王应娶汝女。<a id="a-7U"></a>与我者善。<a id="a-7V"></a>若不与我当灭汝国。<a id="a-7W"></a>还白如此。<a id="a-7X"></a>王集群臣共议。<a id="a-7Y"></a>唯除一臣皆云应与。<a id="a-7Z"></a>所以者何。<a id="a-7a"></a>国之所恃唯赖象马。<a id="a-7b"></a>我有象马彼有师子。<a id="a-7c"></a>象马闻气惶怖伏地。<a id="a-7d"></a>战必不如为兽所灭。<a id="a-7e"></a>何惜一女而丧一国。<a id="a-7f"></a>时一大臣聪睿远略。<a id="a-7g"></a>而白王言。<a id="a-7h"></a>臣观古今未曾闻见人王之女与下贱兽。<a id="a-7i"></a>臣虽弱昧要杀此狐。<a id="a-7j"></a>使诸群兽各各散走。<a id="a-7k"></a>王即问言。<a id="a-7l"></a>计将焉出。<a id="a-7m"></a>大臣答言。<a id="a-7n"></a>王但克期战日。<a id="a-7o"></a>先当从彼求索一愿。<a id="a-7p"></a>愿令师子先战后吼。<a id="a-7q"></a>彼谓吾畏必令师子先吼后战。<a id="a-7r"></a>王至战日当敕城内皆令塞耳。<a id="a-7s"></a>王用其语遗使克期并求上愿。<a id="a-7t"></a>至于战日复遣信求。<a id="a-7u"></a>然后出军。<a id="a-7v"></a>军锋欲交野狐果令师子先吼。<a id="a-7w"></a>野狐闻之心破七分。<a id="a-7x"></a>便于象上坠落于地。<a id="a-7y"></a>于是群兽一时散走。<a id="a-7z"></a>佛以是事而说偈言。</p>
  <p id="a80">野狐憍慢盛　　欲求其眷属</p>
  <p id="a81">行到迦夷城　　自称是兽王</p>
  <p id="a82">人憍亦如是　　规统于徒众</p>
  <p id="a83">在摩竭之国　　法主以自号</p>
  <p id="a84">尔时迦夷王者我身是。<a id="a-85"></a>聪睿大臣者舍利弗是。<a id="a-86"></a>野狐王者调达是。<a id="a-87"></a>诸比丘。<a id="a-88"></a>调达往昔诈得眷属。<a id="a-89"></a>今亦如是。<a id="a-8A"></a>故佛说偈云。</p>
  <p id="a8B">善人共会易　　恶人共会难</p>
  <p id="a8C">恶人共会易　　善人共会难</p>
  <p id="a8D">又佛本行经云。<a id="a-8E"></a>尔时佛告诸比丘言。<a id="a-8F"></a>我念往昔。<a id="a-8G"></a>有一河名波利耶多(隋言彼节)时彼河岸有一人。<a id="a-8H"></a>是结华鬘师。<a id="a-8I"></a>其人有园在彼河侧。<a id="a-8J"></a>而彼河内时有一龟从水而出。<a id="a-8K"></a>至华园中求食而行。<a id="a-8L"></a>处处经历蹋坏其华。<a id="a-8M"></a>时彼园主见龟坏华。<a id="a-8N"></a>即捉置于一筐箧中将欲杀食。<a id="a-8O"></a>彼龟作念。<a id="a-8P"></a>云何得脱此难。<a id="a-8Q"></a>作何方便诳此园主。<a id="a-8R"></a>即向园主而说偈言。</p>
  <p id="a8S">我从水出身有泥　　汝且置华洗我体</p>
  <p id="a8T">我身既有泥不净　　恐畏污汝箧及华</p>
  <p id="a8U">时彼园主作如是念。<a id="a-8V"></a>善哉此龟。<a id="a-8W"></a>善言教我。<a id="a-8X"></a>今不得不取其言。<a id="a-8Y"></a>我洗其身勿令泥污我之华箧。<a id="a-8Z"></a>作是念已即手执龟将向水所欲洗龟身。<a id="a-8a"></a>是时彼人即提龟出置于石上。<a id="a-8b"></a>抄水欲洗。<a id="a-8c"></a>是时彼龟出大筋力忽投没水。<a id="a-8d"></a>时华鬘师见龟没水。<a id="a-8e"></a>作如是言。<a id="a-8f"></a>奇哉是龟。<a id="a-8g"></a>乃能如是诳逗于我。<a id="a-8h"></a>我今还可诱诳是龟使令出水。<a id="a-8i"></a>时华鬘师即向彼龟而说偈言。</p>
  <p id="a8j">贤龟谛听我作意　　汝今亲旧甚众多</p>
  <p id="a8k">我作华鬘系汝咽　　恣汝归家作喜乐</p>
  <p id="a8l">尔时彼龟作如是念。<a id="a-8m"></a>此华鬘师妄言诳我。<a id="a-8n"></a>彼师母患着床。<a id="a-8o"></a>其姊采华造鬘。<a id="a-8p"></a>欲卖以用活命。<a id="a-8q"></a>今作是言。<a id="a-8r"></a>定是诳我。<a id="a-8s"></a>欲食我故诱我出耳。<a id="a-8t"></a>是时彼龟向华鬘师而说偈言。</p>
  <p id="a8u">汝家造酒欲会亲　　广作种种诸味食</p>
  <p id="a8v">汝至家内作是语　　龟肉煮已脂糁头</p>
  <p id="a8w">尔时佛告诸比丘言。<a id="a-8x"></a>汝诸比丘。<a id="a-8y"></a>欲知彼时入水龟者我身是也。<a id="a-8z"></a>华鬘师者魔波旬是。<a id="a-90"></a>其于尔时欲诳惑于我而不能着。<a id="a-91"></a>今复欲诳何由可得。</p>
  <p id="a92">又佛告诸比丘言。<a id="a-93"></a>我念往昔。<a id="a-94"></a>于大海中有一大虬。<a id="a-95"></a>其虬有妇身正怀妊。<a id="a-96"></a>忽然思欲猕猴心食。<a id="a-97"></a>以是因缘其身羸瘦。<a id="a-98"></a>痿黄踠转颤栗不安。<a id="a-99"></a>时彼特虬见妇身体如是羸瘦无有颜色。<a id="a-9A"></a>见已问言。<a id="a-9B"></a>贤善仁者。<a id="a-9C"></a>汝何所患。<a id="a-9D"></a>欲思何食。<a id="a-9E"></a>我不闻汝从我索食。<a id="a-9F"></a>何故如是。<a id="a-9G"></a>时其牸虬默然不报。<a id="a-9H"></a>其夫复问。<a id="a-9I"></a>汝今何故不向我道。<a id="a-9J"></a>妇报夫言。<a id="a-9K"></a>汝若能与。<a id="a-9L"></a>我随心愿我当说之。<a id="a-9M"></a>若不能者我何暇说。<a id="a-9N"></a>夫复答言。<a id="a-9O"></a>汝但说看。<a id="a-9P"></a>若可得理我当方便会觅令得。<a id="a-9Q"></a>妇即语言。<a id="a-9R"></a>我今意思猕猴心食。<a id="a-9S"></a>汝能得不。<a id="a-9T"></a>夫即报言。<a id="a-9U"></a>汝所须者此事甚难。<a id="a-9V"></a>所以者何。<a id="a-9W"></a>我居大海猴在山树。<a id="a-9X"></a>何由可得。<a id="a-9Y"></a>妇言。<a id="a-9Z"></a>奈何若不得。<a id="a-9a"></a>是物此胎必堕。<a id="a-9b"></a>我身不久恐取命终。<a id="a-9c"></a>是时其夫复语妇言。<a id="a-9d"></a>贤善仁者。<a id="a-9e"></a>汝且容忍。<a id="a-9f"></a>我今求去。<a id="a-9g"></a>若成此事深不可言。<a id="a-9h"></a>则我与汝。<a id="a-9i"></a>并皆庆快。<a id="a-9j"></a>尔时彼虬即从海出至于岸上。<a id="a-9k"></a>去岸不远有一大树名优昙婆罗(隋言求愿)时彼树上有一大猕猴。<a id="a-9l"></a>在于树头取果子食。<a id="a-9m"></a>是时彼虬既见猕猴在树上坐食于树子。<a id="a-9n"></a>见已渐渐到于树下。<a id="a-9o"></a>到已即便共相慰喻。<a id="a-9p"></a>以美语言。<a id="a-9q"></a>问讯猕猴。<a id="a-9r"></a>善哉善哉。<a id="a-9s"></a>婆私师吒。<a id="a-9t"></a>在此树上作于何事。<a id="a-9u"></a>不甚辛勤受苦恼耶。<a id="a-9v"></a>求食易得无疲倦不。<a id="a-9w"></a>猕猴报言。<a id="a-9x"></a>如是仁者。<a id="a-9y"></a>我今不大受于苦恼。<a id="a-9z"></a>虬复重更语猕猴言。<a id="a-A0"></a>汝在此处何所食啖。<a id="a-A1"></a>猕猴报言。<a id="a-A2"></a>我在优昙婆罗树上食啖其子。<a id="a-A3"></a>是时虬复语猕猴言。<a id="a-A4"></a>我今见汝甚大欢喜。<a id="a-A5"></a>遍满身体不能自胜。<a id="a-A6"></a>我欲将汝作于善友共相爱敬。<a id="a-A7"></a>汝取我语何须住此。<a id="a-A8"></a>又复此树子少无多。<a id="a-A9"></a>云何乃能此处愿乐。<a id="a-AA"></a>汝可下来随逐于我。<a id="a-AB"></a>我当将汝度海。<a id="a-AC"></a>彼岸别有大林。<a id="a-AD"></a>种种诸树华果丰饶。<a id="a-AE"></a>猕猴问言。<a id="a-AF"></a>我云何得至彼处。<a id="a-AG"></a>海水深广甚难越度。<a id="a-AH"></a>云何堪度。<a id="a-AI"></a>是时彼虬报猕猴言。<a id="a-AJ"></a>我背负汝将度彼岸。<a id="a-AK"></a>汝今但当从树下来骑我背上。<a id="a-AL"></a>尔时猕猴心无定故。<a id="a-AM"></a>陜劣愚痴心生欢喜。<a id="a-AN"></a>从树而下。<a id="a-AO"></a>上虬背上欲随虬去。<a id="a-AP"></a>其虬内心生如是念。<a id="a-AQ"></a>善哉善哉。<a id="a-AR"></a>我愿已成。<a id="a-AS"></a>即欲相将至自居处。<a id="a-AT"></a>及猕猴俱没于水。<a id="a-AU"></a>猴问虬言。<a id="a-AV"></a>善友何故忽没于水。<a id="a-AW"></a>虬即报言。<a id="a-AX"></a>我妇怀妊。<a id="a-AY"></a>彼如是思欲汝心食。<a id="a-AZ"></a>以是因缘我将汝来。<a id="a-Aa"></a>尔时猕猴作如是念。<a id="a-Ab"></a>呜呼我今甚不吉利。<a id="a-Ac"></a>自取磨灭。<a id="a-Ad"></a>作何方便而得免此急速厄难不失身命。<a id="a-Ae"></a>复如是念。<a id="a-Af"></a>我须诳虬。<a id="a-Ag"></a>作是念已而语虬言。<a id="a-Ah"></a>仁者善友。<a id="a-Ai"></a>我心留在优昙婆罗树上寄着。<a id="a-Aj"></a>不持将行。<a id="a-Ak"></a>仁于当时云何不依实语我。<a id="a-Al"></a>知今须汝心。<a id="a-Am"></a>我于当时即将相随。<a id="a-An"></a>善友还回放我取心。<a id="a-Ao"></a>得已还来。<a id="a-Ap"></a>尔时彼虬闻猕猴语已。<a id="a-Aq"></a>二俱还出。<a id="a-Ar"></a>猕猴见虬欲出水岸。<a id="a-As"></a>是时猕猴努力奋迅。<a id="a-At"></a>捷疾跳踯。<a id="a-Au"></a>出大筋力从虬背上跳下。<a id="a-Av"></a>上彼优昙大树之上。<a id="a-Aw"></a>其虬在下少时停待。<a id="a-Ax"></a>见猴淹迟不下。<a id="a-Ay"></a>而语之言。<a id="a-Az"></a>亲密善友汝速下来。<a id="a-B0"></a>共汝相随至于我家。<a id="a-B1"></a>猕猴默然不肯下树。<a id="a-B2"></a>虬见猕猴经久不下。<a id="a-B3"></a>而说偈言。</p>
  <p id="aB4">善友猕猴得心已　　愿从树上速下来</p>
  <p id="aB5">我当送汝至彼林　　多饶种种诸果树</p>
  <p id="aB6">尔时猕猴作是思惟。<a id="a-B7"></a>此虬无智即说偈言。</p>
  <p id="aB8">汝虬计校虽能宽　　而心智虑甚陜劣</p>
  <p id="aB9">汝但审谛自思忖　　一切众类谁无心</p>
  <p id="aBA">彼林虽复子丰饶　　及诸庵罗等妙果</p>
  <p id="aBB">我今意实不在彼　　宁自食此优昙婆</p>
  <p id="aBC">尔时佛告诸比丘言。<a id="a-BD"></a>当知彼时大猕猴者我身是也。<a id="a-BE"></a>彼虬者魔波旬是。<a id="a-BF"></a>彼时犹尚诳惑于我而不能得。<a id="a-BG"></a>今复欲将世间五欲之事而来诱我。<a id="a-BH"></a>岂能动我此之坐处。</p>
  <p id="aBI">又杂宝藏经云。<a id="a-BJ"></a>昔有乌枭共相怨憎。<a id="a-BK"></a>乌待昼日知枭无见。<a id="a-BL"></a>蹋杀群枭散食其肉。<a id="a-BM"></a>枭便于夜知乌眼闇。<a id="a-BN"></a>复啄群乌开罩其腹。<a id="a-BO"></a>亦复散食。<a id="a-BP"></a>畏昼畏夜无有竟已。<a id="a-BQ"></a>有一智乌语众乌言。<a id="a-BR"></a>已为怨憎不可求解。<a id="a-BS"></a>终相诛灭势不两全。<a id="a-BT"></a>宜作方便殄覆诸枭。<a id="a-BU"></a>然后我等可得欢乐。<a id="a-BV"></a>若其不尔终为所败。<a id="a-BW"></a>众乌答言。<a id="a-BX"></a>当作何方得灭仇贼。<a id="a-BY"></a>智乌答言。<a id="a-BZ"></a>尔等众乌拔我毛羽啄破我头。<a id="a-Ba"></a>我当设计要令殄覆。<a id="a-Bb"></a>即如其言。<a id="a-Bc"></a>憔瘁形容。<a id="a-Bd"></a>向枭穴外而自悲鸣。<a id="a-Be"></a>闻其声已便言。<a id="a-Bf"></a>今尔何故破伤来至我所。<a id="a-Bg"></a>乌语枭言。<a id="a-Bh"></a>众乌仇我不得生活。<a id="a-Bi"></a>故来相投以避怨恶。<a id="a-Bj"></a>时枭怜愍遂便养给。<a id="a-Bk"></a>常与残肉。<a id="a-Bl"></a>日月转久毛羽平复。<a id="a-Bm"></a>乌作微计衔干树枝并诸草木着枭穴中。<a id="a-Bn"></a>似如报恩。<a id="a-Bo"></a>枭语乌言。<a id="a-Bp"></a>何用是为。<a id="a-Bq"></a>乌即答言。<a id="a-Br"></a>孔穴之中纯是冷石。<a id="a-Bs"></a>用此草木以御风寒。<a id="a-Bt"></a>枭以为尔默然不答。<a id="a-Bu"></a>而乌于是即求守孔穴而作给使令用报恩。<a id="a-Bv"></a>时会暴雪寒风猛盛。<a id="a-Bw"></a>众枭率尔来集孔中。<a id="a-Bx"></a>乌得其便寻生欢喜。<a id="a-By"></a>衔牧人火用烧枭孔。<a id="a-Bz"></a>众枭一时于孔焚灭。<a id="a-C0"></a>尔时诸天说偈言曰。</p>
  <p id="aC1">诸有宿嫌处　　不应生体信</p>
  <p id="aC2">如乌诈托寒　　焚灭菟枭身</p>
  <p id="aC3">又六度集经云。<a id="a-C4"></a>昔者菩萨为孔雀王。<a id="a-C5"></a>从妻五百弃其旧匹。<a id="a-C6"></a>欲娶青雀为妻。<a id="a-C7"></a>其青雀唯食甘露好果。<a id="a-C8"></a>孔雀为妻日行取之。<a id="a-C9"></a>其国王夫人有疾。<a id="a-CA"></a>梦睹孔雀云。<a id="a-CB"></a>其肉可为药。<a id="a-CC"></a>寤已启闻。<a id="a-CD"></a>王令猎士疾行索之。<a id="a-CE"></a>夫人曰。<a id="a-CF"></a>有能得之者。<a id="a-CG"></a>娉以季女赐金千斤。<a id="a-CH"></a>国诸猎士分布行索。<a id="a-CI"></a>睹孔雀王从一青雀在常食处。<a id="a-CJ"></a>即以蜜麨每处涂树。<a id="a-CK"></a>孔雀辄取以供其妻。<a id="a-CL"></a>射师以蜜糗涂身踞坐而候。<a id="a-CM"></a>孔雀取糗。<a id="a-CN"></a>人应获之焉。<a id="a-CO"></a>孔雀曰。<a id="a-CP"></a>子之勤身必为利也。<a id="a-CQ"></a>吾示子金山可为无尽之宝。<a id="a-CR"></a>子原吾命矣。<a id="a-CS"></a>猎者又曰。<a id="a-CT"></a>大王赐吾千斤金妻以季女。<a id="a-CU"></a>岂信汝言乎。<a id="a-CV"></a>克以送献汝矣。<a id="a-CW"></a>孔雀曰。<a id="a-CX"></a>大王怀仁润无不周。<a id="a-CY"></a>愿纳微言。<a id="a-CZ"></a>乞得少水。<a id="a-Ca"></a>吾以慈咒。<a id="a-Cb"></a>服之疾瘳矣。<a id="a-Cc"></a>若其无效受罪不晚。<a id="a-Cd"></a>王顺其意。<a id="a-Ce"></a>夫人服之众疾皆瘳。<a id="a-Cf"></a>华色炜晔。<a id="a-Cg"></a>宫人皆然。<a id="a-Ch"></a>举国叹王弘慈全孔雀之命获延一国之寿。<a id="a-Ci"></a>孔雀曰。<a id="a-Cj"></a>愿得投身于彼大湖并咒其水。<a id="a-Ck"></a>率土黎民众疾可瘳。<a id="a-Cl"></a>若有疑妄愿以杖捶吾足。<a id="a-Cm"></a>王曰。<a id="a-Cn"></a>诈可。<a id="a-Co"></a>孔雀如之。<a id="a-Cp"></a>国人饮水并皆得力。<a id="a-Cq"></a>聋听盲视喑语躄申。<a id="a-Cr"></a>众疾皆然。<a id="a-Cs"></a>夫人疾除国人并得无病。<a id="a-Ct"></a>兼无害孔雀之心。<a id="a-Cu"></a>孔雀具知向王陈曰。<a id="a-Cv"></a>受王生润之恩。<a id="a-Cw"></a>吾报济一国之命。<a id="a-Cx"></a>报毕乞退。<a id="a-Cy"></a>王曰。<a id="a-Cz"></a>可尔。<a id="a-D0"></a>雀即翔飞升树重曰。<a id="a-D1"></a>天下有三痴。<a id="a-D2"></a>王曰。<a id="a-D3"></a>何谓三耶。<a id="a-D4"></a>一者吾痴。<a id="a-D5"></a>二者猎士痴。<a id="a-D6"></a>三者大王痴。<a id="a-D7"></a>王曰。<a id="a-D8"></a>愿释之也。<a id="a-D9"></a>雀曰。<a id="a-DA"></a>诸佛重戒。<a id="a-DB"></a>以色为火。<a id="a-DC"></a>烧身危命贪色之由也。<a id="a-DD"></a>五舍五百供养之妻而贪青雀。<a id="a-DE"></a>索食供之有如仆使。<a id="a-DF"></a>为狂罔所得殆危身命。<a id="a-DG"></a>斯吾痴也。<a id="a-DH"></a>猎者之痴。<a id="a-DI"></a>吾至诚之言舍一山之金。<a id="a-DJ"></a>弃无穷之宝。<a id="a-DK"></a>信夫人邪伪之欺。<a id="a-DL"></a>望季女之妻。<a id="a-DM"></a>睹世狂愚皆斯类矣。<a id="a-DN"></a>损佛真诚之戒。<a id="a-DO"></a>信鬼魅之欺酒乐淫乱。<a id="a-DP"></a>或度破门之祸。<a id="a-DQ"></a>或死入太山其苦无数。<a id="a-DR"></a>思还为人犹无羽之鸟欲飞升天。<a id="a-DS"></a>岂不难哉。<a id="a-DT"></a>淫妇之妖蛊喻彼魃魅。<a id="a-DU"></a>靡不由之亡国危身。<a id="a-DV"></a>而愚夫尊之。<a id="a-DW"></a>万言无一诚也。<a id="a-DX"></a>而射师信之。<a id="a-DY"></a>斯谓猎者愚矣。<a id="a-DZ"></a>王得天医除一国疾。<a id="a-Da"></a>诸毒都灭颜如盛华。<a id="a-Db"></a>巨细欣赖。<a id="a-Dc"></a>而王放之。<a id="a-Dd"></a>斯谓王愚矣。<a id="a-De"></a>佛告舍利弗。<a id="a-Df"></a>孔雀王者。<a id="a-Dg"></a>自是之后周旋八方。<a id="a-Dh"></a>辄以神药慈心布施愈众生病。<a id="a-Di"></a>雀王者吾身是也。<a id="a-Dj"></a>国王者舍利弗是也。<a id="a-Dk"></a>猎者调达是也。<a id="a-Dl"></a>夫人者调达妇是。<a id="a-Dm"></a>菩萨慈慧度无极行布施如是。</p>
  <p id="aDn">又杂宝藏经云。<a id="a-Do"></a>佛言。<a id="a-Dp"></a>乃往过去时有莲华池。<a id="a-Dq"></a>多有水鸟在中而住。<a id="a-Dr"></a>时有鹳雀在于池中徐步举脚。<a id="a-Ds"></a>诸鸟皆言。<a id="a-Dt"></a>此鸟善行威仪徐序不恼水性。<a id="a-Du"></a>时有白鹅而说偈言。</p>
  <p id="aDv">举脚而徐步　　音声极柔软</p>
  <p id="aDw">欺诳于世间　　谁不知谄谗</p>
  <p id="aDx">鹳雀语言。<a id="a-Dy"></a>何为作此语。<a id="a-Dz"></a>来共作亲善。<a id="a-E0"></a>白鹅答言。<a id="a-E1"></a>我知汝謟谗终不亲善。<a id="a-E2"></a>汝欲知。<a id="a-E3"></a>尔时鹅王者即我身是也。<a id="a-E4"></a>尔时鹳雀者今提婆达多是也。</p>
  <p id="aE5">又杂宝藏经云。<a id="a-E6"></a>佛言。<a id="a-E7"></a>于过去世。<a id="a-E8"></a>雪山之侧有山鸡王。<a id="a-E9"></a>多将鸡众而随从之。<a id="a-EA"></a>鸡冠极赤身体甚白。<a id="a-EB"></a>语诸鸡言。<a id="a-EC"></a>汝等远离城邑聚落。<a id="a-ED"></a>莫与人民之所啖食。<a id="a-EE"></a>我等多诸怨嫉好自慎护。<a id="a-EF"></a>时聚落中有一猫子。<a id="a-EG"></a>闻彼有鸡便往趣之。<a id="a-EH"></a>在于树下徐行低视。<a id="a-EI"></a>而语鸡言。<a id="a-EJ"></a>我为汝妇。<a id="a-EK"></a>汝为我夫。<a id="a-EL"></a>而汝身形端正可爱。<a id="a-EM"></a>头上冠赤身体俱白。<a id="a-EN"></a>我相承事安隐快乐。<a id="a-EO"></a>鸡说偈言。</p>
  <p id="aEP">猫子黄眼愚小物　　触事怀害欲啖食</p>
  <p id="aEQ">不见有畜如此妇　　而得寿命安隐者</p>
  <p id="aER">尔时鸡者我身是也。<a id="a-ES"></a>尔时猫者提婆达多是也。<a id="a-ET"></a>昔于过去欲诱诳我。<a id="a-EU"></a>今日亦复欲诱诳我索我徒众。<a id="a-EV"></a>颂曰。</p>
  <p id="aEW">奸情诈痴　　令信匪疑　　伪现依附</p>
  <p id="aEX">虚诳来随　　外亲内损　　夙夜侵移</p>
  <p id="aEY">久共同住　　方觉相欺</p>
  <p data-pb></p>
  <h2 id="aEZ">惰慢篇第六十一(此有二部)</h2>
  <h2 id="aEa">述意部第一</h2>
  <p id="aEb">夫人所以不得道者。<a id="a-Ec"></a>由于心神昏惑。<a id="a-Ed"></a>心神所以昏惑。<a id="a-Ee"></a>由于外物扰之。<a id="a-Ef"></a>扰之者多其事。<a id="a-Eg"></a>略三。<a id="a-Eh"></a>一则势利荣名。<a id="a-Ei"></a>二则妖妍靡曼。<a id="a-Ej"></a>三则甘脂肥浓。<a id="a-Ek"></a>荣名虽日用于心要无晷刻之累。<a id="a-El"></a>妖妍靡曼方之已深。<a id="a-Em"></a>甘脂肥浓为累甚切。<a id="a-En"></a>万事云云皆三者之枝叶耳。<a id="a-Eo"></a>圣人知不断此三事故求道无从可得。<a id="a-Ep"></a>如水火。<a id="a-Eq"></a>拥之亟之则其用弥全。<a id="a-Er"></a>决之散之则其劳弥薄。<a id="a-Es"></a>故论云。<a id="a-Et"></a>质微则势重。<a id="a-Eu"></a>重则势微。<a id="a-Ev"></a>是以思之测之。<a id="a-Ew"></a>寔由勤功而寤道。<a id="a-Ex"></a>惰之慢之。<a id="a-Ey"></a>良因贪声色而障圣。<a id="a-Ez"></a>所以释氏震法鼓于鹿苑。<a id="a-F0"></a>夫子扬德音于陬鲁。<a id="a-F1"></a>尚耳目所不闻。<a id="a-F2"></a>岂心识之能契也。</p>
  <p data-pb></p>
  <h2 id="aF3">引证部第二</h2>
  <p id="aF4">如萨婆多论云。<a id="a-F5"></a>波罗提木叉之戒。<a id="a-F6"></a>五道而言。<a id="a-F7"></a>唯人道得戒。<a id="a-F8"></a>余四不得。<a id="a-F9"></a>如天道以着乐深重不能得戒。<a id="a-FA"></a>如昔一时。<a id="a-FB"></a>大目连以弟子有病。<a id="a-FC"></a>上忉利天以问耆婆。<a id="a-FD"></a>正值诸天入欢喜园。<a id="a-FE"></a>尔时目连在于路侧立待。<a id="a-FF"></a>一切诸天无顾看者。<a id="a-FG"></a>唯耆婆后至。<a id="a-FH"></a>顾见目连向举一手。<a id="a-FI"></a>乘车直过。<a id="a-FJ"></a>目连自念。<a id="a-FK"></a>此本人间是我弟子。<a id="a-FL"></a>今受天福以着天乐都失本心。<a id="a-FM"></a>即以神力制车令住。<a id="a-FN"></a>耆婆下车礼目连足。<a id="a-FO"></a>目连种种因缘呵责。<a id="a-FP"></a>耆婆答目连曰。<a id="a-FQ"></a>以我人中为大德弟子。<a id="a-FR"></a>是故举手间讯。<a id="a-FS"></a>颇见诸天有尔者不。<a id="a-FT"></a>时目连劝诫释提桓因云。<a id="a-FU"></a>佛世难值。<a id="a-FV"></a>何不数数相近咨受正法。<a id="a-FW"></a>帝释欲解目连意故。<a id="a-FX"></a>遣使敕一天子令来。<a id="a-FY"></a>返覆三唤犹故不来。<a id="a-FZ"></a>后不应已而来。<a id="a-Fa"></a>帝释白目连曰。<a id="a-Fb"></a>此天子。<a id="a-Fc"></a>唯有一天女一伎乐以自娱乐。<a id="a-Fd"></a>以染欲情深。<a id="a-Fe"></a>虽复命重不能自割。<a id="a-Ff"></a>故不肯来。<a id="a-Fg"></a>况作天王。<a id="a-Fh"></a>种种宫观无数天女。<a id="a-Fi"></a>须食自然百味。<a id="a-Fj"></a>百千伎乐以自娱乐。<a id="a-Fk"></a>视东忘西。<a id="a-Fl"></a>虽知佛世难遇正法难闻。<a id="a-Fm"></a>而以染乐缠缚不得自在。<a id="a-Fn"></a>知复如何。<a id="a-Fo"></a>三涂苦难无缘得戒。<a id="a-Fp"></a>人中唯三天下得戒。<a id="a-Fq"></a>北郁单越无有佛法不得戒。<a id="a-Fr"></a>以福报障并愚痴故不受圣法。</p>
  <p id="aFs">又善见律云。<a id="a-Ft"></a>时有六群比丘。<a id="a-Fu"></a>自身在下。<a id="a-Fv"></a>请法人在高。<a id="a-Fw"></a>而为说法。<a id="a-Fx"></a>以慢法故佛呵责之。<a id="a-Fy"></a>佛语比丘。<a id="a-Fz"></a>往昔波罗柰国有一居士。<a id="a-G0"></a>名曰车波加。<a id="a-G1"></a>其妇怀妊思庵罗果。<a id="a-G2"></a>语其婿言。<a id="a-G3"></a>我思庵罗果。<a id="a-G4"></a>君为我觅。<a id="a-G5"></a>其夫答言。<a id="a-G6"></a>此非果时。<a id="a-G7"></a>我云何得。<a id="a-G8"></a>妇语夫言。<a id="a-G9"></a>君若不得我必当死。<a id="a-GA"></a>夫闻妇语心自念言。<a id="a-GB"></a>唯王园中有非时果。<a id="a-GC"></a>我当往偷。<a id="a-GD"></a>作是念已。<a id="a-GE"></a>即夜入王园。<a id="a-GF"></a>取果未得。<a id="a-GG"></a>明相已出。<a id="a-GH"></a>不得出园。<a id="a-GI"></a>于是树上藏住。<a id="a-GJ"></a>时王与婆罗门入园欲食庵婆罗果。<a id="a-GK"></a>婆罗门在下。<a id="a-GL"></a>王在高座。<a id="a-GM"></a>婆罗门为王说法。<a id="a-GN"></a>偷果人树上自念言。<a id="a-GO"></a>我偷果事应合死。<a id="a-GP"></a>因王听婆罗门说法故我今得脱。<a id="a-GQ"></a>我今无法王亦无法。<a id="a-GR"></a>婆罗门亦无法。<a id="a-GS"></a>何以故。<a id="a-GT"></a>我为妇故而偷王果。<a id="a-GU"></a>王由憍慢故师在下座。<a id="a-GV"></a>自在高座而听说法。<a id="a-GW"></a>婆罗门为贪利养故。<a id="a-GX"></a>自在下坐为王说法。<a id="a-GY"></a>我今三人相与无法。<a id="a-GZ"></a>我今得脱。<a id="a-Ga"></a>即便下树往至王前。<a id="a-Gb"></a>而说偈言。</p>
  <p id="aGc">二人不知法　　二人不见法</p>
  <p id="aGd">教者不依法　　听者不解法</p>
  <p id="aGe">为是饮食故　　我言是无法</p>
  <p id="aGf">为以名利故　　毁碎汝家法</p>
  <p id="aGg">王闻此偈恕偷果人罪。<a id="a-Gh"></a>我为凡时尚见非法。<a id="a-Gi"></a>况今成佛。<a id="a-Gj"></a>汝诸弟子为下人说法。<a id="a-Gk"></a>时偷果人者我身是也。</p>
  <p id="aGl">又智度论云。<a id="a-Gm"></a>如迦葉佛时。<a id="a-Gn"></a>有兄弟二人出家求道。<a id="a-Go"></a>一人持戒诵经坐禅。<a id="a-Gp"></a>一人广求檀越修诸福业。<a id="a-Gq"></a>至释迦佛出世。<a id="a-Gr"></a>一人生长者家。<a id="a-Gs"></a>一人作大白象。<a id="a-Gt"></a>力能破贼。<a id="a-Gu"></a>长者子出家学道得六神通阿罗汉。<a id="a-Gv"></a>而以薄福乞食难得。<a id="a-Gw"></a>他日持钵入城乞食。<a id="a-Gx"></a>遍不能得。<a id="a-Gy"></a>到白象厩见王供象种种丰足。<a id="a-Gz"></a>语此象言。<a id="a-H0"></a>我之与汝俱有罪过。<a id="a-H1"></a>象即感信三日不食。<a id="a-H2"></a>守象人怖求觅道人。<a id="a-H3"></a>见而问言。<a id="a-H4"></a>汝作何术令王白象病不能食耶。<a id="a-H5"></a>答曰。<a id="a-H6"></a>此象是我先身时弟。<a id="a-H7"></a>共于迦葉佛时出家学道。<a id="a-H8"></a>我但持戒诵经坐禅不行布施。<a id="a-H9"></a>弟但广求檀越作诸布施。<a id="a-HA"></a>不持戒。<a id="a-HB"></a>不学问。<a id="a-HC"></a>以其不持戒诵经坐禅故。<a id="a-HD"></a>今作此象。<a id="a-HE"></a>大修布施故。<a id="a-HF"></a>饮食备具种种丰足。<a id="a-HG"></a>我但行道不修布施故。<a id="a-HH"></a>今虽得道果乞食不能得。<a id="a-HI"></a>以是事故因缘不同。<a id="a-HJ"></a>虽值佛世犹故饥渴。</p>
  <p id="aHK">又百喻经云。<a id="a-HL"></a>昔外国节庆之日。<a id="a-HM"></a>一切妇女尽持忧钵罗华以为鬘饰。<a id="a-HN"></a>有一贫人。<a id="a-HO"></a>其妇语言。<a id="a-HP"></a>尔若能得忧钵罗华来与我为尔作妻。<a id="a-HQ"></a>若不能得我舍尔去。<a id="a-HR"></a>其夫先来常善能作鸳鸯之鸣。<a id="a-HS"></a>即入王池作鸳鸯鸣偷忧钵罗华。<a id="a-HT"></a>时守池者而作是问。<a id="a-HU"></a>池中者谁。<a id="a-HV"></a>而此贫人失口答言。<a id="a-HW"></a>我是鸳鸯。<a id="a-HX"></a>守者捉得将诣王所。<a id="a-HY"></a>而于中道复更和声作鸳鸯鸣。<a id="a-HZ"></a>守池者言。<a id="a-Ha"></a>尔先不作今作何益。<a id="a-Hb"></a>世间愚人亦复如是。<a id="a-Hc"></a>终身残害作众恶业。<a id="a-Hd"></a>不习心行使令调善。<a id="a-He"></a>临命终时方言今我欲得修善。<a id="a-Hf"></a>狱卒将去付阎罗王。<a id="a-Hg"></a>虽欲修善亦无所及。<a id="a-Hh"></a>如彼愚人欲到王所作鸳鸯鸣。</p>
  <p id="aHi">又百喻经云。<a id="a-Hj"></a>昔有大富长者。<a id="a-Hk"></a>左右之人欲取其意皆尽恭敬。<a id="a-Hl"></a>长者唾时。<a id="a-Hm"></a>左右侍人以脚蹋却。<a id="a-Hn"></a>有一愚者不及得蹋。<a id="a-Ho"></a>而作是言。<a id="a-Hp"></a>若唾地者诸人蹋却。<a id="a-Hq"></a>欲唾之时我当先蹋。<a id="a-Hr"></a>于是长者正欲欬唾。<a id="a-Hs"></a>时此愚人。<a id="a-Ht"></a>即便举脚蹋长者口。<a id="a-Hu"></a>破唇折齿。<a id="a-Hv"></a>长者语言。<a id="a-Hw"></a>汝何以故蹋我唇口。<a id="a-Hx"></a>愚人具答所由。<a id="a-Hy"></a>故唾欲出举脚先蹋望得汝意。<a id="a-Hz"></a>凡物须时时未及到。<a id="a-I0"></a>强设功力反得苦恼。<a id="a-I1"></a>以是之故。<a id="a-I2"></a>世人当知时与非时。</p>
  <p id="aI3">颂曰。</p>
  <p id="aI4">惰学迷三教　　问者不知一</p>
  <p id="aI5">合萼不结核　　敷华何得实</p>
  <p id="aI6">徒生高慢心　　陵他非好毕</p>
  <p id="aI7">坠落幽闇道　　关闭牢深密</p>
  <p id="aI8">一入百千年　　万亿苦切逼</p>
  <p id="aI9">对苦悔无知　　方由隋慢得</p>
  <p id="aIA">至人善取譬　　愚智须明律</p>
  <p id="aIB">英雄慢法时　　焉知悔今日</p>
  <p data-pb></p>
  <h2 id="aIC">感应缘(略引八验)</h2>
  <p id="aID">晋抵世常。<a id="a-IE"></a>至晋太康中有富人居。<a id="a-IF"></a>时禁晋人作治门。<a id="a-IG"></a>常奉法不惧宪网。<a id="a-IH"></a>潜于宅中立精舍供养沙门。<a id="a-II"></a>于法兰亦在其中。<a id="a-IJ"></a>比丘来者不惮。<a id="a-IK"></a>后有僧来。<a id="a-IL"></a>姿形顽陋衣弊足泥。<a id="a-IM"></a>常逆作礼。<a id="a-IN"></a>命奴洗足。<a id="a-IO"></a>僧曰。<a id="a-IP"></a>常自洗之何用奴也。<a id="a-IQ"></a>常曰。<a id="a-IR"></a>死病。<a id="a-IS"></a>以奴自代。<a id="a-IT"></a>僧不许。<a id="a-IU"></a>常私骂而去。<a id="a-IV"></a>僧现八尺形。<a id="a-IW"></a>容仪光伟飞行而去。<a id="a-IX"></a>常抚膺自扑泥中。<a id="a-IY"></a>家内僧尼行路五六十人。<a id="a-IZ"></a>望见空中数十丈分明。<a id="a-Ia"></a>奇香芬气一月留宅。</p>
  <p id="aIb">庄子曰。<a id="a-Ic"></a>人而不学。<a id="a-Id"></a>谓之现肉学而不行。<a id="a-Ie"></a>命之曰撮囊。</p>
  <p id="aIf">列女传曰。<a id="a-Ig"></a>河南乐羊子。<a id="a-Ih"></a>常行得遗金还以与妻。<a id="a-Ii"></a>妻曰。<a id="a-Ij"></a>妾闻志士不饮盗泉。<a id="a-Ik"></a>廉者不受嗟来之食。<a id="a-Il"></a>况拾遗求利以污其行乎。<a id="a-Im"></a>羊子惭弃金于野。<a id="a-In"></a>远寻师而学。</p>
  <p id="aIo">文子曰。<a id="a-Ip"></a>上学以神听之。<a id="a-Iq"></a>中学以心听之。<a id="a-Ir"></a>下学以耳听之。</p>
  <p id="aIs">孙卿子曰。<a id="a-It"></a>不登高山不知天之高也。<a id="a-Iu"></a>不闻先王之道言不知学问之大。<a id="a-Iv"></a>君子之学入乎耳着乎心。<a id="a-Iw"></a>布乎四支形乎动静。<a id="a-Ix"></a>小人学出乎口入乎耳之间四寸。<a id="a-Iy"></a>耳曷足以美七尺之躯。</p>
  <p id="aIz">盐铁论曰。<a id="a-J0"></a>内无其质而外学其文。<a id="a-J1"></a>虽有贤师良友。<a id="a-J2"></a>若画脂镂冰。<a id="a-J3"></a>费日损功。<a id="a-J4"></a>故良师不能饰成施。<a id="a-J5"></a>泽香不能加嫫母。</p>
  <p id="aJ6">说苑曰。<a id="a-J7"></a>晋平公问师旷曰。<a id="a-J8"></a>吾年七十欲学。<a id="a-J9"></a>恐已暮矣。<a id="a-JA"></a>对曰。<a id="a-JB"></a>暮何不秉烛乎。<a id="a-JC"></a>臣闻少而学者如日出之阳。<a id="a-JD"></a>壮而学者如日中之光。<a id="a-JE"></a>老而学者如秉烛之明。<a id="a-JF"></a>秉烛之明孰与昧行。<a id="a-JG"></a>平公曰。<a id="a-JH"></a>善哉。</p>
  <p id="aJI">论衡曰。<a id="a-JJ"></a>手中无钱而之市决货。<a id="a-JK"></a>货主必不与也。<a id="a-JL"></a>夫胸中无学。<a id="a-JM"></a>亦犹手中无钱也。</p>
 </body>
</html>