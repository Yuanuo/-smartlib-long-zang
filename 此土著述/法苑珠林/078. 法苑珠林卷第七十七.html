<!doctype html>
<html id="z3IBWk51Rc" data-ver="1205">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七十七</h1>
  <h2 id="a2">十恶篇第八十四之五</h2>
  <h2 id="a3">悭贪部第十一(此别二部)</h2>
  <h2 id="a4">述意部第一</h2>
  <p id="a5">夫群生惑病着我为端。<a id="a-6"></a>凡品邪迷悭贪为本。<a id="a-7"></a>所以善轻毫发恶重丘山。<a id="a-8"></a>福少春冰贫多秋雨。<a id="a-9"></a>六情之网未易能超。<a id="a-A"></a>三毒之津无由可度。<a id="a-B"></a>身重常没。<a id="a-C"></a>譬等河里之鱼。<a id="a-D"></a>鼓翅欲飞。<a id="a-E"></a>难同天上之鸟。<a id="a-F"></a>致使贫贫相次竞加侵逼。<a id="a-G"></a>苦苦连绵争来损害。<a id="a-H"></a>似飞蛾拂焰自取烧然。<a id="a-I"></a>如蚕作茧非他缠缚。<a id="a-J"></a>良由悭惜贪障受罪饥寒。<a id="a-K"></a>施是富因常招丰乐也。</p>
  <p data-pb></p>
  <h2 id="aL">引证部第二</h2>
  <p id="aM">如分别业报经偈言。</p>
  <p id="aN">常乐修智慧　　而不行布施</p>
  <p id="aO">所生常聪哲　　贫窭无财产</p>
  <p id="aP">唯乐行布施　　而不修智慧</p>
  <p id="aQ">所生得大财　　愚暗无知见</p>
  <p id="aR">施慧二俱修　　所生具财智</p>
  <p id="aS">二俱不修者　　长夜处贫贱</p>
  <p id="aT">故摄论云。<a id="a-U"></a>悭惜是多财障。<a id="a-V"></a>嫉妒是尊贵障。<a id="a-W"></a>又众生起贪无过色财。<a id="a-X"></a>第一爱色多过。<a id="a-Y"></a>如前已述。<a id="a-Z"></a>不同意者今更略论。<a id="a-a"></a>如涅槃经说。<a id="a-b"></a>譬如有人以罗刹女而为妇妾。<a id="a-c"></a>是罗刹女随所生子。<a id="a-d"></a>生已便啖子既尽已。<a id="a-e"></a>后啖其夫。<a id="a-f"></a>爱罗刹女亦复如是。<a id="a-g"></a>随诸众生生善根子。<a id="a-h"></a>随生随食。<a id="a-i"></a>善子既尽复啖众生。<a id="a-j"></a>令堕地狱畜生饿鬼。<a id="a-k"></a>又如有人性爱好华。<a id="a-l"></a>不见华茎毒蛇过患。<a id="a-m"></a>即便前捉。<a id="a-n"></a>捉已蛇螫。<a id="a-o"></a>螫已命终。<a id="a-p"></a>一切凡夫亦复如是。<a id="a-q"></a>贪五欲华不见是爱毒蛇过患。<a id="a-r"></a>而便受取。<a id="a-s"></a>即为爱毒之所螫。<a id="a-t"></a>命终之后堕三恶道。<a id="a-u"></a>第二于财生贪者。<a id="a-v"></a>贪财致祸大苦所恼。<a id="a-w"></a>乖背道俗失于亲疏。<a id="a-x"></a>故智度论云。<a id="a-y"></a>财物是种种烦恼罪业因缘。<a id="a-z"></a>若持戒禅定智慧种种善法。<a id="a-10"></a>是涅槃因缘。<a id="a-11"></a>以是故。<a id="a-12"></a>财物尚应自弃。<a id="a-13"></a>何况好福田中而不布施。<a id="a-14"></a>譬如有兄弟二人。<a id="a-15"></a>各担十斤金行道中。<a id="a-16"></a>更无余伴。<a id="a-17"></a>兄作是念。<a id="a-18"></a>我何以不杀弟取金。<a id="a-19"></a>此旷路中人无知者。<a id="a-1A"></a>弟复生念欲杀兄取金。<a id="a-1B"></a>兄弟各有恶心。<a id="a-1C"></a>语言视瞻皆异。<a id="a-1D"></a>兄弟即自寤。<a id="a-1E"></a>还生悔心。<a id="a-1F"></a>我等非人与禽兽何异。<a id="a-1G"></a>同产兄弟而为少金。<a id="a-1H"></a>故而生恶心。<a id="a-1I"></a>兄弟共至泉水边。<a id="a-1J"></a>兄以金投着水中。<a id="a-1K"></a>弟言。<a id="a-1L"></a>善哉善哉。<a id="a-1M"></a>弟复弃金水中。<a id="a-1N"></a>兄言。<a id="a-1O"></a>善哉善哉。<a id="a-1P"></a>兄弟更互相问。<a id="a-1Q"></a>何以故。<a id="a-1R"></a>言善哉。<a id="a-1S"></a>各相答言。<a id="a-1T"></a>我以此金故生不善心欲相危害。<a id="a-1U"></a>今得弃之故言善哉。<a id="a-1V"></a>二辞各尔。<a id="a-1W"></a>以是因缘。<a id="a-1X"></a>常应自舍。</p>
  <p id="a1Y">又大庄严论云。<a id="a-1Z"></a>我曾昔闻。<a id="a-1a"></a>舍卫国中佛与阿难旷野中行。<a id="a-1b"></a>于一田畔见有伏藏。<a id="a-1c"></a>佛告阿难。<a id="a-1d"></a>是大毒蛇。<a id="a-1e"></a>阿难白佛。<a id="a-1f"></a>是恶毒蛇。<a id="a-1g"></a>尔时田中有一耕人。<a id="a-1h"></a>闻佛阿难说有毒蛇。<a id="a-1i"></a>作是念言。<a id="a-1j"></a>我当视之。<a id="a-1k"></a>沙门以何为恶毒蛇。<a id="a-1l"></a>即往其所见真金聚。<a id="a-1m"></a>而作是言。<a id="a-1n"></a>沙门所言是毒蛇者。<a id="a-1o"></a>乃是好金。<a id="a-1p"></a>即取此金还置家中。<a id="a-1q"></a>其人先贫衣食不供。<a id="a-1r"></a>以得金故转得富饶。<a id="a-1s"></a>衣食自恣。<a id="a-1t"></a>王家禁司怪其卒富。<a id="a-1u"></a>而纠举之系在狱中。<a id="a-1v"></a>先所得金既已用尽。<a id="a-1w"></a>犹不得免。<a id="a-1x"></a>将加刑戮。<a id="a-1y"></a>其人唱言。<a id="a-1z"></a>毒蛇阿难。<a id="a-20"></a>恶毒蛇世尊。<a id="a-21"></a>傍人闻之以状白王。<a id="a-22"></a>王唤彼人而问之曰。<a id="a-23"></a>何故唱言毒蛇阿难。<a id="a-24"></a>恶毒蛇世尊。<a id="a-25"></a>其人白王。<a id="a-26"></a>我于往日在田耕种。<a id="a-27"></a>闻佛阿难说言毒蛇恶毒蛇。<a id="a-28"></a>我于今者方乃寤解。<a id="a-29"></a>王闻此说遂放去之。</p>
  <p id="a2A">又增一阿含经云。<a id="a-2B"></a>昔佛在世时。<a id="a-2C"></a>舍卫城中有一长者。<a id="a-2D"></a>名曰婆提。<a id="a-2E"></a>居家巨富财产无量。<a id="a-2F"></a>金银不可称计。<a id="a-2G"></a>其家虽富悭吝守护不着不啖。<a id="a-2H"></a>服饰饮食极为粗鄙。<a id="a-2I"></a>亦不施与妻子眷属奴婢仆从朋友知识及诸沙门婆罗门等。<a id="a-2J"></a>复起邪见断于善根。<a id="a-2K"></a>然无子息。<a id="a-2L"></a>命终之后所有财宝尽没入官。<a id="a-2M"></a>波斯匿王自往收敛。<a id="a-2N"></a>收摄已讫还诣佛所。<a id="a-2O"></a>而白佛言。<a id="a-2P"></a>婆提长者。<a id="a-2Q"></a>今日命终之后为生何处。<a id="a-2R"></a>佛告王曰。<a id="a-2S"></a>婆提长者故福已尽新业不造。<a id="a-2T"></a>由起邪见断于善根。<a id="a-2U"></a>命终生在啼哭地狱。<a id="a-2V"></a>波斯匿王闻佛所说。<a id="a-2W"></a>洟泣流泪而白佛言。<a id="a-2X"></a>婆提长者。<a id="a-2Y"></a>昔作何业生在富家。<a id="a-2Z"></a>复作何恶然不得食此极富之乐。<a id="a-2a"></a>佛告王曰。<a id="a-2b"></a>过去久远有迦葉佛。<a id="a-2c"></a>入涅槃后。<a id="a-2d"></a>时此长者生舍卫国。<a id="a-2e"></a>作田家子。<a id="a-2f"></a>有辟支佛来诣其家。<a id="a-2g"></a>而从乞食。<a id="a-2h"></a>时此长者便持食施。<a id="a-2i"></a>辟支得食飞空而去。<a id="a-2j"></a>长者见已作是誓愿。<a id="a-2k"></a>持此善根使我世世所生之处不堕三涂常多财宝。<a id="a-2l"></a>布施已后复生悔心。<a id="a-2m"></a>我向者食应与奴婢。<a id="a-2n"></a>不应与此秃头沙门。<a id="a-2o"></a>佛告王曰。<a id="a-2p"></a>婆提长者由于过去施辟支佛食发愿功德。<a id="a-2q"></a>所生之处常多财宝无所乏少。<a id="a-2r"></a>缘其施后生变悔心。<a id="a-2s"></a>在所生处。<a id="a-2t"></a>虽处富贵。<a id="a-2u"></a>不得食此极富之乐。<a id="a-2v"></a>悭惜守护不自衣食。<a id="a-2w"></a>复不施与妻子眷属。<a id="a-2x"></a>亦不布施朋友知识及诸沙门婆罗门等。<a id="a-2y"></a>是故智者。<a id="a-2z"></a>闻此因缘。<a id="a-30"></a>若有财物应当布施勿生悭吝。<a id="a-31"></a>施时至心自手奉与。<a id="a-32"></a>施已欢喜莫生悔心。<a id="a-33"></a>能如此施得大果报无量无边。</p>
  <p id="a34">又出曜经云。<a id="a-35"></a>昔佛在世时。<a id="a-36"></a>舍卫国中有一长者。<a id="a-37"></a>名曰难陀。<a id="a-38"></a>巨富多财。<a id="a-39"></a>金银珍宝。<a id="a-3A"></a>象马车乘。<a id="a-3B"></a>奴婢仆使。<a id="a-3C"></a>服饰田业。<a id="a-3D"></a>不可限量。<a id="a-3E"></a>一国之富无有过者。<a id="a-3F"></a>虽处豪富而无信心。<a id="a-3G"></a>悭贪嫉妒。<a id="a-3H"></a>门合七重。<a id="a-3I"></a>敕守门人。<a id="a-3J"></a>有人来乞一不得入。<a id="a-3K"></a>中庭空上安铁疏笼。<a id="a-3L"></a>恐有飞鸟食啖谷米。<a id="a-3M"></a>四壁墙下以白胶泥。<a id="a-3N"></a>恐鼠穿穴伤损财物。<a id="a-3O"></a>唯有一子名栴檀香。<a id="a-3P"></a>临终敕子。<a id="a-3Q"></a>吾患必死若吾死后所有财宝勿费损耗。<a id="a-3R"></a>莫与沙门及婆罗门。<a id="a-3S"></a>若有乞儿莫施一钱。<a id="a-3T"></a>此诸财物足供七世。<a id="a-3U"></a>敕已命终。<a id="a-3V"></a>还生舍卫旃陀罗家盲母腹中。<a id="a-3W"></a>后生出胎。<a id="a-3X"></a>生盲无目。<a id="a-3Y"></a>盲母念言。<a id="a-3Z"></a>若生男者。<a id="a-3a"></a>吾今目冥。<a id="a-3b"></a>须见扶侍。<a id="a-3c"></a>闻儿生盲倍增愁忧。<a id="a-3d"></a>悲泣说偈言。</p>
  <p id="a3e">子盲吾亦盲　　二俱无两目</p>
  <p id="a3f">遇此衰耗物　　益我愁忧苦</p>
  <p id="a3g">是时盲母养儿已大。<a id="a-3h"></a>年八九岁堪能行来。<a id="a-3i"></a>与杖一枚食器一具。<a id="a-3j"></a>而告子曰。<a id="a-3k"></a>汝自乞活不须住此。<a id="a-3l"></a>吾亦无目。<a id="a-3m"></a>复当乞求。<a id="a-3n"></a>以济余命。<a id="a-3o"></a>此盲小儿家家乞求。<a id="a-3p"></a>遂后渐至栴檀香家。<a id="a-3q"></a>在门外立。<a id="a-3r"></a>唱盲儿乞。<a id="a-3s"></a>时守门人。<a id="a-3t"></a>嗔恚捉手。<a id="a-3u"></a>掷着深坑。<a id="a-3v"></a>伤折左臂。<a id="a-3w"></a>复打头破。<a id="a-3x"></a>所乞得食尽弃在地。<a id="a-3y"></a>有人临见甚怜愍伤。<a id="a-3z"></a>往语盲母。<a id="a-40"></a>盲母闻已匍匐拄杖。<a id="a-41"></a>到盲儿所抱着膝上。<a id="a-42"></a>而语儿言。<a id="a-43"></a>汝有何愆遭此苦厄。<a id="a-44"></a>子报母曰。<a id="a-45"></a>我向者至栴檀香家门外而乞。<a id="a-46"></a>便遇恶人打掷如是。<a id="a-47"></a>佛时知已告阿难言。<a id="a-48"></a>祸灾祸灾。<a id="a-49"></a>难陀长者。<a id="a-4A"></a>命终与彼旃陀罗家盲妇作子。<a id="a-4B"></a>生无两目。<a id="a-4C"></a>昔所居业。<a id="a-4D"></a>豪富无量。<a id="a-4E"></a>象马七珍不可称计。<a id="a-4F"></a>而今复得亲用不耶。<a id="a-4G"></a>然由悭贪受此盲报。<a id="a-4H"></a>从此命终入阿鼻狱。<a id="a-4I"></a>佛于过中与比丘众入国城。<a id="a-4J"></a>人民围绕往到栴檀香门盲小儿所。<a id="a-4K"></a>时栴檀香闻佛在外。<a id="a-4L"></a>出门礼拜在一面立。<a id="a-4M"></a>佛知众集。<a id="a-4N"></a>复见栴檀。<a id="a-4O"></a>广为众说悭贪嫉妒受罪无量。<a id="a-4P"></a>如说惠施受福无穷。<a id="a-4Q"></a>欲使离有趣无为道。<a id="a-4R"></a>尔时世尊欲与栴檀拔地狱苦。<a id="a-4S"></a>告小儿曰。<a id="a-4T"></a>汝是难陀长者非耶。<a id="a-4U"></a>小儿报曰。<a id="a-4V"></a>实是难陀。<a id="a-4W"></a>如是至三。<a id="a-4X"></a>大众闻此愕然而言。<a id="a-4Y"></a>难陀长者乃受此形。<a id="a-4Z"></a>时栴檀香闻见此事。<a id="a-4a"></a>悲泣堕泪不能自止。<a id="a-4b"></a>礼佛求救愿拔罪根。<a id="a-4c"></a>即请佛僧明日舍食。<a id="a-4d"></a>佛明日食竟为说妙法。<a id="a-4e"></a>时栴檀香得须陀洹果。<a id="a-4f"></a>佛告阿难。<a id="a-4g"></a>若人积财不自衣食。<a id="a-4h"></a>复不布施。<a id="a-4i"></a>愚中之愚。<a id="a-4j"></a>是故智者应当行施。<a id="a-4k"></a>求离生死。<a id="a-4l"></a>莫生悭吝受无边苦。</p>
  <p id="a4m">又卢志长者经云。<a id="a-4n"></a>昔佛在世时。<a id="a-4o"></a>舍卫城中有一长者。<a id="a-4p"></a>名曰卢至。<a id="a-4q"></a>其家巨富财产无量。<a id="a-4r"></a>如毗沙门。<a id="a-4s"></a>由于往昔施胜福田故获斯报。<a id="a-4t"></a>然其施时不能至心。<a id="a-4u"></a>故今虽富意长下劣。<a id="a-4v"></a>所著衣裳垢弊不净。<a id="a-4w"></a>食则糠菜。<a id="a-4x"></a>以充其饥。<a id="a-4y"></a>渴唯饮水。<a id="a-4z"></a>行乘朽车勤营家业。<a id="a-50"></a>犹如奴仆。<a id="a-51"></a>常为世人之所蚩笑。<a id="a-52"></a>后于一时城中人民大作节会。<a id="a-53"></a>庄严舍宅悬缯幡盖。<a id="a-54"></a>香水洒地散众名华。<a id="a-55"></a>种种严丽伎乐歌舞。<a id="a-56"></a>欢娱受乐。<a id="a-57"></a>犹若诸天。<a id="a-58"></a>卢至见已便生念言。<a id="a-59"></a>彼既欢会我亦当尔。<a id="a-5A"></a>即疾归家自开库藏。<a id="a-5B"></a>取得五钱。<a id="a-5C"></a>得已思念。<a id="a-5D"></a>若在家食母妻眷属不可周遍。<a id="a-5E"></a>若至他舍恐主所夺。<a id="a-5F"></a>于是即用两钱买麨。<a id="a-5G"></a>两钱酤酒。<a id="a-5H"></a>一钱买葱。<a id="a-5I"></a>从内家中取盐一把。<a id="a-5J"></a>衣衿裹之。<a id="a-5K"></a>赍出城外。<a id="a-5L"></a>趣一树下。<a id="a-5M"></a>既至树下见多乌鸟。<a id="a-5N"></a>恐来搏撮。<a id="a-5O"></a>即诣冢间。<a id="a-5P"></a>复见诸狗。<a id="a-5Q"></a>寻更逃避。<a id="a-5R"></a>至空静处。<a id="a-5S"></a>酒中着盐和糗饮之。<a id="a-5T"></a>时复啮葱。<a id="a-5U"></a>先不饮酒。<a id="a-5V"></a>即时大醉。<a id="a-5W"></a>醉已起舞扬声而歌。<a id="a-5X"></a>其歌辞曰。</p>
  <p id="a5Y">我今节庆会　　纵酒大欢乐</p>
  <p id="a5Z">逾过毗沙门　　亦胜天帝释</p>
  <p id="a5a">时值帝释与诸天众欲至佛所。<a id="a-5b"></a>遇见卢至醉舞而歌言胜帝释。<a id="a-5c"></a>帝释默念。<a id="a-5d"></a>此悭贪人屏处饮酒骂辱于我。<a id="a-5e"></a>我当恼之。<a id="a-5f"></a>即变己身作卢至形。<a id="a-5g"></a>往到其家。<a id="a-5h"></a>聚集母妻奴婢眷属。<a id="a-5i"></a>于母前坐而白母言。<a id="a-5j"></a>我于前后有大悭鬼。<a id="a-5k"></a>随逐于我使我悭惜。<a id="a-5l"></a>不着不啖不与眷属。<a id="a-5m"></a>皆由悭鬼。<a id="a-5n"></a>今日出行值一道人。<a id="a-5o"></a>与我好祝得除悭鬼。<a id="a-5p"></a>然此悭鬼与我相似。<a id="a-5q"></a>彼若来者当好打棒。<a id="a-5r"></a>其必诈称我是卢至。<a id="a-5s"></a>一切家人莫信其语。<a id="a-5t"></a>急当闭门。<a id="a-5u"></a>悭鬼傥来。<a id="a-5v"></a>待我所作然后开门。<a id="a-5w"></a>即作好食合家充饱。<a id="a-5x"></a>复开库藏出诸财宝衣服璎珞。<a id="a-5y"></a>赐与母妻居家眷属。<a id="a-5z"></a>及施余人。<a id="a-60"></a>讫已作乐歌舞欢乐。<a id="a-61"></a>不可具说。<a id="a-62"></a>人闻卢至悭鬼得除。<a id="a-63"></a>皆来观看。<a id="a-64"></a>卢至酒醒归家到门。<a id="a-65"></a>闻歌舞声极大惊愕。<a id="a-66"></a>打门噭唤都无闻者。<a id="a-67"></a>帝释闻唤语众人言。<a id="a-68"></a>打门唤者或是悭鬼。<a id="a-69"></a>人闻悭鬼开门走避。<a id="a-6A"></a>卢至得入。<a id="a-6B"></a>居家眷属。<a id="a-6C"></a>悉皆不认。<a id="a-6D"></a>言是悭鬼即便捉脚。<a id="a-6E"></a>倒拽打棒。<a id="a-6F"></a>驱令出门。<a id="a-6G"></a>到巷大哭。<a id="a-6H"></a>唱言怪哉。<a id="a-6I"></a>我今身形。<a id="a-6J"></a>为异于本。<a id="a-6K"></a>为不异本。<a id="a-6L"></a>何故家人见弃如是。<a id="a-6M"></a>言我是鬼都不见认。<a id="a-6N"></a>我于今者如何所道。<a id="a-6O"></a>卢至尔时如似颠狂。<a id="a-6P"></a>傍人亲里咸来慰喻。<a id="a-6Q"></a>汝是卢至我是汝亲。<a id="a-6R"></a>故来看汝。<a id="a-6S"></a>汝好强意当作方计用自分明。<a id="a-6T"></a>卢至闻已意用小安。<a id="a-6U"></a>收泪而言。<a id="a-6V"></a>倩诸人等更看我面。<a id="a-6W"></a>我今实是卢至以不。<a id="a-6X"></a>人皆答言。<a id="a-6Y"></a>汝于今者实是卢至。<a id="a-6Z"></a>即语众人言。<a id="a-6a"></a>汝等皆能为我作证不。<a id="a-6b"></a>众人皆言。<a id="a-6c"></a>我为汝证实是卢至。<a id="a-6d"></a>卢至答言。<a id="a-6e"></a>汝等若尔听说因缘。</p>
  <p id="a6f">谁有年少人　　与我极相似</p>
  <p id="a6g">共我所爱妇　　同床接膝坐</p>
  <p id="a6h">所亲家眷属　　见打驱逐出</p>
  <p id="a6i">所亲皆爱彼　　安止我家中</p>
  <p id="a6j">我忍饥寒苦　　积聚诸钱财</p>
  <p id="a6k">彼今自在用　　我无一毫分</p>
  <p id="a6l">犹如毗沙门　　自恣于衣食</p>
  <p id="a6m">城中诸人等　　各各生疑怪</p>
  <p id="a6n">皆作如是言　　此事当云何</p>
  <p id="a6o">中有明智者　　而作如是言</p>
  <p id="a6p">此间淫狡人　　形貌似卢至</p>
  <p id="a6q">知其大悭贪　　故来恼乱之</p>
  <p id="a6r">我等共证拔　　不宜使弃舍</p>
  <p id="a6s">尔时诸人闻是语已。<a id="a-6t"></a>皆悉同心咸言。<a id="a-6u"></a>卢至。<a id="a-6v"></a>汝今云何欲何所为。<a id="a-6w"></a>卢至云。<a id="a-6x"></a>愿为我证。<a id="a-6y"></a>我欲见王。<a id="a-6z"></a>并愿贷我二张白氎可使直于四铢金许。<a id="a-70"></a>当用上王。<a id="a-71"></a>诸人皆笑言。<a id="a-72"></a>卢至今乃是大施主。<a id="a-73"></a>挟二张[疊*毛]到于王门。<a id="a-74"></a>语守门人。<a id="a-75"></a>为我通王。<a id="a-76"></a>我欲贡献。<a id="a-77"></a>门人惊笑。<a id="a-78"></a>即入白王。<a id="a-79"></a>王闻念言。<a id="a-7A"></a>卢至悭吝。<a id="a-7B"></a>将不死到。<a id="a-7C"></a>卒能如是。<a id="a-7D"></a>王即唤入。<a id="a-7E"></a>既到王前。<a id="a-7F"></a>以手挽[疊*毛]。<a id="a-7G"></a>用奉于王。<a id="a-7H"></a>其腋急挟挽不能得。<a id="a-7I"></a>便自回身尽力痛挽。<a id="a-7J"></a>方乃得出。<a id="a-7K"></a>既得出已。<a id="a-7L"></a>帝释即化作两束草。<a id="a-7M"></a>卢至见草惭愧坐地。<a id="a-7N"></a>悲噎歔欷不能得言。<a id="a-7O"></a>王见慈愍而语之言。<a id="a-7P"></a>纵令是草亦无所苦。<a id="a-7Q"></a>欲有所说随汝意道。<a id="a-7R"></a>卢至悲噎向王说言。<a id="a-7S"></a>我见此草羞惭极盛。<a id="a-7T"></a>不能以身陷入于地。<a id="a-7U"></a>不知今者。<a id="a-7V"></a>为有此身。<a id="a-7W"></a>为无此身。<a id="a-7X"></a>知何所告。<a id="a-7Y"></a>王闻愍念语傍人言。<a id="a-7Z"></a>彼既哀塞不能言者。<a id="a-7a"></a>知其意者当代道之。<a id="a-7b"></a>傍人答王。<a id="a-7c"></a>不知何人。<a id="a-7d"></a>形貌相似。<a id="a-7e"></a>至其家中。<a id="a-7f"></a>诈称卢至。<a id="a-7g"></a>家人皆信。<a id="a-7h"></a>散用财物一切荡尽。<a id="a-7i"></a>家人不识打棒驱出。<a id="a-7j"></a>反如路人。<a id="a-7k"></a>是以懊恼不能得言。<a id="a-7l"></a>王闻遣使唤相似者。<a id="a-7m"></a>并立王前。<a id="a-7n"></a>王见二人。<a id="a-7o"></a>相貌言笑一切相似。<a id="a-7p"></a>王谓后者是其卢至。<a id="a-7q"></a>语前者言。<a id="a-7r"></a>汝今复欲何所论道。<a id="a-7s"></a>卢至答言。<a id="a-7t"></a>我是卢至彼非卢至。<a id="a-7u"></a>王问后者。<a id="a-7v"></a>卢至悭贪汝好惠施。<a id="a-7w"></a>云何称言是卢至耶。<a id="a-7x"></a>即答王言。<a id="a-7y"></a>我闻佛说。<a id="a-7z"></a>悭贪之者堕饿鬼中。<a id="a-80"></a>百千万岁受饥渴苦。<a id="a-81"></a>畏怖因缘故舍悭贪。<a id="a-82"></a>王言实尔。<a id="a-83"></a>如似垢衣灰浣即净。<a id="a-84"></a>烦恼垢心闻法即除。<a id="a-85"></a>王见是已。<a id="a-86"></a>即别二人置于异处。<a id="a-87"></a>各遣条牒亲属头数种种财物速书将来。<a id="a-88"></a>二人持尽隐密之事及以书迹。<a id="a-89"></a>悉皆相似。<a id="a-8A"></a>王不能别。<a id="a-8B"></a>王唤母问。<a id="a-8C"></a>母语王言。<a id="a-8D"></a>此是我儿。<a id="a-8E"></a>彼非我子。<a id="a-8F"></a>是悭鬼也。<a id="a-8G"></a>王复问母。<a id="a-8H"></a>颇见身上疮瘢黑子私密之事。<a id="a-8I"></a>可识以不。<a id="a-8J"></a>母答王言。<a id="a-8K"></a>儿左胁下有小疮瘢。<a id="a-8L"></a>犹小豆许。<a id="a-8M"></a>王遣脱衣高举臂看。<a id="a-8N"></a>见两疮瘢大小相似。<a id="a-8O"></a>王见大笑怪未曾有。<a id="a-8P"></a>深自克责。<a id="a-8Q"></a>一切众生愚暗所覆。<a id="a-8R"></a>不别真伪。<a id="a-8S"></a>如此之事唯佛能了。<a id="a-8T"></a>即以二人置于象上。<a id="a-8U"></a>共至佛所请决所疑。<a id="a-8V"></a>尔时世尊。<a id="a-8W"></a>举相好臂庄严之手。<a id="a-8X"></a>语帝释言。<a id="a-8Y"></a>汝作何事。<a id="a-8Z"></a>帝释即灭卢至身相还复本形。<a id="a-8a"></a>种种光明。<a id="a-8b"></a>合掌向佛。<a id="a-8c"></a>而说偈云。</p>
  <p id="a8d">常为悭所使　　不肯自衣食</p>
  <p id="a8e">以五钱酒麨　　着盐而饮之</p>
  <p id="a8f">饮已即大醉　　戏笑而歌舞</p>
  <p id="a8g">轻骂我诸天　　以是因缘故</p>
  <p id="a8h">我故苦恼之</p>
  <p id="a8i">佛语帝释。<a id="a-8j"></a>一切众生皆有过罪。<a id="a-8k"></a>宜应放舍。<a id="a-8l"></a>化身还复释形。<a id="a-8m"></a>而白佛言。<a id="a-8n"></a>此人悭贪不自衣食。<a id="a-8o"></a>五钱酒麨着盐和饮酒醉歌舞轻骂诸天。<a id="a-8p"></a>故我恼之。<a id="a-8q"></a>佛语帝释。<a id="a-8r"></a>一切众生皆有罪过。<a id="a-8s"></a>宜应放舍。<a id="a-8t"></a>佛语卢至。<a id="a-8u"></a>汝还归家看汝财物。<a id="a-8v"></a>卢至白佛。<a id="a-8w"></a>所有财物帝释用尽。<a id="a-8x"></a>归家何为。<a id="a-8y"></a>帝释语言。<a id="a-8z"></a>我不损汝一毫财物。<a id="a-90"></a>卢至语言。<a id="a-91"></a>我不信释。<a id="a-92"></a>唯信佛语。<a id="a-93"></a>以信佛故即便得须陀洹果。<a id="a-94"></a>时天龙八部及以四众。<a id="a-95"></a>凡闻是已得四道果。<a id="a-96"></a>有种三乘因缘。</p>
  <p id="a97">又罗旬踰经云。<a id="a-98"></a>佛在世时有婆罗门子薄福。<a id="a-99"></a>相师占之无相。<a id="a-9A"></a>年至十二父母逐出。<a id="a-9B"></a>遂行乞食。<a id="a-9C"></a>乃到只桓。<a id="a-9D"></a>佛以大慈以手摩头。<a id="a-9E"></a>头发即堕袈裟着身。<a id="a-9F"></a>佛为立名。<a id="a-9G"></a>名罗旬踰。<a id="a-9H"></a>时共五部僧每出分卫。<a id="a-9I"></a>而罗旬踰。<a id="a-9J"></a>所在之部。<a id="a-9K"></a>以空钵还。<a id="a-9L"></a>佛敕比丘。<a id="a-9M"></a>分以施之。<a id="a-9N"></a>如是非一。<a id="a-9O"></a>目连念言。<a id="a-9P"></a>由是比丘僧不得食。<a id="a-9Q"></a>佛知其意。<a id="a-9R"></a>便与舍利弗俱。<a id="a-9S"></a>使目连与罗旬踰俱各分为一部。<a id="a-9T"></a>佛告目连。<a id="a-9U"></a>我所在处汝不得往。<a id="a-9V"></a>目连即与罗旬踰俱行。<a id="a-9W"></a>适欲所至便即见佛及舍利弗而在其门。<a id="a-9X"></a>如是经历过五百亿国。<a id="a-9Y"></a>遂不得食。<a id="a-9Z"></a>目连私念。<a id="a-9a"></a>我于今日定不得食。<a id="a-9b"></a>罗旬甚大饥极。<a id="a-9c"></a>止恒水边住。<a id="a-9d"></a>目连即到佛所。<a id="a-9e"></a>佛钵中尚有余食。<a id="a-9f"></a>即与目连。<a id="a-9g"></a>目连念言。<a id="a-9h"></a>我今饥甚欲吞须弥尚谓不饱。<a id="a-9i"></a>但此少饭何足可食。<a id="a-9j"></a>佛告目连。<a id="a-9k"></a>但食此饭勿忧不足。<a id="a-9l"></a>目连即食。<a id="a-9m"></a>饭既饱已钵中不减。<a id="a-9n"></a>舍利弗即念。<a id="a-9o"></a>罗旬今未得食。<a id="a-9p"></a>当大饥苦。<a id="a-9q"></a>白佛言。<a id="a-9r"></a>愿乞余饭与罗旬。<a id="a-9s"></a>佛即告言。<a id="a-9t"></a>我不惜饭。<a id="a-9u"></a>但罗旬宿行果报不应得之。<a id="a-9v"></a>若谓不然汝便可与。<a id="a-9w"></a>舍利弗便以饭与之。<a id="a-9x"></a>罗旬得即欲受饭。<a id="a-9y"></a>钵便入地百丈。<a id="a-9z"></a>舍利弗以道力手。<a id="a-A0"></a>寻钵即得。<a id="a-A1"></a>以还罗旬。<a id="a-A2"></a>适欲食之。<a id="a-A3"></a>便误覆钵。<a id="a-A4"></a>倒去饭食。<a id="a-A5"></a>皆散水中。<a id="a-A6"></a>罗旬还坐定意。<a id="a-A7"></a>自思念言。<a id="a-A8"></a>我每与诸比丘俱行。<a id="a-A9"></a>辄无所得空钵而还。<a id="a-AA"></a>佛以饭与我辄复覆去。<a id="a-AB"></a>皆由罪报。<a id="a-AC"></a>应当所受。<a id="a-AD"></a>便自思惟。<a id="a-AE"></a>结解垢除得罗汉道。<a id="a-AF"></a>即便食土而般涅槃。<a id="a-AG"></a>欲知罗旬者。<a id="a-AH"></a>过去维卫佛时。<a id="a-AI"></a>是身为凡人。<a id="a-AJ"></a>常怀悭贪不肯布施。<a id="a-AK"></a>时当欲饭脱衣布地恐饭粒落。<a id="a-AL"></a>有沙门过从其分卫。<a id="a-AM"></a>罗旬见谓之言。<a id="a-AN"></a>当何相与。<a id="a-AO"></a>便以手捧土与沙门。<a id="a-AP"></a>沙门即祝愿言。<a id="a-AQ"></a>是愚痴故耳。<a id="a-AR"></a>当使汝早得度脱。<a id="a-AS"></a>由来久远展转生死。<a id="a-AT"></a>乃至于今所在之处。<a id="a-AU"></a>辄不得食。<a id="a-AV"></a>于今得道食土泥洹。<a id="a-AW"></a>与土沙门舍利弗是。<a id="a-AX"></a>故知罪福今皆受殃。</p>
  <p id="aAY">又遗教三昧经云。<a id="a-AZ"></a>此罗旬踰宿世为贤者子。<a id="a-Aa"></a>作人嫉妒。<a id="a-Ab"></a>见沙门来分卫。<a id="a-Ac"></a>辄逆门户言。<a id="a-Ad"></a>大人不在。<a id="a-Ae"></a>沙门复至余家。<a id="a-Af"></a>复牵余家门户闭之亦言。<a id="a-Ag"></a>大人不在。<a id="a-Ah"></a>故今分卫不能得。<a id="a-Ai"></a>适欲见他布施饮食欢喜行会。<a id="a-Aj"></a>便复念言。<a id="a-Ak"></a>我亦欲作沙门。<a id="a-Al"></a>故今穷困如是。</p>
  <p id="aAm">又增一阿含经云。<a id="a-An"></a>是时有四大罗汉。<a id="a-Ao"></a>目连。<a id="a-Ap"></a>迦葉。<a id="a-Aq"></a>阿那律。<a id="a-Ar"></a>宾头卢。<a id="a-As"></a>集在一处而作是说。<a id="a-At"></a>我等共观此罗阅城中。<a id="a-Au"></a>谁有不供养佛法众作功德者。<a id="a-Av"></a>尔时有长者名跋提。<a id="a-Aw"></a>饶财多宝不可称计。<a id="a-Ax"></a>悭贪不肯布施于佛法众。<a id="a-Ay"></a>无有毫牦之善。<a id="a-Az"></a>故福已尽更不造新。<a id="a-B0"></a>彼长者有七重门。<a id="a-B1"></a>皆有守人不得使乞者诣门。<a id="a-B2"></a>复以铁笼络覆中庭。<a id="a-B3"></a>恐有飞鸟来至庭中。<a id="a-B4"></a>长者有妹。<a id="a-B5"></a>名曰难陀。<a id="a-B6"></a>亦复悭贪。<a id="a-B7"></a>亦怀邪见无施福心。<a id="a-B8"></a>亦无取证得道之者。<a id="a-B9"></a>亦有七重门还同前法。<a id="a-BA"></a>无可得诣门者。<a id="a-BB"></a>尔时跋提长者清旦食饼。<a id="a-BC"></a>是时阿那律。<a id="a-BD"></a>从长者舍地中踊出。<a id="a-BE"></a>舒钵向长者。<a id="a-BF"></a>是时长者极怀愁忧。<a id="a-BG"></a>即授少许饼与阿那律。<a id="a-BH"></a>是时阿那律得饼已还诣所在。<a id="a-BI"></a>是时长者便兴嗔恚。<a id="a-BJ"></a>语守门人言。<a id="a-BK"></a>我有教敕无令人入。<a id="a-BL"></a>何故人来。<a id="a-BM"></a>守者报曰。<a id="a-BN"></a>门合牢固。<a id="a-BO"></a>不知此道士为从何来。<a id="a-BP"></a>尔时长者默然不言。<a id="a-BQ"></a>时长者已食饼竟次食鱼肉。<a id="a-BR"></a>尊者大迦葉诣长者家从地踊出。<a id="a-BS"></a>舒钵向长者。<a id="a-BT"></a>时长者甚怀愁忧授少许鱼肉与之。<a id="a-BU"></a>是时迦葉得肉便于彼没还归所在。<a id="a-BV"></a>是时长者倍复嗔恚。<a id="a-BW"></a>语守门者言。<a id="a-BX"></a>我先有教不使人入。<a id="a-BY"></a>何故复使二沙门入家乞食。<a id="a-BZ"></a>时守门人报曰。<a id="a-Ba"></a>我等不见此沙门为从何来。<a id="a-Bb"></a>长者报曰。<a id="a-Bc"></a>此秃头沙门善于幻术。<a id="a-Bd"></a>诳惑世人无有正行。<a id="a-Be"></a>尔时长者妇去长者不远而坐。<a id="a-Bf"></a>闻之语长者言。<a id="a-Bg"></a>可自护口勿作是语谓言幻术。<a id="a-Bh"></a>此诸沙门有大威神。<a id="a-Bi"></a>所以来者多所饶益。<a id="a-Bj"></a>长者识此二比丘乎。<a id="a-Bk"></a>长者报曰。<a id="a-Bl"></a>我不识之。<a id="a-Bm"></a>时妇报言。<a id="a-Bn"></a>是斛饭王子名阿那律。<a id="a-Bo"></a>当生之时此地六变震动。<a id="a-Bp"></a>绕舍一由旬内伏藏自出。<a id="a-Bq"></a>时妇语长者。<a id="a-Br"></a>此豪族之子。<a id="a-Bs"></a>修于梵行得阿罗汉道。<a id="a-Bt"></a>天眼第一。<a id="a-Bu"></a>次第二比丘者。<a id="a-Bv"></a>此罗阅城内大梵志名迦毗罗。<a id="a-Bw"></a>饶财多宝不可称计。<a id="a-Bx"></a>言有九百九十九头牛耕田。<a id="a-By"></a>其息名曰比波罗耶檀那。<a id="a-Bz"></a>身作金色。<a id="a-C0"></a>妇名婆陀。<a id="a-C1"></a>女中殊胜。<a id="a-C2"></a>设举紫磨金在前。<a id="a-C3"></a>犹黑比白。<a id="a-C4"></a>时长者报言。<a id="a-C5"></a>我闻此二人名。<a id="a-C6"></a>然复不见。<a id="a-C7"></a>其妇报言。<a id="a-C8"></a>向前后来者即是其身。<a id="a-C9"></a>舍此玉女之宝。<a id="a-CA"></a>出家学道。<a id="a-CB"></a>今得阿罗汉。<a id="a-CC"></a>常行头陀无有出也。<a id="a-CD"></a>我观此义故作是言。<a id="a-CE"></a>善自护口莫谤圣人言作幻术。<a id="a-CF"></a>此释迦弟子。<a id="a-CG"></a>皆是神德。<a id="a-CH"></a>时尊者目连着衣持钵飞腾虚空。<a id="a-CI"></a>长者见空中坐而作是说。<a id="a-CJ"></a>汝是天耶。<a id="a-CK"></a>干沓和耶。<a id="a-CL"></a>汝是鬼耶。<a id="a-CM"></a>汝是罗刹啖人鬼耶。<a id="a-CN"></a>目连报言。<a id="a-CO"></a>我非是罗刹鬼等。<a id="a-CP"></a>是时长者便说此偈。</p>
  <p id="aCQ">为天干沓和　　罗刹鬼神耶</p>
  <p id="aCR">又言非是天　　罗刹鬼神者</p>
  <p id="aCS">不似干沓和　　方域所游行</p>
  <p id="aCT">汝今名何等　　我今欲得知</p>
  <p id="aCU">尔时目连复以偈报曰。</p>
  <p id="aCV">非天干沓和　　非鬼罗刹种</p>
  <p id="aCW">三世得解脱　　今我是人身</p>
  <p id="aCX">所可降伏魔　　成于无上道</p>
  <p id="aCY">师名释迦文　　我名大目连</p>
  <p id="aCZ">是时长者语目连言。<a id="a-Ca"></a>比丘何所教敕。<a id="a-Cb"></a>目连报言。<a id="a-Cc"></a>我欲与汝说法。<a id="a-Cd"></a>善思念之。<a id="a-Ce"></a>时长者复作是念。<a id="a-Cf"></a>此诸沙门长夜着于饮食。<a id="a-Cg"></a>今欲论者正当论食。<a id="a-Ch"></a>若从我索。<a id="a-Ci"></a>我当言无。<a id="a-Cj"></a>然我少听此人所说。<a id="a-Ck"></a>尔时目连知长者心中所念。<a id="a-Cl"></a>便说此偈。</p>
  <p id="aCm">如来说二施　　法施及财施</p>
  <p id="aCn">念当说法施　　专心一意听</p>
  <p id="aCo">是时长者闻当说法施。<a id="a-Cp"></a>便怀欢喜。<a id="a-Cq"></a>语目连言。<a id="a-Cr"></a>愿时演说。<a id="a-Cs"></a>闻当知之。<a id="a-Ct"></a>目连报长者言。<a id="a-Cu"></a>如来说五事大施。<a id="a-Cv"></a>即是不杀不盗不淫不妄语不饮酒。<a id="a-Cw"></a>尽形寿而修行之。<a id="a-Cx"></a>长者闻已极怀欢喜。<a id="a-Cy"></a>今所说者乃不用宝物。<a id="a-Cz"></a>如我今日不敢杀生。<a id="a-D0"></a>此可奉行。<a id="a-D1"></a>又我家中饶财多宝。<a id="a-D2"></a>终不偷盗。<a id="a-D3"></a>此亦我之所行。<a id="a-D4"></a>又我家中有上妙之女终不邪淫。<a id="a-D5"></a>是我之所行。<a id="a-D6"></a>又我不好妄语之人。<a id="a-D7"></a>何况自当妄语。<a id="a-D8"></a>此亦是我之所行。<a id="a-D9"></a>如我今日意不念酒。<a id="a-DA"></a>何况自尝。<a id="a-DB"></a>此亦是我之所行。<a id="a-DC"></a>是时长者语目连言。<a id="a-DD"></a>此五施者我能奉行。<a id="a-DE"></a>我今可饭此目连。<a id="a-DF"></a>长者仰头语目连言。<a id="a-DG"></a>可屈神下顾就此而坐。<a id="a-DH"></a>是时目连寻声下坐。<a id="a-DI"></a>长者躬自与目连食讫行水。<a id="a-DJ"></a>长者念言。<a id="a-DK"></a>可持一端氎奉上目连。<a id="a-DL"></a>是时入藏内而选取不好者便得好者。<a id="a-DM"></a>舍之更取。<a id="a-DN"></a>故尔还好。<a id="a-DO"></a>是时目连知长者心。<a id="a-DP"></a>便说此偈。</p>
  <p id="aDQ">施与心斗诤　　此福贤所弃</p>
  <p id="aDR">施时非斗时　　可时随心施</p>
  <p id="aDS">尔时长者知便作是念。<a id="a-DT"></a>今目连知我心中所念。<a id="a-DU"></a>便持白氎奉上目连。<a id="a-DV"></a>即与祝愿言。</p>
  <p id="aDW">观察施第一　　知有贤圣人</p>
  <p id="aDX">施中最为上　　良田生果实</p>
  <p id="aDY">时目连祝愿已受此白氎。<a id="a-DZ"></a>使长者受福无穷。<a id="a-Da"></a>在一面坐已。<a id="a-Db"></a>目连渐与说法施戒生天之论。<a id="a-Dc"></a>呵欲不净出要为乐。<a id="a-Dd"></a>即于座上得法眼净。<a id="a-De"></a>以得见法无有狐疑。<a id="a-Df"></a>而受五戒自归佛法圣众。<a id="a-Dg"></a>时目连以见得法眼净。<a id="a-Dh"></a>便说此偈。</p>
  <p id="aDi">如来所说经　　根原悉备具</p>
  <p id="aDj">眼净无瑕秽　　无疑无犹豫</p>
  <p id="aDk">又增一阿含经云。<a id="a-Dl"></a>尔时有老母。<a id="a-Dm"></a>名曰难陀。<a id="a-Dn"></a>躬自作饼。<a id="a-Do"></a>时尊者宾头卢时到。<a id="a-Dp"></a>着衣持钵入罗阅城乞食。<a id="a-Dq"></a>渐渐至老母难陀舍。<a id="a-Dr"></a>从地踊出。<a id="a-Ds"></a>舒手持钵从老母难陀乞食。<a id="a-Dt"></a>是时老母见宾头卢。<a id="a-Du"></a>极怀嗔恚。<a id="a-Dv"></a>作是恶言。<a id="a-Dw"></a>比丘当知设汝眼脱我终不乞汝食。<a id="a-Dx"></a>是时宾头卢即入三昧。<a id="a-Dy"></a>便双眼脱出。<a id="a-Dz"></a>是时老母倍复嗔恚。<a id="a-E0"></a>正使沙门空中倒悬。<a id="a-E1"></a>终不与汝食。<a id="a-E2"></a>是时尊者复在空中倒悬。<a id="a-E3"></a>老母复倍嗔恚。<a id="a-E4"></a>正使沙门举身烟出。<a id="a-E5"></a>我终不与汝食。<a id="a-E6"></a>是时尊者复举身出烟。<a id="a-E7"></a>老母复倍嗔恚而作是语。<a id="a-E8"></a>正使沙门举身然者。<a id="a-E9"></a>我终不与汝食。<a id="a-EA"></a>是时宾头卢使身尽然。<a id="a-EB"></a>老母见已复作是语。<a id="a-EC"></a>正使沙门举身出水。<a id="a-ED"></a>我终不与汝食。<a id="a-EE"></a>时宾头卢便举身尽皆出水。<a id="a-EF"></a>老母见已复作是语。<a id="a-EG"></a>正使沙门在我前死。<a id="a-EH"></a>终不与汝食。<a id="a-EI"></a>是时宾头卢即无出入息。<a id="a-EJ"></a>在老母前死。<a id="a-EK"></a>老母见不出入息。<a id="a-EL"></a>即怀恐怖。<a id="a-EM"></a>衣毛皆竖。<a id="a-EN"></a>而作是语。<a id="a-EO"></a>此沙门多所知识。<a id="a-EP"></a>国王所敬。<a id="a-EQ"></a>闻我家死。<a id="a-ER"></a>必遭官事。<a id="a-ES"></a>恐不免济。<a id="a-ET"></a>若还活者我当与食。<a id="a-EU"></a>是时宾头卢即从三昧起。<a id="a-EV"></a>时老母复作是念。<a id="a-EW"></a>此饼极大。<a id="a-EX"></a>当更作小者与之。<a id="a-EY"></a>时老母取少许面作饼。<a id="a-EZ"></a>饼遂长大。<a id="a-Ea"></a>老母见已此饼极大。<a id="a-Eb"></a>当更作小者。<a id="a-Ec"></a>然饼遂大。<a id="a-Ed"></a>当取先作者与之。<a id="a-Ee"></a>然复诸饼皆共相连。<a id="a-Ef"></a>老母语宾头卢曰。<a id="a-Eg"></a>比丘须食者便自取之。<a id="a-Eh"></a>何故相娆乃尔。<a id="a-Ei"></a>宾头卢报曰。<a id="a-Ej"></a>大姊。<a id="a-Ek"></a>我不须食。<a id="a-El"></a>但须母欲有所说。<a id="a-Em"></a>老母报曰。<a id="a-En"></a>何所诫敕。<a id="a-Eo"></a>宾头卢报曰。<a id="a-Ep"></a>今持此饼往世尊所。<a id="a-Eq"></a>若有诫敕我共奉行。<a id="a-Er"></a>老母报曰。<a id="a-Es"></a>此事甚快。<a id="a-Et"></a>是时老母躬负此饼。<a id="a-Eu"></a>从宾头卢复往世尊所。<a id="a-Ev"></a>头面礼足在一面立。<a id="a-Ew"></a>白世尊曰。<a id="a-Ex"></a>此母难陀。<a id="a-Ey"></a>是跋提长者姊。<a id="a-Ez"></a>悭贪独食不肯施人。<a id="a-F0"></a>唯愿世尊为说笃信之法使得开解。<a id="a-F1"></a>尔时世尊告老母曰。<a id="a-F2"></a>汝今持饼施佛及余比丘僧比丘尼优婆塞优婆夷并贫穷者。<a id="a-F3"></a>然故有饼。<a id="a-F4"></a>可持弃净地及无虫水中。<a id="a-F5"></a>即以此饼次第赋之。<a id="a-F6"></a>及着净水中。<a id="a-F7"></a>即时焰起。<a id="a-F8"></a>老母见已寻怀恐惧。<a id="a-F9"></a>世尊渐与说法施戒生天之论。<a id="a-FA"></a>苦集尽道。<a id="a-FB"></a>即于座上得法眼净。<a id="a-FC"></a>承事三尊受持五戒。<a id="a-FD"></a>使发欢喜礼佛而去。</p>
  <p id="aFE">又十诵律云。<a id="a-FF"></a>佛在舍卫国。<a id="a-FG"></a>时有长老迦留陀夷得阿罗汉道。<a id="a-FH"></a>持钵入城乞食。<a id="a-FI"></a>到一婆罗门舍。<a id="a-FJ"></a>主人不在。<a id="a-FK"></a>妇闭门作煎饼。<a id="a-FL"></a>迦留陀夷比丘。<a id="a-FM"></a>即入禅定起通。<a id="a-FN"></a>从外地没涌出中庭。<a id="a-FO"></a>乃以指弹。<a id="a-FP"></a>妇即回顾作是念言。<a id="a-FQ"></a>此沙门从何处入。<a id="a-FR"></a>此必贪饼故来。<a id="a-FS"></a>我终不与。<a id="a-FT"></a>即语夷言。<a id="a-FU"></a>纵使眼脱我亦不与。<a id="a-FV"></a>而以神力即两眼脱出。<a id="a-FW"></a>复念纵出眼如碗。<a id="a-FX"></a>我亦不与即变眼如碗。<a id="a-FY"></a>复念纵若倒立我前。<a id="a-FZ"></a>我亦不与。<a id="a-Fa"></a>即于前倒立。<a id="a-Fb"></a>复念纵汝若死。<a id="a-Fc"></a>我亦不与。<a id="a-Fd"></a>即入灭受想定。<a id="a-Fe"></a>心想皆灭无所觉知。<a id="a-Ff"></a>时婆罗门妇牵挽不动。<a id="a-Fg"></a>即大惊怖念。<a id="a-Fh"></a>是沙门常游波斯匿王宫末利夫人之师。<a id="a-Fi"></a>若闻在我家死者。<a id="a-Fj"></a>我等大衰。<a id="a-Fk"></a>即语比丘言。<a id="a-Fl"></a>汝若活者我求与一饼。<a id="a-Fm"></a>迦留陀夷便出于定。<a id="a-Fn"></a>妇即看饼。<a id="a-Fo"></a>先煎好者意惜不与。<a id="a-Fp"></a>更刮盆边得一小面。<a id="a-Fq"></a>煎之转胜。<a id="a-Fr"></a>以先者与。<a id="a-Fs"></a>适举一饼余皆相着。<a id="a-Ft"></a>迦留语言。<a id="a-Fu"></a>姊与我几许。<a id="a-Fv"></a>举四饼欲持与之。<a id="a-Fw"></a>迦留语言。<a id="a-Fx"></a>我不须是饼。<a id="a-Fy"></a>可与只桓中僧。<a id="a-Fz"></a>是妇先世已种善根。<a id="a-G0"></a>即自思惟。<a id="a-G1"></a>是比丘实不贪饼。<a id="a-G2"></a>但愍我故而来乞耳。<a id="a-G3"></a>即持饼筐。<a id="a-G4"></a>诣只桓中施众僧竟。<a id="a-G5"></a>在迦留前坐。<a id="a-G6"></a>迦留陀夷观其因缘为说妙法。<a id="a-G7"></a>即于座上得法眼净。<a id="a-G8"></a>作优婆夷。<a id="a-G9"></a>返舍报夫。<a id="a-GA"></a>夫闻即诣迦留陀夷所。<a id="a-GB"></a>迦留陀夷为说妙法得法眼净。<a id="a-GC"></a>作优婆塞。<a id="a-GD"></a>常尽财力供养阇梨。<a id="a-GE"></a>乃至身死犹命子供养令后不断。</p>
  <p id="aGF">又百缘经云。<a id="a-GG"></a>佛在王舍城迦兰陀竹林。<a id="a-GH"></a>尔时目连在一树下见一饿鬼。<a id="a-GI"></a>身如焦柱。<a id="a-GJ"></a>腹如太山。<a id="a-GK"></a>咽如细针发如锥刀。<a id="a-GL"></a>缠刺其身。<a id="a-GM"></a>诸支节间皆悉火然。<a id="a-GN"></a>渴乏欲死唇口干焦。<a id="a-GO"></a>欲趣河泉变为涸竭。<a id="a-GP"></a>假令天降甘雨。<a id="a-GQ"></a>堕其身上。<a id="a-GR"></a>皆变为火。<a id="a-GS"></a>目连即问业缘。<a id="a-GT"></a>饿鬼答言。<a id="a-GU"></a>我渴乏不能答。<a id="a-GV"></a>汝自问佛。<a id="a-GW"></a>目连即诣佛所具述前事。<a id="a-GX"></a>向佛广说。<a id="a-GY"></a>宿造何业受是苦恼。<a id="a-GZ"></a>尔时世尊告目连言。<a id="a-Ga"></a>汝今谛听。<a id="a-Gb"></a>吾当为汝分别解说。<a id="a-Gc"></a>此贤劫中。<a id="a-Gd"></a>波罗柰国。<a id="a-Ge"></a>有佛出世。<a id="a-Gf"></a>号曰迦葉。<a id="a-Gg"></a>有一沙门涉路而行。<a id="a-Gh"></a>极患热渴。<a id="a-Gi"></a>时有女人。<a id="a-Gj"></a>名曰恶见。<a id="a-Gk"></a>井傍汲水。<a id="a-Gl"></a>往从乞水。<a id="a-Gm"></a>女报之曰。<a id="a-Gn"></a>使汝渴死。<a id="a-Go"></a>我终不与。<a id="a-Gp"></a>令我水减。<a id="a-Gq"></a>不可持去。<a id="a-Gr"></a>于时沙门既不得水服道而去。<a id="a-Gs"></a>时彼女人遂复悭贪。<a id="a-Gt"></a>有来乞者终不施与。<a id="a-Gu"></a>其后命终堕饿鬼中。<a id="a-Gv"></a>以是业缘受如是苦。<a id="a-Gw"></a>佛告目连。<a id="a-Gx"></a>欲知彼时女人不施水者。<a id="a-Gy"></a>今此饿鬼是。<a id="a-Gz"></a>佛说是恶见缘时。<a id="a-H0"></a>诸比丘等舍悭贪业。<a id="a-H1"></a>得四沙门果者。<a id="a-H2"></a>或有发无上菩提心者。<a id="a-H3"></a>闻佛所说欢喜奉行。</p>
  <p id="aH4">又付法藏经云。<a id="a-H5"></a>时有僧伽耶舍罗汉。<a id="a-H6"></a>有大智慧言辞清辩。<a id="a-H7"></a>昔虽出家未证道迹。<a id="a-H8"></a>游行大海边见一宫殿。<a id="a-H9"></a>七宝庄严光明殊胜。<a id="a-HA"></a>僧伽耶舍见时以到。<a id="a-HB"></a>即往彼宫说偈乞食云。</p>
  <p id="aHC">饥为第一病　　行为第一苦</p>
  <p id="aHD">如是知法者　　可得涅槃道</p>
  <p id="aHE">是时舍主即出奉迎。<a id="a-HF"></a>敷置茵褥请入就坐。<a id="a-HG"></a>耶舍见其家内有二饿鬼。<a id="a-HH"></a>裸形黑瘦饥虚羸乏。<a id="a-HI"></a>锁其身首各着一床。<a id="a-HJ"></a>复有一钵满中香饭。<a id="a-HK"></a>以瓶盛水安置其侧。<a id="a-HL"></a>尔时舍主即取此食奉施比丘。<a id="a-HM"></a>语言。<a id="a-HN"></a>大德。<a id="a-HO"></a>慎勿以食与此饿鬼。<a id="a-HP"></a>尔时比丘见其饥困。<a id="a-HQ"></a>即以少饭而施与之。<a id="a-HR"></a>鬼得食已即吐脓血。<a id="a-HS"></a>遍流在地污其宫殿。<a id="a-HT"></a>尔时比丘怪而问之。<a id="a-HU"></a>此鬼何缘受斯罪报。<a id="a-HV"></a>舍主答曰。<a id="a-HW"></a>斯鬼前世。<a id="a-HX"></a>一是吾息。<a id="a-HY"></a>一是儿妇。<a id="a-HZ"></a>我昔布施作诸功德。<a id="a-Ha"></a>而彼夫妻常怀恚惜。<a id="a-Hb"></a>我数数教诲都不纳受。<a id="a-Hc"></a>因立誓曰。<a id="a-Hd"></a>如此罪业必获恶报。<a id="a-He"></a>若受罪时我当看汝。<a id="a-Hf"></a>由是因缘得斯苦恼。<a id="a-Hg"></a>小复前行至一住处。<a id="a-Hh"></a>堂阁严饰种种奇妙。<a id="a-Hi"></a>满中众僧经行禅思。<a id="a-Hj"></a>日时以到。<a id="a-Hk"></a>鸣椎集食。<a id="a-Hl"></a>食将欲讫。<a id="a-Hm"></a>尔时肴膳变成脓血。<a id="a-Hn"></a>便以钵器共相打掷。<a id="a-Ho"></a>头面破坏血流污身。<a id="a-Hp"></a>而作是言。<a id="a-Hq"></a>何为惜食。<a id="a-Hr"></a>今受此苦。<a id="a-Hs"></a>耶舍前问其意。<a id="a-Ht"></a>答言。<a id="a-Hu"></a>长老。<a id="a-Hv"></a>我等先世迦葉佛时。<a id="a-Hw"></a>同止一处。<a id="a-Hx"></a>客比丘来咸共嗔恚。<a id="a-Hy"></a>藏惜饮食而不共分。<a id="a-Hz"></a>以此缘故今受此苦。</p>
  <p id="aI0">正报颂曰。</p>
  <p id="aI1">贪欣诈道德　　刻削为伎业</p>
  <p id="aI2">巧诳怀万端　　求利心千匝</p>
  <p id="aI3">受罪地狱中　　习气犹行劫</p>
  <p id="aI4">交刀割肉尽　　白骨连相接</p>
  <p id="aI5">习报颂曰。</p>
  <p id="aI6">为兹贪欲故　　恶道转沉沦</p>
  <p id="aI7">罪毕生人道　　余风尚袭身</p>
  <p id="aI8">常抱豺狼志　　谁人喜与怜</p>
  <p id="aI9">终身不寤此　　可笑顽愚人</p>
  <p data-pb></p>
  <h2 id="aIA">感应缘(略引三验)</h2>
  <p id="aIB">魏司马宣王 魏胡人支法存 齐太守张善。</p>
  <p id="aIC">魏司马宣王。<a id="a-ID"></a>功业日隆。<a id="a-IE"></a>又诛魏大将军曹爽。<a id="a-IF"></a>篡夺之迹稍彰。<a id="a-IG"></a>王陵时为杨州刺史。<a id="a-IH"></a>以魏帝制。<a id="a-II"></a>于强臣不堪为主。<a id="a-IJ"></a>楚王彪年长而有才。<a id="a-IK"></a>欲迎立。<a id="a-IL"></a>兖州刺史华以陵阴谋白宣王。<a id="a-IM"></a>宣王自将中军讨陵。<a id="a-IN"></a>掩然卒至。<a id="a-IO"></a>陵自知势穷乃单船出迎宣王。<a id="a-IP"></a>宣王送陵还京师。<a id="a-IQ"></a>陵至顷城过贾逵庙侧。<a id="a-IR"></a>陵呼曰。<a id="a-IS"></a>贾梁道。<a id="a-IT"></a>吾固尽心于魏之社稷。<a id="a-IU"></a>唯尔有神知之。<a id="a-IV"></a>陵遂饮药死。<a id="a-IW"></a>三族皆诛。<a id="a-IX"></a>其年宣王有疾。<a id="a-IY"></a>白日见陵来。<a id="a-IZ"></a>并贾逵为祟。<a id="a-Ia"></a>因呼字曰。<a id="a-Ib"></a>彦云缓我。<a id="a-Ic"></a>宣王身亦有打处。<a id="a-Id"></a>少日遂薨。</p>
  <p id="aIe">魏支法存者。<a id="a-If"></a>本是胡人。<a id="a-Ig"></a>生长广州妙善医术。<a id="a-Ih"></a>遂成巨富有八丈毾[登*毛]。<a id="a-Ii"></a>作百种形像光彩曜日。<a id="a-Ij"></a>又有沉香八尺版床。<a id="a-Ik"></a>居常芬馥。<a id="a-Il"></a>王谈为广州刺史。<a id="a-Im"></a>大儿劭之屡求二物。<a id="a-In"></a>法存不与。<a id="a-Io"></a>王谈因存亮继杀。<a id="a-Ip"></a>而藉没家财焉。<a id="a-Iq"></a>死后形见于府囚辄打阁下鼓。<a id="a-Ir"></a>似若称冤魂。<a id="a-Is"></a>如此经寻月。<a id="a-It"></a>王谈得病。<a id="a-Iu"></a>常见法存守之。<a id="a-Iv"></a>少时遂亡。<a id="a-Iw"></a>劭之至杨都又死(此二验出冤魂志)</p>
  <p id="aIx">齐阳翟太守张善。<a id="a-Iy"></a>苛酷贪叨恶声流布。<a id="a-Iz"></a>兰台遣御史魏晖俊就郡绳治。<a id="a-J0"></a>赃贿狼藉。<a id="a-J1"></a>罪当入死。<a id="a-J2"></a>善于狱中使人通启。<a id="a-J3"></a>翻诬晖俊受纳民赇枉见推缚。<a id="a-J4"></a>文宣帝大怒。<a id="a-J5"></a>以为法司阿曲。<a id="a-J6"></a>必须穷正。<a id="a-J7"></a>令尚书左丞卢斐覆之。<a id="a-J8"></a>斐遂希旨。<a id="a-J9"></a>成晖俊罪状奏报。<a id="a-JA"></a>于市斩之。<a id="a-JB"></a>晖俊遗嘱令史曰。<a id="a-JC"></a>我之情理是君所具。<a id="a-JD"></a>今日之事可复如何。<a id="a-JE"></a>当办纸百张笔两筦墨一挺以随吾尸。<a id="a-JF"></a>若有灵只必望报雪。<a id="a-JG"></a>令史哀悼货卖衣裳。<a id="a-JH"></a>为之殡殓。<a id="a-JI"></a>并备纸笔。<a id="a-JJ"></a>后十五日张善得病。<a id="a-JK"></a>唯云。<a id="a-JL"></a>叩头魏尚书。<a id="a-JM"></a>尚书者世俗呼台使之通称也。<a id="a-JN"></a>未旬而死。<a id="a-JO"></a>才踰两月卢斐坐讥骏魏史。<a id="a-JP"></a>为魏收所奏。<a id="a-JQ"></a>文帝驱杀之(此一验出冥祥记)</p>
 </body>
</html>