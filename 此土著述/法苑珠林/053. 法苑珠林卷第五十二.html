<!doctype html>
<html id="z3IBWij1RD" data-ver="1409">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第五十二</h1>
  <h2 id="a2">眷属篇第五十六 校量篇第五十七</h2>
  <h2 id="a3">眷属篇(此有四部)</h2>
  <p id="a4">述意部 哀恋部 改易部 离着部。</p>
  <p data-pb></p>
  <h2 id="a5">述意部第一</h2>
  <p id="a6">寻眷属萍移新故轮转。<a id="a-7"></a>去留难卜聚会暂时。<a id="a-8"></a>良由善恶缘别升沉殊趣。<a id="a-9"></a>善如难陀弃荣欲而从道。<a id="a-A"></a>罗云舍王位而断结。<a id="a-B"></a>如旃檀林旃檀围绕。<a id="a-C"></a>随应而度。<a id="a-D"></a>调御之美于兹可见。<a id="a-E"></a>恶如调达破僧阇王害父。<a id="a-F"></a>常怀毒意常结怨仇。<a id="a-G"></a>既同棘刺之林。<a id="a-H"></a>亦类蚖蛇之种。<a id="a-I"></a>善恶路分祸福可睹也。</p>
  <h2 id="aJ">哀恋部第二</h2>
  <p id="aK">如须摩提长者经云。<a id="a-L"></a>佛在世时。<a id="a-M"></a>舍卫城有大长者子。<a id="a-N"></a>名须摩提。<a id="a-O"></a>是人命终。<a id="a-P"></a>父母宗亲及诸知识。<a id="a-Q"></a>一时号哭哀悼躄踊。<a id="a-R"></a>称怨大唤闷绝于地。<a id="a-S"></a>或有唤父母兄弟者。<a id="a-T"></a>或有呼夫主大家者。<a id="a-U"></a>如是种种号啕啼哭。<a id="a-V"></a>又有把土而自坌者。<a id="a-W"></a>又有持刀断其发者。<a id="a-X"></a>譬如有人毒箭入心苦恼无量。<a id="a-Y"></a>或有以衣自覆而悲泣者。<a id="a-Z"></a>譬如大风鼓扇林树枝柯相枨。<a id="a-a"></a>又如失水之鱼宛转在地。<a id="a-b"></a>又如斩截大树崩倒狼藉。<a id="a-c"></a>以如是楚毒而加其身。<a id="a-d"></a>尔时世尊知而故问阿难。<a id="a-e"></a>彼诸大众何故哀号悲泣如是。<a id="a-f"></a>阿难具以白佛。<a id="a-g"></a>唯愿世尊。<a id="a-h"></a>为度一切。<a id="a-i"></a>可往至彼。<a id="a-j"></a>诸佛世尊不以无请而有不说。<a id="a-k"></a>我今为彼诸人劝请于佛。<a id="a-l"></a>世尊以大慈悲愿往至彼。</p>
  <p id="am">尔时如来受阿难请。<a id="a-n"></a>即往其家。<a id="a-o"></a>是时彼诸人等。<a id="a-p"></a>遥见世尊。<a id="a-q"></a>各各以手拭面前来迎佛。<a id="a-r"></a>既至佛所头面礼足。<a id="a-s"></a>悲哀鲠塞不能发言。<a id="a-t"></a>正欲长叹。<a id="a-u"></a>以敬佛故不敢出息。<a id="a-v"></a>噎气而住。<a id="a-w"></a>尔时佛告长者父母等。<a id="a-x"></a>汝等何故悲泣懊恼着此幻法。<a id="a-y"></a>是诸人等同时发言。<a id="a-z"></a>而白佛言。<a id="a-10"></a>世尊。<a id="a-11"></a>是城中唯有此。<a id="a-12"></a>人聪明智慧端正殊妙。<a id="a-13"></a>年既盛壮。<a id="a-14"></a>于诸人中为无有上。<a id="a-15"></a>又复多饶财宝仓库盈溢。<a id="a-16"></a>车马衣服奴婢使人。<a id="a-17"></a>如是悉备无所乏短。<a id="a-18"></a>一旦命终。<a id="a-19"></a>是故我等。<a id="a-1A"></a>悲泣恋慕不能自胜。<a id="a-1B"></a>善哉世尊。<a id="a-1C"></a>愿为我等方便说法得离诸恼。<a id="a-1D"></a>从今已后更不复受如是诸苦。</p>
  <p id="a1E">尔时世尊告长者父母宗亲知识及诸大众。<a id="a-1F"></a>汝等曾见有生不老病死不。<a id="a-1G"></a>诸人白佛言。<a id="a-1H"></a>未曾见也。<a id="a-1I"></a>佛复告诸大众。<a id="a-1J"></a>汝等欲离生老病死忧悲苦恼者。<a id="a-1K"></a>莫复念是恩爱之缚。<a id="a-1L"></a>标心正见归命三宝。<a id="a-1M"></a>所以者何。<a id="a-1N"></a>于诸世间无过佛者。<a id="a-1O"></a>能导盲冥愚痴之众。<a id="a-1P"></a>佛所说法即是良药。<a id="a-1Q"></a>尔时世尊即说偈言。</p>
  <p id="a1R">十方世界中　　生者无不死</p>
  <p id="a1S">生死往来道　　唯法能除灭</p>
  <p id="a1T">无有十方刹　　命终能济者</p>
  <p id="a1U">唯佛能除断　　是故归命佛</p>
  <p id="a1V">若人作不善　　好行十恶者</p>
  <p id="a1W">心常怀憍慢　　不敬于三宝</p>
  <p id="a1X">不能净持戒　　懈怠不精进</p>
  <p id="a1Y">如是诸人等　　皆名之为死</p>
  <p id="a1Z">无常计有常　　不净计有净</p>
  <p id="a1a">实苦而言乐　　无我计有我</p>
  <p id="a1b">众生生死中　　深着于倒见</p>
  <p id="a1c">千万亿劫中　　不知生死本</p>
  <p id="a1d">若有人能解　　真实大法者</p>
  <p id="a1e">能知此非常　　最为大苦本</p>
  <p id="a1f">若人见垢浊　　断际三毒本</p>
  <p id="a1g">必能得成就　　无上之大法</p>
  <p id="a1h">尔时长者诸眷属等闻佛所说。<a id="a-1i"></a>悲苦皆息并获道果。<a id="a-1j"></a>又法句喻经云。<a id="a-1k"></a>昔有婆罗门。<a id="a-1l"></a>少年出家。<a id="a-1m"></a>学至六十不能得道。<a id="a-1n"></a>婆罗门法六十不得道。<a id="a-1o"></a>然后归家娶妇为居家。<a id="a-1p"></a>生得一男端正可爱。<a id="a-1q"></a>至年七岁书学聪慧。<a id="a-1r"></a>才辩出口有逾人之操。<a id="a-1s"></a>卒得重病一宿命终。<a id="a-1t"></a>梵志怜惜不能自胜。<a id="a-1u"></a>伏其尸上气绝复苏。<a id="a-1v"></a>亲族谏喻夺尸殡敛。<a id="a-1w"></a>埋着城外。<a id="a-1x"></a>梵志自念。<a id="a-1y"></a>我今啼哭。<a id="a-1z"></a>计无所益。<a id="a-20"></a>不如往至阎罗王所先乞索儿命。<a id="a-21"></a>于是梵志沐浴斋戒。<a id="a-22"></a>赍持华香发舍而去。<a id="a-23"></a>所在问人。<a id="a-24"></a>阎罗王所治处为在何许。<a id="a-25"></a>展转前行。<a id="a-26"></a>行数千里至深山中。<a id="a-27"></a>见诸得道梵志。<a id="a-28"></a>复问如前。<a id="a-29"></a>诸梵志问曰。<a id="a-2A"></a>卿问阎罗王所治处欲求何等。<a id="a-2B"></a>答曰。<a id="a-2C"></a>我有一子。<a id="a-2D"></a>辩慧过人。<a id="a-2E"></a>近日卒亡。<a id="a-2F"></a>悲穷懊恼不能自解。<a id="a-2G"></a>欲至王所求乞儿命。<a id="a-2H"></a>还将归家养以备老。<a id="a-2I"></a>诸梵志等。<a id="a-2J"></a>愍其愚痴即告之曰阎罗王所治之处。<a id="a-2K"></a>非是生人所可得到也。<a id="a-2L"></a>当示卿方。<a id="a-2M"></a>宜从此西行四百余里有大川。<a id="a-2N"></a>其中有城。<a id="a-2O"></a>此是诸天神案行世间停宿之城。<a id="a-2P"></a>阎罗王常以四月四日案行必过此城。<a id="a-2Q"></a>卿持斋戒往必见之。<a id="a-2R"></a>梵志欢喜奉教而去。<a id="a-2S"></a>到其川中见好城郭。<a id="a-2T"></a>宫殿屋舍如忉利天。<a id="a-2U"></a>梵志诣门烧香翘脚。<a id="a-2V"></a>祝愿求见阎罗王。<a id="a-2W"></a>王敕守门人引见之。<a id="a-2X"></a>梵志启言。<a id="a-2Y"></a>晚生一男欲以备老。<a id="a-2Z"></a>养育七岁近日命终。<a id="a-2a"></a>唯愿大王。<a id="a-2b"></a>垂恩布施还我儿命。<a id="a-2c"></a>阎罗王言。<a id="a-2d"></a>所求大善。<a id="a-2e"></a>卿儿今在东园中戏。<a id="a-2f"></a>自往将去。<a id="a-2g"></a>梵志即往。<a id="a-2h"></a>见儿与诸小儿共戏。<a id="a-2i"></a>即前抱之。<a id="a-2j"></a>向之啼泣曰。<a id="a-2k"></a>我昼夜念汝食寐不甘。<a id="a-2l"></a>汝宁不念父母辛苦以不。<a id="a-2m"></a>小儿惊唤逆呵之曰。<a id="a-2n"></a>痴騃老翁不达道理。<a id="a-2o"></a>寄住须臾名人为子。<a id="a-2p"></a>勿妄多言不如早去。<a id="a-2q"></a>今我此间自有父母。<a id="a-2r"></a>邂逅之间唐自手抱。<a id="a-2s"></a>梵志怅然涕泣而去。<a id="a-2t"></a>即自念言。<a id="a-2u"></a>我闻瞿昙沙门知人魂神变化之道。<a id="a-2v"></a>当往问之。<a id="a-2w"></a>于是梵志即还佛所。<a id="a-2x"></a>时佛在舍卫只桓为大众说法。<a id="a-2y"></a>梵志见佛稽首作礼。<a id="a-2z"></a>具以本末向佛陈之。<a id="a-30"></a>实是我儿不肯见名。<a id="a-31"></a>反谓语我为痴騃老翁。<a id="a-32"></a>寄住须臾认我为子。<a id="a-33"></a>永无父子之情。<a id="a-34"></a>何缘乃尔。<a id="a-35"></a>佛告梵志。<a id="a-36"></a>汝实愚痴。<a id="a-37"></a>人死神去便更受形。<a id="a-38"></a>父母妻子因缘合居。<a id="a-39"></a>譬如寄客起则离散。<a id="a-3A"></a>愚迷缚着计为己有。<a id="a-3B"></a>忧悲苦恼不识本根。<a id="a-3C"></a>沉溺生死未央休息。<a id="a-3D"></a>唯有慧者不贪恩爱。<a id="a-3E"></a>觉苦舍习勤修经戒。<a id="a-3F"></a>灭除识想生死得尽。<a id="a-3G"></a>梵志闻已豁然意解。<a id="a-3H"></a>即于座上得罗汉道。</p>
  <p id="a3I">又大法炬经云。<a id="a-3J"></a>佛言。<a id="a-3K"></a>一切众生皆悉随其形类而置名字。<a id="a-3L"></a>如鸟雀等。<a id="a-3M"></a>而彼饿鬼众生之中。<a id="a-3N"></a>无有决定差别名字。<a id="a-3O"></a>勿谓天定天也。<a id="a-3P"></a>人定人也。<a id="a-3Q"></a>饿鬼定饿鬼也。<a id="a-3R"></a>如一事上有种种名。<a id="a-3S"></a>如一人上有种种名。<a id="a-3T"></a>如一天乃至饿鬼畜生有种种名。<a id="a-3U"></a>亦复如是。<a id="a-3V"></a>亦有多饿鬼全无名字。<a id="a-3W"></a>于一弹指顷转变身体作种种形。<a id="a-3X"></a>云何可得呼其名也。<a id="a-3Y"></a>彼中恶业因缘未尽故。<a id="a-3Z"></a>于一念中种种变身。</p>
  <p data-pb></p>
  <h2 id="a3a">改易部第三</h2>
  <p id="a3b">如法句喻经云。<a id="a-3c"></a>昔佛在舍卫国。<a id="a-3d"></a>为天人说法。<a id="a-3e"></a>时城中有婆罗门长者。<a id="a-3f"></a>财富无数。<a id="a-3g"></a>为人悭贪不好布施。<a id="a-3h"></a>食常闭门不喜人客。<a id="a-3i"></a>若有其食时。<a id="a-3j"></a>辄敕门士坚闭门户。<a id="a-3k"></a>勿令有人妄入门里乞丐求索。<a id="a-3l"></a>尔时长者欻思美食。<a id="a-3m"></a>便敕其妻令作饭食教杀肥鸡。<a id="a-3n"></a>姜椒和调煮之令熟。<a id="a-3o"></a>饭食饤饾即时已办。<a id="a-3p"></a>敕外闭门。<a id="a-3q"></a>夫妻二人坐一小儿。<a id="a-3r"></a>着聚中央便共饮食。<a id="a-3s"></a>父母取鸡肉着儿口中。<a id="a-3t"></a>如是数数初不有废。<a id="a-3u"></a>佛知此长者宿福应度。<a id="a-3v"></a>化作沙门。<a id="a-3w"></a>伺其坐食现出坐前。<a id="a-3x"></a>便祝愿云。<a id="a-3y"></a>但言多少布施可得大福。<a id="a-3z"></a>长者举头见化沙门。<a id="a-40"></a>即骂之言。<a id="a-41"></a>汝为道人而无羞耻。<a id="a-42"></a>室家坐食何为唐突。<a id="a-43"></a>沙门答曰。<a id="a-44"></a>卿自愚痴不知羞耻。<a id="a-45"></a>今我乞士何故惭羞。<a id="a-46"></a>长者问曰。<a id="a-47"></a>吾及室家自共娱乐何故惭羞。<a id="a-48"></a>沙门答曰。<a id="a-49"></a>卿杀父妻母。<a id="a-4A"></a>供养怨家不知惭耻。<a id="a-4B"></a>反谓乞士何不惭羞。<a id="a-4C"></a>于是世尊。<a id="a-4D"></a>即说偈言。</p>
  <p id="a4E">所生枝不绝　　但用食贪欲</p>
  <p id="a4F">养怨益丘塳　　愚人当汲汲</p>
  <p id="a4G">虽狱有钩鍱　　慧人不谓牢</p>
  <p id="a4H">愚见妻子饰　　深着爱其牢</p>
  <p id="a4I">慧说爱为狱　　深固难得出</p>
  <p id="a4J">是故当断弃　　不亲欲能安</p>
  <p id="a4K">长者闻偈惊而问之。<a id="a-4L"></a>道人何故说此。<a id="a-4M"></a>答曰。<a id="a-4N"></a>案上鸡者是卿先世时父。<a id="a-4O"></a>以悭贪故常生鸡中为卿所食。<a id="a-4P"></a>此小儿者往作罗刹。<a id="a-4Q"></a>卿作贾客大人乘船入海。<a id="a-4R"></a>舟辄失流堕罗刹国中为罗刹所食。<a id="a-4S"></a>如是五百世。<a id="a-4T"></a>寿尽来生为卿作子。<a id="a-4U"></a>以卿余罪未毕故来欲相害耳。<a id="a-4V"></a>今是妻者。<a id="a-4W"></a>是卿先世时母。<a id="a-4X"></a>以恩爱深固今还与卿作妇。<a id="a-4Y"></a>今卿愚痴不识宿命。<a id="a-4Z"></a>杀父养怨。<a id="a-4a"></a>以母为妻。<a id="a-4b"></a>五道生死轮转无际周旋五道。<a id="a-4c"></a>谁能知者。<a id="a-4d"></a>唯有道人见此睹彼。<a id="a-4e"></a>愚者不知岂不惭耻于是长者懎然。<a id="a-4f"></a>毛竖如畏怖状。<a id="a-4g"></a>佛现威神令识宿命。<a id="a-4h"></a>长者见佛即识宿命。<a id="a-4i"></a>寻则忏悔谢过便受五戒。<a id="a-4j"></a>佛为说法得须陀洹道。<a id="a-4k"></a>又杂宝藏经云。<a id="a-4l"></a>佛时游行到居阿罗国。<a id="a-4m"></a>便于中路一树下坐。<a id="a-4n"></a>有一老母名迦旦遮罗。<a id="a-4o"></a>系属于人井上汲水。<a id="a-4p"></a>佛语阿难。<a id="a-4q"></a>往索水来。<a id="a-4r"></a>阿难承佛敕即往索水。<a id="a-4s"></a>尔时老母闻佛索水。<a id="a-4t"></a>自担罐往。<a id="a-4u"></a>既到佛所放罐着地。<a id="a-4v"></a>直往抱佛。<a id="a-4w"></a>阿难欲遮。<a id="a-4x"></a>佛言莫遮。<a id="a-4y"></a>此老母者。<a id="a-4z"></a>五百身中曾为我母。<a id="a-50"></a>爱心未尽是以抱我。<a id="a-51"></a>若当遮者沸血从面门出而即命终。<a id="a-52"></a>既得抱佛。<a id="a-53"></a>呜其手足。<a id="a-54"></a>在一面立。<a id="a-55"></a>佛语阿难。<a id="a-56"></a>往唤其主。<a id="a-57"></a>其主来至头面礼佛却住一面。<a id="a-58"></a>佛语主言。<a id="a-59"></a>放此老母使得出家。<a id="a-5A"></a>若出家者当得罗汉。<a id="a-5B"></a>主便即放。<a id="a-5C"></a>迦葉佛时出家学道故得罗汉。<a id="a-5D"></a>尔时为徒众主骂诸圣尼为婢。<a id="a-5E"></a>今属于他。<a id="a-5F"></a>五百身中常为我母。<a id="a-5G"></a>遮我布施常生贫贱。</p>
  <p id="a5H">又贤愚经云。<a id="a-5I"></a>舍卫国中有豪富长者。<a id="a-5J"></a>唯无子息。<a id="a-5K"></a>每祷祀神祇求索一子。<a id="a-5L"></a>精诚款笃妇便怀妊。<a id="a-5M"></a>日月满足生一男儿。<a id="a-5N"></a>其儿端正世所希有。<a id="a-5O"></a>父母宗亲共相合集。<a id="a-5P"></a>诣大江边饮食自娱。<a id="a-5Q"></a>临河不固失儿堕水。<a id="a-5R"></a>寻时搏撮竟不能得。<a id="a-5S"></a>父母怜念绝气复苏。<a id="a-5T"></a>其儿功德竟复不死。<a id="a-5U"></a>至河水中随水沉浮。<a id="a-5V"></a>时有一鱼吞此小儿。<a id="a-5W"></a>虽在鱼腹犹复不死。<a id="a-5X"></a>时有小村而在下流。<a id="a-5Y"></a>有一富家亦无子姓。<a id="a-5Z"></a>种种求索困不能得。<a id="a-5a"></a>而彼富家常令一奴捕鱼贩卖。<a id="a-5b"></a>其奴捕得吞小儿鱼。<a id="a-5c"></a>割腹看之得一小儿。<a id="a-5d"></a>面貌端正得已欢喜。<a id="a-5e"></a>我家由来祷祠求索。<a id="a-5f"></a>精诚报应故天与我。<a id="a-5g"></a>即便摩抆乳哺养之。<a id="a-5h"></a>时彼上村父母追索此是我儿于彼河失。<a id="a-5i"></a>今汝得之。<a id="a-5j"></a>愿以见还。<a id="a-5k"></a>时彼长者而答之曰。<a id="a-5l"></a>我家由来祷祠求子。<a id="a-5m"></a>今神报应赐我一儿。<a id="a-5n"></a>君之亡儿竟何所在。<a id="a-5o"></a>纷纭不了诣王求断。<a id="a-5p"></a>于是二家各引道理。<a id="a-5q"></a>王闻其说靡知所如。<a id="a-5r"></a>即为二家共养此儿。<a id="a-5s"></a>至儿长大各为娶妇。<a id="a-5t"></a>安置家业二处异居。<a id="a-5u"></a>此妇生子即属此家。<a id="a-5v"></a>彼妇生儿即属彼家。<a id="a-5w"></a>时二长者各随王教。<a id="a-5x"></a>其儿长大俱为娶妇。<a id="a-5y"></a>供给所须无有乏短。<a id="a-5z"></a>其儿白二父母请求出家。<a id="a-60"></a>父母心爱不能距逆。<a id="a-61"></a>即便听许。<a id="a-62"></a>即往佛所求索入道。<a id="a-63"></a>佛即听之。<a id="a-64"></a>赞言善来。<a id="a-65"></a>头须自堕即成沙门。<a id="a-66"></a>字曰重姓。<a id="a-67"></a>佛为说法得尽诸苦。<a id="a-68"></a>即于座上成阿罗汉。<a id="a-69"></a>阿难白佛。<a id="a-6A"></a>不审世尊。<a id="a-6B"></a>此重姓比丘。<a id="a-6C"></a>本造何行种何善根。<a id="a-6D"></a>而今生世堕水鱼吞而故不死。<a id="a-6E"></a>佛告阿难。<a id="a-6F"></a>汝且听之。<a id="a-6G"></a>吾当为说。<a id="a-6H"></a>过去久远有佛世尊号毗婆尸。<a id="a-6I"></a>集诸大众为说妙法。<a id="a-6J"></a>时有长者来至会中。<a id="a-6K"></a>闻受三归受不杀戒。<a id="a-6L"></a>复以一钱布施彼佛。<a id="a-6M"></a>由是之故世世受福无有乏短。<a id="a-6N"></a>佛告阿难。<a id="a-6O"></a>尔时长者今重姓比丘是也。<a id="a-6P"></a>由施一钱九十一劫常富钱财。<a id="a-6Q"></a>至于今世二家供给。<a id="a-6R"></a>受不杀戒故堕水鱼吞不死。<a id="a-6S"></a>受二自归故今值我世得阿罗汉道。<a id="a-6T"></a>又佛说长者子懊恼三处经云。<a id="a-6U"></a>尔时舍卫城有大富长者。<a id="a-6V"></a>财宝无数家无亲子。<a id="a-6W"></a>恐终后没官。<a id="a-6X"></a>夫妇祷祠归命三宝。<a id="a-6Y"></a>精勤不懈便得怀躯。<a id="a-6Z"></a>妇人黠者有五事应知。<a id="a-6a"></a>一知夫婿意。<a id="a-6b"></a>二知夫婿念不念。<a id="a-6c"></a>三知所因怀躯四别知男女。<a id="a-6d"></a>五别知善恶。<a id="a-6e"></a>是妇报长者。<a id="a-6f"></a>我已怀躯。<a id="a-6g"></a>长者欢喜。<a id="a-6h"></a>月满生男。<a id="a-6i"></a>加五乳母供养抱持。<a id="a-6j"></a>长大索得好妇。<a id="a-6k"></a>其儿夫妇行园。<a id="a-6l"></a>园中有树。<a id="a-6m"></a>名曰无忧。<a id="a-6n"></a>华色鲜白絮弱绯色。<a id="a-6o"></a>妇语夫言。<a id="a-6p"></a>欲得此华。<a id="a-6q"></a>夫便上树为取此华。<a id="a-6r"></a>树枝细劣即时摧折。<a id="a-6s"></a>儿便堕死。<a id="a-6t"></a>父母闻之奔趣抱头。<a id="a-6u"></a>摩挲占视永绝不苏。<a id="a-6v"></a>父母悲哀五内摧伤。<a id="a-6w"></a>众客见之亦代哀痛。<a id="a-6x"></a>佛与阿难。<a id="a-6y"></a>因入城见愍独一子而堕树死。<a id="a-6z"></a>佛告长者。<a id="a-70"></a>人生有死。<a id="a-71"></a>物成有败。<a id="a-72"></a>对至命尽不可避藏。<a id="a-73"></a>捐去忧念勿复忧戚。<a id="a-74"></a>佛语长者。<a id="a-75"></a>此儿本从忉利天上寿尽来生卿家。<a id="a-76"></a>卿家寿尽便生龙中。<a id="a-77"></a>金翅鸟王即取啖之。<a id="a-78"></a>三处父母一时共啼哭。<a id="a-79"></a>为是谁子。<a id="a-7A"></a>佛即说偈言。</p>
  <p id="a7B">天上诸天子　　为是卿子乎</p>
  <p id="a7C">为在诸龙中　　龙神之子耶</p>
  <p id="a7D">时佛自解言　　非是诸天子</p>
  <p id="a7E">亦非为卿子　　复非诸龙子</p>
  <p id="a7F">生死诸因缘　　无常譬如幻</p>
  <p id="a7G">一切不久立　　譬若如过客</p>
  <p id="a7H">佛语长者。<a id="a-7I"></a>死不可离。<a id="a-7J"></a>去不可追。<a id="a-7K"></a>长者白佛。<a id="a-7L"></a>此儿宿命罪福云何。<a id="a-7M"></a>佛言。<a id="a-7N"></a>此儿前世好喜布施。<a id="a-7O"></a>尊敬于人。<a id="a-7P"></a>缘此福德生豪富家。<a id="a-7Q"></a>喜猎伤害。<a id="a-7R"></a>令身命短。<a id="a-7S"></a>罪福随人如影随形。<a id="a-7T"></a>长者踊跃逮得法忍。</p>
  <p data-pb></p>
  <h2 id="a7U">离着部第四</h2>
  <p id="a7V">如十住毗婆沙论云。<a id="a-7W"></a>于此家中父母兄弟妻子眷属车马等物。<a id="a-7X"></a>增长贪求无有厌足家是难满如海吞流。<a id="a-7Y"></a>家是无足如火焚薪。<a id="a-7Z"></a>家是无息觉观相续。<a id="a-7a"></a>家是苦性如怨诈亲。<a id="a-7b"></a>家是障碍能妨圣道。<a id="a-7c"></a>家是斗乱共相违诤。<a id="a-7d"></a>家是多嗔呵责好丑。<a id="a-7e"></a>家是无常虽久失坏。<a id="a-7f"></a>家是众苦驰求守护。<a id="a-7g"></a>家是疑处犹如怨贼。<a id="a-7h"></a>家是颠倒贪着假名。<a id="a-7i"></a>家是伎人种种妄饰。<a id="a-7j"></a>家是变异贪必离散。<a id="a-7k"></a>家是假借无有实事。<a id="a-7l"></a>家如眠梦富贵则失。<a id="a-7m"></a>家如朝露须臾变灭。<a id="a-7n"></a>家如蜜滴其味甚少。<a id="a-7o"></a>家如棘丛欲刺伤人。<a id="a-7p"></a>家如铁虫觉观常唼。<a id="a-7q"></a>如是等患不可具述。<a id="a-7r"></a>是故在家菩萨当如是观知其家过。<a id="a-7s"></a>在家妻子眷属奴婢财物等不能作救作归。<a id="a-7t"></a>非我善友。<a id="a-7u"></a>是故宜当急舍离之。<a id="a-7v"></a>又无始已来一切众生。<a id="a-7w"></a>于六道中互为父子。<a id="a-7x"></a>亲疏何定。<a id="a-7y"></a>故偈云。</p>
  <p id="a7z">无明蔽慧眼　　数数生死中</p>
  <p id="a80">往来多所作　　更互为父子</p>
  <p id="a81">贪着世间乐　　不知有胜事</p>
  <p id="a82">怨数为知识　　知识数为怨</p>
  <p id="a83">是故我方便　　莫生憎爱心</p>
  <p id="a84">若起憎爱心　　不能通达法</p>
  <p id="a85">又大菩萨藏经云。<a id="a-86"></a>舍利子。<a id="a-87"></a>若有众生味着男女妻妾诸女色欲。<a id="a-88"></a>当知即是味着砾石之雹。<a id="a-89"></a>即是味着利刀之刃。<a id="a-8A"></a>则是味着大热铁丸。<a id="a-8B"></a>即是味着坐热铁床。<a id="a-8C"></a>即是味着热铁几蹬。<a id="a-8D"></a>舍利子。<a id="a-8E"></a>若有味着华鬘香涂。<a id="a-8F"></a>即是味着热铁华鬘。<a id="a-8G"></a>亦是味着屎尿涂身。<a id="a-8H"></a>舍利子。<a id="a-8I"></a>若有摄受居处舍宅。<a id="a-8J"></a>当知摄受大热铁瓮。<a id="a-8K"></a>若有摄受奴婢作使。<a id="a-8L"></a>当知摄受地狱恶卒。<a id="a-8M"></a>若有摄受象马驼驴牛羊鸡豕当知摄受地狱之中黑驳猪狗。<a id="a-8N"></a>又是摄百踰缮那禁卫之卒。<a id="a-8O"></a>取要言之。<a id="a-8P"></a>若有摄受妻妾男女诸女色欲。<a id="a-8Q"></a>当知即是摄受一切众苦忧愁悲恼之聚。<a id="a-8R"></a>舍利子。<a id="a-8S"></a>宁当依附千踰缮那量大热铁床。<a id="a-8T"></a>极热遍热猛焰洞然。<a id="a-8U"></a>于彼父母所给妻妾诸女色欲。<a id="a-8V"></a>乃至不以染爱之心远观其相。<a id="a-8W"></a>何况亲附抱持之者。<a id="a-8X"></a>何以故。<a id="a-8Y"></a>舍利子。<a id="a-8Z"></a>当知妇人是众苦本。<a id="a-8a"></a>是障碍本。<a id="a-8b"></a>是杀害本。<a id="a-8c"></a>是系缚本。<a id="a-8d"></a>是忧愁本。<a id="a-8e"></a>是怨对本。<a id="a-8f"></a>是生盲本。<a id="a-8g"></a>当知妇人灭圣慧眼。<a id="a-8h"></a>当知妇人如热铁华散布于地足蹈其上。<a id="a-8i"></a>当知妇人于诸邪性流布增长。<a id="a-8j"></a>舍利子。<a id="a-8k"></a>何因缘故。<a id="a-8l"></a>名为妇人。<a id="a-8m"></a>所言妇者。<a id="a-8n"></a>名加重担。<a id="a-8o"></a>何以故。<a id="a-8p"></a>能使众生受重担故。<a id="a-8q"></a>能使众生持于重担有所行故。<a id="a-8r"></a>能使众生荷于重担遍周行故。<a id="a-8s"></a>能令众生于此重担心疲苦故。<a id="a-8t"></a>能令众生为于重担所煎迫故。<a id="a-8u"></a>能令众生为于重担所伤害故。<a id="a-8v"></a>舍利子。<a id="a-8w"></a>复以何缘名之为妇。<a id="a-8x"></a>所言妇者。<a id="a-8y"></a>是诸众生所输委处。<a id="a-8z"></a>是贪爱奴所流没处。<a id="a-90"></a>是顺妇者所输税处。<a id="a-91"></a>是妇媚者所迷惑处。<a id="a-92"></a>是妇胜者所归投处。<a id="a-93"></a>是屈妇者所凭仗处。<a id="a-94"></a>妇自在者所放逸处。<a id="a-95"></a>为妇奴者所疲苦处。<a id="a-96"></a>随妇转者所欣仰处。<a id="a-97"></a>舍利子。<a id="a-98"></a>以如是等诸因缘故。<a id="a-99"></a>名是诸处以之为妇。</p>
  <p id="a9A">又杂阿含经云。<a id="a-9B"></a>尔时世尊告诸比丘。<a id="a-9C"></a>有三种子。<a id="a-9D"></a>何等为三。<a id="a-9E"></a>有随生子。<a id="a-9F"></a>有胜生子。<a id="a-9G"></a>有下生子。<a id="a-9H"></a>何等为随生子。<a id="a-9I"></a>谓子父母不杀不盗不淫不妄语不饮酒。<a id="a-9J"></a>子亦随学不杀等。<a id="a-9K"></a>是名随生子。<a id="a-9L"></a>何等为胜生子。<a id="a-9M"></a>若父母不受不杀等。<a id="a-9N"></a>子能受不杀等。<a id="a-9O"></a>是名胜生子。<a id="a-9P"></a>何下生子。<a id="a-9Q"></a>若子父母不受不杀等。<a id="a-9R"></a>子亦不能受不杀等。<a id="a-9S"></a>是名下生子。<a id="a-9T"></a>又五无返复经云。<a id="a-9U"></a>闻如是。<a id="a-9V"></a>一时佛在舍卫国。<a id="a-9W"></a>与千二百五十比丘俱。<a id="a-9X"></a>时有一梵志。<a id="a-9Y"></a>从罗阅只国来欲得学问。<a id="a-9Z"></a>便到舍卫国见父子二人耕田。<a id="a-9a"></a>毒蛇螫杀其子。<a id="a-9b"></a>其父犹耕如故不看。<a id="a-9c"></a>其子亦不啼哭。<a id="a-9d"></a>梵志问曰。<a id="a-9e"></a>此是谁儿。<a id="a-9f"></a>耕者答言。<a id="a-9g"></a>是我之子。<a id="a-9h"></a>曰是卿之子何不啼哭。<a id="a-9i"></a>耕者答曰。<a id="a-9j"></a>人生有死。<a id="a-9k"></a>夫盛有衰。<a id="a-9l"></a>善者有报。<a id="a-9m"></a>恶者有对。<a id="a-9n"></a>愁忧啼哭无益死者。<a id="a-9o"></a>卿今入城。<a id="a-9p"></a>我家某处愿过语之。<a id="a-9q"></a>吾子已死。<a id="a-9r"></a>持一人食来。<a id="a-9s"></a>梵志自念。<a id="a-9t"></a>此是何人而无返复。<a id="a-9u"></a>儿死在地情不愁忧。<a id="a-9v"></a>反更索食。<a id="a-9w"></a>此人不慈无复此比。<a id="a-9x"></a>梵志入城诣耕者家。<a id="a-9y"></a>见死儿母即便语之。<a id="a-9z"></a>卿儿已死。<a id="a-A0"></a>其夫寄信。<a id="a-A1"></a>持一人食来。<a id="a-A2"></a>梵志曰。<a id="a-A3"></a>何以不念子耶。<a id="a-A4"></a>儿母即为梵志说譬喻言。<a id="a-A5"></a>儿来托生我亦不呼。<a id="a-A6"></a>儿今自去非我能留。<a id="a-A7"></a>譬如行客因过主人。<a id="a-A8"></a>客今自去何能得留。<a id="a-A9"></a>我之母子亦复如是。<a id="a-AA"></a>去来进止非我之力。<a id="a-AB"></a>随其本行不能救护。</p>
  <p id="aAC">复语其姊。<a id="a-AD"></a>卿弟已死何不啼哭。<a id="a-AE"></a>姊复说譬喻向梵志言。<a id="a-AF"></a>譬如巧师入山斫木。<a id="a-AG"></a>缚作大筏安置水中。<a id="a-AH"></a>卒逢大风吹破筏散。<a id="a-AI"></a>随水流去。<a id="a-AJ"></a>前后分张不相顾望。<a id="a-AK"></a>我弟亦尔。<a id="a-AL"></a>因缘和合共一家生。<a id="a-AM"></a>随命长短死生无常。<a id="a-AN"></a>合会有离我弟命尽各自所随不能救护。</p>
  <p id="aAO">复语其妇。<a id="a-AP"></a>卿夫已死何不啼哭。<a id="a-AQ"></a>妇说喻向梵志言。<a id="a-AR"></a>譬如飞鸟暮宿高树。<a id="a-AS"></a>同止共宿。<a id="a-AT"></a>伺明早起。<a id="a-AU"></a>各自飞去。<a id="a-AV"></a>行求饮食。<a id="a-AW"></a>有缘即合。<a id="a-AX"></a>无缘即离。<a id="a-AY"></a>我等夫妇亦复如是。<a id="a-AZ"></a>无常对至随其本行不能救护。</p>
  <p id="aAa">复语其奴。<a id="a-Ab"></a>大家已死何不啼哭。<a id="a-Ac"></a>奴复说譬喻言。<a id="a-Ad"></a>我之大家因缘和合。<a id="a-Ae"></a>我如犊子随逐大牛。<a id="a-Af"></a>人杀大牛。<a id="a-Ag"></a>犊子在边不能救护大牛之命。<a id="a-Ah"></a>愁忧啼哭无所补益。<a id="a-Ai"></a>梵志闻已心感自责不识东西。<a id="a-Aj"></a>我闻此国孝顺奉事恭敬三宝。<a id="a-Ak"></a>故从远来欲得学问。<a id="a-Al"></a>既来到此了无所益。<a id="a-Am"></a>更问行人。<a id="a-An"></a>佛在何许。<a id="a-Ao"></a>欲往问之。<a id="a-Ap"></a>行人答言。<a id="a-Aq"></a>近在祇洹精舍。<a id="a-Ar"></a>梵志即到佛所稽首作礼却坐一面。<a id="a-As"></a>合掌低头默无所说。<a id="a-At"></a>佛知其意。<a id="a-Au"></a>谓梵志曰。<a id="a-Av"></a>何以低头愁忧不乐。<a id="a-Aw"></a>梵志曰。<a id="a-Ax"></a>所愿不果违我本心。<a id="a-Ay"></a>是故不乐。<a id="a-Az"></a>佛语梵志。<a id="a-B0"></a>有何所失愁忧不乐。<a id="a-B1"></a>梵志对曰。<a id="a-B2"></a>我从罗阅只国来欲得学问。<a id="a-B3"></a>既来到此见五无返复。<a id="a-B4"></a>佛问梵志。<a id="a-B5"></a>何等五无返复。<a id="a-B6"></a>梵志曰。<a id="a-B7"></a>我见父子二人耕田下种。<a id="a-B8"></a>儿死在地。<a id="a-B9"></a>父亦不愁居家大小都无愁悲。<a id="a-BA"></a>是为大逆。<a id="a-BB"></a>佛言不然。<a id="a-BC"></a>不如卿语。<a id="a-BD"></a>此之五人最为返复。<a id="a-BE"></a>知身非常身非己有。<a id="a-BF"></a>往古圣人不免斯患。<a id="a-BG"></a>何为凡夫大啼小哭无益死者。<a id="a-BH"></a>世俗之人无所识知。<a id="a-BI"></a>生死流转无有休息。<a id="a-BJ"></a>梵志心开意解。<a id="a-BK"></a>我闻佛说。<a id="a-BL"></a>如病得愈。<a id="a-BM"></a>盲者得视。<a id="a-BN"></a>如暗得明。<a id="a-BO"></a>于是梵志即得道迹。<a id="a-BP"></a>一切死亡不足啼哭。<a id="a-BQ"></a>灭死防生非愁忧法。<a id="a-BR"></a>死者身归于土。<a id="a-BS"></a>生者种持产业。<a id="a-BT"></a>欲为亡者。<a id="a-BU"></a>请佛及僧烧香供养。<a id="a-BV"></a>读诵经书日日作礼。<a id="a-BW"></a>复能布施三宝。<a id="a-BX"></a>最是为要。<a id="a-BY"></a>梵志稽首为佛作礼。<a id="a-BZ"></a>欢喜奉行。</p>
  <p id="aBa">颂曰。</p>
  <p id="aBb">眷属多孜扰　　染着乱心神</p>
  <p id="aBc">亲疏未可定　　何得偏憎怜</p>
  <p id="aBd">干城无片实　　渴鹿诤焰尘</p>
  <p id="aBe">息心上空响　　废念心源真</p>
  <p data-pb></p>
  <h2 id="aBf">感应缘(略引七验)</h2>
  <p id="aBg">晋居士杜愿 晋居士董青建 宋居士袁廓 宋居士卞悦之 唐沙门释慧如 唐居士王会师 唐居士李信。</p>
  <p id="aBh">晋杜愿字永平。<a id="a-Bi"></a>梓橦涪城人也。<a id="a-Bj"></a>家巨富有一男名天保。<a id="a-Bk"></a>愿爱念。<a id="a-Bl"></a>年十岁。<a id="a-Bm"></a>泰元三年暴病而死。<a id="a-Bn"></a>经数月日家所养猪生五子。<a id="a-Bo"></a>一子最肥。<a id="a-Bp"></a>后官长新到。<a id="a-Bq"></a>愿将以作礼捉就杀之。<a id="a-Br"></a>有一比丘忽至愿前谓曰。<a id="a-Bs"></a>此豚是君儿也。<a id="a-Bt"></a>如何百余日中而相忘乎。<a id="a-Bu"></a>言竟忽然不见。<a id="a-Bv"></a>四顾寻视见在天西腾空而去。<a id="a-Bw"></a>香气充布弥日乃歇。</p>
  <p id="aBx">晋董青建者。<a id="a-By"></a>不知何许人。<a id="a-Bz"></a>父字贤明建元初为越骑校尉。<a id="a-C0"></a>建母宋氏孕建时。<a id="a-C1"></a>梦有人语云。<a id="a-C2"></a>尔必生男。<a id="a-C3"></a>体上当有青志。<a id="a-C4"></a>可名为青建。<a id="a-C5"></a>及生如言。<a id="a-C6"></a>即名焉。<a id="a-C7"></a>有容止美言笑。<a id="a-C8"></a>性理宽和家人未尝睹其愠色。<a id="a-C9"></a>见者咸异之。<a id="a-CA"></a>至年十四而州迎主簿。<a id="a-CB"></a>建元初皇储镇樊汉为水曹参军。<a id="a-CC"></a>二年七月十六日寝疾。<a id="a-CD"></a>自云必不振济。<a id="a-CE"></a>至十八日。<a id="a-CF"></a>临尽起坐谓母曰。<a id="a-CG"></a>罪尽福至缘累永绝。<a id="a-CH"></a>愿母自割不须忧念。<a id="a-CI"></a>因七声大哭声尽而绝。<a id="a-CJ"></a>将殡丧斋前。<a id="a-CK"></a>其夜灵语云。<a id="a-CL"></a>生死道乖勿安斋前。<a id="a-CM"></a>自当有造像道人来迎丧者。<a id="a-CN"></a>明日果有道人来名昙顺。<a id="a-CO"></a>即依灵语向昙顺说之。<a id="a-CP"></a>昙顺曰。<a id="a-CQ"></a>贫道住在南林寺造丈八像。<a id="a-CR"></a>垂成贤子乃有此感应。<a id="a-CS"></a>寺西有少空地。<a id="a-CT"></a>可得安丧也。<a id="a-CU"></a>遂葬寺边。<a id="a-CV"></a>三日其母将亲表十许人墓所致祭。<a id="a-CW"></a>于墓东见建。<a id="a-CX"></a>如生云。<a id="a-CY"></a>愿母割哀还去。<a id="a-CZ"></a>建今还在寺住。<a id="a-Ca"></a>母即止哭而还。<a id="a-Cb"></a>举家菜食长斋。<a id="a-Cc"></a>至闰月十一日。<a id="a-Cd"></a>贤明梦见建云。<a id="a-Ce"></a>愿父暂出东斋。<a id="a-Cf"></a>贤明便香汤自浴斋戒出东斋。<a id="a-Cg"></a>至十四夜于眠中闻建唤声。<a id="a-Ch"></a>惊起见建。<a id="a-Ci"></a>在斋前如生。<a id="a-Cj"></a>时父问汝往在何处。<a id="a-Ck"></a>建云。<a id="a-Cl"></a>从亡来住在练神宫中。<a id="a-Cm"></a>满百日当得生忉利天。<a id="a-Cn"></a>建不忍见父母兄弟哭泣伤恸。<a id="a-Co"></a>三七日礼诸佛菩萨请四天王。<a id="a-Cp"></a>故得暂还。<a id="a-Cq"></a>愿父母从今以后勿复啼哭祭祠。<a id="a-Cr"></a>阿母已发愿求见建。<a id="a-Cs"></a>建不久当命终。<a id="a-Ct"></a>即共建同生一处。<a id="a-Cu"></a>父寿可得七十三。<a id="a-Cv"></a>命终之后当三年受罪报。<a id="a-Cw"></a>勤苦行道可得免脱。<a id="a-Cx"></a>问曰汝从夜中来。<a id="a-Cy"></a>那得有光明。<a id="a-Cz"></a>建曰。<a id="a-D0"></a>今与菩萨诸天共下。<a id="a-D1"></a>此其身光耳。<a id="a-D2"></a>又问云。<a id="a-D3"></a>汝天上识谁。<a id="a-D4"></a>建曰。<a id="a-D5"></a>见王车骑张吴兴外祖宋西河。<a id="a-D6"></a>建曰。<a id="a-D7"></a>非但此一门中生。<a id="a-D8"></a>从四十七年以来至今七死七生。<a id="a-D9"></a>已得四道果。<a id="a-DA"></a>先发七愿愿生人间。<a id="a-DB"></a>故历生死。<a id="a-DC"></a>从今永毕得离七苦。<a id="a-DD"></a>建临尽时见七处生死。<a id="a-DE"></a>所以大哭者与七家分别也。<a id="a-DF"></a>问云。<a id="a-DG"></a>汝皆生谁家。<a id="a-DH"></a>建曰。<a id="a-DI"></a>生江吏部羊广州张吴兴王车骑萧吴兴梁给事董越骑等家。<a id="a-DJ"></a>唯此间生十七年。<a id="a-DK"></a>余处正五三年耳。<a id="a-DL"></a>自今以后毒厉岁多。<a id="a-DM"></a>宜勤修功德。<a id="a-DN"></a>建见世人死多堕三涂。<a id="a-DO"></a>生天者少勤精进可得免度。<a id="a-DP"></a>发愿生天亦得相见。<a id="a-DQ"></a>行脱差异无相值期。<a id="a-DR"></a>又问云。<a id="a-DS"></a>汝母忧忆汝垂死。<a id="a-DT"></a>可令见汝不。<a id="a-DU"></a>建曰。<a id="a-DV"></a>不须相见。<a id="a-DW"></a>益怀煎苦耳耶。<a id="a-DX"></a>但依向言说之。<a id="a-DY"></a>诸天已去不容久住。<a id="a-DZ"></a>惨有悲色忽然不见。<a id="a-Da"></a>去后竹林左右犹有香气。<a id="a-Db"></a>家人亦并闻余香焉。<a id="a-Dc"></a>建云。<a id="a-Dd"></a>所生七家江概羊希张永王玄。<a id="a-De"></a>宋谟萧惠明梁季父也。<a id="a-Df"></a>贤明遂以出家名法藏也。</p>
  <p id="aDg">宋袁廓字思度。<a id="a-Dh"></a>陈郡人也。<a id="a-Di"></a>元徽中为吴郡丞。<a id="a-Dj"></a>病经少日奄然如死。<a id="a-Dk"></a>但余息未尽。<a id="a-Dl"></a>棺榇之具并备。<a id="a-Dm"></a>待毕而殓。<a id="a-Dn"></a>三日而能转动视瞬。<a id="a-Do"></a>自说云。<a id="a-Dp"></a>有使者称教。<a id="a-Dq"></a>唤廓随去。<a id="a-Dr"></a>既至有大城池。<a id="a-Ds"></a>楼堞高整阶闼崇丽。<a id="a-Dt"></a>既命廓进。<a id="a-Du"></a>主人南面陛森然。<a id="a-Dv"></a>威饰冠自。<a id="a-Dw"></a>执刀者点廓坐。<a id="a-Dx"></a>坐定温凉毕设酒炙果粽葅肴等。<a id="a-Dy"></a>廓皆尝进。<a id="a-Dz"></a>种族形味不异世中。<a id="a-E0"></a>酒数巡行。<a id="a-E1"></a>主人谓廓曰。<a id="a-E2"></a>身主簿不幸。<a id="a-E3"></a>合任有阙。<a id="a-E4"></a>以君才颖故欲相屈。<a id="a-E5"></a>当能顾怀不。<a id="a-E6"></a>廓意亦知是幽途。<a id="a-E7"></a>乃固辞。<a id="a-E8"></a>凡薄非所克堪。<a id="a-E9"></a>加少穷孤兄弟零落。<a id="a-EA"></a>公私二三乞蒙恩放。<a id="a-EB"></a>主人曰。<a id="a-EC"></a>君当以幽显异方故有辞耳。<a id="a-ED"></a>此间荣禄资待身口服御。<a id="a-EE"></a>乃当胜君世中。<a id="a-EF"></a>勤勤之怀甚贪共事。<a id="a-EG"></a>想必降意副所期也。<a id="a-EH"></a>廓复固请曰。<a id="a-EI"></a>男女藐然并在龆龀。<a id="a-EJ"></a>仆一旦恭任。<a id="a-EK"></a>养视无托。<a id="a-EL"></a>父子之恋理有可矜。<a id="a-EM"></a>廓因流洟稽颡。<a id="a-EN"></a>主人曰。<a id="a-EO"></a>君辞让乃尔。<a id="a-EP"></a>何容相逼。<a id="a-EQ"></a>愿言不获深为叹恨。<a id="a-ER"></a>就案上取一卷文书。<a id="a-ES"></a>句点之。<a id="a-ET"></a>既而廓谢恩辞归。<a id="a-EU"></a>主人曰。<a id="a-EV"></a>君不欲定省先亡乎乃遣人将廓行。<a id="a-EW"></a>经历寺署甚众。<a id="a-EX"></a>末得一垣城门楯并黑囹圄也。<a id="a-EY"></a>将廓入中斜趣一隅。<a id="a-EZ"></a>有诸屋宇骈填衔接。<a id="a-Ea"></a>而甚陋弊。<a id="a-Eb"></a>次有一屋。<a id="a-Ec"></a>见其所生母羊氏。<a id="a-Ed"></a>在此屋中容服不佳。<a id="a-Ee"></a>甚异平生。<a id="a-Ef"></a>见廓惊喜。<a id="a-Eg"></a>户边有一人。<a id="a-Eh"></a>身面疡痍形类甚异。<a id="a-Ei"></a>呼廓语。<a id="a-Ej"></a>廓惊问其谁。<a id="a-Ek"></a>羊氏谓廓曰。<a id="a-El"></a>此王夫人汝不识耶。<a id="a-Em"></a>王夫人曰。<a id="a-En"></a>吾在世时不信报应。<a id="a-Eo"></a>虽复无甚余罪。<a id="a-Ep"></a>正坐鞭挞婢仆过苦。<a id="a-Eq"></a>故受此罚。<a id="a-Er"></a>亡来楚毒殆无暂休。<a id="a-Es"></a>今特少时宽隙耳。<a id="a-Et"></a>前唤汝姊来望以自代。<a id="a-Eu"></a>竟无所益徒为忧聚。<a id="a-Ev"></a>言毕洟泗。<a id="a-Ew"></a>王夫人即廓嫡母也。<a id="a-Ex"></a>廓姊时亦在其侧。<a id="a-Ey"></a>有顷使人复将廓去。<a id="a-Ez"></a>经涉衖陌。<a id="a-F0"></a>闾里整顿似是民居。<a id="a-F1"></a>末有一宅竹篱茅屋。<a id="a-F2"></a>见父披被着巾凭案而坐。<a id="a-F3"></a>廓入门。<a id="a-F4"></a>父扬手遣廓曰。<a id="a-F5"></a>汝既蒙罢可速归去。<a id="a-F6"></a>不须来也。</p>
  <p id="aF7">廓跪辞而归。<a id="a-F8"></a>使人送廓至家而去。<a id="a-F9"></a>廓今太子洗马是也。</p>
  <p id="aFA">宋居士卞悦之。<a id="a-FB"></a>济阴人也。<a id="a-FC"></a>作朝请居在潮沟。<a id="a-FD"></a>行年五十未有子息。<a id="a-FE"></a>妇为取妾。<a id="a-FF"></a>复积载不孕。<a id="a-FG"></a>将祈求继嗣。<a id="a-FH"></a>千遍转观世音经。<a id="a-FI"></a>其数垂竟妾便有娠。<a id="a-FJ"></a>遂生一男。<a id="a-FK"></a>元嘉十八年已五岁(右四验出冥祥记)</p>
  <p id="aFL">唐京城真寂寺沙门慧如。<a id="a-FM"></a>少精勤苦行。<a id="a-FN"></a>师事信行。<a id="a-FO"></a>信行亡后奉尊其法。<a id="a-FP"></a>隋大业中因坐禅修定。<a id="a-FQ"></a>遂七日不动。<a id="a-FR"></a>众皆叹异之。<a id="a-FS"></a>以为入三昧也。<a id="a-FT"></a>既而慧如开目洟泣交流。<a id="a-FU"></a>僧众怪问之。<a id="a-FV"></a>答曰。<a id="a-FW"></a>火烧脚痛待视疮毕乃说。<a id="a-FX"></a>众皆怪问。<a id="a-FY"></a>慧如曰。<a id="a-FZ"></a>被阎罗王请行道七日满。<a id="a-Fa"></a>王问。<a id="a-Fb"></a>须见先亡知识不。<a id="a-Fc"></a>如答欲见二人。<a id="a-Fd"></a>王即遣唤一人。<a id="a-Fe"></a>唯见龟来舐慧如足。<a id="a-Ff"></a>目中泪出而去。<a id="a-Fg"></a>更一人者云。<a id="a-Fh"></a>罪重不可唤令就见之。<a id="a-Fi"></a>使者引慧如至狱门。<a id="a-Fj"></a>门闭甚固。<a id="a-Fk"></a>使呼守者。<a id="a-Fl"></a>有人应声。<a id="a-Fm"></a>使者语慧如。<a id="a-Fn"></a>师急避道莫当门立。<a id="a-Fo"></a>如始避而门开。<a id="a-Fp"></a>大火从门流出。<a id="a-Fq"></a>如锻星迸。<a id="a-Fr"></a>着如脚被之。<a id="a-Fs"></a>举目视门。<a id="a-Ft"></a>门已闭讫。<a id="a-Fu"></a>竟不得相见。<a id="a-Fv"></a>王施绢三十匹。<a id="a-Fw"></a>固辞不许。<a id="a-Fx"></a>云已遣送后房。<a id="a-Fy"></a>众僧争往房视之。<a id="a-Fz"></a>则绢在床矣。<a id="a-G0"></a>其脚烧疮大如钱。<a id="a-G1"></a>百余日乃愈。<a id="a-G2"></a>至武德初年卒。<a id="a-G3"></a>真寂寺即今化度寺是(右一验出冥报记之)</p>
  <p id="aG4">唐京都西市北店有王会师者。<a id="a-G5"></a>其母先终。<a id="a-G6"></a>服制已毕。<a id="a-G7"></a>至显庆二年内。<a id="a-G8"></a>其家乃产一青黄母狗。<a id="a-G9"></a>会师妻为其盗食。<a id="a-GA"></a>乃以杖击之数下。<a id="a-GB"></a>狗遂作人语曰。<a id="a-GC"></a>我是汝姑。<a id="a-GD"></a>新妇杖我大错。<a id="a-GE"></a>我为严酷家人过甚。<a id="a-GF"></a>遂得此报。<a id="a-GG"></a>今既被打羞向汝家。<a id="a-GH"></a>因即走出。<a id="a-GI"></a>会师闻而洟泣抱以归家。<a id="a-GJ"></a>而复还去。<a id="a-GK"></a>凡经四五。<a id="a-GL"></a>会师见其意正乃屈请市北大街中。<a id="a-GM"></a>正是己店北大墙。<a id="a-GN"></a>后作小舍安置。<a id="a-GO"></a>每日送食。<a id="a-GP"></a>市人及行客就观者极众。<a id="a-GQ"></a>投饼与者不可胜数。<a id="a-GR"></a>此犬常不离此舍。<a id="a-GS"></a>过斋时即不肯食。<a id="a-GT"></a>经一二岁莫知所之。</p>
  <p id="aGU">唐居士李信者。<a id="a-GV"></a>并州文水县之太平里人也。<a id="a-GW"></a>身为隆政府卫士。<a id="a-GX"></a>至显庆年冬。<a id="a-GY"></a>随例往。<a id="a-GZ"></a>朔州赴番。<a id="a-Ga"></a>乘赤草马一匹并将草驹。<a id="a-Gb"></a>是时岁晚凝阴风雪严厚。<a id="a-Gc"></a>行十数里马遂不进。<a id="a-Gd"></a>信以番期逼促挝之数十下。<a id="a-Ge"></a>马遂作人语。<a id="a-Gf"></a>谓信曰。<a id="a-Gg"></a>我是汝母。<a id="a-Gh"></a>为生平避汝父将石余米乞女故获此报。<a id="a-Gi"></a>此驹即是汝妹也。<a id="a-Gj"></a>以力偿债向了。<a id="a-Gk"></a>汝复何苦敦逼如是。<a id="a-Gl"></a>信闻之惊愕流洟不能自胜。<a id="a-Gm"></a>乃拜谢之。<a id="a-Gn"></a>躬驮鞍辔谓曰。<a id="a-Go"></a>若是信娘当自行归家。<a id="a-Gp"></a>马遂前行。<a id="a-Gq"></a>信负鞍辔随之至家。<a id="a-Gr"></a>信兄弟等见之悲哀相对。<a id="a-Gs"></a>别为厂枥养饲有同事母。<a id="a-Gt"></a>屈僧营斋。<a id="a-Gu"></a>合门莫不精进。<a id="a-Gv"></a>乡闾道俗咸叹异之。<a id="a-Gw"></a>时工部侍郎温无隐。<a id="a-Gx"></a>歧州司法张金停俱为丁艰。<a id="a-Gy"></a>在家闻而奇之。<a id="a-Gz"></a>故就信家顾访。<a id="a-H0"></a>见马犹在。<a id="a-H1"></a>问其由委。<a id="a-H2"></a>并如所传(右二验出冥报拾遗)</p>
  <p data-pb></p>
  <h2 id="aH3">校量篇第五十七(此有七部)</h2>
  <p id="aH4">意部 施田部 十地部 福业部 罪业部 杂行部 方土部。</p>
  <p data-pb></p>
  <h2 id="aH5">述意部第一</h2>
  <p id="aH6">闻睿知一揆图度万端。<a id="a-H7"></a>业行黑白受报升降。<a id="a-H8"></a>大小方音长短别域。<a id="a-H9"></a>德有隐显行有浅深。<a id="a-HA"></a>是以群圣降迹缘感斯应。<a id="a-HB"></a>或标奇显相。<a id="a-HC"></a>或韬形晦迹。<a id="a-HD"></a>轨辙虽殊弘道罔异。<a id="a-HE"></a>若不校量罕知优劣也。</p>
  <h2 id="aHF">施田部第二</h2>
  <p id="aHG">如菩萨本行经云。<a id="a-HH"></a>佛告须达。<a id="a-HI"></a>过去世时有一婆罗门。<a id="a-HJ"></a>名曰比蓝。<a id="a-HK"></a>端正无比聪慧第一。<a id="a-HL"></a>财富无量不可忆数。<a id="a-HM"></a>比蓝财宝所有皆悉非常。<a id="a-HN"></a>我不用之。<a id="a-HO"></a>欲施穷乏。<a id="a-HP"></a>即设大坛。<a id="a-HQ"></a>人民云集皆来至所。<a id="a-HR"></a>时比蓝欲澡自手倾于军持。<a id="a-HS"></a>而水不出。<a id="a-HT"></a>大用愁忧。<a id="a-HU"></a>今我大祠将有何过而水不出。<a id="a-HV"></a>即时天人于虚空中语比蓝言。<a id="a-HW"></a>汝施大好无能过者。<a id="a-HX"></a>但所施人尽是邪伪倒见之徒。<a id="a-HY"></a>不堪受汝恭敬之施。<a id="a-HZ"></a>以是之故水不能出。<a id="a-Ha"></a>于是比蓝闻天人语意便开解。<a id="a-Hb"></a>即作誓言。<a id="a-Hc"></a>今我所施用成无上正真之道。<a id="a-Hd"></a>审如所愿者。<a id="a-He"></a>今我泻水当堕我手。<a id="a-Hf"></a>作誓愿已便倾澡瓶水即堕手。<a id="a-Hg"></a>诸天赞言。<a id="a-Hh"></a>如汝所愿成佛不久。<a id="a-Hi"></a>尔时比蓝布施贫乏衣服饮食。<a id="a-Hj"></a>十二年中尽用布施无所藏积。<a id="a-Hk"></a>佛告须达。<a id="a-Hl"></a>尔时比蓝婆罗门者。<a id="a-Hm"></a>今我身是。<a id="a-Hn"></a>而我所施亦好其心亦好。<a id="a-Ho"></a>受者不好。<a id="a-Hp"></a>所施虽多获报甚少。<a id="a-Hq"></a>而今我法真妙清净弟子真正。<a id="a-Hr"></a>所施虽少获报甚多。<a id="a-Hs"></a>于十二年所作布施。<a id="a-Ht"></a>及阎浮提一切人民。<a id="a-Hu"></a>计其功德不如布施一须陀洹人。<a id="a-Hv"></a>其福甚多过出其上。<a id="a-Hw"></a>施百须陀洹并前福报。<a id="a-Hx"></a>不如施一斯陀含人。<a id="a-Hy"></a>施百斯陀含并前福报。<a id="a-Hz"></a>不如施一阿那含人。<a id="a-I0"></a>施百阿那含并前福报。<a id="a-I1"></a>不如施一阿罗汉。<a id="a-I2"></a>施百阿罗汉并前功德。<a id="a-I3"></a>不如施一辟支佛。<a id="a-I4"></a>施百辟支佛百阿罗汉百阿那含百斯陀含百须陀洹。<a id="a-I5"></a>及施阎浮提人所得功德。<a id="a-I6"></a>不如起塔僧坊精舍衣食等供养过去来今四方众僧给其所须。<a id="a-I7"></a>计其功德过前所作功德。<a id="a-I8"></a>将前所作福德。<a id="a-I9"></a>不如施佛一人。<a id="a-IA"></a>功德甚多不可复计。<a id="a-IB"></a>虽供养佛并前施功德。<a id="a-IC"></a>不如有人一日之中受三自归八关斋若持五戒。<a id="a-ID"></a>所得功德逾过于前。<a id="a-IE"></a>百千万倍不可为喻。<a id="a-IF"></a>复以持戒之福。<a id="a-IG"></a>并合集前一切功德。<a id="a-IH"></a>不如坐禅慈念众生经一食顷。<a id="a-II"></a>所得功德逾过于前百千万倍。<a id="a-IJ"></a>复合前功德。<a id="a-IK"></a>不如闻法执在心怀思惟四谛。<a id="a-IL"></a>比前功德最尊第一无有过上。<a id="a-IM"></a>于是须达闻法踊跃。<a id="a-IN"></a>身心清净得阿那含道。</p>
  <h2 id="aIO">十地部第三</h2>
  <p id="aIP">如金刚三昧不坏不灭。<a id="a-IQ"></a>经云。<a id="a-IR"></a>佛告弥勒菩萨。<a id="a-IS"></a>我今为汝说菩萨所行功德地法。<a id="a-IT"></a>初地菩萨犹如初月光明未显。<a id="a-IU"></a>然其明相皆悉具足。<a id="a-IV"></a>二地菩萨如五日月。<a id="a-IW"></a>三地菩萨如八日月。<a id="a-IX"></a>四地菩萨如九日月。<a id="a-IY"></a>五地菩萨如十日月。<a id="a-IZ"></a>六地菩萨如十一日月。<a id="a-Ia"></a>七地菩萨如十二日月。<a id="a-Ib"></a>八地菩萨如十三日月。<a id="a-Ic"></a>九地菩萨如十四日月。<a id="a-Id"></a>十地菩萨如十五日月圆满可观明相具足。<a id="a-Ie"></a>其心澹泊安住不动。<a id="a-If"></a>不没不退。<a id="a-Ig"></a>住首楞严三昧。<a id="a-Ih"></a>又无性摄论释云。<a id="a-Ii"></a>谓于初地达法界时。<a id="a-Ij"></a>遍能通达一切地者。<a id="a-Ik"></a>若于初地正通达时。<a id="a-Il"></a>速能通达后一切地。<a id="a-Im"></a>此种类故。<a id="a-In"></a>如有颂曰。</p>
  <p id="aIo">如竹破初节　　余节速能破</p>
  <p id="aIp">得初地真智　　诸地疾当得</p>
  <p data-pb></p>
  <h2 id="aIq">福业部第四</h2>
  <p id="aIr">依增一阿含经云。<a id="a-Is"></a>一阎浮提人福德等一转轮圣王福。<a id="a-It"></a>一轮王福等一东弗于逮人福。<a id="a-Iu"></a>一东弗于逮人福等一俱耶尼人福。<a id="a-Iv"></a>一俱耶尼人福等一郁单越人福。<a id="a-Iw"></a>一郁单越人福等一四天王福。<a id="a-Ix"></a>一四天王福等一三十二天王福。<a id="a-Iy"></a>一三十二天王福等一帝释福。<a id="a-Iz"></a>一帝释福等一炎摩天福。<a id="a-J0"></a>如是展转校量乃至非想天福。<a id="a-J1"></a>不可思量。</p>
  <p id="aJ2">又正法念经云。<a id="a-J3"></a>如三十三天受五欲乐。<a id="a-J4"></a>喻如金轮王所受之乐。<a id="a-J5"></a>比于天乐十六分中不及其一。<a id="a-J6"></a>所受天身无有骨肉。<a id="a-J7"></a>亦无污垢。<a id="a-J8"></a>不生嫉妒。<a id="a-J9"></a>其目不眴。<a id="a-JA"></a>衣无尘垢。<a id="a-JB"></a>无有烟雾。<a id="a-JC"></a>亦无大小便利之患。<a id="a-JD"></a>其身光明能有远照。<a id="a-JE"></a>转轮圣王都无此事。<a id="a-JF"></a>于已妻子不偏摄受。<a id="a-JG"></a>离于嫉妒饮食自在。<a id="a-JH"></a>无有睡眠疲极等苦。<a id="a-JI"></a>转轮圣王等都无此事。<a id="a-JJ"></a>此诸天等初生之时。<a id="a-JK"></a>歌舞音乐无有教者。<a id="a-JL"></a>不从他学。<a id="a-JM"></a>以善业故自然皆知。<a id="a-JN"></a>退时善业尽故一切皆忘。<a id="a-JO"></a>忉利下天尚有大乐。<a id="a-JP"></a>况上天乐难可为比。<a id="a-JQ"></a>如是展转校量从下向上。<a id="a-JR"></a>乃至非想非非想天不可为比。</p>
  <p data-pb></p>
  <h2 id="aJS">罪业部第五</h2>
  <p id="aJT">如十轮经云。<a id="a-JU"></a>佛言。<a id="a-JV"></a>若有刹利旃陀罗王。<a id="a-JW"></a>于三宝所起于恶心。<a id="a-JX"></a>一切诸佛所不能救。<a id="a-JY"></a>譬如压油。<a id="a-JZ"></a>一一麻中皆生诸虫。<a id="a-Ja"></a>以压油轮而压取之。<a id="a-Jb"></a>即便油出。<a id="a-Jc"></a>此压油人于其日夜。<a id="a-Jd"></a>为应定杀几所众生。<a id="a-Je"></a>若复有人以是十轮而压油者。<a id="a-Jf"></a>一轮一日一夜压油千斛。<a id="a-Jg"></a>如是乃至满于千年。<a id="a-Jh"></a>是压油人得几所罪。<a id="a-Ji"></a>地藏菩萨言。<a id="a-Jj"></a>甚多世尊。<a id="a-Jk"></a>无能知是人罪量。<a id="a-Jl"></a>其数多少唯佛知之。<a id="a-Jm"></a>佛言。<a id="a-Jn"></a>譬如十轮之罪等一淫女舍罪。<a id="a-Jo"></a>其舍有千女皆为求欲。<a id="a-Jp"></a>如是十淫女舍其罪等一酒家。<a id="a-Jq"></a>如是十酒家等一屠儿舍。<a id="a-Jr"></a>如是十屠儿舍罪等一刹利旃陀罗居士。<a id="a-Js"></a>旃陀罗十轮中等于一王轮一日一夜罪。<a id="a-Jt"></a>尔时世尊而说偈言。</p>
  <p id="aJu">十轮罪等一淫舍　　十淫罪等同一酒</p>
  <p id="aJv">十酒罪等一屠儿　　十屠坊罪等刹家</p>
  <p data-pb></p>
  <h2 id="aJw">杂业部第六</h2>
  <p id="aJx">如树提伽经偈云。</p>
  <p id="aJy">何物高于空　　我慢高于空</p>
  <p id="aJz">何物重于地　　戒德重于地</p>
  <p id="aK0">何物多草木　　乱想多草木</p>
  <p id="aK1">何物疾于风　　意念疾于风</p>
  <p id="aK2">何物得生天　　十善得生天</p>
  <p id="aK3">何物服人身　　五戒服人身</p>
  <p id="aK4">何物落地狱　　十恶落地狱</p>
  <p id="aK5">何物堕畜生　　抵突堕畜生</p>
  <p id="aK6">何物坚金刚　　无著坚金刚</p>
  <p id="aK7">何物软鹤毛　　心柔软鹤毛</p>
  <p id="aK8">何物香旃檀　　持戒香旃檀</p>
  <p id="aK9">何物明日月　　佛光明日月</p>
  <p id="aKA">何物安于山　　坐禅安于山</p>
  <p id="aKB">何物动于地　　三界动于地</p>
  <p id="aKC">何物最清净　　泥洹最清净</p>
  <p id="aKD">何物最秽浊　　生死最秽浊</p>
  <p id="aKE">何物最为高　　家和最为高</p>
  <p id="aKF">何山最为明　　须弥最为明</p>
  <p id="aKG">何国最为乐　　舍卫最为乐</p>
  <p id="aKH">何国饶人民　　迦夷国饶人</p>
  <p id="aKI">何物戏深山　　麋鹿戏深山</p>
  <p id="aKJ">何物乐丛林　　狐貉乐丛林</p>
  <p id="aKK">何物堕风尘　　沙砾堕风尘</p>
  <p id="aKL">何物戏深渊　　鲤鱼戏深渊</p>
  <p id="aKM">又杂阿含经云。<a id="a-KN"></a>有天子说偈问佛云。</p>
  <p id="aKO">何戒何威仪　　何得何为业</p>
  <p id="aKP">慧者云何住　　云何往生天</p>
  <p id="aKQ">尔时世尊说偈答言。</p>
  <p id="aKR">远离于杀生　　持戒自防御</p>
  <p id="aKS">害心不加生　　是则生天路</p>
  <p id="aKT">远离不与取　　与取心欣乐</p>
  <p id="aKU">断除贼盗心　　是则生天路</p>
  <p id="aKV">不行他所爱　　远离于邪淫</p>
  <p id="aKW">自受知止足　　是则生天路</p>
  <p id="aKX">自为己及他　　为财及戏笑</p>
  <p id="aKY">妄语而不为　　是则生天路</p>
  <p id="aKZ">断除于两舌　　不离他亲友</p>
  <p id="aKa">常念和彼此　　是则生天路</p>
  <p id="aKb">远离不爱语　　软语不伤人</p>
  <p id="aKc">常说淳美言　　是则生天路</p>
  <p id="aKd">不为不成说　　无义不饶益</p>
  <p id="aKe">常顺于法言　　是则生天路</p>
  <p id="aKf">聚落若空地　　见利言我有</p>
  <p id="aKg">不行此贪想　　是则生天路</p>
  <p id="aKh">慈心无害想　　不害于众生</p>
  <p id="aKi">心常无怨结　　是则生天路</p>
  <p id="aKj">苦业及果报　　二俱生净信</p>
  <p id="aKk">受持于正见　　是则生天路</p>
  <p id="aKl">如是诸善法　　十种净业迹</p>
  <p id="aKm">等受坚固持　　是则生天路</p>
  <p id="aKn">时释提桓因说偈问佛云。</p>
  <p id="aKo">何法命不知　　何法命不觉</p>
  <p id="aKp">何法锁于命　　何法为命缚</p>
  <p id="aKq">尔时世尊说偈答言。</p>
  <p id="aKr">色者命不知　　诸行命不觉</p>
  <p id="aKs">身锁于其命　　爱缚于命者</p>
  <p id="aKt">又杂阿含经云。<a id="a-Ku"></a>尔时世尊手捉团土大如梨果。<a id="a-Kv"></a>告诸比丘。<a id="a-Kw"></a>云何我手中团土为多。<a id="a-Kx"></a>大雪山中土石为多。<a id="a-Ky"></a>诸比丘。<a id="a-Kz"></a>白佛言。<a id="a-L0"></a>世尊。<a id="a-L1"></a>手中少少耳。<a id="a-L2"></a>彼雪山土石甚多。<a id="a-L3"></a>乃至算数不得为比。<a id="a-L4"></a>佛告诸比丘。<a id="a-L5"></a>如是众生知四圣谛苦集灭道者。<a id="a-L6"></a>如我所捉团土。<a id="a-L7"></a>不如实知者。<a id="a-L8"></a>如大雪山土石。<a id="a-L9"></a>尔时世尊以爪甲擎土告诸比丘。<a id="a-LA"></a>于意云何。<a id="a-LB"></a>我甲上土为多。<a id="a-LC"></a>此大地土多。<a id="a-LD"></a>诸比丘白佛言。<a id="a-LE"></a>世尊。<a id="a-LF"></a>甲上土甚少少耳。<a id="a-LG"></a>此大地土甚多。<a id="a-LH"></a>乃至算数不可为比。<a id="a-LI"></a>佛告诸比丘。<a id="a-LJ"></a>若诸众生形可见者。<a id="a-LK"></a>如甲上土。<a id="a-LL"></a>其形微细不可见者。<a id="a-LM"></a>如大地土。<a id="a-LN"></a>如陆地。<a id="a-LO"></a>如是水性亦尔。<a id="a-LP"></a>得人道者如甲上土。<a id="a-LQ"></a>堕非人者如大地土。<a id="a-LR"></a>如是生中国者。<a id="a-LS"></a>如甲上土。<a id="a-LT"></a>生边地者。<a id="a-LU"></a>如大地土。<a id="a-LV"></a>如是成圣慧眼者。<a id="a-LW"></a>如甲上土。<a id="a-LX"></a>不成圣者。<a id="a-LY"></a>如大地土。<a id="a-LZ"></a>如是知法律者。<a id="a-La"></a>如甲上土。<a id="a-Lb"></a>不知法律者。<a id="a-Lc"></a>如大地土。<a id="a-Ld"></a>如是知有父母者。<a id="a-Le"></a>如甲上土。<a id="a-Lf"></a>不知有父母者。<a id="a-Lg"></a>如大地土。<a id="a-Lh"></a>如是知受斋戒者。<a id="a-Li"></a>如甲上土。<a id="a-Lj"></a>不知受斋戒者。<a id="a-Lk"></a>如大地土。<a id="a-Ll"></a>如是从地狱畜生饿鬼命终生人中者。<a id="a-Lm"></a>如甲上土。<a id="a-Ln"></a>从地狱命终还生地狱畜生饿鬼者。<a id="a-Lo"></a>如大地土。<a id="a-Lp"></a>如是众生从地狱畜生饿鬼命终生天上者。<a id="a-Lq"></a>如甲上土。<a id="a-Lr"></a>还生地狱畜生饿鬼者。<a id="a-Ls"></a>如大地土。<a id="a-Lt"></a>如是从天命终还生天上者。<a id="a-Lu"></a>如甲上土。<a id="a-Lv"></a>从天命终还生地狱畜生饿鬼者。<a id="a-Lw"></a>如大地土。</p>
  <p data-pb></p>
  <h2 id="aLx">方土部第七</h2>
  <p id="aLy">如起世经云。<a id="a-Lz"></a>阎浮提洲有五事胜瞿陀尼弗婆提郁单越阎摩世一切龙及金翅阿修罗。<a id="a-M0"></a>何等为五。<a id="a-M1"></a>一勇健。<a id="a-M2"></a>二正念。<a id="a-M3"></a>三佛出世处。<a id="a-M4"></a>四是修业地。<a id="a-M5"></a>五行梵行处。<a id="a-M6"></a>瞿陀尼洲有三事胜阎浮提洲。<a id="a-M7"></a>一饶牛。<a id="a-M8"></a>二饶羊。<a id="a-M9"></a>三饶摩尼宝。<a id="a-MA"></a>弗婆提洲有三事胜。<a id="a-MB"></a>一洲宽大。<a id="a-MC"></a>二普含诸渚。<a id="a-MD"></a>三洲甚胜妙。<a id="a-ME"></a>郁单越洲有三事胜。<a id="a-MF"></a>一彼人无我我所。<a id="a-MG"></a>二寿命最胜。<a id="a-MH"></a>三有胜上行。<a id="a-MI"></a>阎摩世中有三事胜。<a id="a-MJ"></a>一寿命长。<a id="a-MK"></a>二身形大。<a id="a-ML"></a>三有自然衣食。<a id="a-MM"></a>一切龙及金翅鸟有三事胜。<a id="a-MN"></a>一寿命长。<a id="a-MO"></a>二身形大。<a id="a-MP"></a>三宫殿宽博。<a id="a-MQ"></a>阿修罗中有三事胜。<a id="a-MR"></a>一寿命长。<a id="a-MS"></a>二形色胜。<a id="a-MT"></a>三受乐多。<a id="a-MU"></a>四天王天有三事胜。<a id="a-MV"></a>一宫殿高。<a id="a-MW"></a>二宫殿妙。<a id="a-MX"></a>三宫殿有胜光明。<a id="a-MY"></a>三十三天有三事胜。<a id="a-MZ"></a>一长寿。<a id="a-Ma"></a>二色胜。<a id="a-Mb"></a>三多乐。<a id="a-Mc"></a>余上四天及魔身天等同三十三天。<a id="a-Md"></a>有前三胜。<a id="a-Me"></a>阎浮提有五事胜。<a id="a-Mf"></a>余诸天如上所说颂曰。</p>
  <p id="aMg">恶多难算　　善少可陈　　人天盖寡</p>
  <p id="aMh">浊趣如尘　　贵贱交易　　贫富异因</p>
  <p id="aMi">校量优劣　　乐苦升沉</p>
 </body>
</html>