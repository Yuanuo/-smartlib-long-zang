<!doctype html>
<html id="z3IBWkD1Rf" data-ver="1288">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第八十</h1>
  <h2 id="a2">六度篇第八十五(此有六部)</h2>
  <h2 id="a3">布施部第一(此别一十一部)</h2>
  <p id="a4">述意部 悭伪部 局施部 通施部 法施部 量境部 观田部 相对部 财施部 随喜部 施福部。</p>
  <p data-pb></p>
  <h2 id="a5">述意部第一</h2>
  <p id="a6">布施之业。<a id="a-7"></a>乃是众行之源。<a id="a-8"></a>既标六度之初。<a id="a-9"></a>又题四摄之首。<a id="a-A"></a>所以给孤独食。<a id="a-B"></a>散黄金而不吝。<a id="a-C"></a>须达拏王。<a id="a-D"></a>施白象而无惜。<a id="a-E"></a>尚能济其厄难。<a id="a-F"></a>忘己形躯。<a id="a-G"></a>故萨埵投身。<a id="a-H"></a>以救饥羸之命。<a id="a-I"></a>尸毗割股。<a id="a-J"></a>以代鹰鹯之餐。<a id="a-K"></a>岂况国城妻子。<a id="a-L"></a>何足经怀。<a id="a-M"></a>宝货仓储。<a id="a-N"></a>宁容在意。<a id="a-O"></a>俗书尚云。<a id="a-P"></a>解衣推食摩顶至踵。<a id="a-Q"></a>车马衣裘朋友共弊。<a id="a-R"></a>莫不轻财重义爱贤好士。<a id="a-S"></a>且自财物无常。<a id="a-T"></a>何关人事。<a id="a-U"></a>苦心积聚。<a id="a-V"></a>竟复何施。<a id="a-W"></a>四怖交煎。<a id="a-X"></a>五家争夺。<a id="a-Y"></a>何有智人而当宝玩。<a id="a-Z"></a>比见凡愚吝惜家财。<a id="a-a"></a>靡有舍心而丧躯命。<a id="a-b"></a>但为贪生常忧不活。<a id="a-c"></a>遂使妻儿角目兄弟阋墙。<a id="a-d"></a>眷属乖离亲朋隔绝。<a id="a-e"></a>良由悭因悭缘悭法悭业。<a id="a-f"></a>乖菩萨之心。<a id="a-g"></a>妨慈悲之道。<a id="a-h"></a>不生救护之意。<a id="a-i"></a>唯起烦恼之情。<a id="a-j"></a>如是之[保/言]。<a id="a-k"></a>寔由悭贪为本也。</p>
  <h2 id="al">悭伪部第二</h2>
  <p id="am">如菩萨处胎经佛说偈言。</p>
  <p id="an">世多愚惑人　　守悭不布施</p>
  <p id="ao">积财千万亿　　称言是我有</p>
  <p id="ap">临欲寿终时　　眼见恶鬼神</p>
  <p id="aq">刀风解其体　　无复出入息</p>
  <p id="ar">贪识随善恶　　受报甚苦辛</p>
  <p id="as">将至受罪处　　变悔无所及</p>
  <p id="at">又萨遮尼揵子经偈云。</p>
  <p id="au">贪人多积聚　　得不生厌足</p>
  <p id="av">无明颠倒心　　常念侵损他</p>
  <p id="aw">现在多怨憎　　舍身堕恶道</p>
  <p id="ax">是故有智者　　应当念知足</p>
  <p id="ay">惜财不布施　　藏举恐人知</p>
  <p id="az">舍身空手去　　饿鬼中受苦</p>
  <p id="a10">饥渴寒热等　　忧悲常煎煮</p>
  <p id="a11">智者不积聚　　为破悭贪故</p>
  <p id="a12">又分别业报经偈云。</p>
  <p id="a13">修行本布施　　急性多嗔怒</p>
  <p id="a14">不依正忆念　　后作大力龙</p>
  <p id="a15">又菩萨本行经云。<a id="a-16"></a>若见乞者。<a id="a-17"></a>面目频蹙。<a id="a-18"></a>当知是人开饿鬼门。</p>
  <p id="a19">又大集经云。<a id="a-1A"></a>有四法障碍大乘。<a id="a-1B"></a>何等为四。<a id="a-1C"></a>一不乐惠施。<a id="a-1D"></a>二施已生悔。<a id="a-1E"></a>三施已观过。<a id="a-1F"></a>四不念菩提心。<a id="a-1G"></a>复有四法。<a id="a-1H"></a>一为欲而施。<a id="a-1I"></a>二为嗔而施。<a id="a-1J"></a>三为痴而施。<a id="a-1K"></a>四为怖畏而施。<a id="a-1L"></a>复有四法。<a id="a-1M"></a>一不至心施。<a id="a-1N"></a>二不自手施。<a id="a-1O"></a>三不现见施。<a id="a-1P"></a>四轻慢施。</p>
  <p id="a1Q">又优婆塞戒经云。<a id="a-1R"></a>佛言。<a id="a-1S"></a>菩萨布施远离四恶。<a id="a-1T"></a>一破戒。<a id="a-1U"></a>二疑网。<a id="a-1V"></a>三邪见。<a id="a-1W"></a>四悭吝。<a id="a-1X"></a>复离五法。<a id="a-1Y"></a>一施时不选有德无德。<a id="a-1Z"></a>二施时不说善恶。<a id="a-1a"></a>三施时不择种姓。<a id="a-1b"></a>四施时不轻求者。<a id="a-1c"></a>五施时不恶口骂詈。</p>
  <p id="a1d">复有三事。<a id="a-1e"></a>施已不得胜妙果报。<a id="a-1f"></a>一先多发心后则少与。<a id="a-1g"></a>二选择恶物持以施人。<a id="a-1h"></a>三既行施已心生悔恨。<a id="a-1i"></a>复有八事施已不得成就上果。<a id="a-1j"></a>一施已见受者过。<a id="a-1k"></a>二施时心不平等。<a id="a-1l"></a>三施已求受者作。<a id="a-1m"></a>四施已喜自赞叹。<a id="a-1n"></a>五说无后乃与之。<a id="a-1o"></a>六施已恶口骂詈。<a id="a-1p"></a>七施已求还二倍。<a id="a-1q"></a>八施已生于疑心。<a id="a-1r"></a>如是施主则不能得亲遇诸佛贤圣之人。<a id="a-1s"></a>若以具足色香味触。<a id="a-1t"></a>施于彼者。<a id="a-1u"></a>是名净施。</p>
  <p id="a1v">若偏为良福田施不乐常施。<a id="a-1w"></a>是人未来得果报时不乐惠施。</p>
  <p id="a1x">若人施已生悔。<a id="a-1y"></a>若劫他物持以布施。<a id="a-1z"></a>是人未来虽得财物常耗不集。</p>
  <p id="a20">若恼眷属得物以施。<a id="a-21"></a>是人未来虽得大报身常病苦。</p>
  <p id="a22">若人先不能供养父母。<a id="a-23"></a>恼其妻子奴婢困苦。<a id="a-24"></a>而布施者。<a id="a-25"></a>是名恶人。<a id="a-26"></a>是假名施。<a id="a-27"></a>不名义施。<a id="a-28"></a>如是施者。<a id="a-29"></a>名无怜愍不知恩报。<a id="a-2A"></a>是人未来虽得财宝。<a id="a-2B"></a>常失不集。<a id="a-2C"></a>不能出用。<a id="a-2D"></a>身多病苦。</p>
  <p data-pb></p>
  <h2 id="a2E">局施部第三</h2>
  <p id="a2F">述曰。<a id="a-2G"></a>或复有人许施贫者令他欢喜。<a id="a-2H"></a>后悔不与。<a id="a-2I"></a>招苦转多。<a id="a-2J"></a>或有众生自无信施。<a id="a-2K"></a>见他行施不能随喜。<a id="a-2L"></a>反生毁呰令他不施。<a id="a-2M"></a>得罪最重。<a id="a-2N"></a>或有共物偏用有过。<a id="a-2O"></a>如家中财物妻子共感。<a id="a-2P"></a>多少有分。<a id="a-2Q"></a>非独感得。<a id="a-2R"></a>于中独吝不肯惠施。<a id="a-2S"></a>障人修福。<a id="a-2T"></a>得恶最深。<a id="a-2U"></a>故正法念经云。<a id="a-2V"></a>若有丈夫。<a id="a-2W"></a>敕其妇人。<a id="a-2X"></a>令施沙门婆罗门等食。<a id="a-2Y"></a>其妇悭惜实有言无。<a id="a-2Z"></a>语其夫言。<a id="a-2a"></a>家无所有。<a id="a-2b"></a>当以何等施与沙门及福人等。<a id="a-2c"></a>如是妇人诳夫吝财而不布施。<a id="a-2d"></a>身坏命终堕于针口饿鬼之中。<a id="a-2e"></a>由其积习多造恶业。<a id="a-2f"></a>是故妇人多生饿鬼道中。<a id="a-2g"></a>何以故。<a id="a-2h"></a>女人贪欲嫉妒多故不及丈夫。<a id="a-2i"></a>女人小心轻心不及丈夫。<a id="a-2j"></a>以是因缘。<a id="a-2k"></a>生饿鬼中。<a id="a-2l"></a>乃至嫉妒恶业不失。<a id="a-2m"></a>不坏不朽。<a id="a-2n"></a>于饿鬼中不能得脱。<a id="a-2o"></a>业尽得脱。<a id="a-2p"></a>从此命终生畜生中。<a id="a-2q"></a>受遮吒迦鸟身(此鸟唯食天雨。<a id="a-2r"></a>仰口承天雨水而饮之。<a id="a-2s"></a>不得饮余水)常患饥渴受大苦恼。<a id="a-2t"></a>畜生中死生于人中。<a id="a-2u"></a>以余业故常困饥渴。<a id="a-2v"></a>受苦难穷。<a id="a-2w"></a>常行乞食。<a id="a-2x"></a>或复于家共有供中。<a id="a-2y"></a>偏食不与他人。<a id="a-2z"></a>亦得重罪。<a id="a-30"></a>故正法念经云。<a id="a-31"></a>多食美食而自食啖。<a id="a-32"></a>不施妻子及余眷属妻子等。<a id="a-33"></a>但得嗅其香气不知其味。<a id="a-34"></a>于妻子前而独食之。<a id="a-35"></a>以悭嫉故。<a id="a-36"></a>同业眷属而不施与。<a id="a-37"></a>亦教他人不给妻子起随喜心。<a id="a-38"></a>数造斯过。<a id="a-39"></a>而不改悔。<a id="a-3A"></a>不生惭愧。<a id="a-3B"></a>如是恶人。<a id="a-3C"></a>身坏命终生于食气饿鬼之中。<a id="a-3D"></a>既生之后饥渴烧身处处奔走。<a id="a-3E"></a>申吟嗥噭悲泣愁毒。<a id="a-3F"></a>唯恃塔庙及以天祀。<a id="a-3G"></a>有信之人设诸供养。<a id="a-3H"></a>因其香气及嗅余气以自活命。<a id="a-3I"></a>故知众生独用家物及偏独食。<a id="a-3J"></a>皆得大罪。<a id="a-3K"></a>或虑无财乃至水草。<a id="a-3L"></a>亦不将施。<a id="a-3M"></a>后受贫苦世世不绝。<a id="a-3N"></a>故优婆塞戒经云。<a id="a-3O"></a>无财之人自说无财。<a id="a-3P"></a>是义不然。<a id="a-3Q"></a>何以故。<a id="a-3R"></a>一切水草人无不有。<a id="a-3S"></a>虽是国主不必能施。<a id="a-3T"></a>虽是贫穷非不能施。<a id="a-3U"></a>何以故。<a id="a-3V"></a>贫穷之人亦有食分。<a id="a-3W"></a>食已洗器弃荡涤汁。<a id="a-3X"></a>施应食者。<a id="a-3Y"></a>亦得福德。<a id="a-3Z"></a>若以尘麨施于蚁子。<a id="a-3a"></a>亦得无量福德果报。<a id="a-3b"></a>天下极贫。<a id="a-3c"></a>谁当无此尘许糗耶。<a id="a-3d"></a>极贫之人谁当赤露无衣服者。<a id="a-3e"></a>若有衣服。<a id="a-3f"></a>岂无一线一针施人。<a id="a-3g"></a>系疮一指许财作灯炷耶。<a id="a-3h"></a>善男子。<a id="a-3i"></a>天下之人谁现贫穷无其身者。<a id="a-3j"></a>如其有身。<a id="a-3k"></a>见他作福身应往助。<a id="a-3l"></a>执投扫洒亦得福报。<a id="a-3m"></a>故成实论云。<a id="a-3n"></a>扫一阎浮僧地。<a id="a-3o"></a>不如扫一手掌佛地。</p>
  <p id="a3p">又四分律及弥沙塞律云。<a id="a-3q"></a>昔佛在世时。<a id="a-3r"></a>跋提城内有大居士。<a id="a-3s"></a>字曰琝荼。<a id="a-3t"></a>饶财珍富有大威力。<a id="a-3u"></a>随意所欲周给人物。<a id="a-3v"></a>仓中有孔。<a id="a-3w"></a>大如车轴。<a id="a-3x"></a>谷米自出。<a id="a-3y"></a>妇以八升米作饭。<a id="a-3z"></a>饲四部兵及四方来者。<a id="a-40"></a>食故不尽。<a id="a-41"></a>其儿以千两金与四部兵及四方乞者。<a id="a-42"></a>随意不尽。<a id="a-43"></a>儿妇以一裹香涂四部兵并四方来乞者。<a id="a-44"></a>随意令足。<a id="a-45"></a>香故不尽。<a id="a-46"></a>奴以一犁耕田七垄。<a id="a-47"></a>出米滋多。<a id="a-48"></a>其婢以八升谷与四部兵。<a id="a-49"></a>人马食之不尽。<a id="a-4A"></a>家内良贱共争各是我福力。<a id="a-4B"></a>琝荼诣佛请问谁力。<a id="a-4C"></a>佛言。<a id="a-4D"></a>汝等共有。<a id="a-4E"></a>昔王舍城有一织师。<a id="a-4F"></a>织师有妇。<a id="a-4G"></a>又有一儿。<a id="a-4H"></a>儿又有妇。<a id="a-4I"></a>有一奴一婢。<a id="a-4J"></a>一时共食。<a id="a-4K"></a>有辟支佛来就舍乞食。<a id="a-4L"></a>各欲当分舍与。<a id="a-4M"></a>辟支佛言。<a id="a-4N"></a>各减少许。<a id="a-4O"></a>于汝不少。<a id="a-4P"></a>在我得足。<a id="a-4Q"></a>即共从之。<a id="a-4R"></a>辟支食已。<a id="a-4S"></a>于虚空中现诸神变方去。<a id="a-4T"></a>织师眷属舍命生四天王天。<a id="a-4U"></a>至于他化展转七返。<a id="a-4V"></a>余福此生。<a id="a-4W"></a>果报齐等。</p>
  <p data-pb></p>
  <h2 id="a4X">通施部第四</h2>
  <p id="a4Y">如涅槃经云。<a id="a-4Z"></a>菩萨凡行施时。<a id="a-4a"></a>不见受者持戒破戒。<a id="a-4b"></a>是田非田。<a id="a-4c"></a>此是知识。<a id="a-4d"></a>此非知识。<a id="a-4e"></a>施时不见是器非器。<a id="a-4f"></a>不择日时是处非处。<a id="a-4g"></a>亦复不计饥馑丰乐。<a id="a-4h"></a>不现因果。<a id="a-4i"></a>此是众生。<a id="a-4j"></a>此非众生。<a id="a-4k"></a>是福非福。<a id="a-4l"></a>虽复不见施者受者。<a id="a-4m"></a>及以财物。<a id="a-4n"></a>乃至不见断及果报。<a id="a-4o"></a>而常行施无有断绝。<a id="a-4p"></a>菩萨若见持戒破戒乃至果报。<a id="a-4q"></a>终不能施。<a id="a-4r"></a>若不布施则不具足檀波罗密。<a id="a-4s"></a>若不具足檀波罗蜜。<a id="a-4t"></a>则不能成阿耨菩提。<a id="a-4u"></a>譬如有人身被毒箭。<a id="a-4v"></a>其人眷属欲令安隐。<a id="a-4w"></a>为除毒故。<a id="a-4x"></a>即命良医。<a id="a-4y"></a>而为拔箭。<a id="a-4z"></a>彼人方言。<a id="a-50"></a>且待莫触。<a id="a-51"></a>我今当观如是毒箭。<a id="a-52"></a>从何方来耶。<a id="a-53"></a>谁之所射。<a id="a-54"></a>为是刹利婆罗门毗舍首陀。<a id="a-55"></a>复更作念。<a id="a-56"></a>是何木耶。<a id="a-57"></a>竹耶柳耶。<a id="a-58"></a>其镞铁者。<a id="a-59"></a>何冶所出。<a id="a-5A"></a>刚耶柔耶。<a id="a-5B"></a>其毛羽者。<a id="a-5C"></a>是何鸟翼。<a id="a-5D"></a>乌鸱鹫耶。<a id="a-5E"></a>所有毒者。<a id="a-5F"></a>为从作生。<a id="a-5G"></a>自然而有。<a id="a-5H"></a>是人毒。<a id="a-5I"></a>恶蛇毒耶。<a id="a-5J"></a>如是痴人竟未能知寻便命终。<a id="a-5K"></a>菩萨亦尔。<a id="a-5L"></a>若行施时。<a id="a-5M"></a>分别受者持戒破戒乃至果报。<a id="a-5N"></a>终不能施。<a id="a-5O"></a>若不能施则不具足檀波罗蜜。<a id="a-5P"></a>乃至菩提。</p>
  <p id="a5Q">又净业障经云。<a id="a-5R"></a>若菩萨观悭乃施。<a id="a-5S"></a>不作二相。<a id="a-5T"></a>持戒毁戒不作二相。<a id="a-5U"></a>嗔恚忍辱懈怠精进乱心禅定愚痴智慧不作二相。<a id="a-5V"></a>是则名为净诸业障。</p>
  <p id="a5W">又佛说太子须大拏经云。<a id="a-5X"></a>佛告阿难。<a id="a-5Y"></a>过去不可计劫。<a id="a-5Z"></a>时有大国。<a id="a-5a"></a>名为叶波。<a id="a-5b"></a>其王号曰湿波。<a id="a-5c"></a>王有二万夫人。<a id="a-5d"></a>了无有子。<a id="a-5e"></a>王自祷祠诸神天人。<a id="a-5f"></a>便觉有娠。<a id="a-5g"></a>至满十月太子便生。<a id="a-5h"></a>字为须大拏。<a id="a-5i"></a>至年十六书艺悉备。<a id="a-5j"></a>少小已来常好布施。<a id="a-5k"></a>太子年大。<a id="a-5l"></a>王为纳妃。<a id="a-5m"></a>名曼坻。<a id="a-5n"></a>国王女也。<a id="a-5o"></a>端正无比。<a id="a-5p"></a>太子有一男一女。<a id="a-5q"></a>太子思惟。<a id="a-5r"></a>欲作檀波罗蜜。<a id="a-5s"></a>出城游观。<a id="a-5t"></a>帝释化作贫穷聋盲喑哑人。<a id="a-5u"></a>悉在道边。<a id="a-5v"></a>太子见已愁忧不乐。<a id="a-5w"></a>太子白王。<a id="a-5x"></a>欲从大王乞求一愿。<a id="a-5y"></a>不审听不。<a id="a-5z"></a>王答欲愿何等。<a id="a-60"></a>不违汝意。<a id="a-61"></a>太子言。<a id="a-62"></a>我愿欲得大王中藏所有珍宝。<a id="a-63"></a>置四城门外及着市中。<a id="a-64"></a>以用布施在所求索不逆其意。<a id="a-65"></a>王语太子。<a id="a-66"></a>恣汝所欲。<a id="a-67"></a>不违汝也。<a id="a-68"></a>太子即辇珍宝着四城门外及着市中。<a id="a-69"></a>恣人所索。<a id="a-6A"></a>八方上下莫不闻知。<a id="a-6B"></a>千里万里来者。<a id="a-6C"></a>恣意与之不逆其意。<a id="a-6D"></a>时有敌国怨家。<a id="a-6E"></a>闻太子好喜布施所在求索不逆其意。<a id="a-6F"></a>即会诸臣及众道士。<a id="a-6G"></a>共集议言。<a id="a-6H"></a>叶波国王有行莲华上白象。<a id="a-6I"></a>名须檀延者。<a id="a-6J"></a>多力健斗。<a id="a-6K"></a>每与诸国共相攻伐。<a id="a-6L"></a>此象常胜。<a id="a-6M"></a>谁能往乞者。<a id="a-6N"></a>诸臣咸言。<a id="a-6O"></a>无能往者。<a id="a-6P"></a>中有婆罗门八人。<a id="a-6Q"></a>即白王言。<a id="a-6R"></a>我能往乞。<a id="a-6S"></a>当给我粮。<a id="a-6T"></a>王即给之。<a id="a-6U"></a>王便语言。<a id="a-6V"></a>能得象者我重赏汝。<a id="a-6W"></a>道士八人即诣叶波国。<a id="a-6X"></a>至太子宫门。<a id="a-6Y"></a>悉皆柱杖俱翘一脚住自说言。<a id="a-6Z"></a>故从远来欲有所乞。<a id="a-6a"></a>太子闻之甚大欢喜。<a id="a-6b"></a>便出迎之。<a id="a-6c"></a>前为作礼。<a id="a-6d"></a>如子见父。<a id="a-6e"></a>因相慰劳。<a id="a-6f"></a>问何所求。<a id="a-6g"></a>道士答言。<a id="a-6h"></a>我闻太子好喜布施不逆人意。<a id="a-6i"></a>太子名字流闻八方。<a id="a-6j"></a>上彻苍天下入黄泉。<a id="a-6k"></a>布施之功德不可量。<a id="a-6l"></a>欲从太子乞行莲华上白象。<a id="a-6m"></a>太子即将至厩中令取一象。<a id="a-6n"></a>道士等八人言。<a id="a-6o"></a>我正欲得行莲华上白象名须檀延者。<a id="a-6p"></a>太子言。<a id="a-6q"></a>此大象是我父王之所爱重。<a id="a-6r"></a>王视如我。<a id="a-6s"></a>若与卿者。<a id="a-6t"></a>我即失父王意。<a id="a-6u"></a>或逐我出国。<a id="a-6v"></a>太子即自思惟。<a id="a-6w"></a>我前有要所布施不逆人意。<a id="a-6x"></a>今不与者违我本心。<a id="a-6y"></a>若不以此象施者。<a id="a-6z"></a>何从得成无上平等。<a id="a-70"></a>即敕左右被象金鞍。<a id="a-71"></a>疾牵来出。<a id="a-72"></a>太子左手持水澡道士手。<a id="a-73"></a>右手牵象以授与之。<a id="a-74"></a>八人得象祝愿太子共骑白象欢喜而去。<a id="a-75"></a>太子语道士言。<a id="a-76"></a>卿速疾去。<a id="a-77"></a>王若知者。<a id="a-78"></a>便追夺卿。<a id="a-79"></a>道士八人即便疾去。<a id="a-7A"></a>国中诸臣闻以象施怨家。<a id="a-7B"></a>皆大惊怖王闻愕然。<a id="a-7C"></a>今得天下有此象故。<a id="a-7D"></a>此象胜于六十象力。<a id="a-7E"></a>而太子用与怨家。<a id="a-7F"></a>恐将失国。<a id="a-7G"></a>当如之何。<a id="a-7H"></a>太子如是布施中藏日空。<a id="a-7I"></a>臣恐举国及其妻子皆以与人。<a id="a-7J"></a>王闻是语益大不乐。<a id="a-7K"></a>王共诸臣议之。<a id="a-7L"></a>将欲种种刑罚太子。<a id="a-7M"></a>有大臣白。<a id="a-7N"></a>王不许。<a id="a-7O"></a>但逐出国置野田山中。<a id="a-7P"></a>十二年许。<a id="a-7Q"></a>当使惭愧。<a id="a-7R"></a>王即随此大臣所言。<a id="a-7S"></a>王语太子。<a id="a-7T"></a>汝出国去。<a id="a-7U"></a>徒汝着檀特山十二年。<a id="a-7V"></a>太子白王。<a id="a-7W"></a>不敢违教。<a id="a-7X"></a>复愿布施七日展我微心。<a id="a-7Y"></a>乃出国去。<a id="a-7Z"></a>王言。<a id="a-7a"></a>汝正坐布施太剧。<a id="a-7b"></a>空我国藏。<a id="a-7c"></a>失我敌宝。<a id="a-7d"></a>故逐汝耳。<a id="a-7e"></a>促疾出去。<a id="a-7f"></a>不听汝也。<a id="a-7g"></a>太子白言。<a id="a-7h"></a>不敢违戾大王教令。<a id="a-7i"></a>我自有私财。<a id="a-7j"></a>愿得布施尽之乃去。<a id="a-7k"></a>不敢烦国。<a id="a-7l"></a>二万夫人共诣王所。<a id="a-7m"></a>请留太子。<a id="a-7n"></a>布施七日。<a id="a-7o"></a>乃令出国。<a id="a-7p"></a>王即听之。<a id="a-7q"></a>四远来者恣意与之。<a id="a-7r"></a>七日财尽。<a id="a-7s"></a>贫者得富。<a id="a-7t"></a>万民欢喜。<a id="a-7u"></a>太子辞妻。<a id="a-7v"></a>妃闻愕然。<a id="a-7w"></a>太子何过乃当是乎。<a id="a-7x"></a>太子具答因缘。<a id="a-7y"></a>是故逐我。<a id="a-7z"></a>曼坻言。<a id="a-80"></a>使国丰溢富乐无极。<a id="a-81"></a>但当努力共于山中求索道耳。<a id="a-82"></a>太子言。<a id="a-83"></a>人在山中恐怖之处。<a id="a-84"></a>汝常憍乐。<a id="a-85"></a>何能忍是。<a id="a-86"></a>妃答太子。<a id="a-87"></a>我终不能相离也。<a id="a-88"></a>王者以幡为帜。<a id="a-89"></a>火者以烟为帜。<a id="a-8A"></a>妇者以夫为帜。<a id="a-8B"></a>我但依怙太子。<a id="a-8C"></a>若有来乞丐者。<a id="a-8D"></a>我当应之。<a id="a-8E"></a>乃至有人索我及儿女者。<a id="a-8F"></a>随太子所施。<a id="a-8G"></a>太子言。<a id="a-8H"></a>汝能尔者大善。<a id="a-8I"></a>太子与妃及其二子。<a id="a-8J"></a>共至母所辞别欲去。<a id="a-8K"></a>白其母言。<a id="a-8L"></a>愿数谏王以政治国莫邪枉人。<a id="a-8M"></a>母闻辞别感激悲哀。<a id="a-8N"></a>语傍人言。<a id="a-8O"></a>我身如石。<a id="a-8P"></a>心如刚铁。<a id="a-8Q"></a>奉事大王未曾有过。<a id="a-8R"></a>今有一子而舍我去。<a id="a-8S"></a>我心何能不破如死。<a id="a-8T"></a>太子与妃及二子俱。<a id="a-8U"></a>为父母作礼而去。<a id="a-8V"></a>二万夫人以真珠各一贯以奉太子。<a id="a-8W"></a>四千大臣作七宝珠奉上太子。<a id="a-8X"></a>太子从宫出城悉施四远。<a id="a-8Y"></a>即时皆尽。<a id="a-8Z"></a>国中大小数千万人。<a id="a-8a"></a>共送太子。<a id="a-8b"></a>观者皆惜垂泪而别。<a id="a-8c"></a>太子与妃俱载自御而去。<a id="a-8d"></a>前去已远止息树下。<a id="a-8e"></a>有婆罗门来乞马。<a id="a-8f"></a>太子即御车。<a id="a-8g"></a>以马与之。<a id="a-8h"></a>以二子着车上。<a id="a-8i"></a>妃于后推。<a id="a-8j"></a>太子辕中步挽而去。<a id="a-8k"></a>适复前行。<a id="a-8l"></a>复逢婆罗门来乞车。<a id="a-8m"></a>太子即以车与之。<a id="a-8n"></a>适复前行。<a id="a-8o"></a>复有婆罗门来乞太子言。<a id="a-8p"></a>我不与卿有所爱惜。<a id="a-8q"></a>我财物皆尽。<a id="a-8r"></a>婆罗门言。<a id="a-8s"></a>无财物者。<a id="a-8t"></a>与我身上衣。<a id="a-8u"></a>太子即解与之。<a id="a-8v"></a>更着一故衣。<a id="a-8w"></a>适复前行。<a id="a-8x"></a>复逢婆罗门来乞太子。<a id="a-8y"></a>以妃衣服与之。<a id="a-8z"></a>转复前行。<a id="a-90"></a>复逢婆罗门来乞太子两儿衣服与之。<a id="a-91"></a>太子布施车马钱财衣被了。<a id="a-92"></a>尽无所有。<a id="a-93"></a>初无悔心。<a id="a-94"></a>大如毛发。<a id="a-95"></a>太子自负其儿。<a id="a-96"></a>妃抱其女。<a id="a-97"></a>步行而去。<a id="a-98"></a>相随入山。<a id="a-99"></a>檀特山。<a id="a-9A"></a>去叶波国六千余里。<a id="a-9B"></a>去国遂远。<a id="a-9C"></a>行在泽中大苦饥渴。<a id="a-9D"></a>忉利帝释即于旷泽化作城郭。<a id="a-9E"></a>伎乐衣食备满城中。<a id="a-9F"></a>有人出迎。<a id="a-9G"></a>太子便可于此留止饮食以相娱乐。<a id="a-9H"></a>妃语太子。<a id="a-9I"></a>行道甚极。<a id="a-9J"></a>可暇止此不。<a id="a-9K"></a>太子言。<a id="a-9L"></a>父王徙我着檀特山中。<a id="a-9M"></a>于此留者违父王命。<a id="a-9N"></a>非孝子也。<a id="a-9O"></a>遂便出城顾视。<a id="a-9P"></a>不复见城。<a id="a-9Q"></a>转复前行到檀特山。<a id="a-9R"></a>山下有水。<a id="a-9S"></a>深不可度。<a id="a-9T"></a>妃语太子。<a id="a-9U"></a>且当住此。<a id="a-9V"></a>须水减乃度。<a id="a-9W"></a>太子言。<a id="a-9X"></a>父王徙我着山。<a id="a-9Y"></a>于此住者违父王教。<a id="a-9Z"></a>太子慈心水中有山以堰断水。<a id="a-9a"></a>褰衣而度。<a id="a-9b"></a>即心念言。<a id="a-9c"></a>水当浇灌杀诸人畜。<a id="a-9d"></a>即还谓水言。<a id="a-9e"></a>复流如故。<a id="a-9f"></a>若有欲来至我所者。<a id="a-9g"></a>皆当令度。<a id="a-9h"></a>太子适语已水即复流如故。<a id="a-9i"></a>前到山中见山嵚崟树木繁茂百鸟悲鸣流泉清池美水甘果。<a id="a-9j"></a>太子语妃。<a id="a-9k"></a>观是山中亦有学道者。<a id="a-9l"></a>太子入山。<a id="a-9m"></a>山中禽兽皆大欢喜。<a id="a-9n"></a>来迎太子。<a id="a-9o"></a>山上有一道人。<a id="a-9p"></a>名阿州陀。<a id="a-9q"></a>年五百岁。<a id="a-9r"></a>有绝妙之德。<a id="a-9s"></a>太子作礼却住白言。<a id="a-9t"></a>今在山中。<a id="a-9u"></a>何许有好果泉可止处耶。<a id="a-9v"></a>阿州陀言。<a id="a-9w"></a>是山中者并是福地所在可止。<a id="a-9x"></a>道人复言。<a id="a-9y"></a>今此山中清净之处。<a id="a-9z"></a>卿云何将妻子来而欲学道乎。<a id="a-A0"></a>太子未答。<a id="a-A1"></a>曼坻即问道人言。<a id="a-A2"></a>在此学道为几何岁。<a id="a-A3"></a>道人言。<a id="a-A4"></a>四五百岁。<a id="a-A5"></a>曼坻言。<a id="a-A6"></a>计有吾我。<a id="a-A7"></a>何时得道。<a id="a-A8"></a>道人言。<a id="a-A9"></a>我实不及此事也。<a id="a-AA"></a>太子即问道人言。<a id="a-AB"></a>颇闻叶波国王太子须大拏不。<a id="a-AC"></a>道人言。<a id="a-AD"></a>我数闻之。<a id="a-AE"></a>但未见耳。<a id="a-AF"></a>太子言。<a id="a-AG"></a>我正是须大拏也。<a id="a-AH"></a>道人问太子。<a id="a-AI"></a>所求何等。<a id="a-AJ"></a>太子答言。<a id="a-AK"></a>欲求摩诃衍。<a id="a-AL"></a>道人言。<a id="a-AM"></a>功德乃尔。<a id="a-AN"></a>今得摩诃衍不久也。<a id="a-AO"></a>太子得无上道时。<a id="a-AP"></a>我当作第一神足弟子。<a id="a-AQ"></a>道人即指语太子所止处。<a id="a-AR"></a>太子即以法道结头编发。<a id="a-AS"></a>以水果为饮食。<a id="a-AT"></a>即作草屋男女别处。<a id="a-AU"></a>男名耶利。<a id="a-AV"></a>年七岁。<a id="a-AW"></a>着草衣随父出入。<a id="a-AX"></a>女名罽拏延。<a id="a-AY"></a>年六岁。<a id="a-AZ"></a>着鹿皮衣随母出入。<a id="a-Aa"></a>山中禽兽皆悉欢喜。<a id="a-Ab"></a>来依附太子。<a id="a-Ac"></a>空池皆生泉水。<a id="a-Ad"></a>枯木皆生华叶。<a id="a-Ae"></a>诸毒皆消果树并茂。<a id="a-Af"></a>太子男女在于水边与禽兽共戏。<a id="a-Ag"></a>时拘留国有贫穷婆罗门。<a id="a-Ah"></a>年四十乃取妇。<a id="a-Ai"></a>妇大端正。<a id="a-Aj"></a>婆罗门有十二丑。<a id="a-Ak"></a>状类似鬼。<a id="a-Al"></a>其妇恶见祝欲令死。<a id="a-Am"></a>妇行汲水。<a id="a-An"></a>道逢年少嗤说其婿。<a id="a-Ao"></a>持水且归语其婿言。<a id="a-Ap"></a>我适取水年少调我。<a id="a-Aq"></a>为我索奴婢。<a id="a-Ar"></a>我不自汲水。<a id="a-As"></a>人亦不笑我。<a id="a-At"></a>婿言。<a id="a-Au"></a>我贫当何所得。<a id="a-Av"></a>妇言。<a id="a-Aw"></a>不为我索奴婢者。<a id="a-Ax"></a>我当便去。<a id="a-Ay"></a>不复共居。<a id="a-Az"></a>妇复言。<a id="a-B0"></a>我常闻太子须大拏坐施太剧。<a id="a-B1"></a>父王徙着檀特山中。<a id="a-B2"></a>有一男一女可乞之。<a id="a-B3"></a>时婆罗门即诣檀特山。<a id="a-B4"></a>至大水边。<a id="a-B5"></a>但念太子。<a id="a-B6"></a>即便得度。<a id="a-B7"></a>时婆罗门遂入山中逢猎师问太子处。<a id="a-B8"></a>即指示处。<a id="a-B9"></a>婆罗门即到太子所。<a id="a-BA"></a>太子遥见甚大欢喜。<a id="a-BB"></a>迎为作礼。<a id="a-BC"></a>因相慰劳问何所从来。<a id="a-BD"></a>婆罗门言。<a id="a-BE"></a>我从远来。<a id="a-BF"></a>拘留国人。<a id="a-BG"></a>久闻太子好喜布施。<a id="a-BH"></a>欲从太子乞丐。<a id="a-BI"></a>太子言。<a id="a-BJ"></a>我不与卿惜。<a id="a-BK"></a>我所有尽赐无以相与。<a id="a-BL"></a>婆罗门言。<a id="a-BM"></a>若无物者。<a id="a-BN"></a>与我两儿以为给使。<a id="a-BO"></a>如是至三。<a id="a-BP"></a>太子言。<a id="a-BQ"></a>卿故远来。<a id="a-BR"></a>何不相与。<a id="a-BS"></a>时两儿行戏。<a id="a-BT"></a>太子呼语言。<a id="a-BU"></a>此婆罗门远来乞汝。<a id="a-BV"></a>我已许之。<a id="a-BW"></a>汝便随去。<a id="a-BX"></a>太子即牵授与。<a id="a-BY"></a>地为震动。<a id="a-BZ"></a>两儿不肯随去。<a id="a-Ba"></a>还至父前。<a id="a-Bb"></a>长跪谓父言。<a id="a-Bc"></a>我宿何罪今遭值此。<a id="a-Bd"></a>乃以国王种为人奴婢。<a id="a-Be"></a>向父悔过。<a id="a-Bf"></a>从是因缘罪灭福生。<a id="a-Bg"></a>世世莫复值是。<a id="a-Bh"></a>太子语儿言。<a id="a-Bi"></a>天下恩爱皆当别离。<a id="a-Bj"></a>一切无常何可保守。<a id="a-Bk"></a>我得无上道时自当度汝。<a id="a-Bl"></a>两儿语父言。<a id="a-Bm"></a>为我谢母。<a id="a-Bn"></a>今便永绝。<a id="a-Bo"></a>恨不面别。<a id="a-Bp"></a>自我宿罪当遭此大苦。<a id="a-Bq"></a>念母失我忧苦愁劳。<a id="a-Br"></a>婆罗门言。<a id="a-Bs"></a>我老且羸。<a id="a-Bt"></a>小儿各当舍我至其母所。<a id="a-Bu"></a>我当奈何得之。<a id="a-Bv"></a>当缚付我。<a id="a-Bw"></a>太子即反两小儿手。<a id="a-Bx"></a>使婆罗门自缚之。<a id="a-By"></a>系令相连。<a id="a-Bz"></a>总持绳头。<a id="a-C0"></a>两儿不肯去。<a id="a-C1"></a>以捶鞭之血出流地。<a id="a-C2"></a>太子见之泪出堕地。<a id="a-C3"></a>地为之沸。<a id="a-C4"></a>太子与诸禽兽皆送两儿。<a id="a-C5"></a>不见乃还。<a id="a-C6"></a>时诸禽兽皆随太子还至两儿戏处号呼自扑。<a id="a-C7"></a>儿于道中以绳绕树不肯去。<a id="a-C8"></a>冀其母来。<a id="a-C9"></a>婆罗门以捶鞭之。<a id="a-CA"></a>两儿言。<a id="a-CB"></a>莫复挝我。<a id="a-CC"></a>我自去耳。<a id="a-CD"></a>仰天呼言。<a id="a-CE"></a>山神树神一切哀念。<a id="a-CF"></a>我不见母别。<a id="a-CG"></a>可语我母。<a id="a-CH"></a>拾果疾来。<a id="a-CI"></a>与我相见。<a id="a-CJ"></a>母于山中。<a id="a-CK"></a>左足下痒。<a id="a-CL"></a>右目复暖。<a id="a-CM"></a>两乳汁出。<a id="a-CN"></a>便自思惟。<a id="a-CO"></a>未尝有是怪。<a id="a-CP"></a>当用果为。<a id="a-CQ"></a>宜归视我儿。<a id="a-CR"></a>得无有他。<a id="a-CS"></a>弃果走还。<a id="a-CT"></a>天王帝释知太子。<a id="a-CU"></a>以儿与人恐妃败其善心。<a id="a-CV"></a>便化作师子。<a id="a-CW"></a>当道而蹲。<a id="a-CX"></a>妃语师子。<a id="a-CY"></a>愿小相避使我得过。<a id="a-CZ"></a>师子知婆罗门去远。<a id="a-Ca"></a>乃起避道令妃得过。<a id="a-Cb"></a>妃还见太子独坐。<a id="a-Cc"></a>不见两儿。<a id="a-Cd"></a>自至草屋。<a id="a-Ce"></a>处处求之不见。<a id="a-Cf"></a>便还至太子所问两儿何在。<a id="a-Cg"></a>太子不应。<a id="a-Ch"></a>为持与谁。<a id="a-Ci"></a>早语我处莫令我狂。<a id="a-Cj"></a>如是至三。<a id="a-Ck"></a>太子不应。<a id="a-Cl"></a>妃更愁苦。<a id="a-Cm"></a>太子不应益我迷荒。<a id="a-Cn"></a>太子语妃。<a id="a-Co"></a>拘留国有一婆罗门。<a id="a-Cp"></a>来从我乞两儿。<a id="a-Cq"></a>便以与之。<a id="a-Cr"></a>妃闻感激躄地而倒。<a id="a-Cs"></a>如太山崩。<a id="a-Ct"></a>宛转啼哭而不可止。<a id="a-Cu"></a>太子言。<a id="a-Cv"></a>且止汝识过去提和竭罗佛时本要不耶。<a id="a-Cw"></a>我于尔时作婆罗门子。<a id="a-Cx"></a>字鞞多卫。<a id="a-Cy"></a>汝作婆罗门女。<a id="a-Cz"></a>字须罗陀。<a id="a-D0"></a>汝持华七茎。<a id="a-D1"></a>我持银钱五百。<a id="a-D2"></a>买汝五华。<a id="a-D3"></a>欲以散佛。<a id="a-D4"></a>汝以二华寄我上佛。<a id="a-D5"></a>而求愿言。<a id="a-D6"></a>愿我后生常为卿妻。<a id="a-D7"></a>我于尔时与汝要言。<a id="a-D8"></a>欲为我妻者。<a id="a-D9"></a>当随我意在所布施不逆人心。<a id="a-DA"></a>唯不以父母施耳。<a id="a-DB"></a>其余施者皆随我意。<a id="a-DC"></a>汝答言可。<a id="a-DD"></a>今以儿施而反乱我善心耶。<a id="a-DE"></a>妃闻太子言。<a id="a-DF"></a>心意开解便识宿命。<a id="a-DG"></a>听随太子布施疾得所愿。<a id="a-DH"></a>天王帝释见太子布施如此。<a id="a-DI"></a>即下试太子知欲何求。<a id="a-DJ"></a>化作婆罗门亦有十二丑。<a id="a-DK"></a>到太子前而自说言。<a id="a-DL"></a>常闻太子好喜布施不逆人意。<a id="a-DM"></a>故来到此。<a id="a-DN"></a>愿乞我妃。<a id="a-DO"></a>太子言。<a id="a-DP"></a>诺大善。<a id="a-DQ"></a>可得。<a id="a-DR"></a>妃言。<a id="a-DS"></a>今以我与人。<a id="a-DT"></a>谁当供养太子者。<a id="a-DU"></a>太子答言。<a id="a-DV"></a>今不以汝施者。<a id="a-DW"></a>何得成无上平等。<a id="a-DX"></a>太子即牵妃授之。<a id="a-DY"></a>天帝释知见太子了无悔意。<a id="a-DZ"></a>诸天赞叹天地大动。<a id="a-Da"></a>时婆罗门便将妃去。<a id="a-Db"></a>行至七步。<a id="a-Dc"></a>寻将妃还。<a id="a-Dd"></a>以寄太子。<a id="a-De"></a>莫复与人。<a id="a-Df"></a>太子言。<a id="a-Dg"></a>何为不取。<a id="a-Dh"></a>婆罗门语太子言。<a id="a-Di"></a>我非婆罗门。<a id="a-Dj"></a>是天帝释。<a id="a-Dk"></a>故来相试欲愿何等。<a id="a-Dl"></a>即复释身。<a id="a-Dm"></a>妃即作礼从索三愿。<a id="a-Dn"></a>一令将我儿去婆罗门还卖着我本国中。<a id="a-Do"></a>二令我两儿不苦饥渴。<a id="a-Dp"></a>三令我及太子早得还国。<a id="a-Dq"></a>天王释言。<a id="a-Dr"></a>当如前愿。<a id="a-Ds"></a>太子言。<a id="a-Dt"></a>愿令众生皆得解脱。<a id="a-Du"></a>无复生老病死之苦。<a id="a-Dv"></a>帝释言。<a id="a-Dw"></a>大哉。<a id="a-Dx"></a>所愿无上。<a id="a-Dy"></a>所愿特尊。<a id="a-Dz"></a>非我所及。<a id="a-E0"></a>帝释言毕忽然不见。</p>
  <p id="aE1">时拘留国婆罗门。<a id="a-E2"></a>得儿还家。<a id="a-E3"></a>妇逆骂之。<a id="a-E4"></a>何忍持此面还。<a id="a-E5"></a>此儿国王种而无慈心。<a id="a-E6"></a>挝打令生疮。<a id="a-E7"></a>身体脓血。<a id="a-E8"></a>促持炫卖。<a id="a-E9"></a>更求使者。<a id="a-EA"></a>婿随妇言。<a id="a-EB"></a>即行卖之。<a id="a-EC"></a>天帝行市言。<a id="a-ED"></a>此儿贵无能买者。<a id="a-EE"></a>乃至叶波国中。<a id="a-EF"></a>大臣人民识是太子儿大王之孙。<a id="a-EG"></a>举国悲哀。<a id="a-EH"></a>诸臣即问所从得此儿来。<a id="a-EI"></a>婆罗门言。<a id="a-EJ"></a>我自乞得。<a id="a-EK"></a>人欲夺取。<a id="a-EL"></a>中有长者。<a id="a-EM"></a>而谏之曰。<a id="a-EN"></a>斯乃太子布施之心。<a id="a-EO"></a>以至于此。<a id="a-EP"></a>而今夺之违太子意。<a id="a-EQ"></a>不如白王王闻知者。<a id="a-ER"></a>自当赎之。<a id="a-ES"></a>诸臣白王。<a id="a-ET"></a>王闻大惊。<a id="a-EU"></a>即呼婆罗门。<a id="a-EV"></a>使将儿入宫。<a id="a-EW"></a>王与夫人及诸宫女。<a id="a-EX"></a>遥见两儿莫不哽噎。<a id="a-EY"></a>王问何缘得此儿。<a id="a-EZ"></a>婆罗门答言。<a id="a-Ea"></a>我从太子乞丐得耳。<a id="a-Eb"></a>王呼两儿而欲抱之。<a id="a-Ec"></a>儿皆啼泣不肯就抱。<a id="a-Ed"></a>王问婆罗门。<a id="a-Ee"></a>卖索几钱。<a id="a-Ef"></a>婆罗门未答。<a id="a-Eg"></a>男儿便言。<a id="a-Eh"></a>男直银钱一千特牛一百头。<a id="a-Ei"></a>女直金钱二千牸牛二百头。<a id="a-Ej"></a>王言。<a id="a-Ek"></a>男儿人之所珍。<a id="a-El"></a>何故男贱而女贵耶。<a id="a-Em"></a>儿言。<a id="a-En"></a>后宫婇女与王无亲。<a id="a-Eo"></a>或出微贱。<a id="a-Ep"></a>或但婢使。<a id="a-Eq"></a>王意所幸便得尊贵。<a id="a-Er"></a>王独有一子。<a id="a-Es"></a>而逐之深山。<a id="a-Et"></a>了无念子之意。<a id="a-Eu"></a>是以明知男贱而女贵也。<a id="a-Ev"></a>王闻是语。<a id="a-Ew"></a>感激悲哀号泣交并。<a id="a-Ex"></a>言我大负。<a id="a-Ey"></a>汝何故不就我抱。<a id="a-Ez"></a>汝恚我乎。<a id="a-F0"></a>畏婆罗门耶。<a id="a-F1"></a>儿言。<a id="a-F2"></a>不敢怨王。<a id="a-F3"></a>亦不畏婆罗门。<a id="a-F4"></a>本是王孙。<a id="a-F5"></a>今为奴婢。<a id="a-F6"></a>何有奴婢而就王抱。<a id="a-F7"></a>是故不敢。<a id="a-F8"></a>王闻是语倍增悲怆。<a id="a-F9"></a>即如其言。<a id="a-FA"></a>更呼两儿。<a id="a-FB"></a>儿便就王抱。<a id="a-FC"></a>王抱两孙。<a id="a-FD"></a>手摩其头。<a id="a-FE"></a>问两儿言。<a id="a-FF"></a>汝父在山。<a id="a-FG"></a>何所饮食。<a id="a-FH"></a>披服何等。<a id="a-FI"></a>儿具答之。<a id="a-FJ"></a>王即遣使促迎太子。<a id="a-FK"></a>便以王命而告太子。<a id="a-FL"></a>太子答言。<a id="a-FM"></a>王徙我山中一十二年为期。<a id="a-FN"></a>今犹一年在。<a id="a-FO"></a>年满当归。<a id="a-FP"></a>使还白王。<a id="a-FQ"></a>王更作手书以与太子。<a id="a-FR"></a>汝是智人。<a id="a-FS"></a>去时当忍。<a id="a-FT"></a>来时亦忍。<a id="a-FU"></a>云何恚我不还。<a id="a-FV"></a>太子得书顶戴作礼。<a id="a-FW"></a>却绕七匝。<a id="a-FX"></a>便发视之。<a id="a-FY"></a>山中禽兽闻太子还。<a id="a-FZ"></a>跳踉宛转自扑号呼。<a id="a-Fa"></a>泉水为空竭。<a id="a-Fb"></a>禽兽为不乳。<a id="a-Fc"></a>百鸟皆悲鸣。<a id="a-Fd"></a>用失太子故。<a id="a-Fe"></a>太子与妃俱还本国。<a id="a-Ff"></a>敌国怨家闻太子当还。<a id="a-Fg"></a>即遣使者装被白象。<a id="a-Fh"></a>金银鞍勒。<a id="a-Fi"></a>以金钵盛银粟。<a id="a-Fj"></a>银钵盛金粟。<a id="a-Fk"></a>逆于道中以还太子。<a id="a-Fl"></a>辞谢悔过言。<a id="a-Fm"></a>前乞白象愚痴故耳。<a id="a-Fn"></a>坐我之故逐徙太子。<a id="a-Fo"></a>今闻来还内怀欢喜。<a id="a-Fp"></a>今以白象奉还太子愿垂纳受以除罪咎。<a id="a-Fq"></a>太子答言。<a id="a-Fr"></a>譬如有人设百味食。<a id="a-Fs"></a>持有所上其人呕吐在地。<a id="a-Ft"></a>宁复香洁可更食不。<a id="a-Fu"></a>今我布施譬亦若吐还终不受。<a id="a-Fv"></a>速乘象去。<a id="a-Fw"></a>谢汝国王。<a id="a-Fx"></a>若屈使者远相劳问。<a id="a-Fy"></a>于是使者即乘象还。<a id="a-Fz"></a>白王如是。<a id="a-G0"></a>因此象故敌国之怨化为慈仁。<a id="a-G1"></a>国王及众臣等皆发无上平等道意。<a id="a-G2"></a>父王乘象出迎太子。<a id="a-G3"></a>太子便前头面作礼。<a id="a-G4"></a>从王而归。<a id="a-G5"></a>国中人民莫不欢喜。<a id="a-G6"></a>散华烧香以待太子。<a id="a-G7"></a>太子入宫即到母前。<a id="a-G8"></a>头面作礼而问起居。<a id="a-G9"></a>王以宝藏付与太子。<a id="a-GA"></a>恣意布施转胜于前。<a id="a-GB"></a>布施不休自致得佛。</p>
  <p id="aGC">佛告阿难。<a id="a-GD"></a>我宿命所行布施如是。<a id="a-GE"></a>太子须大拏者我身是也。<a id="a-GF"></a>时父王者今现我父阅头檀是。<a id="a-GG"></a>尔时母者今现我母摩耶是也。<a id="a-GH"></a>是时妃者今瞿夷是。<a id="a-GI"></a>时山中道人阿州陀者今目揵连是。<a id="a-GJ"></a>时天帝释者今舍利弗是。<a id="a-GK"></a>时猎师者今阿难是。<a id="a-GL"></a>时男儿耶利者今现我子罗云是。<a id="a-GM"></a>女儿罽延者今现罗汉朱利母是。<a id="a-GN"></a>时乞儿婆罗门者今调达是。<a id="a-GO"></a>时婆罗门妇者旃遮那摩是。<a id="a-GP"></a>勤苦如是。<a id="a-GQ"></a>无央数劫。<a id="a-GR"></a>常行檀波罗蜜。<a id="a-GS"></a>布施如是。</p>
  <p data-pb></p>
  <h2 id="aGT">法施部第五</h2>
  <p id="aGU">述曰。<a id="a-GV"></a>此明财法相对校量优劣。<a id="a-GW"></a>故智度论云。<a id="a-GX"></a>佛说施中法施第一。<a id="a-GY"></a>何以故。<a id="a-GZ"></a>财施有量。<a id="a-Ga"></a>法施无量。<a id="a-Gb"></a>财施欲界报。<a id="a-Gc"></a>法施出三界报。<a id="a-Gd"></a>财施不能断漏。<a id="a-Ge"></a>法施清升彼岸。<a id="a-Gf"></a>财施但感人天报。<a id="a-Gg"></a>法施通感三乘果。<a id="a-Gh"></a>财施愚智俱闲。<a id="a-Gi"></a>法施唯局智人。<a id="a-Gj"></a>财施唯能施者得福。<a id="a-Gk"></a>法施通益能所。<a id="a-Gl"></a>财施愚畜能受。<a id="a-Gm"></a>法施唯局聪人。<a id="a-Gn"></a>财施但益色身。<a id="a-Go"></a>法施能利心神。<a id="a-Gp"></a>财施能增贪病。<a id="a-Gq"></a>法施能除三毒。<a id="a-Gr"></a>故大集经云。<a id="a-Gs"></a>施宝虽多不如至心诵持一偈。<a id="a-Gt"></a>法施最妙胜过饮食。</p>
  <p id="aGu">又未曾有因缘经云天帝问曰。<a id="a-Gv"></a>施食施法有何功德。<a id="a-Gw"></a>唯愿说之。<a id="a-Gx"></a>野干答曰。<a id="a-Gy"></a>布施饮食济一日之命。<a id="a-Gz"></a>施珍宝物济一世之乏。<a id="a-H0"></a>增益系缚。<a id="a-H1"></a>说法教化名为法施。<a id="a-H2"></a>能令众生出世间道。</p>
  <p id="aH3">又大丈夫论云。<a id="a-H4"></a>财施者。<a id="a-H5"></a>人道中有。<a id="a-H6"></a>法施者。<a id="a-H7"></a>大悲中有。<a id="a-H8"></a>财施者。<a id="a-H9"></a>除众生身苦。<a id="a-HA"></a>法施者。<a id="a-HB"></a>除众生心苦。<a id="a-HC"></a>财施爱多者施与财宝。<a id="a-HD"></a>愚痴多者施与其法。<a id="a-HE"></a>财施者。<a id="a-HF"></a>为其作无尽钱财。<a id="a-HG"></a>法施者。<a id="a-HH"></a>为得无尽智。<a id="a-HI"></a>财施者。<a id="a-HJ"></a>为得身乐。<a id="a-HK"></a>法施者。<a id="a-HL"></a>为得心乐。<a id="a-HM"></a>财施者。<a id="a-HN"></a>为众生所爱。<a id="a-HO"></a>法施者。<a id="a-HP"></a>为世间所敬。<a id="a-HQ"></a>财施者。<a id="a-HR"></a>为愚人所爱。<a id="a-HS"></a>法施者。<a id="a-HT"></a>为智者所爱。<a id="a-HU"></a>财施者。<a id="a-HV"></a>能与现乐。<a id="a-HW"></a>法施者。<a id="a-HX"></a>能与天道涅槃之乐。<a id="a-HY"></a>如偈曰。</p>
  <p id="aHZ">佛智处虚空　　大悲为密云</p>
  <p id="aHa">法施如甘雨　　充满阴界池</p>
  <p id="aHb">四摄为方便　　安乐解脱因</p>
  <p id="aHc">修治八正道　　能得涅槃果</p>
  <p id="aHd">又月灯三昧经云。<a id="a-He"></a>佛言。<a id="a-Hf"></a>若有菩萨行于法施有十种利益。<a id="a-Hg"></a>何等为十。<a id="a-Hh"></a>一弃舍恶事。<a id="a-Hi"></a>二能作善事。<a id="a-Hj"></a>三住善人法。<a id="a-Hk"></a>四净佛国土。<a id="a-Hl"></a>五趣诣道场。<a id="a-Hm"></a>六舍所爱事。<a id="a-Hn"></a>七降伏烦恼。<a id="a-Ho"></a>八于诸众生施福德分。<a id="a-Hp"></a>九于诸众生修习慈心。<a id="a-Hq"></a>十见法得于喜乐。</p>
  <p id="aHr">又菩萨地持论云。<a id="a-Hs"></a>菩萨知彼邪见求法短者。<a id="a-Ht"></a>不授其法。<a id="a-Hu"></a>不与经卷。<a id="a-Hv"></a>若性贪财卖经卷者。<a id="a-Hw"></a>亦不施与法。<a id="a-Hx"></a>若得经卷隐藏不显。<a id="a-Hy"></a>亦不施与法。<a id="a-Hz"></a>若非彼人所知义者。<a id="a-I0"></a>亦不施与法。<a id="a-I1"></a>若非彼人所知义者。<a id="a-I2"></a>亦不施与。<a id="a-I3"></a>若是彼所知义。<a id="a-I4"></a>于此经卷已自知义。<a id="a-I5"></a>则便持经随所乐与。<a id="a-I6"></a>若未知义自须修学。<a id="a-I7"></a>又知他人所有如是经示语其处。<a id="a-I8"></a>若更书与。<a id="a-I9"></a>菩萨当自观心。<a id="a-IA"></a>少有法悭者。<a id="a-IB"></a>当持经与。<a id="a-IC"></a>为法施故。<a id="a-ID"></a>我宁以法施现世痴哑。<a id="a-IE"></a>为除烦恼。<a id="a-IF"></a>犹尚应施。<a id="a-IG"></a>况作将来智慧方便。</p>
  <p id="aIH">又优婆塞戒经云。<a id="a-II"></a>若有比丘比丘尼优婆塞优婆夷。<a id="a-IJ"></a>能教化人具足戒施多闻智慧。<a id="a-IK"></a>若以纸墨令人书写。<a id="a-IL"></a>若自书写如来正典。<a id="a-IM"></a>然后施人令得读诵。<a id="a-IN"></a>是名法施。<a id="a-IO"></a>如是施者。<a id="a-IP"></a>未来天上得好上色。<a id="a-IQ"></a>何以故。<a id="a-IR"></a>众生闻法断除嗔心。<a id="a-IS"></a>以是因缘。<a id="a-IT"></a>未来世中得成上色。<a id="a-IU"></a>众生闻法慈心不杀。<a id="a-IV"></a>以是因缘。<a id="a-IW"></a>未来世中得寿命长。<a id="a-IX"></a>众法闻法不盗他财宝。<a id="a-IY"></a>以是因缘。<a id="a-IZ"></a>未来世中多饶财宝。<a id="a-Ia"></a>众生闻法开心乐施。<a id="a-Ib"></a>以是因缘。<a id="a-Ic"></a>未来世中身得大力。<a id="a-Id"></a>众生闻法离诸放逸。<a id="a-Ie"></a>以是因缘。<a id="a-If"></a>未来世中身得安乐。<a id="a-Ig"></a>众生闻法除嗔痴心。<a id="a-Ih"></a>以是因缘。<a id="a-Ii"></a>未来世中得无碍辩才。<a id="a-Ij"></a>众生闻法信心无疑。<a id="a-Ik"></a>以是因缘。<a id="a-Il"></a>未来世中信心明了。<a id="a-Im"></a>戒施闻慧亦复如是。<a id="a-In"></a>故知法施殊胜过于财施。<a id="a-Io"></a>问既知法施胜过财施。<a id="a-Ip"></a>今时众生但学法施不行财施。<a id="a-Iq"></a>未知得不。<a id="a-Ir"></a>答为不解财施迷心而施。<a id="a-Is"></a>苟求色声人天乐报。<a id="a-It"></a>恐坠三涂不成出世。<a id="a-Iu"></a>所以圣人殷勤叹法。<a id="a-Iv"></a>令其寤解三事体空而行财施。<a id="a-Iw"></a>远成菩提涅槃胜果。<a id="a-Ix"></a>自余戒忍六度万行。<a id="a-Iy"></a>皆籍智慧开道成胜。</p>
  <p id="aIz">又智度论云。<a id="a-J0"></a>前五度等譬同盲人。<a id="a-J1"></a>第六般若事同有目。<a id="a-J2"></a>若不得般若开导前五。<a id="a-J3"></a>便堕恶道不成出世。<a id="a-J4"></a>若闻法施过于舍财。<a id="a-J5"></a>愚人不解即便秘财。<a id="a-J6"></a>唯乐读经若行此法。<a id="a-J7"></a>不如有人解心舍施一钱。<a id="a-J8"></a>胜过迷心读经百千万卷。<a id="a-J9"></a>是以如来设教意存解行。<a id="a-JA"></a>若唯解无行。<a id="a-JB"></a>解则便虚。<a id="a-JC"></a>若唯行无解。<a id="a-JD"></a>行则便孤。<a id="a-JE"></a>要具解行方到彼岸。<a id="a-JF"></a>又菩萨藏经云。<a id="a-JG"></a>当知菩萨摩诃萨具足如是四摄之法。<a id="a-JH"></a>由是法故菩萨摩诃萨常处长夜摄诸众生。<a id="a-JI"></a>何等为四。<a id="a-JJ"></a>所谓布施爱语利行同事。<a id="a-JK"></a>如是名为四种摄法。<a id="a-JL"></a>所言施者具有二种。<a id="a-JM"></a>一者财施。<a id="a-JN"></a>二者法施。<a id="a-JO"></a>是为布施。<a id="a-JP"></a>言爱语者。<a id="a-JQ"></a>谓于一切诸来求乞。<a id="a-JR"></a>或乐闻法。<a id="a-JS"></a>菩萨悉能爱语慰喻。<a id="a-JT"></a>言利行者。<a id="a-JU"></a>谓能满足若自若他所有意乐。<a id="a-JV"></a>言同事者。<a id="a-JW"></a>随己所有智及功德为他演说。<a id="a-JX"></a>摄受建立一切众生。<a id="a-JY"></a>令其安住。<a id="a-JZ"></a>若智若法。<a id="a-Ja"></a>言法施者。<a id="a-Jb"></a>如所闻法广为他说。<a id="a-Jc"></a>言爱语者。<a id="a-Jd"></a>以无染心分别开示。<a id="a-Je"></a>言利行者。<a id="a-Jf"></a>谓于他授诵经典。<a id="a-Jg"></a>乃至说法无有厌倦。<a id="a-Jh"></a>言同事者。<a id="a-Ji"></a>以不舍离一切智心。<a id="a-Jj"></a>安置含生于正法所。<a id="a-Jk"></a>是故菩萨于一切时常行法施。<a id="a-Jl"></a>若自无财随喜他施。<a id="a-Jm"></a>若自有财供养智人。<a id="a-Jn"></a>还得聪报。</p>
  <p id="aJo">又贤愚经云。<a id="a-Jp"></a>时诸比丘咸皆生疑。<a id="a-Jq"></a>贤者阿难。<a id="a-Jr"></a>本造何行获斯总持。<a id="a-Js"></a>闻佛所说一言不失。<a id="a-Jt"></a>俱往佛所而白佛言。<a id="a-Ju"></a>贤者阿难。<a id="a-Jv"></a>本兴何福。<a id="a-Jw"></a>而得如是无量总持。<a id="a-Jx"></a>唯愿世尊。<a id="a-Jy"></a>当见开示。<a id="a-Jz"></a>佛告诸比丘。<a id="a-K0"></a>乃往过去阿僧祇劫。<a id="a-K1"></a>有一比丘。<a id="a-K2"></a>度一沙弥常以严敕。<a id="a-K3"></a>教令诵经。<a id="a-K4"></a>日日课限。<a id="a-K5"></a>其经足者。<a id="a-K6"></a>便以欢喜。<a id="a-K7"></a>若其不足。<a id="a-K8"></a>苦切责之。<a id="a-K9"></a>于是沙弥常怀懊恼。<a id="a-KA"></a>读经虽得复无食调。<a id="a-KB"></a>若行乞食。<a id="a-KC"></a>疾得食时。<a id="a-KD"></a>读经便足。<a id="a-KE"></a>乞食若迟。<a id="a-KF"></a>读则不充。<a id="a-KG"></a>若经不足当被切责。<a id="a-KH"></a>心怀愁闷啼哭而行。<a id="a-KI"></a>时有长者见其洟泣。<a id="a-KJ"></a>前呼问之。<a id="a-KK"></a>何以懊恼。<a id="a-KL"></a>沙弥答曰。<a id="a-KM"></a>长者当知。<a id="a-KN"></a>我师严难敕我读经。<a id="a-KO"></a>日日课限。<a id="a-KP"></a>若具足者。<a id="a-KQ"></a>即以欢喜。<a id="a-KR"></a>若其不充。<a id="a-KS"></a>苦切见责。<a id="a-KT"></a>我行乞食。<a id="a-KU"></a>若疾得者读经即足。<a id="a-KV"></a>若乞迟得读便不充。<a id="a-KW"></a>若不得经便被切责。<a id="a-KX"></a>以是事故我用愁耳。<a id="a-KY"></a>于时长者即语沙弥。<a id="a-KZ"></a>从今已后常诣我家。<a id="a-Ka"></a>当供养食令汝不忧。<a id="a-Kb"></a>食已专心勤加读经。<a id="a-Kc"></a>于时沙弥闻是语已。<a id="a-Kd"></a>得专心意勤加读经。<a id="a-Ke"></a>课限不减日日常度。<a id="a-Kf"></a>师徒于是俱用欢喜。<a id="a-Kg"></a>佛告比丘。<a id="a-Kh"></a>尔时师者定光佛是。<a id="a-Ki"></a>沙弥者今我身是。<a id="a-Kj"></a>时大长者供养者今阿难是。<a id="a-Kk"></a>乃由过去造是行故。<a id="a-Kl"></a>今得总持无有忘失。</p>
 </body>
</html>