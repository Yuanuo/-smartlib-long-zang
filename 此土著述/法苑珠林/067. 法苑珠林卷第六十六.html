<!doctype html>
<html id="z3IBWjE1RR" data-ver="768">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第六十六</h1>
  <h2 id="a2">怨苦篇第七十七(此有七部)</h2>
  <p id="a3">述意部 伤悼部 五阴部 八苦部 杂难部 虫寓部 地狱部。</p>
  <p data-pb></p>
  <h2 id="a4">述意部第一</h2>
  <p id="a5">三界轮转。<a id="a-6"></a>六道萍移。<a id="a-7"></a>神明不朽。<a id="a-8"></a>识虑冥持。<a id="a-9"></a>乍死乍生。<a id="a-A"></a>时来时往。<a id="a-B"></a>弃舍身命。<a id="a-C"></a>草筹难辩惟大地丘坑莫非我故身。<a id="a-D"></a>沧海川流皆同吾泪血。<a id="a-E"></a>以此而观。<a id="a-F"></a>谁非亲友。<a id="a-G"></a>人鬼虽别。<a id="a-H"></a>生灭固同。<a id="a-I"></a>恩爱之情。<a id="a-J"></a>时复影响。<a id="a-K"></a>群邪愚闇。<a id="a-L"></a>不识亲疏。<a id="a-M"></a>遂使丧彼身形养己躯命。<a id="a-N"></a>更互屠割共为怨府。<a id="a-O"></a>历劫相仇苦报难尽。<a id="a-P"></a>静思此事岂不痛心也。</p>
  <h2 id="aQ">伤悼部第二</h2>
  <p id="aR">如中阿含经云。<a id="a-S"></a>尔时世尊告诸比丘。<a id="a-T"></a>众生无始生死长夜转轮不知苦之本际。<a id="a-U"></a>诸比丘于意云何。<a id="a-V"></a>若此大地一切草木。<a id="a-W"></a>以四指量斩以为筹。<a id="a-X"></a>以数汝等长夜轮转生死所依父母。<a id="a-Y"></a>筹数已尽。<a id="a-Z"></a>其诸父母数犹不尽。<a id="a-a"></a>诸比丘。<a id="a-b"></a>如是无始生死长夜。<a id="a-c"></a>轮转故。<a id="a-d"></a>不知苦之本际。</p>
  <p id="ae">佛告诸比丘。<a id="a-f"></a>汝等轮转生死饮其母乳。<a id="a-g"></a>多于殑伽河及四大海水。<a id="a-h"></a>所以者何。<a id="a-i"></a>汝等长夜。<a id="a-j"></a>或生象中饮母乳无量数。<a id="a-k"></a>或生驼马牛驴诸禽兽类。<a id="a-l"></a>饮其母乳数无量。<a id="a-m"></a>汝等长夜弃于冢间。<a id="a-n"></a>脓血流出亦复如是。<a id="a-o"></a>或堕地狱畜生饿鬼。<a id="a-p"></a>髓血流出亦复如是。</p>
  <p id="aq">佛告诸比丘。<a id="a-r"></a>汝等长夜轮转生死。<a id="a-s"></a>所出身血甚多无数。<a id="a-t"></a>过殑伽河水及四大海。<a id="a-u"></a>汝于长夜曾生象中。<a id="a-v"></a>或截耳鼻头尾四足。<a id="a-w"></a>其血无量。<a id="a-x"></a>或受马驼驴牛禽兽类等。<a id="a-y"></a>断截耳鼻头足四体。<a id="a-z"></a>其血无量。<a id="a-10"></a>或身命终弃于冢间。<a id="a-11"></a>脓血流出其数亦复如是。<a id="a-12"></a>或长夜轮转生死。<a id="a-13"></a>丧失父母兄弟姊妹宗亲知识。<a id="a-14"></a>或丧失钱财为之流泪。<a id="a-15"></a>甚多无量。<a id="a-16"></a>过四大海水。</p>
  <p id="a17">佛告诸比丘。<a id="a-18"></a>汝等见诸众生安隐快乐。<a id="a-19"></a>当作是念。<a id="a-1A"></a>我等长夜轮转生死。<a id="a-1B"></a>亦曾受斯乐。<a id="a-1C"></a>其数无量。<a id="a-1D"></a>或见诸众生受苦恼。<a id="a-1E"></a>当作是念。<a id="a-1F"></a>我昔长夜轮转生死以来。<a id="a-1G"></a>曾受如是之苦。<a id="a-1H"></a>其数无量。<a id="a-1I"></a>或见诸众生而生恐怖衣毛为竖。<a id="a-1J"></a>当作是念。<a id="a-1K"></a>我等过去必曾杀生为伤害者。<a id="a-1L"></a>为恶知识于无始生死长夜轮转。<a id="a-1M"></a>不知其苦之本际。<a id="a-1N"></a>或见诸众生爱念欢喜者。<a id="a-1O"></a>当作是念。<a id="a-1P"></a>如过去世时。<a id="a-1Q"></a>必为我等父母兄弟妻子亲属师友知识。<a id="a-1R"></a>如是长夜生死轮转。<a id="a-1S"></a>无明所盖。<a id="a-1T"></a>爱系其颈。<a id="a-1U"></a>故长夜轮转。<a id="a-1V"></a>不知苦之本际。<a id="a-1W"></a>是故诸比丘当如是学。<a id="a-1X"></a>精勤方便断除诸大莫令增长。<a id="a-1Y"></a>尔时世尊即说偈言。</p>
  <p id="a1Z">一人一劫中　　积聚其身骨</p>
  <p id="a1a">常积不腐坏　　如毗富罗山</p>
  <p id="a1b">若诸圣弟子　　正智见真谛</p>
  <p id="a1c">此苦及苦因　　离苦得寂灭</p>
  <p id="a1d">修习八道迹　　正向般涅槃</p>
  <p id="a1e">极至于七有　　天人来往生</p>
  <p id="a1f">尽一切诸结　　究竟于苦边</p>
  <p id="a1g">佛告诸比丘。<a id="a-1h"></a>众生无始生死长夜轮转。<a id="a-1i"></a>不知苦之本际。<a id="a-1j"></a>无有一处不生不死者。<a id="a-1k"></a>如是长夜无始生死。<a id="a-1l"></a>不知苦之本际。<a id="a-1m"></a>亦无有一处无父母兄弟妻子眷属宗亲师长者。<a id="a-1n"></a>譬如大雨滴沤一生一灭。<a id="a-1o"></a>是众生无明所盖。<a id="a-1p"></a>爱系其颈。<a id="a-1q"></a>长夜轮转不知苦之本际。<a id="a-1r"></a>譬如普天大雨洪注东西南北无断绝处。<a id="a-1s"></a>如是四方无量国土劫坏。<a id="a-1t"></a>如天普雨天下无断绝处。<a id="a-1u"></a>长夜轮转不知苦之本际。<a id="a-1v"></a>譬如掷杖空中。<a id="a-1w"></a>或头落地。<a id="a-1x"></a>或尾落地。<a id="a-1y"></a>或中落地。<a id="a-1z"></a>如是无始生死长夜轮转。<a id="a-20"></a>或堕地狱。<a id="a-21"></a>或堕畜生。<a id="a-22"></a>或堕饿鬼。<a id="a-23"></a>又增一阿含经云。<a id="a-24"></a>尔时三十三天有一天子。<a id="a-25"></a>身形有五死瑞。<a id="a-26"></a>一华冠自萎。<a id="a-27"></a>二衣裳垢坌。<a id="a-28"></a>三腋下流汗。<a id="a-29"></a>四不乐本位。<a id="a-2A"></a>五玉女违伴。<a id="a-2B"></a>时彼天子愁忧苦恼捶胸叹息。<a id="a-2C"></a>时释提桓因闻此天子愁忧声。<a id="a-2D"></a>便敕一天子。<a id="a-2E"></a>此何等声。<a id="a-2F"></a>乃彻此间。<a id="a-2G"></a>彼天子具报所由。<a id="a-2H"></a>尔时释提桓因自往其所。<a id="a-2I"></a>语彼天子言。<a id="a-2J"></a>汝今何故愁忧苦恼。<a id="a-2K"></a>乃至于斯天子报言。<a id="a-2L"></a>尊者那得不愁。<a id="a-2M"></a>命将欲终有五怪衰。<a id="a-2N"></a>令此七宝宫殿悉当忘失。<a id="a-2O"></a>及五百玉女亦当星散。<a id="a-2P"></a>所食甘露今无气味。<a id="a-2Q"></a>是时释提桓因语彼天子言。<a id="a-2R"></a>汝岂不闻如来说偈乎。</p>
  <p id="a2S">一切行无常　　生者必有死</p>
  <p id="a2T">不生则不死　　此灭最为乐</p>
  <p id="a2U">汝今何故愁忧乃至于斯。<a id="a-2V"></a>一切诸行无常之物。<a id="a-2W"></a>欲使有常者。<a id="a-2X"></a>此事不然。<a id="a-2Y"></a>天子报言。<a id="a-2Z"></a>云何天帝那得不愁。<a id="a-2a"></a>我今天身清净无染。<a id="a-2b"></a>光逾日月靡所不照。<a id="a-2c"></a>舍此身已当生罗阅城中猪腹中。<a id="a-2d"></a>生常食屎溺。<a id="a-2e"></a>死时为刀所割。<a id="a-2f"></a>是时帝释语言。<a id="a-2g"></a>汝今可自归佛法众。<a id="a-2h"></a>便不堕三恶趣。<a id="a-2i"></a>故如来亦说此偈。</p>
  <p id="a2j">诸有自归佛　　不堕三恶趣</p>
  <p id="a2k">尽漏处天人　　便当至涅槃</p>
  <p id="a2l">尔时彼天问帝释言。<a id="a-2m"></a>今如来竟为所在。<a id="a-2n"></a>帝释报曰。<a id="a-2o"></a>今如来在摩竭提国罗阅城中迦兰陀竹园所。<a id="a-2p"></a>天子报言。<a id="a-2q"></a>我今无力至彼。<a id="a-2r"></a>帝释报言。<a id="a-2s"></a>汝当右膝着地长跪。<a id="a-2t"></a>叉手向下方界而作是言。<a id="a-2u"></a>唯愿世尊。<a id="a-2v"></a>善观察之。<a id="a-2w"></a>今在垂穷之地。<a id="a-2x"></a>愿矜愍之。<a id="a-2y"></a>今自归三尊如来无所著。<a id="a-2z"></a>时彼天子随帝释语。<a id="a-30"></a>即便长跪向下方界。<a id="a-31"></a>自称姓名自归佛法众。<a id="a-32"></a>尽其形寿为真佛子。<a id="a-33"></a>非用天子。<a id="a-34"></a>如是至三。<a id="a-35"></a>说此语已不复处猪胎。<a id="a-36"></a>乃生长者家。<a id="a-37"></a>是时天子随寿长短生罗阅城中大长者家。<a id="a-38"></a>是时长者妇自知有娠。<a id="a-39"></a>十月欲满生一男儿。<a id="a-3A"></a>端正无双世之希有。<a id="a-3B"></a>年至十岁。<a id="a-3C"></a>父母将至佛所。<a id="a-3D"></a>佛为说法。<a id="a-3E"></a>即于座上诸尘垢尽得法眼净。<a id="a-3F"></a>无复瑕秽。<a id="a-3G"></a>后离俗出家得阿罗汉果。</p>
  <p id="a3H">又正法念经云。<a id="a-3I"></a>尔时夜摩天王。<a id="a-3J"></a>为诸天众以要言之。<a id="a-3K"></a>于天人中有十六苦。<a id="a-3L"></a>何等十六。<a id="a-3M"></a>天人之中善道所摄。<a id="a-3N"></a>一者中阴苦。<a id="a-3O"></a>二者住胎苦。<a id="a-3P"></a>三者出胎苦。<a id="a-3Q"></a>四者怖食苦。<a id="a-3R"></a>五者怨憎会苦。<a id="a-3S"></a>六者爱别离苦。<a id="a-3T"></a>七者寒热等苦。<a id="a-3U"></a>八者病苦。<a id="a-3V"></a>九者他给使苦。<a id="a-3W"></a>十者遣求营作苦。<a id="a-3X"></a>十一者近恶知识苦。<a id="a-3Y"></a>十二者妻子亲里衰恼苦。<a id="a-3Z"></a>十三者饥渴苦。<a id="a-3a"></a>十四者为他轻毁苦。<a id="a-3b"></a>十五者老苦。<a id="a-3c"></a>十六者死苦。<a id="a-3d"></a>如是十六人中大苦。<a id="a-3e"></a>于人世间乃至命终及余众苦。<a id="a-3f"></a>于生死中不可堪忍。<a id="a-3g"></a>于有为中无有少乐。<a id="a-3h"></a>一切无常。<a id="a-3i"></a>一切败坏。<a id="a-3j"></a>尔时夜摩天王以偈颂曰。</p>
  <p id="a3k">于人世界中　　有阴皆是苦</p>
  <p id="a3l">有生必归死　　有死必有生</p>
  <p id="a3m">若住于中阴　　自业受苦恼</p>
  <p id="a3n">长夜远行苦　　此苦不可说</p>
  <p id="a3o">没于屎溺中　　热气之所烧</p>
  <p id="a3p">如是住胎苦　　不可得具说</p>
  <p id="a3q">常贪于食味　　其心常希望</p>
  <p id="a3r">于味变大苦　　此苦不可说</p>
  <p id="a3s">小心常希望　　于欲不知足</p>
  <p id="a3t">所受诸苦恼　　此苦不可说</p>
  <p id="a3u">怨憎不爱会　　犹如大火毒</p>
  <p id="a3v">所生诸苦恼　　此苦不可说</p>
  <p id="a3w">于恩爱别离　　众生趣大苦</p>
  <p id="a3x">大恶难堪忍　　此苦不可说</p>
  <p id="a3y">寒热大苦畏　　生无量种苦</p>
  <p id="a3z">众生受斯苦　　此苦不可说</p>
  <p id="a40">病苦害人命　　病为死王使</p>
  <p id="a41">众生受斯苦　　此苦不可说</p>
  <p id="a42">为他所策使　　常无有自在</p>
  <p id="a43">众生受斯苦　　此苦不可说</p>
  <p id="a44">爱毒烧众生　　遣求大受苦</p>
  <p id="a45">次第乃至死　　此苦不可说</p>
  <p id="a46">若近恶知识　　众苦常不断</p>
  <p id="a47">当受恶道苦　　此苦不可说</p>
  <p id="a48">妻子得衰恼　　见则生大苦</p>
  <p id="a49">出过于地狱　　此苦不可说</p>
  <p id="a4A">饥渴自烧身　　犹如猛焰火</p>
  <p id="a4B">能坏于身心　　此苦不可说</p>
  <p id="a4C">常为轻贱他　　亲里及知识</p>
  <p id="a4D">生于忧悲苦　　此苦不可说</p>
  <p id="a4E">人为老所压　　身羸心意劣</p>
  <p id="a4F">伛偻任杖行　　此苦不可说</p>
  <p id="a4G">人为死所执　　从此至他世</p>
  <p id="a4H">是死为大苦　　不可得宣说</p>
  <p id="a4I">又九横经云。<a id="a-4J"></a>佛告比丘。<a id="a-4K"></a>有九辈。<a id="a-4L"></a>九因缘命未尽时便横死。<a id="a-4M"></a>一为不应饭为饭。<a id="a-4N"></a>二为不量饭。<a id="a-4O"></a>三为不习饭。<a id="a-4P"></a>四为不出生。<a id="a-4Q"></a>五为止熟。<a id="a-4R"></a>六为不持戒。<a id="a-4S"></a>七为近恶知识。<a id="a-4T"></a>八为入里不时不知法行。<a id="a-4U"></a>九为可避不避。<a id="a-4V"></a>如是为九因缘人命为横尽。<a id="a-4W"></a>一不应饭者。<a id="a-4X"></a>名不可意饭。<a id="a-4Y"></a>亦为饱腹不调。<a id="a-4Z"></a>二不量饭者。<a id="a-4a"></a>名不知节度多饭过足。<a id="a-4b"></a>三不习饭者。<a id="a-4c"></a>名为不知时。<a id="a-4d"></a>冬夏为至他国。<a id="a-4e"></a>不知俗宜饭食未习。<a id="a-4f"></a>四不出生饭者。<a id="a-4g"></a>为饭物未消复上饭。<a id="a-4h"></a>不服药吐下。<a id="a-4i"></a>由未时消。<a id="a-4j"></a>五为止熟者。<a id="a-4k"></a>大小便来时不即时行。<a id="a-4l"></a>噫哕嚏下风来时制。<a id="a-4m"></a>六不持戒者。<a id="a-4n"></a>名为犯五戒杀盗淫两舌饮酒。<a id="a-4o"></a>使入县官捶杖斫刺。<a id="a-4p"></a>或从怨手死。<a id="a-4q"></a>或惊怖念罪忧死。<a id="a-4r"></a>七为近恶知识者。<a id="a-4s"></a>坐不离恶知识故不觉善恶。<a id="a-4t"></a>八为入里不时者。<a id="a-4u"></a>名为冥行。<a id="a-4v"></a>亦里有诤。<a id="a-4w"></a>县官长吏追捕不避。<a id="a-4x"></a>不如法行妄入他家舍。<a id="a-4y"></a>九为可避不避者。<a id="a-4z"></a>为弊恶象马牛车蛇蚖井水火刀杖醉恶人等忤扰。<a id="a-50"></a>是为九横人命未尽当坐是尽。<a id="a-51"></a>又五阴譬喻经佛说偈云。</p>
  <p id="a52">沫聚喻于色　　受如水中泡</p>
  <p id="a53">想譬热时焰　　行为若芭蕉</p>
  <p id="a54">器幻喻如识　　诸佛说若此</p>
  <p id="a55">当为观是要　　熟省而思惟</p>
  <p id="a56">空虚之为审　　不睹其有常</p>
  <p id="a57">欲见阴当尔　　真智说皆然</p>
  <p id="a58">三事断绝时　　知身无所直</p>
  <p id="a59">命尽温暖气　　舍身而转逝</p>
  <p id="a5A">当其死卧地　　犹草无所知</p>
  <p id="a5B">观其状如是　　但幻而愚贪</p>
  <p id="a5C">止止为无安　　亦无有牢强</p>
  <p id="a5D">知五阴如此　　比丘宜精进</p>
  <p id="a5E">是以当昼夜　　自觉念正智</p>
  <p id="a5F">受行寂灭道　　行除最安乐</p>
  <p data-pb></p>
  <h2 id="a5G">五阴部第三</h2>
  <p id="a5H">涅槃经云。<a id="a-5I"></a>譬如有王畜四毒蛇置之一箧。<a id="a-5J"></a>以付一人。<a id="a-5K"></a>仰令瞻养。<a id="a-5L"></a>若令一蛇生嗔恚者。<a id="a-5M"></a>我当准法戮之都市。<a id="a-5N"></a>尔时闻王切念。<a id="a-5O"></a>心生惶怖舍箧逃走。<a id="a-5P"></a>王时复遣五旃陀罗拔刀随后。<a id="a-5Q"></a>其人回顾见后五人。<a id="a-5R"></a>遂自舍去。<a id="a-5S"></a>是时五人以恶方便。<a id="a-5T"></a>藏所持刀密遣一人。<a id="a-5U"></a>诈为亲善。<a id="a-5V"></a>而语之言。<a id="a-5W"></a>汝可还来。<a id="a-5X"></a>其人不信。<a id="a-5Y"></a>投一聚落欲自隐匿。<a id="a-5Z"></a>既入聚落中窥看诸舍。<a id="a-5a"></a>都不见人。<a id="a-5b"></a>执持瓨器悉空无物。<a id="a-5c"></a>既不见人求物不得。<a id="a-5d"></a>即便坐地闻空中声。<a id="a-5e"></a>咄哉男子。<a id="a-5f"></a>此聚空旷无有居民。<a id="a-5g"></a>今夜当有六大贼来。<a id="a-5h"></a>汝设遇者命终。<a id="a-5i"></a>今汝当云何而得免之。<a id="a-5j"></a>尔时其人恐怖遂增。<a id="a-5k"></a>复舍而去。<a id="a-5l"></a>路值一河。<a id="a-5m"></a>其水漂急无有船筏以恐畏故。<a id="a-5n"></a>即取种种草木为筏。<a id="a-5o"></a>复更思惟。<a id="a-5p"></a>我设住此当为毒蛇五旃陀罗一诈亲者及六大贼之所危害。<a id="a-5q"></a>若度此河筏不可依。<a id="a-5r"></a>当没水死。<a id="a-5s"></a>宁没水死终不为彼蛇贼所害。<a id="a-5t"></a>即推草筏置之水中。<a id="a-5u"></a>身倚其上。<a id="a-5v"></a>手抱脚踏。<a id="a-5w"></a>截流而去。<a id="a-5x"></a>即达彼岸安隐无患。<a id="a-5y"></a>心意泰然怖惧消除。<a id="a-5z"></a>四毒蛇者。<a id="a-60"></a>即是四大。<a id="a-61"></a>五旃陀罗者。<a id="a-62"></a>即是五阴。<a id="a-63"></a>一诈亲者。<a id="a-64"></a>即是贪爱。<a id="a-65"></a>投一聚落者。<a id="a-66"></a>即是内六入。<a id="a-67"></a>六大贼来者。<a id="a-68"></a>即是外尘。<a id="a-69"></a>是六大贼。<a id="a-6A"></a>唯有诸王乃能遮止者。<a id="a-6B"></a>唯佛菩萨乃能遮止。<a id="a-6C"></a>是六大贼。<a id="a-6D"></a>虽有诸王截其手足。<a id="a-6E"></a>犹故不能令其心息。<a id="a-6F"></a>六尘恶贼亦复如是。<a id="a-6G"></a>虽得四沙门果截其手足。<a id="a-6H"></a>亦不能令不劫善法。<a id="a-6I"></a>如勇健人乃能摧伏是六大贼。<a id="a-6J"></a>诸佛菩萨亦复如是。<a id="a-6K"></a>乃能摧灭六尘恶贼。</p>
  <h2 id="a6L">八苦部第四</h2>
  <p id="a6M">如五王经云。<a id="a-6N"></a>佛为五王说法。<a id="a-6O"></a>人生在世常有无量众苦切身。<a id="a-6P"></a>今粗为汝等略说八苦。<a id="a-6Q"></a>何谓八苦。<a id="a-6R"></a>一生苦。<a id="a-6S"></a>二老苦。<a id="a-6T"></a>三病苦。<a id="a-6U"></a>四死苦。<a id="a-6V"></a>五恩爱别苦。<a id="a-6W"></a>六所求不得苦。<a id="a-6X"></a>七怨憎会苦。<a id="a-6Y"></a>八忧悲苦。<a id="a-6Z"></a>是为八苦也。<a id="a-6a"></a>何为生苦。<a id="a-6b"></a>人死之时不知精神趣向何道。<a id="a-6c"></a>未得生处。<a id="a-6d"></a>普受中阴之形。<a id="a-6e"></a>至其三七日中。<a id="a-6f"></a>父母和合便来受胎。<a id="a-6g"></a>一七日如薄酪。<a id="a-6h"></a>二七日如稠酪。<a id="a-6i"></a>三七日如凝苏。<a id="a-6j"></a>四七日如肉抟。<a id="a-6k"></a>五七日五疱成就。<a id="a-6l"></a>巧风入腹。<a id="a-6m"></a>吹其身体。<a id="a-6n"></a>六情开张。<a id="a-6o"></a>在母腹中生藏之下熟藏之上。<a id="a-6p"></a>母啖一杯热食灌其身体。<a id="a-6q"></a>如入镬汤。<a id="a-6r"></a>母饮一杯冷水。<a id="a-6s"></a>亦如寒冷切身。<a id="a-6t"></a>母饱之时迫仄身体痛不可言。<a id="a-6u"></a>母饥之时腹中了了亦如倒悬。<a id="a-6v"></a>受苦无量。<a id="a-6w"></a>至其满月欲生之时。<a id="a-6x"></a>头向产门剧如两石峡山。<a id="a-6y"></a>欲生之时母危父怖。<a id="a-6z"></a>生堕草上身体细软。<a id="a-70"></a>草触其身如履刀剑。<a id="a-71"></a>忽然失声大呼。<a id="a-72"></a>此是苦不。<a id="a-73"></a>诸人咸言。<a id="a-74"></a>此是大苦。<a id="a-75"></a>何谓老苦。<a id="a-76"></a>谓父母养育至年长大。<a id="a-77"></a>自用强健担轻负重。<a id="a-78"></a>不自裁量。<a id="a-79"></a>寒热失度。<a id="a-7A"></a>年老头白齿落。<a id="a-7B"></a>目视昏[瞄-田+(梳-木)]耳听不聪。<a id="a-7C"></a>盛去衰至皮缓面皱。<a id="a-7D"></a>百节疼痛行步苦极。<a id="a-7E"></a>坐起呻吟忧悲心恼。<a id="a-7F"></a>神识转减便旋即忘。<a id="a-7G"></a>命日促尽。<a id="a-7H"></a>言之流洟。<a id="a-7I"></a>坐起须人。<a id="a-7J"></a>此是苦不。<a id="a-7K"></a>答曰大苦。</p>
  <p id="a7L">何谓病苦。<a id="a-7M"></a>人有四大和合而成。<a id="a-7N"></a>一大不调百一病生。<a id="a-7O"></a>四大不调四百四病同时俱作。<a id="a-7P"></a>地大不调举身沉重。<a id="a-7Q"></a>水大不调举身膖肿。<a id="a-7R"></a>火大不调举身蒸热。<a id="a-7S"></a>风大不调举身掘强。<a id="a-7T"></a>百节苦痛犹被杖楚。<a id="a-7U"></a>四大进退手足不任。<a id="a-7V"></a>气力虚竭坐起须人。<a id="a-7W"></a>口燥唇焦筋断鼻揥。<a id="a-7X"></a>目不见色耳不闻音。<a id="a-7Y"></a>不净流出身卧其上。<a id="a-7Z"></a>心怀苦恼言辄悲哀。<a id="a-7a"></a>六亲在侧昼夜看视。<a id="a-7b"></a>初不休息。<a id="a-7c"></a>肴膳美食入口皆苦。<a id="a-7d"></a>此是苦不。<a id="a-7e"></a>答言。<a id="a-7f"></a>实是大苦。</p>
  <p id="a7g">何谓死苦。<a id="a-7h"></a>人死之时四百四病同时俱作。<a id="a-7i"></a>四大欲散魂神不安。<a id="a-7j"></a>欲死之时刀风解形。<a id="a-7k"></a>无处不痛。<a id="a-7l"></a>白汗流出两手摸空。<a id="a-7m"></a>室家内外在其左右。<a id="a-7n"></a>忧悲洟泣痛彻骨髓。<a id="a-7o"></a>不能自胜。<a id="a-7p"></a>死者去之。<a id="a-7q"></a>风游气绝。<a id="a-7r"></a>火灭身冷。<a id="a-7s"></a>风先火次。<a id="a-7t"></a>魂灵去矣。<a id="a-7u"></a>身体侹直无所复知。<a id="a-7v"></a>旬月之间肉坏血流。<a id="a-7w"></a>膖胀烂臭甚不可近。<a id="a-7x"></a>弃之旷野众鸟啖食。<a id="a-7y"></a>肉尽骨干髑髅异处。<a id="a-7z"></a>比是苦不。<a id="a-80"></a>答言。<a id="a-81"></a>实是大苦。</p>
  <p id="a82">何谓恩爱别苦。<a id="a-83"></a>谓室家内外兄弟妻子共相恋慕。<a id="a-84"></a>一朝破亡为人抄劫。<a id="a-85"></a>各自分张。<a id="a-86"></a>父东子西。<a id="a-87"></a>母南妇北。<a id="a-88"></a>非唯一处。<a id="a-89"></a>为人奴婢各自悲呼。<a id="a-8A"></a>心肉断绝窈窈冥冥。<a id="a-8B"></a>无有相见之期。<a id="a-8C"></a>此是苦不。<a id="a-8D"></a>答言。<a id="a-8E"></a>实是大苦。</p>
  <p id="a8F">何谓所求不得苦。<a id="a-8G"></a>家内钱财散用追求。<a id="a-8H"></a>大官吏民望得富贵。<a id="a-8I"></a>勤苦求之不止会遇得之。<a id="a-8J"></a>而作边境令长。<a id="a-8K"></a>未经几时贪取民物。<a id="a-8L"></a>为人告言。<a id="a-8M"></a>一朝有事槛车载去。<a id="a-8N"></a>欲杀之时忧苦无量。<a id="a-8O"></a>不知死活何日。<a id="a-8P"></a>此是苦不。<a id="a-8Q"></a>答言。<a id="a-8R"></a>实是大苦。</p>
  <p id="a8S">何谓怨憎会苦。<a id="a-8T"></a>世人薄俗共居爱欲之中。<a id="a-8U"></a>争不急之事。<a id="a-8V"></a>更相杀害。<a id="a-8W"></a>遂成大怨。<a id="a-8X"></a>各自相避隐藏无地。<a id="a-8Y"></a>各磨刀错箭挟弓持杖。<a id="a-8Z"></a>恐畏相见。<a id="a-8a"></a>会遇陜道相逢张弓竖箭两刃相向。<a id="a-8b"></a>不知胜负是谁。<a id="a-8c"></a>当尔之时怖畏无量。<a id="a-8d"></a>此是苦不。<a id="a-8e"></a>答言。<a id="a-8f"></a>实是大苦。</p>
  <p id="a8g">何谓忧悲苦恼苦。<a id="a-8h"></a>谓人生在世。<a id="a-8i"></a>长命者乃至百岁。<a id="a-8j"></a>短命者胞胎伤堕。<a id="a-8k"></a>长命之者与其百岁。<a id="a-8l"></a>夜消其半余年五十在。<a id="a-8m"></a>其酒醉疾病不知作人。<a id="a-8n"></a>减少五岁。<a id="a-8o"></a>小时愚痴。<a id="a-8p"></a>至年十五未知礼义。<a id="a-8q"></a>年过八十老钝无智。<a id="a-8r"></a>耳聋目冥无有法则。<a id="a-8s"></a>复减二十年。<a id="a-8t"></a>已九十年过。<a id="a-8u"></a>余有十岁之中。<a id="a-8v"></a>多诸忧愁。<a id="a-8w"></a>天下欲乱时亦愁。<a id="a-8x"></a>天下旱时亦愁。<a id="a-8y"></a>天下大水亦愁。<a id="a-8z"></a>天下霜亦愁。<a id="a-90"></a>天下不熟亦愁。<a id="a-91"></a>室家内外多诸病痛亦愁。<a id="a-92"></a>持家财物治生恐失亦愁。<a id="a-93"></a>官家百调未输亦愁。<a id="a-94"></a>家人遭官闭系牢狱未知出期亦愁。<a id="a-95"></a>兄弟远行未归亦愁。<a id="a-96"></a>居家穷寒无有衣食亦愁。<a id="a-97"></a>比舍村落有事亦愁。<a id="a-98"></a>社稷不辨亦愁。<a id="a-99"></a>室家死亡无有财物殡葬亦愁。<a id="a-9A"></a>至春种作无有牛犁亦愁。<a id="a-9B"></a>如是种种忧悲无有乐时。<a id="a-9C"></a>至其节日共相集聚应当欢乐。<a id="a-9D"></a>方共悲啼相向。<a id="a-9E"></a>此是苦不。<a id="a-9F"></a>答言。<a id="a-9G"></a>实是大苦。</p>
  <p id="a9H">又金色王经云。<a id="a-9I"></a>有一天女。<a id="a-9J"></a>向金色王。<a id="a-9K"></a>而说偈言。</p>
  <p id="a9L">何法名为苦　　所为贫穷是</p>
  <p id="a9M">何苦最为重　　所谓贫穷苦</p>
  <p id="a9N">死苦与贫苦　　二苦等无异</p>
  <p id="a9O">宁当受死苦　　不用贫穷生</p>
  <p id="a9P">又佛地论云。<a id="a-9Q"></a>五怖畏者。<a id="a-9R"></a>一不活畏。<a id="a-9S"></a>二恶名畏。<a id="a-9T"></a>三死畏。<a id="a-9U"></a>四恶趣畏。<a id="a-9V"></a>五怯畏。<a id="a-9W"></a>如是五畏证得清净意乐地时皆已远离。</p>
  <p id="a9X">又波斯匿王太后崩经。<a id="a-9Y"></a>世尊为王说偈云。</p>
  <p id="a9Z">一切人归死　　无有不死者</p>
  <p id="a9a">随行种殃福　　自获善恶果</p>
  <p id="a9b">地狱为恶行　　善者必生天</p>
  <p id="a9c">明慧能分别　　唯福能遏恶</p>
  <p id="a9d">如是大王。<a id="a-9e"></a>有四恐畏无能避者。<a id="a-9f"></a>老为大恐畏。<a id="a-9g"></a>肥肉消尽。<a id="a-9h"></a>病为大恐畏。<a id="a-9i"></a>无强健志。<a id="a-9j"></a>死为大恐畏。<a id="a-9k"></a>尽无有寿。<a id="a-9l"></a>恩爱别离为大恐畏。<a id="a-9m"></a>无得求住。<a id="a-9n"></a>此之四大恐畏一切刀杖咒术药草象马人民珍宝城郭可救赎者。<a id="a-9o"></a>譬如大云起雷霹雳斯须还散。<a id="a-9p"></a>人命极短寿极百岁。<a id="a-9q"></a>其中出者少。<a id="a-9r"></a>唯修无常想。<a id="a-9s"></a>除去恩爱。<a id="a-9t"></a>可得度苦。</p>
  <p data-pb></p>
  <h2 id="a9u">杂难部第五</h2>
  <p id="a9v">如妇人遇辜经云。<a id="a-9w"></a>佛在世时。<a id="a-9x"></a>有一人无妇。<a id="a-9y"></a>往诣舍卫国娶妇。<a id="a-9z"></a>本国自有两子。<a id="a-A0"></a>大子七岁。<a id="a-A1"></a>次子孩抱。<a id="a-A2"></a>母复怀躯欲向家产。<a id="a-A3"></a>天竺俗礼妇人归父母国。<a id="a-A4"></a>时夫妇乘车载二子。<a id="a-A5"></a>当诣舍卫。<a id="a-A6"></a>中路食息并牧牛。<a id="a-A7"></a>时有毒蛇缠绕牛脚。<a id="a-A8"></a>牛遂离絭。<a id="a-A9"></a>其夫取牛欲得严发。<a id="a-AA"></a>见牛为毒蛇所杀。<a id="a-AB"></a>蛇复舍牛复缠夫杀。<a id="a-AC"></a>妇遥见之怖惧战慓。<a id="a-AD"></a>啼哭呼天。<a id="a-AE"></a>无救护者。<a id="a-AF"></a>日遂欲冥。<a id="a-AG"></a>去道不远有河水。<a id="a-AH"></a>河水对有家居。<a id="a-AI"></a>妇怕日冥惧为贼劫。<a id="a-AJ"></a>弃车将二子到水畔。<a id="a-AK"></a>留大子着水边。<a id="a-AL"></a>抱小子度水。<a id="a-AM"></a>适到水半狼食其子。<a id="a-AN"></a>子噭呼母时还顾见子为狼所啖。<a id="a-AO"></a>惊惶怖惧失抱中子。<a id="a-AP"></a>堕水随流。<a id="a-AQ"></a>母益懊恼迷惑失志。<a id="a-AR"></a>顿踬水中堕所怀子。<a id="a-AS"></a>遂便度水问道行人。<a id="a-AT"></a>我家父母为安隐不。<a id="a-AU"></a>行人答曰。<a id="a-AV"></a>昨夜失火皆烧父母悉尽无余。<a id="a-AW"></a>又问行人。<a id="a-AX"></a>我夫家姑妐为安隐不。<a id="a-AY"></a>行人答曰。<a id="a-AZ"></a>昨有劫贼慯害其家。<a id="a-Aa"></a>姑妐皆死无完在者。<a id="a-Ab"></a>其母闻之愁忧怖惧。<a id="a-Ac"></a>心迷意惑不识东西。<a id="a-Ad"></a>脱衣裸形迷惑狂走。<a id="a-Ae"></a>道中行人见大怪之。<a id="a-Af"></a>谓邪病鬼神所娆。<a id="a-Ag"></a>佛在舍卫给孤独精舍。<a id="a-Ah"></a>时妇驰走而往趣之。<a id="a-Ai"></a>尔时世尊为大会说法。<a id="a-Aj"></a>诸佛之法。<a id="a-Ak"></a>盲者见佛皆眼明聋者得听。<a id="a-Al"></a>哑者得言。<a id="a-Am"></a>疾病除愈。<a id="a-An"></a>尪劣强健。<a id="a-Ao"></a>被毒不行。<a id="a-Ap"></a>心乱得定。<a id="a-Aq"></a>时妇见佛意即得定不复愁忧。<a id="a-Ar"></a>自视裸形惭愧伏地。<a id="a-As"></a>佛呼阿难。<a id="a-At"></a>取衣与。<a id="a-Au"></a>着竟稽首佛足。<a id="a-Av"></a>却坐一面。<a id="a-Aw"></a>佛即为说经为现罪福。<a id="a-Ax"></a>人命无常。<a id="a-Ay"></a>合会有别。<a id="a-Az"></a>种种法要心开意解。<a id="a-B0"></a>即发无上正真道意得不退转地。</p>
  <p id="aB1">又对法论云。<a id="a-B2"></a>正生何因苦。<a id="a-B3"></a>众苦所逼故。<a id="a-B4"></a>余苦所依故。<a id="a-B5"></a>出胎时复受肢体逼切大苦。<a id="a-B6"></a>余苦所依者。<a id="a-B7"></a>谓有生老病死等众苦随逐。<a id="a-B8"></a>老何因苦。<a id="a-B9"></a>时分变坏苦故。<a id="a-BA"></a>病何因苦。<a id="a-BB"></a>大种变异苦故。<a id="a-BC"></a>死何因苦。<a id="a-BD"></a>寿命变坏苦故。<a id="a-BE"></a>怨憎会何因苦。<a id="a-BF"></a>合会生苦故。<a id="a-BG"></a>爱别离何因苦。<a id="a-BH"></a>爱别离时生苦故。<a id="a-BI"></a>求不得何因苦。<a id="a-BJ"></a>所求不果生苦故。<a id="a-BK"></a>略摄一切五取蕴何因苦。<a id="a-BL"></a>粗重苦故。<a id="a-BM"></a>又杂譬喻经云。<a id="a-BN"></a>昔有世人入海采宝逢有七难。<a id="a-BO"></a>一者四面大风同时起吹船令颠倒。<a id="a-BP"></a>二者船中欲坏而漏。<a id="a-BQ"></a>三者人欲堕水死乃得上岸。<a id="a-BR"></a>四者二龙上岸欲啖之。<a id="a-BS"></a>五者得平地三毒蛇逐欲啖之。<a id="a-BT"></a>六者地有热沙走行其上烧烂人脚。<a id="a-BU"></a>七者仰视不见日月常冥不知东西甚难也。</p>
  <p id="aBV">佛告诸弟子。<a id="a-BW"></a>若曹亦有七事。<a id="a-BX"></a>一者四面大风起者。<a id="a-BY"></a>谓生老病死。<a id="a-BZ"></a>二者六情贪爱无限。<a id="a-Ba"></a>譬船满溢。<a id="a-Bb"></a>三者堕水欲死。<a id="a-Bc"></a>谓为魔所得。<a id="a-Bd"></a>四者二龙上岸啖者。<a id="a-Be"></a>谓日月食命。<a id="a-Bf"></a>五者平地三毒蛇者。<a id="a-Bg"></a>谓人身中三毒。<a id="a-Bh"></a>六者热沙烧烂其脚者。<a id="a-Bi"></a>谓地狱中火。<a id="a-Bj"></a>七者仰视不见日月者。<a id="a-Bk"></a>谓受罪之处窈窈冥冥无有出期。<a id="a-Bl"></a>佛语诸弟子。<a id="a-Bm"></a>当识是言。<a id="a-Bn"></a>莫与此会。<a id="a-Bo"></a>勤行六事可得解脱。</p>
  <p id="aBp">又涅槃经云。<a id="a-Bq"></a>若外道自饿苦行得道者。<a id="a-Br"></a>一切畜生悉应得道。<a id="a-Bs"></a>是故外道受自饿法。<a id="a-Bt"></a>投渊赴火。<a id="a-Bu"></a>自坠高岩。<a id="a-Bv"></a>常翘一脚。<a id="a-Bw"></a>五热炙身。<a id="a-Bx"></a>常卧灰土棘刺编[木*豕]树叶恶草牛粪之上。<a id="a-By"></a>粗服麻衣粪埽氀褐钦婆罗衣。<a id="a-Bz"></a>茹菜啖果藕根油滓。<a id="a-C0"></a>若行乞食限至一家。<a id="a-C1"></a>主若言无即便舍去。<a id="a-C2"></a>设复还唤终不回顾。<a id="a-C3"></a>不食盐肉五种辛味。<a id="a-C4"></a>常饮啖洮糖沸汁。<a id="a-C5"></a>乃云是等能为无上解脱因者。<a id="a-C6"></a>无有是处。<a id="a-C7"></a>不见菩萨摩诃萨人行如是法得解脱者。<a id="a-C8"></a>是故先须调心。<a id="a-C9"></a>不偏苦身即得道果。<a id="a-CA"></a>又修行道地经云。<a id="a-CB"></a>譬如小儿捕得一雀执持令恼。<a id="a-CC"></a>以长缕系放之飞去。<a id="a-CD"></a>自以为脱。<a id="a-CE"></a>不复遭厄。<a id="a-CF"></a>诣树池饮自恣安隐。<a id="a-CG"></a>缕尽牵还持弄恼苦。<a id="a-CH"></a>如本无异。<a id="a-CI"></a>修行如是。<a id="a-CJ"></a>自惟念言。<a id="a-CK"></a>虽至梵天当还欲界受苦如故。<a id="a-CL"></a>于是颂曰。</p>
  <p id="aCM">譬如有雀绳系足　　适飞缕尽牵复回</p>
  <p id="aCN">修行如是止梵天　　续行欲界不离苦</p>
 </body>
</html>