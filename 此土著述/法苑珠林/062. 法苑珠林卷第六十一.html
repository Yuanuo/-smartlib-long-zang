<!doctype html>
<html id="z3IBWj21RM" data-ver="1368">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第六十一</h1>
  <h2 id="a2">咒术篇第六十八之二</h2>
  <h2 id="a3">感应缘(略引八验)</h2>
  <p id="a4">前周葛由 晋释耆城 晋竺佛图澄 晋竺法印 宋释宝意 宋释杯度 宋释玄畅 杂俗幻术。</p>
  <p id="a5">前周葛由。<a id="a-6"></a>蜀羌人也。<a id="a-7"></a>周成王时。<a id="a-8"></a>好刻木作羊卖之。<a id="a-9"></a>一旦乘木羊入蜀中。<a id="a-A"></a>蜀中王侯贵人追之上绥山。<a id="a-B"></a>绥山在峨嵋西南。<a id="a-C"></a>高无极也。<a id="a-D"></a>随之者不复还。<a id="a-E"></a>皆得仙道。<a id="a-F"></a>故里论曰。<a id="a-G"></a>得绥山一桃。<a id="a-H"></a>虽不能仙亦足以豪。<a id="a-I"></a>山下立祠数十处(见搜神记)</p>
  <p id="aJ">晋雒阳有释耆域者。<a id="a-K"></a>天竺人也。<a id="a-L"></a>周流华戎靡有常所。<a id="a-M"></a>而俶傥神奇任性忽俗。<a id="a-N"></a>迹行不常。<a id="a-O"></a>时人莫之能测。<a id="a-P"></a>自发天竺至于扶南。<a id="a-Q"></a>经诸海滨。<a id="a-R"></a>爰涉交广。<a id="a-S"></a>并有灵异。<a id="a-T"></a>既达襄阳。<a id="a-U"></a>欲寄载过江。<a id="a-V"></a>船人见梵沙门衣服弊陋。<a id="a-W"></a>轻而不载。<a id="a-X"></a>船达北岸。<a id="a-Y"></a>域已度。<a id="a-Z"></a>前行见两虎弭耳掉尾。<a id="a-a"></a>域以手摩其头。<a id="a-b"></a>虎下道而去。<a id="a-c"></a>两岸见者随从成群。<a id="a-d"></a>以晋惠之末至于雒阳。<a id="a-e"></a>诸道人悉为作礼。<a id="a-f"></a>域胡跪宴然不动容色。<a id="a-g"></a>时或告人以前身所更。<a id="a-h"></a>谓支法渊从羊中来。<a id="a-i"></a>竺法兴从人中来。<a id="a-j"></a>又讥诸众僧。<a id="a-k"></a>衣服华丽不应素法。<a id="a-l"></a>见雒阳宫城云。<a id="a-m"></a>仿佛似忉利天宫。<a id="a-n"></a>但自然之与人事不同耳。<a id="a-o"></a>域谓沙门耆闇蜜曰。<a id="a-p"></a>造此宫者从忉利天来。<a id="a-q"></a>成便还天上矣。<a id="a-r"></a>屋脊瓦下应有千五百作器。<a id="a-s"></a>时咸云。<a id="a-t"></a>昔闻此匠实以作器着瓦下。<a id="a-u"></a>又云。<a id="a-v"></a>宫成之后。<a id="a-w"></a>寻被害焉。<a id="a-x"></a>衡阳大守南阳滕永文。<a id="a-y"></a>在雒寄住满水寺得病。<a id="a-z"></a>经年不差。<a id="a-10"></a>两脚挛屈不能起行。<a id="a-11"></a>域往看之曰。<a id="a-12"></a>君欲得病差不。<a id="a-13"></a>因取净水一杯杨柳一枝。<a id="a-14"></a>便以杨枝拂水举手向永文而咒。<a id="a-15"></a>如此者三。<a id="a-16"></a>因以手搦永文膝令起。<a id="a-17"></a>即起行步如故。<a id="a-18"></a>此寺中有思惟树数十株枯死。<a id="a-19"></a>域问永文。<a id="a-1A"></a>树死来几时。<a id="a-1B"></a>永文曰。<a id="a-1C"></a>积年矣。<a id="a-1D"></a>域即向树咒。<a id="a-1E"></a>如咒永文法。<a id="a-1F"></a>树寻华发枎疏荣茂。<a id="a-1G"></a>尚方署中有一人病将死。<a id="a-1H"></a>域以应器着病者腹上。<a id="a-1I"></a>白布通覆之。<a id="a-1J"></a>咒愿数千言。<a id="a-1K"></a>即有臭气熏彻一屋。<a id="a-1L"></a>病者云。<a id="a-1M"></a>我活矣。<a id="a-1N"></a>域令人举布。<a id="a-1O"></a>应器中有若垽淤泥者数升。<a id="a-1P"></a>臭不可近。<a id="a-1Q"></a>病者遂活。<a id="a-1R"></a>雒阳近乱。<a id="a-1S"></a>辞还天竺。<a id="a-1T"></a>雒中沙门竺法行者。<a id="a-1U"></a>高足僧也。<a id="a-1V"></a>时人令请域曰。<a id="a-1W"></a>上人既得道之僧也。<a id="a-1X"></a>愿留一言以为永诫。<a id="a-1Y"></a>域曰。<a id="a-1Z"></a>可普会众人也。<a id="a-1a"></a>众既集。<a id="a-1b"></a>域升高座说偈云。</p>
  <p id="a1c">守口摄身意　　慎莫犯众恶</p>
  <p id="a1d">修行一切善　　如是得度世</p>
  <p id="a1e">言绝便禅默。<a id="a-1f"></a>行重请曰。<a id="a-1g"></a>愿上人当授所未闻。<a id="a-1h"></a>如斯偈义。<a id="a-1i"></a>八岁童子亦已谙诵。<a id="a-1j"></a>非所望于得道人也。<a id="a-1k"></a>域笑曰。<a id="a-1l"></a>八岁虽诵百岁不行。<a id="a-1m"></a>诵之何益人皆知敬得道者。<a id="a-1n"></a>不知行之自得道。<a id="a-1o"></a>悲夫吾言虽少。<a id="a-1p"></a>行者益多也。<a id="a-1q"></a>于是辞云。<a id="a-1r"></a>数百人各请域中食。<a id="a-1s"></a>域皆许往。<a id="a-1t"></a>明旦五百舍皆有一域。<a id="a-1u"></a>始谓独过。<a id="a-1v"></a>来相詶问。<a id="a-1w"></a>方知分身降焉。<a id="a-1x"></a>既发诸道人送至河南城。<a id="a-1y"></a>域徐行追者不及。<a id="a-1z"></a>域乃以杖画地曰。<a id="a-20"></a>于斯别矣。<a id="a-21"></a>其日有人从长安来。<a id="a-22"></a>见域在彼寺中。<a id="a-23"></a>又贾客胡湿登者。<a id="a-24"></a>即于是日将暮。<a id="a-25"></a>逢域于流沙中。<a id="a-26"></a>计见已行九千余里。<a id="a-27"></a>既还西国。<a id="a-28"></a>不知所终。</p>
  <p id="a29">晋邺中有竺佛图澄者。<a id="a-2A"></a>西域人也。<a id="a-2B"></a>本姓帛氏。<a id="a-2C"></a>少出家清贞务学。<a id="a-2D"></a>诵经数百万言。<a id="a-2E"></a>善解文义。<a id="a-2F"></a>虽未读此土儒史。<a id="a-2G"></a>而与诸学士论辩疑滞。<a id="a-2H"></a>皆暗若符契。<a id="a-2I"></a>无能屈者。<a id="a-2J"></a>自云。<a id="a-2K"></a>再到罽宾受讲名师西域咸称得道者。<a id="a-2L"></a>以晋怀帝永嘉四年来适雒阳。<a id="a-2M"></a>志弘大法。<a id="a-2N"></a>善诵神咒。<a id="a-2O"></a>能役使鬼物。<a id="a-2P"></a>以麻油杂[米*因]脂涂掌。<a id="a-2Q"></a>千里外事皆彻见掌中如对面焉。<a id="a-2R"></a>亦能令洁斋者同见。<a id="a-2S"></a>又听铃音以言事。<a id="a-2T"></a>无不效验。<a id="a-2U"></a>乃潜泽草野以观世变。<a id="a-2V"></a>时石勒屯兵葛陂。<a id="a-2W"></a>专以杀戮为威。<a id="a-2X"></a>沙门遇害甚众。<a id="a-2Y"></a>澄悯念苍生。<a id="a-2Z"></a>欲以道化勒。<a id="a-2a"></a>于是杖策到军门。<a id="a-2b"></a>勒大将郭黑略素奉法。<a id="a-2c"></a>澄即投止略家。<a id="a-2d"></a>从受五戒。<a id="a-2e"></a>崇弟子之礼。<a id="a-2f"></a>勒召澄问曰。<a id="a-2g"></a>佛道有何灵验。<a id="a-2h"></a>澄知勒不达深理。<a id="a-2i"></a>正可以道术为征。<a id="a-2j"></a>因而言曰。<a id="a-2k"></a>至道虽远亦可以近事为证。<a id="a-2l"></a>即取应器盛水。<a id="a-2m"></a>烧香咒之。<a id="a-2n"></a>须臾生青莲华。<a id="a-2o"></a>光色曜目。<a id="a-2p"></a>勒由此信服。<a id="a-2q"></a>澄因而谏曰。<a id="a-2r"></a>夫王者德化洽于宇内。<a id="a-2s"></a>则四灵表瑞。<a id="a-2t"></a>政弊道消。<a id="a-2u"></a>则彗孛现于上。<a id="a-2v"></a>常象着见。<a id="a-2w"></a>休咎随行。<a id="a-2x"></a>斯乃古今之常征。<a id="a-2y"></a>天人之明诫。<a id="a-2z"></a>勒甚悦之。<a id="a-30"></a>凡应被诛残。<a id="a-31"></a>蒙其益者。<a id="a-32"></a>十有八九。<a id="a-33"></a>勒后因忿欲害诸道士。<a id="a-34"></a>并欲苦澄。<a id="a-35"></a>澄乃避至黑略舍。<a id="a-36"></a>告弟子曰。<a id="a-37"></a>若将军信至问吾所在者。<a id="a-38"></a>报云。<a id="a-39"></a>不知所之。<a id="a-3A"></a>信人寻至觅澄不得。<a id="a-3B"></a>使还报勒。<a id="a-3C"></a>勒惊曰。<a id="a-3D"></a>吾有恶意向圣人。<a id="a-3E"></a>圣人舍我去矣。<a id="a-3F"></a>通夜不寝思欲见澄。<a id="a-3G"></a>知勒意悔。<a id="a-3H"></a>明旦告勒。<a id="a-3I"></a>勒曰。<a id="a-3J"></a>昨夜何行。<a id="a-3K"></a>澄曰。<a id="a-3L"></a>公有怒心昨夜故权避。<a id="a-3M"></a>公今改意是以敢来。<a id="a-3N"></a>勒大笑曰。<a id="a-3O"></a>道人谬耳。<a id="a-3P"></a>襄国城堑水源在城西北五里汍澜祀下。<a id="a-3Q"></a>其水暴竭。<a id="a-3R"></a>勒问澄曰。<a id="a-3S"></a>何以致水。<a id="a-3T"></a>澄曰。<a id="a-3U"></a>今当敕龙。<a id="a-3V"></a>勒字世龙。<a id="a-3W"></a>谓澄嘲己。<a id="a-3X"></a>答曰。<a id="a-3Y"></a>正以龙不能致水。<a id="a-3Z"></a>故相问耳。<a id="a-3a"></a>澄曰。<a id="a-3b"></a>此诚言非戏也。<a id="a-3c"></a>水泉之源。<a id="a-3d"></a>必有神龙居之。<a id="a-3e"></a>今往敕语水必可得。<a id="a-3f"></a>乃与弟子法首等数人至泉源上。<a id="a-3g"></a>其源故处久已干燥坼如车辙。<a id="a-3h"></a>从者心疑恐水难得。<a id="a-3i"></a>澄坐绳床烧安息香咒愿数百言。<a id="a-3j"></a>如此三日水忽然微流。<a id="a-3k"></a>有一小龙。<a id="a-3l"></a>长五六寸许。<a id="a-3m"></a>随水来出。<a id="a-3n"></a>诸道士竞往视之。<a id="a-3o"></a>澄曰。<a id="a-3p"></a>龙有毒气勿临其上。<a id="a-3q"></a>有顷水大至。<a id="a-3r"></a>隍堑皆满。<a id="a-3s"></a>澄预记萌兆。<a id="a-3t"></a>难可述尽。<a id="a-3u"></a>勒登位已后。<a id="a-3v"></a>事澄弥笃。<a id="a-3w"></a>时石葱将叛。<a id="a-3x"></a>其年澄诫勒曰。<a id="a-3y"></a>今年葱中有虫食必害人。<a id="a-3z"></a>可令百姓无食葱也。<a id="a-40"></a>勒颁告境内慎无食葱。<a id="a-41"></a>到八月石葱果走。<a id="a-42"></a>勒益加尊重。<a id="a-43"></a>有事必咨而后行。<a id="a-44"></a>号大和尚。<a id="a-45"></a>石虎有子名斌。<a id="a-46"></a>后为勒儿爱之甚重。<a id="a-47"></a>忽暴病而亡。<a id="a-48"></a>已涉二日。<a id="a-49"></a>勒曰。<a id="a-4A"></a>朕闻虢太子死扁鹊能生。<a id="a-4B"></a>大和尚国之神人。<a id="a-4C"></a>可急往告。<a id="a-4D"></a>必能致福。<a id="a-4E"></a>澄乃取杨枝咒之。<a id="a-4F"></a>须臾能起。<a id="a-4G"></a>有顷平复。<a id="a-4H"></a>由是勒诸稚子多在佛寺中养之。<a id="a-4I"></a>每至四月八日。<a id="a-4J"></a>勒躬自诣寺灌佛。<a id="a-4K"></a>为儿发愿。<a id="a-4L"></a>至建平四年四月。<a id="a-4M"></a>天静无风而塔上一铃独鸣。<a id="a-4N"></a>澄谓众曰。<a id="a-4O"></a>铃音云。<a id="a-4P"></a>国有大丧不出今年矣。<a id="a-4Q"></a>是岁七月勒死。<a id="a-4R"></a>子弘袭位。<a id="a-4S"></a>少时虎废弘自立。<a id="a-4T"></a>迁都于邺。<a id="a-4U"></a>称元建武。<a id="a-4V"></a>倾心事澄有重于勒。<a id="a-4W"></a>乃下书曰。<a id="a-4X"></a>和尚国之大宝。<a id="a-4Y"></a>荣爵不加高禄不受。<a id="a-4Z"></a>荣禄匪倾何以旌德。<a id="a-4a"></a>从此已往宜衣以绫锦乘以雕辇。<a id="a-4b"></a>朝会之日和尚升殿。<a id="a-4c"></a>常侍以下悉助举舆。<a id="a-4d"></a>太子诸公扶翼而上。<a id="a-4e"></a>主者唱大和尚至。<a id="a-4f"></a>众坐皆起以彰其尊。<a id="a-4g"></a>又敕伪司空李农。<a id="a-4h"></a>旦夕亲问。<a id="a-4i"></a>太子诸公五日一朝表朕敬焉。<a id="a-4j"></a>时澄止邺城内中寺。<a id="a-4k"></a>遣弟子法常。<a id="a-4l"></a>北至襄国。<a id="a-4m"></a>弟子法佐从襄国还。<a id="a-4n"></a>相遇在梁基城下共宿。<a id="a-4o"></a>对车夜谈。<a id="a-4p"></a>言及和尚。<a id="a-4q"></a>比旦各去。<a id="a-4r"></a>法佐至始入觐澄。<a id="a-4s"></a>澄逆笑曰。<a id="a-4t"></a>昨夜与法常交车共说汝师耶。<a id="a-4u"></a>先民有言。<a id="a-4v"></a>不曰敬乎。<a id="a-4w"></a>幽而不改。<a id="a-4x"></a>不曰慎乎。<a id="a-4y"></a>独而不怠。<a id="a-4z"></a>幽独者敬慎之本。<a id="a-50"></a>尔不识乎。<a id="a-51"></a>佐愕然愧忏。<a id="a-52"></a>于是国人每共相语曰。<a id="a-53"></a>莫起恶心。<a id="a-54"></a>和尚知汝。<a id="a-55"></a>及澄之所在。<a id="a-56"></a>无敢向其面洟唾便利者。<a id="a-57"></a>时太子石邃有二子在襄国。<a id="a-58"></a>澄语邃曰。<a id="a-59"></a>小阿弥比当得疾。<a id="a-5A"></a>可往迎之。<a id="a-5B"></a>邃即驰信往视。<a id="a-5C"></a>果已得病。<a id="a-5D"></a>大医殷腾及外国道士。<a id="a-5E"></a>自言能治。<a id="a-5F"></a>澄告弟子法牙曰。<a id="a-5G"></a>正使圣人复出。<a id="a-5H"></a>不愈此病。<a id="a-5I"></a>况此等乎。<a id="a-5J"></a>后三日果死。<a id="a-5K"></a>后晋军出淮泗。<a id="a-5L"></a>垄北瓦城皆被侵逼。<a id="a-5M"></a>三方告急人情危扰。<a id="a-5N"></a>虎乃嗔曰。<a id="a-5O"></a>吾之奉佛供僧。<a id="a-5P"></a>而更致外寇。<a id="a-5Q"></a>佛无神矣。<a id="a-5R"></a>澄明旦早入。<a id="a-5S"></a>虎以事问澄。<a id="a-5T"></a>澄因谏虎曰王。<a id="a-5U"></a>过去世经为大商主。<a id="a-5V"></a>至罽宾寺尝供大会。<a id="a-5W"></a>中有六十罗汉。<a id="a-5X"></a>吾此微身亦预斯会。<a id="a-5Y"></a>时得道人谓吾曰。<a id="a-5Z"></a>此主人命尽当更鸡身后王晋地。<a id="a-5a"></a>今王为主。<a id="a-5b"></a>岂非福耶。<a id="a-5c"></a>疆场军寇。<a id="a-5d"></a>国之常耳。<a id="a-5e"></a>何为怨谤三宝夜兴毒念乎。<a id="a-5f"></a>虎乃信寤。<a id="a-5g"></a>跪而谢焉。<a id="a-5h"></a>虎尝问澄。<a id="a-5i"></a>佛法不杀。<a id="a-5j"></a>朕为天下之主。<a id="a-5k"></a>非刑杀无以肃清海内。<a id="a-5l"></a>既违戒杀生。<a id="a-5m"></a>虽复事佛讵获福耶。<a id="a-5n"></a>澄曰。<a id="a-5o"></a>帝王事佛。<a id="a-5p"></a>当在体恭心顺显畅三宝不为暴虐不害无辜。<a id="a-5q"></a>至于凶愚无赖非化所迁。<a id="a-5r"></a>有罪不得不杀。<a id="a-5s"></a>有恶不得不刑。<a id="a-5t"></a>但当杀可杀刑可刑耳。<a id="a-5u"></a>若暴虐恣意杀害非法。<a id="a-5v"></a>虽复倾财事法无解殃祸。<a id="a-5w"></a>愿陛下省欲兴慈广及一切。<a id="a-5x"></a>佛教永隆福祚方远。<a id="a-5y"></a>虎虽不能尽从。<a id="a-5z"></a>而为益不少。<a id="a-60"></a>虎尚书张离张良。<a id="a-61"></a>家富事佛。<a id="a-62"></a>各起大塔。<a id="a-63"></a>澄谓曰。<a id="a-64"></a>事佛在于清靖无欲慈矜为心。<a id="a-65"></a>檀越虽仪奉大法。<a id="a-66"></a>而贪吝未已。<a id="a-67"></a>游猎无度积聚不穷。<a id="a-68"></a>方受现世之罪。<a id="a-69"></a>何福报之可希耶。<a id="a-6A"></a>离等后并被戮灭尽。<a id="a-6B"></a>澄尝遣弟子向西域市香。<a id="a-6C"></a>既行。<a id="a-6D"></a>澄告余弟子曰。<a id="a-6E"></a>掌中见买香弟子在某处被劫垂死。<a id="a-6F"></a>因烧香咒愿。<a id="a-6G"></a>遥救护之。<a id="a-6H"></a>弟子后还云。<a id="a-6I"></a>某月某日某处为贼所劫。<a id="a-6J"></a>垂当见杀。<a id="a-6K"></a>忽闻香气。<a id="a-6L"></a>贼无故自惊曰。<a id="a-6M"></a>救兵已至。<a id="a-6N"></a>弃之而走。<a id="a-6O"></a>虎每欲伐燕。<a id="a-6P"></a>澄谏日。<a id="a-6Q"></a>燕国运未终。<a id="a-6R"></a>卒难可克。<a id="a-6S"></a>虎屡行败绩。<a id="a-6T"></a>方信澄诫。<a id="a-6U"></a>又黄河中旧不生鼋。<a id="a-6V"></a>忽得一以献虎。<a id="a-6W"></a>澄见而叹曰。<a id="a-6X"></a>桓温其入河不久。<a id="a-6Y"></a>温字元子。<a id="a-6Z"></a>后果如言也。<a id="a-6a"></a>澄尝与虎共升中堂。<a id="a-6b"></a>澄忽惊曰。<a id="a-6c"></a>变变。<a id="a-6d"></a>幽州当火灾。<a id="a-6e"></a>仍取酒洒之。<a id="a-6f"></a>久而笑曰。<a id="a-6g"></a>救已得矣。<a id="a-6h"></a>虎遣验幽州云。<a id="a-6i"></a>尔日火从四门起。<a id="a-6j"></a>西南有黑云来骤雨灭之。<a id="a-6k"></a>雨亦颇有酒气。<a id="a-6l"></a>至虎建武十四年七月。<a id="a-6m"></a>石宣石韬将图相杀。<a id="a-6n"></a>宣时到寺与澄同坐。<a id="a-6o"></a>浮图一铃独鸣。<a id="a-6p"></a>澄谓宣曰。<a id="a-6q"></a>解铃音乎。<a id="a-6r"></a>铃云。<a id="a-6s"></a>胡子落度。<a id="a-6t"></a>宣变色曰。<a id="a-6u"></a>是何言欤。<a id="a-6v"></a>澄谬曰。<a id="a-6w"></a>老胡为道不能山居。<a id="a-6x"></a>无言重茵美服。<a id="a-6y"></a>岂非落度乎。<a id="a-6z"></a>石韬后至。<a id="a-70"></a>澄熟视良久。<a id="a-71"></a>韬惧而门澄。<a id="a-72"></a>澄曰。<a id="a-73"></a>怪公血臭。<a id="a-74"></a>故相视耳。<a id="a-75"></a>至八月澄使弟子十人斋于别室。<a id="a-76"></a>澄时暂入东合。<a id="a-77"></a>虎与后杜氏问讯澄。<a id="a-78"></a>澄曰胁下有贼不出十日。<a id="a-79"></a>自佛图以西此殿以东。<a id="a-7A"></a>当有流血。<a id="a-7B"></a>慎勿东行也。<a id="a-7C"></a>杜后曰。<a id="a-7D"></a>和尚耄耶。<a id="a-7E"></a>何处有贼。<a id="a-7F"></a>澄即易语云。<a id="a-7G"></a>六情所受皆悉是贼。<a id="a-7H"></a>老自应耄。<a id="a-7I"></a>但使少者不昏。<a id="a-7J"></a>遂便寓言不复彰的。<a id="a-7K"></a>后二日宣果遣人害韬于佛寺中。<a id="a-7L"></a>欲因虎临丧仍行大逆。<a id="a-7M"></a>虎以澄先诫故获免。<a id="a-7N"></a>及宣事发被收。<a id="a-7O"></a>澄谏虎曰。<a id="a-7P"></a>既是陛下之子。<a id="a-7Q"></a>何乃重祸耶。<a id="a-7R"></a>陛下若含恕加慈者。<a id="a-7S"></a>尚有六十余岁。<a id="a-7T"></a>如必诛之。<a id="a-7U"></a>宣当为彗星下扫邺宫也。<a id="a-7V"></a>虎不从之。<a id="a-7W"></a>以铁锁穿宣颔牵上。<a id="a-7X"></a>薪[卄/積]而焚之。<a id="a-7Y"></a>收其宫属三百余人。<a id="a-7Z"></a>皆轘裂支解投之漳河。<a id="a-7a"></a>澄乃敕弟子罢别室斋也。<a id="a-7b"></a>后月余日有一妖。<a id="a-7c"></a>马鬃尾皆有烧状。<a id="a-7d"></a>入中阳门出显阳门。<a id="a-7e"></a>东首东宫皆不得入。<a id="a-7f"></a>走向东北俄尔不见。<a id="a-7g"></a>澄闻而叹曰。<a id="a-7h"></a>灾其及矣。<a id="a-7i"></a>至十一月虎大飨群臣于太武前殿。<a id="a-7j"></a>澄吟曰。<a id="a-7k"></a>殿殿乎棘子成林。<a id="a-7l"></a>将坏人衣。<a id="a-7m"></a>虎令发殿石下视之。<a id="a-7n"></a>有棘生焉。<a id="a-7o"></a>澄还寺视佛像曰。<a id="a-7p"></a>怅恨不得庄严。<a id="a-7q"></a>独语曰。<a id="a-7r"></a>得三年乎。<a id="a-7s"></a>自答不得。<a id="a-7t"></a>又曰。<a id="a-7u"></a>得二年一年百日一月乎。<a id="a-7v"></a>自答不得。<a id="a-7w"></a>乃无复言。<a id="a-7x"></a>还房谓弟子法祚曰。<a id="a-7y"></a>戊申岁祸乱渐萌。<a id="a-7z"></a>已酉石氏当灭。<a id="a-80"></a>吾及其未乱先从化矣。<a id="a-81"></a>即遣人与虎辞曰。<a id="a-82"></a>物理必迁。<a id="a-83"></a>身命非保。<a id="a-84"></a>贫道灾幻之躯。<a id="a-85"></a>化期已及。<a id="a-86"></a>既荷恩殊重。<a id="a-87"></a>故逆以仰闻。<a id="a-88"></a>虎怆然曰。<a id="a-89"></a>不闻和尚有疾。<a id="a-8A"></a>乃忽尔告终。<a id="a-8B"></a>即自出宫诣寺而慰喻焉。<a id="a-8C"></a>澄谓虎曰。<a id="a-8D"></a>出生入死道之常也。<a id="a-8E"></a>修短分定。<a id="a-8F"></a>非所能延。<a id="a-8G"></a>夫道重行全德贵无怠。<a id="a-8H"></a>苟业操无亏。<a id="a-8I"></a>虽亡若在。<a id="a-8J"></a>违而获延非其所愿。<a id="a-8K"></a>今意未尽者。<a id="a-8L"></a>以国家心存佛理。<a id="a-8M"></a>奉法无吝。<a id="a-8N"></a>兴起寺庙。<a id="a-8O"></a>崇显壮丽。<a id="a-8P"></a>称斯德也。<a id="a-8Q"></a>宜享休祉。<a id="a-8R"></a>而布政猛烈。<a id="a-8S"></a>淫刑酷滥。<a id="a-8T"></a>显违圣典。<a id="a-8U"></a>幽背法诫。<a id="a-8V"></a>不自惩革。<a id="a-8W"></a>终无福祐若降心易虑惠此下民。<a id="a-8X"></a>则国祚延长道俗庆赖。<a id="a-8Y"></a>毕命就尽没无遗恨。<a id="a-8Z"></a>虎悲恸呜咽。<a id="a-8a"></a>知其必逝。<a id="a-8b"></a>即为凿圹营坟。<a id="a-8c"></a>至十二月八日卒于邺宫寺。<a id="a-8d"></a>是岁晋穆帝永和四年也。<a id="a-8e"></a>仕庶悲哀号讣倾国。<a id="a-8f"></a>春秋一百一十七矣。<a id="a-8g"></a>仍窆于临漳西紫陌。<a id="a-8h"></a>即虎所创冢也。<a id="a-8i"></a>俄而梁犊作乱。<a id="a-8j"></a>明年虎死。<a id="a-8k"></a>染闵篡位。<a id="a-8l"></a>杀石种都尽。<a id="a-8m"></a>闵小字棘奴。<a id="a-8n"></a>澄先所谓棘子成林者也。<a id="a-8o"></a>澄左乳傍先有一孔。<a id="a-8p"></a>围四五寸通彻腹内。<a id="a-8q"></a>有时肠从中出。<a id="a-8r"></a>或以絮塞孔。<a id="a-8s"></a>夜欲读书。<a id="a-8t"></a>辄拔絮则一室洞明。<a id="a-8u"></a>又斋日辄至水边引肠洗之还复内中。<a id="a-8v"></a>澄身长八尺。<a id="a-8w"></a>风姿详雅。<a id="a-8x"></a>妙解深经。<a id="a-8y"></a>傍通世论。<a id="a-8z"></a>讲说之日。<a id="a-90"></a>正标宗致。<a id="a-91"></a>使始末文言昭然可了。<a id="a-92"></a>加复慈洽苍生拯救危苦。<a id="a-93"></a>当二石凶强虐害非道。<a id="a-94"></a>若不与澄同日。<a id="a-95"></a>孰可言哉。<a id="a-96"></a>但百姓蒙益。<a id="a-97"></a>日用不知耳。<a id="a-98"></a>佛调菩提等数十名僧。<a id="a-99"></a>皆出自天竺康居。<a id="a-9A"></a>不远数万之路。<a id="a-9B"></a>足涉流沙。<a id="a-9C"></a>诣澄受训。<a id="a-9D"></a>樊河释道安。<a id="a-9E"></a>中山竺法雅。<a id="a-9F"></a>并跨越关河。<a id="a-9G"></a>听澄讲说。<a id="a-9H"></a>皆妙达精理研赜幽微。<a id="a-9I"></a>澄自说生处去邺九万余里。<a id="a-9J"></a>弃家入道一百九年。<a id="a-9K"></a>酒不踰齿过中不食。<a id="a-9L"></a>非戒不履。<a id="a-9M"></a>无欲无求。<a id="a-9N"></a>受业追随。<a id="a-9O"></a>常有数百。<a id="a-9P"></a>前后门徒几且一万。<a id="a-9Q"></a>所历州郡兴立佛寺八百九十三所。<a id="a-9R"></a>弘法之盛莫与先矣。<a id="a-9S"></a>初虎殓澄。<a id="a-9T"></a>以生时锡杖及钵内棺中。<a id="a-9U"></a>后染闵篡位开棺。<a id="a-9V"></a>唯得钵杖不复见尸。<a id="a-9W"></a>或言澄死之月。<a id="a-9X"></a>有人见在流沙。<a id="a-9Y"></a>虎疑不死开见尸。<a id="a-9Z"></a>后慕容俊都邺处石虎宫中。<a id="a-9a"></a>每梦见虎啮其臂。<a id="a-9b"></a>意谓石虎为崇。<a id="a-9c"></a>乃募觅虎尸于东明馆掘得之。<a id="a-9d"></a>尸僵不毁。<a id="a-9e"></a>俊蹋之骂曰。<a id="a-9f"></a>死胡敢怖生天子。<a id="a-9g"></a>汝作宫殿成。<a id="a-9h"></a>而为汝儿所图。<a id="a-9i"></a>况复他耶。<a id="a-9j"></a>鞭挞毁辱投之漳河。<a id="a-9k"></a>尸倚桥柱不移。<a id="a-9l"></a>秦将王猛乃收而葬之。<a id="a-9m"></a>麻襦所谶。<a id="a-9n"></a>麻襦者。<a id="a-9o"></a>即是魏县流民。<a id="a-9p"></a>莫识其族。<a id="a-9q"></a>常着麻襦布裘在市乞丐。<a id="a-9r"></a>似狂而是贤。<a id="a-9s"></a>人言同澄公极为交密。<a id="a-9t"></a>初见虎共语了无异。<a id="a-9u"></a>言唯道陛下当终一柱殿下。<a id="a-9v"></a>后符坚征邺。<a id="a-9w"></a>俊子暐为坚大将郭神虎所执。<a id="a-9x"></a>实先梦虎之验也。<a id="a-9y"></a>田融赵记云。<a id="a-9z"></a>澄未亡数年自营冢圹澄既知冢必开。<a id="a-A0"></a>又尸不在中。<a id="a-A1"></a>何容预作恐。<a id="a-A2"></a>融之谬矣。<a id="a-A3"></a>澄或言佛图磴。<a id="a-A4"></a>或言佛图撜。<a id="a-A5"></a>或言佛图澄。<a id="a-A6"></a>皆取梵音之不同耳。</p>
  <p id="aA7">晋沙门竺法印者。<a id="a-A8"></a>晋太元中。<a id="a-A9"></a>称为隹流。<a id="a-AA"></a>甚见知遇。<a id="a-AB"></a>安北将军太原王文度友而亲之。<a id="a-AC"></a>尝共论说死生报应。<a id="a-AD"></a>茫昧难明。<a id="a-AE"></a>为当许其理耳。<a id="a-AF"></a>未能审其实也。<a id="a-AG"></a>因为结誓。<a id="a-AH"></a>死而有知果见罪福者。<a id="a-AI"></a>当相报告也。<a id="a-AJ"></a>印后居会稽经年而卒。<a id="a-AK"></a>王在都弗之知也。<a id="a-AL"></a>忽见印来。<a id="a-AM"></a>王惊喜相慰劳问。<a id="a-AN"></a>印云。<a id="a-AO"></a>贫道以某时病死。<a id="a-AP"></a>罪福不虚。<a id="a-AQ"></a>应若影向。<a id="a-AR"></a>檀越宜勤修道德以升济神明。<a id="a-AS"></a>既有前约故诣相报。<a id="a-AT"></a>言讫忽不复见。<a id="a-AU"></a>王自此后乃勤信向。</p>
  <p id="aAV">宋京师中兴寺有沙门宝意。<a id="a-AW"></a>梵言阿那摩低。<a id="a-AX"></a>本姓康。<a id="a-AY"></a>康居人。<a id="a-AZ"></a>世居天竺。<a id="a-Aa"></a>以宋孝建中来止京师。<a id="a-Ab"></a>善晓经论。<a id="a-Ac"></a>亦号三藏。<a id="a-Ad"></a>常转侧数百贝子。<a id="a-Ae"></a>立知吉凶。<a id="a-Af"></a>善能神咒。<a id="a-Ag"></a>以香涂掌。<a id="a-Ah"></a>亦见往事。<a id="a-Ai"></a>宋世祖施其一铜唾壶。<a id="a-Aj"></a>高二尺许。<a id="a-Ak"></a>常在床前。<a id="a-Al"></a>忽有人窃之。<a id="a-Am"></a>意取坐席一领。<a id="a-An"></a>空卷咒上数遍。<a id="a-Ao"></a>经于三夕。<a id="a-Ap"></a>唾壶还在席中。<a id="a-Aq"></a>莫测其然。<a id="a-Ar"></a>于是四远道俗咸敬而异焉。</p>
  <p id="aAs">宋京师有释杯度者。<a id="a-At"></a>不知俗姓名字是何。<a id="a-Au"></a>常乘木杯度水。<a id="a-Av"></a>因而为目。<a id="a-Aw"></a>初见在冀州不修细行。<a id="a-Ax"></a>神力卓越世莫能测其由来。<a id="a-Ay"></a>尝于北方寄宿一家。<a id="a-Az"></a>家有一金像度窃而将去。<a id="a-B0"></a>家主觉而追之。<a id="a-B1"></a>见度徐行。<a id="a-B2"></a>走马逐而不及。<a id="a-B3"></a>至孟津河浮木杯于水。<a id="a-B4"></a>凭之度河。<a id="a-B5"></a>无假风棹。<a id="a-B6"></a>轻疾如飞。<a id="a-B7"></a>俄而度岸达于京师。<a id="a-B8"></a>见时可年四十许。<a id="a-B9"></a>带索褴缕殆不蔽身。<a id="a-BA"></a>言语出没喜怒不均。<a id="a-BB"></a>或严冰扣冻而洗浴。<a id="a-BC"></a>或着屐上山。<a id="a-BD"></a>或徒行入市。<a id="a-BE"></a>唯荷一芦圌子。<a id="a-BF"></a>更无余物。<a id="a-BG"></a>乍往延贤寺法意道人处。<a id="a-BH"></a>意以别房待之。<a id="a-BI"></a>后欲往瓜州。<a id="a-BJ"></a>步行于江侧就航人告度。<a id="a-BK"></a>不肯载之。<a id="a-BL"></a>复累足杯中顾眄吟咏。<a id="a-BM"></a>杯自然流。<a id="a-BN"></a>直度北岸。<a id="a-BO"></a>向广陵遇村舍。<a id="a-BP"></a>有李家设八关斋。<a id="a-BQ"></a>先不相识。<a id="a-BR"></a>乃直入斋堂而坐。<a id="a-BS"></a>置芦圌于中庭。<a id="a-BT"></a>众以其形陋无恭敬心。<a id="a-BU"></a>李见芦圌当道。<a id="a-BV"></a>欲移置墙边。<a id="a-BW"></a>数人举不能动。<a id="a-BX"></a>度食竟提之而去。<a id="a-BY"></a>笑曰。<a id="a-BZ"></a>四天王。<a id="a-Ba"></a>李家于时有一竖子。<a id="a-Bb"></a>窥其圌中见四小儿。<a id="a-Bc"></a>并长数寸。<a id="a-Bd"></a>面目端正衣裳鲜洁。<a id="a-Be"></a>于是追觅不知所在。<a id="a-Bf"></a>后三日乃见在西界蒙龙树下坐。<a id="a-Bg"></a>李礼拜请还家月日供养。<a id="a-Bh"></a>度不甚持斋。<a id="a-Bi"></a>饮酒啖肉。<a id="a-Bj"></a>至于辛鲙与俗不殊。<a id="a-Bk"></a>百姓奉上。<a id="a-Bl"></a>或受不受。<a id="a-Bm"></a>沛国刘兴伯为兖州刺史。<a id="a-Bn"></a>使要之。<a id="a-Bo"></a>负圌而来。<a id="a-Bp"></a>兴伯使人举视十余人不胜。<a id="a-Bq"></a>伯自看唯见一败纳及一木杯。<a id="a-Br"></a>后还李家复得二十余日。<a id="a-Bs"></a>清旦忽云欲得一袈裟。<a id="a-Bt"></a>中时令辨。<a id="a-Bu"></a>李即经营。<a id="a-Bv"></a>至中未成。<a id="a-Bw"></a>度云暂出。<a id="a-Bx"></a>至冥不反。<a id="a-By"></a>合境闻有异香。<a id="a-Bz"></a>疑之乃怪。<a id="a-C0"></a>处处觅度。<a id="a-C1"></a>乃见在北岩下铺败袈裟于地卧之而死。<a id="a-C2"></a>头前脚后皆生莲华。<a id="a-C3"></a>华极鲜香。<a id="a-C4"></a>一夕而萎。<a id="a-C5"></a>邑共殡葬之。<a id="a-C6"></a>后数日有人从北来云。<a id="a-C7"></a>见度负芦圌行向彭城。<a id="a-C8"></a>乃共开棺唯见靴履。<a id="a-C9"></a>既至彭城。<a id="a-CA"></a>遇有白衣黄欣深信佛法。<a id="a-CB"></a>见度礼拜请还家。<a id="a-CC"></a>家至贫。<a id="a-CD"></a>但有麦饭而已。<a id="a-CE"></a>度甘之。<a id="a-CF"></a>怡然止得半年。<a id="a-CG"></a>忽语欣云。<a id="a-CH"></a>可觅芦圌三十六枚。<a id="a-CI"></a>吾须用之。<a id="a-CJ"></a>答云。<a id="a-CK"></a>此间正可有十枚。<a id="a-CL"></a>贫无以买。<a id="a-CM"></a>恐不尽辨。<a id="a-CN"></a>度曰。<a id="a-CO"></a>汝但捡觅宅中应有。<a id="a-CP"></a>欣即穷捡。<a id="a-CQ"></a>果得三十六枚。<a id="a-CR"></a>列之廷中。<a id="a-CS"></a>虽有其数亦多破败。<a id="a-CT"></a>比欣次第熟视皆已新完。<a id="a-CU"></a>度密封之。<a id="a-CV"></a>因语欣令开。<a id="a-CW"></a>乃见钱帛皆满。<a id="a-CX"></a>可堪百万许。<a id="a-CY"></a>识者谓是杯度分身他土所得嚫施。<a id="a-CZ"></a>回以施欣。<a id="a-Ca"></a>欣受之皆为功德。<a id="a-Cb"></a>经一年许度辞去。<a id="a-Cc"></a>欣为辨粮食。<a id="a-Cd"></a>明晨见粮食具存。<a id="a-Ce"></a>不知度所在。<a id="a-Cf"></a>经一月许复至京师。<a id="a-Cg"></a>时潮沟有朱文殊者。<a id="a-Ch"></a>少奉法。<a id="a-Ci"></a>度多来其家。<a id="a-Cj"></a>文殊谓度云。<a id="a-Ck"></a>弟子脱舍身没苦。<a id="a-Cl"></a>愿见救济。<a id="a-Cm"></a>脱在好处。<a id="a-Cn"></a>愿为法侣。<a id="a-Co"></a>度不答。<a id="a-Cp"></a>文殊喜曰。<a id="a-Cq"></a>佛法默然已为许矣。<a id="a-Cr"></a>后乃游入吴郡。<a id="a-Cs"></a>路见钓鱼师。<a id="a-Ct"></a>因就乞鱼。<a id="a-Cu"></a>鱼师施一萎者。<a id="a-Cv"></a>度手舒反覆还投水中。<a id="a-Cw"></a>游活而去。<a id="a-Cx"></a>又见网师更从乞鱼。<a id="a-Cy"></a>网师嗔骂不与。<a id="a-Cz"></a>度乃拾取两石子掷水中。<a id="a-D0"></a>俄而两水牛斗其网中。<a id="a-D1"></a>网既碎败不复见牛。<a id="a-D2"></a>度亦隐行至松江。<a id="a-D3"></a>乃仰盖于水中。<a id="a-D4"></a>乘而度岸。<a id="a-D5"></a>经涉会稽剡县。<a id="a-D6"></a>登天台山数月而返。<a id="a-D7"></a>京师时有外国道人。<a id="a-D8"></a>名僧佉吒。<a id="a-D9"></a>寄都下长干寺住。<a id="a-DA"></a>有客僧僧寤者。<a id="a-DB"></a>与吒同房冥于窗隙中。<a id="a-DC"></a>见吒取寺刹捧之入云然后将下。<a id="a-DD"></a>寤不敢言。<a id="a-DE"></a>但深加敬仰。<a id="a-DF"></a>时有一人。<a id="a-DG"></a>姓张名奴。<a id="a-DH"></a>不知何许人。<a id="a-DI"></a>不甚见食。<a id="a-DJ"></a>而常自肥悦。<a id="a-DK"></a>冬夏常着单衣。<a id="a-DL"></a>佉吒在路行见张奴。<a id="a-DM"></a>欣然而笑。<a id="a-DN"></a>佉吒曰。<a id="a-DO"></a>吾东见蔡豚。<a id="a-DP"></a>南讯马生。<a id="a-DQ"></a>北遇王年。<a id="a-DR"></a>今欲就杯度。<a id="a-DS"></a>乃与子相见耶。<a id="a-DT"></a>张奴乃题槐树而叹曰。<a id="a-DU"></a>蒙蒙大象。<a id="a-DV"></a>内照曜实显彰。<a id="a-DW"></a>何事迷昏。<a id="a-DX"></a>子纵惑自招殃。<a id="a-DY"></a>乐所少人往。<a id="a-DZ"></a>苦道若翻囊。<a id="a-Da"></a>不有松柏志。<a id="a-Db"></a>何用拟风霜。<a id="a-Dc"></a>闲预紫烟表。<a id="a-Dd"></a>长歌出旻苍。<a id="a-De"></a>澄灵无色外。<a id="a-Df"></a>应见有缘乡。<a id="a-Dg"></a>岁曜毗汉后。<a id="a-Dh"></a>辰丽辅殷王。<a id="a-Di"></a>伊余非二仙。<a id="a-Dj"></a>晦迹之九方。<a id="a-Dk"></a>亦见流俗子。<a id="a-Dl"></a>触眼致酸觞。<a id="a-Dm"></a>毗谣观有念。<a id="a-Dn"></a>宁曰尽衿章。<a id="a-Do"></a>佉吒曰。<a id="a-Dp"></a>前见先生。<a id="a-Dq"></a>禅思幽岫一坐百龄。<a id="a-Dr"></a>大慈熏心靖念枯骨。<a id="a-Ds"></a>亦题颂曰。<a id="a-Dt"></a>悠悠世士。<a id="a-Du"></a>或滋损益。<a id="a-Dv"></a>使欲尘神。<a id="a-Dw"></a>横生悦泽。<a id="a-Dx"></a>惟此哲人。<a id="a-Dy"></a>渊觉先见。<a id="a-Dz"></a>思形浮沫。<a id="a-E0"></a>瞩影遄电。<a id="a-E1"></a>累质声华。<a id="a-E2"></a>梦丑章弁。<a id="a-E3"></a>视色寤空。<a id="a-E4"></a>玩物伤变。<a id="a-E5"></a>舍纷绝有。<a id="a-E6"></a>断习除恋。<a id="a-E7"></a>青条曲荫。<a id="a-E8"></a>白茅以廌。<a id="a-E9"></a>依畦畷麻。<a id="a-EA"></a>邻崖饮羡。<a id="a-EB"></a>慧定计照。<a id="a-EC"></a>妙真日篡。<a id="a-ED"></a>慈悲有增。<a id="a-EE"></a>深想无倦。</p>
  <p id="aEF">言竟各去。<a id="a-EG"></a>尔后月日不复见此二人。<a id="a-EH"></a>传者云。<a id="a-EI"></a>将僧寤共之南岳不反。<a id="a-EJ"></a>张奴与杯度相见。<a id="a-EK"></a>甚有所叙。<a id="a-EL"></a>人所不解。<a id="a-EM"></a>度犹停都少时游止无定。<a id="a-EN"></a>请召或往不往。<a id="a-EO"></a>时南州有陈家。<a id="a-EP"></a>颇有衣食。<a id="a-EQ"></a>度往其家甚见料理。<a id="a-ER"></a>闻都下复有一杯度。<a id="a-ES"></a>陈父子五人咸不信。<a id="a-ET"></a>故下都看之。<a id="a-EU"></a>果如其家杯度。<a id="a-EV"></a>形相一种。<a id="a-EW"></a>陈为设一合蜜姜。<a id="a-EX"></a>及刀子熏陆香手巾等。<a id="a-EY"></a>度即食蜜姜都尽。<a id="a-EZ"></a>余物宛然在膝前。<a id="a-Ea"></a>其父子五人恐是其家杯度。<a id="a-Eb"></a>即留二弟。<a id="a-Ec"></a>停都寺视。<a id="a-Ed"></a>余三人还家。<a id="a-Ee"></a>家中杯度如旧。<a id="a-Ef"></a>膝前亦有香刀子等。<a id="a-Eg"></a>但不啖蜜姜为异。<a id="a-Eh"></a>乃语陈云。<a id="a-Ei"></a>刀子钝可为磨之。<a id="a-Ej"></a>二弟都还云。<a id="a-Ek"></a>彼度已移灵鹫寺。<a id="a-El"></a>其家度忽求黄纸两幅作书。<a id="a-Em"></a>书不成字。<a id="a-En"></a>合同其背。<a id="a-Eo"></a>陈问上人作何券书。<a id="a-Ep"></a>度不答。<a id="a-Eq"></a>竟莫测其然。<a id="a-Er"></a>遂绝迹矣。<a id="a-Es"></a>都下杯度犹去来山邑。<a id="a-Et"></a>多行神咒。<a id="a-Eu"></a>时庾常婢偷物而叛。<a id="a-Ev"></a>四追不擒。<a id="a-Ew"></a>乃问度。<a id="a-Ex"></a>度云。<a id="a-Ey"></a>已死。<a id="a-Ez"></a>在金城江边空塳中。<a id="a-F0"></a>往看果如所言。<a id="a-F1"></a>孔宁子时为黄门侍郎。<a id="a-F2"></a>在廨患痢。<a id="a-F3"></a>遣信请度。<a id="a-F4"></a>度咒竟云难差。<a id="a-F5"></a>见有四鬼皆被伤截。<a id="a-F6"></a>宁子泣曰。<a id="a-F7"></a>昔孙恩作乱。<a id="a-F8"></a>家为军人所破。<a id="a-F9"></a>二亲及叔皆被痛酷。<a id="a-FA"></a>宁子果死。<a id="a-FB"></a>又有齐谐妻母胡氏病。<a id="a-FC"></a>众治不愈。<a id="a-FD"></a>后谐请僧设斋斋坐。<a id="a-FE"></a>有僧聪道人。<a id="a-FF"></a>劝迎杯度。<a id="a-FG"></a>度既至一咒病者即愈。<a id="a-FH"></a>齐谐伏事为师。<a id="a-FI"></a>因为作传记。<a id="a-FJ"></a>其从来神异大略与上同也。<a id="a-FK"></a>至元嘉三年九月。<a id="a-FL"></a>辞谐入东。<a id="a-FM"></a>留一万钱物寄谐债为营斋。<a id="a-FN"></a>于是别去。<a id="a-FO"></a>行至赤山湖。<a id="a-FP"></a>患痢而死。<a id="a-FQ"></a>谐即为营斋。<a id="a-FR"></a>并接尸还葬建邺之覆舟山。<a id="a-FS"></a>至四年有吴兴邵信者。<a id="a-FT"></a>甚奉法遇伤寒病。<a id="a-FU"></a>无人敢看。<a id="a-FV"></a>乃悲泣念观音。<a id="a-FW"></a>忽见一僧来云。<a id="a-FX"></a>是杯度弟子。<a id="a-FY"></a>语云莫忧。<a id="a-FZ"></a>家师寻来相看。<a id="a-Fa"></a>答云。<a id="a-Fb"></a>度练已死。<a id="a-Fc"></a>何容得来。<a id="a-Fd"></a>道人云。<a id="a-Fe"></a>来复何难。<a id="a-Ff"></a>便衣带头出一合许散与服之。<a id="a-Fg"></a>病即差。<a id="a-Fh"></a>又有杜僧哀者。<a id="a-Fi"></a>住在南冈下。<a id="a-Fj"></a>昔经伏事杯度。<a id="a-Fk"></a>儿病甚笃。<a id="a-Fl"></a>乃思念。<a id="a-Fm"></a>恨不得度练神咒。<a id="a-Fn"></a>明日忽见度来言语如常。<a id="a-Fo"></a>即为咒病者便愈。<a id="a-Fp"></a>至五年三月八日度复来齐谐家。<a id="a-Fq"></a>吕道慧闻人怛之祚天期水丘熙等。<a id="a-Fr"></a>并共见皆大惊即起礼拜。<a id="a-Fs"></a>度语众人言。<a id="a-Ft"></a>年当大凶。<a id="a-Fu"></a>可勤修福业。<a id="a-Fv"></a>法意道人甚有德。<a id="a-Fw"></a>可往就其修立故寺以禳灾祸也。<a id="a-Fx"></a>须臾门上有一僧唤度。<a id="a-Fy"></a>度便辞去。<a id="a-Fz"></a>云贫道当向交广之间不复来也。<a id="a-G0"></a>齐谐等拜送殷勤。<a id="a-G1"></a>于是绝迹。<a id="a-G2"></a>倾世亦言。<a id="a-G3"></a>时有见者。<a id="a-G4"></a>既未的其事。<a id="a-G5"></a>故无可传也。</p>
  <p id="aG6">宋蜀齐后山有释玄畅。<a id="a-G7"></a>姓赵。<a id="a-G8"></a>河西金城人。<a id="a-G9"></a>少时家门为胡虏所灭。<a id="a-GA"></a>祸将及畅。<a id="a-GB"></a>虏师见畅。<a id="a-GC"></a>而止之曰。<a id="a-GD"></a>此儿目光外射。<a id="a-GE"></a>非凡童也。<a id="a-GF"></a>遂获免。<a id="a-GG"></a>仍往凉州出家。<a id="a-GH"></a>其后虏虐剪灭佛法害诸沙门。<a id="a-GI"></a>唯畅得走。<a id="a-GJ"></a>以元嘉二十二年闰五月十七日。<a id="a-GK"></a>发自平城路由代郡上谷。<a id="a-GL"></a>东跨太行经历幽冀。<a id="a-GM"></a>南转将至孟津。<a id="a-GN"></a>唯手把一束杨枝一把葱叶。<a id="a-GO"></a>虏骑追逐将及。<a id="a-GP"></a>欲及之乃以杨枝击沙。<a id="a-GQ"></a>沙起天暗。<a id="a-GR"></a>人马不能得前。<a id="a-GS"></a>有顷沙息骑已复至。<a id="a-GT"></a>于是投身河中。<a id="a-GU"></a>唯以葱叶内鼻孔中。<a id="a-GV"></a>通气度水。<a id="a-GW"></a>以八月一日达于扬州。<a id="a-GX"></a>洞晓经律深入禅要。<a id="a-GY"></a>占记吉凶靡不诚验。<a id="a-GZ"></a>宋文帝深加叹重。<a id="a-Ga"></a>请为太子师。<a id="a-Gb"></a>后迁憩荆州止长沙寺。<a id="a-Gc"></a>舒手出香。<a id="a-Gd"></a>掌中流水。<a id="a-Ge"></a>莫之测也。<a id="a-Gf"></a>迄宋之季年。<a id="a-Gg"></a>乃飞舟远举。<a id="a-Gh"></a>西适成都。<a id="a-Gi"></a>初止大石寺。<a id="a-Gj"></a>乃手画作金刚密迹等十六神像。<a id="a-Gk"></a>至升明三年。<a id="a-Gl"></a>又游西界观瞻岷岭。<a id="a-Gm"></a>乃于岷山郡北部广阳县界见齐后山。<a id="a-Gn"></a>遂有终焉之志。<a id="a-Go"></a>乃倚岩傍谷结草为庵。<a id="a-Gp"></a>弟子法期见有神人乘马着青单衣绕山一匝还示造塔之处。<a id="a-Gq"></a>以齐建元元年四月二十三日。<a id="a-Gr"></a>建刹立寺。<a id="a-Gs"></a>名曰齐兴。<a id="a-Gt"></a>正是齐大祖受锡命之辰。<a id="a-Gu"></a>天时人事万里悬合。<a id="a-Gv"></a>时傅琰西镇成都。<a id="a-Gw"></a>钦畅风轨待以师敬。<a id="a-Gx"></a>畅立寺之后。<a id="a-Gy"></a>乃致书于琰曰。</p>
  <p id="aGz">贫道。<a id="a-H0"></a>栖荆累稔。<a id="a-H1"></a>年衰疹积。<a id="a-H2"></a>厌毒人諠。<a id="a-H3"></a>所以远托岷界。<a id="a-H4"></a>卜居斯阜。<a id="a-H5"></a>在广阳之东。<a id="a-H6"></a>去城千步。<a id="a-H7"></a>逶迤长亘。<a id="a-H8"></a>连垒叠峰。<a id="a-H9"></a>岭开四涧。<a id="a-HA"></a>亘列五岫。<a id="a-HB"></a>抱郭怀邑。<a id="a-HC"></a>回望三方。<a id="a-HD"></a>负峦背岳。<a id="a-HE"></a>远瞩九流。<a id="a-HF"></a>以去年四月二十三日。<a id="a-HG"></a>创功覆匮。<a id="a-HH"></a>前冬至此访承。<a id="a-HI"></a>尔日正是陛下龙飞之辰。<a id="a-HJ"></a>盖闻道配大极者。<a id="a-HK"></a>嘉瑞自显。<a id="a-HL"></a>德同二仪者。<a id="a-HM"></a>神应必彰。<a id="a-HN"></a>所以河雒昉有周之兆。<a id="a-HO"></a>灵石表大晋之征。<a id="a-HP"></a>伏谓兹山之符验。<a id="a-HQ"></a>岂非齐帝之灵应耶。<a id="a-HR"></a>檀越奉国情深。<a id="a-HS"></a>至使运属时征。<a id="a-HT"></a>不能忘心。<a id="a-HU"></a>岂能遗事。<a id="a-HV"></a>辄疏山赞一篇。<a id="a-HW"></a>以露愚抱。<a id="a-HX"></a>赞曰。</p>
  <p id="aHY">峨峨齐山。<a id="a-HZ"></a>诞自幽冥。<a id="a-Ha"></a>潜瑞几昔。<a id="a-Hb"></a>帝号乃明。<a id="a-Hc"></a>岑载圣宇。<a id="a-Hd"></a>兆祚休名。<a id="a-He"></a>峦根云坦。<a id="a-Hf"></a>峰岳霞平。<a id="a-Hg"></a>规岩拟刹。<a id="a-Hh"></a>度岭缔经。<a id="a-Hi"></a>创工之日。<a id="a-Hj"></a>龙飞紫廷。<a id="a-Hk"></a>道侔二仪。<a id="a-Hl"></a>四海均情。<a id="a-Hm"></a>终天之祚。<a id="a-Hn"></a>岳德表灵。</p>
  <p id="aHo">琰即具以表闻。<a id="a-Hp"></a>敕蠲百户以充俸给。<a id="a-Hq"></a>后至齐武升位。<a id="a-Hr"></a>司徒文宣王敕令泛舟东下。<a id="a-Hs"></a>中途动疾带患至京。<a id="a-Ht"></a>倾众阻望。<a id="a-Hu"></a>止住灵根。<a id="a-Hv"></a>少时而卒。<a id="a-Hw"></a>春秋六十有九(右六验出梁高僧传)</p>
  <p id="aHx">晋赵侯。<a id="a-Hy"></a>少好诸术。<a id="a-Hz"></a>姿形悴陋长不满数尺。<a id="a-I0"></a>以盆盛水闭目作禁。<a id="a-I1"></a>鱼龙立见。<a id="a-I2"></a>侯有白米。<a id="a-I3"></a>为鼠所盗。<a id="a-I4"></a>仍被头把刀昼地作狱。<a id="a-I5"></a>四面门向东啸。<a id="a-I6"></a>群鼠俱到。<a id="a-I7"></a>咒之曰。<a id="a-I8"></a>凡非啖者过去。<a id="a-I9"></a>止者十余。<a id="a-IA"></a>剖腹看藏。<a id="a-IB"></a>有米在焉。<a id="a-IC"></a>曾徒跣须屐。<a id="a-ID"></a>因仰头微吟。<a id="a-IE"></a>双屐自至。<a id="a-IF"></a>人有笑其形容者。<a id="a-IG"></a>便阳设以酒杯。<a id="a-IH"></a>向口即掩鼻不脱。<a id="a-II"></a>仍启颡谢过。<a id="a-IJ"></a>着地不举。<a id="a-IK"></a>永康有骑石山。<a id="a-IL"></a>山上有石人骑。<a id="a-IM"></a>石马。<a id="a-IN"></a>侯以印指之。<a id="a-IO"></a>人马一时落首。<a id="a-IP"></a>今犹在山下(右此一验出异苑)</p>
  <p id="aIQ">抱朴子曰。<a id="a-IR"></a>昔吴遣贺将军讨山贼。<a id="a-IS"></a>贼中有善禁者。<a id="a-IT"></a>每当交战。<a id="a-IU"></a>官军刀剑皆不得拔。<a id="a-IV"></a>弓弩射矢皆还自向。<a id="a-IW"></a>辄致不利。<a id="a-IX"></a>贺将军长情有思。<a id="a-IY"></a>乃曰。<a id="a-IZ"></a>吾闻金有刃者可禁。<a id="a-Ia"></a>虫有毒者可禁。<a id="a-Ib"></a>其无刃毒则不可禁。<a id="a-Ic"></a>彼必是能禁吾兵者也。<a id="a-Id"></a>必不能禁无刃物矣。<a id="a-Ie"></a>乃多作劲木棓。<a id="a-If"></a>选勇力精卒五千人为先登。<a id="a-Ig"></a>尽捉棓。<a id="a-Ih"></a>彼山贼恃其有善禁者。<a id="a-Ii"></a>了不严备。<a id="a-Ij"></a>于是官军以白棓击之。<a id="a-Ik"></a>彼禁不复行。<a id="a-Il"></a>打杀者乃有万计。</p>
  <p id="aIm">范晔后汉书曰。<a id="a-In"></a>永宁元年。<a id="a-Io"></a>西南夷禅国王诣阙。<a id="a-Ip"></a>献乐及幻人。<a id="a-Iq"></a>能变化吐火自支解易牛马头。<a id="a-Ir"></a>明年元会在廷作。<a id="a-Is"></a>安帝与群臣共观大奇之。</p>
  <p id="aIt">后魏书曰。<a id="a-Iu"></a>悦殷国贞君九年遣使朝献。<a id="a-Iv"></a>并送幻人。<a id="a-Iw"></a>称能割人喉脉令断。<a id="a-Ix"></a>击人头令骨陷。<a id="a-Iy"></a>皆血出淋落。<a id="a-Iz"></a>或数升。<a id="a-J0"></a>或盈升。<a id="a-J1"></a>以草药内其口中。<a id="a-J2"></a>令嚼咽之。<a id="a-J3"></a>须臾血止。<a id="a-J4"></a>世祖言。<a id="a-J5"></a>是虚。<a id="a-J6"></a>乃取死囚。<a id="a-J7"></a>试之皆验。<a id="a-J8"></a>又能霖雨猛风大雪及行潦水之池。<a id="a-J9"></a>崔鸿十六国春秋北凉录曰。<a id="a-JA"></a>玄始十四年七月。<a id="a-JB"></a>西域贡吞刀咋火秘幻奇伎。<a id="a-JC"></a>西京杂记曰。<a id="a-JD"></a>麴道龙善为化术说。<a id="a-JE"></a>东海人黄公。<a id="a-JF"></a>少时能制蛇驭虎。<a id="a-JG"></a>立兴云雾。<a id="a-JH"></a>坐成山河。<a id="a-JI"></a>晋永嘉中有天竺胡人来渡江南。<a id="a-JJ"></a>其人有数术。<a id="a-JK"></a>能断舌续断吐火。<a id="a-JL"></a>所在人士聚共观试。<a id="a-JM"></a>其将断舌先吐以示宾客。<a id="a-JN"></a>然后刀截血流覆地。<a id="a-JO"></a>乃取置器中传以示人。<a id="a-JP"></a>视之舌头半舌犹在。<a id="a-JQ"></a>既而还取合续之。<a id="a-JR"></a>有顷坐以见人。<a id="a-JS"></a>舌则如故。<a id="a-JT"></a>不知其实断不也。<a id="a-JU"></a>其续断取绢布与人。<a id="a-JV"></a>各执一头对剪。<a id="a-JW"></a>一断之已而取两段。<a id="a-JX"></a>合将咒之。<a id="a-JY"></a>则复还连。<a id="a-JZ"></a>绢无异故一体也。<a id="a-Ja"></a>时人多疑以为幻。<a id="a-Jb"></a>乃阴试之。<a id="a-Jc"></a>乃其所续故绢也。<a id="a-Jd"></a>其吐火先有药在器中。<a id="a-Je"></a>取一片与黍糖合之。<a id="a-Jf"></a>再三吹呼。<a id="a-Jg"></a>已而张口。<a id="a-Jh"></a>火满口中。<a id="a-Ji"></a>因就爇。<a id="a-Jj"></a>取以爨则火出也。<a id="a-Jk"></a>又取书纸及绳缕之属投火中。<a id="a-Jl"></a>众共视之。<a id="a-Jm"></a>见其烧然消糜了尽。<a id="a-Jn"></a>乃披灰中举而出之。<a id="a-Jo"></a>故向物也。<a id="a-Jp"></a>灵鬼志曰。<a id="a-Jq"></a>太元十二年道人外国来。<a id="a-Jr"></a>能吞刀吐火吐珠玉金银。<a id="a-Js"></a>自说其所受术师白衣非沙门也。<a id="a-Jt"></a>行见一人担。<a id="a-Ju"></a>担上有小。<a id="a-Jv"></a>笼子。<a id="a-Jw"></a>可受升余。<a id="a-Jx"></a>语担人云。<a id="a-Jy"></a>吾步行疲极寄君担。<a id="a-Jz"></a>担人甚怪之。<a id="a-K0"></a>虑是狂人。<a id="a-K1"></a>便语云。<a id="a-K2"></a>自可尔耳。<a id="a-K3"></a>君欲何许自厝耶。<a id="a-K4"></a>其答云。<a id="a-K5"></a>若见许正欲入笼子中。<a id="a-K6"></a>担人逾怪。<a id="a-K7"></a>下担入笼中。<a id="a-K8"></a>笼不更大。<a id="a-K9"></a>其亦不更小。<a id="a-KA"></a>担之亦不觉重。<a id="a-KB"></a>于先既行数十里。<a id="a-KC"></a>树下住食。<a id="a-KD"></a>担人呼共食。<a id="a-KE"></a>云我自有食不肯出。<a id="a-KF"></a>正住笼中出饮食器物。<a id="a-KG"></a>罗列肴膳丰腆亦辨。<a id="a-KH"></a>反呼担人食。<a id="a-KI"></a>未半语担人。<a id="a-KJ"></a>我欲与妇共食。<a id="a-KK"></a>即复口出一女子。<a id="a-KL"></a>年二十许。<a id="a-KM"></a>衣裳容貌甚美。<a id="a-KN"></a>二人便共食。<a id="a-KO"></a>食欲竟。<a id="a-KP"></a>其夫便卧。<a id="a-KQ"></a>妇语担人。<a id="a-KR"></a>我有外夫。<a id="a-KS"></a>欲来共食。<a id="a-KT"></a>夫觉君勿道之。<a id="a-KU"></a>妇便口中出一年少丈夫共食。<a id="a-KV"></a>笼中便有三人。<a id="a-KW"></a>宽急之事亦复不异。<a id="a-KX"></a>有顷其夫动如欲觉。<a id="a-KY"></a>其妇以外夫。<a id="a-KZ"></a>起语担人曰。<a id="a-Ka"></a>可去。<a id="a-Kb"></a>即以妇内口中。<a id="a-Kc"></a>次及食器物。<a id="a-Kd"></a>此人既至国中有一家。<a id="a-Ke"></a>大富资财巨万而性悭吝。<a id="a-Kf"></a>语担人。<a id="a-Kg"></a>吾试为君破奴悭。<a id="a-Kh"></a>即至其家。<a id="a-Ki"></a>有好马甚珍之。<a id="a-Kj"></a>系在柱下忽失去。<a id="a-Kk"></a>寻索不知处。<a id="a-Kl"></a>明日见马在五升罂中。<a id="a-Km"></a>终不可破。<a id="a-Kn"></a>便语言。<a id="a-Ko"></a>君作百人厨。<a id="a-Kp"></a>以周穷乏。<a id="a-Kq"></a>马得出耳。<a id="a-Kr"></a>主人即狼狈作之毕。<a id="a-Ks"></a>马还在柱下。<a id="a-Kt"></a>明旦其父母老在堂上。<a id="a-Ku"></a>忽复不见。<a id="a-Kv"></a>举家遑怖不知所在。<a id="a-Kw"></a>开庄器忽见父母泽壶中。<a id="a-Kx"></a>不知何由得出。<a id="a-Ky"></a>复往守请之。<a id="a-Kz"></a>其云。<a id="a-L0"></a>当更作千余人食饴百穷者。<a id="a-L1"></a>乃当得出。<a id="a-L2"></a>既作其父母自在床上。</p>
  <p id="aL3">幽冥录曰。<a id="a-L4"></a>安开安城之俗巫也。<a id="a-L5"></a>善于幻术。<a id="a-L6"></a>每至祠神。<a id="a-L7"></a>时击鼓宰三牲。<a id="a-L8"></a>积薪然火盛炽。<a id="a-L9"></a>束带入火中。<a id="a-LA"></a>章纸烧尽。<a id="a-LB"></a>而开形体衣服犹如初。<a id="a-LC"></a>时王疑之为江州。<a id="a-LD"></a>伺王当行阳为王刷头簪荷叶。<a id="a-LE"></a>以为帽之有异。<a id="a-LF"></a>到坐之后。<a id="a-LG"></a>荷叶乃见。<a id="a-LH"></a>举坐惊骇。</p>
  <p id="aLI">异苑曰。<a id="a-LJ"></a>高阳新城叟民。<a id="a-LK"></a>晋咸宁中为淫祠妖幻。<a id="a-LL"></a>署置百官。<a id="a-LM"></a>又以水自鉴。<a id="a-LN"></a>辄见所置署之人。<a id="a-LO"></a>衣冠丽然。<a id="a-LP"></a>百姓信惑。<a id="a-LQ"></a>京都翕习。<a id="a-LR"></a>收而斩之。<a id="a-LS"></a>异苑曰。<a id="a-LT"></a>上虞孙溪奴。<a id="a-LU"></a>多诸幻伎。<a id="a-LV"></a>元嘉初叛入建安治中。<a id="a-LW"></a>后出民间破宿瘦癖。<a id="a-LX"></a>径彻腹内而令不痛。<a id="a-LY"></a>治人风头流血滂沱。<a id="a-LZ"></a>嘘之便断创又即敛。<a id="a-La"></a>虎伤蛇噬烦毒垂死。<a id="a-Lb"></a>禁护皆瘥。<a id="a-Lc"></a>向空长啸则群雀来萃。<a id="a-Ld"></a>夜咒蚊虻悉死于侧。<a id="a-Le"></a>至十三年于长山为本主所得。<a id="a-Lf"></a>知有禁术虑必亡叛。<a id="a-Lg"></a>的縳枷锁极为重复。<a id="a-Lh"></a>少日已失所在。</p>
  <p id="aLi">列子曰。<a id="a-Lj"></a>周穆王时西极国有化人来(化幻人也)入水火贯金石。<a id="a-Lk"></a>反山川移城邑。<a id="a-Ll"></a>乘虚不坠触实不碍。<a id="a-Lm"></a>千变万化不可穷极。<a id="a-Ln"></a>已变物之形。<a id="a-Lo"></a>又且易人之虑(能使人暂忘其宿所知识)穆王敬之若神。</p>
  <p id="aLp">桓谭新论曰。<a id="a-Lq"></a>方士董仲君。<a id="a-Lr"></a>犯事系狱。<a id="a-Ls"></a>阳死目陷虫烂。<a id="a-Lt"></a>故知幻术靡所不有。<a id="a-Lu"></a>又能鼻吹口歌吐舌齖耸眉动目。<a id="a-Lv"></a>荆州有鼻饮之蛮。<a id="a-Lw"></a>南域有头飞之夷。<a id="a-Lx"></a>非为幻也。</p>
  <p id="aLy">孔炜七引曰。<a id="a-Lz"></a>弄幻之士因时而作。<a id="a-M0"></a>殖瓜种菜立起寻尺。<a id="a-M1"></a>投芳送臭卖黄售白。<a id="a-M2"></a>麾天兴云雾。<a id="a-M3"></a>画地成河海。</p>
 </body>
</html>