<!doctype html>
<html id="z3IBWid1R9" data-ver="850">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第四十八</h1>
  <h2 id="a2">诫勖篇第四十八(此有六部)</h2>
  <p id="a3">述意部 诫马部 诫学部 诫盗部 诫罪部 杂诫部。</p>
  <p data-pb></p>
  <h2 id="a4">述意部第一</h2>
  <p id="a5">以立像表真化俗彝训。<a id="a-6"></a>寄指筌月出道常规。<a id="a-7"></a>但以妄想倒情沿流固习。<a id="a-8"></a>无思悛革随业飘沦。<a id="a-9"></a>是以涅槃经云。<a id="a-A"></a>为善清升譬同爪土。<a id="a-B"></a>为恶沉滞喻等地尘。<a id="a-C"></a>良由六贼俱至十使交缠。<a id="a-D"></a>或比行厕画瓶。<a id="a-E"></a>或拟危城坯器。<a id="a-F"></a>故将崩朽宅三火常然。<a id="a-G"></a>逃隐空聚五刀常逐。<a id="a-H"></a>井河引喻。<a id="a-I"></a>逼形器于刹那。<a id="a-J"></a>屠肆牛羊。<a id="a-K"></a>切性命于漏刻。<a id="a-L"></a>亦如鼠入脂角。<a id="a-M"></a>至穷何趣。<a id="a-N"></a>况复五浊交横四山常逼。<a id="a-O"></a>而能安忍不生忧悔。<a id="a-P"></a>所以大圣垂训。<a id="a-Q"></a>法喻所归止在诫约。<a id="a-R"></a>身心无沿逸欲。<a id="a-S"></a>鉴举力励专怔省过。<a id="a-T"></a>但见临死眼光失落。<a id="a-U"></a>眷属丛聚对颜难救。<a id="a-V"></a>呜呼洟泗慨彼沉沦。<a id="a-W"></a>既属斯苦何不自诫。<a id="a-X"></a>过由我生改不藉他。<a id="a-Y"></a>犹有微善宅报在人。<a id="a-Z"></a>又逢遗法亲见三宝。<a id="a-a"></a>脱生恶道对目莫知。<a id="a-b"></a>由此悲痛无由怠堕矣。</p>
  <h2 id="ac">诫马部第二</h2>
  <p id="ad">如中阿含经云。<a id="a-e"></a>时有调马师。<a id="a-f"></a>名曰只尸。<a id="a-g"></a>来诣佛所稽首佛足。<a id="a-h"></a>退坐一面白佛言。<a id="a-i"></a>世尊。<a id="a-j"></a>我观世间甚为轻浅。<a id="a-k"></a>犹如群羊。<a id="a-l"></a>世间唯我堪能调马狂逸恶马。<a id="a-m"></a>我作方便须臾令彼态病悉现。<a id="a-n"></a>随其态病方便调伏。<a id="a-o"></a>佛告调马师。<a id="a-p"></a>聚落主。<a id="a-q"></a>汝以几种方便调伏于马。<a id="a-r"></a>马师白佛言。<a id="a-s"></a>有三种法调伏恶马。<a id="a-t"></a>何等为三。<a id="a-u"></a>一者柔软。<a id="a-v"></a>二者粗涩。<a id="a-w"></a>三者柔软粗涩。<a id="a-x"></a>佛告聚落主。<a id="a-y"></a>汝以三种方便调马。<a id="a-z"></a>犹不调者当如之何。<a id="a-10"></a>马师白佛。<a id="a-11"></a>有不调者便当杀之。<a id="a-12"></a>所以者何。<a id="a-13"></a>莫令辱我。<a id="a-14"></a>调马师白佛言。<a id="a-15"></a>世尊是无上调御丈夫。<a id="a-16"></a>为以几种方便调御丈夫。<a id="a-17"></a>佛告聚落主。<a id="a-18"></a>我亦以三种方便调御丈夫。<a id="a-19"></a>何等为三。<a id="a-1A"></a>一者一向柔软。<a id="a-1B"></a>二者一向粗涩。<a id="a-1C"></a>三者柔软粗涩。<a id="a-1D"></a>佛告聚落主。<a id="a-1E"></a>所谓一向柔软者。<a id="a-1F"></a>如汝所说。<a id="a-1G"></a>此是身善行。<a id="a-1H"></a>此是身善行报。<a id="a-1I"></a>此是口意善行。<a id="a-1J"></a>此是口意善行报。<a id="a-1K"></a>是名天。<a id="a-1L"></a>是名人。<a id="a-1M"></a>是名善趣化生。<a id="a-1N"></a>是名涅槃。<a id="a-1O"></a>是为柔软。<a id="a-1P"></a>第二一向粗涩者。<a id="a-1Q"></a>如汝所说。<a id="a-1R"></a>是身恶行。<a id="a-1S"></a>是身恶行报是。<a id="a-1T"></a>口意善恶行。<a id="a-1U"></a>是口意恶行报。<a id="a-1V"></a>是名地狱。<a id="a-1W"></a>是名畜生。<a id="a-1X"></a>是名饿鬼。<a id="a-1Y"></a>是名恶趣。<a id="a-1Z"></a>是名堕恶趣。<a id="a-1a"></a>是名如来粗涩教也。<a id="a-1b"></a>第三彼柔软粗涩俱者。<a id="a-1c"></a>谓如来有时说身善行。<a id="a-1d"></a>有时说身善行报。<a id="a-1e"></a>有时说口意善行。<a id="a-1f"></a>有时说口意善行报。<a id="a-1g"></a>有时说身恶行。<a id="a-1h"></a>有时说身恶行报。<a id="a-1i"></a>有时说口意恶行。<a id="a-1j"></a>有时说口意恶行报。<a id="a-1k"></a>如是名天如是名人。<a id="a-1l"></a>如是名善趣。<a id="a-1m"></a>如是名涅槃。<a id="a-1n"></a>如是名地狱。<a id="a-1o"></a>如是名畜生饿鬼。<a id="a-1p"></a>如是名恶趣。<a id="a-1q"></a>如是名堕恶趣。<a id="a-1r"></a>是名如来柔软粗涩教。<a id="a-1s"></a>调马师白佛言。<a id="a-1t"></a>世尊。<a id="a-1u"></a>若以三种方便调伏众生。<a id="a-1v"></a>有不调者当如之何。<a id="a-1w"></a>佛告聚落主。<a id="a-1x"></a>亦当杀之。<a id="a-1y"></a>所以者何。<a id="a-1z"></a>莫令辱我。<a id="a-20"></a>调马师白佛言。<a id="a-21"></a>若杀生者。<a id="a-22"></a>于世尊法为不清净。<a id="a-23"></a>世尊法中亦不杀生。<a id="a-24"></a>而今言杀其义云何。<a id="a-25"></a>佛告聚落主。<a id="a-26"></a>如来法中亦不杀生。<a id="a-27"></a>然如来法中以三种教授。<a id="a-28"></a>不调伏者。<a id="a-29"></a>不复与语。<a id="a-2A"></a>不教不诫。<a id="a-2B"></a>岂非死耶。<a id="a-2C"></a>调马师白佛。<a id="a-2D"></a>实尔世尊。<a id="a-2E"></a>不复与语。<a id="a-2F"></a>永不教诫。<a id="a-2G"></a>真为死也。<a id="a-2H"></a>以是之故。<a id="a-2I"></a>我从今日离诸恶不善业也。<a id="a-2J"></a>闻佛所说欢喜而去。</p>
  <p id="a2K">又法句喻经云。<a id="a-2L"></a>佛问象师。<a id="a-2M"></a>调象之法有几。<a id="a-2N"></a>答曰。<a id="a-2O"></a>有三。<a id="a-2P"></a>何谓为三。<a id="a-2Q"></a>一者刚钩钩口着其羁靽。<a id="a-2R"></a>二者减食常令饥瘦。<a id="a-2S"></a>三者捶杖加其楚痛。<a id="a-2T"></a>由铁钩钩口故以制强口。<a id="a-2U"></a>由不与食饮故以制身犷。<a id="a-2V"></a>由加捶杖故以伏其心。<a id="a-2W"></a>佛告居士。<a id="a-2X"></a>吾亦有三用调一切。<a id="a-2Y"></a>亦以自调得至无为。<a id="a-2Z"></a>一者以至诚故制御口患。<a id="a-2a"></a>二者以慈贞故伏身刚强。<a id="a-2b"></a>三者以智慧故灭意痴盖。<a id="a-2c"></a>持是三事度脱一切离三恶道。</p>
  <p data-pb></p>
  <h2 id="a2d">诫学部第三</h2>
  <p id="a2e">如增一阿含经云。<a id="a-2f"></a>一偈之中便出生三十七品及诸法义。<a id="a-2g"></a>迦葉问言。<a id="a-2h"></a>何等是。<a id="a-2i"></a>时尊者阿难便说此偈。</p>
  <p id="a2j">诸恶莫作　　诸善奉行　　自净其意</p>
  <p id="a2k">是诸佛教</p>
  <p id="a2l">所以然者。<a id="a-2m"></a>诸恶莫作。<a id="a-2n"></a>戒具之禁清白之行。<a id="a-2o"></a>诸善奉行。<a id="a-2p"></a>心意清净。<a id="a-2q"></a>自净其意。<a id="a-2r"></a>除邪颠倒。<a id="a-2s"></a>是诸佛教。<a id="a-2t"></a>去愚惑想。<a id="a-2u"></a>云何迦葉。<a id="a-2v"></a>戒清净者。<a id="a-2w"></a>意岂不净乎。<a id="a-2x"></a>清净者。<a id="a-2y"></a>则不颠倒。<a id="a-2z"></a>以无颠倒愚惑想灭。<a id="a-30"></a>诸三十七道品果便得成就。<a id="a-31"></a>以成道果。<a id="a-32"></a>岂非诸法乎。</p>
  <p data-pb></p>
  <h2 id="a33">诫盗部第四</h2>
  <p id="a34">如杂阿含经云。<a id="a-35"></a>时有异比丘。<a id="a-36"></a>在拘萨罗国人间止一林中。<a id="a-37"></a>时彼比丘有眼患。<a id="a-38"></a>受师教云。<a id="a-39"></a>应嗅钵昙摩华。<a id="a-3A"></a>时彼比丘受师教已。<a id="a-3B"></a>往至钵昙摩池侧。<a id="a-3C"></a>于池岸边逆风而坐。<a id="a-3D"></a>随风嗅香。<a id="a-3E"></a>时有天神主此池者。<a id="a-3F"></a>语比丘言。<a id="a-3G"></a>何以盗华。<a id="a-3H"></a>汝今便是盗香贼也。</p>
  <p id="a3I">尔时比丘说偈答言。</p>
  <p id="a3J">不坏亦不夺　　远住随嗅香</p>
  <p id="a3K">汝今何故言　　我是盗香贼</p>
  <p id="a3L">尔时天神复说偈言。</p>
  <p id="a3M">不求而不舍　　世间名为贼</p>
  <p id="a3N">汝今人不与　　而自一向取</p>
  <p id="a3O">是则名世间　　真实盗香贼</p>
  <p id="a3P">时有一士夫。<a id="a-3Q"></a>取彼藕根重负而去。<a id="a-3R"></a>尔时比丘为彼天神而说偈言。</p>
  <p id="a3S">如今彼士夫　　断截分陀利</p>
  <p id="a3T">拔根重负去　　便是奸狡人</p>
  <p id="a3U">汝何故不遮　　而言我盗香</p>
  <p id="a3V">如彼天神说偈答言。</p>
  <p id="a3W">狂乱奸狡人　　犹如乳母衣</p>
  <p id="a3X">何足加其言　　且堪与汝语</p>
  <p id="a3Y">袈裟污不现　　黑衣黑不污</p>
  <p id="a3Z">奸狡凶恶人　　世间不与语</p>
  <p id="a3a">蝇脚污素帛　　明者小过现</p>
  <p id="a3b">如墨点珂贝　　虽小悉皆现</p>
  <p id="a3c">时彼比丘复说偈言。</p>
  <p id="a3d">善哉善哉说　　以义安慰我</p>
  <p id="a3e">汝可常为我　　数数说斯偈</p>
  <p id="a3f">时彼天神复说偈言。</p>
  <p id="a3g">我非汝买奴　　亦非人与汝</p>
  <p id="a3h">何为常随汝　　数数相告语</p>
  <p id="a3i">汝今当自知　　彼彼饶益事</p>
  <p data-pb></p>
  <h2 id="a3j">诫罪部第五</h2>
  <p id="a3k">如阎罗王五使经云。<a id="a-3l"></a>佛告诸比丘。<a id="a-3m"></a>人生世间。<a id="a-3n"></a>不孝父母。<a id="a-3o"></a>不敬沙门。<a id="a-3p"></a>不行仁义。<a id="a-3q"></a>不学经戒。<a id="a-3r"></a>不畏后世者。<a id="a-3s"></a>其人身死当堕地狱。<a id="a-3t"></a>主者持行白阎罗王言其过恶。<a id="a-3u"></a>此人不孝等种种诸过。<a id="a-3v"></a>无有福德。<a id="a-3w"></a>不恐畏死。<a id="a-3x"></a>唯王处罚。<a id="a-3y"></a>阎罗王常先安徐以忠正语。<a id="a-3z"></a>为现五使者而问言。<a id="a-40"></a>第一汝不见。<a id="a-41"></a>世人始为婴儿。<a id="a-42"></a>僵卧屎尿不能自护。<a id="a-43"></a>口不知言不知好恶。<a id="a-44"></a>汝见以不。<a id="a-45"></a>人答已见。<a id="a-46"></a>王言。<a id="a-47"></a>汝自谓不如是。<a id="a-48"></a>然人神从行终即有生。<a id="a-49"></a>虽尚未见常当为善自端三业。<a id="a-4A"></a>柰何放心快志造过。<a id="a-4B"></a>人答。<a id="a-4C"></a>愚暗不知。<a id="a-4D"></a>王言。<a id="a-4E"></a>汝自愚痴纵意作恶。<a id="a-4F"></a>非是父母师长君天沙门道人等过也。<a id="a-4G"></a>罪自由汝。<a id="a-4H"></a>岂得不乐。<a id="a-4I"></a>今当受之。<a id="a-4J"></a>是为阎王现第一天使也。</p>
  <p id="a4K">第二阎王复问。<a id="a-4L"></a>子为人时。<a id="a-4M"></a>天使次到。<a id="a-4N"></a>汝能觉不。<a id="a-4O"></a>人答不觉。<a id="a-4P"></a>王曰。<a id="a-4Q"></a>汝不见世人年老发白齿堕羸瘦偻步低行起居任杖不。<a id="a-4R"></a>人答有是。<a id="a-4S"></a>王曰。<a id="a-4T"></a>汝谓独免可得不老。<a id="a-4U"></a>凡人已生法皆老耄。<a id="a-4V"></a>常当为善端身口心奉行经戒。<a id="a-4W"></a>柰何自恣。<a id="a-4X"></a>人答。<a id="a-4Y"></a>愚痴故尔。<a id="a-4Z"></a>王曰汝自以愚痴作恶。<a id="a-4a"></a>非是父母君天沙门道人过也。<a id="a-4b"></a>罪自由汝。<a id="a-4c"></a>岂得不乐。<a id="a-4d"></a>今当受之。<a id="a-4e"></a>是为阎王现第二天使也。</p>
  <p id="a4f">第三阎王复问。<a id="a-4g"></a>子为人时。<a id="a-4h"></a>岂不见世间男女身有疾病身体苦痛坐起不安命近忧促众医不疗不。<a id="a-4i"></a>人答言有。<a id="a-4j"></a>王曰。<a id="a-4k"></a>汝可得不病耶。<a id="a-4l"></a>人生既老法皆当病。<a id="a-4m"></a>闻身强健当勉为善奉行经戒端身口意。<a id="a-4n"></a>奈何自恣。<a id="a-4o"></a>人答。<a id="a-4p"></a>愚暗故尔。<a id="a-4q"></a>王曰。<a id="a-4r"></a>汝自以为愚作恶。<a id="a-4s"></a>非关父母君天沙门道人过也。<a id="a-4t"></a>罪自由汝。<a id="a-4u"></a>岂得不乐。<a id="a-4v"></a>今当受之。<a id="a-4w"></a>是为阎王现第三天使也。</p>
  <p id="a4x">第四阎王复问。<a id="a-4y"></a>子为人时。<a id="a-4z"></a>岂不见世间诸死亡者。<a id="a-50"></a>或藏其尸。<a id="a-51"></a>或弃捐之。<a id="a-52"></a>至于七日肌肉坏败。<a id="a-53"></a>狐狸百鸟皆就食之。<a id="a-54"></a>凡人已死身恶腐烂。<a id="a-55"></a>汝岂不见。<a id="a-56"></a>人答言有。<a id="a-57"></a>王曰。<a id="a-58"></a>汝谓独勉可得不死耶。<a id="a-59"></a>凡人已生法皆当死。<a id="a-5A"></a>闻在世间常为善事。<a id="a-5B"></a>敕身口意奉行经戒。<a id="a-5C"></a>奈何自恣。<a id="a-5D"></a>人答。<a id="a-5E"></a>愚暗故尔。<a id="a-5F"></a>王曰。<a id="a-5G"></a>汝自作恶。<a id="a-5H"></a>非是父母君天沙门道人过也。<a id="a-5I"></a>罪自由汝。<a id="a-5J"></a>岂得不乐。<a id="a-5K"></a>今当受之。<a id="a-5L"></a>是为阎王现第四天使也。</p>
  <p id="a5M">第五阎王复问。<a id="a-5N"></a>子为人时。<a id="a-5O"></a>不见世间弊人恶子为吏所捕取案罪所刑法加之。<a id="a-5P"></a>或断手足。<a id="a-5Q"></a>或劓耳鼻。<a id="a-5R"></a>或烧其形悬头日炙。<a id="a-5S"></a>或屠割支解种种毒痛不。<a id="a-5T"></a>人答言有。<a id="a-5U"></a>王曰。<a id="a-5V"></a>汝谓为恶独可解耶。<a id="a-5W"></a>眼见世间罪福分明。<a id="a-5X"></a>何不守善敕身口意奉行经戒。<a id="a-5Y"></a>云何自快。<a id="a-5Z"></a>人答。<a id="a-5a"></a>愚暗故尔。<a id="a-5b"></a>王曰。<a id="a-5c"></a>汝自用心作不忠正。<a id="a-5d"></a>非是父母君天沙门道人过也。<a id="a-5e"></a>今是殃罪。<a id="a-5f"></a>要当自受。<a id="a-5g"></a>是为阎王现第五天使也。</p>
  <p id="a5h">佛说经已。<a id="a-5i"></a>诸弟子等皆受教诫。<a id="a-5j"></a>各前作礼。<a id="a-5k"></a>欢喜奉行。</p>
  <p data-pb></p>
  <h2 id="a5l">杂诫部第六</h2>
  <p id="a5m">大法句经偈云(总十一诫)</p>
  <p id="a5n">诫信。</p>
  <p id="a5o">士有信行　　为圣所誉　　乐无为者</p>
  <p id="a5p">一切缚解　　比方世利　　惠信为明</p>
  <p id="a5q">是财上宝　　家产非常　　欲见诸真</p>
  <p id="a5r">乐听讲法　　能舍悭妒　　此之谓信</p>
  <p id="a5s">无信不习　　好驳正言　　如拙取水</p>
  <p id="a5t">掘泉扬泥　　贤夫习智　　乐仰清净</p>
  <p id="a5u">如善取水　　要冷不扰　　信不染他</p>
  <p id="a5v">莫如斯载　　如大象调　　自调最胜</p>
  <p id="a5w">信财戒财　　惭愧亦财　　闻财施财</p>
  <p id="a5x">慧为七财　　生有此财　　不问男女</p>
  <p id="a5y">终以不贪　　贤者识真</p>
  <p id="a5z">诫死。</p>
  <p id="a60">所以非常　　谓兴衰法　　夫生辄死</p>
  <p id="a61">此灭为乐　　如河驶流　　往而不返</p>
  <p id="a62">人命如是　　逝者不还　　生者日夜</p>
  <p id="a63">命自刀削　　寿之消尽　　如荥阱水</p>
  <p id="a64">常者皆尽　　高者亦堕　　合会有离</p>
  <p id="a65">生者有死　　众生相刻　　以丧其命</p>
  <p id="a66">随行所堕　　自受殃祸　　虽寿百岁</p>
  <p id="a67">亦死过去　　为老所厌　　病倏至际</p>
  <p id="a68">是日已过　　命则随减　　如少水鱼</p>
  <p id="a69">斯有何乐　　老则色衰　　所病自坏</p>
  <p id="a6A">形败腐朽　　命终其然　　是身何用</p>
  <p id="a6B">常漏臭处　　为病所困　　有老死患</p>
  <p id="a6C">非有子恃　　亦非父兄　　为死所迫</p>
  <p id="a6D">无亲可怙　　昼夜慢惰　　老不止淫</p>
  <p id="a6E">有财不施　　不受佛言　　有此四蔽</p>
  <p id="a6F">为自侵欺</p>
  <p id="a6G">诫杀。</p>
  <p id="a6H">为仁不杀　　常能摄身　　是处不死</p>
  <p id="a6I">所适无患　　不杀为仁　　慎言守心</p>
  <p id="a6J">是处不死　　所适无患　　彼乱已整</p>
  <p id="a6K">守以慈仁　　见怒能忍　　是为梵行</p>
  <p id="a6L">至诚安徐　　口无粗言　　不嗔彼所</p>
  <p id="a6M">是谓梵行　　垂拱无为　　不害众生</p>
  <p id="a6N">无所娆恼　　是谓梵行　　常以慈哀</p>
  <p id="a6O">净如佛教　　知足知止　　是度生死</p>
  <p id="a6P">普爱贤美　　哀加众生　　常行慈心</p>
  <p id="a6Q">所适者安　　昼夜念慈　　心无克伐</p>
  <p id="a6R">不害众生　　是行无仇　　卧安寤安</p>
  <p id="a6S">不见恶梦　　天护人爱　　不毒不兵</p>
  <p id="a6T">水火不丧　　在所得利　　死升梵天</p>
  <p id="a6U">受乐自然　　仁无乱志　　慈最可行</p>
  <p id="a6V">愍伤众生　　此福无量</p>
  <p id="a6W">诫意。</p>
  <p id="a6X">恶言骂詈　　憍倰篾人　　兴起是行</p>
  <p id="a6Y">疾怨兹生　　逊言顺辞　　尊敬于人</p>
  <p id="a6Z">弃结忍恶　　疾怨自灭　　夫士之生</p>
  <p id="a6a">斧在口中　　所以斩身　　由其恶言</p>
  <p id="a6b">争为少利　　如掩失财　　从彼致诤</p>
  <p id="a6c">令意向恶　　心为法本　　心尊心使</p>
  <p id="a6d">中心念恶　　罪苦自追　　心为法本</p>
  <p id="a6e">心尊心使　　中心念善　　福乐自随</p>
  <p id="a6f">随乱意行　　拘愚入冥　　自大无法</p>
  <p id="a6g">何解善言　　随正意行　　开解清明</p>
  <p id="a6h">不为嫉妒　　敏达善言　　愠于怨者</p>
  <p id="a6i">未常无怨　　不愠自除　　是道可宗</p>
  <p id="a6j">不好责彼　　务自省身　　如有知此</p>
  <p id="a6k">永灭无患</p>
  <p id="a6l">诫邪。</p>
  <p id="a6m">以真为伪　　以伪为真　　是为邪见</p>
  <p id="a6n">不得真利　　知真为真　　见伪知伪</p>
  <p id="a6o">是为正见　　必得真利　　壁屋不密</p>
  <p id="a6p">天雨则漏　　意不思正　　邪法为穿</p>
  <p id="a6q">壁屋善密　　雨则不漏　　摄意惟正</p>
  <p id="a6r">邪匿不生　　鄙夫染人　　如近臭物</p>
  <p id="a6s">渐悉习非　　不觉成恶　　贤夫染人</p>
  <p id="a6t">如近香熏　　进智习善　　行成皎洁</p>
  <p id="a6u">正念常兴　　邪法自灭　　自制正法</p>
  <p id="a6v">善名日增　　当思念道　　强守正行</p>
  <p id="a6w">健者得度　　吉祥无上　　克己调心</p>
  <p id="a6x">行不放逸　　施戒忍勤　　定慧常明</p>
  <p id="a6y">生不为恼　　死而不戚　　祸福路分</p>
  <p id="a6z">升沉殊趣</p>
  <p id="a70">诫愚。</p>
  <p id="a71">愚着生死　　莫知正法　　愚蒙无智</p>
  <p id="a72">如居暗室　　触事昏驰　　寒暑不辩</p>
  <p id="a73">虽久修习　　犹不知法　　虽复施行</p>
  <p id="a74">为身招患　　快心作恶　　自致重殃</p>
  <p id="a75">愚所望处　　不谓适苦　　临堕厄地</p>
  <p id="a76">乃知不善　　愚憃作恶　　不能自解</p>
  <p id="a77">殃追自焚　　罪成炽然　　愚人乐寝</p>
  <p id="a78">忧戚长兴　　昏昏暗室　　如蚕处茧</p>
  <p id="a79">愚人乐恶　　至死不休　　虽与善言</p>
  <p id="a7A">反谓怨仇　　罪犹未熟　　愚将为观</p>
  <p id="a7B">至其熟时　　自受大殃　　愚好财色</p>
  <p id="a7C">昼夜无厌　　如焦谷山　　注水不盈</p>
  <p id="a7D">愚多造过　　触处被嗔　　虽加杖捶</p>
  <p id="a7E">犹不自止</p>
  <p id="a7F">诫恶。</p>
  <p id="a7G">深观善恶　　心知畏忌　　畏而不犯</p>
  <p id="a7H">终吉无忧　　故世有福　　念思绍行</p>
  <p id="a7I">善致其愿　　福禄转胜　　信善作福</p>
  <p id="a7J">积善不厌　　信知阴德　　久而必彰</p>
  <p id="a7K">喜法卧安　　心悦意清　　圣人演法</p>
  <p id="a7L">慧常乐行　　贤人智者　　斋戒奉道</p>
  <p id="a7M">如星中月　　照明世间　　弓师调角</p>
  <p id="a7N">水人调船　　工匠调木　　智者调身</p>
  <p id="a7O">譬如厚石　　风不能移　　智者意重</p>
  <p id="a7P">毁誉不倾　　譬如深泉　　澄静清明</p>
  <p id="a7Q">慧人闻道　　心净欣然　　断除五阴</p>
  <p id="a7R">静思智慧　　能自拯济　　显理澄真</p>
  <p id="a7S">抑制情欲　　志乐无为　　览受正教</p>
  <p id="a7T">冀法常存</p>
  <p id="a7U">诫缚。</p>
  <p id="a7V">去离忧患　　脱于一切　　缚结已解</p>
  <p id="a7W">消散自安　　心净得念　　无所贪乐</p>
  <p id="a7X">已度枯涸　　如雁弃池　　量腹而食</p>
  <p id="a7Y">无所积藏　　虚心无想　　远近无碍</p>
  <p id="a7Z">度身而衣　　不求余长　　省事无为</p>
  <p id="a7a">无所羁靽　　制想从正　　如马调御</p>
  <p id="a7b">舍憍弃慢　　为天所敬　　不怒如地</p>
  <p id="a7c">不动如山　　真人无垢　　生死世绝</p>
  <p id="a7d">心以休息　　言行亦止　　从正解脱</p>
  <p id="a7e">寂然归灭　　弃恶无著　　破坏三界</p>
  <p id="a7f">情色永绝　　是谓上智　　在聚若野</p>
  <p id="a7g">处染不染　　应真所叹　　莫不蒙祐</p>
  <p id="a7h">常乐空闲　　众人不逮　　快哉上士</p>
  <p id="a7i">天人钦仰</p>
  <p id="a7j">诫诵。</p>
  <p id="a7k">虽诵千言　　不行何益　　不如一闻</p>
  <p id="a7l">勤修得益　　虽诵千言　　句义不正</p>
  <p id="a7m">不如一要　　闻可灭意　　虽诵千言</p>
  <p id="a7n">不义何益　　不如一义　　闻行得度</p>
  <p id="a7o">虽诵千言　　不敬何益　　不如一行</p>
  <p id="a7p">欣乐奉修　　虽诵千言　　我心不灭</p>
  <p id="a7q">不如一句　　舍憍放逸　　虽诵千言</p>
  <p id="a7r">求名逾着　　不如一说　　弃执离着</p>
  <p id="a7s">虽诵千言　　不欲除罪　　不如一文</p>
  <p id="a7t">去离生死　　虽诵千言　　色情逾固</p>
  <p id="a7u">不如一解　　心境忘怀　　虽诵千言</p>
  <p id="a7v">不求出世　　不如一寤　　绝离三界</p>
  <p id="a7w">虽诵千言　　不存悲智　　不如一听</p>
  <p id="a7x">自他两利</p>
  <p id="a7y">诫行。</p>
  <p id="a7z">人寿百岁　　悭贪逾盛　　不如一日</p>
  <p id="a80">割舍财色　　人寿百岁　　乐不持戒</p>
  <p id="a81">不如一日　　净心守戒　　人寿百岁</p>
  <p id="a82">多忿不忍　　不如一日　　含喜不嗔</p>
  <p id="a83">人寿百岁　　怠惰不勤　　不如一日</p>
  <p id="a84">策励身心　　人寿百岁　　情欣放逸</p>
  <p id="a85">不如一日　　归心空寂　　人寿百岁</p>
  <p id="a86">昏暗识心　　不如一日　　洞寤无明</p>
  <p id="a87">人寿百岁　　拙御身心　　不如一日</p>
  <p id="a88">巧便运致　　人寿百岁　　常怀怯弱</p>
  <p id="a89">不如一日　　勇猛慧力　　人寿百岁</p>
  <p id="a8A">不起善愿　　不如一日　　发行四弘</p>
  <p id="a8B">人寿百岁　　不生一智　　不如一日</p>
  <p id="a8C">慧性聪利</p>
  <p id="a8D">诫口。</p>
  <p id="a8E">杂阿含经。<a id="a-8F"></a>诸天说偈云。</p>
  <p id="a8G">士夫生世间　　斧在口中生</p>
  <p id="a8H">还自斩其身　　斯由其恶言</p>
  <p id="a8I">应毁便称誉　　应誉而便毁</p>
  <p id="a8J">其罪口中生　　死则堕恶道</p>
  <p id="a8K">颂曰。</p>
  <p id="a8L">建志诫心愚　　高慕欣明俦</p>
  <p id="a8M">相与立弘誓　　舍俗慕闲丘</p>
  <p id="a8N">萧散人物外　　晃朗免绸缪</p>
  <p id="a8O">寂寂求诚真　　斖斖励心柔</p>
  <p id="a8P">警策修三业　　激切澄四流</p>
  <p id="a8Q">兴心愿弘誓　　救溺运慈舟</p>
  <p id="a8R">嘉期归妙觉　　善会涅槃修</p>
  <p id="a8S">存心八正道　　立志三祇休</p>
  <p data-pb></p>
  <h2 id="a8T">感应缘(略引四验)</h2>
  <p id="a8U">晋沙门释支遁 周沙门释亡名 周沙门释道安 齐沙门释僧范。</p>
  <p id="a8V">晋剡沃洲山有支遁字道林。<a id="a-8W"></a>本姓关氏。<a id="a-8X"></a>陈留人。<a id="a-8Y"></a>或云河东林虑人。<a id="a-8Z"></a>幼有神理聪明秀彻。<a id="a-8a"></a>晋王羲之睹遁才藻惊绝罕俦。<a id="a-8b"></a>遂披衿解带留连不能已。<a id="a-8c"></a>仍请住灵嘉寺。<a id="a-8d"></a>意存相近。<a id="a-8e"></a>又投迹剡山。<a id="a-8f"></a>于沃洲小岭立寺行道。<a id="a-8g"></a>僧众百余常随禀学。<a id="a-8h"></a>时或有堕者。<a id="a-8i"></a>遁乃着坐右铭。<a id="a-8j"></a>以勖之曰。<a id="a-8k"></a>勤之勤之。<a id="a-8l"></a>至道非孜。<a id="a-8m"></a>奚为淹滞。<a id="a-8n"></a>溺丧神奇。<a id="a-8o"></a>茫茫三界。<a id="a-8p"></a>眇眇长羁。<a id="a-8q"></a>烦劳外凑。<a id="a-8r"></a>冥心内驰。<a id="a-8s"></a>殉赴钦渴。<a id="a-8t"></a>缩邈忘疲。<a id="a-8u"></a>人生一世。<a id="a-8v"></a>涓若露垂。<a id="a-8w"></a>我身非我。<a id="a-8x"></a>云云谁施。<a id="a-8y"></a>达人怀德。<a id="a-8z"></a>知安必危。<a id="a-90"></a>寂寥清举。<a id="a-91"></a>洁累禅池。<a id="a-92"></a>谨守明禁。<a id="a-93"></a>雅说玄规。<a id="a-94"></a>绥心神道。<a id="a-95"></a>抗志无为。<a id="a-96"></a>寥朗三蔽。<a id="a-97"></a>融冶六疵。<a id="a-98"></a>空洞五阴。<a id="a-99"></a>虚豁四支。<a id="a-9A"></a>非指喻指。<a id="a-9B"></a>绝而莫离。<a id="a-9C"></a>妙觉既陈。<a id="a-9D"></a>又玄其知。<a id="a-9E"></a>婉转平任。<a id="a-9F"></a>与物推移。<a id="a-9G"></a>过此以往。<a id="a-9H"></a>勿思勿议。</p>
  <p id="a9I">周渭滨沙门亡名法师。<a id="a-9J"></a>自诫云。<a id="a-9K"></a>夫以回天倒日之力。<a id="a-9L"></a>一旦草凋。<a id="a-9M"></a>岱山磐石之固。<a id="a-9N"></a>忽焉烬灭。<a id="a-9O"></a>定知世相无常浮生虚伪。<a id="a-9P"></a>譬如朝露其停几何。<a id="a-9Q"></a>大丈夫生当降魔死当饲虎。<a id="a-9R"></a>如其不尔徒生何益。<a id="a-9S"></a>不如修禅定足以养志。<a id="a-9T"></a>读诵经足以自娱富贵名誉徒劳人耳。<a id="a-9U"></a>乃弃其簪弁剃其须发。<a id="a-9V"></a>衣纳杖锡听讲谈玄。<a id="a-9W"></a>战国未宁安身无地。<a id="a-9X"></a>自厌形骸甚于桎梏。<a id="a-9Y"></a>思绝苦本莫知其津。<a id="a-9Z"></a>大乘经曰。<a id="a-9a"></a>如说行者。<a id="a-9b"></a>乃名是圣。<a id="a-9c"></a>不但口之所言。<a id="a-9d"></a>小乘偈曰。</p>
  <p id="a9e">能行说为正　　不行何所说</p>
  <p id="a9f">若说不能行　　不名为智者</p>
  <p id="a9g">所以颜回好学勤改前非。<a id="a-9h"></a>季路未修惧闻后语。<a id="a-9i"></a>功劳智扰役神伤命。<a id="a-9j"></a>为道日损何用多知。<a id="a-9k"></a>誓欲枯木其形死灰其虑。<a id="a-9l"></a>降此患累以求虚寂。<a id="a-9m"></a>乃作绝学箴。<a id="a-9n"></a>亦名息心赞拟夫周庙。<a id="a-9o"></a>其铭曰。</p>
  <p id="a9p">法界内有如意宝人焉。<a id="a-9q"></a>九缄其口而。<a id="a-9r"></a>铭其膺曰。<a id="a-9s"></a>古之摄心人也。<a id="a-9t"></a>诫之哉。<a id="a-9u"></a>诫之哉。<a id="a-9v"></a>无多虑无多知。<a id="a-9w"></a>多知多事。<a id="a-9x"></a>不如息意。<a id="a-9y"></a>多虑多失。<a id="a-9z"></a>不如守一。<a id="a-A0"></a>虑多志散。<a id="a-A1"></a>知多心乱。<a id="a-A2"></a>心乱生恼。<a id="a-A3"></a>志散妨道。<a id="a-A4"></a>勿谓何伤。<a id="a-A5"></a>其苦悠长。<a id="a-A6"></a>勿言何畏。<a id="a-A7"></a>其祸鼎沸。<a id="a-A8"></a>滴水不停。<a id="a-A9"></a>四海将盈。<a id="a-AA"></a>纤尘不拂。<a id="a-AB"></a>五岳将成。<a id="a-AC"></a>防末在本。<a id="a-AD"></a>虽小不轻。<a id="a-AE"></a>关尔七窍。<a id="a-AF"></a>闭尔六情。<a id="a-AG"></a>莫窥于色。<a id="a-AH"></a>莫听于声。<a id="a-AI"></a>闻声者聋。<a id="a-AJ"></a>见色者盲。<a id="a-AK"></a>一文一艺。<a id="a-AL"></a>空中小蚋。<a id="a-AM"></a>一技一能。<a id="a-AN"></a>日下孤灯。<a id="a-AO"></a>英贤才艺。<a id="a-AP"></a>是为愚弊。<a id="a-AQ"></a>舍弃淳朴。<a id="a-AR"></a>耽溺淫丽。<a id="a-AS"></a>识马易奔心猿难制。<a id="a-AT"></a>神既劳役。<a id="a-AU"></a>形必损毙。<a id="a-AV"></a>邪径终迷修途永泥。<a id="a-AW"></a>英贤才能。<a id="a-AX"></a>是曰惛懵。<a id="a-AY"></a>洿拙羡巧。<a id="a-AZ"></a>其德不弘。<a id="a-Aa"></a>名厚行薄。<a id="a-Ab"></a>其高速崩。<a id="a-Ac"></a>涂书污卷。<a id="a-Ad"></a>其用不常。<a id="a-Ae"></a>内怀矜伐。<a id="a-Af"></a>外致怨憎。<a id="a-Ag"></a>或谈于口。<a id="a-Ah"></a>或书于手。<a id="a-Ai"></a>要人令誉。<a id="a-Aj"></a>亦孔之丑。<a id="a-Ak"></a>凡谓之吉。<a id="a-Al"></a>圣以之咎。<a id="a-Am"></a>赏悦暂时悲忧长久。<a id="a-An"></a>畏影畏迹逾剧逾走。<a id="a-Ao"></a>端坐树阴迹灭影沈。<a id="a-Ap"></a>厌生患老随思随造。<a id="a-Aq"></a>心想若灭生死长绝。<a id="a-Ar"></a>不死不生无相无名。<a id="a-As"></a>一道虚寂万物齐平。<a id="a-At"></a>何胜何劣。<a id="a-Au"></a>何重何轻。<a id="a-Av"></a>何贵何贱何辱何荣。<a id="a-Aw"></a>澄天愧净皦日惭明。<a id="a-Ax"></a>安夫岱岳固彼金城。<a id="a-Ay"></a>敬诒贤哲斯道利贞。</p>
  <p id="aAz">周京师大中兴寺释道安。<a id="a-B0"></a>姓姚氏。<a id="a-B1"></a>冯翊故城人。<a id="a-B2"></a>识寤玄理早附法门。<a id="a-B3"></a>神气高朗挟操清远。<a id="a-B4"></a>乃作遗诫九章以训门人。<a id="a-B5"></a>其词曰。</p>
  <p id="aB6">敬谢诸弟子等。<a id="a-B7"></a>夫出家为道至重至难。<a id="a-B8"></a>不可自轻。<a id="a-B9"></a>不可自易。<a id="a-BA"></a>所谓重者。<a id="a-BB"></a>荷道佩德萦仁负义。<a id="a-BC"></a>奉持净戒死而有几。<a id="a-BD"></a>所谓难者。<a id="a-BE"></a>绝世离俗永割亲爱。<a id="a-BF"></a>回情易性不同于众。<a id="a-BG"></a>行人所不能行。<a id="a-BH"></a>割人所不能割。<a id="a-BI"></a>忍苦受辱捐弃躯命。<a id="a-BJ"></a>谓之难者。<a id="a-BK"></a>名曰道人。<a id="a-BL"></a>道人者。<a id="a-BM"></a>仁也。<a id="a-BN"></a>行必可履。<a id="a-BO"></a>言必可式。<a id="a-BP"></a>被服出家动为法则。<a id="a-BQ"></a>不贪不诤不谗不匿。<a id="a-BR"></a>学间高远志在玄默。<a id="a-BS"></a>是为名称参位三尊出贤入圣。<a id="a-BT"></a>涤除精魂故。<a id="a-BU"></a>得君主不望其报父母不望其力。<a id="a-BV"></a>普天之人莫不归[捐-口+(口/└)]。<a id="a-BW"></a>捐妻减养供奉衣食。<a id="a-BX"></a>屈身俯仰不辞劳役恨者。<a id="a-BY"></a>以其志行清洁通于神明。<a id="a-BZ"></a>惔怕虚白可奇可贵。<a id="a-Ba"></a>故自荒流道法遂替。<a id="a-Bb"></a>新学之人未体法则。<a id="a-Bc"></a>弃邪着正望其真实。<a id="a-Bd"></a>以小黠为智。<a id="a-Be"></a>以小恭为足。<a id="a-Bf"></a>饱食终日无所用心。<a id="a-Bg"></a>退自推观良亦可悲。<a id="a-Bh"></a>计今出家。<a id="a-Bi"></a>或有年岁。<a id="a-Bj"></a>经业未通文字不决。<a id="a-Bk"></a>徒丧一世无所成名。<a id="a-Bl"></a>如此之事不可深思。<a id="a-Bm"></a>无常之限非旦即夕。<a id="a-Bn"></a>三涂苦痛无强无弱。<a id="a-Bo"></a>师徒义深故以申示。<a id="a-Bp"></a>有情之流可为永诫(其一曰)卿已出家永违所生。<a id="a-Bq"></a>剃发毁容法服加形。<a id="a-Br"></a>辞亲之日上下洟零。<a id="a-Bs"></a>割爱崇道意倰太清当遵此志经道修明。<a id="a-Bt"></a>如何无心故存色声。<a id="a-Bu"></a>悠悠竟日经业不成。<a id="a-Bv"></a>德行日损秽迹遂盈。<a id="a-Bw"></a>师友惭耻凡俗所轻。<a id="a-Bx"></a>如是出家徒自辱名。<a id="a-By"></a>今故诲励宜当专精(其二曰)卿已出志弃俗辞君。<a id="a-Bz"></a>应自诲励志果清云。<a id="a-C0"></a>财色不顾与世不群。<a id="a-C1"></a>金玉不贵惟道为珍。<a id="a-C2"></a>约己守节甘苦乐贫。<a id="a-C3"></a>进德自度又能度人。<a id="a-C4"></a>如何改操趋走风尘。<a id="a-C5"></a>坐不暖席驰务西东。<a id="a-C6"></a>剧如徭役县官所牵。<a id="a-C7"></a>经道不通戒德不全。<a id="a-C8"></a>朋友嗤弄同学弃捐。<a id="a-C9"></a>如是出家徒丧天年。<a id="a-CA"></a>今故诲励宜各自怜(其三曰)卿已出家永辞宗族。<a id="a-CB"></a>无亲无疏清净无欲。<a id="a-CC"></a>吉则不欢凶则不哭。<a id="a-CD"></a>超然从容豁然离俗。<a id="a-CE"></a>志存玄妙轨真守朴。<a id="a-CF"></a>得度广济普蒙添福。<a id="a-CG"></a>如何无心仍着染触。<a id="a-CH"></a>空静长短铢两斗斛。<a id="a-CI"></a>与世诤利何异僮仆。<a id="a-CJ"></a>经道不明德行不足。<a id="a-CK"></a>如是出家徒自毁辱。<a id="a-CL"></a>今故诲示宜自洗浴(其四曰)卿已出家号曰道人。<a id="a-CM"></a>父母不敬帝王不臣。<a id="a-CN"></a>普天同奉事之如神。<a id="a-CO"></a>稽首致敬不计富贫。<a id="a-CP"></a>尚其清修自利利人。<a id="a-CQ"></a>减割之重一米七斤。<a id="a-CR"></a>如何怠慢不能报恩。<a id="a-CS"></a>倚纵游逸身意虚烦。<a id="a-CT"></a>无戒食施死入太山。<a id="a-CU"></a>烧铁为食融铜灌胭。<a id="a-CV"></a>如斯之痛法句所陈。<a id="a-CW"></a>今故诲约宜改自新(其五曰)卿已出家号曰息心。<a id="a-CX"></a>秽杂不着唯道是钦。<a id="a-CY"></a>志参清洁如玉如冰。<a id="a-CZ"></a>当修经戒以济精神。<a id="a-Ca"></a>众生蒙祐并度所亲。<a id="a-Cb"></a>如何无心随俗浮沉。<a id="a-Cc"></a>纵其四大恣其五根。<a id="a-Cd"></a>道德遂浅世事更深。<a id="a-Ce"></a>如是出家与世同尘。<a id="a-Cf"></a>今故诫约幸自开神(其六曰)卿已出家捐世形躯。<a id="a-Cg"></a>当务竭情泥洹合符。<a id="a-Ch"></a>如何扰动不乐闲居。<a id="a-Ci"></a>经道损耗世事有余。<a id="a-Cj"></a>清白不履反入泥涂。<a id="a-Ck"></a>隙影之命或在须臾。<a id="a-Cl"></a>地狱之痛难可具书。<a id="a-Cm"></a>今故戒励宜崇典谟(其七曰)卿已出家不可自宽。<a id="a-Cn"></a>形虽鄙陋事行可观。<a id="a-Co"></a>衣服虽粗坐起令端。<a id="a-Cp"></a>饮食虽疏出言可餐。<a id="a-Cq"></a>夏则耐暑冬能忍寒。<a id="a-Cr"></a>能自守节不饮盗泉。<a id="a-Cs"></a>不肖之聚足不望前。<a id="a-Ct"></a>久处私室如临至尊。<a id="a-Cu"></a>学虽不多可齐上贤。<a id="a-Cv"></a>如是出家足报二亲。<a id="a-Cw"></a>宗族知识一切蒙恩。<a id="a-Cx"></a>今故诫汝宜各自敦(其八曰)卿已出家性有昏明。<a id="a-Cy"></a>学无多少要在专精。<a id="a-Cz"></a>上士坐禅中士诵经下士修龛塔寺经营。<a id="a-D0"></a>岂可杀日一无所成。<a id="a-D1"></a>立身无闻可谓唐生。<a id="a-D2"></a>今故诲汝宜自端情(其九曰)卿已出家永违二亲。<a id="a-D3"></a>道法革性俗服离身。<a id="a-D4"></a>辞亲之日乍悲乍欣。<a id="a-D5"></a>邈尔绝俗超出埃尘。<a id="a-D6"></a>当修经道制己履真。<a id="a-D7"></a>如何无心更染俗因。<a id="a-D8"></a>经道已薄行无毛分。<a id="a-D9"></a>言非可贵德非可珍。<a id="a-DA"></a>师友致累恚恨日殷。<a id="a-DB"></a>如是出家损法辱身。<a id="a-DC"></a>思之念之好自将身。</p>
  <p id="aDD">齐邺东大觉寺释僧范。<a id="a-DE"></a>姓李。<a id="a-DF"></a>平乡人也。<a id="a-DG"></a>戒德清高守禁无亏。<a id="a-DH"></a>尝宿他寺意欲闻戒。<a id="a-DI"></a>至于十五日说戒之夜。<a id="a-DJ"></a>众议共停说戒乃为法集。<a id="a-DK"></a>有僧升座将欲竖义。<a id="a-DL"></a>叙云。<a id="a-DM"></a>坚论法相深会圣言。<a id="a-DN"></a>布萨常闻击难为胜。<a id="a-DO"></a>忽见一神形高丈余貌甚雄峻。<a id="a-DP"></a>壅耸惊人来到座前。<a id="a-DQ"></a>问竖义者。<a id="a-DR"></a>今是何日。<a id="a-DS"></a>答曰。<a id="a-DT"></a>是布萨日。<a id="a-DU"></a>神即以手拓之。<a id="a-DV"></a>曳之下座委顿垂死。<a id="a-DW"></a>次问上座。<a id="a-DX"></a>问答同前。<a id="a-DY"></a>拓还将死倰害二三上座已。<a id="a-DZ"></a>神还掉臂而出。<a id="a-Da"></a>当时道俗共睹非一。<a id="a-Db"></a>范师既见斯异。<a id="a-Dc"></a>乃自勤力兼策大众。<a id="a-Dd"></a>至于一生无敢说欲。<a id="a-De"></a>纵有病重不堪胜舆。<a id="a-Df"></a>请僧就病人所恭敬说戒。<a id="a-Dg"></a>阖境僧尼承斯惩诫。<a id="a-Dh"></a>至布萨日亦不亏法(右四诫出梁高僧传)</p>
 </body>
</html>