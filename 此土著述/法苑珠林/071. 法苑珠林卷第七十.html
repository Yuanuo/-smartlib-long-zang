<!doctype html>
<html id="z3IBWjK1RV" data-ver="1513">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七十</h1>
  <h2 id="a2">受报篇第七十九</h2>
  <h2 id="a3">恶报部第十一。</h2>
  <p id="a4">夫有形则影现。<a id="a-5"></a>有声则响应。<a id="a-6"></a>未见形存而影亡。<a id="a-7"></a>声续而响乖。<a id="a-8"></a>善恶相报理路皎然。<a id="a-9"></a>幸愿深信不猜来诮。<a id="a-A"></a>轻重苦报具依下述。<a id="a-B"></a>如身行杀生。<a id="a-C"></a>或剥切脔截炮熬蚶蛎。<a id="a-D"></a>飞鹰走狗射猎众生者。<a id="a-E"></a>则堕屠裂斤割地狱中。<a id="a-F"></a>蒸煮烧炙众生者。<a id="a-G"></a>则堕镬汤炉炭地狱中。<a id="a-H"></a>以此杀生故。<a id="a-I"></a>于地狱中。<a id="a-J"></a>穷年极劫。<a id="a-K"></a>具受剧苦。<a id="a-L"></a>受苦既毕。<a id="a-M"></a>复堕畜生。<a id="a-N"></a>作诸牛马猪羊驴骡[馬*(壹-豆+石)]驼鸡狗鱼鸟[申*毒][甲*(曰/月)]蛤蟍为人所杀。<a id="a-O"></a>[山*累]蚬之类不得寿终。<a id="a-P"></a>还以身肉供充肴俎。<a id="a-Q"></a>在此禽兽无量生死。<a id="a-R"></a>若无微善永无免期。<a id="a-S"></a>脱有片福劣复人身。<a id="a-T"></a>或于胞胎堕落。<a id="a-U"></a>出生丧亡。<a id="a-V"></a>或十二十。<a id="a-W"></a>未有所知。<a id="a-X"></a>从冥入冥。<a id="a-Y"></a>人所矜念。<a id="a-Z"></a>当知短命皆缘杀生。</p>
  <p id="aa">又地持论云。<a id="a-b"></a>杀生之罪。<a id="a-c"></a>能令众生堕三恶道。<a id="a-d"></a>若生人中得二种果报。<a id="a-e"></a>一者短命。<a id="a-f"></a>二者多病。<a id="a-g"></a>如是十恶。<a id="a-h"></a>一一皆备五种果报。<a id="a-i"></a>一者杀生何故受地狱苦。<a id="a-j"></a>以其杀生苦众生故。<a id="a-k"></a>所以身坏命终地狱众苦皆来切己。<a id="a-l"></a>二者杀生何故出为畜生。<a id="a-m"></a>以杀生无有慈恻行乖人伦。<a id="a-n"></a>故地狱罪毕受畜生身。<a id="a-o"></a>三者杀生何故复为饿鬼。<a id="a-p"></a>以其杀生必缘悭心贪着滋味。<a id="a-q"></a>复为饿鬼。<a id="a-r"></a>四者杀生何故生人而得短寿。<a id="a-s"></a>以其杀生残害物命故得短寿。<a id="a-t"></a>五者杀生何故兼得多病。<a id="a-u"></a>以杀生违适众患竞集故得多病。<a id="a-v"></a>当知杀生是大苦也。</p>
  <p id="aw">又杂宝藏经云。<a id="a-x"></a>时有一鬼。<a id="a-y"></a>白目连言。<a id="a-z"></a>我常两肩有眼。<a id="a-10"></a>胸有口鼻。<a id="a-11"></a>常无有头。<a id="a-12"></a>何因缘故。<a id="a-13"></a>目连答言。<a id="a-14"></a>汝前世时。<a id="a-15"></a>常作魁脍弟子。<a id="a-16"></a>若杀人时汝常有欢喜心。<a id="a-17"></a>以绳着髻挽之。<a id="a-18"></a>以是因缘故受如此罪。<a id="a-19"></a>此是恶行华报。<a id="a-1A"></a>地狱苦果方在后也。</p>
  <p id="a1B">复有一鬼。<a id="a-1C"></a>白目连言。<a id="a-1D"></a>我身常如块肉。<a id="a-1E"></a>无有手脚眼耳鼻等。<a id="a-1F"></a>常为虫鸟所食。<a id="a-1G"></a>罪苦难堪。<a id="a-1H"></a>何因缘故尔。<a id="a-1I"></a>答言。<a id="a-1J"></a>汝前世时。<a id="a-1K"></a>常与他药堕他儿胎。<a id="a-1L"></a>是故受如此罪。<a id="a-1M"></a>此是华报。<a id="a-1N"></a>地狱苦果方在后身。<a id="a-1O"></a>又缘其杀生贪害滋多。<a id="a-1P"></a>以滋多故。<a id="a-1Q"></a>便无义让。<a id="a-1R"></a>而行劫盗。<a id="a-1S"></a>今身偷盗不与而取。<a id="a-1T"></a>死即当堕铁窟地狱。<a id="a-1U"></a>于遐劫中受诸苦恼。<a id="a-1V"></a>受苦既毕堕畜生中。<a id="a-1W"></a>身常负重驱蹙捶打。<a id="a-1X"></a>无有余息所食之味。<a id="a-1Y"></a>唯以水草。<a id="a-1Z"></a>处此之中无量生死。<a id="a-1a"></a>以本因缘。<a id="a-1b"></a>若遇微善劣复人身。<a id="a-1c"></a>常为仆隶。<a id="a-1d"></a>驱策走使。<a id="a-1e"></a>不得自在。<a id="a-1f"></a>偿债未毕。<a id="a-1g"></a>不得闻法。<a id="a-1h"></a>缘此受苦轮回无穷。<a id="a-1i"></a>当知此苦皆缘偷盗。</p>
  <p id="a1j">今身隐蔽人光明。<a id="a-1k"></a>不以光明供养三宝。<a id="a-1l"></a>反取三宝光明以用自照。<a id="a-1m"></a>死即当堕黑耳黑绳黑暗地狱。<a id="a-1n"></a>于遐劫中受诸苦恼。<a id="a-1o"></a>受苦既毕堕虮虱中。<a id="a-1p"></a>不耐光明。<a id="a-1q"></a>在此之中无量生死。<a id="a-1r"></a>以本因缘。<a id="a-1s"></a>若遇微善劣复人身。<a id="a-1t"></a>形容黡黑垢腻不净。<a id="a-1u"></a>臭处秽恶人所厌远。<a id="a-1v"></a>双眼盲瞎不睹天地。<a id="a-1w"></a>当知隐蔽光明亦缘偷盗故。<a id="a-1x"></a>故地持论云。<a id="a-1y"></a>劫盗之罪。<a id="a-1z"></a>亦令众生堕三恶道。<a id="a-20"></a>若生人中得二种果报。<a id="a-21"></a>一者贫穷。<a id="a-22"></a>二者共财不得自在。<a id="a-23"></a>劫盗何故堕于地狱。<a id="a-24"></a>以其劫盗剥夺偷窃人财苦众生故。<a id="a-25"></a>身死即入寒冰地狱。<a id="a-26"></a>备受诸苦。<a id="a-27"></a>劫盗何故出为畜生。<a id="a-28"></a>以其不行人道故受畜生报。<a id="a-29"></a>身常负重以肉供人偿其宿债。<a id="a-2A"></a>何故复堕饿鬼。<a id="a-2B"></a>缘以悭贪便行劫盗。<a id="a-2C"></a>是以畜生罪毕复为饿鬼。<a id="a-2D"></a>何故为人贫穷。<a id="a-2E"></a>缘其劫夺使物空乏。<a id="a-2F"></a>所以贫穷。<a id="a-2G"></a>何故共财不得自在。<a id="a-2H"></a>缘其劫盗偷夺。<a id="a-2I"></a>设若有财则为五家所共。<a id="a-2J"></a>不得自在。<a id="a-2K"></a>当知劫盗二大苦也。</p>
  <p id="a2L">又杂宝藏经说。<a id="a-2M"></a>时有一鬼。<a id="a-2N"></a>白目连言。<a id="a-2O"></a>大德。<a id="a-2P"></a>我腹极大如瓮。<a id="a-2Q"></a>咽喉手足甚细如针。<a id="a-2R"></a>不得饮食。<a id="a-2S"></a>何因缘故受如此苦。<a id="a-2T"></a>目连答言。<a id="a-2U"></a>汝前世时作聚落主。<a id="a-2V"></a>自恃豪贵饮食从衡。<a id="a-2W"></a>轻欺余人。<a id="a-2X"></a>夺其饮食。<a id="a-2Y"></a>饥困众生。<a id="a-2Z"></a>由是因缘。<a id="a-2a"></a>受如此罪。<a id="a-2b"></a>此是华报。<a id="a-2c"></a>地狱苦果方在后也。</p>
  <p id="a2d">复有一鬼。<a id="a-2e"></a>白目连言。<a id="a-2f"></a>常有二热铁轮在我两腋下转。<a id="a-2g"></a>身体焦烂。<a id="a-2h"></a>何因缘故尔。<a id="a-2i"></a>目连答言。<a id="a-2j"></a>汝前世时与众僧作饼。<a id="a-2k"></a>盗取二番挟两腋底。<a id="a-2l"></a>是故受如此罪。<a id="a-2m"></a>此是华报。<a id="a-2n"></a>后方受地狱苦报。<a id="a-2o"></a>又缘以盗故心不贞正。<a id="a-2p"></a>恣情淫劮。<a id="a-2q"></a>今身淫劮。<a id="a-2r"></a>现世凶危。<a id="a-2s"></a>常自惊恐。<a id="a-2t"></a>或为夫主边人所知。<a id="a-2u"></a>临时得殃。<a id="a-2v"></a>刀杖加形。<a id="a-2w"></a>首足分离。<a id="a-2x"></a>乃至失命。<a id="a-2y"></a>死入地狱。<a id="a-2z"></a>卧之铁床。<a id="a-30"></a>或抱铜柱。<a id="a-31"></a>狱鬼然火。<a id="a-32"></a>以烧其身。<a id="a-33"></a>地狱罪毕当受畜生。<a id="a-34"></a>鸡鸭鸟雀犬豕飞蛾。<a id="a-35"></a>如是无量生死。<a id="a-36"></a>于遐劫中受诸苦恼。<a id="a-37"></a>受苦既毕。<a id="a-38"></a>以本因缘。<a id="a-39"></a>若遇微善劣复人身。<a id="a-3A"></a>闺门淫乱妻妾不贞。<a id="a-3B"></a>若有宠爱为人所夺。<a id="a-3C"></a>常怀恐怖。<a id="a-3D"></a>多危少安。<a id="a-3E"></a>当知危苦皆缘邪淫。</p>
  <p id="a3F">故地持论云。<a id="a-3G"></a>邪淫之罪亦令众生堕三恶道。<a id="a-3H"></a>若生人中得二种果报。<a id="a-3I"></a>一者妇不贞洁。<a id="a-3J"></a>二者得不随意眷属。<a id="a-3K"></a>邪淫何故堕于地狱。<a id="a-3L"></a>以其邪淫干犯非分侵物为苦。<a id="a-3M"></a>所以命终受地狱苦。<a id="a-3N"></a>何故邪淫出为畜生。<a id="a-3O"></a>以其邪淫不顺人理。<a id="a-3P"></a>所以出地狱受畜生身。<a id="a-3Q"></a>何故邪淫复为饿鬼。<a id="a-3R"></a>以其淫劮皆因悭爱。<a id="a-3S"></a>悭爱罪故复为饿鬼。<a id="a-3T"></a>何故邪淫妇不贞洁。<a id="a-3U"></a>缘犯他妻故。<a id="a-3V"></a>所得妇常不贞正。<a id="a-3W"></a>何故邪淫不得随意眷属。<a id="a-3X"></a>以其邪淫夺人爱宠。<a id="a-3Y"></a>故其眷属不得随意。<a id="a-3Z"></a>所以复为人之所夺。<a id="a-3a"></a>当知怀劮三大苦也。</p>
  <p id="a3b">又杂宝藏经说。<a id="a-3c"></a>昔有一鬼。<a id="a-3d"></a>白目连言。<a id="a-3e"></a>我以物自蒙笼头。<a id="a-3f"></a>亦常畏人来杀我。<a id="a-3g"></a>心常怖惧不可堪忍。<a id="a-3h"></a>何因缘故尔。<a id="a-3i"></a>答言。<a id="a-3j"></a>汝前世时淫犯外色。<a id="a-3k"></a>常畏人见。<a id="a-3l"></a>或畏其夫主捉缚打杀。<a id="a-3m"></a>或畏官法戮之都市。<a id="a-3n"></a>常怀恐怖恐怖相续。<a id="a-3o"></a>故受如此罪。<a id="a-3p"></a>此是恶行华报。<a id="a-3q"></a>后方受地狱苦报。<a id="a-3r"></a>又缘其邪淫故发言皆妄。<a id="a-3s"></a>今身若妄苦恼众生。<a id="a-3t"></a>死则当堕啼哭地狱。<a id="a-3u"></a>于遐劫中受诸苦恼。<a id="a-3v"></a>受苦既毕堕饿鬼中。<a id="a-3w"></a>在此苦恼无量生死。<a id="a-3x"></a>以本因缘。<a id="a-3y"></a>若遇微善劣复人身。<a id="a-3z"></a>多诸疾病尪羸虚弱。<a id="a-40"></a>顿乏楚痛自婴苦毒。<a id="a-41"></a>人不爱念。<a id="a-42"></a>当知此苦皆缘妄语。</p>
  <p id="a43">故地持论云。<a id="a-44"></a>妄语之罪亦令众生堕三恶道。<a id="a-45"></a>若生人中得二种果报。<a id="a-46"></a>一者多被诽谤。<a id="a-47"></a>二者为人所诳。<a id="a-48"></a>何故妄语堕于地狱。<a id="a-49"></a>缘其妄语不实。<a id="a-4A"></a>使人虚尔生苦。<a id="a-4B"></a>是以身死受地狱苦。<a id="a-4C"></a>何故妄语出为畜生。<a id="a-4D"></a>以其欺妄乖人诚信。<a id="a-4E"></a>所以出狱受畜生报。<a id="a-4F"></a>何故妄语复为饿鬼。<a id="a-4G"></a>缘其妄语皆因贪欺。<a id="a-4H"></a>悭欺罪故复为饿鬼。<a id="a-4I"></a>何故为人多被诽谤。<a id="a-4J"></a>以其妄语不诚实故。<a id="a-4K"></a>何故妄语为人所诳。<a id="a-4L"></a>以其妄语欺诱人故。<a id="a-4M"></a>当知妄语四大苦也。</p>
  <p id="a4N">又缘其妄语便致两舌。<a id="a-4O"></a>今身言无慈爱。<a id="a-4P"></a>谗谤毁辱恶口杂乱。<a id="a-4Q"></a>死即当堕拔舌烊铜犁耕地狱。<a id="a-4R"></a>于遐劫中受诸苦恼。<a id="a-4S"></a>受苦既毕堕畜生中。<a id="a-4T"></a>啖食粪秽。<a id="a-4U"></a>如鹈鹕鸟。<a id="a-4V"></a>为有舌根。<a id="a-4W"></a>在此之中无量生死。<a id="a-4X"></a>以本因缘。<a id="a-4Y"></a>若遇微善。<a id="a-4Z"></a>劣复人身。<a id="a-4a"></a>舌根不具。<a id="a-4b"></a>口气臭恶。<a id="a-4c"></a>喑哑謇涩。<a id="a-4d"></a>齿不齐白。<a id="a-4e"></a>髰历疏少。<a id="a-4f"></a>脱有善言。<a id="a-4g"></a>人不信用。<a id="a-4h"></a>当知谗乱皆缘两舌。<a id="a-4i"></a>故地持论云。<a id="a-4j"></a>两舌之罪亦令众生堕三恶道。<a id="a-4k"></a>若生人中得二种果报。<a id="a-4l"></a>一者得弊恶眷属。<a id="a-4m"></a>二者得不和眷属。<a id="a-4n"></a>何故两舌堕于地狱。<a id="a-4o"></a>缘其两舌离人亲爱。<a id="a-4p"></a>爱离苦故受地狱苦。<a id="a-4q"></a>何故两舌出为畜生。<a id="a-4r"></a>缘其两舌斗乱。<a id="a-4s"></a>事同野干受畜生身。<a id="a-4t"></a>何故两舌复为饿鬼。<a id="a-4u"></a>以其两舌亦缘悭嫉。<a id="a-4v"></a>悭嫉罪故复为饿鬼。<a id="a-4w"></a>何故两舌为人得弊恶眷属。<a id="a-4x"></a>缘以两舌使人良俦皆生恶故。<a id="a-4y"></a>何故两舌得不和眷属。<a id="a-4z"></a>缘以两舌离人亲好使不和合故。<a id="a-50"></a>当知两舌五大苦也。</p>
  <p id="a51">又缘其两舌言辄粗恶。<a id="a-52"></a>今身缘以恶口故。<a id="a-53"></a>斗乱残害。<a id="a-54"></a>更相侵伐。<a id="a-55"></a>杀诸众生。<a id="a-56"></a>死即当堕刀兵地狱。<a id="a-57"></a>于遐劫中受诸苦恼。<a id="a-58"></a>受苦既毕堕畜生中。<a id="a-59"></a>拔脚卖膀输髀丧胛。<a id="a-5A"></a>于遐劫中受诸苦恼。<a id="a-5B"></a>受苦既毕。<a id="a-5C"></a>在此之中。<a id="a-5D"></a>无量生死。<a id="a-5E"></a>以本因缘。<a id="a-5F"></a>若遇微善。<a id="a-5G"></a>劣复人身。<a id="a-5H"></a>四支不具。<a id="a-5I"></a>阍刖[利-禾+京]劓。<a id="a-5J"></a>形骸残毁。<a id="a-5K"></a>鬼神不卫。<a id="a-5L"></a>人所轻弃。<a id="a-5M"></a>当知残害众生皆缘恶口。</p>
  <p id="a5N">故地持论云。<a id="a-5O"></a>恶口之罪亦令众生堕三恶道若生人中得二种果报。<a id="a-5P"></a>一者常闻恶音。<a id="a-5Q"></a>二者所可言说常有诤讼。<a id="a-5R"></a>何故恶口堕于地狱。<a id="a-5S"></a>以其恶口皆欲害人。<a id="a-5T"></a>人闻为苦。<a id="a-5U"></a>所以命终受地狱苦。<a id="a-5V"></a>何故恶口出为畜生。<a id="a-5W"></a>以其恶口骂人以为畜生。<a id="a-5X"></a>所以出狱即为畜生。<a id="a-5Y"></a>何故恶口复为饿鬼。<a id="a-5Z"></a>缘其悭吝干触则骂。<a id="a-5a"></a>所以畜生苦毕复为饿鬼。<a id="a-5b"></a>何故恶口为人常闻恶音。<a id="a-5c"></a>以其发言粗鄙所闻常恶。<a id="a-5d"></a>何故恶口所可言说常有诤讼。<a id="a-5e"></a>以其恶口违逆众德。<a id="a-5f"></a>有所说言常致诤讼。<a id="a-5g"></a>当知恶口六大苦也。</p>
  <p id="a5h">又缘其恶口言辄浮绮。<a id="a-5i"></a>都无义益。<a id="a-5j"></a>无义益故今身则生憍慢。<a id="a-5k"></a>死即当堕束缚地狱。<a id="a-5l"></a>于遐劫中受诸苦恼。<a id="a-5m"></a>受苦既毕堕畜生中。<a id="a-5n"></a>唯念水草不识父母恩养。<a id="a-5o"></a>在此之中无量生死。<a id="a-5p"></a>以本因缘。<a id="a-5q"></a>若遇微善。<a id="a-5r"></a>劣复人身。<a id="a-5s"></a>生在边地。<a id="a-5t"></a>不知忠孝仁义。<a id="a-5u"></a>不见三宝。<a id="a-5v"></a>若在中国。<a id="a-5w"></a>矬陋短矮。<a id="a-5x"></a>人所凌蔑。<a id="a-5y"></a>当知憍慢皆缘无义调戏不节。</p>
  <p id="a5z">故地持论云。<a id="a-60"></a>无义语罪亦令众生堕三恶道。<a id="a-61"></a>若生人中得二种果报。<a id="a-62"></a>一者所有言语人不信受。<a id="a-63"></a>二者有所言说不能明了。<a id="a-64"></a>何故无义语堕于地狱。<a id="a-65"></a>语既非义事成损彼。<a id="a-66"></a>所以命终受地狱苦。<a id="a-67"></a>何故无义语出为畜生。<a id="a-68"></a>缘语无义人伦理乖。<a id="a-69"></a>所以出地狱受畜生身。<a id="a-6A"></a>何故无义语复为饿鬼。<a id="a-6B"></a>语无义故悭惑所障。<a id="a-6C"></a>因悭惑故复为饿鬼。<a id="a-6D"></a>何故无义语罪出生为人。<a id="a-6E"></a>有所言语人不信受。<a id="a-6F"></a>缘语无义非可承受。<a id="a-6G"></a>何故无义语有所言说不能明了。<a id="a-6H"></a>语既无义皆缘暗昧。<a id="a-6I"></a>暗昧报故不能明了。<a id="a-6J"></a>当知无义语七大苦也。</p>
  <p id="a6K">又缘无义语故不能廉让。<a id="a-6L"></a>使贪欲无厌。<a id="a-6M"></a>今身悭贪不布施。<a id="a-6N"></a>死即当堕沸屎地狱。<a id="a-6O"></a>于遐劫中受诸苦恼。<a id="a-6P"></a>受苦既毕堕畜生饿鬼中。<a id="a-6Q"></a>无有衣食资仰于人。<a id="a-6R"></a>所啖粪秽。<a id="a-6S"></a>不与不得。<a id="a-6T"></a>在此之中无量生死。<a id="a-6U"></a>以本因缘。<a id="a-6V"></a>若遇微善。<a id="a-6W"></a>劣复人身。<a id="a-6X"></a>饥寒裸露。<a id="a-6Y"></a>困乏常无。<a id="a-6Z"></a>人既不与。<a id="a-6a"></a>求亦不得。<a id="a-6b"></a>纵有纤毫辄遇剥夺。<a id="a-6c"></a>守苦无方亡身丧命。<a id="a-6d"></a>当知此不布施皆缘贪欲。<a id="a-6e"></a>故地持论云。<a id="a-6f"></a>贪欲之罪亦令众生堕三恶道。<a id="a-6g"></a>若生人中得二种果报。<a id="a-6h"></a>一者多欲。<a id="a-6i"></a>二者无有厌足。<a id="a-6j"></a>何故贪欲堕于地狱。<a id="a-6k"></a>缘其贪欲作动身口。<a id="a-6l"></a>而苦于物。<a id="a-6m"></a>所以身死受地狱苦。<a id="a-6n"></a>何故贪欲出为畜生。<a id="a-6o"></a>缘此贪欲动乖人伦。<a id="a-6p"></a>是故出狱即为畜生。<a id="a-6q"></a>何故贪欲复为饿鬼。<a id="a-6r"></a>缘此贪欲得必贪惜。<a id="a-6s"></a>贪惜罪故复为饿鬼。<a id="a-6t"></a>何故贪欲而复多欲。<a id="a-6u"></a>缘此贪欲所欲弥多。<a id="a-6v"></a>何故贪欲无有厌足。<a id="a-6w"></a>缘此贪欲贪求无厌。<a id="a-6x"></a>当知贪欲八大苦也。</p>
  <p id="a6y">又缘贪欲不适意故。<a id="a-6z"></a>则有愤怒而起嗔恚。<a id="a-70"></a>今身若多嗔恚者。<a id="a-71"></a>死即当堕泥犁地狱。<a id="a-72"></a>于历劫中具受众苦。<a id="a-73"></a>受苦既毕堕畜生中。<a id="a-74"></a>作毒蛇蚖蝮虎豹豺。<a id="a-75"></a>狼在此之中无量生死。<a id="a-76"></a>以本因缘。<a id="a-77"></a>若遇微善。<a id="a-78"></a>劣复人身。<a id="a-79"></a>复多嗔恚。<a id="a-7A"></a>面貌丑恶。<a id="a-7B"></a>人所憎恶。<a id="a-7C"></a>非唯不与亲友实。<a id="a-7D"></a>亦眼不喜见。<a id="a-7E"></a>当知忿恚皆缘嗔恼。</p>
  <p id="a7F">故地持论云。<a id="a-7G"></a>嗔恚之罪亦令众生堕三恶道。<a id="a-7H"></a>若生人中得二种果报。<a id="a-7I"></a>一者常为一切求其长短。<a id="a-7J"></a>二者常为众人之所恼害。<a id="a-7K"></a>何故嗔恼堕于地狱。<a id="a-7L"></a>缘此嗔恼恚害苦物。<a id="a-7M"></a>受地狱苦。<a id="a-7N"></a>何故嗔恼。</p>
  <p id="a7O">出为畜生。<a id="a-7P"></a>缘此嗔恼不能仁恕。<a id="a-7Q"></a>所以出狱受畜生身。<a id="a-7R"></a>何故嗔恼复为饿鬼。<a id="a-7S"></a>缘此嗔恼从悭心起。<a id="a-7T"></a>悭心罪故复为饿鬼。<a id="a-7U"></a>何故嗔恼。<a id="a-7V"></a>常为一切求其长短。<a id="a-7W"></a>缘此嗔恼不能含容。<a id="a-7X"></a>故为一切求其长短。<a id="a-7Y"></a>何故嗔恼常为众人之所恼害。<a id="a-7Z"></a>缘此嗔恼恼害于人。<a id="a-7a"></a>人亦恼害。<a id="a-7b"></a>当知嗔恼九大苦也。</p>
  <p id="a7c">又缘其嗔恼而怀邪僻。<a id="a-7d"></a>不信正道。<a id="a-7e"></a>今身邪见遮人听法。<a id="a-7f"></a>诵经自不餐釆。<a id="a-7g"></a>死则当堕聋痴地狱。<a id="a-7h"></a>于遐劫中受诸苦恼。<a id="a-7i"></a>受苦既毕堕畜生中。<a id="a-7j"></a>闻三宝四谛之声。<a id="a-7k"></a>不知是善。<a id="a-7l"></a>杀害鞭打之声。<a id="a-7m"></a>不知是恶。<a id="a-7n"></a>在此之中无量生死。<a id="a-7o"></a>以本因缘。<a id="a-7p"></a>若遇微善。<a id="a-7q"></a>劣复人身。<a id="a-7r"></a>生在人中聋瞽不闻。<a id="a-7s"></a>石壁不异。<a id="a-7t"></a>美言善响绝不觉知。<a id="a-7u"></a>当知阻碍听法皆缘邪见。</p>
  <p id="a7v">故地持论云。<a id="a-7w"></a>邪见之罪亦令众生堕三恶道。<a id="a-7x"></a>若生人中得二种果报。<a id="a-7y"></a>一者生邪见家。<a id="a-7z"></a>二者其心谄曲。<a id="a-80"></a>何故邪见堕于地狱。<a id="a-81"></a>缘以邪见唯向邪道及以神俗。<a id="a-82"></a>谤佛法僧不崇三宝。<a id="a-83"></a>既不崇信断人正路。<a id="a-84"></a>致令遭苦。<a id="a-85"></a>所以命终入阿鼻狱。<a id="a-86"></a>何故邪见复为畜生。<a id="a-87"></a>缘以邪见不识正理。<a id="a-88"></a>所以出狱受畜生报。<a id="a-89"></a>何故邪见复为饿鬼。<a id="a-8A"></a>缘此邪见悭心坚着。<a id="a-8B"></a>乖僻不舍。<a id="a-8C"></a>不舍悭着。<a id="a-8D"></a>复为饿鬼。<a id="a-8E"></a>何故邪见生邪见家。<a id="a-8F"></a>缘此邪见僻习缠心。<a id="a-8G"></a>所以为人生邪见家。<a id="a-8H"></a>何故邪见其心谄曲。<a id="a-8I"></a>缘此邪见不中正故。<a id="a-8J"></a>所以为人心常谄曲。<a id="a-8K"></a>当知邪见十大苦也。<a id="a-8L"></a>如是一一微细众恶罪业无量无边。<a id="a-8M"></a>皆入地狱备受诸苦。<a id="a-8N"></a>非可算数。<a id="a-8O"></a>而知且略言耳。<a id="a-8P"></a>若能返恶为善即是我师。</p>
  <p id="a8Q">又八师经云。<a id="a-8R"></a>佛为梵志说八师之法。<a id="a-8S"></a>佛言。<a id="a-8T"></a>一谓匈暴残害物命。<a id="a-8U"></a>或为怨家所见刑戮。<a id="a-8V"></a>或为王法所见诛治。<a id="a-8W"></a>灭及门族死入地狱。<a id="a-8X"></a>烧煮拷掠万毒改更。<a id="a-8Y"></a>求死不得。<a id="a-8Z"></a>罪竟乃出。<a id="a-8a"></a>或为饿鬼。<a id="a-8b"></a>当为畜生。<a id="a-8c"></a>屠割剥裂。<a id="a-8d"></a>死辄更刃。<a id="a-8e"></a>魂神展转。<a id="a-8f"></a>更相残害。<a id="a-8g"></a>吾见杀者。<a id="a-8h"></a>其罪如此。<a id="a-8i"></a>不敢复杀。<a id="a-8j"></a>是吾一师。<a id="a-8k"></a>佛于是说偈言。</p>
  <p id="a8l">匈者心不仁　　短弱相伤残</p>
  <p id="a8m">杀生当过生　　结积累劫怨</p>
  <p id="a8n">受罪短命死　　惊恐遭暴患</p>
  <p id="a8o">吾用畏是故　　慈心伏庶汇</p>
  <p id="a8p">二谓盗窃。<a id="a-8q"></a>强劫人财。<a id="a-8r"></a>或为财主。<a id="a-8s"></a>刀杖加刑。<a id="a-8t"></a>应时瓦解。<a id="a-8u"></a>或为王法。<a id="a-8v"></a>收系着狱。<a id="a-8w"></a>拷掠榜笞。<a id="a-8x"></a>五毒皆至戮之都市。<a id="a-8y"></a>门族灰灭。<a id="a-8z"></a>死入地狱。<a id="a-90"></a>以手捧火。<a id="a-91"></a>烊铜灌口。<a id="a-92"></a>求死不得。<a id="a-93"></a>罪竟乃出。<a id="a-94"></a>当为饿鬼。<a id="a-95"></a>意欲饮水。<a id="a-96"></a>水化为脓。<a id="a-97"></a>所饮食物。<a id="a-98"></a>物化为炭。<a id="a-99"></a>身常负重。<a id="a-9A"></a>众恼自随。<a id="a-9B"></a>或为畜生。<a id="a-9C"></a>死辄更刃。<a id="a-9D"></a>以肉供人。<a id="a-9E"></a>偿其宿债。<a id="a-9F"></a>吾见盗者。<a id="a-9G"></a>其罪如此。<a id="a-9H"></a>不敢复盗。<a id="a-9I"></a>是吾二师。<a id="a-9J"></a>佛于是说偈言。</p>
  <p id="a9K">盗者不与取　　劫窃人财宝</p>
  <p id="a9L">亡者无多少　　忿恚愁毒恼</p>
  <p id="a9M">死受六畜形　　偿其宿债负</p>
  <p id="a9N">吾用畏死故　　弃国施财宝</p>
  <p id="a9O">三谓邪淫。<a id="a-9P"></a>犯人妇女。<a id="a-9Q"></a>或为夫主边人所知。<a id="a-9R"></a>临时得殃。<a id="a-9S"></a>刀杖加刑。<a id="a-9T"></a>首足分离。<a id="a-9U"></a>祸及门族。<a id="a-9V"></a>或为王法。<a id="a-9W"></a>收捕着狱。<a id="a-9X"></a>酷毒掠治。<a id="a-9Y"></a>身自当辜。<a id="a-9Z"></a>死入地狱。<a id="a-9a"></a>卧之铁床。<a id="a-9b"></a>或抱铜柱。<a id="a-9c"></a>狱鬼然火。<a id="a-9d"></a>以烧其身。<a id="a-9e"></a>地狱罪毕。<a id="a-9f"></a>当受畜生。<a id="a-9g"></a>若后为人。<a id="a-9h"></a>闺门淫乱。<a id="a-9i"></a>远佛违法。<a id="a-9j"></a>不亲贤众。<a id="a-9k"></a>常怀恐怖。<a id="a-9l"></a>多危少安。<a id="a-9m"></a>吾见是故。<a id="a-9n"></a>不敢复淫。<a id="a-9o"></a>是吾三师。<a id="a-9p"></a>佛于是说偈言。</p>
  <p id="a9q">淫为不净行　　迷惑失正道</p>
  <p id="a9r">形消魂魄惊　　伤命而早夭</p>
  <p id="a9s">受罪顽痴荒　　死复堕恶道</p>
  <p id="a9t">故吾妻子施　　建志乐山薮</p>
  <p id="a9u">四谓两舌恶口妄言绮语。<a id="a-9v"></a>谮入无罪。<a id="a-9w"></a>谤毁三尊。<a id="a-9x"></a>招致捶杖。<a id="a-9y"></a>亦致灭门。<a id="a-9z"></a>死入地狱。<a id="a-A0"></a>狱中鬼神拔出其舌。<a id="a-A1"></a>以牛犁之。<a id="a-A2"></a>烊铜灌口。<a id="a-A3"></a>求死不得。<a id="a-A4"></a>罪毕乃出当为畜生。<a id="a-A5"></a>常食草棘。<a id="a-A6"></a>若后为人。<a id="a-A7"></a>言不见信。<a id="a-A8"></a>口中常臭。<a id="a-A9"></a>多被诽谤骂詈之声。<a id="a-AA"></a>卧辄恶梦。<a id="a-AB"></a>有口不得食佛经之至味。<a id="a-AC"></a>吾见是故。<a id="a-AD"></a>不敢恶口。<a id="a-AE"></a>是吾四师。<a id="a-AF"></a>佛于是说偈言。</p>
  <p id="aAG">欺者有四过　　谗佞伤贤良</p>
  <p id="aAH">受身痴聋[(鼓-支+(山/ㄆ))/耳]　　謇吃口臭腥</p>
  <p id="aAI">颠狂不能信　　死堕拔舌耕</p>
  <p id="aAJ">吾修四净口　　自致八音声</p>
  <p id="aAK">五谓嗜酒。<a id="a-AL"></a>酒为毒气。<a id="a-AM"></a>主成诸恶王道毁仁泽灭。<a id="a-AN"></a>臣慢上忠敬朽。<a id="a-AO"></a>父礼亡母失慈。<a id="a-AP"></a>子匈虐孝道败。<a id="a-AQ"></a>夫失信妇奢淫。<a id="a-AR"></a>九族诤财产耗。<a id="a-AS"></a>亡国危身。<a id="a-AT"></a>无不由之。<a id="a-AU"></a>酒之乱道三十有六。<a id="a-AV"></a>吾见是故。<a id="a-AW"></a>绝酒不饮。<a id="a-AX"></a>是吾五师。<a id="a-AY"></a>佛于是说偈言。</p>
  <p id="aAZ">醉者为不孝　　怨祸从内生</p>
  <p id="aAa">迷惑清高士　　乱德败淑贞</p>
  <p id="aAb">故吾不饮酒　　慈心济群氓</p>
  <p id="aAc">净慧度八难　　自致觉道成</p>
  <p id="aAd">六谓年老。<a id="a-Ae"></a>夫老之为苦。<a id="a-Af"></a>头白齿落。<a id="a-Ag"></a>目视盲冥。<a id="a-Ah"></a>耳听不聪。<a id="a-Ai"></a>盛去衰至。<a id="a-Aj"></a>皮缓面皱。<a id="a-Ak"></a>百节酸疼。<a id="a-Al"></a>行步苦极。<a id="a-Am"></a>坐起呻吟。<a id="a-An"></a>忧悲心恼识神转灭。<a id="a-Ao"></a>便旋即忘。<a id="a-Ap"></a>命日促尽。<a id="a-Aq"></a>言之流洟。<a id="a-Ar"></a>吾见无常灾变如此故行求道。<a id="a-As"></a>不欲更之。<a id="a-At"></a>是吾六师。<a id="a-Au"></a>佛于是说偈言。</p>
  <p id="aAv">吾念世无常　　人生要当老</p>
  <p id="aAw">盛去日衰羸　　形枯而白首</p>
  <p id="aAx">忧劳百病生　　坐起苦痛恼</p>
  <p id="aAy">吾用畏是故　　弃国行求道</p>
  <p id="aAz">七谓病瘦。<a id="a-B0"></a>肉尽骨立。<a id="a-B1"></a>百节皆痛。<a id="a-B2"></a>犹被杖楚。<a id="a-B3"></a>四大进退手足不任。<a id="a-B4"></a>气力虚竭坐起须人。<a id="a-B5"></a>口燥唇焦筋断鼻坼。<a id="a-B6"></a>目不见色。<a id="a-B7"></a>耳不闻音。<a id="a-B8"></a>不净流出。<a id="a-B9"></a>身卧其上。<a id="a-BA"></a>心怀苦恼。<a id="a-BB"></a>言辄悲哀。<a id="a-BC"></a>今睹世人。<a id="a-BD"></a>年盛力壮华色炜晔。<a id="a-BE"></a>福尽罪至无常百变。<a id="a-BF"></a>吾睹此患故行求道。<a id="a-BG"></a>不欲更之。<a id="a-BH"></a>是吾七师。<a id="a-BI"></a>佛于是说偈言。</p>
  <p id="aBJ">念人衰老时　　百病同时婴</p>
  <p id="aBK">水消而火起　　刀风解其形</p>
  <p id="aBL">骨体筋脉离　　大命要当倾</p>
  <p id="aBM">吾用畏是故　　求道愿不生</p>
  <p id="aBN">八谓人死。<a id="a-BO"></a>四百四病同时俱作。<a id="a-BP"></a>四大欲散。<a id="a-BQ"></a>魂神不安。<a id="a-BR"></a>风去息绝。<a id="a-BS"></a>火灭身冷。<a id="a-BT"></a>风先火次。<a id="a-BU"></a>魂灵去失。<a id="a-BV"></a>身体挺直。<a id="a-BW"></a>无所复知。<a id="a-BX"></a>旬日之间。<a id="a-BY"></a>肉坏血流。<a id="a-BZ"></a>膖胀烂臭。<a id="a-Ba"></a>无一可取。<a id="a-Bb"></a>身中有虫。<a id="a-Bc"></a>还食其肉。<a id="a-Bd"></a>筋脉烂尽。<a id="a-Be"></a>骨节解散。<a id="a-Bf"></a>髑髅髀胫。<a id="a-Bg"></a>各自异处。<a id="a-Bh"></a>飞鸟走兽竞来食之。<a id="a-Bi"></a>天龙鬼神。<a id="a-Bj"></a>帝王人民。<a id="a-Bk"></a>贫富贵贱。<a id="a-Bl"></a>无免此患。<a id="a-Bm"></a>吾见斯变。<a id="a-Bn"></a>故行求道。<a id="a-Bo"></a>不欲更之。<a id="a-Bp"></a>是吾八师。<a id="a-Bq"></a>佛于是说偈言。</p>
  <p id="aBr">惟念老病死　　三界之大患</p>
  <p id="aBs">福尽而命终　　弃之于黄泉</p>
  <p id="aBt">身烂还归土　　魂魄随因缘</p>
  <p id="aBu">吾用畏是故　　学道求泥洹</p>
  <p id="aBv">梵志于是心即开解遂得道迹。<a id="a-Bw"></a>长跪受戒为清信士。<a id="a-Bx"></a>不杀不盗不淫不欺奉孝不醉。<a id="a-By"></a>欢喜为佛。<a id="a-Bz"></a>作礼而去。<a id="a-C0"></a>故书云。<a id="a-C1"></a>五色令人目盲。<a id="a-C2"></a>五音令人耳聋。<a id="a-C3"></a>五味令人口爽。<a id="a-C4"></a>大怒伤阴。<a id="a-C5"></a>大喜败阳。<a id="a-C6"></a>丽色伐性之斧。<a id="a-C7"></a>美味腐身之毒。<a id="a-C8"></a>能寤此旨。<a id="a-C9"></a>斯为大师。</p>
  <p data-pb></p>
  <h2 id="aCA">住处部第十二(别有四部)</h2>
  <p id="aCB">识住处 九众生居住处 二十五有住处 四十二居止住处。</p>
  <p data-pb></p>
  <h2 id="aCC">七识住处第一</h2>
  <p id="aCD">毗昙说云。<a id="a-CE"></a>于欲界之中唯取人天善趣为一。<a id="a-CF"></a>及取上之二界各前三地则为七也。<a id="a-CG"></a>论言。<a id="a-CH"></a>何故四种恶趣及第四禅并及非想不立识住法者。<a id="a-CI"></a>此还如论中释云。<a id="a-CJ"></a>若识于彼乐住者。<a id="a-CK"></a>则立识住。<a id="a-CL"></a>乐住非分者。<a id="a-CM"></a>是则不立。<a id="a-CN"></a>谓彼四恶趣中苦逼迫故识不乐住。<a id="a-CO"></a>第四禅中有净居天。<a id="a-CP"></a>乐入涅槃故识不乐住。<a id="a-CQ"></a>无想众生以无心故不可说为识住。<a id="a-CR"></a>自余第四禅。<a id="a-CS"></a>其亦不定。<a id="a-CT"></a>或求无色。<a id="a-CU"></a>或求净居。<a id="a-CV"></a>或求无想故识亦不乐住也。<a id="a-CW"></a>第一有中以其闇昧不捷疾故识不乐住。<a id="a-CX"></a>以如斯义。<a id="a-CY"></a>是故不立。<a id="a-CZ"></a>又说若彼有坏识法者。<a id="a-Ca"></a>是则不立识住。<a id="a-Cb"></a>谓彼四恶趣中为彼苦受恼坏识故。<a id="a-Cc"></a>所以不立。<a id="a-Cd"></a>第四禅中以有无想正受及无想天断坏识。<a id="a-Ce"></a>故一一亦不立。<a id="a-Cf"></a>非想地中。<a id="a-Cg"></a>有彼灭尽三昧。<a id="a-Ch"></a>害识心故。<a id="a-Ci"></a>是以此三处悉皆不立识住。<a id="a-Cj"></a>七识住略分别如是。</p>
  <h2 id="aCk">九众生居住处第二</h2>
  <p id="aCl">问曰九众生居云何差别。<a id="a-Cm"></a>答曰。<a id="a-Cn"></a>如毗昙中说。<a id="a-Co"></a>谓于前七识住上。<a id="a-Cp"></a>加无想天及与非想。<a id="a-Cq"></a>即是九众生居。<a id="a-Cr"></a>若言恶趣及余第四禅。<a id="a-Cs"></a>何故不立众生居者。<a id="a-Ct"></a>此如论中前释。<a id="a-Cu"></a>若彼众生爱乐住者。<a id="a-Cv"></a>立众生居。<a id="a-Cw"></a>乐住非分者。<a id="a-Cx"></a>是则不立。<a id="a-Cy"></a>谓彼四恶趣中多苦恼。<a id="a-Cz"></a>故众生不乐住于彼。<a id="a-D0"></a>第四禅中五净居天。<a id="a-D1"></a>疾乐涅槃故亦不乐住。<a id="a-D2"></a>自余第四禅如前所说。<a id="a-D3"></a>是故不立众生居矣。</p>
  <h2 id="aD4">二十五有住处第三</h2>
  <p id="aD5">问曰。<a id="a-D6"></a>二十五有云何分别。<a id="a-D7"></a>答曰。<a id="a-D8"></a>如舍利弗阿毗昙论说。<a id="a-D9"></a>欲界之中具十四有。<a id="a-DA"></a>色界有七。<a id="a-DB"></a>无色有四。<a id="a-DC"></a>三界合论故有二十五。<a id="a-DD"></a>欲界十四者。<a id="a-DE"></a>谓四恶趣。<a id="a-DF"></a>即以为四。<a id="a-DG"></a>又取四天下人。<a id="a-DH"></a>复以为四。<a id="a-DI"></a>帖前为八。<a id="a-DJ"></a>又取六欲诸天以六。<a id="a-DK"></a>帖前便为十四有也。</p>
  <p id="aDL">色界七者。<a id="a-DM"></a>所谓四禅。<a id="a-DN"></a>即以为四。<a id="a-DO"></a>又于初禅之中取大梵天。<a id="a-DP"></a>第四禅中取五净居并无想天。<a id="a-DQ"></a>即为其七。<a id="a-DR"></a>将七帖前十四。<a id="a-DS"></a>即为二十一有也。<a id="a-DT"></a>无色界中四者。<a id="a-DU"></a>谓四无色定。<a id="a-DV"></a>以四帖前。<a id="a-DW"></a>即为二十五有。<a id="a-DX"></a>是故彼论偈云。</p>
  <p id="aDY">四洲四恶趣　　梵王六欲天</p>
  <p id="aDZ">无想五净居　　四空及四禅</p>
  <p id="aDa">问曰。<a id="a-Db"></a>未知以何义故于初禅中别取梵王。<a id="a-Dc"></a>于第四禅中别取无想天并五净居。<a id="a-Dd"></a>立为三有。<a id="a-De"></a>别于初四禅者。<a id="a-Df"></a>有何义耶。<a id="a-Dg"></a>答曰。<a id="a-Dh"></a>有以谓彼初禅大梵天者。<a id="a-Di"></a>外道人等常计以为能生万物之本。<a id="a-Dj"></a>违之则受生死。<a id="a-Dk"></a>顺之则得解脱。<a id="a-Dl"></a>又彼梵王亦复自计己身。<a id="a-Dm"></a>能为造化之主。<a id="a-Dn"></a>是一是常。<a id="a-Do"></a>是真解脱。<a id="a-Dp"></a>如来为欲破彼情见。<a id="a-Dq"></a>是故别标说为有也。<a id="a-Dr"></a>第二无想天者。<a id="a-Ds"></a>谓彼天中悉得定寿。<a id="a-Dt"></a>五百大劫无心之报。<a id="a-Du"></a>外道人等于此不达。<a id="a-Dv"></a>而复计为真实涅槃。<a id="a-Dw"></a>是故乐修无想之定求生彼处。<a id="a-Dx"></a>如来为欲破彼情见。<a id="a-Dy"></a>是故别标说为有也。<a id="a-Dz"></a>第三五净居者。<a id="a-E0"></a>于中有彼摩醯首罗天王处。<a id="a-E1"></a>外道人等亦复计彼天王。<a id="a-E2"></a>能为造化之本。<a id="a-E3"></a>归之则得解脱。<a id="a-E4"></a>为破此见。<a id="a-E5"></a>是故如来别标说有。<a id="a-E6"></a>别说之意义显斯也。</p>
  <p id="aE7">问曰。<a id="a-E8"></a>未知于彼六趣之中。<a id="a-E9"></a>四种恶趣各立一有。<a id="a-EA"></a>人中立四。<a id="a-EB"></a>天中乃立十七有者。<a id="a-EC"></a>何义然耶。<a id="a-ED"></a>答曰。<a id="a-EE"></a>有以所谓于彼四恶趣中。<a id="a-EF"></a>苦恼多故。<a id="a-EG"></a>众生不着。<a id="a-EH"></a>乐住情微。<a id="a-EI"></a>是故就趣各立一有。<a id="a-EJ"></a>人趣次胜。<a id="a-EK"></a>众生乐住。<a id="a-EL"></a>心已殷着。<a id="a-EM"></a>是故随方。<a id="a-EN"></a>说之为四。<a id="a-EO"></a>天趣最胜。<a id="a-EP"></a>乐住之情。<a id="a-EQ"></a>最为无上。<a id="a-ER"></a>是故随处说为十七。<a id="a-ES"></a>二十五有略辩如是。</p>
  <p data-pb></p>
  <h2 id="aET">四十二居止住处第四</h2>
  <p id="aEU">问曰。<a id="a-EV"></a>未知四十二居止云何分别。<a id="a-EW"></a>答曰。<a id="a-EX"></a>如楼炭经说。<a id="a-EY"></a>谓于欲界之中有二十居止。<a id="a-EZ"></a>色界中有十八无色界中有四。<a id="a-Ea"></a>三界合论有四十二居止处。<a id="a-Eb"></a>其欲界二十者。<a id="a-Ec"></a>谓彼八大地狱及畜生饿鬼。<a id="a-Ed"></a>即为十也。<a id="a-Ee"></a>又取四天下人及六欲天。<a id="a-Ef"></a>复为十也。<a id="a-Eg"></a>总为二十居止处。<a id="a-Eh"></a>色界中十八者。<a id="a-Ei"></a>谓彼四禅之中有十八天。<a id="a-Ej"></a>即为十八居止。<a id="a-Ek"></a>无色界中。<a id="a-El"></a>四空定处。<a id="a-Em"></a>合为四十二居止也。</p>
  <p id="aEn">问曰。<a id="a-Eo"></a>何故于六趣之中。<a id="a-Ep"></a>地狱人天三趣之中。<a id="a-Eq"></a>各各立多居止处。<a id="a-Er"></a>鬼畜二趣各唯立一。<a id="a-Es"></a>修罗一趣全不立者何耶。<a id="a-Et"></a>答曰。<a id="a-Eu"></a>居止名为安止住处。<a id="a-Ev"></a>有定处者。<a id="a-Ew"></a>随处则立。<a id="a-Ex"></a>无定处者。<a id="a-Ey"></a>是则不立。<a id="a-Ez"></a>谓彼地狱定有八处。<a id="a-F0"></a>人有四处。<a id="a-F1"></a>天定有其二十八处。<a id="a-F2"></a>是故于此三趣。<a id="a-F3"></a>各各立多居止。<a id="a-F4"></a>鬼畜二趣无有定别多居止处。<a id="a-F5"></a>是故就趣各立其一。<a id="a-F6"></a>修罗趣摄入余道。<a id="a-F7"></a>是故不论。</p>
  <p id="aF8">问曰。<a id="a-F9"></a>若依毗昙说。<a id="a-FA"></a>彼四空遍在欲色二界之中。<a id="a-FB"></a>亦无定别。<a id="a-FC"></a>又彼无形。<a id="a-FD"></a>则无栖托。<a id="a-FE"></a>何故得说居止处耶。<a id="a-FF"></a>答曰。<a id="a-FG"></a>依如小乘。<a id="a-FH"></a>实当如是。<a id="a-FI"></a>若依大乘说。<a id="a-FJ"></a>彼亦有微细色形。<a id="a-FK"></a>各有宫殿。<a id="a-FL"></a>别有四处。<a id="a-FM"></a>于三界中。<a id="a-FN"></a>别守一界。<a id="a-FO"></a>不杂余二。<a id="a-FP"></a>是故说为四居止也。</p>
  <p id="aFQ">问曰。<a id="a-FR"></a>依如毗昙说。<a id="a-FS"></a>彼梵王与彼梵辅天同无别住处。<a id="a-FT"></a>第四禅中无想天者。<a id="a-FU"></a>与彼广果同阶亦无别处。<a id="a-FV"></a>若如是者。<a id="a-FW"></a>何故得说以为二居止耶。<a id="a-FX"></a>答曰。<a id="a-FY"></a>有以谓彼梵王于初禅中。<a id="a-FZ"></a>虽无别天。<a id="a-Fa"></a>而于第二梵辅天中。<a id="a-Fb"></a>别有层台高广严博。<a id="a-Fc"></a>大梵天王于上而住。<a id="a-Fd"></a>不与梵辅天同。<a id="a-Fe"></a>以其君胜上臣下别故。<a id="a-Ff"></a>无想天者。<a id="a-Fg"></a>虽与广果天同。<a id="a-Fh"></a>其住处各有殊别。<a id="a-Fi"></a>其犹此间州县相似。<a id="a-Fj"></a>以如斯别。<a id="a-Fk"></a>是故说之为二居止焉。</p>
  <p id="aFl">颂曰。</p>
  <p id="aFm">色心相染　　业障交缠　　七识起发</p>
  <p id="aFn">八识受牵　　三界受报　　六道苦緜</p>
  <p id="aFo">自非断妄　　何得牢坚</p>
  <p data-pb></p>
  <h2 id="aFp">感应缘(略引二十二验)</h2>
  <p id="aFq">汉元始年有女生儿两头两颈 汉光和年有女生儿两头肩有四臂 汉建兴年有女产二女相向腹心合胸 周烈王之年有女产二龙 汉时有女生蛇 周哀公之年有女生四十子又有生三十子 汉文帝时有马生角 秦文王五年有献五足牛 汉绥和二年有牝马生驹三足 汉景帝六年有献牛足出背上 晋大兴元年有牛生子两头八足两尾 魏黄初中有鹰生燕口爪俱赤 汉时有臣窦婴灌夫田蚡因恨谋死现报 晋大将军王敦枉害刀玄亮现报 晋有御史石密枉奏杀典客现报 晋大司马桓温枉害著作郎殷涓现报 秦姚苌以枉害符永固苌受现报 秦李雄从叔寿枉害李期现报 宋有翟铜乌枉害同县人张超现报 宋有张裨为邻人烧死邻人受现报 宋有吕庆祖为奴教子枉害奴受现报 唐贞观年中有杜通达枉害众僧受现报 唐贞观年内有邢文宗。<a id="a-Fr"></a>枉害众僧受现报。</p>
  <p id="aFs">汉元始元年六月。<a id="a-Ft"></a>有长安女子生儿。<a id="a-Fu"></a>两头异颈。<a id="a-Fv"></a>面得相向。<a id="a-Fw"></a>四臂共胸俱前向。<a id="a-Fx"></a>尻上有目。<a id="a-Fy"></a>长二寸。<a id="a-Fz"></a>故京房易传曰。<a id="a-G0"></a>睽狐见豕负涂。<a id="a-G1"></a>厥妖人生两头两颈不一也。<a id="a-G2"></a>足多所住邪也。<a id="a-G3"></a>足少不胜任。<a id="a-G4"></a>下体生于上不敬也。<a id="a-G5"></a>上体生于下泄渎也。<a id="a-G6"></a>生非其类淫乱也。<a id="a-G7"></a>生而大速成也。<a id="a-G8"></a>生而能言好虚也。</p>
  <p id="aG9">汉光和二年。<a id="a-GA"></a>雒阳上西门外女子生儿。<a id="a-GB"></a>两头异肩。<a id="a-GC"></a>四臂共胸面俱相向。<a id="a-GD"></a>自是之后朝廷霿乱。<a id="a-GE"></a>政在私门。<a id="a-GF"></a>二头之像也。<a id="a-GG"></a>后董卓杀太后。<a id="a-GH"></a>被以不孝之名。<a id="a-GI"></a>废天子。<a id="a-GJ"></a>又周之汉元以来。<a id="a-GK"></a>祸莫大焉。</p>
  <p id="aGL">汉建兴四年。<a id="a-GM"></a>西都倾覆。<a id="a-GN"></a>元皇帝始为晋王。<a id="a-GO"></a>四海宅心。<a id="a-GP"></a>其年十月二十二日。<a id="a-GQ"></a>新蔡县吏任侨妻胡氏。<a id="a-GR"></a>年二十五产二女。<a id="a-GS"></a>相向腹心合。<a id="a-GT"></a>自胸以上脐以下分。<a id="a-GU"></a>此盖天下未壹之妖也。<a id="a-GV"></a>时内史吕会上言。<a id="a-GW"></a>案瑞应图云。<a id="a-GX"></a>异根同体谓之连理。<a id="a-GY"></a>异亩同穗谓之嘉禾。<a id="a-GZ"></a>草木之属犹以为瑞。<a id="a-Ga"></a>今二人同心。<a id="a-Gb"></a>天垂灵象。<a id="a-Gc"></a>故易云。<a id="a-Gd"></a>二人同心其利断金。<a id="a-Ge"></a>休显见生于陈东之国。<a id="a-Gf"></a>斯盖四海同心之瑞。<a id="a-Gg"></a>不胜喜跃。<a id="a-Gh"></a>谨画图上。<a id="a-Gi"></a>时有识者哂之。<a id="a-Gj"></a>君子曰。<a id="a-Gk"></a>智之难也。<a id="a-Gl"></a>以臧文仲之才。<a id="a-Gm"></a>犹祀爰居焉布在方册。<a id="a-Gn"></a>千载不忘。<a id="a-Go"></a>故士不可以不学。<a id="a-Gp"></a>古人有言。<a id="a-Gq"></a>木无枝。<a id="a-Gr"></a>谓之瘣。<a id="a-Gs"></a>人不学。<a id="a-Gt"></a>谓之瞽。<a id="a-Gu"></a>当其所蔽。<a id="a-Gv"></a>盖阙如也。<a id="a-Gw"></a>可不勉乎。</p>
  <p id="aGx">周烈王之六年。<a id="a-Gy"></a>林碧阳君之御人产二龙。</p>
  <p id="aGz">汉定襄太守窦奉妻生子武。<a id="a-H0"></a>并生一蛇。<a id="a-H1"></a>奉送蛇之于林。<a id="a-H2"></a>及武长大有海内俊名。<a id="a-H3"></a>母死将葬未窆。<a id="a-H4"></a>宾客聚集。<a id="a-H5"></a>有大蛇从林草中出。<a id="a-H6"></a>径来棺下。<a id="a-H7"></a>委地俯仰。<a id="a-H8"></a>以头击棺。<a id="a-H9"></a>血涕并流。<a id="a-HA"></a>若哀恸者。</p>
  <p id="aHB">周哀公之八年。<a id="a-HC"></a>郑有人。<a id="a-HD"></a>一生四十子。<a id="a-HE"></a>其二十人为人。<a id="a-HF"></a>二十人死。<a id="a-HG"></a>其九年晋有豕生人能言。<a id="a-HH"></a>吴赤乌七年。<a id="a-HI"></a>有妇人一生三十子。</p>
  <p id="aHJ">秦孝公二十一年。<a id="a-HK"></a>有马生人。</p>
  <p id="aHL">昭王二十年。<a id="a-HM"></a>牝马生子而死。<a id="a-HN"></a>刘向以为马祸也。<a id="a-HO"></a>故京房易传曰。<a id="a-HP"></a>方伯分威。<a id="a-HQ"></a>厥妖牝马生子。<a id="a-HR"></a>上无天子。<a id="a-HS"></a>诸侯相伐。<a id="a-HT"></a>厥妖马生人也。</p>
  <p id="aHU">汉文帝十二年。<a id="a-HV"></a>吴地有马生角。<a id="a-HW"></a>在耳上上向。<a id="a-HX"></a>右角长三寸。<a id="a-HY"></a>左角长二寸。<a id="a-HZ"></a>皆大二寸。<a id="a-Ha"></a>后五年六月。<a id="a-Hb"></a>密应城门外有狗生角。<a id="a-Hc"></a>刘向以为马不当生角。<a id="a-Hd"></a>犹下不当举兵向上也。<a id="a-He"></a>吴将反之变云。<a id="a-Hf"></a>京房易传曰。<a id="a-Hg"></a>臣易上政不顺。<a id="a-Hh"></a>厥妖马生角。<a id="a-Hi"></a>兹谓贤士不足。</p>
  <p id="aHj">汉绥和二年。<a id="a-Hk"></a>定襄有牝马。<a id="a-Hl"></a>生驹三足。<a id="a-Hm"></a>随群饮食。<a id="a-Hn"></a>五行志曰。<a id="a-Ho"></a>以为马国之武用象也。</p>
  <p id="aHp">秦文王五年。<a id="a-Hq"></a>游于驹衍。<a id="a-Hr"></a>有献五足牛者。<a id="a-Hs"></a>时秦世丧用民力。<a id="a-Ht"></a>京房易传曰。<a id="a-Hu"></a>兴徭役夺民时。<a id="a-Hv"></a>厥妖牛生五足。</p>
  <p id="aHw">汉景帝中六年。<a id="a-Hx"></a>梁孝王畋北山。<a id="a-Hy"></a>有献牛足出背上者。<a id="a-Hz"></a>刘向以为牛祸思心霿乱之咎也。<a id="a-I0"></a>至汉灵帝延嘉五年。<a id="a-I1"></a>临沅县有牛生鸡。<a id="a-I2"></a>两头四足。</p>
  <p id="aI3">晋大兴元年三月。<a id="a-I4"></a>武昌太守王谅。<a id="a-I5"></a>有牛生子。<a id="a-I6"></a>两头八足两尾共一腹。<a id="a-I7"></a>不能自生。<a id="a-I8"></a>十余人以绳引之。<a id="a-I9"></a>子死母活。<a id="a-IA"></a>其三年后苑中有牛生。<a id="a-IB"></a>一足三尾。<a id="a-IC"></a>生而死也。</p>
  <p id="aID">汉绥和二年三月。<a id="a-IE"></a>天水平襄有燕生雀。<a id="a-IF"></a>哺食长大俱飞去。<a id="a-IG"></a>京房易传曰。<a id="a-IH"></a>贼臣在国。<a id="a-II"></a>厥咎燕生雄雀。<a id="a-IJ"></a>又曰。<a id="a-IK"></a>生非其类。<a id="a-IL"></a>子不嗣也。</p>
  <p id="aIM">魏黄初中有鹰生燕巢中。<a id="a-IN"></a>口爪俱赤。<a id="a-IO"></a>至青龙中。<a id="a-IP"></a>明帝为陵霄阙。<a id="a-IQ"></a>始构有鹊巢其上。<a id="a-IR"></a>帝以问高堂隆。<a id="a-IS"></a>对曰。<a id="a-IT"></a>诗云。<a id="a-IU"></a>惟鹊有巢。<a id="a-IV"></a>惟鸠居之。<a id="a-IW"></a>此宫室未成。<a id="a-IX"></a>身不得居之象也(右十二验出搜神异记)</p>
  <p id="aIY">汉窦婴字王孙。<a id="a-IZ"></a>汉孝文帝窦皇后从兄子也。<a id="a-Ia"></a>封魏其侯为丞相。<a id="a-Ib"></a>后乃免相。<a id="a-Ic"></a>及窦皇后崩。<a id="a-Id"></a>婴益疏薄无势。<a id="a-Ie"></a>黜不得志。<a id="a-If"></a>与太仆灌夫相引荐交结其叹。<a id="a-Ig"></a>恨相知之晚乎。<a id="a-Ih"></a>孝景帝王皇后异父同母弟田蚡为丞相。<a id="a-Ii"></a>亲幸从衡。<a id="a-Ij"></a>使人就婴求城南田数顷。<a id="a-Ik"></a>婴不与曰。<a id="a-Il"></a>老仆虽弃。<a id="a-Im"></a>丞相虽贵。<a id="a-In"></a>宁可以势相夺乎。<a id="a-Io"></a>灌夫亦助怒之。<a id="a-Ip"></a>蚡皆恨之。<a id="a-Iq"></a>及蚡娶妻。<a id="a-Ir"></a>王太后诏。<a id="a-Is"></a>列侯宗室皆往贺蚡。<a id="a-It"></a>灌夫为人狂酒先尝。<a id="a-Iu"></a>以醉忤蚡不肯贺之。<a id="a-Iv"></a>窦婴强众与俱去。<a id="a-Iw"></a>酒酣灌夫行酒至蚡。<a id="a-Ix"></a>蚡曰。<a id="a-Iy"></a>不能满觚。<a id="a-Iz"></a>夫因言辞不逊。<a id="a-J0"></a>蚡遂怒曰。<a id="a-J1"></a>此吾骄灌夫之罪也。<a id="a-J2"></a>乃缚夫谓长史曰。<a id="a-J3"></a>有诏召宗室。<a id="a-J4"></a>而灌夫骂坐不敬。<a id="a-J5"></a>并奏其在乡里豪横。<a id="a-J6"></a>处夫弃市。<a id="a-J7"></a>窦婴还谓其妻曰。<a id="a-J8"></a>终不令灌夫独死而婴独生。<a id="a-J9"></a>乃上事具陈。<a id="a-JA"></a>灌夫醉饱事不足诛。<a id="a-JB"></a>帝召见之。<a id="a-JC"></a>婴与蚡互相言短长。<a id="a-JD"></a>帝问朝臣。<a id="a-JE"></a>两人谁是。<a id="a-JF"></a>朝臣多言。<a id="a-JG"></a>婴是。<a id="a-JH"></a>王太后闻怒而不食。<a id="a-JI"></a>曰我在人。<a id="a-JJ"></a>皆凌籍吾弟。<a id="a-JK"></a>我百岁后当鱼肉之中。<a id="a-JL"></a>及出蚡复为婴造作恶语。<a id="a-JM"></a>用以闻上。<a id="a-JN"></a>天子亦以蚡为不直。<a id="a-JO"></a>特为太后故论婴及市。<a id="a-JP"></a>婴临死骂曰。<a id="a-JQ"></a>若死无知则已。<a id="a-JR"></a>有知要不独死。<a id="a-JS"></a>后月余蚡病一身尽痛。<a id="a-JT"></a>似有打击之者。<a id="a-JU"></a>但号呼叩头谢罪。<a id="a-JV"></a>天子使咒鬼者瞻之。<a id="a-JW"></a>见窦婴灌夫共守笞蚡。<a id="a-JX"></a>蚡遂死。<a id="a-JY"></a>天子亦梦见婴而谢之。</p>
  <p id="aJZ">晋大将军王敦枉害刁玄亮。<a id="a-Ja"></a>及敦入石头。<a id="a-Jb"></a>梦白犬自下天而噬之。<a id="a-Jc"></a>既还姑熟遇病。<a id="a-Jd"></a>白日见刁乘轺车导从吏卒来仰头瞑目。<a id="a-Je"></a>及入摄录敦。<a id="a-Jf"></a>敦大怖逃不得脱。<a id="a-Jg"></a>死河间。<a id="a-Jh"></a>国兵张鹿经旷二人。<a id="a-Ji"></a>相与皆善。<a id="a-Jj"></a>晋太元十四年五月五日。<a id="a-Jk"></a>共升钟岭坐于山椒。<a id="a-Jl"></a>鹿酗酒失色。<a id="a-Jm"></a>拔刀斩旷。<a id="a-Jn"></a>旷母尔夕梦。<a id="a-Jo"></a>旷自说为鹿所杀投尸涧中。<a id="a-Jp"></a>脱裈覆腹。<a id="a-Jq"></a>寻觅之时必难可得。<a id="a-Jr"></a>当令裈飞起以示处也。<a id="a-Js"></a>明晨追捕一如所言。<a id="a-Jt"></a>鹿知事露欲规叛逸。<a id="a-Ju"></a>出门辄见旷手执双刀来拟其面。<a id="a-Jv"></a>遂不得去。<a id="a-Jw"></a>母具告官。<a id="a-Jx"></a>鹿以伏辜。</p>
  <p id="aJy">晋山阴县令石密。<a id="a-Jz"></a>先经为御史。<a id="a-K0"></a>枉奏杀典客令万黜。<a id="a-K1"></a>密白日见黜来杀密。<a id="a-K2"></a>密遂死。</p>
  <p id="aK3">晋大司马桓温。<a id="a-K4"></a>功业殊盛。<a id="a-K5"></a>负其才力。<a id="a-K6"></a>久怀篡逆。<a id="a-K7"></a>废晋帝为海西公。<a id="a-K8"></a>而立会稽王。<a id="a-K9"></a>是为简文帝。<a id="a-KA"></a>太宰武陵王晞。<a id="a-KB"></a>性尚武事。<a id="a-KC"></a>好犬马游猎。<a id="a-KD"></a>温常忌之。<a id="a-KE"></a>故加罪状。<a id="a-KF"></a>奏免晞及子综官。<a id="a-KG"></a>又逼新蔡王晃使列晞综。<a id="a-KH"></a>及前著作郎殷涓太宰长史庾清等谋反。<a id="a-KI"></a>频请杀之。<a id="a-KJ"></a>诏特赦晞父子。<a id="a-KK"></a>乃徙新安。<a id="a-KL"></a>殷涓父浩。<a id="a-KM"></a>先为温所废。<a id="a-KN"></a>涓颇有气尚。<a id="a-KO"></a>遂不诣温。<a id="a-KP"></a>而与晞游。<a id="a-KQ"></a>温乃疑之。<a id="a-KR"></a>庾乃请坐。<a id="a-KS"></a>有才望且宗族甚强。<a id="a-KT"></a>所以并致极法。<a id="a-KU"></a>简文寻崩而皇太子立。<a id="a-KV"></a>遗诏委政于温。<a id="a-KW"></a>依诸葛亮王遵旧事。<a id="a-KX"></a>温大怨望。<a id="a-KY"></a>以为失权。<a id="a-KZ"></a>僭逼愈甚。<a id="a-Ka"></a>后谒简文高平陵。<a id="a-Kb"></a>方欲伏见帝在坟前举体莫衣。<a id="a-Kc"></a>语温云。<a id="a-Kd"></a>家国不造。<a id="a-Ke"></a>委任失所。<a id="a-Kf"></a>温答。<a id="a-Kg"></a>臣不敢。<a id="a-Kh"></a>臣不敢。<a id="a-Ki"></a>既登车为左右说之。<a id="a-Kj"></a>又问殷涓形状。<a id="a-Kk"></a>答以肥短。<a id="a-Kl"></a>温云。<a id="a-Km"></a>向亦见。<a id="a-Kn"></a>在帝侧十余日便病。<a id="a-Ko"></a>因此忧懑而死。</p>
  <p id="aKp">秦姚苌字景茂。<a id="a-Kq"></a>赤亭羌也。<a id="a-Kr"></a>父弋仲事石勒。<a id="a-Ks"></a>石氐既灭。<a id="a-Kt"></a>苌随其兄衰。<a id="a-Ku"></a>与苻永固战于三原。<a id="a-Kv"></a>军败衰死。<a id="a-Kw"></a>苌乃降永固。<a id="a-Kx"></a>即受禄位。<a id="a-Ky"></a>累加爵邑。<a id="a-Kz"></a>及转龙骧将军督梁益州诸军事。<a id="a-L0"></a>永固谓之曰。<a id="a-L1"></a>朕昔以龙骧建业。<a id="a-L2"></a>此号未曾假人。<a id="a-L3"></a>今持山南委卿。<a id="a-L4"></a>故特以相授。<a id="a-L5"></a>其蒙宠任优隆如此。<a id="a-L6"></a>后随永固子睿讨慕容泓。<a id="a-L7"></a>为泓所败。<a id="a-L8"></a>睿独死之。<a id="a-L9"></a>苌遣长史。<a id="a-LA"></a>诣永固谢罪。<a id="a-LB"></a>永固怒既甚。<a id="a-LC"></a>即戮其使益苌恐惧。<a id="a-LD"></a>遂奔西州。<a id="a-LE"></a>邀聚士卒而自树置。<a id="a-LF"></a>永固频为慕容冲所败。<a id="a-LG"></a>冲转侵逼。<a id="a-LH"></a>永固又见妖怪屡起。<a id="a-LI"></a>遂走五将山。<a id="a-LJ"></a>苌即遣骁骑将军吴中围永固。<a id="a-LK"></a>中执永固以送。<a id="a-LL"></a>苌即日囚之。<a id="a-LM"></a>以求传国玺及令禅让。<a id="a-LN"></a>永固不从。<a id="a-LO"></a>数以叛逆之罪。<a id="a-LP"></a>苌遂杀之。<a id="a-LQ"></a>遂称帝。<a id="a-LR"></a>后又掘永固尸。<a id="a-LS"></a>鞭挞无数。<a id="a-LT"></a>裸剥衣裳。<a id="a-LU"></a>荐之以棘。<a id="a-LV"></a>掘坎埋之。<a id="a-LW"></a>及苌遇疾。<a id="a-LX"></a>即梦永固将天官使者及鬼兵数百。<a id="a-LY"></a>突入营中。<a id="a-LZ"></a>苌甚悚愕走入后帐。<a id="a-La"></a>宫人逆来刺鬼。<a id="a-Lb"></a>误中苌阴。<a id="a-Lc"></a>鬼即相谓曰。<a id="a-Ld"></a>正着死所。<a id="a-Le"></a>拔去矛刃。<a id="a-Lf"></a>出血石余。<a id="a-Lg"></a>忽然惊寤。<a id="a-Lh"></a>即患阴肿。<a id="a-Li"></a>令医刺之。<a id="a-Lj"></a>流血如梦。<a id="a-Lk"></a>又狂言曰。<a id="a-Ll"></a>杀陛下者臣兄襄耳。<a id="a-Lm"></a>非臣苌罪。<a id="a-Ln"></a>愿不赐枉。<a id="a-Lo"></a>后三日苌死。</p>
  <p id="aLp">秦李雄既王于蜀。<a id="a-Lq"></a>其第四子期从叔寿袭期。<a id="a-Lr"></a>而废为邛都公。<a id="a-Ls"></a>寻复杀之。<a id="a-Lt"></a>而寿自立。<a id="a-Lu"></a>寿性素匈佷猜忌。<a id="a-Lv"></a>仆射蔡射等。<a id="a-Lw"></a>以正直忤旨。<a id="a-Lx"></a>遂诛之。<a id="a-Ly"></a>无几寿病。<a id="a-Lz"></a>常见李期蔡射而为崇。<a id="a-M0"></a>欧血而死。</p>
  <p id="aM1">宋高平金乡张超。<a id="a-M2"></a>与同县翟愿不和。<a id="a-M3"></a>愿以宋元嘉中为方与令。<a id="a-M4"></a>忽为人所杀。<a id="a-M5"></a>咸疑是超。<a id="a-M6"></a>超金乡后除县职。<a id="a-M7"></a>解官还家。<a id="a-M8"></a>入山筏林。<a id="a-M9"></a>翟兄子铜乌执弓持矢。<a id="a-MA"></a>并赍酒醴就山贶之。<a id="a-MB"></a>斟酌已毕。<a id="a-MC"></a>铜乌曰。<a id="a-MD"></a>明府昔害民叔。<a id="a-ME"></a>无缘同戴天日。<a id="a-MF"></a>引弓射之即死。<a id="a-MG"></a>铜乌其夜见超云。<a id="a-MH"></a>我不杀汝叔。<a id="a-MI"></a>枉见残害。<a id="a-MJ"></a>今已上诉。<a id="a-MK"></a>故来相报。<a id="a-ML"></a>引刀刺之。<a id="a-MM"></a>吐血而死。</p>
  <p id="aMN">宋下邳张裨者。<a id="a-MO"></a>家世冠族。<a id="a-MP"></a>末叶衰微。<a id="a-MQ"></a>有孙女。<a id="a-MR"></a>姝好美色。<a id="a-MS"></a>邻人求娉为妾。<a id="a-MT"></a>裨以旧门之后。<a id="a-MU"></a>耻而不许。<a id="a-MV"></a>邻人忿之乃焚其屋。<a id="a-MW"></a>裨遂烧死。<a id="a-MX"></a>其息邦先行不在。<a id="a-MY"></a>后还亦知情状。<a id="a-MZ"></a>而畏邻人之势。<a id="a-Ma"></a>又贪其财而不言。<a id="a-Mb"></a>嫁女与之。<a id="a-Mc"></a>后经一年邦梦见裨曰。<a id="a-Md"></a>汝为儿子逆天不孝。<a id="a-Me"></a>弃亲就疏。<a id="a-Mf"></a>僭同凶党。<a id="a-Mg"></a>便捉邦头。<a id="a-Mh"></a>以手中桃杖刺之。<a id="a-Mi"></a>邦因病两宿欧血而死。<a id="a-Mj"></a>邦死之日。<a id="a-Mk"></a>邻人又见裨排门直入。<a id="a-Ml"></a>张目攘袂曰。<a id="a-Mm"></a>君恃贵纵恶酷暴之甚。<a id="a-Mn"></a>枉见杀害。<a id="a-Mo"></a>我已上诉事获申雪。<a id="a-Mp"></a>却后数日令君知之。<a id="a-Mq"></a>邻人得病寻亦殒殁。</p>
  <p id="aMr">宋世永康人吕庆祖。<a id="a-Ms"></a>家甚温富。<a id="a-Mt"></a>当使一奴名教子守视墅舍。<a id="a-Mu"></a>以元嘉中便往案行。<a id="a-Mv"></a>忽为人所杀。<a id="a-Mw"></a>族弟无期先大举庆祖钱。<a id="a-Mx"></a>咸谓为害。<a id="a-My"></a>无期赍羊酒脯。<a id="a-Mz"></a>至柩所而祝曰。<a id="a-N0"></a>君荼酷如此。<a id="a-N1"></a>乃云。<a id="a-N2"></a>是我魂而有灵使知其主。<a id="a-N3"></a>既还至三更。<a id="a-N4"></a>见庆祖来云。<a id="a-N5"></a>近履行见教子畦畴不理。<a id="a-N6"></a>许当痛治奴。<a id="a-N7"></a>奴遂以斧斫我背。<a id="a-N8"></a>将帽塞口。<a id="a-N9"></a>因得啮奴三指。<a id="a-NA"></a>悉皆破碎。<a id="a-NB"></a>便取刀刺我颈。<a id="a-NC"></a>曳着后门。<a id="a-ND"></a>初见杀时。<a id="a-NE"></a>诸从行人亦在其中。<a id="a-NF"></a>奴今欲叛。<a id="a-NG"></a>我已钉其头着壁。<a id="a-NH"></a>言毕而灭。<a id="a-NI"></a>无期早旦以告其父母。<a id="a-NJ"></a>潜视奴所住壁。<a id="a-NK"></a>果有一把发。<a id="a-NL"></a>以竹钉之。<a id="a-NM"></a>又看其指并见破伤。<a id="a-NN"></a>录奴诘验臣伏。<a id="a-NO"></a>又问。<a id="a-NP"></a>汝既反逆。<a id="a-NQ"></a>何以不叛。<a id="a-NR"></a>奴云。<a id="a-NS"></a>头如被系。<a id="a-NT"></a>欲逃不得。<a id="a-NU"></a>诸同见者。<a id="a-NV"></a>事事相苻。<a id="a-NW"></a>即焚教子并其二息(右九验出冤魂志)</p>
  <p id="aNX">唐齐州高远县人杜通达。<a id="a-NY"></a>贞观年中。<a id="a-NZ"></a>县丞命令送一僧向北。<a id="a-Na"></a>通达见僧经箱。<a id="a-Nb"></a>谓言。<a id="a-Nc"></a>其中总是丝绢。<a id="a-Nd"></a>乃与妻共计击僧杀之。<a id="a-Ne"></a>僧未死间。<a id="a-Nf"></a>诵咒三两句。<a id="a-Ng"></a>遂有一蝇飞入其鼻。<a id="a-Nh"></a>久闷不出。<a id="a-Ni"></a>通达眼鼻遽喎眉须即落。<a id="a-Nj"></a>迷惑失道精神沮丧。<a id="a-Nk"></a>未几之间便遇恶疾。<a id="a-Nl"></a>不经一年而死。<a id="a-Nm"></a>临终之际蝇遂飞出。<a id="a-Nn"></a>还入妻鼻。<a id="a-No"></a>其妻得病。<a id="a-Np"></a>岁余复卒。</p>
  <p id="aNq">唐河间邢文宗。<a id="a-Nr"></a>家接幽燕。<a id="a-Ns"></a>禀性粗险。<a id="a-Nt"></a>贞观年中。<a id="a-Nu"></a>忽遭恶风疾。<a id="a-Nv"></a>旬日之间眉须落尽。<a id="a-Nw"></a>于后就寺归忏。<a id="a-Nx"></a>自云。<a id="a-Ny"></a>近者使向幽州路。<a id="a-Nz"></a>逢一客将绢十余匹。<a id="a-O0"></a>迥泽无人。<a id="a-O1"></a>因即却杀。<a id="a-O2"></a>此人云。<a id="a-O3"></a>将向城内欲买经纸。<a id="a-O4"></a>终不得免。<a id="a-O5"></a>少间属一老僧复欲南出遇文宗。<a id="a-O6"></a>惧事发觉挥刀拟僧。<a id="a-O7"></a>僧叩头曰。<a id="a-O8"></a>乞存性命。<a id="a-O9"></a>誓愿终身不言。<a id="a-OA"></a>文宗杀之。<a id="a-OB"></a>弃之草间。<a id="a-OC"></a>经二十余日。<a id="a-OD"></a>行还过僧死处。<a id="a-OE"></a>时当暑月。<a id="a-OF"></a>疑皆烂坏。<a id="a-OG"></a>试往视之。<a id="a-OH"></a>俨如生日。<a id="a-OI"></a>宗因下马以策筑僧之口。<a id="a-OJ"></a>口出一蝇。<a id="a-OK"></a>飞鸣清彻。<a id="a-OL"></a>直入宗鼻。<a id="a-OM"></a>久闷不出。<a id="a-ON"></a>因得大患。<a id="a-OO"></a>岁余而死(右二验出冥报拾遗)</p>
 </body>
</html>