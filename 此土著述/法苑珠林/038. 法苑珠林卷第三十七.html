<!doctype html>
<html id="z3IBWiH1Qy" data-ver="875">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第三十七</h1>
  <h2 id="a2">敬塔篇第三十五(此有六部)</h2>
  <p id="a3">述意部 引证部 兴造部 感福部 旋绕部 修故部。</p>
  <p data-pb></p>
  <h2 id="a4">述意部第一</h2>
  <p id="a5">惟。<a id="a-6"></a>如来应现。<a id="a-7"></a>妙色显于三千。<a id="a-8"></a>正觉韬光。<a id="a-9"></a>遗形传于八万。<a id="a-A"></a>是以塔踊灵山影留石窟。<a id="a-B"></a>刻檀画氎之仪。<a id="a-C"></a>铸金镂玉之状。<a id="a-D"></a>全身碎身之迹。<a id="a-E"></a>聚塔散塔之奇。<a id="a-F"></a>而光曜重昏福资含识。<a id="a-G"></a>致使英声遐美邪徒结信。<a id="a-H"></a>肇启育王之始。<a id="a-I"></a>终传大唐之初。<a id="a-J"></a>自历代繁兴神化非一。<a id="a-K"></a>故经曰。<a id="a-L"></a>正法住正法灭。<a id="a-M"></a>意存兹乎。</p>
  <h2 id="aN">引证部第二</h2>
  <p id="aO">如观佛三昧经云。<a id="a-P"></a>佛留影石室。<a id="a-Q"></a>在那干呵罗国毒龙池侧。<a id="a-R"></a>佛坐龙石室窟中。<a id="a-S"></a>为龙作十八变。<a id="a-T"></a>踊身入石。<a id="a-U"></a>犹如明镜。<a id="a-V"></a>在于石内映现于外。<a id="a-W"></a>远望则见近望不现。<a id="a-X"></a>诸天百千。<a id="a-Y"></a>供养佛影亦说法(迄今不灭待至弥勒)</p>
  <p id="aZ">又大集经云。<a id="a-a"></a>忉利天城东照明园中有佛发塔。<a id="a-b"></a>城南粗涩园中有佛衣塔。<a id="a-c"></a>城西欢喜园中有佛钵塔。<a id="a-d"></a>城北驾御园中有佛牙塔。</p>
  <p id="ae">又智度论云。<a id="a-f"></a>天帝释取菩萨发及衣。<a id="a-g"></a>于天上城东门外立佛发塔衣塔。</p>
  <p id="ah">又育王传云。<a id="a-i"></a>王得信心问道人曰。<a id="a-j"></a>我从来杀害不必以理。<a id="a-k"></a>今修何善得免斯殃。<a id="a-l"></a>答曰。<a id="a-m"></a>唯有起塔供养众僧。<a id="a-n"></a>救诸囚徒赈济贫乏(故譬喻经云。<a id="a-o"></a>王宫内常以四事供养二万沙门。<a id="a-p"></a>尽心备礼。<a id="a-q"></a>不可具述)。<a id="a-r"></a>王曰。<a id="a-s"></a>何处可起塔。<a id="a-t"></a>道人即以神力左手揜日光。<a id="a-u"></a>作八万四千道。<a id="a-v"></a>散照阎浮提。<a id="a-w"></a>所照之处皆可起塔。<a id="a-x"></a>今诸塔处是也。<a id="a-y"></a>时王欲建舍利塔将四部兵众至王舍城。<a id="a-z"></a>取阿阇世王佛塔中舍利。<a id="a-10"></a>还复修治此塔与先无异。<a id="a-11"></a>如是更取七佛塔中舍利。<a id="a-12"></a>至众摩村中。<a id="a-13"></a>时诸龙王将王入龙宫中。<a id="a-14"></a>王从龙索舍利供养。<a id="a-15"></a>龙即分与之。<a id="a-16"></a>时王作八万四千金银琉璃颇梨箧盛佛舍利。<a id="a-17"></a>又作八万四千宝瓶以盛此箧。<a id="a-18"></a>又作无量百千幢幡伞盖。<a id="a-19"></a>使诸鬼神各持舍利供养之具。<a id="a-1A"></a>敕诸鬼神言。<a id="a-1B"></a>于阎浮提至于海际。<a id="a-1C"></a>城邑聚落满一亿家者。<a id="a-1D"></a>为世尊立塔。<a id="a-1E"></a>时有国名德叉尸罗。<a id="a-1F"></a>有三十六亿家。<a id="a-1G"></a>彼国人语鬼神言。<a id="a-1H"></a>可三十六箧舍利与我等起立佛塔。<a id="a-1I"></a>王作方便国中人少者令分与彼。<a id="a-1J"></a>令满家数而立为塔。<a id="a-1K"></a>时巴连弗邑有上座。<a id="a-1L"></a>名曰耶舍。<a id="a-1M"></a>王诣彼所白上座曰。<a id="a-1N"></a>我欲一日之中立八万四千佛塔遍此阎浮提。<a id="a-1O"></a>意愿如是。<a id="a-1P"></a>时彼上座白言。<a id="a-1Q"></a>善哉大王。<a id="a-1R"></a>克后十五日日正食时。<a id="a-1S"></a>令此阎浮提一时起诸佛塔。<a id="a-1T"></a>如是依数。<a id="a-1U"></a>乃至一日之中立八万四千塔。<a id="a-1V"></a>世间人民兴庆无量。<a id="a-1W"></a>共号曰阿育王塔。</p>
  <p id="a1X">又大阿育王经云。<a id="a-1Y"></a>八国共分舍利。<a id="a-1Z"></a>阿阇世王分数得八万四千。<a id="a-1a"></a>又别得佛口髭。<a id="a-1b"></a>还国道中逢难。<a id="a-1c"></a>头禾龙王从其求舍利分。<a id="a-1d"></a>阿阇世王不与。<a id="a-1e"></a>便语言。<a id="a-1f"></a>我是龙王力能坏汝国土。<a id="a-1g"></a>阿阇世王怖畏。<a id="a-1h"></a>即以佛髭与之。<a id="a-1i"></a>龙还于须弥山下高八万四千里。<a id="a-1j"></a>于下起水精塔。<a id="a-1k"></a>阿阇世王得还国。<a id="a-1l"></a>以紫金函盛舍利。<a id="a-1m"></a>作千岁灯火于五殑伽河水中置塔埋之。<a id="a-1n"></a>后阿育得其国土。<a id="a-1o"></a>王娶夫人。<a id="a-1p"></a>身长八尺。<a id="a-1q"></a>发亦同等。<a id="a-1r"></a>众相具足。<a id="a-1s"></a>王令相师观之。<a id="a-1t"></a>师言。<a id="a-1u"></a>当为王生金色之子。<a id="a-1v"></a>王即拜为第二夫人。<a id="a-1w"></a>后还有身。<a id="a-1x"></a>足满十月。<a id="a-1y"></a>王有缘事宜出外行。<a id="a-1z"></a>王太后妒嫉。<a id="a-20"></a>便作方便共欲除之。<a id="a-21"></a>募觅猪母即应产者。<a id="a-22"></a>语第二夫人言。<a id="a-23"></a>卿是年少甫尔始产不可露面视天。<a id="a-24"></a>以被覆面。<a id="a-25"></a>即生金子光照宫中。<a id="a-26"></a>盗持儿去杀之即以猪子着其边。<a id="a-27"></a>便骂言。<a id="a-28"></a>汝云当为王生金色之子。<a id="a-29"></a>何故生猪。<a id="a-2A"></a>便取轮头拍。<a id="a-2B"></a>囚内后园中令服菜茹。<a id="a-2C"></a>王还闻之不悦。<a id="a-2D"></a>久久之后。<a id="a-2E"></a>王出行园见之忆念迎取归宫。<a id="a-2F"></a>第二夫人渐得亲近。<a id="a-2G"></a>具说情状。<a id="a-2H"></a>王闻惊怖。<a id="a-2I"></a>即杀八万四千夫人。<a id="a-2J"></a>阿育王后于城外。<a id="a-2K"></a>造立地狱治诸罪人。<a id="a-2L"></a>佛知王杀诸夫人应堕地狱。<a id="a-2M"></a>即遣消散比丘化王。<a id="a-2N"></a>王发信寤问比丘言。<a id="a-2O"></a>杀八万四千夫人罪可得赎不。<a id="a-2P"></a>道人言。<a id="a-2Q"></a>各为人起一塔。<a id="a-2R"></a>塔下着一舍利。<a id="a-2S"></a>当得脱罪耳。<a id="a-2T"></a>王即寻觅阿阇世王舍利。<a id="a-2U"></a>有国相父。<a id="a-2V"></a>年百二十。<a id="a-2W"></a>将五百人取本舍利。<a id="a-2X"></a>王得大喜。<a id="a-2Y"></a>即分与鬼神。<a id="a-2Z"></a>各还所部。<a id="a-2a"></a>令一日一时同戴八万四千刹。<a id="a-2b"></a>诸鬼神言。<a id="a-2c"></a>多隔山障不得相知。<a id="a-2d"></a>王言。<a id="a-2e"></a>汝曹但还治槃护刹安铃。<a id="a-2f"></a>我当使阿修伦以手摸日四天下亦同时震。</p>
  <p id="a2g">又阿育经云。<a id="a-2h"></a>塔成造千二百织成幡及杂华。<a id="a-2i"></a>未得悬幡。<a id="a-2j"></a>王身崩没。<a id="a-2k"></a>塔成已六日。<a id="a-2l"></a>王请僧至园供养。<a id="a-2m"></a>时有优波崛多罗汉。<a id="a-2n"></a>将一万八千阿罗汉受王请。<a id="a-2o"></a>尊者崛多颜貌端正身体柔软。<a id="a-2p"></a>而王体丑陋肌肤粗涩。<a id="a-2q"></a>尊者即说偈言。</p>
  <p id="a2r">我行布施时　　净心好财物</p>
  <p id="a2s">不如王行施　　以沙施于佛</p>
  <p id="a2t">王告大臣。<a id="a-2u"></a>我以沙施佛报获如是。<a id="a-2v"></a>云何而不修敬于世尊。<a id="a-2w"></a>王后寻佛弟子迦葉阿难等所有佛在世时弟子塔庙。<a id="a-2x"></a>躬到塔所具展哀情。<a id="a-2y"></a>责心修敬。<a id="a-2z"></a>各兴种种供养更立大塔。<a id="a-30"></a>各舍十万两珍宝供养是塔。<a id="a-31"></a>次至薄拘罗塔应当供养。<a id="a-32"></a>王问彼有何功德。<a id="a-33"></a>崛多尊者答曰。<a id="a-34"></a>彼无病第一。<a id="a-35"></a>乃至不为人说一句法寂默无言。<a id="a-36"></a>王曰。<a id="a-37"></a>以一钱供养。<a id="a-38"></a>诸臣白王言。<a id="a-39"></a>功德既等。<a id="a-3A"></a>何故于此供养一钱。<a id="a-3B"></a>王告之曰。<a id="a-3C"></a>听吾所说偈。</p>
  <p id="a3D">虽除无明痴　　智慧能鉴察</p>
  <p id="a3E">虽有薄拘罗　　于世何所益</p>
  <p id="a3F">时彼一钱还来至王所。<a id="a-3G"></a>时大臣辈见是希有事。<a id="a-3H"></a>异口同音赞彼。<a id="a-3I"></a>呜呼尊者少欲知足。<a id="a-3J"></a>乃至不须一钱。<a id="a-3K"></a>王多供养菩提树不绝。<a id="a-3L"></a>夫人名曰低舍罗絺多。<a id="a-3M"></a>作念。<a id="a-3N"></a>王极爱念于我。<a id="a-3O"></a>念王今舍我珍宝至菩提树间。<a id="a-3P"></a>我方便杀树令死。<a id="a-3Q"></a>王不得往可得与我相娱。<a id="a-3R"></a>夫人即遣人以热乳浇之。<a id="a-3S"></a>树枯叶落。<a id="a-3T"></a>王闻是语闷迷躄地。<a id="a-3U"></a>夫人见王忧愁不乐。<a id="a-3V"></a>当悦王心。<a id="a-3W"></a>白王曰。<a id="a-3X"></a>若无彼树我命亦无。<a id="a-3Y"></a>如来于彼树得道。<a id="a-3Z"></a>彼树既无。<a id="a-3a"></a>何用活耶。<a id="a-3b"></a>复以冷乳灌之。<a id="a-3c"></a>彼树更生。<a id="a-3d"></a>王闻欢喜诣于树下。<a id="a-3e"></a>目不暂舍。<a id="a-3f"></a>以千瓮香汤溉灌菩提树。<a id="a-3g"></a>倍复严好增长茂盛。<a id="a-3h"></a>后王洁净身心。<a id="a-3i"></a>手执香炉在于殿上。<a id="a-3j"></a>向西方作礼心念口言。<a id="a-3k"></a>如来贤圣弟子在诸方者。<a id="a-3l"></a>怜愍我故。<a id="a-3m"></a>受我供养。<a id="a-3n"></a>如是语时。<a id="a-3o"></a>有三十万比丘悉来集。<a id="a-3p"></a>彼大众中十万是阿罗汉。<a id="a-3q"></a>二十万是学人及凡夫。<a id="a-3r"></a>宫人太子群臣共王所作功德无量不可述尽。</p>
  <p id="a3s">又杂阿含经云。<a id="a-3t"></a>阿育王问比丘言。<a id="a-3u"></a>谁于佛法中能行大施。<a id="a-3v"></a>诸比丘言。<a id="a-3w"></a>给孤独长者最行大施。<a id="a-3x"></a>王问彼施几许。<a id="a-3y"></a>比丘答曰。<a id="a-3z"></a>以舍亿千金。<a id="a-40"></a>王闻已。<a id="a-41"></a>彼长者尚能舍亿千金。<a id="a-42"></a>我今为王何缘复以亿千金施。<a id="a-43"></a>当以亿百千金施。<a id="a-44"></a>乃至用私藏尽。<a id="a-45"></a>将此阎浮提夫人婇女太子大臣。<a id="a-46"></a>总施与圣僧。<a id="a-47"></a>后用四十亿金。<a id="a-48"></a>还复赎取。<a id="a-49"></a>如是计校总用九十六亿千金。<a id="a-4A"></a>乃至王得重病自知命尽。<a id="a-4B"></a>常愿以亿百千金作功德。<a id="a-4C"></a>今愿不满便就后世。<a id="a-4D"></a>唯减四亿未满。<a id="a-4E"></a>王即辨诸珍宝送与鸡头摩寺。<a id="a-4F"></a>乃至以半阿摩勒果。<a id="a-4G"></a>送与僧。<a id="a-4H"></a>礼拜僧足问讯大圣。<a id="a-4I"></a>众等我领此阎浮提。<a id="a-4J"></a>是我所有。<a id="a-4K"></a>今者顿尽。<a id="a-4L"></a>不得自在。<a id="a-4M"></a>唯此半果哀愍纳受令我得福。<a id="a-4N"></a>上座耶舍令研磨着石榴羹中行之。<a id="a-4O"></a>一切皆得周遍。<a id="a-4P"></a>王复问傍臣曰。<a id="a-4Q"></a>谁是阎浮提王。<a id="a-4R"></a>诸臣启言。<a id="a-4S"></a>大王是也。<a id="a-4T"></a>时王从卧起而坐。<a id="a-4U"></a>顾望四方合掌作礼。<a id="a-4V"></a>念诸佛功德。<a id="a-4W"></a>心念口言。<a id="a-4X"></a>我今复以此阎浮提施与三宝。<a id="a-4Y"></a>时王书纸上而封缄之。<a id="a-4Z"></a>以齿印印之。<a id="a-4a"></a>作如是事毕。<a id="a-4b"></a>即便无常。<a id="a-4c"></a>尔时太子及诸人民兴种种供养葬送。<a id="a-4d"></a>如王之法而阇维之。</p>
  <p id="a4e">又法益经云。<a id="a-4f"></a>今是大地属于三宝。<a id="a-4g"></a>云何而立太子为王。<a id="a-4h"></a>诸臣闻已。<a id="a-4i"></a>议出四亿金。<a id="a-4j"></a>送与寺中将赎其地。</p>
  <p id="a4k">又善见论云。<a id="a-4l"></a>阿育王以金钱九十六亿起八万四千宝塔复大种种布施。</p>
  <p data-pb></p>
  <h2 id="a4m">兴造部第三</h2>
  <p id="a4n">述曰。<a id="a-4o"></a>上来所引经论兴置所由。<a id="a-4p"></a>其已知乎。<a id="a-4q"></a>然未识塔义是何。<a id="a-4r"></a>复有几种。<a id="a-4s"></a>所为之人复通凡不。<a id="a-4t"></a>答曰。<a id="a-4u"></a>梵汉不同翻译前后。<a id="a-4v"></a>致有多名文有讹正。<a id="a-4w"></a>所云塔者。<a id="a-4x"></a>或云塔婆。<a id="a-4y"></a>此云方坟。<a id="a-4z"></a>或云支提。<a id="a-50"></a>翻为灭恶生善处。<a id="a-51"></a>或云斗薮波。<a id="a-52"></a>此云护赞。<a id="a-53"></a>若人赞叹拥护叹者。<a id="a-54"></a>西梵正音名为窣堵波。<a id="a-55"></a>此土云庙。<a id="a-56"></a>庙者貌也。<a id="a-57"></a>即是灵庙也。<a id="a-58"></a>安塔有其三意。<a id="a-59"></a>一表人胜。<a id="a-5A"></a>二令他信。<a id="a-5B"></a>三为报恩。<a id="a-5C"></a>若是凡夫比丘有德望者亦得起塔。<a id="a-5D"></a>余者不合。<a id="a-5E"></a>若立支提有其四种。<a id="a-5F"></a>一生处。<a id="a-5G"></a>二得道处。<a id="a-5H"></a>三转法轮处。<a id="a-5I"></a>四涅槃处。<a id="a-5J"></a>诸佛生处及得道处。<a id="a-5K"></a>此二定有支提。<a id="a-5L"></a>生必在阿输柯树下。<a id="a-5M"></a>此云无忧树。<a id="a-5N"></a>此是夫人生太子之处。<a id="a-5O"></a>即号此树为生处支提。<a id="a-5P"></a>如来得道在于菩提树下。<a id="a-5Q"></a>即呼此树下为得道支提。<a id="a-5R"></a>如来转法轮及涅槃处。<a id="a-5S"></a>此二无定。<a id="a-5T"></a>初转法轮为五比丘在于鹿苑。<a id="a-5U"></a>纵广各二十五寻。<a id="a-5V"></a>一寻八尺。<a id="a-5W"></a>古人身大故。<a id="a-5X"></a>一寻八尺合二十丈。<a id="a-5Y"></a>今天竺人处处多立转法轮。<a id="a-5Z"></a>取一好处而依此量。<a id="a-5a"></a>竖三柱安三轮。<a id="a-5b"></a>表佛昔日三转法轮相。<a id="a-5c"></a>即名此处为转法轮支提。<a id="a-5d"></a>如来入涅槃处安置舍利。<a id="a-5e"></a>即名此处为涅槃支提。<a id="a-5f"></a>现今立寺名涅槃寺。<a id="a-5g"></a>此则为定。<a id="a-5h"></a>若据舍利处处起塔。<a id="a-5i"></a>则为不定。<a id="a-5j"></a>此四亦名窣堵波。</p>
  <p id="a5k">又毗婆沙论云。<a id="a-5l"></a>若人起大塔如来生处转法轮处。<a id="a-5m"></a>若人取小石为塔。<a id="a-5n"></a>其福等前。<a id="a-5o"></a>大塔所为尊故。<a id="a-5p"></a>若为如来大梵起大塔。<a id="a-5q"></a>或起小塔。<a id="a-5r"></a>以所为同故其福无量。<a id="a-5s"></a>又阿含经云。<a id="a-5t"></a>有四种人应起塔。<a id="a-5u"></a>一如来。<a id="a-5v"></a>二辟支佛。<a id="a-5w"></a>三声闻。<a id="a-5x"></a>四轮王。</p>
  <p id="a5y">又十二因缘经云。<a id="a-5z"></a>有八人得起塔。<a id="a-60"></a>一如来。<a id="a-61"></a>二菩萨。<a id="a-62"></a>三缘觉。<a id="a-63"></a>四罗汉。<a id="a-64"></a>五那含。<a id="a-65"></a>六斯陀含。<a id="a-66"></a>七须陀洹。<a id="a-67"></a>八轮王。<a id="a-68"></a>若轮王已下起塔安一露槃。<a id="a-69"></a>见之不得礼。<a id="a-6A"></a>以非圣塔故。<a id="a-6B"></a>初果二露槃。<a id="a-6C"></a>乃至如来安八露槃。<a id="a-6D"></a>八槃已上并是佛塔。</p>
  <p id="a6E">又僧祇律云。<a id="a-6F"></a>初起僧伽蓝时。<a id="a-6G"></a>先规度好地将作塔处。<a id="a-6H"></a>不得在南。<a id="a-6I"></a>不得在西。<a id="a-6J"></a>应在东。<a id="a-6K"></a>应在北。<a id="a-6L"></a>不侵佛地僧地。<a id="a-6M"></a>应在西在南作僧房。<a id="a-6N"></a>佛塔高显处作。<a id="a-6O"></a>不得塔院内浣染晒衣唾地。<a id="a-6P"></a>得为佛塔四面作龛。<a id="a-6Q"></a>作师子鸟兽种种彩画。<a id="a-6R"></a>内悬幡盖。<a id="a-6S"></a>得为佛塔。<a id="a-6T"></a>四面造种园林华果。<a id="a-6U"></a>是中出华应供养塔。<a id="a-6V"></a>若树檀越自种檀越。<a id="a-6W"></a>言是中华供养佛果与僧食。<a id="a-6X"></a>佛言。<a id="a-6Y"></a>应从檀越语。<a id="a-6Z"></a>若华多。<a id="a-6a"></a>者得与华。<a id="a-6b"></a>鬘家。<a id="a-6c"></a>语言。<a id="a-6d"></a>尔许华作鬘。<a id="a-6e"></a>与我余者。<a id="a-6f"></a>与我尔许直。<a id="a-6g"></a>若得直得用然灯买。<a id="a-6h"></a>香以供养佛兼得治塔若直多者得置佛无尽物中。<a id="a-6i"></a>若人言佛无贪怒痴但自庄严用是华果而受乐者。<a id="a-6j"></a>得罪报重。</p>
  <p id="a6k">佛言。<a id="a-6l"></a>亦得作支提。<a id="a-6m"></a>有舍利者名塔。<a id="a-6n"></a>无舍利者名支提。<a id="a-6o"></a>如佛生处得道处转法轮处佛泥洹处菩萨像辟支佛像佛脚迹处。<a id="a-6p"></a>此诸支提得安佛华盖供养。<a id="a-6q"></a>若供养中上者供养佛塔。<a id="a-6r"></a>下者供养支提。<a id="a-6s"></a>若猝风雨来应收供养具。<a id="a-6t"></a>随近安之。<a id="a-6u"></a>不得言我是上座我是阿练若乞食大德等。<a id="a-6v"></a>得越毗尼罪。<a id="a-6w"></a>若塔僧物贼来急时不得藏弃。<a id="a-6x"></a>佛物庄严佛像。<a id="a-6y"></a>僧座具。<a id="a-6z"></a>应敷安置种种饮食。<a id="a-70"></a>令贼见相。<a id="a-71"></a>若起慈心。<a id="a-72"></a>贼问比丘莫畏出来年少应看。<a id="a-73"></a>若贼猝至不得藏物者。<a id="a-74"></a>应言一切行无常。<a id="a-75"></a>作是语已舍去。<a id="a-76"></a>是名难法。</p>
  <p data-pb></p>
  <h2 id="a77">感福部第四</h2>
  <p id="a78">如小未曾有经云。<a id="a-79"></a>佛告阿难。<a id="a-7A"></a>若有一人尽四天下满中草木。<a id="a-7B"></a>皆悉为人。<a id="a-7C"></a>得四道果及辟支佛。<a id="a-7D"></a>尽寿四事供养所须具足。<a id="a-7E"></a>至灭度后一一起塔。<a id="a-7F"></a>香华幢旛宝盖供养。<a id="a-7G"></a>复造帝释大庄严殿。<a id="a-7H"></a>用八万四千宝柱。<a id="a-7I"></a>八万四千宝窗。<a id="a-7J"></a>八万四千天井宝窗。<a id="a-7K"></a>八万四千楼橹馆阁。<a id="a-7L"></a>四出围绕众宝校饰。<a id="a-7M"></a>若有善男子善女人。<a id="a-7N"></a>作如上百千亿大庄严殿。<a id="a-7O"></a>用施四方僧。<a id="a-7P"></a>其福虽多。<a id="a-7Q"></a>然不如有人于佛般涅槃后。<a id="a-7R"></a>以如芥子舍利起塔大如庵摩勒果。<a id="a-7S"></a>其刹如针。<a id="a-7T"></a>上施槃盖。<a id="a-7U"></a>如酸枣叶。<a id="a-7V"></a>若佛形像如[麩-夫+廣]麦大。<a id="a-7W"></a>胜前功德满足百倍不及一。<a id="a-7X"></a>千倍万倍百千万倍所不能及不可称量。<a id="a-7Y"></a>阿难。<a id="a-7Z"></a>当知如来。<a id="a-7a"></a>无量功德。<a id="a-7b"></a>戒分定分智慧分解脱分解脱知见分无量功德。<a id="a-7c"></a>有大神通变化及六波罗蜜。<a id="a-7d"></a>如是等无量功德。<a id="a-7e"></a>又无上依经云。<a id="a-7f"></a>阿难向佛合掌而作是言。<a id="a-7g"></a>我于今日入王舍城乞食。<a id="a-7h"></a>见一大重阁庄严新成内外宛密。<a id="a-7i"></a>若有清信人布施四方僧并具四事。<a id="a-7j"></a>若如来灭后取佛舍利如芥子大。<a id="a-7k"></a>安立塔中。<a id="a-7l"></a>起塔如阿摩罗子大。<a id="a-7m"></a>戴刹如针大。<a id="a-7n"></a>露槃如枣叶大。<a id="a-7o"></a>造佛如麦子大。<a id="a-7p"></a>此二功德何者为胜。<a id="a-7q"></a>佛告阿难。<a id="a-7r"></a>如满四天下四果圣人及辟支佛。<a id="a-7s"></a>如甘蔗林竹荻麻田等。<a id="a-7t"></a>若有一人尽寿供养四事具足。<a id="a-7u"></a>及入涅槃后悉起大塔。<a id="a-7v"></a>供养然灯烧香衣服幢幡等。<a id="a-7w"></a>阿难。<a id="a-7x"></a>于意云何。<a id="a-7y"></a>是人功德多不。<a id="a-7z"></a>阿难言。<a id="a-80"></a>甚多。<a id="a-81"></a>世尊。<a id="a-82"></a>阿难且致。<a id="a-83"></a>又如帝释天宫住处。<a id="a-84"></a>有大飞阁名常胜殿。<a id="a-85"></a>种种宝庄各八万四千。<a id="a-86"></a>若有清信男子女人。<a id="a-87"></a>造作如是常胜宝殿。<a id="a-88"></a>百千拘胝施与四方众僧。<a id="a-89"></a>若复有人如来般涅槃后。<a id="a-8A"></a>取舍利如芥子大。<a id="a-8B"></a>造塔如阿摩罗子大。<a id="a-8C"></a>戴刹如针大。<a id="a-8D"></a>露槃如枣叶大。<a id="a-8E"></a>造佛形像如麦子大。<a id="a-8F"></a>此功德胜前所说百分不及一。<a id="a-8G"></a>千万亿分乃至阿僧祇数分所不及一。<a id="a-8H"></a>何以故。<a id="a-8I"></a>如来无量功德故。<a id="a-8J"></a>纵碎娑婆世界末为微尘。<a id="a-8K"></a>以此次第悉是四沙门果及辟支佛。<a id="a-8L"></a>若有清信男女尽形供养。<a id="a-8M"></a>及以灭后起塔供养。<a id="a-8N"></a>亦不如取舍利如芥子大。<a id="a-8O"></a>乃至造像如麦子大。<a id="a-8P"></a>此功德前所说百分千万亿分不及一分。<a id="a-8Q"></a>乃至算数譬喻所不能及。<a id="a-8R"></a>如是阿难。<a id="a-8S"></a>一切如来昔在因地。<a id="a-8T"></a>知众生界自性清净。<a id="a-8U"></a>客尘烦恼之所污浊。<a id="a-8V"></a>然不入众生清净界中。<a id="a-8W"></a>能为一切众生说深妙法。<a id="a-8X"></a>除烦恼障。<a id="a-8Y"></a>不应生下劣心。<a id="a-8Z"></a>以大量故。<a id="a-8a"></a>于诸众生尊重心。<a id="a-8b"></a>起大师敬。<a id="a-8c"></a>起般若。<a id="a-8d"></a>起阇那。<a id="a-8e"></a>起大悲。<a id="a-8f"></a>依此五法。<a id="a-8g"></a>菩萨得入阿鞞跋致位(此云不退)依如实知证大方便得阿耨菩提。</p>
  <p id="a8h">又涅槃经云。<a id="a-8i"></a>若于佛法僧供养一香灯。<a id="a-8j"></a>乃至献一华则生不动国。<a id="a-8k"></a>善守佛僧物涂扫僧佛地。<a id="a-8l"></a>造像塔如母指。<a id="a-8m"></a>常生欢喜心。<a id="a-8n"></a>亦生不动国。<a id="a-8o"></a>此即净土常严不为三灾所动也。</p>
  <p id="a8p">又僧祇律云。<a id="a-8q"></a>佛于拘萨罗国游行时。<a id="a-8r"></a>婆罗门耕地见世尊过。<a id="a-8s"></a>持牛杖拄地礼佛。<a id="a-8t"></a>世尊见已便发微笑。<a id="a-8u"></a>诸比丘白佛。<a id="a-8v"></a>何因缘故笑。<a id="a-8w"></a>唯愿欲闻。<a id="a-8x"></a>佛告诸比丘。<a id="a-8y"></a>是婆罗门今礼二佛。<a id="a-8z"></a>诸比丘白言。<a id="a-90"></a>何等二佛。<a id="a-91"></a>佛告比丘。<a id="a-92"></a>礼我杖下有迦葉佛塔。<a id="a-93"></a>诸比丘白佛。<a id="a-94"></a>愿见迦葉佛塔。</p>
  <p id="a95">佛告诸比丘。<a id="a-96"></a>汝从此婆罗门索土块并是地。<a id="a-97"></a>即便索之。<a id="a-98"></a>时婆罗门便与之。<a id="a-99"></a>得已。<a id="a-9A"></a>尔时世尊即现出迦葉佛七宝塔。<a id="a-9B"></a>高一由延。<a id="a-9C"></a>其面广半由延。<a id="a-9D"></a>婆罗门见已。<a id="a-9E"></a>便白佛言。<a id="a-9F"></a>我姓迦葉。<a id="a-9G"></a>是我迦葉土堆。<a id="a-9H"></a>尔时世尊即于彼处作迦葉佛塔。<a id="a-9I"></a>诸比丘白佛。<a id="a-9J"></a>我得授泥不。<a id="a-9K"></a>佛言。<a id="a-9L"></a>得授。<a id="a-9M"></a>即说偈言。</p>
  <p id="a9N">真金百千担　　持用行布施</p>
  <p id="a9O">不如一团泥　　敬心治佛塔</p>
  <p id="a9P">尔时世尊敬过去佛故。<a id="a-9Q"></a>便自作礼。<a id="a-9R"></a>诸比丘亦礼佛说偈言。</p>
  <p id="a9S">人等百千金　　持用行布施</p>
  <p id="a9T">不如一善心　　恭敬礼佛塔</p>
  <p id="a9U">尔时比丘即持香华来奉世尊。<a id="a-9V"></a>敬过去佛故。<a id="a-9W"></a>即持供养塔。<a id="a-9X"></a>佛即说偈言。</p>
  <p id="a9Y">百千车真金　　持用行布施</p>
  <p id="a9Z">不如一善心　　香华供养塔</p>
  <p id="a9a">尔时大众云集。<a id="a-9b"></a>佛告舍利弗。<a id="a-9c"></a>汝为诸人说法。<a id="a-9d"></a>佛说偈言。</p>
  <p id="a9e">百千阎浮提　　满中真金施</p>
  <p id="a9f">不如一法施　　随顺令修行</p>
  <p id="a9g">尔时座中有得道者。<a id="a-9h"></a>佛说偈言。</p>
  <p id="a9i">百千世界中　　满中真金施</p>
  <p id="a9j">不如一法施　　随顺见真谛</p>
  <p id="a9k">又法句喻经云。<a id="a-9l"></a>昔佛在世时。<a id="a-9m"></a>遣一罗汉。<a id="a-9n"></a>名曰须曼。<a id="a-9o"></a>持佛发爪至罽宾国南山之中造佛塔。<a id="a-9p"></a>寺中常有五百罗汉。<a id="a-9q"></a>旦夕烧香绕塔礼拜。<a id="a-9r"></a>时山中有五百猕猴。<a id="a-9s"></a>见僧绕塔礼拜供养。<a id="a-9t"></a>即共负石学僧作塔绕之礼拜。<a id="a-9u"></a>于时天雨山水瀑涨。<a id="a-9v"></a>五百猕猴一时没死。<a id="a-9w"></a>生忉利天。<a id="a-9x"></a>七宝宫殿巍巍无量。<a id="a-9y"></a>衣食自然快乐无极。<a id="a-9z"></a>既得生天各自念言。<a id="a-A0"></a>我等何缘得来生此。<a id="a-A1"></a>即以天眼观见前身。<a id="a-A2"></a>作其猕猴。<a id="a-A3"></a>由学众僧戏为作塔。<a id="a-A4"></a>山水所漂命终生此。<a id="a-A5"></a>即共相将赍持香华。<a id="a-A6"></a>从天下来供养死尸。<a id="a-A7"></a>回诣佛所礼拜问讯。<a id="a-A8"></a>佛为说法。<a id="a-A9"></a>五百天子一时皆得须陀洹果。<a id="a-AA"></a>既得果已还归天上。<a id="a-AB"></a>猕猴学僧戏为作塔。<a id="a-AC"></a>尚获福报巍巍乃尔。<a id="a-AD"></a>岂况于人信心造塔宁无果报。</p>
  <p id="aAE">又譬喻经云。<a id="a-AF"></a>昔佛涅槃后。<a id="a-AG"></a>阿育王国有迦罗越。<a id="a-AH"></a>其人福德世间希有。<a id="a-AI"></a>意有所须应念即至。<a id="a-AJ"></a>其家舍宅七宝所成。<a id="a-AK"></a>合内妇女端正少双。<a id="a-AL"></a>昼夜娱乐快乐无极。<a id="a-AM"></a>其人信心每常供养二万余僧。<a id="a-AN"></a>阿育王闻便召见之。<a id="a-AO"></a>而语之言。<a id="a-AP"></a>闻卿大富家有何物。<a id="a-AQ"></a>即答王言。<a id="a-AR"></a>家无所有。<a id="a-AS"></a>王不信之。<a id="a-AT"></a>便遣人看。<a id="a-AU"></a>使至唯见门合七重舍宅堂宇。<a id="a-AV"></a>七宝庄严巍巍无量。<a id="a-AW"></a>使入室中不见余物。<a id="a-AX"></a>唯见妇女端正少双。<a id="a-AY"></a>使见即还具以白王。<a id="a-AZ"></a>王意渐解。<a id="a-Aa"></a>时迦罗越知王解已。<a id="a-Ab"></a>便于王前以手东指。<a id="a-Ac"></a>即时空中七宝雨下不可限量。<a id="a-Ad"></a>指余三方亦复如是。<a id="a-Ae"></a>王见乃知是大福德。<a id="a-Af"></a>王即诣寺请问此事。<a id="a-Ag"></a>寺有上座得阿罗汉三明六通。<a id="a-Ah"></a>王问上座。<a id="a-Ai"></a>此迦罗越宿殖何福。<a id="a-Aj"></a>所须自然应念即至。<a id="a-Ak"></a>上座答王。<a id="a-Al"></a>乃往过去九十一劫。<a id="a-Am"></a>毗婆尸佛入涅槃后。<a id="a-An"></a>迦罗越尔时与其四人同共造塔。<a id="a-Ao"></a>用心偏殷。<a id="a-Ap"></a>造塔成已。<a id="a-Aq"></a>复以七宝及取好花上塔头上。<a id="a-Ar"></a>四面散下而以供养。<a id="a-As"></a>发誓愿言。<a id="a-At"></a>使我世世食福自然常不断绝。<a id="a-Au"></a>缘是功德。<a id="a-Av"></a>从是以来九十一劫不堕恶道。<a id="a-Aw"></a>天上人中食福自然快乐无极。<a id="a-Ax"></a>尔时但愿食福无尽不愿度脱。<a id="a-Ay"></a>故至今日唯受胜福未得道迹。</p>
  <p id="aAz">又大悲经云。<a id="a-B0"></a>佛告阿难。<a id="a-B1"></a>若人乐着三有果报。<a id="a-B2"></a>于佛福田若行布施诸余善根。<a id="a-B3"></a>愿我世世莫入涅槃。<a id="a-B4"></a>以此善根不入涅槃。<a id="a-B5"></a>无有是处。<a id="a-B6"></a>是人虽不乐求涅槃。<a id="a-B7"></a>然于佛所种诸善根。<a id="a-B8"></a>我说是人必入涅槃也。</p>
  <p id="aB9">又百缘经云。<a id="a-BA"></a>昔佛在世时。<a id="a-BB"></a>舍卫城中有一长者。<a id="a-BC"></a>其家巨富财宝无量不可称计。<a id="a-BD"></a>生一男儿端正殊妙世所希有。<a id="a-BE"></a>其儿两手各把金钱。<a id="a-BF"></a>取已还生无有穷尽。<a id="a-BG"></a>父母欢喜因为立字。<a id="a-BH"></a>名曰宝手。<a id="a-BI"></a>年渐长大慈心孝顺。<a id="a-BJ"></a>好喜布施。<a id="a-BK"></a>有人来乞申其两手出好金钱。<a id="a-BL"></a>寻以施之。<a id="a-BM"></a>后与诸人出城游观。<a id="a-BN"></a>前到祇洹见佛相好。<a id="a-BO"></a>心怀欢喜顶礼请佛及比丘僧。<a id="a-BP"></a>愿受我供。<a id="a-BQ"></a>阿难语言。<a id="a-BR"></a>设供须财。<a id="a-BS"></a>于是宝手即申两手。<a id="a-BT"></a>金钱雨落。<a id="a-BU"></a>须臾满地。<a id="a-BV"></a>积聚过人。<a id="a-BW"></a>佛敕阿难。<a id="a-BX"></a>令为营供。<a id="a-BY"></a>饭食讫已。<a id="a-BZ"></a>佛为说法得须陀洹。<a id="a-Ba"></a>归辞父母求乞出家。<a id="a-Bb"></a>既出家已得阿罗汉果。<a id="a-Bc"></a>阿难见已而白佛言。<a id="a-Bd"></a>宝手比丘宿殖何福生于豪族。<a id="a-Be"></a>手出金钱取无穷尽。<a id="a-Bf"></a>又值世尊出家得道。<a id="a-Bg"></a>佛告阿难。<a id="a-Bh"></a>昔迦葉佛入涅槃后。<a id="a-Bi"></a>有迦翅王。<a id="a-Bj"></a>收其舍利造四宝塔。<a id="a-Bk"></a>时有长者见竖塔庙心生随喜持一金钱安着塔下。<a id="a-Bl"></a>发愿而去。<a id="a-Bm"></a>缘是功德不堕恶道。<a id="a-Bn"></a>天上人中常有金钱受福快乐。<a id="a-Bo"></a>乃至今者遭值于我出家得道。</p>
  <p id="aBp">又百缘经云。<a id="a-Bq"></a>佛在世时。<a id="a-Br"></a>迦毗罗卫城中有一长者。<a id="a-Bs"></a>财宝无量。<a id="a-Bt"></a>其妇怀妊生一男儿。<a id="a-Bu"></a>容貌端正世所希有。<a id="a-Bv"></a>然其生时顶上自然有摩尼宝盖遍覆城上。<a id="a-Bw"></a>父母欢喜。<a id="a-Bx"></a>因为立字。<a id="a-By"></a>名曰宝盖。<a id="a-Bz"></a>渐长值佛出家得罗汉果。<a id="a-C0"></a>佛告比丘。<a id="a-C1"></a>乃往过去九十一劫。<a id="a-C2"></a>有佛出世号毗婆尸。<a id="a-C3"></a>迁神入涅槃后。<a id="a-C4"></a>有国王名槃头末帝。<a id="a-C5"></a>收取舍利造四宝塔。<a id="a-C6"></a>高一由旬。<a id="a-C7"></a>而供养之。<a id="a-C8"></a>时有商人入海采宝安隐得来。<a id="a-C9"></a>即以摩尼宝珠盖其塔头发愿而去。<a id="a-CA"></a>缘是功德九十一劫不堕恶趣。<a id="a-CB"></a>天上人中常有宝盖。<a id="a-CC"></a>随共而生。<a id="a-CD"></a>乃至今者得值于我出家获道。<a id="a-CE"></a>闻佛所说欢喜奉行。</p>
  <p id="aCF">又百缘经云。<a id="a-CG"></a>佛在世时迦毗罗卫城中。<a id="a-CH"></a>有一长者财宝无量不可称计。<a id="a-CI"></a>其妇生一男儿。<a id="a-CJ"></a>端正殊妙世所希有。<a id="a-CK"></a>头上自然有摩尼珠。<a id="a-CL"></a>时父母因为立字。<a id="a-CM"></a>名曰宝珠。<a id="a-CN"></a>年渐长大见佛出家成阿罗汉果。<a id="a-CO"></a>入城乞食。<a id="a-CP"></a>时宝珠故在头上。<a id="a-CQ"></a>城中人民怪其所以。<a id="a-CR"></a>竞来看之。<a id="a-CS"></a>深自惭耻还归所止。<a id="a-CT"></a>白言。<a id="a-CU"></a>世尊。<a id="a-CV"></a>我此头上有此宝珠不能使去。<a id="a-CW"></a>今者乞食为人蚩笑。<a id="a-CX"></a>愿佛世尊见却此珠。</p>
  <p id="aCY">佛告比丘。<a id="a-CZ"></a>汝但语珠。<a id="a-Ca"></a>我今生分已尽更不须汝。<a id="a-Cb"></a>如是三说珠自当去。<a id="a-Cc"></a>比丘受教宝珠不现。<a id="a-Cd"></a>时诸比丘请佛为说宿业因缘。<a id="a-Ce"></a>佛告比丘。<a id="a-Cf"></a>乃往过去九十一劫。<a id="a-Cg"></a>有佛出世号毗婆尸。<a id="a-Ch"></a>入涅槃后。<a id="a-Ci"></a>时彼国王名槃头末帝。<a id="a-Cj"></a>收其舍利造四宝塔。<a id="a-Ck"></a>高一由旬。<a id="a-Cl"></a>而供养之。<a id="a-Cm"></a>时彼国王入塔礼拜。<a id="a-Cn"></a>持一摩尼宝珠系着枨头。<a id="a-Co"></a>发愿而去。<a id="a-Cp"></a>缘是功德九十一劫不堕三涂。<a id="a-Cq"></a>天上人中常有宝珠。<a id="a-Cr"></a>在其顶上受天快乐。<a id="a-Cs"></a>至今值佛出家得阿罗汉果。<a id="a-Ct"></a>比丘闻已欢喜奉行。</p>
  <p data-pb></p>
  <h2 id="aCu">旋绕部第五</h2>
  <p id="aCv">如菩萨本行经云。<a id="a-Cw"></a>昔佛在世时。<a id="a-Cx"></a>佛与阿难入舍卫城而行乞食。<a id="a-Cy"></a>时彼城中有一婆罗门。<a id="a-Cz"></a>从外而来。<a id="a-D0"></a>见佛出城光相巍巍。<a id="a-D1"></a>时婆罗门欢喜踊跃。<a id="a-D2"></a>绕佛一匝作礼而去。<a id="a-D3"></a>佛便微笑告阿难言。<a id="a-D4"></a>此婆罗门见佛欢喜。<a id="a-D5"></a>以清净心绕佛一匝。<a id="a-D6"></a>以此功德。<a id="a-D7"></a>从是以后二十五劫不堕恶道天上人中快乐无极。<a id="a-D8"></a>竟二十五劫得辟支佛。<a id="a-D9"></a>名持观那只梨。<a id="a-DA"></a>以是因缘若人旋佛及旋佛塔。<a id="a-DB"></a>所生之处得福无量也。</p>
  <p id="aDC">又提谓经云。<a id="a-DD"></a>长者提谓白佛言。<a id="a-DE"></a>散华烧香然灯礼拜。<a id="a-DF"></a>是为供养。<a id="a-DG"></a>旋塔得何等福。<a id="a-DH"></a>佛言。<a id="a-DI"></a>旋塔有五福德。<a id="a-DJ"></a>一后世得端正好色。<a id="a-DK"></a>二得声音好。<a id="a-DL"></a>三得生天上。<a id="a-DM"></a>四得生王侯家。<a id="a-DN"></a>五得泥洹道。<a id="a-DO"></a>何因缘得端正好色。<a id="a-DP"></a>由见佛像欢喜故。<a id="a-DQ"></a>何缘得声音好。<a id="a-DR"></a>由旋塔说经故。<a id="a-DS"></a>何缘得生天上。<a id="a-DT"></a>由当旋塔时意不犯戒故。<a id="a-DU"></a>何缘得生王侯家。<a id="a-DV"></a>由头面礼佛足故。<a id="a-DW"></a>何缘得泥洹道。<a id="a-DX"></a>由有余福故。<a id="a-DY"></a>佛言。<a id="a-DZ"></a>旋塔有三法。<a id="a-Da"></a>一足举时当念足举。<a id="a-Db"></a>二足下时当念足下。<a id="a-Dc"></a>三不得左右顾视唾寺中地。<a id="a-Dd"></a>右绕者。<a id="a-De"></a>经律之中制令右绕。<a id="a-Df"></a>若左绕行为神所呵。<a id="a-Dg"></a>乃至左绕麦[卄/積]为俗所责。<a id="a-Dh"></a>其徒众矣。<a id="a-Di"></a>今时行事者。<a id="a-Dj"></a>顺于天时面西北转。<a id="a-Dk"></a>右肩袒膊向佛而恭也。<a id="a-Dl"></a>或旋百匝十匝七匝三匝。<a id="a-Dm"></a>各有所表。<a id="a-Dn"></a>且论常行三匝者。<a id="a-Do"></a>表供养三尊止三毒。<a id="a-Dp"></a>净三业灭三恶道。<a id="a-Dq"></a>得值三宝故。<a id="a-Dr"></a>华严经偈云。</p>
  <p id="aDs">始欲旋塔　　当愿众生　　施行福祐</p>
  <p id="aDt">究畅道意　　绕塔三匝　　当愿众生</p>
  <p id="aDu">得一向意　　永绝三毒</p>
  <p id="aDv">又贤者五戒经云。<a id="a-Dw"></a>旋塔三匝者表敬三尊。<a id="a-Dx"></a>一佛二法三僧。<a id="a-Dy"></a>亦念灭三毒。<a id="a-Dz"></a>一贪二嗔三痴。<a id="a-E0"></a>又三千威仪云。<a id="a-E1"></a>绕塔有五事。<a id="a-E2"></a>一低头视地。<a id="a-E3"></a>二不得蹈虫。<a id="a-E4"></a>三不得左右顾视。<a id="a-E5"></a>四不得唾塔前地上。<a id="a-E6"></a>五不得中住与人语。</p>
 </body>
</html>