<!doctype html>
<html id="z3IBWjx1Ra" data-ver="1313">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七十五</h1>
  <h2 id="a2">十恶篇第八十四之三</h2>
  <h2 id="a3">邪淫部第六(此别三部)</h2>
  <p id="a4">述意部 呵欲部 奸伪部。</p>
  <p data-pb></p>
  <h2 id="a5">述意部第一</h2>
  <p id="a6">淫声败德。<a id="a-7"></a>智者之所不行。<a id="a-8"></a>欲相迷神。<a id="a-9"></a>圣人之所皆离。<a id="a-A"></a>是以周幽丧国。<a id="a-B"></a>信褒姒之愆。<a id="a-C"></a>晋献亡家。<a id="a-D"></a>实孋姬之罪。<a id="a-E"></a>独角山上。<a id="a-F"></a>不寤骑颈之羞。<a id="a-G"></a>期在庙堂。<a id="a-H"></a>宁寤焚身之痛。<a id="a-I"></a>皆为欲界众生不修观解。<a id="a-J"></a>系地烦恼不能断伏。<a id="a-K"></a>且地水火风。<a id="a-L"></a>谁为宰主。<a id="a-M"></a>身受心法。<a id="a-N"></a>本性皆空。<a id="a-O"></a>薄皮厚皮周旋不净。<a id="a-P"></a>生藏熟藏秽恶难论。<a id="a-Q"></a>常欲牵人堕三恶道。<a id="a-R"></a>是以菩萨大士常修观行。<a id="a-S"></a>臭处流溢遍身皆满。<a id="a-T"></a>六尘怨贼每相触恼。<a id="a-U"></a>五阴旃陀难可亲近。<a id="a-V"></a>凡夫颠倒纵此贪迷。<a id="a-W"></a>妄见妖姿恋着华态。<a id="a-X"></a>皓齿丹唇长眉高髻。<a id="a-Y"></a>弄影逶迤增妍美艳。<a id="a-Z"></a>所以雒川解佩。<a id="a-a"></a>能税驾于陈王。<a id="a-b"></a>汉曲弄珠。<a id="a-c"></a>遂留情于交浦。<a id="a-d"></a>巫山台上。<a id="a-e"></a>托云雨以去来。<a id="a-f"></a>麻姑水侧。<a id="a-g"></a>寄泉流而还往。<a id="a-h"></a>遂使然香之气。<a id="a-i"></a>迥袭韩寿之衣。<a id="a-j"></a>弹琴之曲。<a id="a-k"></a>悬领相如之意。<a id="a-l"></a>或因荐枕而成亲。<a id="a-m"></a>或藉挂冠而为密。<a id="a-n"></a>岂知形如聚沫。<a id="a-o"></a>质似浮云。<a id="a-p"></a>内外俱空。<a id="a-q"></a>须臾散灭。<a id="a-r"></a>举身不净。<a id="a-s"></a>合体无常。<a id="a-t"></a>方弃沟渠以充蝼蚁。<a id="a-u"></a>凡是众生有此邪行。<a id="a-v"></a>乖梵天道障菩提业。<a id="a-w"></a>为四趣因感三涂果。<a id="a-x"></a>是知三有之本寔由淫业。<a id="a-y"></a>六趣之报特因爱染。<a id="a-z"></a>以润业偏重故圣制不为也。</p>
  <h2 id="a10">呵欲部第二</h2>
  <p id="a11">第一明贪欲滋多者。<a id="a-12"></a>如涅槃经偈云。</p>
  <p id="a13">若常愁苦　　愁遂增多　　如人喜眠</p>
  <p id="a14">眠则滋多　　贪淫嗜酒　　亦复如是</p>
  <p id="a15">又正法念经偈云。</p>
  <p id="a16">如火益干薪　　增长火炽然</p>
  <p id="a17">如是受乐者　　爱火转增长</p>
  <p id="a18">薪火虽炽然　　人皆能舍离</p>
  <p id="a19">爱火烧世间　　缠绵不可舍</p>
  <p id="a1A">又智度论偈云。</p>
  <p id="a1B">世人愚惑　　贪着五欲　　至死不舍</p>
  <p id="a1C">为之后世　　受无量苦　　譬如愚人</p>
  <p id="a1D">贪着好果　　上树食之　　不肯时下</p>
  <p id="a1E">人伐其树　　树倾乃堕　　身首毁坏</p>
  <p id="a1F">痛苦而死　　得时乐少　　失时苦多</p>
  <p id="a1G">如蜜涂刀　　舐者贪甜　　不知伤舌</p>
  <p id="a1H">后受大苦</p>
  <p id="a1I">成实论偈云。</p>
  <p id="a1J">贪欲实苦　　凡夫颠倒　　妄生乐想</p>
  <p id="a1K">智者见苦　　见苦则断　　受欲无厌</p>
  <p id="a1L">如饮碱水　　转增其渴　　以增渴故</p>
  <p id="a1M">何得有乐　　譬如狗咬　　血涂枯骨</p>
  <p id="a1N">增涎唾合　　想谓有美　　贪欲亦尔</p>
  <p id="a1O">于无味中　　邪倒力故　　谓为受味</p>
  <p id="a1P">故知色欲　　苦实乐虚　　要无贪求</p>
  <p id="a1Q">方名真乐</p>
  <p id="a1R">第二明观女不净者。<a id="a-1S"></a>但惟诸女。<a id="a-1T"></a>外假容仪。<a id="a-1U"></a>内怀臭秽。<a id="a-1V"></a>迷人着相。<a id="a-1W"></a>不觉虚诳。<a id="a-1X"></a>唯大智者能知可恶也。<a id="a-1Y"></a>又禅秘要经云。<a id="a-1Z"></a>长老目连得罗汉道。<a id="a-1a"></a>本妇将从。<a id="a-1b"></a>盛服庄严欲坏目连。<a id="a-1c"></a>目连尔时为说偈言。</p>
  <p id="a1d">汝身骨干立　　皮肉相缠裹</p>
  <p id="a1e">不净内充满　　无一是好物</p>
  <p id="a1f">韦囊盛屎溺　　九孔常流出</p>
  <p id="a1g">如鬼无所宜　　何足以自贵</p>
  <p id="a1h">汝身如行厕　　薄皮以自覆</p>
  <p id="a1i">智者所弃远　　如人舍厕去</p>
  <p id="a1j">若人知汝身　　如我所恶厌</p>
  <p id="a1k">一切皆远离　　如人避圊厕</p>
  <p id="a1l">汝身自庄严　　华香以璎珞</p>
  <p id="a1m">凡夫所贪爱　　智者所不惑</p>
  <p id="a1n">汝是不净聚　　集诸秽恶物</p>
  <p id="a1o">如庄严厕舍　　愚人以为好</p>
  <p id="a1p">汝胁肋着脊　　如椽依梁栋</p>
  <p id="a1q">五藏在腹内　　不净如屎箧</p>
  <p id="a1r">汝身如粪舍　　愚夫所贪保</p>
  <p id="a1s">饰以珠璎珞　　外好如画瓶</p>
  <p id="a1t">若人欲染空　　始终不可着</p>
  <p id="a1u">汝欲来烧我　　如蛾自投火</p>
  <p id="a1v">一切诸欲毒　　我今已灭尽</p>
  <p id="a1w">五欲已远离　　魔网已坏裂</p>
  <p id="a1x">我心如虚空　　一切无所著</p>
  <p id="a1y">正使天欲来　　不能染我心</p>
  <p id="a1z">又增一阿含经云。<a id="a-20"></a>宁以火烧铁锥而刺于眼。<a id="a-21"></a>不以视色兴起乱想。<a id="a-22"></a>又正法念经云。<a id="a-23"></a>女人之性心多嫉妒。<a id="a-24"></a>以是因缘。<a id="a-25"></a>女人死后多生饿鬼趣中。<a id="a-26"></a>虽有美言心如毒害。<a id="a-27"></a>强知虚诈能惑世间。</p>
  <p id="a28">等三明女人难亲可厌者。<a id="a-29"></a>故优填王经偈云。</p>
  <p id="a2A">女人最为恶　　难与为因缘</p>
  <p id="a2B">恩爱一缚着　　牵人入罪门</p>
  <p id="a2C">非直牵人入恶道。<a id="a-2D"></a>天中退落亦由女惑。<a id="a-2E"></a>故正法念经偈云。</p>
  <p id="a2F">天中大系缚　　无过于女色</p>
  <p id="a2G">女人缚诸天　　将至三恶道</p>
  <p id="a2H">又智度论云。<a id="a-2I"></a>菩萨观欲种种不净。<a id="a-2J"></a>于诸衰中女衰最重。<a id="a-2K"></a>火刀雷电霹雳怨家毒蛇之属。<a id="a-2L"></a>犹可暂近。<a id="a-2M"></a>女人悭妒。<a id="a-2N"></a>嗔谄妖秽。<a id="a-2O"></a>斗诤贪嫉。<a id="a-2P"></a>不可亲近。<a id="a-2Q"></a>故佛说偈云。</p>
  <p id="a2R">宁以赤铁　　宛转眼中　　不以散心</p>
  <p id="a2S">邪视女色　　含笑作姿　　憍幔羞惭</p>
  <p id="a2T">回面[目*聶]眼　　美言妒嗔　　行步妖秽</p>
  <p id="a2U">以惑于人　　淫罗欲网　　人皆投身</p>
  <p id="a2V">坐卧行立　　回眄巧媚　　薄智愚人</p>
  <p id="a2W">为之心醉　　执剑向敌　　是犹可胜</p>
  <p id="a2X">女贼害人　　是不可禁　　毒蛇含毒</p>
  <p id="a2Y">犹可手捉　　女情惑人　　是不可触</p>
  <p id="a2Z">又增一经偈云。</p>
  <p id="a2a">莫与女交通　　亦莫共言语</p>
  <p id="a2b">有能远离者　　则离于八难</p>
  <p id="a2c">故萨遮尼干子经尼干子说偈云。</p>
  <p id="a2d">自妻不生足　　好淫他妇女</p>
  <p id="a2e">是人无惭愧　　受苦常无乐</p>
  <p id="a2f">现在未来世　　受苦及打缚</p>
  <p id="a2g">舍身生地狱　　受苦常无乐</p>
  <p id="a2h">又杂譬喻经云。<a id="a-2i"></a>佛在世时。<a id="a-2j"></a>有一婆罗门生于两女。<a id="a-2k"></a>女皆端正。<a id="a-2l"></a>乃故悬金。<a id="a-2m"></a>九十日内募索有能诃我女丑者。<a id="a-2n"></a>便当与金。<a id="a-2o"></a>竟无募者。<a id="a-2p"></a>将至佛所。<a id="a-2q"></a>佛便诃言。<a id="a-2r"></a>此女皆丑无有一好。<a id="a-2s"></a>阿难白佛言。<a id="a-2t"></a>此女实好。<a id="a-2u"></a>而佛言恶。<a id="a-2v"></a>有何不好。<a id="a-2w"></a>佛言。<a id="a-2x"></a>人眼不视色是为好眼。<a id="a-2y"></a>耳鼻口亦尔。<a id="a-2z"></a>身不着细滑。<a id="a-30"></a>是为好身。<a id="a-31"></a>手不盗他财。<a id="a-32"></a>是为好手。<a id="a-33"></a>今观此女眼视色。<a id="a-34"></a>耳听音。<a id="a-35"></a>鼻嗅香。<a id="a-36"></a>身喜细滑。<a id="a-37"></a>手喜盗财。<a id="a-38"></a>如此之者。<a id="a-39"></a>皆不好也。</p>
  <p id="a3A">又佛说日明菩萨经云。<a id="a-3B"></a>菩萨呵色欲法。<a id="a-3C"></a>女色者世间之枷锁。<a id="a-3D"></a>凡夫恋着不能自拔。<a id="a-3E"></a>女色者世间之重患。<a id="a-3F"></a>凡夫困之至死不免。<a id="a-3G"></a>女色者世间之衰祸。<a id="a-3H"></a>凡夫遭之无厄不至。<a id="a-3I"></a>行者既得舍之。<a id="a-3J"></a>若复顾念。<a id="a-3K"></a>是为从狱得出还复思入。<a id="a-3L"></a>从狂得正而复乐之。<a id="a-3M"></a>从病得差复思得病。<a id="a-3N"></a>智者怒之。<a id="a-3O"></a>知其狂而颠蹶死无日矣。<a id="a-3P"></a>凡夫重色甘为之仆。<a id="a-3Q"></a>终身驰骤为之辛苦。<a id="a-3R"></a>虽复呋质寸斩锋镝交至。<a id="a-3S"></a>甘心受之不以为患。<a id="a-3T"></a>狂人乐狂不是过也。<a id="a-3U"></a>行者若能弃之不顾。<a id="a-3V"></a>是则破枷脱锁恶狂厌病。<a id="a-3W"></a>离于衰祸。<a id="a-3X"></a>既安且吉。<a id="a-3Y"></a>得出牢狱永无患难。<a id="a-3Z"></a>女人之相其言如蜜。<a id="a-3a"></a>而其心如毒。<a id="a-3b"></a>譬如渟渊澄。<a id="a-3c"></a>镜而蛟龙居之。<a id="a-3d"></a>金山宝窟而师子处之。<a id="a-3e"></a>当知此害不可暂近。<a id="a-3f"></a>室家不和妇人之由。<a id="a-3g"></a>毁宗败族妇人之罪。<a id="a-3h"></a>实是阴贼灭人慧明。<a id="a-3i"></a>亦是猎围鲜得出者。<a id="a-3j"></a>譬如高罗群鸟落之不能奋飞。<a id="a-3k"></a>又如密网众鱼投之刳肠俎肌。<a id="a-3l"></a>亦如暗坑无目投之如蛾赴火。<a id="a-3m"></a>是以智者知而远之。<a id="a-3n"></a>不受其害恶而秽之。<a id="a-3o"></a>不为此物之所惑也。</p>
  <p id="a3p">又佛般泥洹经云。<a id="a-3q"></a>佛告柰女。<a id="a-3r"></a>好邪淫者有五自妨。<a id="a-3s"></a>一多声不好。<a id="a-3t"></a>二王法所疾。<a id="a-3u"></a>三怀异多疑。<a id="a-3v"></a>四死入地狱。<a id="a-3w"></a>五地狱罪竟受畜生形。<a id="a-3x"></a>皆罪所致。<a id="a-3y"></a>能自灭心不邪淫者有五增福。<a id="a-3z"></a>一多人称誉。<a id="a-40"></a>二不畏县官。<a id="a-41"></a>三身得安隐。<a id="a-42"></a>四死上天生五从意清净得泥洹道。</p>
  <p data-pb></p>
  <h2 id="a43">奸伪部第三</h2>
  <p id="a44">又旧杂譬喻经云。<a id="a-45"></a>昔有大姓家子端正。<a id="a-46"></a>以金作女像语父母言。<a id="a-47"></a>有女似此者。<a id="a-48"></a>儿乃当取。<a id="a-49"></a>时他国有女。<a id="a-4A"></a>貌亦端正。<a id="a-4B"></a>亦作金男。<a id="a-4C"></a>白父母言。<a id="a-4D"></a>有男似此。<a id="a-4E"></a>乃当嫁之。<a id="a-4F"></a>父母各闻便远娉合。<a id="a-4G"></a>时国王举镜自照。<a id="a-4H"></a>谓群臣曰。<a id="a-4I"></a>天下人颜有如我不。<a id="a-4J"></a>诸臣答曰。<a id="a-4K"></a>臣闻彼国有男端正无比。<a id="a-4L"></a>则遣使请之。<a id="a-4M"></a>使至告之。<a id="a-4N"></a>王欲见贤者。<a id="a-4O"></a>则严车进去已自念。<a id="a-4P"></a>王以我明达故来相呼。<a id="a-4Q"></a>则还取书而见妇与奴为奸怅然怀憾。<a id="a-4R"></a>为之结气。<a id="a-4S"></a>颜色衰丑。<a id="a-4T"></a>臣见如此。<a id="a-4U"></a>谓行道消瘦。<a id="a-4V"></a>马厩安之。<a id="a-4W"></a>夜于厩中见王正大夫人与马下人私通。<a id="a-4X"></a>心乃自寤。<a id="a-4Y"></a>王大夫人尚当如此。<a id="a-4Z"></a>何况我妇。<a id="a-4a"></a>意解心悦颜色如故。<a id="a-4b"></a>则与王相见。<a id="a-4c"></a>王曰。<a id="a-4d"></a>何因止外三日。<a id="a-4e"></a>答曰。<a id="a-4f"></a>臣来有忘。<a id="a-4g"></a>还归取之。<a id="a-4h"></a>而见妇与奴为奸。<a id="a-4i"></a>意忿颜色衰变。<a id="a-4j"></a>故住厩中三日。<a id="a-4k"></a>昨见王正夫人来与养马儿私通。<a id="a-4l"></a>夫人乃尔。<a id="a-4m"></a>何况余人。<a id="a-4n"></a>意解颜色复故。<a id="a-4o"></a>王言。<a id="a-4p"></a>我妇尚尔。<a id="a-4q"></a>何况凡女。<a id="a-4r"></a>两人俱舍。<a id="a-4s"></a>便入山中。<a id="a-4t"></a>剃发作沙门。<a id="a-4u"></a>思惟女人不可从事。<a id="a-4v"></a>精进不懈俱得辟支佛道。</p>
  <p id="a4w">又旧杂譬喻经云。<a id="a-4x"></a>昔有妇人生一女。<a id="a-4y"></a>端正无比。<a id="a-4z"></a>年始三岁。<a id="a-50"></a>国王取视呼道人相。<a id="a-51"></a>后堪为夫人不。<a id="a-52"></a>道人报王。<a id="a-53"></a>此女有夫。<a id="a-54"></a>王后得之。<a id="a-55"></a>王言。<a id="a-56"></a>我当牢藏。<a id="a-57"></a>岂可后得。<a id="a-58"></a>便呼鹤来。<a id="a-59"></a>汝处在何。<a id="a-5A"></a>鹤白王言。<a id="a-5B"></a>我止大山。<a id="a-5C"></a>半腹有树。<a id="a-5D"></a>人畜不历。<a id="a-5E"></a>下有洄水。<a id="a-5F"></a>船所不行。<a id="a-5G"></a>王言。<a id="a-5H"></a>我以此女寄汝将养。<a id="a-5I"></a>便撮持去。<a id="a-5J"></a>日日从王。<a id="a-5K"></a>取饭与女。<a id="a-5L"></a>如是久后。<a id="a-5M"></a>上有一聚卒为水漂去。<a id="a-5N"></a>有一树枝逐水下流。<a id="a-5O"></a>有一男子得抱持树。<a id="a-5P"></a>堕洄水中不得去洄。<a id="a-5Q"></a>岸有蒲桃树。<a id="a-5R"></a>踊出住倚山傍。<a id="a-5S"></a>男子寻之。<a id="a-5T"></a>得上鹤树。<a id="a-5U"></a>与女私通。<a id="a-5V"></a>女便藏之。<a id="a-5W"></a>鹤觉女身重。<a id="a-5X"></a>左右求得男子。<a id="a-5Y"></a>举撮弃之。<a id="a-5Z"></a>如事白王。<a id="a-5a"></a>王曰。<a id="a-5b"></a>前道人善巧相人也。<a id="a-5c"></a>师曰。<a id="a-5d"></a>人有宿对非力所制。<a id="a-5e"></a>逢对则可。<a id="a-5f"></a>畜生亦尔。</p>
  <p id="a5g">又旧杂譬喻经云。<a id="a-5h"></a>昔有国王护持女急。<a id="a-5i"></a>王夫人语太子曰。<a id="a-5j"></a>我为汝母。<a id="a-5k"></a>生来不见国中。<a id="a-5l"></a>欲一回出。<a id="a-5m"></a>汝可白王。<a id="a-5n"></a>如是至三。<a id="a-5o"></a>太子白王。<a id="a-5p"></a>王则听可。<a id="a-5q"></a>太子自为御车。<a id="a-5r"></a>群臣于路奉迎设拜。<a id="a-5s"></a>夫人出手开张令人得见。<a id="a-5t"></a>太子见女人面如是。<a id="a-5u"></a>便诈腹痛而还。<a id="a-5v"></a>夫人言曰。<a id="a-5w"></a>我无相甚矣。<a id="a-5x"></a>太子自念。<a id="a-5y"></a>我母尚当如此。<a id="a-5z"></a>何况余乎。<a id="a-60"></a>夜便委国舍去入山游观。<a id="a-61"></a>时道边有树。<a id="a-62"></a>下有泉水。<a id="a-63"></a>太子上树逢见梵志。<a id="a-64"></a>独行入水池浴。<a id="a-65"></a>出已饭食作术。<a id="a-66"></a>吐出一壶。<a id="a-67"></a>壶中有女。<a id="a-68"></a>与屏处室。<a id="a-69"></a>梵志得卧。<a id="a-6A"></a>女人腹吐一壶。<a id="a-6B"></a>壶中有男。<a id="a-6C"></a>复与共卧。<a id="a-6D"></a>卧已吞壶。<a id="a-6E"></a>须臾之顷梵志起已。<a id="a-6F"></a>复内妇着壶中。<a id="a-6G"></a>吞已杖持而去。<a id="a-6H"></a>太子归国白王。<a id="a-6I"></a>请梵志及诸臣下。<a id="a-6J"></a>作三人食。<a id="a-6K"></a>持着一边。<a id="a-6L"></a>梵志既至。<a id="a-6M"></a>言我独自。<a id="a-6N"></a>太子曰。<a id="a-6O"></a>梵志汝当出妇共食。<a id="a-6P"></a>梵志不得已出妇。<a id="a-6Q"></a>太子曰。<a id="a-6R"></a>妇汝当出夫共食。<a id="a-6S"></a>如是至三。<a id="a-6T"></a>不得已出男共食。<a id="a-6U"></a>食已便去。<a id="a-6V"></a>王问太子。<a id="a-6W"></a>汝何因知之。<a id="a-6X"></a>答曰。<a id="a-6Y"></a>我母观国。<a id="a-6Z"></a>我为御车。<a id="a-6a"></a>母开出手令人见之。<a id="a-6b"></a>我念女人能多乐欲。<a id="a-6c"></a>便诈腹痛。<a id="a-6d"></a>还入山中。<a id="a-6e"></a>见梵志藏妇。<a id="a-6f"></a>腹中如是女人奸不可绝。<a id="a-6g"></a>愿太王放赦宫中自在行来。<a id="a-6h"></a>王敕后宫。<a id="a-6i"></a>其欲行者任从志也。<a id="a-6j"></a>师曰。<a id="a-6k"></a>天下不可信者。<a id="a-6l"></a>女人是也。</p>
  <p id="a6m">又旧譬喻经云。<a id="a-6n"></a>昔有四姓。<a id="a-6o"></a>藏妇不使人见。<a id="a-6p"></a>妇值青衣人。<a id="a-6q"></a>作地突与琢银儿私通。<a id="a-6r"></a>夫后觉妇。<a id="a-6s"></a>妇言。<a id="a-6t"></a>我生不邪行。<a id="a-6u"></a>卿莫妄语。<a id="a-6v"></a>夫言。<a id="a-6w"></a>吾不信汝。<a id="a-6x"></a>当将汝至神树所立誓。<a id="a-6y"></a>妇言。<a id="a-6z"></a>甚佳。<a id="a-70"></a>夫持斋七日。<a id="a-71"></a>始入斋室。<a id="a-72"></a>妇密语琢银儿。<a id="a-73"></a>汝诈作狂乱头。<a id="a-74"></a>于市逢人抱持。<a id="a-75"></a>牵引弃之。<a id="a-76"></a>夫斋竟便将妇出。<a id="a-77"></a>妇言。<a id="a-78"></a>我不见市。<a id="a-79"></a>卿将我过市。<a id="a-7A"></a>琢银儿便来抱持。<a id="a-7B"></a>诈狂卧地。<a id="a-7C"></a>妇便号呼其夫。<a id="a-7D"></a>何为使人抱持我耶。<a id="a-7E"></a>夫言。<a id="a-7F"></a>此是狂人。<a id="a-7G"></a>何须记录。<a id="a-7H"></a>夫妇俱到神所叩头言。<a id="a-7I"></a>我生来不作恶。<a id="a-7J"></a>但为狂人所抱。<a id="a-7K"></a>妇便得活。<a id="a-7L"></a>夫默然而惭。<a id="a-7M"></a>佛言。<a id="a-7N"></a>当知一切女人奸诈如是。<a id="a-7O"></a>不可信也。</p>
  <p id="a7P">又十诵律云。<a id="a-7Q"></a>佛在舍卫国。<a id="a-7R"></a>有一婆罗门生女。<a id="a-7S"></a>面貌端正颜色清净。<a id="a-7T"></a>名曰妙光。<a id="a-7U"></a>相师占曰。<a id="a-7V"></a>是女后当与五百男共通。<a id="a-7W"></a>诸人闻已。<a id="a-7X"></a>女年十二无有求者。<a id="a-7Y"></a>时婆罗门有邻比估客。<a id="a-7Z"></a>常入海采宝。<a id="a-7a"></a>是估客于楼上遥见是女。<a id="a-7b"></a>即生欲心。<a id="a-7c"></a>问余人言。<a id="a-7d"></a>是谁女耶。<a id="a-7e"></a>答是某甲婆罗门女。<a id="a-7f"></a>有取者耶。<a id="a-7g"></a>答言。<a id="a-7h"></a>无有求者。<a id="a-7i"></a>问何故无人求耶。<a id="a-7j"></a>答曰。<a id="a-7k"></a>此女有一过罪。<a id="a-7l"></a>相师占曰。<a id="a-7m"></a>是女后当与五百男子共通。<a id="a-7n"></a>所以无求者。<a id="a-7o"></a>时估客念言。<a id="a-7p"></a>除沙门释子。<a id="a-7q"></a>无入我舍者。<a id="a-7r"></a>即往求取。<a id="a-7s"></a>女到未久。<a id="a-7t"></a>估客结伴欲入海中。<a id="a-7u"></a>唤守门者语言。<a id="a-7v"></a>我欲入海。<a id="a-7w"></a>莫听男子强入我舍。<a id="a-7x"></a>除沙门释子。<a id="a-7y"></a>此是无过人。<a id="a-7z"></a>答言尔。<a id="a-80"></a>去后沙门于舍乞食。<a id="a-81"></a>是女见已语言。<a id="a-82"></a>共我行欲。<a id="a-83"></a>诸比丘不知白佛。<a id="a-84"></a>佛言。<a id="a-85"></a>此舍必有非梵行。<a id="a-86"></a>汝不应往。<a id="a-87"></a>此女后得病。<a id="a-88"></a>于夜命终。<a id="a-89"></a>其家人以庄严具。<a id="a-8A"></a>合弃死处。<a id="a-8B"></a>时有五百群贼。<a id="a-8C"></a>于此处行。<a id="a-8D"></a>见是死女。<a id="a-8E"></a>即生欲心。<a id="a-8F"></a>便就行欲。<a id="a-8G"></a>是女先语沙门婆罗门。<a id="a-8H"></a>共我行欲。<a id="a-8I"></a>以此因缘故堕恶道。<a id="a-8J"></a>彼国北方生作淫龙。<a id="a-8K"></a>名毗摩达多。</p>
  <p id="a8L">正报颂曰。</p>
  <p id="a8M">邪淫入地狱　　登彼刀叶林</p>
  <p id="a8N">热铁钉其口　　洋铜灌入心</p>
  <p id="a8O">毒龙碎骨髓　　金刚鼠食阴</p>
  <p id="a8P">铜柱缘上下　　铁床卧隐深</p>
  <p id="a8Q">习报颂曰。</p>
  <p id="a8R">昏淫乱情色　　受苦无表裹</p>
  <p id="a8S">余业得人身　　自妻常背己</p>
  <p id="a8T">彼此怀猜忌　　孰肯顺情旨</p>
  <p id="a8U">稍有性灵人　　宁得无惭耻</p>
  <p data-pb></p>
  <h2 id="a8V">感应缘(略引十二验)</h2>
  <p id="a8W">汉时有谈生冥婚怪 晋时卢充有冥婚怪 晋时河南有男感女重生怪 晋时张世之有冥婚怪 晋时凭马子感女重生怪 晋时桓道愍感妇重生怪 宋时韩伯子等指庙女像冥婚怪 宋时弘农人感得冥婚怪 齐时王奂妒杀妾冥报怪 齐时陈氏妒割前妇儿冥报怪 唐时岐州王志有冥婚怪 唐时印人妻犯誓外私冥报怪。</p>
  <p id="a8X">汉有谈生者。<a id="a-8Y"></a>年四十无妇。<a id="a-8Z"></a>常感激读经书。<a id="a-8a"></a>通夕不卧。<a id="a-8b"></a>至夜半时。<a id="a-8c"></a>有一姝女。<a id="a-8d"></a>年十五六。<a id="a-8e"></a>姿颜服饰天下无双。<a id="a-8f"></a>来就谈生。<a id="a-8g"></a>遂为夫妇。<a id="a-8h"></a>言曰。<a id="a-8i"></a>我不与人同夜。<a id="a-8j"></a>君慎勿以火照我也。<a id="a-8k"></a>至三年之后。<a id="a-8l"></a>乃可照耳。<a id="a-8m"></a>谈生与为夫妇生一儿。<a id="a-8n"></a>已二岁矣。<a id="a-8o"></a>不能忍夜伺其寐。<a id="a-8p"></a>便盗照视之。<a id="a-8q"></a>其腰已下肉如人腰已上但是枯骨。<a id="a-8r"></a>妇觉遂去。<a id="a-8s"></a>云君负我。<a id="a-8t"></a>我已垂变身。<a id="a-8u"></a>何不能忍一年。<a id="a-8v"></a>而竟相照耶。<a id="a-8w"></a>谈生辞谢洟泣不可复止。<a id="a-8x"></a>云与君虽大义。<a id="a-8y"></a>今将离别。<a id="a-8z"></a>然顾念我儿。<a id="a-90"></a>恐君贫不能自谐。<a id="a-91"></a>活暂逐我去。<a id="a-92"></a>方遗君物。<a id="a-93"></a>谈生逐入华堂兰室。<a id="a-94"></a>物器不凡。<a id="a-95"></a>乃以珠被与之曰。<a id="a-96"></a>可以自给。<a id="a-97"></a>裂取谈生衣裾留之辞别而去。<a id="a-98"></a>后谈生持被诣市。<a id="a-99"></a>睢阳王买之。<a id="a-9A"></a>直钱千万。<a id="a-9B"></a>王识之曰。<a id="a-9C"></a>是我女被。<a id="a-9D"></a>那得在市。<a id="a-9E"></a>此人必发吾女冢。<a id="a-9F"></a>乃收考谈生。<a id="a-9G"></a>谈生具以实对。<a id="a-9H"></a>王犹不信。<a id="a-9I"></a>乃往视女冢。<a id="a-9J"></a>冢全如故。<a id="a-9K"></a>乃复发视。<a id="a-9L"></a>果于棺盖下得衣裾。<a id="a-9M"></a>呼其儿视。<a id="a-9N"></a>貌似王女。<a id="a-9O"></a>王乃信之。<a id="a-9P"></a>即出谈生而复之。<a id="a-9Q"></a>遂以为女婿。<a id="a-9R"></a>表其儿为郎中(右一验出搜神记)</p>
  <p id="a9S">晋时有卢充。<a id="a-9T"></a>范阳人。<a id="a-9U"></a>家西三十里有崔少府墓。<a id="a-9V"></a>年二十时。<a id="a-9W"></a>先冬至一日。<a id="a-9X"></a>出宅西猎戏。<a id="a-9Y"></a>见有一獐便射之。<a id="a-9Z"></a>射己獐倒而复走起。<a id="a-9a"></a>充步步趁之。<a id="a-9b"></a>不觉远去。<a id="a-9c"></a>忽见道北一里间。<a id="a-9d"></a>瓦屋四周有如府舍。<a id="a-9e"></a>不复见獐。<a id="a-9f"></a>到门中有一铃下唱客前。<a id="a-9g"></a>复有一人。<a id="a-9h"></a>捉一襆新衣曰。<a id="a-9i"></a>府君以此衣将迎郎君。<a id="a-9j"></a>充便取着以进见少府。<a id="a-9k"></a>语充曰。<a id="a-9l"></a>尊府君不以仆门鄙陋。<a id="a-9m"></a>近得书为君。<a id="a-9n"></a>索小女为婚。<a id="a-9o"></a>故相迎耳。<a id="a-9p"></a>便以书示充。<a id="a-9q"></a>充父亡时。<a id="a-9r"></a>充虽小然己识父手迹。<a id="a-9s"></a>便即歔欷无复辞托。<a id="a-9t"></a>崔便敕内卢郎已来。<a id="a-9u"></a>便可使女郎庄严就东廊至黄昏内白女郎。<a id="a-9v"></a>严饰竟。<a id="a-9w"></a>崔语充。<a id="a-9x"></a>君可至东廊。<a id="a-9y"></a>既至郎。<a id="a-9z"></a>妇已下车。<a id="a-A0"></a>立席头。<a id="a-A1"></a>即共拜。<a id="a-A2"></a>时为三日供给饮食。<a id="a-A3"></a>三日毕谓充曰。<a id="a-A4"></a>君可归去。<a id="a-A5"></a>若女有相生男。<a id="a-A6"></a>当以相与。<a id="a-A7"></a>生女当自留养。<a id="a-A8"></a>敕外数车送客。<a id="a-A9"></a>充便辞出。<a id="a-AA"></a>崔送至中门执手洟零。<a id="a-AB"></a>出门见一独车驾青牛。<a id="a-AC"></a>又见本所著衣及弓箭。<a id="a-AD"></a>故在门外。<a id="a-AE"></a>寻遣传教。<a id="a-AF"></a>将一人捉襆衣。<a id="a-AG"></a>与充相闻曰。<a id="a-AH"></a>姻媛始尔。<a id="a-AI"></a>别甚怅恨。<a id="a-AJ"></a>今致衣一袭。<a id="a-AK"></a>被缛自副。<a id="a-AL"></a>充便上车去。<a id="a-AM"></a>驰如电逝。<a id="a-AN"></a>须臾至家。<a id="a-AO"></a>母问其故。<a id="a-AP"></a>充悉以状对。<a id="a-AQ"></a>别后四年三月三日。<a id="a-AR"></a>充临水戏。<a id="a-AS"></a>忽见傍水有独车乍沈乍浮。<a id="a-AT"></a>既而上岸。<a id="a-AU"></a>四坐皆见。<a id="a-AV"></a>而充往开其车后户。<a id="a-AW"></a>见崔氏女与四岁男儿共载。<a id="a-AX"></a>女抱儿以还充。<a id="a-AY"></a>又与金鋺别。<a id="a-AZ"></a>并赠诗一首曰。</p>
  <p id="aAa">煌煌灵芝质　　光丽何猗猗</p>
  <p id="aAb">华艳当时显　　嘉会表神奇</p>
  <p id="aAc">含英未及秀　　中夏罗霜萎</p>
  <p id="aAd">荣耀长幽灭　　世路永无施</p>
  <p id="aAe">不寤阴阳运　　哲人忽来仪</p>
  <p id="aAf">今时一别后　　何得重会时</p>
  <p id="aAg">充取儿鋺及诗。<a id="a-Ah"></a>忽然不见。<a id="a-Ai"></a>充后乘车诣市卖鋺。<a id="a-Aj"></a>冀有识者。<a id="a-Ak"></a>有一婢识此鋺。<a id="a-Al"></a>还白大家曰。<a id="a-Am"></a>市中见一人乘车卖崔女郎棺中金鋺。<a id="a-An"></a>大家即是崔氏亲姨母也。<a id="a-Ao"></a>遣儿视之。<a id="a-Ap"></a>果如婢言。<a id="a-Aq"></a>乃上车叙其姓名。<a id="a-Ar"></a>语充曰。<a id="a-As"></a>昔我姨姊少府女出而亡。<a id="a-At"></a>家亲痛之。<a id="a-Au"></a>赠一金鋺着棺中。<a id="a-Av"></a>可说得鋺本末。<a id="a-Aw"></a>充以事对。<a id="a-Ax"></a>儿亦悲咽。<a id="a-Ay"></a>便赍还白母。<a id="a-Az"></a>母即令充家迎儿还五亲悉集。<a id="a-B0"></a>儿有崔氏之状。<a id="a-B1"></a>又有似充之貌。<a id="a-B2"></a>儿鋺俱验。<a id="a-B3"></a>姨母曰。<a id="a-B4"></a>此我外甥也。<a id="a-B5"></a>即字温休。<a id="a-B6"></a>温休者。<a id="a-B7"></a>是幽婚也。<a id="a-B8"></a>儿大为郡守。<a id="a-B9"></a>子孙冠盖相承至今。<a id="a-BA"></a>其后植字子干。<a id="a-BB"></a>有名天下(右一验出续搜神记)</p>
  <p id="aBC">晋武帝世。<a id="a-BD"></a>河间郡有男女。<a id="a-BE"></a>相悦许相配适。<a id="a-BF"></a>既而男从军积年。<a id="a-BG"></a>父母以女别适人。<a id="a-BH"></a>无几而忧死。<a id="a-BI"></a>男还悲痛。<a id="a-BJ"></a>乃至冢所。<a id="a-BK"></a>始欲哭之叙哀。<a id="a-BL"></a>而已不胜其情。<a id="a-BM"></a>遂发冢开棺即时苏活。<a id="a-BN"></a>因负还家将养数日平复。<a id="a-BO"></a>其夫乃往求之。<a id="a-BP"></a>其人不还曰。<a id="a-BQ"></a>卿妇已死。<a id="a-BR"></a>天下岂闻死人可复活耶。<a id="a-BS"></a>此天赐我。<a id="a-BT"></a>非卿妇也。<a id="a-BU"></a>于是相讼。<a id="a-BV"></a>郡县不能决。<a id="a-BW"></a>以谳廷尉。<a id="a-BX"></a>廷尉奏以精诚之至。<a id="a-BY"></a>感于天地故死而更生。<a id="a-BZ"></a>在常理之外。<a id="a-Ba"></a>非礼之所处。<a id="a-Bb"></a>形之所裁。<a id="a-Bc"></a>断以还开冢者(右一验出搜神记)</p>
  <p id="aBd">晋时武都太守李仲文。<a id="a-Be"></a>在郡丧女。<a id="a-Bf"></a>年十八。<a id="a-Bg"></a>权假葬郡城北。<a id="a-Bh"></a>有张世之。<a id="a-Bi"></a>代为郡。<a id="a-Bj"></a>世之男字子长。<a id="a-Bk"></a>年二十。<a id="a-Bl"></a>侍从在厩中。<a id="a-Bm"></a>梦一女年可十七八。<a id="a-Bn"></a>颜色不常。<a id="a-Bo"></a>自言前府君女。<a id="a-Bp"></a>不幸早亡。<a id="a-Bq"></a>会今当更生。<a id="a-Br"></a>心相爱乐故来相就。<a id="a-Bs"></a>如此五六夕。<a id="a-Bt"></a>忽然昼见。<a id="a-Bu"></a>衣服熏香殊绝。<a id="a-Bv"></a>遂为夫妻寝息。<a id="a-Bw"></a>衣皆有污。<a id="a-Bx"></a>如处女焉。<a id="a-By"></a>后仲文遣婢视女墓。<a id="a-Bz"></a>因过世之。<a id="a-C0"></a>妇相闻入厩中。<a id="a-C1"></a>见此女一只履在子长床下。<a id="a-C2"></a>取之啼泣。<a id="a-C3"></a>呼言。<a id="a-C4"></a>发冢。<a id="a-C5"></a>持履归以示仲文。<a id="a-C6"></a>仲文惊愕。<a id="a-C7"></a>遣问世之。<a id="a-C8"></a>君儿何由得亡女履耶。<a id="a-C9"></a>世之呼问。<a id="a-CA"></a>儿具陈本末李张并谓可怪。<a id="a-CB"></a>发棺视之。<a id="a-CC"></a>女体已生肉。<a id="a-CD"></a>颜姿如故。<a id="a-CE"></a>右脚有履。<a id="a-CF"></a>左脚无也。<a id="a-CG"></a>自尔之后遂死肉烂不得生。<a id="a-CH"></a>万恨之心当复何言。<a id="a-CI"></a>泣洟而别。</p>
  <p id="aCJ">晋时东平凭孝将。<a id="a-CK"></a>为广州太守。<a id="a-CL"></a>儿名马子。<a id="a-CM"></a>年二十余。<a id="a-CN"></a>独卧厩中。<a id="a-CO"></a>夜梦见女年十八九。<a id="a-CP"></a>言我是前太守北海徐玄方女。<a id="a-CQ"></a>不幸早亡。<a id="a-CR"></a>亡来出入四年。<a id="a-CS"></a>为鬼所枉杀。<a id="a-CT"></a>案主录当八十余。<a id="a-CU"></a>听我更生。<a id="a-CV"></a>要当有依马子乃得生活。<a id="a-CW"></a>又应为君妻。<a id="a-CX"></a>能从所委见救活不。<a id="a-CY"></a>马子答曰。<a id="a-CZ"></a>可尔。<a id="a-Ca"></a>与马子克期当出。<a id="a-Cb"></a>至期日床前地头发。<a id="a-Cc"></a>正与地平。<a id="a-Cd"></a>令人扫去。<a id="a-Ce"></a>逾分明。<a id="a-Cf"></a>始寤是所梦见者。<a id="a-Cg"></a>遂除左右人。<a id="a-Ch"></a>便渐渐额出。<a id="a-Ci"></a>次头面出。<a id="a-Cj"></a>次项形体顿出。<a id="a-Ck"></a>马子便令坐对榻上。<a id="a-Cl"></a>陈说语言。<a id="a-Cm"></a>奇妙非常遂与马子寝息。<a id="a-Cn"></a>每戒云。<a id="a-Co"></a>我尚虚自节。<a id="a-Cp"></a>问何时得出。<a id="a-Cq"></a>答曰。<a id="a-Cr"></a>出当得本生。<a id="a-Cs"></a>生日尚未至。<a id="a-Ct"></a>遂往厩中。<a id="a-Cu"></a>言语声音人皆闻之。<a id="a-Cv"></a>女计生日至。<a id="a-Cw"></a>女具教马子。<a id="a-Cx"></a>出已养之方法。<a id="a-Cy"></a>语毕拜去。<a id="a-Cz"></a>马子从其言。<a id="a-D0"></a>至日以丹雄鸡一只黍饭一盘。<a id="a-D1"></a>清酒一升。<a id="a-D2"></a>醊其丧前。<a id="a-D3"></a>去厩十余步。<a id="a-D4"></a>祭讫掘棺出开视女身体貌全如故。<a id="a-D5"></a>徐徐抱出着毡帐中。<a id="a-D6"></a>唯心下微暖口有气。<a id="a-D7"></a>令婢四人守养护之。<a id="a-D8"></a>常以青羊乳汁沥其两眼。<a id="a-D9"></a>始开口能咽粥。<a id="a-DA"></a>积渐能语。<a id="a-DB"></a>二百日中持杖起行。<a id="a-DC"></a>一期之后颜色肌肤气力悉复常。<a id="a-DD"></a>乃遣报徐氏。<a id="a-DE"></a>上下尽来。<a id="a-DF"></a>选吉日下礼。<a id="a-DG"></a>娉为夫妇。<a id="a-DH"></a>生二男一女。<a id="a-DI"></a>长男字元庆。<a id="a-DJ"></a>永嘉初为秘书郎中。<a id="a-DK"></a>小男字敬度。<a id="a-DL"></a>作太傅掾。<a id="a-DM"></a>女适济南刘子彦。<a id="a-DN"></a>征士延世之孙(右二验出续搜神记)</p>
  <p id="aDO">晋桓道愍者。<a id="a-DP"></a>谯人也。<a id="a-DQ"></a>晋隆安四年丧妇。<a id="a-DR"></a>道愍内顾甚笃。<a id="a-DS"></a>缠痛无已。<a id="a-DT"></a>其年夜始寝。<a id="a-DU"></a>视屏风上见有人手。<a id="a-DV"></a>惊起炳炬照屏风外。<a id="a-DW"></a>乃其妇也。<a id="a-DX"></a>形貌庄严具如生平。<a id="a-DY"></a>愍了不畏惧。<a id="a-DZ"></a>遂引共卧。<a id="a-Da"></a>言语往还陈叙存亡。<a id="a-Db"></a>愍曰。<a id="a-Dc"></a>卿亡来初无音影。<a id="a-Dd"></a>今夕那得忽还。<a id="a-De"></a>答曰。<a id="a-Df"></a>欲还何极。<a id="a-Dg"></a>人神道殊。<a id="a-Dh"></a>各有司属。<a id="a-Di"></a>无由自任耳。<a id="a-Dj"></a>新妇生时差无余罪。<a id="a-Dk"></a>正常疑君怜爱婢使。<a id="a-Dl"></a>以此妒忌之心受报地狱。<a id="a-Dm"></a>始获免脱。<a id="a-Dn"></a>今当受生为人。<a id="a-Do"></a>故来与君别也。<a id="a-Dp"></a>愍曰。<a id="a-Dq"></a>当生何处。<a id="a-Dr"></a>可得相寻知不。<a id="a-Ds"></a>答曰。<a id="a-Dt"></a>但知当生。<a id="a-Du"></a>不测何处。<a id="a-Dv"></a>一为世人。<a id="a-Dw"></a>无容复知宿命。<a id="a-Dx"></a>何由相寻求耶。<a id="a-Dy"></a>至晓辞去洟泗而别。<a id="a-Dz"></a>愍送至步廊下而归。<a id="a-E0"></a>已而方大怖惧恍惚积日。</p>
  <p id="aE1">宋咸宁中。<a id="a-E2"></a>太常卿韩伯子某。<a id="a-E3"></a>会稽内史王蕴子某。<a id="a-E4"></a>光禄大夫刘耽子某。<a id="a-E5"></a>同游蒋山庙。<a id="a-E6"></a>庙有数妇人像甚端正。<a id="a-E7"></a>某等醉各指像以妻。<a id="a-E8"></a>匹配戏弄之。<a id="a-E9"></a>即以其夕。<a id="a-EA"></a>三人同梦。<a id="a-EB"></a>蒋侯遣传教相闻曰。<a id="a-EC"></a>家子女并丑陋。<a id="a-ED"></a>而猥蒙荣顾。<a id="a-EE"></a>辄克某月某日悉相迎。<a id="a-EF"></a>某等以其梦指适异常。<a id="a-EG"></a>试往相问。<a id="a-EH"></a>而果各得此梦。<a id="a-EI"></a>符协如一。<a id="a-EJ"></a>于是大惧。<a id="a-EK"></a>备三牲诣庙谢罪乞哀。<a id="a-EL"></a>又俱梦蒋侯亲来降。<a id="a-EM"></a>已曰。<a id="a-EN"></a>君等既以顾之实贪。<a id="a-EO"></a>令对克期垂及。<a id="a-EP"></a>岂容方更中悔。<a id="a-EQ"></a>经少时并亡(右此一验出志怪传)</p>
  <p id="aER">宋时弘农华阴潼乡阳首里人也。<a id="a-ES"></a>服八石得水道仙。<a id="a-ET"></a>为河伯。<a id="a-EU"></a>幽明录曰。<a id="a-EV"></a>余杭县南有上湘。<a id="a-EW"></a>湘中央作塘。<a id="a-EX"></a>有一人乘马看。<a id="a-EY"></a>戏将三四人至岑村饮酒。<a id="a-EZ"></a>小醉暮还。<a id="a-Ea"></a>时炎热。<a id="a-Eb"></a>因下马入水中枕石眠。<a id="a-Ec"></a>马断走归。<a id="a-Ed"></a>从又悉追马。<a id="a-Ee"></a>至暮不反。<a id="a-Ef"></a>眠觉日已向晡。<a id="a-Eg"></a>不见人马。<a id="a-Eh"></a>见一妇来。<a id="a-Ei"></a>年可十六七。<a id="a-Ej"></a>云女郎再拜。<a id="a-Ek"></a>日既向暮。<a id="a-El"></a>此间大可畏。<a id="a-Em"></a>君作何计。<a id="a-En"></a>问女郎姓何。<a id="a-Eo"></a>那得忽相问。<a id="a-Ep"></a>复有一年少。<a id="a-Eq"></a>年可十三四。<a id="a-Er"></a>甚了了乘新车。<a id="a-Es"></a>车后二十人至。<a id="a-Et"></a>呼上车云。<a id="a-Eu"></a>大人暂欲相见。<a id="a-Ev"></a>因回车而去。<a id="a-Ew"></a>道中路骆驿。<a id="a-Ex"></a>抱火寻城郭邑。<a id="a-Ey"></a>车至便入城。<a id="a-Ez"></a>进厅事。<a id="a-F0"></a>上有信幡。<a id="a-F1"></a>题云河伯信。<a id="a-F2"></a>见一人年三十许。<a id="a-F3"></a>颜容如画。<a id="a-F4"></a>侍卫繁多。<a id="a-F5"></a>相对欣然。<a id="a-F6"></a>敕行酒炙云仆有小女乃聪明。<a id="a-F7"></a>欲以给君箕帚。<a id="a-F8"></a>此人知神。<a id="a-F9"></a>敬畏不敢讵逆。<a id="a-FA"></a>便敕备办令就郎中婚。<a id="a-FB"></a>承白已办。<a id="a-FC"></a>送丝布单衣及纱袷绢裙纱衫裈履屐。<a id="a-FD"></a>皆精好。<a id="a-FE"></a>又给十小吏青衣数十人。<a id="a-FF"></a>妇年可十八九。<a id="a-FG"></a>姿容婉媚。<a id="a-FH"></a>便成。<a id="a-FI"></a>三日后大会客拜合。<a id="a-FJ"></a>四日云礼既有限。<a id="a-FK"></a>当发遣去。<a id="a-FL"></a>妇以金瓯麝香囊与婿别泣洟而分。<a id="a-FM"></a>又与钱十万药方三卷云。<a id="a-FN"></a>可以施功布德。<a id="a-FO"></a>复云。<a id="a-FP"></a>十年当相迎。<a id="a-FQ"></a>此人归家。<a id="a-FR"></a>遂不肯别婚。<a id="a-FS"></a>辞亲出家作道人。<a id="a-FT"></a>所得三卷方者。<a id="a-FU"></a>一卷脉经。<a id="a-FV"></a>一卷汤方。<a id="a-FW"></a>一卷丸方。<a id="a-FX"></a>周行救疗皆致神验。<a id="a-FY"></a>后母老迈兄丧。<a id="a-FZ"></a>因还婚宦(右此一验出搜神记)</p>
  <p id="aFa">齐琅邪王奂。<a id="a-Fb"></a>仕齐至尚书左仆射。<a id="a-Fc"></a>甚信释典。<a id="a-Fd"></a>而妒忌之深。<a id="a-Fe"></a>便忘弘恕。<a id="a-Ff"></a>尝在斋内使爱妾治髭。<a id="a-Fg"></a>忽有乌衔黄梅过庭而坠。<a id="a-Fh"></a>奂谓妾有密期掷果为戏。<a id="a-Fi"></a>使奴出外觇视。<a id="a-Fj"></a>遇见一士向篱私游。<a id="a-Fk"></a>奴即往擒捉。<a id="a-Fl"></a>而此人言嗔洿媟。<a id="a-Fm"></a>便迩迸走。<a id="a-Fn"></a>奴还白之。<a id="a-Fo"></a>奂谓儞用有实。<a id="a-Fp"></a>苦加核问。<a id="a-Fq"></a>妾备自陈。<a id="a-Fr"></a>终不见察。<a id="a-Fs"></a>即遣下阶笞杀之。<a id="a-Ft"></a>妾解衣誓曰。<a id="a-Fu"></a>今日之死。<a id="a-Fv"></a>实为枉横。<a id="a-Fw"></a>若有人天道。<a id="a-Fx"></a>当令官知。<a id="a-Fy"></a>尔后数见妾来诉怨。<a id="a-Fz"></a>俄而出为雍州刺史。<a id="a-G0"></a>性渐狂异。<a id="a-G1"></a>如有凭焉。<a id="a-G2"></a>无故打杀小府。<a id="a-G3"></a>长史刘兴祖诬其欲反。<a id="a-G4"></a>为御史中丞孔稚圭所奏。<a id="a-G5"></a>世祖遣中书舍人吕文显直合将军曹道刚。<a id="a-G6"></a>领齐仗兵收奂。<a id="a-G7"></a>奂子彪素称凶剽。<a id="a-G8"></a>及女婿殷睿。<a id="a-G9"></a>遂劝奂曰。<a id="a-GA"></a>曹吕今来。<a id="a-GB"></a>不见真敕。<a id="a-GC"></a>恐为奸变。<a id="a-GD"></a>政宜录取驰以奏闻。<a id="a-GE"></a>奂纳之。<a id="a-GF"></a>便配千余人。<a id="a-GG"></a>仗闭门拒守。<a id="a-GH"></a>彪遂辄与官军战。<a id="a-GI"></a>彪败而走。<a id="a-GJ"></a>宁蛮长史裴叔业。<a id="a-GK"></a>于城内举兵。<a id="a-GL"></a>攻奂斩之。<a id="a-GM"></a>时人以为妾之报也(右二验出冥祥记)</p>
  <p id="aGN">宋东海徐某甲。<a id="a-GO"></a>前妻许氏。<a id="a-GP"></a>生一男名铁臼。<a id="a-GQ"></a>而许亡。<a id="a-GR"></a>某甲改娶陈氏。<a id="a-GS"></a>陈氏凶虐志灭铁臼。<a id="a-GT"></a>陈氏产一男。<a id="a-GU"></a>生而祝之曰。<a id="a-GV"></a>汝若不除铁臼。<a id="a-GW"></a>非吾子也。<a id="a-GX"></a>因名之曰铁杵。<a id="a-GY"></a>欲以钟捣铁臼也。<a id="a-GZ"></a>于是捶打铁臼。<a id="a-Ga"></a>备诸苦毒。<a id="a-Gb"></a>饥不给食。<a id="a-Gc"></a>寒不加絮。<a id="a-Gd"></a>某甲性闇弱。<a id="a-Ge"></a>又多不在。<a id="a-Gf"></a>后妻恣意行其暴酷。<a id="a-Gg"></a>铁臼竟以陈饿痛杖而死。<a id="a-Gh"></a>时年十六。<a id="a-Gi"></a>亡后旬余。<a id="a-Gj"></a>鬼忽还家。<a id="a-Gk"></a>登陈床曰。<a id="a-Gl"></a>我铁臼也。<a id="a-Gm"></a>实无片罪横见残害。<a id="a-Gn"></a>我母诉怨于天。<a id="a-Go"></a>得天曹符来取铁杵。<a id="a-Gp"></a>当令铁杵疾病与我遭苦时同。<a id="a-Gq"></a>将去自有期日。<a id="a-Gr"></a>我今停此待之。<a id="a-Gs"></a>声如生时。<a id="a-Gt"></a>家人宾客不见其形皆闻其语。<a id="a-Gu"></a>于是常在屋梁上住。<a id="a-Gv"></a>陈氏跪谢抟颊为设祭奠。<a id="a-Gw"></a>鬼云。<a id="a-Gx"></a>不须如此。<a id="a-Gy"></a>饿我令死。<a id="a-Gz"></a>岂是一餐所能对谢。<a id="a-H0"></a>陈夜中窃语道之。<a id="a-H1"></a>鬼厉声曰。<a id="a-H2"></a>何敢道我。<a id="a-H3"></a>今当断汝屋栋。<a id="a-H4"></a>便闻锯声。<a id="a-H5"></a>屑亦随落。<a id="a-H6"></a>拉然有响。<a id="a-H7"></a>如栋实崩。<a id="a-H8"></a>举家走出。<a id="a-H9"></a>炳烛照之。<a id="a-HA"></a>亦无异。<a id="a-HB"></a>鬼又骂铁杵曰。<a id="a-HC"></a>汝既杀我。<a id="a-HD"></a>安坐宅上以为快也。<a id="a-HE"></a>当烧汝屋。<a id="a-HF"></a>即见火然。<a id="a-HG"></a>烟焰大猛内外狼狈。<a id="a-HH"></a>俄尔自灭。<a id="a-HI"></a>茅茨俨然不见亏损。<a id="a-HJ"></a>日日骂詈。<a id="a-HK"></a>时复歌云。<a id="a-HL"></a>桃李华严。<a id="a-HM"></a>霜落奈何。<a id="a-HN"></a>桃李子严。<a id="a-HO"></a>霜早落已。<a id="a-HP"></a>声甚伤切。<a id="a-HQ"></a>似是自悼不得成长也。<a id="a-HR"></a>于时铁杵六岁。<a id="a-HS"></a>鬼至便病。<a id="a-HT"></a>体痛腹大。<a id="a-HU"></a>上气妨食。<a id="a-HV"></a>鬼屡打之。<a id="a-HW"></a>处处青[黑*敢]。<a id="a-HX"></a>月余而死。<a id="a-HY"></a>鬼便寂然(右一验出冤魂志)</p>
  <p id="aHZ">唐显庆三年。<a id="a-Ha"></a>岐州岐山县王志任益州县令。<a id="a-Hb"></a>考满还乡。<a id="a-Hc"></a>有在室女。<a id="a-Hd"></a>面貌端正。<a id="a-He"></a>未有婚娉在道身亡。<a id="a-Hf"></a>停在绵州。<a id="a-Hg"></a>殡殓居棺寺。<a id="a-Hh"></a>停累月。<a id="a-Hi"></a>寺中先有学生。<a id="a-Hj"></a>停一房内。<a id="a-Hk"></a>夜初见此亡女来入房内。<a id="a-Hl"></a>庄饰华丽。<a id="a-Hm"></a>具申礼意。<a id="a-Hn"></a>欲慕相就。<a id="a-Ho"></a>学生容纳。<a id="a-Hp"></a>相知经月。<a id="a-Hq"></a>女与学生一面铜镜巾栉各一。<a id="a-Hr"></a>念欲上道。<a id="a-Hs"></a>女共学生。<a id="a-Ht"></a>具展哀情密共辞别。<a id="a-Hu"></a>家人求觅此物不得。<a id="a-Hv"></a>令遣巡房求之。<a id="a-Hw"></a>于学生房觅得。<a id="a-Hx"></a>令遣左右缚打此人。<a id="a-Hy"></a>将为私盗。<a id="a-Hz"></a>学生具说。<a id="a-I0"></a>逗留口云。<a id="a-I1"></a>非唯得娘子此物。<a id="a-I2"></a>兼留上下二衣共某辞别。<a id="a-I3"></a>留为信物。<a id="a-I4"></a>令遣人开棺检求。<a id="a-I5"></a>果无此衣。<a id="a-I6"></a>兼见女身似人幸处。<a id="a-I7"></a>既见此征。<a id="a-I8"></a>遣人解放。<a id="a-I9"></a>借问此人。<a id="a-IA"></a>君居何处。<a id="a-IB"></a>答云。<a id="a-IC"></a>本是岐州人。<a id="a-ID"></a>因从父南任。<a id="a-IE"></a>父母俱亡。<a id="a-IF"></a>权游诸州学问。<a id="a-IG"></a>不久当还。<a id="a-IH"></a>令给衣马。<a id="a-II"></a>装束同归。<a id="a-IJ"></a>将为女夫。<a id="a-IK"></a>怜爱甚重(见西明寺僧法云本乡梓州具说如是)</p>
  <p id="aIL">唐武德中。<a id="a-IM"></a>印人姓韦。<a id="a-IN"></a>与一妇人。<a id="a-IO"></a>言誓期不相负。<a id="a-IP"></a>累年宠衰。<a id="a-IQ"></a>妇人怨恨。<a id="a-IR"></a>韦惧其反己自缢杀之。<a id="a-IS"></a>后数日韦身遍痒。<a id="a-IT"></a>因发癞疮而死。<a id="a-IU"></a>韦孝谐说向临云。<a id="a-IV"></a>是某从兄(右一验出冥报记)</p>
  <p data-pb></p>
  <h2 id="aIW">妄语部第七(此别二部)</h2>
  <h2 id="aIX">述意部第一</h2>
  <p id="aIY">惟夫禀形人世。<a id="a-IZ"></a>逢斯秽浊之时。<a id="a-Ia"></a>受质伪身。<a id="a-Ib"></a>常作虚妄之境。<a id="a-Ic"></a>所以妄想虚构。<a id="a-Id"></a>惑倒交怀。<a id="a-Ie"></a>违心背境。<a id="a-If"></a>出语皆虚。<a id="a-Ig"></a>诳惑前人。<a id="a-Ih"></a>令他妄解。<a id="a-Ii"></a>致使万苦争缠。<a id="a-Ij"></a>百忧总萃。<a id="a-Ik"></a>种虚妄之因。<a id="a-Il"></a>感得轻贱之报。<a id="a-Im"></a>地狱重苦更加汤炭。<a id="a-In"></a>迷法乱真寔由妄语也。</p>
  <p data-pb></p>
  <h2 id="aIo">引证部第二</h2>
  <p id="aIp">又正法念经偈云。</p>
  <p id="aIq">妄语言说者　　恼一切众生</p>
  <p id="aIr">彼常如黑暗　　有命亦同死</p>
  <p id="aIs">语刀自割舌　　云何舌不堕</p>
  <p id="aIt">若妄语言说　　则失实功德</p>
  <p id="aIu">若人妄说语　　口中有毒蛇</p>
  <p id="aIv">刀在口中住　　炎火口中然</p>
  <p id="aIw">口中毒是毒　　地上毒非毒</p>
  <p id="aIx">口毒割众生　　命终堕地狱</p>
  <p id="aIy">若人妄说语　　自口中出脓</p>
  <p id="aIz">舌则是泥犁　　舌亦如炽火</p>
  <p id="aJ0">若人妄谗语　　彼人速轻贱</p>
  <p id="aJ1">为善人舍离　　天则不摄护</p>
  <p id="aJ2">常憎嫉他人　　与诸众生恶</p>
  <p id="aJ3">方便恼乱他　　因是入地狱</p>
  <p id="aJ4">又优婆塞戒经偈云。</p>
  <p id="aJ5">若复有人　　乐于妄语　　是人现得</p>
  <p id="aJ6">恶口恶色　　所言虽实　　人不信受</p>
  <p id="aJ7">众皆憎恶　　不喜见之　　是名现世</p>
  <p id="aJ8">恶业之报　　舍此身已　　入于地狱</p>
  <p id="aJ9">受大苦楚　　饥渴热恼　　是名后世</p>
  <p id="aJA">恶业之报　　若得人身　　口不具足</p>
  <p id="aJB">所说虽实　　人不信受　　见者不乐</p>
  <p id="aJC">虽说正法　　人不乐闻　　是一恶人</p>
  <p id="aJD">因缘力故　　一切外物　　资生减少</p>
  <p id="aJE">以此证知。<a id="a-JF"></a>妄语之人三世受苦。<a id="a-JG"></a>又禅秘要经云。<a id="a-JH"></a>若有四众。<a id="a-JI"></a>于佛法中为利养故。<a id="a-JJ"></a>贪求无厌。<a id="a-JK"></a>为好名闻。<a id="a-JL"></a>而假伪作恶。<a id="a-JM"></a>实不坐禅。<a id="a-JN"></a>身口放逸行放逸行。<a id="a-JO"></a>贪利养故自言坐禅。<a id="a-JP"></a>如是比丘犯偷兰遮。<a id="a-JQ"></a>过时不说自不改悔。<a id="a-JR"></a>经须臾间即犯十三僧残。<a id="a-JS"></a>若经一日。<a id="a-JT"></a>至于二日。<a id="a-JU"></a>当知此比丘是天人中贼。<a id="a-JV"></a>罗刹魁脍。<a id="a-JW"></a>必堕恶道。<a id="a-JX"></a>犯大重罪。<a id="a-JY"></a>若比丘比丘尼。<a id="a-JZ"></a>实不见白骨。<a id="a-Ja"></a>自言见白骨。<a id="a-Jb"></a>乃至阿那般那。<a id="a-Jc"></a>是比丘比丘尼。<a id="a-Jd"></a>诳惑诸天龙鬼神等。<a id="a-Je"></a>此恶人辈。<a id="a-Jf"></a>是波旬种。<a id="a-Jg"></a>为妄语故自说言。<a id="a-Jh"></a>我得不净观。<a id="a-Ji"></a>乃至顶法。<a id="a-Jj"></a>此妄语人。<a id="a-Jk"></a>命终之后疾于电雨。<a id="a-Jl"></a>必定当堕阿鼻地狱。<a id="a-Jm"></a>寿命一劫。<a id="a-Jn"></a>从地狱出堕饿鬼中。<a id="a-Jo"></a>八千岁时啖热铁丸。<a id="a-Jp"></a>从饿鬼出堕畜生中。<a id="a-Jq"></a>生常负重。<a id="a-Jr"></a>死复剥皮。<a id="a-Js"></a>经五百身。<a id="a-Jt"></a>还生人中。<a id="a-Ju"></a>聋盲喑哑。<a id="a-Jv"></a>癃残百病。<a id="a-Jw"></a>以为衣服。<a id="a-Jx"></a>如是经苦不可具说。<a id="a-Jy"></a>又正法念经偈云。</p>
  <p id="aJz">甘露及毒药　　皆在人舌中</p>
  <p id="aK0">甘露谓实语　　妄语则为毒</p>
  <p id="aK1">若人须甘露　　彼人住实语</p>
  <p id="aK2">若人须毒者　　彼人妄语说</p>
  <p id="aK3">毒不决定死　　妄语则决定</p>
  <p id="aK4">若人妄语说　　彼得言死人</p>
  <p id="aK5">妄语不自利　　亦不益他人</p>
  <p id="aK6">若自他不乐　　云何妄语说</p>
  <p id="aK7">若人恶分别　　喜乐妄说语</p>
  <p id="aK8">飞堕火刀上　　得如是苦恼</p>
  <p id="aK9">毒害虽甚恶　　唯能杀一身</p>
  <p id="aKA">妄语恶业者　　百千身被坏</p>
  <p id="aKB">又佛说须赖经云。<a id="a-KC"></a>佛言。<a id="a-KD"></a>夫妄言者。<a id="a-KE"></a>为自欺身亦欺他人。<a id="a-KF"></a>妄言者。<a id="a-KG"></a>令人身臭。<a id="a-KH"></a>心口无信。<a id="a-KI"></a>令其心恼。<a id="a-KJ"></a>妄言者。<a id="a-KK"></a>令其口臭。<a id="a-KL"></a>令其身危。<a id="a-KM"></a>天神所弃。<a id="a-KN"></a>妄言者。<a id="a-KO"></a>亡失一切诸善本。<a id="a-KP"></a>于己愚冥迷失善路。<a id="a-KQ"></a>妄言者。<a id="a-KR"></a>一切恶本。<a id="a-KS"></a>断绝善行闲居之本。<a id="a-KT"></a>又正法念经。<a id="a-KU"></a>阎罗王责疏罪人说偈云。</p>
  <p id="aKV">实语得安乐　　实语得涅槃</p>
  <p id="aKW">妄语生苦果　　今来在此受</p>
  <p id="aKX">若不舍妄语　　则得一切苦</p>
  <p id="aKY">实语不须买　　易得而不难</p>
  <p id="aKZ">实非异国来　　非从异人求</p>
  <p id="aKa">何故舍实语　　喜乐妄语说</p>
  <p id="aKb">妄语言说者　　是地狱因缘</p>
  <p id="aKc">因缘前已作　　唱唤何所益</p>
  <p id="aKd">妄语第一火　　尚能烧大海</p>
  <p id="aKe">况烧妄语人　　犹如烧草木</p>
  <p id="aKf">若人舍实语　　而作妄言说</p>
  <p id="aKg">如是痴恶人　　弃宝而取石</p>
  <p id="aKh">若人不自爱　　而爱于地狱</p>
  <p id="aKi">自身妄语火　　此处自烧身</p>
  <p id="aKj">实语甚易得　　庄严一切人</p>
  <p id="aKk">舍实语妄说　　痴故到此处</p>
  <p id="aKl">又智度论偈云。</p>
  <p id="aKm">实语第一戒　　实语升天梯</p>
  <p id="aKn">实语小如大　　妄语入地狱</p>
  <p id="aKo">又萨婆多论云。<a id="a-Kp"></a>不妄语者。<a id="a-Kq"></a>若说法议论传语一切是非。<a id="a-Kr"></a>莫自称为。<a id="a-Ks"></a>是常令推寄有本。<a id="a-Kt"></a>则无过也。<a id="a-Ku"></a>不尔斧在口中。<a id="a-Kv"></a>又十诵律云。<a id="a-Kw"></a>若语高姓人云是下贱。<a id="a-Kx"></a>若两眼人云是一眼。<a id="a-Ky"></a>并得妄语。<a id="a-Kz"></a>又语一眼人汝是瞎眼人。<a id="a-L0"></a>并得轻恼他罪。</p>
  <p id="aL1">正报颂曰。</p>
  <p id="aL2">妄语诳人巧　　地狱受罪拙</p>
  <p id="aL3">焰锯解其形　　热铁耕其舌</p>
  <p id="aL4">灌之以洋铜　　磨之以刚铁</p>
  <p id="aL5">悲痛碎骨髓　　呻吟常呜咽</p>
  <p id="aL6">习报颂曰。</p>
  <p id="aL7">妄语入三涂　　三涂罪已决</p>
  <p id="aL8">余业生人道　　被谤常忧结</p>
  <p id="aL9">还为他所诳　　恨心如火热</p>
  <p id="aLA">智者勿尤人　　验果因须灭</p>
 </body>
</html>