<!doctype html>
<html id="z3IBWi71Qt" data-ver="2555">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第三十一</h1>
  <h2 id="a2">潜遁篇第二十三 妖怪篇第二十四</h2>
  <h2 id="a3">潜遁篇(此有二部)</h2>
  <h2 id="a4">述意部第一</h2>
  <p id="a5">盖闻圣贤应世影迹无方。<a id="a-6"></a>所止之国莫非利益。<a id="a-7"></a>俗士封其吉凶。<a id="a-8"></a>上智恬其善恶。<a id="a-9"></a>正心而俟则与天同量矣。<a id="a-A"></a>昔晋武之世。<a id="a-B"></a>有天竺耆域。<a id="a-C"></a>宋武之初。<a id="a-D"></a>有彭城杯度。<a id="a-E"></a>并显示征瑞昭寤氓俗。<a id="a-F"></a>齐梁之有沙门保志者。<a id="a-G"></a>始现于永明之初。<a id="a-H"></a>晦智若狂体同涩尘。<a id="a-I"></a>而藏往知来。<a id="a-J"></a>每中灵验动容发辞。<a id="a-K"></a>鲜有遗策。<a id="a-L"></a>士庶响赴所在如云。<a id="a-M"></a>迹拘尘垢神游冥寂。<a id="a-N"></a>水火不能燋濡。<a id="a-O"></a>蛇虎不能侵毒。<a id="a-P"></a>虽复限以九关身终无碍。<a id="a-Q"></a>语其佛理则声闻以上。<a id="a-R"></a>谈其隐沦则遁仙高士。<a id="a-S"></a>世有可善故出善应之。<a id="a-T"></a>世有可恶故出恶应之。<a id="a-U"></a>可谓悬于日月弊于金石者矣。<a id="a-V"></a>无疆之福于斯见焉。</p>
  <p data-pb></p>
  <h2 id="aW">引证部第二</h2>
  <p id="aX">如生经云。<a id="a-Y"></a>佛告诸比丘。<a id="a-Z"></a>乃昔过去无数劫时。<a id="a-a"></a>姊弟二人。<a id="a-b"></a>姊有一子。<a id="a-c"></a>与舅俱给官御府织。<a id="a-d"></a>见帑藏中奇宝好物。<a id="a-e"></a>即共议言。<a id="a-f"></a>吾织作勤苦藏物多少。<a id="a-g"></a>宁可共取用解贫乏。<a id="a-h"></a>伺夜人定凿作地窟。<a id="a-i"></a>盗取官物不可算数。<a id="a-j"></a>明监藏者觉物减少。<a id="a-k"></a>以启白王王诏之曰。<a id="a-l"></a>勿广宣之令外知闻。<a id="a-m"></a>舅甥盗者谓王不觉。<a id="a-n"></a>王曰。<a id="a-o"></a>至于后日必复重来。<a id="a-p"></a>且严警守以用待之。<a id="a-q"></a>得者收捉无令放逸。<a id="a-r"></a>藏监受诏即加守备。<a id="a-s"></a>其人久久则重来盗。<a id="a-t"></a>外甥教舅。<a id="a-u"></a>舅今年尊。<a id="a-v"></a>体羸力少。<a id="a-w"></a>若为守者所得不能自脱。<a id="a-x"></a>我力强盛当济挽舅。<a id="a-y"></a>舅适入窟为守者所执。<a id="a-z"></a>执者唤呼诸人。<a id="a-10"></a>甥捉不制畏明识之。<a id="a-11"></a>辄截舅头出窟持归。<a id="a-12"></a>晨晓藏监具以启闻。<a id="a-13"></a>王又诏曰。<a id="a-14"></a>舆出其尸置四交路。<a id="a-15"></a>其有对哭取死尸者。<a id="a-16"></a>则是贼魁。<a id="a-17"></a>弃之四衢警守积日。<a id="a-18"></a>人马填噎塞路奔突。<a id="a-19"></a>其贼射闹载两车薪置其尸上。<a id="a-1A"></a>守者启王。<a id="a-1B"></a>王诏微伺。<a id="a-1C"></a>若有烧者收缚送来。<a id="a-1D"></a>于是外甥教童执炬舞戏人众总闹。<a id="a-1E"></a>以火投薪薪然炽盛。<a id="a-1F"></a>守者不觉具以启王。<a id="a-1G"></a>王又诏曰。<a id="a-1H"></a>若阇维更增严伺其来取骨则是元首。<a id="a-1I"></a>甥又觉之。<a id="a-1J"></a>兼猥酿酒特令醇厚。<a id="a-1K"></a>诣守备者微而沽之。<a id="a-1L"></a>遣守者连昔饥渴见酒丛饮。<a id="a-1M"></a>饮酒过多皆共醉寐。<a id="a-1N"></a>酒瓶盛骨而去。<a id="a-1O"></a>守者不觉。<a id="a-1P"></a>明复启王。<a id="a-1Q"></a>王又诏曰。<a id="a-1R"></a>前后警守竟不级获。<a id="a-1S"></a>其贼狡黠更当设谋。<a id="a-1T"></a>王即出女庄严宝饰。<a id="a-1U"></a>安立房室于大水傍。<a id="a-1V"></a>众人侍卫伺察非妄。<a id="a-1W"></a>必有利色来趣女者。<a id="a-1X"></a>逆抱捉唤令人收执。<a id="a-1Y"></a>他日异夜甥寻窃来。<a id="a-1Z"></a>因水放株令顺流下。<a id="a-1a"></a>唱噭犇隐守者惊趣。<a id="a-1b"></a>谓有异人但见株杌。<a id="a-1c"></a>如是连昔数数不变。<a id="a-1d"></a>守者睡眠甥即乘株。<a id="a-1e"></a>到女房室。<a id="a-1f"></a>女则执衣。<a id="a-1g"></a>甥告女曰。<a id="a-1h"></a>用为牵衣可捉我臂。<a id="a-1i"></a>甥素凶黠。<a id="a-1j"></a>预持死人臂以用授女。<a id="a-1k"></a>便放衣捉臂而大称噭迟。<a id="a-1l"></a>守者寤。<a id="a-1m"></a>甥得脱走。<a id="a-1n"></a>明具启王。<a id="a-1o"></a>王又诏曰。<a id="a-1p"></a>此人方便独百无双。<a id="a-1q"></a>久捕不得当奈之何。<a id="a-1r"></a>女即怀妊十月生男。<a id="a-1s"></a>男大端正使乳母抱。<a id="a-1t"></a>行周遍国中有人见呜。<a id="a-1u"></a>便缚送来。<a id="a-1v"></a>抱儿终日无就呜者。<a id="a-1w"></a>甥为饼师住饼炉下。<a id="a-1x"></a>小儿饥啼乳母抱儿。<a id="a-1y"></a>趣饼炉下市饼哺儿。<a id="a-1z"></a>甥见儿呜。<a id="a-20"></a>具以白王。<a id="a-21"></a>王又诏曰。<a id="a-22"></a>何不缚送。<a id="a-23"></a>乳母答曰。<a id="a-24"></a>小儿饥啼饼师授饼。<a id="a-25"></a>因而呜之不识是贼。<a id="a-26"></a>何因白之。<a id="a-27"></a>王又使母更抱儿出。<a id="a-28"></a>见近儿者便缚将来。<a id="a-29"></a>甥沽美酒。<a id="a-2A"></a>呼母伺者劝酒醉眠。<a id="a-2B"></a>便盗儿去。<a id="a-2C"></a>醒寤失儿具以启王。<a id="a-2D"></a>王又诏曰。<a id="a-2E"></a>卿等顽騃贪嗜狂水。<a id="a-2F"></a>既不得贼复亡失儿。<a id="a-2G"></a>甥时得儿抱至他国。<a id="a-2H"></a>前见国王。<a id="a-2I"></a>占谢答对引经说义。<a id="a-2J"></a>王大欢喜。<a id="a-2K"></a>辄赐禄位以为大臣。<a id="a-2L"></a>而谓之曰。<a id="a-2M"></a>吾之一国智慧方便无逮卿者。<a id="a-2N"></a>欲以臣女若吾之女。<a id="a-2O"></a>当以相配。<a id="a-2P"></a>自恣所欲。<a id="a-2Q"></a>对曰。<a id="a-2R"></a>不敢。<a id="a-2S"></a>若王见哀其实欲索某国王女。<a id="a-2T"></a>王曰。<a id="a-2U"></a>善哉。<a id="a-2V"></a>从所志愿。<a id="a-2W"></a>王即自以为子遣使求彼王女。<a id="a-2X"></a>王即可之。<a id="a-2Y"></a>即遣使者欲迎王女。<a id="a-2Z"></a>敕其太子五百骑乘皆使严整。<a id="a-2a"></a>甥为贼臣。<a id="a-2b"></a>甥怀恐惧。<a id="a-2c"></a>若到彼国王必觉我见执不疑。<a id="a-2d"></a>便启其王。<a id="a-2e"></a>若王见遣当令人马衣服鞍勒一无差异。<a id="a-2f"></a>乃可迎妇。<a id="a-2g"></a>王然其言。<a id="a-2h"></a>王令二百五十骑在前。<a id="a-2i"></a>二百五十骑在后。<a id="a-2j"></a>甥在其中跨马不下。<a id="a-2k"></a>女父自出屡观察之。<a id="a-2l"></a>王入骑中躬执甥出。<a id="a-2m"></a>尔为是非。<a id="a-2n"></a>前后方便捕何叵得。<a id="a-2o"></a>稽首答曰。<a id="a-2p"></a>实尔是也王曰。<a id="a-2q"></a>卿之聪黠天下无双。<a id="a-2r"></a>卿之所愿以女配之得为夫妇。<a id="a-2s"></a>佛告诸比丘。<a id="a-2t"></a>欲知尔时外甥者。<a id="a-2u"></a>则吾身是。<a id="a-2v"></a>外国王者舍利弗是。<a id="a-2w"></a>其舅者今调达是。<a id="a-2x"></a>女妇翁者输头檀王是。<a id="a-2y"></a>妇母者摩耶夫人是。<a id="a-2z"></a>其妇者拘夷是。<a id="a-30"></a>其子者罗云是。<a id="a-31"></a>佛说是时莫不欢喜。</p>
  <p id="a32">又智度论云。<a id="a-33"></a>菩萨思惟观空无常相故。<a id="a-34"></a>虽有妙好五欲不生诸结。<a id="a-35"></a>譬如国王有一大臣。<a id="a-36"></a>自覆藏罪人所不知。<a id="a-37"></a>王言。<a id="a-38"></a>取无脂肥羊来。<a id="a-39"></a>汝若不得者当与汝罪。<a id="a-3A"></a>大臣有智。<a id="a-3B"></a>系一大羊以草谷好养。<a id="a-3C"></a>日三以狼而畏怖之。<a id="a-3D"></a>羊虽得养肥而无脂。<a id="a-3E"></a>牵羊与王。<a id="a-3F"></a>王遣人杀之肥而无脂。<a id="a-3G"></a>王问。<a id="a-3H"></a>云何得尔。<a id="a-3I"></a>答以上事。<a id="a-3J"></a>菩萨亦如是。<a id="a-3K"></a>见无常苦空狼令诸结脂消诸功德肉肥。</p>
  <p id="a3L">又贤愚经云。<a id="a-3M"></a>尔时摩竭国中有一长者。<a id="a-3N"></a>生一男儿。<a id="a-3O"></a>相貌具足甚可爱敬。<a id="a-3P"></a>其生之日藏中自然出一金象。<a id="a-3Q"></a>父母欢喜。<a id="a-3R"></a>因瑞立号。<a id="a-3S"></a>名曰象护。<a id="a-3T"></a>儿渐长大象亦随大。<a id="a-3U"></a>既能行步象亦行步。<a id="a-3V"></a>出入进止常不相离。<a id="a-3W"></a>若意不用便住在内。<a id="a-3X"></a>象大小便唯出好金。<a id="a-3Y"></a>由是因缘库藏宝满。<a id="a-3Z"></a>象护长大常骑东西。<a id="a-3a"></a>迟疾随意甚适人情。<a id="a-3b"></a>阿阇世王闻知索看。<a id="a-3c"></a>象护父子乘象在门。<a id="a-3d"></a>王听乘象入内。<a id="a-3e"></a>下象拜王。<a id="a-3f"></a>王大欢喜。<a id="a-3g"></a>命坐赐食粗略谈论。<a id="a-3h"></a>须臾之间辞王欲去。<a id="a-3i"></a>王告象护。<a id="a-3j"></a>留象在此。<a id="a-3k"></a>莫将出耶。<a id="a-3l"></a>象护戚然奉教留之。<a id="a-3m"></a>空步出宫。<a id="a-3n"></a>未久之间。<a id="a-3o"></a>象没于地踊在门外。<a id="a-3p"></a>象护还得乘之。<a id="a-3q"></a>象护虑王见害。<a id="a-3r"></a>投佛出家得罗汉道。<a id="a-3s"></a>每与比丘林间思惟。<a id="a-3t"></a>其金象者常在目前。<a id="a-3u"></a>舍卫国人闻有金象。<a id="a-3v"></a>竞集观之愦闹不静。<a id="a-3w"></a>妨废行道。<a id="a-3x"></a>时诸比丘以意白佛。<a id="a-3y"></a>佛告象护。<a id="a-3z"></a>因此致烦遣之令去。<a id="a-40"></a>然不肯去。<a id="a-41"></a>佛复告曰。<a id="a-42"></a>汝可语之。<a id="a-43"></a>我今生分已尽更不用汝。<a id="a-44"></a>如是至三象当灭去。<a id="a-45"></a>尔时象护奉教语之。<a id="a-46"></a>是时金象即入地中。<a id="a-47"></a>佛告比丘。<a id="a-48"></a>因何有此果报。<a id="a-49"></a>乃往过去迦葉佛时。<a id="a-4A"></a>人寿二万岁。<a id="a-4B"></a>彼佛涅槃后起塔庙。<a id="a-4C"></a>中有菩萨。<a id="a-4D"></a>本从兜率天乘下入胎象。<a id="a-4E"></a>彼时象身有少剥破。<a id="a-4F"></a>时有一人见破治补。<a id="a-4G"></a>因立誓愿。<a id="a-4H"></a>使我将来常处尊贵财用无乏。<a id="a-4I"></a>彼人寿终生于天上。<a id="a-4J"></a>尽其天命下生世间。<a id="a-4K"></a>常在尊贵。<a id="a-4L"></a>每有金象随时卫护。<a id="a-4M"></a>尔时治象人者。<a id="a-4N"></a>今象护是。<a id="a-4O"></a>由彼治象封受自然。<a id="a-4P"></a>缘其敬心奉三尊故今值我得道。</p>
  <p id="a4Q">又杂宝藏经云。<a id="a-4R"></a>昔难陀王。<a id="a-4S"></a>聪明博通事无不炼。<a id="a-4T"></a>以己所知谓无酬敌群臣无对。<a id="a-4U"></a>时诸臣等即白王言。<a id="a-4V"></a>有比丘名那伽斯那。<a id="a-4W"></a>聪明绝伦。<a id="a-4X"></a>今在山中。<a id="a-4Y"></a>王欲试之。<a id="a-4Z"></a>即使人赍一瓶苏湛然盈满。<a id="a-4a"></a>王意以为我智满足。<a id="a-4b"></a>谁加于我。<a id="a-4c"></a>斯那获苏即解其意。<a id="a-4d"></a>于弟子中敛针五百。<a id="a-4e"></a>用刺苏中苏亦不溢。<a id="a-4f"></a>寻遣归王。<a id="a-4g"></a>王既获已即知其意。<a id="a-4h"></a>寻遣使请斯那。<a id="a-4i"></a>即赴。<a id="a-4j"></a>延入宫中。<a id="a-4k"></a>王与粗食。<a id="a-4l"></a>食三五匙便言已足。<a id="a-4m"></a>后与细美方乃复食。<a id="a-4n"></a>王复问言。<a id="a-4o"></a>向云已足。<a id="a-4p"></a>何故今者犹故复食。<a id="a-4q"></a>斯那答言。<a id="a-4r"></a>我向足粗未足于细。<a id="a-4s"></a>即语王言。<a id="a-4t"></a>今者殿上可尽集人令满其上。<a id="a-4u"></a>寻即唤人充塞遍满。<a id="a-4v"></a>更无容处。<a id="a-4w"></a>王在后来将欲上殿。<a id="a-4x"></a>诸人畏故尽皆摄腹。<a id="a-4y"></a>其中转宽乃容多人。<a id="a-4z"></a>斯那尔时即语王言。<a id="a-50"></a>粗饭如民。<a id="a-51"></a>细者如王。<a id="a-52"></a>民见于王谁不避路。<a id="a-53"></a>王复问言。<a id="a-54"></a>出家在家何者得道。<a id="a-55"></a>斯那答言。<a id="a-56"></a>二俱得道。<a id="a-57"></a>王复问言。<a id="a-58"></a>若二俱得道何用出家。<a id="a-59"></a>斯那答言。<a id="a-5A"></a>譬如去此三千余里。<a id="a-5B"></a>若遣少健乘马赍粮。<a id="a-5C"></a>捉于器仗得速达不。<a id="a-5D"></a>王答言得。<a id="a-5E"></a>若遣老人乘于瘦马。<a id="a-5F"></a>复无粮食为可达不。<a id="a-5G"></a>王言。<a id="a-5H"></a>纵令赍粮由恐不达。<a id="a-5I"></a>况无粮也。<a id="a-5J"></a>斯那答言。<a id="a-5K"></a>出家得道喻如少壮。<a id="a-5L"></a>在家得道如彼老人。<a id="a-5M"></a>王复问言。<a id="a-5N"></a>日之在上其体是一。<a id="a-5O"></a>何以夏时极热。<a id="a-5P"></a>冬时极寒。<a id="a-5Q"></a>夏则日长。<a id="a-5R"></a>冬则日短。<a id="a-5S"></a>斯那答言。<a id="a-5T"></a>须弥山有上下道。<a id="a-5U"></a>日于夏时行于上道。<a id="a-5V"></a>路远行迟照于金山。<a id="a-5W"></a>故长而暑热。<a id="a-5X"></a>日于冬时行于下道。<a id="a-5Y"></a>路近行速照大海水。<a id="a-5Z"></a>短而极寒也。</p>
  <p id="a5a">颂曰。</p>
  <p id="a5b">潜遁巧变　　善弄冥驰　　伟哉仁智</p>
  <p id="a5c">官捕推移　　羊肥无脂　　象护天随</p>
  <p id="a5d">福应所感　　冥运投机　　静也冲默</p>
  <p id="a5e">动也神辉　　绵绵违御　　亹亹长菲</p>
  <p id="a5f">宗反元象　　光潜影离　　隐显叵测</p>
  <p id="a5g">真伪难知</p>
  <p data-pb></p>
  <h2 id="a5h">感应缘(略引一十三验)</h2>
  <p id="a5i">西晋沙门刘萨何 西晋沙门杯度 西晋沙门竺佛图澄 西晋沙门释道进 宋沙门释昙始 宋沙门释法朗 宋沙门释邵硕 宋沙门释慧安 齐帝高洋 齐沙门释僧慧 梁沙门释保志 吴居士徐光 搜神杂传地仙等记。</p>
  <p id="a5j">西晋慈州郭下安仁寺西。<a id="a-5k"></a>刘萨何师庙者。<a id="a-5l"></a>昔西晋之末。<a id="a-5m"></a>此乡本名文成郡。<a id="a-5n"></a>即晋文公避地之所也。<a id="a-5o"></a>州东南不远。<a id="a-5p"></a>高平原上有人名萨何。<a id="a-5q"></a>姓刘氏。<a id="a-5r"></a>其庙壮丽备尽诸饰。<a id="a-5s"></a>初何在俗不异于凡。<a id="a-5t"></a>常怀杀害全不奉法。<a id="a-5u"></a>何因患死却苏曰。<a id="a-5v"></a>在冥道中见观世音。<a id="a-5w"></a>曰。<a id="a-5x"></a>汝罪重应受苦。<a id="a-5y"></a>念汝无知且放令活。<a id="a-5z"></a>雒下齐城丹阳会稽。<a id="a-60"></a>并有育王塔。<a id="a-61"></a>可往礼拜得免先罪。<a id="a-62"></a>何得活已。<a id="a-63"></a>改革前习土俗无佛。<a id="a-64"></a>承郭下有之便具问已。<a id="a-65"></a>方便开喻通展仁风。<a id="a-66"></a>稽胡专直信用其语。<a id="a-67"></a>每年四月八日大会平原。<a id="a-68"></a>各将酒饼及以净供。<a id="a-69"></a>从旦至中酣饮戏乐。<a id="a-6A"></a>即行净供。<a id="a-6B"></a>至中便止。<a id="a-6C"></a>过午已后。<a id="a-6D"></a>共相赞佛。<a id="a-6E"></a>歌咏三宝。<a id="a-6F"></a>乃至于晓。<a id="a-6G"></a>何遂出家。<a id="a-6H"></a>法名慧达。<a id="a-6I"></a>百姓仰之敬如佛想。<a id="a-6J"></a>然表异迹生信逾隆。<a id="a-6K"></a>昼在高塔为众说法。<a id="a-6L"></a>夜入茧中以自沉隐。<a id="a-6M"></a>旦从茧出初不宁舍。<a id="a-6N"></a>故俗名为苏何圣。<a id="a-6O"></a>苏何者稽胡名茧也。<a id="a-6P"></a>以从茧宿故以名焉。<a id="a-6Q"></a>故今彼俗村村佛堂。<a id="a-6R"></a>无不立像名胡师佛也。<a id="a-6S"></a>今安仁寺庙立像极严。<a id="a-6T"></a>土俗乞愿华香不一。<a id="a-6U"></a>每年正月舆巡村落。<a id="a-6V"></a>去住自在不惟人功。<a id="a-6W"></a>欲往彼村两人可举。<a id="a-6X"></a>额文则开颜色和悦。<a id="a-6Y"></a>其村一岁死衰则少。<a id="a-6Z"></a>不欲去者十人不移。<a id="a-6a"></a>额文则合色貌忧惨。<a id="a-6b"></a>其村一岁必有灾障。<a id="a-6c"></a>故俗至今常以为候。<a id="a-6d"></a>俗亦以为观世音者。<a id="a-6e"></a>假形化俗故名慧达。<a id="a-6f"></a>有经一卷。<a id="a-6g"></a>俗中行之。<a id="a-6h"></a>纯是胡语。<a id="a-6i"></a>读是自解。<a id="a-6j"></a>故黄河左右磁隰岚石丹延绥银。<a id="a-6k"></a>八州之地无不奉敬。<a id="a-6l"></a>皆有行事如彼说之。<a id="a-6m"></a>然今诸原皆立土塔。<a id="a-6n"></a>上施柏刹系以蚕茧。<a id="a-6o"></a>拟达之栖止也。<a id="a-6p"></a>何于本乡既开佛法。<a id="a-6q"></a>东造丹阳诸塔礼事已讫。<a id="a-6r"></a>西趣凉州番禾御谷礼山出像。<a id="a-6s"></a>行出肃州酒泉郭西沙碛而卒。<a id="a-6t"></a>形骨小细状如葵子。<a id="a-6u"></a>中皆有孔可以绳连。<a id="a-6v"></a>故今彼俗有灾障者。<a id="a-6w"></a>就碛觅之。<a id="a-6x"></a>得以凶亡不得吉丧。<a id="a-6y"></a>有人觅既不得。<a id="a-6z"></a>就左侧观音像上取之。<a id="a-70"></a>至夜便失。<a id="a-71"></a>明旦寻之。<a id="a-72"></a>还在像手。<a id="a-73"></a>故土俗以此尚之。</p>
  <p id="a74">西晋杯度沙门。<a id="a-75"></a>不知何许人。<a id="a-76"></a>出自冀州。<a id="a-77"></a>年可七十许。<a id="a-78"></a>隐匿姓字。<a id="a-79"></a>不甚修行。<a id="a-7A"></a>时人未重也。<a id="a-7B"></a>尝寄宿一家。<a id="a-7C"></a>家有金像。<a id="a-7D"></a>杯度晨兴辄持而去。<a id="a-7E"></a>主人策马追之。<a id="a-7F"></a>度自徐行而骑走不及。<a id="a-7G"></a>至河乘一小杯以过孟津。<a id="a-7H"></a>因号曰杯度。<a id="a-7I"></a>后在彭城人每见之。<a id="a-7J"></a>常在途路。<a id="a-7K"></a>莫有知其居处所在。<a id="a-7L"></a>担一籚箪行止自随或于凝雪之辰叩冰盥浴。<a id="a-7M"></a>肤色辉然不以寒惨。<a id="a-7N"></a>义熙中暂在广陵。<a id="a-7O"></a>刺史沛国刘蕃素闻其名。<a id="a-7P"></a>因人要来犹担此箪。<a id="a-7Q"></a>使人举视重不能胜。<a id="a-7R"></a>蕃自起看正有败纳衣耳。<a id="a-7S"></a>度辞去一手挈箪若提鸿毛。<a id="a-7T"></a>永嘉初中卒。<a id="a-7U"></a>罗什闻度在彭城。<a id="a-7V"></a>叹曰。<a id="a-7W"></a>我与此子戏别已数百年矣。<a id="a-7X"></a>于时乃寤什亦神人也。</p>
  <p id="a7Y">西晋末竺佛图澄西域人。<a id="a-7Z"></a>形貌似百岁人。<a id="a-7a"></a>左胁孔围可四五寸。<a id="a-7b"></a>以帛塞之。<a id="a-7c"></a>斋日就水边抽肠胃出。<a id="a-7d"></a>洗已内孔。<a id="a-7e"></a>夜则除帛光照一室以读书。<a id="a-7f"></a>虽未通群籍。<a id="a-7g"></a>与诸学士辄辩析无滞。<a id="a-7h"></a>莫不伏者。<a id="a-7i"></a>至永嘉中游雒下。<a id="a-7j"></a>时石勒屯兵河北。<a id="a-7k"></a>以杀戮为威。<a id="a-7l"></a>道俗遇害不少。<a id="a-7m"></a>澄往造军门豫定吉凶。<a id="a-7n"></a>勒见每拜。<a id="a-7o"></a>澄化令奉佛。<a id="a-7p"></a>减虐省刑。<a id="a-7q"></a>故中州免者十而八九。<a id="a-7r"></a>勒与刘曜相拒构隙以问澄。<a id="a-7s"></a>澄曰。<a id="a-7t"></a>可生擒耳。<a id="a-7u"></a>何忧乎。<a id="a-7v"></a>麻油涂掌令视见之。<a id="a-7w"></a>曜被执朱绳缚肘后。<a id="a-7x"></a>果获之。<a id="a-7y"></a>如掌所见。<a id="a-7z"></a>至建平四年四月八日。<a id="a-80"></a>勒至寺灌佛微风吹铃有声。<a id="a-81"></a>顾谓众曰。<a id="a-82"></a>解此铃音者不。<a id="a-83"></a>铃言。<a id="a-84"></a>国有大丧不出今年。<a id="a-85"></a>至七月而勒死。<a id="a-86"></a>石虎即位。<a id="a-87"></a>师奉过勒。<a id="a-88"></a>赐以舆辇入出乘马。<a id="a-89"></a>所有祥感其相极多。<a id="a-8A"></a>略而不述。<a id="a-8B"></a>虎末年澄告弟子曰。<a id="a-8C"></a>祸将作矣。<a id="a-8D"></a>及期未至吾且过世。<a id="a-8E"></a>至戊申年。<a id="a-8F"></a>太子杀其母弟。<a id="a-8G"></a>虎怒诛及妻子。<a id="a-8H"></a>明年虎死。<a id="a-8I"></a>遂有冉闵之乱。<a id="a-8J"></a>葬于邺西。<a id="a-8K"></a>一云澄死之日。<a id="a-8L"></a>商者见在流沙。<a id="a-8M"></a>虎开棺唯见衣钵。<a id="a-8N"></a>澄在中原时遭凶乱。<a id="a-8O"></a>而能通畅仁化其德最高。<a id="a-8P"></a>非夫至圣何能救此涂炭。<a id="a-8Q"></a>凡造寺九百八十余所。<a id="a-8R"></a>通济道俗者中分天下矣。</p>
  <p id="a8S">西晋邺中有佛图澄弟子名道进。<a id="a-8T"></a>学通内外。<a id="a-8U"></a>为石虎所重。<a id="a-8V"></a>尝言及隐士事。<a id="a-8W"></a>虎谓进曰。<a id="a-8X"></a>有杨轲者朕之民也。<a id="a-8Y"></a>征之十余年。<a id="a-8Z"></a>不恭王命。<a id="a-8a"></a>故往省视傲然而卧。<a id="a-8b"></a>朕虽不德君临万邦。<a id="a-8c"></a>乘舆所向天沸地涌。<a id="a-8d"></a>虽不能令木石屈膝。<a id="a-8e"></a>何匹夫而长傲耶。<a id="a-8f"></a>昔太公之齐先诛华士。<a id="a-8g"></a>太公贤哲岂其谬乎。<a id="a-8h"></a>进对曰。<a id="a-8i"></a>昔舜优蒲衣。<a id="a-8j"></a>禹造伯成。<a id="a-8k"></a>魏轼干木。<a id="a-8l"></a>汉美周党。<a id="a-8m"></a>管宁不应曹氏。<a id="a-8n"></a>皇甫不屈晋世。<a id="a-8o"></a>二圣四君共加其节。<a id="a-8p"></a>将欲激厉贪竞以峻清风。<a id="a-8q"></a>愿陛下遵舜禹之德。<a id="a-8r"></a>勿效太公用刑。<a id="a-8s"></a>君举必书。<a id="a-8t"></a>岂可令赵史遂无隐遁之传乎。<a id="a-8u"></a>虎悦其言。<a id="a-8v"></a>即遣轲还其所止。<a id="a-8w"></a>差十家供给之。<a id="a-8x"></a>进还具以白澄。<a id="a-8y"></a>澄睆然笑曰。<a id="a-8z"></a>汝言善也。<a id="a-90"></a>但轲命有悬矣。<a id="a-91"></a>后秦州兵乱。<a id="a-92"></a>轲弟子以牛负轲西奔。<a id="a-93"></a>军追擒并为所害。<a id="a-94"></a>虎尝昼寝梦见群羊负鱼从东北来。<a id="a-95"></a>寤以访澄。<a id="a-96"></a>澄曰。<a id="a-97"></a>不祥也。<a id="a-98"></a>鲜卑其有中原乎。<a id="a-99"></a>慕容氏后果都之。</p>
  <p id="a9A">宋伪魏长安有释昙始。<a id="a-9B"></a>关中人。<a id="a-9C"></a>自出家以后多有异迹。<a id="a-9D"></a>晋孝武太元之末。<a id="a-9E"></a>赍经律数十部往辽东。<a id="a-9F"></a>宣化显授三乘立以归戒。<a id="a-9G"></a>盖高句骊闻道之始也。<a id="a-9H"></a>义熙初复还关中开导三辅。<a id="a-9I"></a>始足白于面。<a id="a-9J"></a>虽跣涉泥水未尝沾泥。<a id="a-9K"></a>天下咸称白足和上。<a id="a-9L"></a>时长安人王胡。<a id="a-9M"></a>其叔死数年忽见形还。<a id="a-9N"></a>将胡遍游地狱示诸果报。<a id="a-9O"></a>胡辞还叔谓胡曰。<a id="a-9P"></a>既已知因果。<a id="a-9Q"></a>但当奉事白足阿练。<a id="a-9R"></a>胡遍访众僧唯见始足白于面。<a id="a-9S"></a>因事之。<a id="a-9T"></a>晋末朔方凶奴赫连勃勃嗟之。<a id="a-9U"></a>并放沙门悉皆不杀。<a id="a-9V"></a>始于是潜遁山泽修头陀之行。<a id="a-9W"></a>后拓跋焘复克长安擅威关洛。<a id="a-9X"></a>时有博陵崔皓少习左道猜嫉释教。<a id="a-9Y"></a>既位居伪辅焘所伏信。<a id="a-9Z"></a>乃与天师寇氏说焘。<a id="a-9a"></a>以佛化无益有伤民利。<a id="a-9b"></a>劝令废之。<a id="a-9c"></a>焘既感其言。<a id="a-9d"></a>以伪太平七年。<a id="a-9e"></a>遂毁灭佛法。<a id="a-9f"></a>分遣军兵烧掠寺舍。<a id="a-9g"></a>统内僧尼悉令罢道。<a id="a-9h"></a>其有窜匿者。<a id="a-9i"></a>皆遣人追捕。<a id="a-9j"></a>得必枭斩。<a id="a-9k"></a>一境之内无复沙门。<a id="a-9l"></a>始闲绝幽深军兵所不能至。<a id="a-9m"></a>至太平之末。<a id="a-9n"></a>始知焘化时将及。<a id="a-9o"></a>以元会之日。<a id="a-9p"></a>忽杖锡到宫门。<a id="a-9q"></a>有司奏云。<a id="a-9r"></a>有一道人足白于面。<a id="a-9s"></a>从门而入。<a id="a-9t"></a>焘令依军法。<a id="a-9u"></a>屡斩不伤。<a id="a-9v"></a>遽以白焘。<a id="a-9w"></a>焘大怒自以所佩剑斫之体无余异。<a id="a-9x"></a>唯剑所著处有痕如布线焉。<a id="a-9y"></a>时北园养虎于槛。<a id="a-9z"></a>焘令以始餧之。<a id="a-A0"></a>虎皆潜伏终不敢近。<a id="a-A1"></a>试以天师近槛虎辄鸣吼。<a id="a-A2"></a>焘始知佛化尊高黄老所不能及。<a id="a-A3"></a>即延始上殿顶礼足下。<a id="a-A4"></a>悔其信失。<a id="a-A5"></a>始为说法明辩因果。<a id="a-A6"></a>焘大生愧惧遂感疠疾。<a id="a-A7"></a>崔寇二人次发恶病。<a id="a-A8"></a>焘以过由于彼。<a id="a-A9"></a>于是诛剪二家。<a id="a-AA"></a>门族都尽。<a id="a-AB"></a>宣下国中兴复正教。<a id="a-AC"></a>俄而焘卒。<a id="a-AD"></a>孙浚袭位。<a id="a-AE"></a>方大弘佛法盛迄于今。<a id="a-AF"></a>始后不知所终。</p>
  <p id="aAG">宋高昌有释法朗。<a id="a-AH"></a>高昌人。<a id="a-AI"></a>幼而执行精苦多诸征瑞。<a id="a-AJ"></a>韬光蕴德人莫测其所阶。<a id="a-AK"></a>朗师释法进亦高行沙门。<a id="a-AL"></a>进尝闭户独坐。<a id="a-AM"></a>忽见朗在前。<a id="a-AN"></a>问从何处来。<a id="a-AO"></a>答云。<a id="a-AP"></a>从户钥中入。<a id="a-AQ"></a>云与远僧俱至。<a id="a-AR"></a>日既将中愿为设食进即为设食。<a id="a-AS"></a>唯闻匙钵之声竟不见人。<a id="a-AT"></a>昔庐山慧远尝以一袈裟遗进。<a id="a-AU"></a>进即以为嚫。<a id="a-AV"></a>朗云众僧已去。<a id="a-AW"></a>别日当取之。<a id="a-AX"></a>后见执爨者就进取衣。<a id="a-AY"></a>进即与之。<a id="a-AZ"></a>访常执爨者。<a id="a-Aa"></a>皆云不取。<a id="a-Ab"></a>方知是先圣人权迹取也。<a id="a-Ac"></a>至魏虏毁灭佛法。<a id="a-Ad"></a>朗西适龟兹。<a id="a-Ae"></a>龟兹王与彼国大禅师结约。<a id="a-Af"></a>若有得道者至当为我说。<a id="a-Ag"></a>我当供养。<a id="a-Ah"></a>及朗至乃以白王。<a id="a-Ai"></a>王待以圣礼。<a id="a-Aj"></a>后终于龟兹。<a id="a-Ak"></a>焚尸之日两肩涌泉直上于天。<a id="a-Al"></a>众叹希有。<a id="a-Am"></a>收骨起塔。<a id="a-An"></a>后西域人来此土具传此事。</p>
  <p id="aAo">宋岷山通灵寺有沙门邵硕者。<a id="a-Ap"></a>本姓邵。<a id="a-Aq"></a>名硕。<a id="a-Ar"></a>始康国人。<a id="a-As"></a>形貌似狂而深敬佛法。<a id="a-At"></a>以宋切出家入道。<a id="a-Au"></a>自称硕公。<a id="a-Av"></a>出入行往不择昼夜。<a id="a-Aw"></a>至人家眠地者人家有死。<a id="a-Ax"></a>就人乞细席必有小儿亡。<a id="a-Ay"></a>时人咸以此为谶。<a id="a-Az"></a>至四月八日。<a id="a-B0"></a>成都行像。<a id="a-B1"></a>硕于众中匍匐作师子形。<a id="a-B2"></a>尔日郡县亦见硕作师子形。<a id="a-B3"></a>乃寤分身也。<a id="a-B4"></a>刺史萧慧开及刘孟明等。<a id="a-B5"></a>并挹事之。<a id="a-B6"></a>后一朝忽着布帽诣孟明。<a id="a-B7"></a>少时明卒。<a id="a-B8"></a>先是孟明长史沈仲玉改鞭杖之格严重常科。<a id="a-B9"></a>硕谓玉曰。<a id="a-BA"></a>天地嗷嗷从此起。<a id="a-BB"></a>若除鞭格得刺史。<a id="a-BC"></a>玉信而除之。<a id="a-BD"></a>及孟明卒。<a id="a-BE"></a>仲玉果行州事。<a id="a-BF"></a>以宋元徽元年九月一日卒峨嵋山通灵寺。<a id="a-BG"></a>临亡语道人法进云。<a id="a-BH"></a>可露吾骸急系履着脚。<a id="a-BI"></a>既而依之。<a id="a-BJ"></a>出尸置寺。<a id="a-BK"></a>后经二日不见所在。<a id="a-BL"></a>俄而有人从郫县来。<a id="a-BM"></a>过进云。<a id="a-BN"></a>昨见硕公在市中一脚着履。<a id="a-BO"></a>漫语云。<a id="a-BP"></a>小子无宜适。<a id="a-BQ"></a>失我履一只。<a id="a-BR"></a>进惊而捡问沙弥。<a id="a-BS"></a>沙弥答云。<a id="a-BT"></a>近送尸时。<a id="a-BU"></a>怖惧右脚一履不得好系。<a id="a-BV"></a>送失之。<a id="a-BW"></a>其迹诡异莫可测也。<a id="a-BX"></a>后竟不知所终。</p>
  <p id="aBY">宋江陵琵琶寺有释慧安。<a id="a-BZ"></a>未详何许人。<a id="a-Ba"></a>年十八出家。<a id="a-Bb"></a>止江陵琵琶寺。<a id="a-Bc"></a>风貌庸率颇共轻之。<a id="a-Bd"></a>时为沙弥。<a id="a-Be"></a>众僧列坐辄使行水。<a id="a-Bf"></a>安执空瓶从上至下。<a id="a-Bg"></a>水常不竭。<a id="a-Bh"></a>时咸以异焉。<a id="a-Bi"></a>及受具戒稍显灵迹。<a id="a-Bj"></a>常月晦夕共同学慧济上堂布萨。<a id="a-Bk"></a>堂户未开。<a id="a-Bl"></a>安乃绾济指从壁隙而入。<a id="a-Bm"></a>出亦如之。<a id="a-Bn"></a>济甚骇惧不敢发言。<a id="a-Bo"></a>后与济共至塔下便语。<a id="a-Bp"></a>济云。<a id="a-Bq"></a>吾当远行今与君别。<a id="a-Br"></a>顷之便见天人伎乐香华布满空中。<a id="a-Bs"></a>济唯惊惧竟不得语。<a id="a-Bt"></a>安又谓曰。<a id="a-Bu"></a>吾前后事迹慎勿妄说。<a id="a-Bv"></a>说必有咎。<a id="a-Bw"></a>唯西南有一白衣。<a id="a-Bx"></a>是新发意菩萨。<a id="a-By"></a>可具为说之。<a id="a-Bz"></a>于是辞去。<a id="a-C0"></a>便附商人入湘川。<a id="a-C1"></a>中路患痢极笃。<a id="a-C2"></a>谓船主曰。<a id="a-C3"></a>贫道命必应尽。<a id="a-C4"></a>但出置岸边不须器木。<a id="a-C5"></a>气绝之后即施虫鸟。<a id="a-C6"></a>商人依其言出卧岸侧。<a id="a-C7"></a>夜见火焰从身而出。<a id="a-C8"></a>商人怪惧。<a id="a-C9"></a>就往观之已气绝矣。<a id="a-CA"></a>商人行至湘东。<a id="a-CB"></a>见安亦已先至。<a id="a-CC"></a>俄又不知所之。<a id="a-CD"></a>济后至陟屺寺。<a id="a-CE"></a>诣隐士南阳刘虬具言其事。<a id="a-CF"></a>虬即起遥礼之。<a id="a-CG"></a>谓济曰。<a id="a-CH"></a>此得道之人。<a id="a-CI"></a>入火光三昧也。</p>
  <p id="aCJ">齐帝讳洋。<a id="a-CK"></a>即元魏丞相高欢之第二子也。<a id="a-CL"></a>嫡兄澄急慢为奴所害。<a id="a-CM"></a>洋袭其位。<a id="a-CN"></a>代为相国。<a id="a-CO"></a>魏将历穷。<a id="a-CP"></a>洋筑坛于南郊。<a id="a-CQ"></a>筮遇大横大吉汉文卦也。<a id="a-CR"></a>乃铸金像一写而成。<a id="a-CS"></a>魏收为禅文魏帝署之。<a id="a-CT"></a>即受其禅为大齐也。<a id="a-CU"></a>凡所行履不测其愚智。<a id="a-CV"></a>委政仆射杨遵彦。<a id="a-CW"></a>帝大起佛寺。<a id="a-CX"></a>僧尼溢满诸州。<a id="a-CY"></a>冬夏供施行道不绝。<a id="a-CZ"></a>时稠禅师箴帝曰。<a id="a-Ca"></a>檀越罗刹治。<a id="a-Cb"></a>临水自见。<a id="a-Cc"></a>帝从之。<a id="a-Cd"></a>睹群罗刹在后。<a id="a-Ce"></a>于是遂不食肉。<a id="a-Cf"></a>禁鹰鹞。<a id="a-Cg"></a>去官渔屠。<a id="a-Ch"></a>辛荤悉除不得入市。<a id="a-Ci"></a>帝常坐禅竟日不出。<a id="a-Cj"></a>礼佛行绕其疾如风。<a id="a-Ck"></a>受戒于昭玄大统法上。<a id="a-Cl"></a>面掩地令上履发而授焉。<a id="a-Cm"></a>先是帝在晋阳。<a id="a-Cn"></a>使人骑驼敕曰。<a id="a-Co"></a>向寺取经函。<a id="a-Cp"></a>使问所在。<a id="a-Cq"></a>帝曰。<a id="a-Cr"></a>任驼出城。<a id="a-Cs"></a>及出奄如梦至一山。<a id="a-Ct"></a>山半有佛寺群沙弥遥曰。<a id="a-Cu"></a>高洋[馬*(壹-豆+石)]驼来。<a id="a-Cv"></a>便引见一老僧。<a id="a-Cw"></a>拜之曰。<a id="a-Cx"></a>高洋作天子何如。<a id="a-Cy"></a>曰圣明。<a id="a-Cz"></a>曰尔来何为。<a id="a-D0"></a>曰取经函。<a id="a-D1"></a>僧曰。<a id="a-D2"></a>洋在寺懒读经。<a id="a-D3"></a>令北行东头与之。<a id="a-D4"></a>使者反命。<a id="a-D5"></a>初帝至谷口木井佛寺。<a id="a-D6"></a>有舍身痴。<a id="a-D7"></a>人不解语。<a id="a-D8"></a>忽谓帝曰。<a id="a-D9"></a>我去尔后来。<a id="a-DA"></a>是夜痴人死。<a id="a-DB"></a>帝寻崩于晋阳。</p>
  <p id="aDC">齐荆州有释僧慧。<a id="a-DD"></a>姓刘。<a id="a-DE"></a>不知何许人。<a id="a-DF"></a>在荆州数十年。<a id="a-DG"></a>南阳刘虬在陟[山*巳]寺。<a id="a-DH"></a>请以屈之。<a id="a-DI"></a>时人见之已五六十年。<a id="a-DJ"></a>终亦不老。<a id="a-DK"></a>举止趣尔无甚威仪。<a id="a-DL"></a>往至病人家。<a id="a-DM"></a>若嗔必死。<a id="a-DN"></a>喜者必差。<a id="a-DO"></a>时咸以此为谶。<a id="a-DP"></a>凡未相识者。<a id="a-DQ"></a>并悉其亲表存亡之意。<a id="a-DR"></a>慧尝至江边告津吏求度。<a id="a-DS"></a>吏迫以舟小未及过之。<a id="a-DT"></a>须臾已见慧在彼岸。<a id="a-DU"></a>诸人咸叹神异中山甄恬。<a id="a-DV"></a>南平车昙。<a id="a-DW"></a>同日请慧。<a id="a-DX"></a>慧皆赴之。<a id="a-DY"></a>后两家验覆方知分身。<a id="a-DZ"></a>齐永明中。<a id="a-Da"></a>文慧要下京行过保志。<a id="a-Db"></a>志抚背曰赤龙子。<a id="a-Dc"></a>他无所言。<a id="a-Dd"></a>慧后还荆遇见镇西长史刘景蕤。<a id="a-De"></a>忽泣恸而投之。<a id="a-Df"></a>数日蕤果为刺史所害。<a id="a-Dg"></a>后至湘州城南。<a id="a-Dh"></a>忽云。<a id="a-Di"></a>地中有碑。<a id="a-Dj"></a>众人试掘。<a id="a-Dk"></a>果得二枚。<a id="a-Dl"></a>慧后不知所终。<a id="a-Dm"></a>或云。<a id="a-Dn"></a>永元中卒于江陵长沙寺。</p>
  <p id="aDo">梁京师有释保志。<a id="a-Dp"></a>本姓朱。<a id="a-Dq"></a>金城人。<a id="a-Dr"></a>少出家止京师道林寺。<a id="a-Ds"></a>师事沙门僧俭为和尚。<a id="a-Dt"></a>修习禅业。<a id="a-Du"></a>至宋太始初。<a id="a-Dv"></a>忽如僻异居止无定。<a id="a-Dw"></a>饮食无时。<a id="a-Dx"></a>发长数寸。<a id="a-Dy"></a>常跣行街巷执一锡杖。<a id="a-Dz"></a>杖头挂剪刀及镜。<a id="a-E0"></a>或挂一两匹帛。<a id="a-E1"></a>齐建元中稍见异迹。<a id="a-E2"></a>数日不食亦无饥容。<a id="a-E3"></a>与人言语始若难晓。<a id="a-E4"></a>后皆效验。<a id="a-E5"></a>时或赋诗。<a id="a-E6"></a>言如谶记。<a id="a-E7"></a>京土士庶皆共事之。<a id="a-E8"></a>齐武帝谓其惑众。<a id="a-E9"></a>收往建康狱。<a id="a-EA"></a>既旦人见共入市廛。<a id="a-EB"></a>还捡狱中志犹在焉。<a id="a-EC"></a>志语狱吏。<a id="a-ED"></a>门外有两舆食来。<a id="a-EE"></a>金钵盛饭。<a id="a-EF"></a>汝可取之。<a id="a-EG"></a>既而齐文慧太子竟陵王子良。<a id="a-EH"></a>并送食饷志。<a id="a-EI"></a>果如其言。<a id="a-EJ"></a>建康令吕文显以事闻武帝。<a id="a-EK"></a>帝即迎入居之后堂。<a id="a-EL"></a>一时屏除内宴。<a id="a-EM"></a>志亦随众出。<a id="a-EN"></a>既而景阳山上犹有一志与七僧俱。<a id="a-EO"></a>帝怒遣推捡失所。<a id="a-EP"></a>阁吏启云。<a id="a-EQ"></a>志久出在省。<a id="a-ER"></a>方以墨涂其身。<a id="a-ES"></a>时僧正法献欲以一衣遗志。<a id="a-ET"></a>遣使于龙光罽宾二寺求之。<a id="a-EU"></a>并云。<a id="a-EV"></a>昨宿旦去。<a id="a-EW"></a>又至其常所。<a id="a-EX"></a>造广候伯家寻之。<a id="a-EY"></a>伯云。<a id="a-EZ"></a>志昨在此行道。<a id="a-Ea"></a>旦眠未寤。<a id="a-Eb"></a>使还以告献。<a id="a-Ec"></a>方知其分身三处宿焉。<a id="a-Ed"></a>志尝盛冬袒行。<a id="a-Ee"></a>沙门宝亮。<a id="a-Ef"></a>欲以纳衣遗之。<a id="a-Eg"></a>未及发言。<a id="a-Eh"></a>志忽来引纳而去。<a id="a-Ei"></a>又时就人求生鱼脍。<a id="a-Ej"></a>人为办竟。<a id="a-Ek"></a>[至*反]饱乃吐。<a id="a-El"></a>还视盆中鱼游活如故。<a id="a-Em"></a>志后假武帝神力见高帝于地下。<a id="a-En"></a>常受锥刀之苦。<a id="a-Eo"></a>帝自是永废锥刀。<a id="a-Ep"></a>齐卫尉胡谐病请志。<a id="a-Eq"></a>志注疏云胡屈。<a id="a-Er"></a>明日竟不往。<a id="a-Es"></a>是日谐亡。<a id="a-Et"></a>载尸还宅。<a id="a-Eu"></a>志云。<a id="a-Ev"></a>胡屈者明日尸出也。<a id="a-Ew"></a>齐太尉司马殷齐之。<a id="a-Ex"></a>随陈显达镇江州辞志。<a id="a-Ey"></a>志画纸作一树。<a id="a-Ez"></a>树上有乌。<a id="a-F0"></a>语云。<a id="a-F1"></a>急时可登此。<a id="a-F2"></a>后显达逆节。<a id="a-F3"></a>留齐之镇州。<a id="a-F4"></a>及败齐之叛入庐山。<a id="a-F5"></a>追骑将及。<a id="a-F6"></a>齐之见林中有一树。<a id="a-F7"></a>树上有乌。<a id="a-F8"></a>如志所画。<a id="a-F9"></a>寤而登之。<a id="a-FA"></a>乌竟不飞。<a id="a-FB"></a>追者见乌。<a id="a-FC"></a>谓无人而返。<a id="a-FD"></a>卒以见免。<a id="a-FE"></a>齐屯骑桑偃将欲谋反。<a id="a-FF"></a>往诣志。<a id="a-FG"></a>志遥见而走大呼云。<a id="a-FH"></a>围台城欲返逆。<a id="a-FI"></a>斫头破腹。<a id="a-FJ"></a>后末旬事发。<a id="a-FK"></a>偃叛往朱方为人所得。<a id="a-FL"></a>果斫头破腹。<a id="a-FM"></a>梁鄱阳忠烈王常屈志来第会。<a id="a-FN"></a>忽令觅荆子甚急。<a id="a-FO"></a>既得安之门上。<a id="a-FP"></a>莫测所以。<a id="a-FQ"></a>少时王便出为荆州刺史。<a id="a-FR"></a>其预鉴之明。<a id="a-FS"></a>此类非一。<a id="a-FT"></a>志多去来兴皇净名两寺。<a id="a-FU"></a>及今上龙兴甚见崇礼。<a id="a-FV"></a>先是齐时多禁志出入。<a id="a-FW"></a>今上即位下诏曰。<a id="a-FX"></a>志公迹拘尘垢神游冥寂。<a id="a-FY"></a>水火不能燋濡。<a id="a-FZ"></a>蛇虎不能侵惧。<a id="a-Fa"></a>语其佛理则声闻以上。<a id="a-Fb"></a>谈其隐沦则遁仙高士。<a id="a-Fc"></a>岂得以俗士常情空相拘制。<a id="a-Fd"></a>何其鄙陜一至于此。<a id="a-Fe"></a>自今行来随意出入勿得复禁。<a id="a-Ff"></a>志自是多出入禁内。<a id="a-Fg"></a>天监五年冬旱。<a id="a-Fh"></a>牢祭备至而未降雨。<a id="a-Fi"></a>志忽上启云。<a id="a-Fj"></a>志病不差。<a id="a-Fk"></a>就官乞治。<a id="a-Fl"></a>若不启白官应得鞭杖。<a id="a-Fm"></a>愿于华光殿讲胜鬘经请雨。<a id="a-Fn"></a>上即使沙门法云讲胜鬘。<a id="a-Fo"></a>讲竟夜便大雪。<a id="a-Fp"></a>志又云。<a id="a-Fq"></a>须一盆水加刀其上。<a id="a-Fr"></a>俄而雨大降高下皆足。<a id="a-Fs"></a>上常问志云。<a id="a-Ft"></a>弟子烦惑未除。<a id="a-Fu"></a>何以治之。<a id="a-Fv"></a>答云。<a id="a-Fw"></a>十二识者。<a id="a-Fx"></a>以为十二因缘治惑药也。<a id="a-Fy"></a>又问十二之旨。<a id="a-Fz"></a>答云。<a id="a-G0"></a>在书字时节刻漏中。<a id="a-G1"></a>识者以为书之在十二时中。<a id="a-G2"></a>又问。<a id="a-G3"></a>弟子何时得静心修习。<a id="a-G4"></a>答云。<a id="a-G5"></a>安乐禁。<a id="a-G6"></a>识者以为禁者止也。<a id="a-G7"></a>至安乐时乃止耳。<a id="a-G8"></a>后法云于华林讲法华。<a id="a-G9"></a>至假使黑风。<a id="a-GA"></a>志忽问风之有无。<a id="a-GB"></a>答云。<a id="a-GC"></a>世谛故有。<a id="a-GD"></a>第一义则无也。<a id="a-GE"></a>志往复三四番。<a id="a-GF"></a>便笑云。<a id="a-GG"></a>若体是假有此亦不可解难可解。<a id="a-GH"></a>其辞旨隐没。<a id="a-GI"></a>类皆如此。<a id="a-GJ"></a>陈征虏者举家事志甚笃。<a id="a-GK"></a>志尝为其现真形。<a id="a-GL"></a>光相如菩萨像焉。<a id="a-GM"></a>志知名显奇四十余载。<a id="a-GN"></a>士女恭事者数不可称。<a id="a-GO"></a>至天监十三年冬。<a id="a-GP"></a>于台后堂谓人曰。<a id="a-GQ"></a>菩萨将去。<a id="a-GR"></a>未及旬日无疾而终。<a id="a-GS"></a>尸体香软形貌怡悦。<a id="a-GT"></a>临亡然一烛以付后阁门舍人吴庆。<a id="a-GU"></a>庆即启闻。<a id="a-GV"></a>上叹曰。<a id="a-GW"></a>大师不复留矣。<a id="a-GX"></a>烛者将以后事属我乎。<a id="a-GY"></a>因厚加殡送。<a id="a-GZ"></a>葬于钟山独龙之阜。<a id="a-Ga"></a>仍于墓所立开善精舍。<a id="a-Gb"></a>敕陆倕制铭辞于冢内。<a id="a-Gc"></a>王筠勒碑文于寺门。<a id="a-Gd"></a>传其遗像处处存焉。<a id="a-Ge"></a>初志显迹之始。<a id="a-Gf"></a>年可五六十许。<a id="a-Gg"></a>而终亦不老。<a id="a-Gh"></a>人咸莫测其年。<a id="a-Gi"></a>有徐捷道者。<a id="a-Gj"></a>居于京师。<a id="a-Gk"></a>九日台北自言。<a id="a-Gl"></a>是志外舅弟。<a id="a-Gm"></a>小志四年。<a id="a-Gn"></a>计志亡时。<a id="a-Go"></a>应年九十七矣(右此一验出梁高僧传)</p>
  <p id="aGp">徐光在吴世。<a id="a-Gq"></a>常行幻术。<a id="a-Gr"></a>于市廛间种苽枣橘栗。<a id="a-Gs"></a>立得食之。<a id="a-Gt"></a>而市肆卖者皆已耗失。<a id="a-Gu"></a>凡言水旱甚验。<a id="a-Gv"></a>常过大将军孙琳门。<a id="a-Gw"></a>褰裳而趋左右唾溅。<a id="a-Gx"></a>或问其故。<a id="a-Gy"></a>答曰。<a id="a-Gz"></a>流血覆道臭腥不可。<a id="a-H0"></a>琳闻而杀之。<a id="a-H1"></a>斩其首无血。<a id="a-H2"></a>及琳废幼帝更立景帝将拜蒋陵。<a id="a-H3"></a>有大飘风如廪。<a id="a-H4"></a>从室中坠琳车上。<a id="a-H5"></a>车为之倾顿。<a id="a-H6"></a>顾见徐光在松树上。<a id="a-H7"></a>抚手指挥嗤笑之。<a id="a-H8"></a>琳问左右无见者。<a id="a-H9"></a>琳恶之。<a id="a-HA"></a>俄而景帝诛琳。<a id="a-HB"></a>兄弟四人一旦为戮(出冤魂志)</p>
  <p id="aHC">周时老子者。<a id="a-HD"></a>姓李名聃。<a id="a-HE"></a>字伯阳。<a id="a-HF"></a>楚国苦县濑乡曲仁里人。<a id="a-HG"></a>其母感大流星而有娠。<a id="a-HH"></a>虽受气于天。<a id="a-HI"></a>然见生于李家。<a id="a-HJ"></a>犹以李为姓。<a id="a-HK"></a>或云。<a id="a-HL"></a>老子先天地生。<a id="a-HM"></a>或云。<a id="a-HN"></a>是天之魂精灵之属。<a id="a-HO"></a>或云。<a id="a-HP"></a>其母怀之七十岁乃生。<a id="a-HQ"></a>生时剖其母左腋出。<a id="a-HR"></a>出而白首。<a id="a-HS"></a>故谓之老子。<a id="a-HT"></a>或言。<a id="a-HU"></a>其母夫老子氏母家。<a id="a-HV"></a>或老子母适到李树下而生老子。<a id="a-HW"></a>老子生言。<a id="a-HX"></a>指李树曰。<a id="a-HY"></a>以此为我姓。<a id="a-HZ"></a>或云。<a id="a-Ha"></a>老子欲西出关。<a id="a-Hb"></a>关令尹喜知其非常。<a id="a-Hc"></a>从之问道术。<a id="a-Hd"></a>老子惊怪故吐舌聃然。<a id="a-He"></a>遂有老聃之号。<a id="a-Hf"></a>皆不然也。<a id="a-Hg"></a>今案九变及先生十二化经。<a id="a-Hh"></a>老子未出关时。<a id="a-Hi"></a>固以名聃矣。<a id="a-Hj"></a>老子数易名字。<a id="a-Hk"></a>非但聃而已。<a id="a-Hl"></a>所以尔者。<a id="a-Hm"></a>案九宫三五经及元辰经。<a id="a-Hn"></a>人生各有厄会。<a id="a-Ho"></a>到时易其名字以随生气之音。<a id="a-Hp"></a>则可以延年度厄。<a id="a-Hq"></a>今世有道者亦如此。<a id="a-Hr"></a>老子在周乃二百余年。<a id="a-Hs"></a>二百余年之中必有厄会非一。<a id="a-Ht"></a>是以名字稍多耳。</p>
  <p id="aHu">殷时彭祖讳铿。<a id="a-Hv"></a>帝颛顼之玄孙。<a id="a-Hw"></a>至殷之末世。<a id="a-Hx"></a>年已七百六十七岁。<a id="a-Hy"></a>而不衰老。<a id="a-Hz"></a>少好恬静不恤世务。<a id="a-I0"></a>不营名誉不饰车服惟以养生治身为事。<a id="a-I1"></a>王闻其寿以为大夫。<a id="a-I2"></a>常称病闲居不与政事。<a id="a-I3"></a>善于补导之术。<a id="a-I4"></a>并服水桂云母粮粉麋角。<a id="a-I5"></a>常有少容闭气内息。<a id="a-I6"></a>从平旦至日中。<a id="a-I7"></a>乃俯坐拭目摩搦身体。<a id="a-I8"></a>舐唇咽唾。<a id="a-I9"></a>服气数十。<a id="a-IA"></a>乃以起行言笑。<a id="a-IB"></a>其体中或有疲倦不安。<a id="a-IC"></a>便导引闭气以攻所患。<a id="a-ID"></a>心在存身。<a id="a-IE"></a>头面九窍五藏四支至毛发。<a id="a-IF"></a>皆令其在。<a id="a-IG"></a>觉其气运行体中起于鼻口下达十指。<a id="a-IH"></a>王自诣问讯安不。<a id="a-II"></a>告致遗珍玩前后数万。<a id="a-IJ"></a>彭祖皆受以恤贫贱者。<a id="a-IK"></a>略无所留。<a id="a-IL"></a>又有婇女者。<a id="a-IM"></a>亦少得道知养形方。<a id="a-IN"></a>年二百七岁。<a id="a-IO"></a>视之如十五六。<a id="a-IP"></a>王奉事之于旋庭为立华屋紫阁。<a id="a-IQ"></a>饰以金玉。<a id="a-IR"></a>乃令婇女乘輶轩往问道于彭祖。<a id="a-IS"></a>婇女具受诸要法以教王。<a id="a-IT"></a>王试为之有验。<a id="a-IU"></a>欲杀之。<a id="a-IV"></a>彭祖知之乃去。<a id="a-IW"></a>不知所如。<a id="a-IX"></a>其后七十余年。<a id="a-IY"></a>门人于流沙之西见之。<a id="a-IZ"></a>王不能常行彭祖之道。<a id="a-Ia"></a>得寿百三岁。<a id="a-Ib"></a>气力丁壮如五十时。<a id="a-Ic"></a>后得鄮女妖淫。<a id="a-Id"></a>王失道而殂落。<a id="a-Ie"></a>俗间相传言。<a id="a-If"></a>彭祖之道不教人者。<a id="a-Ig"></a>由于王禁之故也。<a id="a-Ih"></a>彭祖去殷时。<a id="a-Ii"></a>年七百岁非寿终也(右此二验出神仙传)</p>
  <p id="aIj">汉时雒。<a id="a-Ik"></a>下有一洞穴。<a id="a-Il"></a>其深不测。<a id="a-Im"></a>有一妇人欲杀夫。<a id="a-In"></a>谓夫剩剩曰。<a id="a-Io"></a>未尝见此穴。<a id="a-Ip"></a>夫自送视。<a id="a-Iq"></a>妇遂推下经多时至底。<a id="a-Ir"></a>妇于后掷饭物如欲祭之。<a id="a-Is"></a>当时巅坠恍忽良久苏。<a id="a-It"></a>得饭食之。<a id="a-Iu"></a>气力小强。<a id="a-Iv"></a>周遑觅路仍得一穴。<a id="a-Iw"></a>便匍匐从就。<a id="a-Ix"></a>崎岖反侧。<a id="a-Iy"></a>行数十里穴宽亦有微明。<a id="a-Iz"></a>遂得平步。<a id="a-J0"></a>行百余里。<a id="a-J1"></a>觉所践如尘。<a id="a-J2"></a>而闻糠米香。<a id="a-J3"></a>啖之芬美。<a id="a-J4"></a>即裹而为粮。<a id="a-J5"></a>复赍以行。<a id="a-J6"></a>所历幽远里数难详。<a id="a-J7"></a>而转就明广。<a id="a-J8"></a>食所赍尽。<a id="a-J9"></a>便入一都。<a id="a-JA"></a>城郭修整宫馆壮丽。<a id="a-JB"></a>台榭房宇悉以金魄为饰。<a id="a-JC"></a>虽无日月明踰三光。<a id="a-JD"></a>人皆长三丈。<a id="a-JE"></a>被羽衣奏奇乐非世所闻。<a id="a-JF"></a>便告求哀。<a id="a-JG"></a>长人语令前去。<a id="a-JH"></a>凡过如此者九处。<a id="a-JI"></a>最后至苦饥餧。<a id="a-JJ"></a>长人指中庭一大柏树近百围下有一羊。<a id="a-JK"></a>令跪捋羊须。<a id="a-JL"></a>初得一珠。<a id="a-JM"></a>长人取之。<a id="a-JN"></a>次捋亦取。<a id="a-JO"></a>后捋令啖。<a id="a-JP"></a>即得疗饥。<a id="a-JQ"></a>请问九处之名求停不去。<a id="a-JR"></a>答云。<a id="a-JS"></a>君命不得停还问张华。<a id="a-JT"></a>当悉此间人。<a id="a-JU"></a>便复随穴出交州。<a id="a-JV"></a>还雒。<a id="a-JW"></a>问华。<a id="a-JX"></a>以所得物示之。<a id="a-JY"></a>华云。<a id="a-JZ"></a>如尘者是黄河下龙涎。<a id="a-Ja"></a>泥是昆山下泥。<a id="a-Jb"></a>九处地仙。<a id="a-Jc"></a>名九馆大夫。<a id="a-Jd"></a>羊为痴龙。<a id="a-Je"></a>其初一珠食之与天地等寿。<a id="a-Jf"></a>次者延年。<a id="a-Jg"></a>后者充饥而已。<a id="a-Jh"></a>此人还往七八年间。</p>
  <p id="aJi">汉永平五年。<a id="a-Jj"></a>剡县刘晨阮肇。<a id="a-Jk"></a>共入天台山。<a id="a-Jl"></a>迷不得返。<a id="a-Jm"></a>经十三日粮乏尽饥餧殆死遥望山。<a id="a-Jn"></a>上有一桃树。<a id="a-Jo"></a>大有子实永无登路。<a id="a-Jp"></a>攀缘藤葛乃得至上。<a id="a-Jq"></a>各啖数枚而饥止体充。<a id="a-Jr"></a>复下山持杯取水欲盥嗽。<a id="a-Js"></a>见芜菁叶从山腹流出。<a id="a-Jt"></a>甚鲜新。<a id="a-Ju"></a>复一杯流出有胡麻饭糁。<a id="a-Jv"></a>便共没水逆流。<a id="a-Jw"></a>行二三里得度山出一大溪边。<a id="a-Jx"></a>有二女子。<a id="a-Jy"></a>姿质妙绝。<a id="a-Jz"></a>见二人持杯出。<a id="a-K0"></a>便笑曰。<a id="a-K1"></a>刘阮二郎捉向所失流杯来。<a id="a-K2"></a>晨肇既不识之。<a id="a-K3"></a>二女便呼其姓如似有旧。<a id="a-K4"></a>相见而悉问。<a id="a-K5"></a>来何晚。<a id="a-K6"></a>因要还家。<a id="a-K7"></a>皆铜瓦屋。<a id="a-K8"></a>南壁及东壁下各有一大床。<a id="a-K9"></a>皆施绛罗帐。<a id="a-KA"></a>帐角悬铃金银交错。<a id="a-KB"></a>床头各有十侍婢。<a id="a-KC"></a>敕云。<a id="a-KD"></a>刘阮二郎经涉山岨。<a id="a-KE"></a>向虽得琼实犹尚虚弊。<a id="a-KF"></a>可速作食。<a id="a-KG"></a>食胡麻饭山羊脯牛肉甚甘美。<a id="a-KH"></a>食毕行酒。<a id="a-KI"></a>有一群女来。<a id="a-KJ"></a>各持五三桃子。<a id="a-KK"></a>笑而言。<a id="a-KL"></a>贺汝婿来。<a id="a-KM"></a>酒酣作乐。<a id="a-KN"></a>至暮令各就一帐宿。<a id="a-KO"></a>女往就之。<a id="a-KP"></a>言声清婉。<a id="a-KQ"></a>令人忘忧。<a id="a-KR"></a>遂停半年。<a id="a-KS"></a>气候草木是春时百鸟啼鸣。<a id="a-KT"></a>更怀悲思。<a id="a-KU"></a>求归甚苦。<a id="a-KV"></a>女曰。<a id="a-KW"></a>罪牵君当可如何。<a id="a-KX"></a>遂呼前来女子。<a id="a-KY"></a>有三四十人。<a id="a-KZ"></a>集会奏乐。<a id="a-Ka"></a>共送刘阮指示还路。<a id="a-Kb"></a>既出亲旧零落。<a id="a-Kc"></a>邑屋改异无复相识。<a id="a-Kd"></a>问讯得七世孙。<a id="a-Ke"></a>传闻上世入山迷不得归。<a id="a-Kf"></a>至晋太元八年。<a id="a-Kg"></a>忽复去不知何所。</p>
  <p id="aKh">汉时太山黄原。<a id="a-Ki"></a>平旦开门。<a id="a-Kj"></a>忽有一青犬在门外伏。<a id="a-Kk"></a>守备如家养。<a id="a-Kl"></a>原绁犬随邻里猎。<a id="a-Km"></a>日垂夕见一鹿。<a id="a-Kn"></a>便放犬。<a id="a-Ko"></a>犬行甚迟。<a id="a-Kp"></a>原绝力逐不及。<a id="a-Kq"></a>行数里至一穴。<a id="a-Kr"></a>入百余步。<a id="a-Ks"></a>忽有平衢。<a id="a-Kt"></a>槐柳列植行墙回匝。<a id="a-Ku"></a>原随犬入门。<a id="a-Kv"></a>列房栊户可有数十间。<a id="a-Kw"></a>皆女子。<a id="a-Kx"></a>姿容妍媚衣裳鲜丽。<a id="a-Ky"></a>或抚琴瑟或执博棋。<a id="a-Kz"></a>至北合有三间屋。<a id="a-L0"></a>二人侍直。<a id="a-L1"></a>若有所伺。<a id="a-L2"></a>见原相视而笑。<a id="a-L3"></a>此青犬所致妙音婿也。<a id="a-L4"></a>一人留一人入合。<a id="a-L5"></a>须臾有四婢出。<a id="a-L6"></a>称太真夫人白黄郎。<a id="a-L7"></a>有一女年已弱笄。<a id="a-L8"></a>冥数应为君妇。<a id="a-L9"></a>既暮引原入内。<a id="a-LA"></a>内有南向堂。<a id="a-LB"></a>堂前有池。<a id="a-LC"></a>池中有台台四角有径尺穴。<a id="a-LD"></a>穴中有光映帷席。<a id="a-LE"></a>妙音容色婉妙侍婢亦美。<a id="a-LF"></a>交礼既毕。<a id="a-LG"></a>宴寝如旧。<a id="a-LH"></a>经数日原欲暂还报家。<a id="a-LI"></a>妙音曰。<a id="a-LJ"></a>人神道异。<a id="a-LK"></a>本非久势。<a id="a-LL"></a>至明日解佩分袂。<a id="a-LM"></a>临阶洟泗。<a id="a-LN"></a>后会无期。<a id="a-LO"></a>深加爱敬。<a id="a-LP"></a>若能相思至三月旦可修斋洁。<a id="a-LQ"></a>四婢送出门。<a id="a-LR"></a>半日至家。<a id="a-LS"></a>情念恍忽。<a id="a-LT"></a>每至其期常见空中有軿车仿佛若飞(右此三验出幽冥录)</p>
  <p id="aLU">述异记曰。<a id="a-LV"></a>庐山有三石梁。<a id="a-LW"></a>长数十丈。<a id="a-LX"></a>广不盈尺。<a id="a-LY"></a>俯眄沓无底。<a id="a-LZ"></a>咸康中江州刺史庾亮迎吴猛。<a id="a-La"></a>猛将弟子。<a id="a-Lb"></a>登山游观。<a id="a-Lc"></a>因过此梁。<a id="a-Ld"></a>见一老公。<a id="a-Le"></a>坐桂树下。<a id="a-Lf"></a>以玉杯承甘露与猛。<a id="a-Lg"></a>猛遍与弟子。<a id="a-Lh"></a>又进至一处。<a id="a-Li"></a>见崇台广厦玉宇金房。<a id="a-Lj"></a>琳琅焜耀晖彩眩目。<a id="a-Lk"></a>多珍宝玉器不可识各见数人。<a id="a-Ll"></a>与猛共言。<a id="a-Lm"></a>若旧相识。<a id="a-Ln"></a>设玉膏终日。</p>
  <p id="aLo">又述异记曰。<a id="a-Lp"></a>独角者。<a id="a-Lq"></a>邑郡江人也。<a id="a-Lr"></a>年可数百岁。<a id="a-Ls"></a>俗失其名。<a id="a-Lt"></a>顶上生一角。<a id="a-Lu"></a>故谓之独角。<a id="a-Lv"></a>或忽去积载。<a id="a-Lw"></a>或累旬不语。<a id="a-Lx"></a>及有所说则旨趣精微。<a id="a-Ly"></a>咸莫能测焉。<a id="a-Lz"></a>所居独以德化。<a id="a-M0"></a>亦颇有训导。<a id="a-M1"></a>一旦与家辞。<a id="a-M2"></a>因入舍前江中变为鲤鱼。<a id="a-M3"></a>角尚在首后。<a id="a-M4"></a>时时暂还。<a id="a-M5"></a>容状如平生。<a id="a-M6"></a>与子孙饮宴数日辄去。</p>
  <p id="aM7">谷城乡卒常生。<a id="a-M8"></a>不知何所人也。<a id="a-M9"></a>数死而复生。<a id="a-MA"></a>时人为不然。<a id="a-MB"></a>后大水出所害非一而卒。<a id="a-MC"></a>辄在缺门山上大呼言。<a id="a-MD"></a>卒常生在此。<a id="a-ME"></a>云复雨水五日必止。<a id="a-MF"></a>止则上山求祠之。<a id="a-MG"></a>但见卒衣杖革带。<a id="a-MH"></a>后数十年。<a id="a-MI"></a>复为华阴市门卒。</p>
  <p id="aMJ">琴高。<a id="a-MK"></a>赵人也。<a id="a-ML"></a>以鼓琴为康王舍人。<a id="a-MM"></a>行涓彭之术浮游冀州砀郡间二百余年后复时入砀水中取龙子。<a id="a-MN"></a>与诸弟子。<a id="a-MO"></a>期曰。<a id="a-MP"></a>期日皆洁斋待于水傍设屋祠。<a id="a-MQ"></a>果乘赤鲤鱼出入坐祠中。<a id="a-MR"></a>砀中旦有万人观之。<a id="a-MS"></a>留一月复入水。</p>
  <p id="aMT">冠先。<a id="a-MU"></a>宋人也。<a id="a-MV"></a>以钓为业。<a id="a-MW"></a>居睢水傍百余年。<a id="a-MX"></a>得鱼或放或卖或自食之。<a id="a-MY"></a>常冠带好种荔食其葩实焉。<a id="a-MZ"></a>宋景公问其道。<a id="a-Ma"></a>不告。<a id="a-Mb"></a>即杀之。<a id="a-Mc"></a>后数十年踞宋城门上鼓琴。<a id="a-Md"></a>数十日乃去。<a id="a-Me"></a>宋人家家奉祠之(右三验出搜神异记)</p>
  <p data-pb></p>
  <h2 id="aMf">妖怪篇第二十四(此有二部)</h2>
  <h2 id="aMg">述意部第一</h2>
  <p id="aMh">妖怪者。<a id="a-Mi"></a>干宝记云。<a id="a-Mj"></a>盖是精气之依物者也。<a id="a-Mk"></a>气乱于中物变于外。<a id="a-Ml"></a>形神气质表里之用也。<a id="a-Mm"></a>本于五行通于五事。<a id="a-Mn"></a>虽消息升降化动万端。<a id="a-Mo"></a>然其休咎之征。<a id="a-Mp"></a>皆可得域而论矣。<a id="a-Mq"></a>此是俗情之近见。<a id="a-Mr"></a>未达大圣之因果。<a id="a-Ms"></a>考斯征变乃是众生宿业之杂。<a id="a-Mt"></a>因感现报之缘发。<a id="a-Mu"></a>因缘相会物理必然。<a id="a-Mv"></a>故有斯征未足可怪也。</p>
  <p data-pb></p>
  <h2 id="aMw">引证部第二</h2>
  <p id="aMx">如佛本行经云。<a id="a-My"></a>尔时佛告诸比丘言。<a id="a-Mz"></a>我念往昔。<a id="a-N0"></a>有一马王名鸡尸。<a id="a-N1"></a>形貌端正身体白净。<a id="a-N2"></a>犹如珂雪。<a id="a-N3"></a>又若白银。<a id="a-N4"></a>如净满月如居陀华。<a id="a-N5"></a>其头绀色走疾如风。<a id="a-N6"></a>声如妙鼓。<a id="a-N7"></a>于彼时间。<a id="a-N8"></a>阎浮提有五百商人。<a id="a-N9"></a>时诸商人欲入大海。<a id="a-NA"></a>辨具资粮行到大海。<a id="a-NB"></a>即祠海神备诸船舶。<a id="a-NC"></a>雇得五船师求觅珍宝。<a id="a-ND"></a>时诸人辈至其海内。<a id="a-NE"></a>忽值恶风。<a id="a-NF"></a>吹其船舫。<a id="a-NG"></a>至罗刹国。<a id="a-NH"></a>其国多有罗刹之女。<a id="a-NI"></a>欲到彼国。<a id="a-NJ"></a>大风飘搏船悉破坏。<a id="a-NK"></a>时诸商人各运手足。<a id="a-NL"></a>截流浮去欲诣彼岸。<a id="a-NM"></a>时罗刹女闻彼大海有船破坏。<a id="a-NN"></a>罗刹女等即往救接。<a id="a-NO"></a>一时捉得五百商人。<a id="a-NP"></a>共彼商人五欲自娱欢喜踊跃。<a id="a-NQ"></a>共生男女。<a id="a-NR"></a>将彼商人置一铁城。<a id="a-NS"></a>既安置已。<a id="a-NT"></a>变化本形令使端正。<a id="a-NU"></a>可喜过人。<a id="a-NV"></a>才不及天。<a id="a-NW"></a>用天香汤澡浴。<a id="a-NX"></a>以香涂身。<a id="a-NY"></a>着种种衣璎珞庄严。<a id="a-NZ"></a>妙华天冠悬以宝铃。<a id="a-Na"></a>捷疾走行。<a id="a-Nb"></a>诣商人所语诸人言。<a id="a-Nc"></a>是诸圣子。<a id="a-Nd"></a>莫有恐也。<a id="a-Ne"></a>莫有愁也。<a id="a-Nf"></a>过汝手来。<a id="a-Ng"></a>过汝臂来。<a id="a-Nh"></a>过汝腕来。<a id="a-Ni"></a>是时商人穷极护命恐怖畏死。<a id="a-Nj"></a>遂于彼所起实女想与其手臂。<a id="a-Nk"></a>时罗刹女。<a id="a-Nl"></a>度诸商人慈言哀愍。<a id="a-Nm"></a>从何远来可为我夫。<a id="a-Nn"></a>怜愍我等为我作主。<a id="a-No"></a>我等无人爱念作归依处。<a id="a-Np"></a>除灭我等忧愁烦恼。<a id="a-Nq"></a>为我等辈当作家长。<a id="a-Nr"></a>我等承事不令亏失。<a id="a-Ns"></a>尔时商人咸共恻怆。<a id="a-Nt"></a>举声啼哭各吐热气。<a id="a-Nu"></a>共相慰喻迭互安心。<a id="a-Nv"></a>诣罗刹城。<a id="a-Nw"></a>未到彼城。<a id="a-Nx"></a>于其中路见有一所。<a id="a-Ny"></a>其地宽广皆悉平正。<a id="a-Nz"></a>树林华果枝叶扶疏。<a id="a-O0"></a>诸鸟游集如是无量。<a id="a-O1"></a>复有杂华池沼。<a id="a-O2"></a>华鸟满中。<a id="a-O3"></a>观者欣悦能灭忧烦。<a id="a-O4"></a>其罗刹城。<a id="a-O5"></a>四壁洁白。<a id="a-O6"></a>状如珂雪。<a id="a-O7"></a>又如冰山。<a id="a-O8"></a>其城在地。<a id="a-O9"></a>若遥观者。<a id="a-OA"></a>乃见彼城如白云队。<a id="a-OB"></a>从地涌出。<a id="a-OC"></a>其城庄饰。<a id="a-OD"></a>如经具述。<a id="a-OE"></a>尔时诸罗。<a id="a-OF"></a>刹女将诸商人。<a id="a-OG"></a>向彼城已。<a id="a-OH"></a>教脱旧衣。<a id="a-OI"></a>以诸香汤沐浴身体。<a id="a-OJ"></a>令坐种种妙胜之座。<a id="a-OK"></a>以五欲具而娱乐之。<a id="a-OL"></a>五音诸声于前而作。<a id="a-OM"></a>经于久时受大快乐。<a id="a-ON"></a>后时诸罗刹女等告诸商人。<a id="a-OO"></a>善哉圣子。<a id="a-OP"></a>是城南面不得从彼出向某处。<a id="a-OQ"></a>有一商人智慧深细聪明利见。<a id="a-OR"></a>即生疑念作是思惟。<a id="a-OS"></a>以何等故。<a id="a-OT"></a>不听南过。<a id="a-OU"></a>我应伺诸女睡卧之时。<a id="a-OV"></a>寻往所禁之处。<a id="a-OW"></a>次第观看善恶之事。<a id="a-OX"></a>尔时商主作是念已。<a id="a-OY"></a>即伺彼诸罗刹女等卧睡眠已。<a id="a-OZ"></a>遂安详而起不令有声。<a id="a-Oa"></a>即执刀从家而出。<a id="a-Ob"></a>寻逐意趣渐渐前进。<a id="a-Oc"></a>至于少地见一微径恐怖之所无有草木甚可畏惧。<a id="a-Od"></a>乃闻有人大噭唤声。<a id="a-Oe"></a>状如噭唤地狱中苦痛之声。<a id="a-Of"></a>闻此声已。<a id="a-Og"></a>身毛皆竖默然而住。<a id="a-Oh"></a>良久喘定。<a id="a-Oi"></a>还诣彼道。<a id="a-Oj"></a>渐进其路。<a id="a-Ok"></a>见一铁城。<a id="a-Ol"></a>其城高峻声出之处。<a id="a-Om"></a>诣城巡行而不见门。<a id="a-On"></a>到于北面见有一树。<a id="a-Oo"></a>名曰合欢。<a id="a-Op"></a>近城而生。<a id="a-Oq"></a>其树高大出于城上。<a id="a-Or"></a>时彼商主见斯树已。<a id="a-Os"></a>即上其树观看城内。<a id="a-Ot"></a>见彼城中多有人死。<a id="a-Ou"></a>百有余数。<a id="a-Ov"></a>或有死者已被食半。<a id="a-Ow"></a>或命未断半身支解。<a id="a-Ox"></a>或有饥渴逼恼而坐。<a id="a-Oy"></a>或复消瘦唯有筋骨。<a id="a-Oz"></a>眼目坎陷如井底星。<a id="a-P0"></a>迷闷在地头发蓬乱。<a id="a-P1"></a>尘土坌身甚大羸瘦。<a id="a-P2"></a>各相割肉而啖食之。<a id="a-P3"></a>以是因缘作大噭唤。<a id="a-P4"></a>如阎罗王所居之处。<a id="a-P5"></a>见诸众生受大苦恼。<a id="a-P6"></a>是大商主见是事已。<a id="a-P7"></a>亦复如是。<a id="a-P8"></a>即以手捉合欢树枝而摇动之。<a id="a-P9"></a>一枝动已举树枝叶互相[堂-土+止]触而有声出。<a id="a-PA"></a>尔时受苦诸人闻是声已。<a id="a-PB"></a>仰观城上。<a id="a-PC"></a>见彼商主在合欢树。<a id="a-PD"></a>见已悲呼。<a id="a-PE"></a>汝是谁耶。<a id="a-PF"></a>为天为龙。<a id="a-PG"></a>为夜叉为帝释。<a id="a-PH"></a>为大梵王等耶。<a id="a-PI"></a>在于厄难。<a id="a-PJ"></a>怜愍我辈故来至此。<a id="a-PK"></a>救拔我等苦耶。<a id="a-PL"></a>时彼人辈合十指掌。<a id="a-PM"></a>头顶遥礼哀泣发声。<a id="a-PN"></a>仰面上观作如是白。<a id="a-PO"></a>善哉仁者。<a id="a-PP"></a>汝今济拔于我到于亲爱之所耶。<a id="a-PQ"></a>尔时商主从彼苦人闻是语已。<a id="a-PR"></a>郁怏不乐身心悲恼。<a id="a-PS"></a>而报彼言。<a id="a-PT"></a>是诸人辈当知。<a id="a-PU"></a>我今非是天龙。<a id="a-PV"></a>乃至非大梵天也。<a id="a-PW"></a>但我等辈从阎浮提兴生至此。<a id="a-PX"></a>为求财故入于大海。<a id="a-PY"></a>我等将欲至于陆地。<a id="a-PZ"></a>忽遇大风船舶破散。<a id="a-Pa"></a>值诸妇女来至我边济拔我等。<a id="a-Pb"></a>从尔已来常共如是。<a id="a-Pc"></a>诸女欢娱受乐。<a id="a-Pd"></a>我今云何能济汝苦。<a id="a-Pe"></a>是时商主复问彼言。<a id="a-Pf"></a>汝诸人等。<a id="a-Pg"></a>云何在此受如斯事。<a id="a-Ph"></a>彼苦人辈即答言曰。<a id="a-Pi"></a>善哉善人。<a id="a-Pj"></a>我等今者亦复如是行人同伴亦五百人。<a id="a-Pk"></a>船破至岸。<a id="a-Pl"></a>亦遭罗刹女共受五欲。<a id="a-Pm"></a>将我等辈置铁城中。<a id="a-Pn"></a>入此城来已被他食二百五十。<a id="a-Po"></a>今唯二百五十人在。<a id="a-Pp"></a>我等亦共彼辈和合生于男女。<a id="a-Pq"></a>彼罗刹女语言微妙其声婉媚。<a id="a-Pr"></a>但彼女等贪食肉故。<a id="a-Ps"></a>共生男女悉还食尽。<a id="a-Pt"></a>汝诸人辈慎莫共彼受乐娱乐。<a id="a-Pu"></a>何以故。<a id="a-Pv"></a>彼甚可畏无爱心故。<a id="a-Pw"></a>是时商主复问彼言。<a id="a-Px"></a>诸人辈颇有方便得脱难不。<a id="a-Py"></a>彼即报言。<a id="a-Pz"></a>有一方便。<a id="a-Q0"></a>商主复问方便如何。<a id="a-Q1"></a>善哉为说。<a id="a-Q2"></a>彼等报言。<a id="a-Q3"></a>十五日满四月节会遇大喜乐。<a id="a-Q4"></a>日月与昴宿合会之时。<a id="a-Q5"></a>有一马王名鸡尸(隋云多发)形貌端正见者乐观。<a id="a-Q6"></a>白如珂贝。<a id="a-Q7"></a>其头绀黑。<a id="a-Q8"></a>行疾如风。<a id="a-Q9"></a>声如妙鼓。<a id="a-QA"></a>彼所停处乃有糠米。<a id="a-QB"></a>自无糠糩。<a id="a-QC"></a>甚大鲜白香美具足。<a id="a-QD"></a>彼马所食。<a id="a-QE"></a>食是米已。<a id="a-QF"></a>来诣海岸露现半身。<a id="a-QG"></a>口出人声而作是言。<a id="a-QH"></a>谁欲度彼大碱苦水。<a id="a-QI"></a>如是三说。<a id="a-QJ"></a>我今当令安隐得度彼岸。<a id="a-QK"></a>若值如是马者即得免难。<a id="a-QL"></a>唯有此事更无余也。<a id="a-QM"></a>汝等若欲脱诸难者勿泄此言。<a id="a-QN"></a>商主复问。<a id="a-QO"></a>汝等颇曾见马王不。<a id="a-QP"></a>汝若见者何不亲近。<a id="a-QQ"></a>何不度汝。<a id="a-QR"></a>汝初从谁闻如是之事。<a id="a-QS"></a>彼等报言。<a id="a-QT"></a>我从虚空闻如是声。<a id="a-QU"></a>而有信者寻虚空声。<a id="a-QV"></a>诣于北道马王之所。<a id="a-QW"></a>虽往其所不受彼言。<a id="a-QX"></a>而复还归。<a id="a-QY"></a>我等皆由爱罗刹女。<a id="a-QZ"></a>是故如此。<a id="a-Qa"></a>今受是厄。<a id="a-Qb"></a>是诸商主复问彼言。<a id="a-Qc"></a>汝等去来可共诣彼马王之所。<a id="a-Qd"></a>彼等报言。<a id="a-Qe"></a>我欲上城城即增长。<a id="a-Qf"></a>掘地欲出其孔还合。<a id="a-Qg"></a>我等是处无解脱期。<a id="a-Qh"></a>我辈必为罗刹女食。<a id="a-Qi"></a>何当得见彼亲眷属。<a id="a-Qj"></a>汝等人辈慎莫放逸。<a id="a-Qk"></a>随意所去。<a id="a-Ql"></a>速诣父母及自眷属还归本乡。<a id="a-Qm"></a>唯愿汝等心意和合。<a id="a-Qn"></a>我等本生某处某城某邑。<a id="a-Qo"></a>善哉汝等。<a id="a-Qp"></a>若至彼处为我等辈问讯父母诸亲朋友。<a id="a-Qq"></a>作是语已。<a id="a-Qr"></a>我告彼言。<a id="a-Qs"></a>汝等后时更莫发心向彼大海。<a id="a-Qt"></a>何以故。<a id="a-Qu"></a>大海内有诸恐怖。<a id="a-Qv"></a>但在彼处随宜活命。<a id="a-Qw"></a>得共父母妻子眷属不复分离。<a id="a-Qx"></a>能行布施多造福业。<a id="a-Qy"></a>严持斋戒是为第一。<a id="a-Qz"></a>是时商主闻彼语已生大恐怖。<a id="a-R0"></a>遂即下树。<a id="a-R1"></a>时彼诸人一时发声噭唤啼哭呜呼极苦。<a id="a-R2"></a>阎浮提内微妙之地。<a id="a-R3"></a>何当得见。<a id="a-R4"></a>若本知是厄处。<a id="a-R5"></a>宁住在彼餐啖牛粪用为活命。<a id="a-R6"></a>不为求财而来此也。<a id="a-R7"></a>尔时商主依着本道还向本处。<a id="a-R8"></a>见彼等辈诸罗刹女。<a id="a-R9"></a>犹故睡眠。<a id="a-RA"></a>商主尔时还即眠卧。<a id="a-RB"></a>至于天晓便作是念。<a id="a-RC"></a>云何令彼诸商人辈得知此事。<a id="a-RD"></a>若辄出言是即漏泄若其漏泄。<a id="a-RE"></a>罗刹诸女恐将我等至厄难处。<a id="a-RF"></a>我之此语应须隐默。<a id="a-RG"></a>乃至四月临当节会马王来曰乃告彼等。<a id="a-RH"></a>所以者何。<a id="a-RI"></a>昔有偈说。</p>
  <p id="aRJ">凡于知识处　　轻陈心实者</p>
  <p id="aRK">其事当漏泄　　闻者各各传</p>
  <p id="aRL">是以怨所得　　便受大苦恼</p>
  <p id="aRM">故有智慧者　　轻不漏其言</p>
  <p id="aRN">尔时商主隐默而住。<a id="a-RO"></a>乃至四月欢乐会时。<a id="a-RP"></a>方始告彼诸商人知。<a id="a-RQ"></a>汝等今者慎莫放逸恋着爱心。<a id="a-RR"></a>或贪妇女。<a id="a-RS"></a>或贪饭食及余资财。<a id="a-RT"></a>我于汝等极生怜愍。<a id="a-RU"></a>我今密语。<a id="a-RV"></a>时诸商人闻商主说。<a id="a-RW"></a>犹如师子在于山林忽大哮吼。<a id="a-RX"></a>有诸凡兽在彼山边。<a id="a-RY"></a>闻其吼声生大惊怖。<a id="a-RZ"></a>各相谓言。<a id="a-Ra"></a>我等今者未脱大海可恶之事。<a id="a-Rb"></a>时彼商人过彼日已。<a id="a-Rc"></a>遂至夜内。<a id="a-Rd"></a>见彼罗刹一切诸女。<a id="a-Re"></a>耽着睡眠安隐而卧。<a id="a-Rf"></a>私密盗窃从卧床起。<a id="a-Rg"></a>咸共诣彼期处。<a id="a-Rh"></a>诣彼处已。<a id="a-Ri"></a>白商主言。<a id="a-Rj"></a>善哉商主。<a id="a-Rk"></a>所见之者。<a id="a-Rl"></a>愿为我说尔时商主。<a id="a-Rm"></a>即告彼等说前见事。<a id="a-Rn"></a>诸人闻已忧愁不乐。<a id="a-Ro"></a>白商主言。<a id="a-Rp"></a>善哉商主。<a id="a-Rq"></a>我等今当宜可速至彼马王所。<a id="a-Rr"></a>愿我等辈安隐得达阎浮提内本生之处。<a id="a-Rs"></a>时诸商人皆诣马王所。<a id="a-Rt"></a>尔时马王至于海岸。<a id="a-Ru"></a>露现半身以人音声。<a id="a-Rv"></a>而三唱告。<a id="a-Rw"></a>谁欲乐度碱水彼岸。<a id="a-Rx"></a>我当安隐负而度之。<a id="a-Ry"></a>令到彼岸。<a id="a-Rz"></a>时诸商人闻马王如是语已。<a id="a-S0"></a>欢喜踊跃身毛皆竖。<a id="a-S1"></a>合十指掌顶礼马王。<a id="a-S2"></a>作如是言。<a id="a-S3"></a>善哉马王。<a id="a-S4"></a>我等欲度乐至彼岸。<a id="a-S5"></a>愿济我等从水此岸达到彼岸。<a id="a-S6"></a>尔时马王告诸商人。<a id="a-S7"></a>汝等当知。<a id="a-S8"></a>彼罗刹女不久应来。<a id="a-S9"></a>或将男女显示于汝。<a id="a-SA"></a>慈悲哀哭受于苦恼。<a id="a-SB"></a>汝等于时莫生染着爱恋之心。<a id="a-SC"></a>汝等若起此意。<a id="a-SD"></a>假使乘我背上必当堕落。<a id="a-SE"></a>为彼罗刹之所啖食。<a id="a-SF"></a>若作如是意念。<a id="a-SG"></a>彼非我许物。<a id="a-SH"></a>非我男女。<a id="a-SI"></a>设使以手执我一毛而悬之者。<a id="a-SJ"></a>我于是时。<a id="a-SK"></a>安隐将送速到彼岸作是语已。<a id="a-SL"></a>汝等今者可乘我背。<a id="a-SM"></a>或执我身分脚足支节。<a id="a-SN"></a>时诸商人依语乘之。<a id="a-SO"></a>尔时马王负彼商人出哀愍声。<a id="a-SP"></a>飞腾空里行疾如风。<a id="a-SQ"></a>尔时彼诸罗刹女辈。<a id="a-SR"></a>闻彼马王哀愍之声。<a id="a-SS"></a>复闻走声状如猛风。<a id="a-ST"></a>忽从睡觉觅彼商人。<a id="a-SU"></a>悉皆不见。<a id="a-SV"></a>处处观看。<a id="a-SW"></a>乃遥见商人乘马王上乘空而去。<a id="a-SX"></a>既见是已。<a id="a-SY"></a>速将男女驰走奔赴至于海岸。<a id="a-SZ"></a>发慈愍声哀号啼哭作大苦恼。<a id="a-Sa"></a>各作是言。<a id="a-Sb"></a>汝诸圣子。<a id="a-Sc"></a>今者舍我欲何所去。<a id="a-Sd"></a>令我无主。<a id="a-Se"></a>汝是我主。<a id="a-Sf"></a>汝等于先堕在海难大恐怖中。<a id="a-Sg"></a>我等度汝。<a id="a-Sh"></a>唯愿汝等与我为夫。<a id="a-Si"></a>汝等今者舍背于我。<a id="a-Sj"></a>欲诣何所。<a id="a-Sk"></a>无恩无义。<a id="a-Sl"></a>何故相弃。<a id="a-Sm"></a>若有违犯今乞忏悔。<a id="a-Sn"></a>从今已去不作诸恶。<a id="a-So"></a>如其不用我者。<a id="a-Sp"></a>今此男女可收将去。<a id="a-Sq"></a>时罗刹女虽作如是慈流言语。<a id="a-Sr"></a>鸡尸马王仍将彼辈。<a id="a-Ss"></a>五百商人安隐得度大海彼岸到阎浮提。<a id="a-St"></a>诸比丘。<a id="a-Su"></a>于意云何。<a id="a-Sv"></a>时鸡尸马王。<a id="a-Sw"></a>岂异人乎。<a id="a-Sx"></a>即我身是。<a id="a-Sy"></a>五百人中商主者。<a id="a-Sz"></a>岂异人乎。<a id="a-T0"></a>即舍利弗是。<a id="a-T1"></a>五百商人。<a id="a-T2"></a>岂异人乎。<a id="a-T3"></a>即删阇耶波离婆阇迦诸弟子等五百人是。<a id="a-T4"></a>我于彼时以此五百诸商人等至厄难处。<a id="a-T5"></a>救其厄难达到彼岸。<a id="a-T6"></a>今者还复至删阇耶邪见之处。<a id="a-T7"></a>舍利弗化已将诣我所。<a id="a-T8"></a>我于邪见旷野之中。<a id="a-T9"></a>化令得脱度生死海。<a id="a-TA"></a>是故汝等当于佛所。<a id="a-TB"></a>应生尊重恭敬之心。</p>
  <p id="aTC">又旧杂譬喻经云。<a id="a-TD"></a>昔有五道人俱行逢雪。<a id="a-TE"></a>过一神祠中宿。<a id="a-TF"></a>舍中有鬼神像形。<a id="a-TG"></a>国人所奉。<a id="a-TH"></a>客四人言。<a id="a-TI"></a>今夕大寒可取木人烧之用炊。<a id="a-TJ"></a>一人言。<a id="a-TK"></a>此是人事不可败之。<a id="a-TL"></a>便置不破。<a id="a-TM"></a>此室中鬼常啖食人。<a id="a-TN"></a>自相与语言。<a id="a-TO"></a>止啖彼一人。<a id="a-TP"></a>一人畏我。<a id="a-TQ"></a>余四人恶。<a id="a-TR"></a>不可犯放之。<a id="a-TS"></a>其不敢破者。<a id="a-TT"></a>夜闻鬼语起呼伴去。<a id="a-TU"></a>余四人言。<a id="a-TV"></a>何不破像用炊然乎。<a id="a-TW"></a>便取烧之。<a id="a-TX"></a>啖人鬼怕即奔走去。<a id="a-TY"></a>夫人学道亦复如是。<a id="a-TZ"></a>常须坚意不可怯弱。<a id="a-Ta"></a>令鬼得便误损人也。<a id="a-Tb"></a>故维摩经云。<a id="a-Tc"></a>譬如人畏时非人得其便也。<a id="a-Td"></a>又菩萨处胎经云。<a id="a-Te"></a>尔时世尊告智净菩萨曰。<a id="a-Tf"></a>一生补处菩萨。<a id="a-Tg"></a>以权方便在卑贱家生。<a id="a-Th"></a>欲得示现除无明结。<a id="a-Ti"></a>十月在胎。<a id="a-Tj"></a>临生之日现无手足。<a id="a-Tk"></a>父母睹见谓为是鬼。<a id="a-Tl"></a>捐弃旷野不使人见。<a id="a-Tm"></a>其后数日母复怀娠。<a id="a-Tn"></a>具满十月生一男儿。<a id="a-To"></a>端正殊妙世之希有。<a id="a-Tp"></a>昼生夜死。<a id="a-Tq"></a>父母号哭推胸向天。<a id="a-Tr"></a>山神树神何不怜我。<a id="a-Ts"></a>先生一子而无手足。<a id="a-Tt"></a>捐弃旷野。<a id="a-Tu"></a>今生一子端正无比状如天神。<a id="a-Tv"></a>今复昼生夜死。<a id="a-Tw"></a>心肝断绝当复柰何。<a id="a-Tx"></a>复经数月母渐怀妊。<a id="a-Ty"></a>十月具满生一男儿。<a id="a-Tz"></a>三头八脚四眼八臂。<a id="a-U0"></a>睹者毛竖。<a id="a-U1"></a>父母眷属舍而欲去。<a id="a-U2"></a>菩萨权现令不得去。<a id="a-U3"></a>父母问曰。<a id="a-U4"></a>为是天耶。<a id="a-U5"></a>为是龙鬼神耶。<a id="a-U6"></a>尔时所生儿。<a id="a-U7"></a>即以偈报父母曰。</p>
  <p id="aU8">非天夜叉鬼　　须伦迦楼罗</p>
  <p id="aU9">为母除愚闇　　权生父母家</p>
  <p id="aUA">先无手足子　　亦复是我身</p>
  <p id="aUB">朝生若暮死　　八住无上尊</p>
  <p id="aUC">我今受形分　　三头八手脚</p>
  <p id="aUD">何为舍我去　　径向地狱门</p>
  <p id="aUE">焚烧善根本　　求灭亦欲难</p>
  <p id="aUF">今我还复体　　现本端正形</p>
  <p id="aUG">守戒不失愿　　托生父母家</p>
  <p id="aUH">前后舍身命　　其数如微尘</p>
  <p id="aUI">众生病非一　　投于甘露药</p>
  <p id="aUJ">趣使入道除　　不令入邪径</p>
  <p id="aUK">诸天受福乐　　甘露除病药</p>
  <p id="aUL">不违圣教药　　解脱涅槃乐</p>
  <p id="aUM">颂曰。</p>
  <p id="aUN">求宝失舟济　　飘浮思救形</p>
  <p id="aUO">幻媚多方趣　　妖魅诳人情</p>
  <p id="aUP">假接度海难　　虚发亲爱声</p>
  <p id="aUQ">自非马王负　　危苦讵安宁</p>
  <p data-pb></p>
  <h2 id="aUR">感应缘(略引二十六验)</h2>
  <p id="aUS">东阳留宠为血怪 鲁昭公为龙怪 汉惠帝为龙怪 汉武帝为蛇怪 汉桓帝为蛇怪 晋太康中为鱼怪 汉成帝为鼠怪 汉景帝为犬怪 汉章帝为魅怪 贾谊为鹏鸟怪 安阳城有亭庙怪 东越闽中有蛇怪 中山王周南有鼠怪 桂阳张遗有树怪 南阳宋大贤有亭怪 吴时庐陵郡亭中有鬼怪 建安中东郡界有老公怪 晋时有老狸作人父怪 晋南京乌巢殿屋怪 晋时有狸作人妇怪 晋时有狸作人女产儿怪 晋时张春女邪魅怪 宋时梁道修宅内鬼魅怪 西方山中有人食鰕蟹怪 宋时王家作蟹断有材怪 唐时逆人张亮有霹雳怪。</p>
  <p id="aUT">东阳留宠。<a id="a-UU"></a>字道弘。<a id="a-UV"></a>居于姑熟。<a id="a-UW"></a>每夜门庭自有血数斗。<a id="a-UX"></a>不知所从来。<a id="a-UY"></a>如此三四。<a id="a-UZ"></a>后宠为折冲将军。<a id="a-Ua"></a>见遣北征。<a id="a-Ub"></a>将行而炊饭尽变为虫。<a id="a-Uc"></a>其家人蒸沙亦变为虫。<a id="a-Ud"></a>其火逾猛其虫逾壮。<a id="a-Ue"></a>宠遂北征。<a id="a-Uf"></a>军败于坛上。<a id="a-Ug"></a>为徐龙所杀。</p>
  <p id="aUh">鲁昭公十九年。<a id="a-Ui"></a>龙斗于郑时门之外洧渊。<a id="a-Uj"></a>京房易传曰。<a id="a-Uk"></a>众心不安。<a id="a-Ul"></a>厥妖龙斗其邑中也。</p>
  <p id="aUm">汉惠二年正月癸酉朔旦。<a id="a-Un"></a>两龙现于兰陵庭东。<a id="a-Uo"></a>坐温陵井中。<a id="a-Up"></a>京房易传曰。<a id="a-Uq"></a>有德遭害。<a id="a-Ur"></a>厥妖龙见井中。<a id="a-Us"></a>行刑甚恶。<a id="a-Ut"></a>黑龙从井出。</p>
  <p id="aUu">汉武帝太始四年十月。<a id="a-Uv"></a>赵有蛇从郭外入。<a id="a-Uw"></a>与邑中蛇斗。<a id="a-Ux"></a>孝文庙下邑中蛇死。<a id="a-Uy"></a>后二年秋。<a id="a-Uz"></a>有卫太子事。<a id="a-V0"></a>自赵人江充起。</p>
  <p id="aV1">汉桓帝即位。<a id="a-V2"></a>有大蛇现德阳殿上。<a id="a-V3"></a>[名*隹]阳市令淳于翼曰。<a id="a-V4"></a>蛇有鳞甲兵之象也。</p>
  <p id="aV5">晋太康中有鲤鱼二枚。<a id="a-V6"></a>现武库屋上。<a id="a-V7"></a>武库兵府有鳞甲。<a id="a-V8"></a>亦是兵之类也。<a id="a-V9"></a>鱼又极阴。<a id="a-VA"></a>屋上太阳。<a id="a-VB"></a>鱼现屋上。<a id="a-VC"></a>象至阴以兵革之祸干太阳也。<a id="a-VD"></a>及惠帝之初。<a id="a-VE"></a>诛太后父杨骏。<a id="a-VF"></a>矢交宫阙。<a id="a-VG"></a>废后为庶人也。<a id="a-VH"></a>死于幽宫。<a id="a-VI"></a>元康之末而贾后专制谤杀太子。<a id="a-VJ"></a>寻亦废。<a id="a-VK"></a>故十年之间母后之难再兴。<a id="a-VL"></a>自是祸乱构矣。<a id="a-VM"></a>京房易曰。<a id="a-VN"></a>妖鱼去水飞入道路。<a id="a-VO"></a>兵且作应。</p>
  <p id="aVP">汉成帝建始四年九月。<a id="a-VQ"></a>长安城南有鼠衔黄[葶-丁+呆]柏叶。<a id="a-VR"></a>上民冢柏及榆树上为巢桐柏为多。<a id="a-VS"></a>巢中无子。<a id="a-VT"></a>皆有干屎数升。<a id="a-VU"></a>时议臣以为恐有火灾起。<a id="a-VV"></a>鼠盗窃小兽夜出昼匿。<a id="a-VW"></a>今正昼去穴而登木。<a id="a-VX"></a>象贱人将居贵显之象也。<a id="a-VY"></a>桐柏卫思后园所在也其后赵后自微贱登至尊。<a id="a-VZ"></a>与卫后同类。<a id="a-Va"></a>赵后终无子而为害。<a id="a-Vb"></a>明年有[栽-木+鳥]焚巢杀子之象云。<a id="a-Vc"></a>京房传曰。<a id="a-Vd"></a>臣私禄罔辟。<a id="a-Ve"></a>厥妖鼠巢也。</p>
  <p id="aVf">汉景帝三年。<a id="a-Vg"></a>邯郸有犬与家豕交。<a id="a-Vh"></a>时赵王遂与六国共反。<a id="a-Vi"></a>外结丐奴以为援。<a id="a-Vj"></a>五行志。<a id="a-Vk"></a>以为赵王昏乱豕类。<a id="a-Vl"></a>外交之异。<a id="a-Vm"></a>丐奴犬豕之类也。</p>
  <p id="aVn">寿光侯者。<a id="a-Vo"></a>汉章帝时人也。<a id="a-Vp"></a>能[亥*刃]百鬼众魅。<a id="a-Vq"></a>令自缚见其形。<a id="a-Vr"></a>其县人有妇为魅所疾侯为[亥*刃]之时大蛇数丈死于门外树。<a id="a-Vs"></a>树有精。<a id="a-Vt"></a>人止者死。<a id="a-Vu"></a>鸟过者坠。<a id="a-Vv"></a>侯[亥*刃]之树盛夏枯落。<a id="a-Vw"></a>有大蛇长七八丈。<a id="a-Vx"></a>悬死其间。<a id="a-Vy"></a>章帝闻之征问。<a id="a-Vz"></a>对曰有之。<a id="a-W0"></a>帝曰。<a id="a-W1"></a>殿下有怪。<a id="a-W2"></a>夜半后常有数人绛衣被发持火相随。<a id="a-W3"></a>岂能[亥*刃]之。<a id="a-W4"></a>侯曰能此。<a id="a-W5"></a>小怪耳帝。<a id="a-W6"></a>伪使人为之侯。<a id="a-W7"></a>[亥*刃]三人三。<a id="a-W8"></a>人登时着地无气帝惊曰。<a id="a-W9"></a>非魅也。<a id="a-WA"></a>朕相试耳。<a id="a-WB"></a>即使便解之。</p>
  <p id="aWC">贾谊为长沙王太传。<a id="a-WD"></a>四月庚子日。<a id="a-WE"></a>有[鵬-月+?]鸟飞入其舍止于座隅。<a id="a-WF"></a>良久乃去。<a id="a-WG"></a>谊发书占之曰。<a id="a-WH"></a>野鸟入处主人将去。<a id="a-WI"></a>谊忌之故作[鵬-月+?]鸟赋。<a id="a-WJ"></a>齐死生而等祸福。<a id="a-WK"></a>以致命定志焉。</p>
  <p id="aWL">安阳城南有一亭庙。<a id="a-WM"></a>不可宿也。<a id="a-WN"></a>若宿杀人。<a id="a-WO"></a>有一书生乃过宿之。<a id="a-WP"></a>亭民曰。<a id="a-WQ"></a>此不可宿。<a id="a-WR"></a>前后宿此未有活者。<a id="a-WS"></a>书生曰。<a id="a-WT"></a>无苦也。<a id="a-WU"></a>吾自能谐。<a id="a-WV"></a>遂住庙舍。<a id="a-WW"></a>乃端坐诵书。<a id="a-WX"></a>良久乃休。<a id="a-WY"></a>夜半后有一人。<a id="a-WZ"></a>着皂单衣来往户外。<a id="a-Wa"></a>呼亭主。<a id="a-Wb"></a>亭主应曰诺。<a id="a-Wc"></a>亭中有人耶。<a id="a-Wd"></a>答曰。<a id="a-We"></a>向者有一书生在此读书。<a id="a-Wf"></a>久适休似未寐。<a id="a-Wg"></a>乃喑嗟而去。<a id="a-Wh"></a>须臾复有一人。<a id="a-Wi"></a>冠帻赤衣。<a id="a-Wj"></a>呼亭主。<a id="a-Wk"></a>亭主应诺。<a id="a-Wl"></a>亦复问。<a id="a-Wm"></a>亭中有人耶。<a id="a-Wn"></a>亭主答如前。<a id="a-Wo"></a>复喑嗟而去。<a id="a-Wp"></a>于是书生无他。<a id="a-Wq"></a>起诣向者呼处。<a id="a-Wr"></a>微呼亭主。<a id="a-Ws"></a>亭主亦应诺。<a id="a-Wt"></a>复问亭中有人耶。<a id="a-Wu"></a>亭主答如前。<a id="a-Wv"></a>乃问。<a id="a-Ww"></a>向者黑衣来者谁。<a id="a-Wx"></a>曰北舍母猪也。<a id="a-Wy"></a>又曰。<a id="a-Wz"></a>赤冠帻来者谁。<a id="a-X0"></a>曰西舍老雄鸡父也。<a id="a-X1"></a>曰汝复谁耶。<a id="a-X2"></a>曰我是老蝎也。<a id="a-X3"></a>于是书生密便诵书至明不敢寐。<a id="a-X4"></a>天明亭民来视惊曰。<a id="a-X5"></a>君何以得活耶。<a id="a-X6"></a>书生曰。<a id="a-X7"></a>汝捉索函来。<a id="a-X8"></a>吾与卿取魅。<a id="a-X9"></a>乃掘昨夜应处。<a id="a-XA"></a>果得老蝎。<a id="a-XB"></a>大如琵琶。<a id="a-XC"></a>毒长数尺。<a id="a-XD"></a>于西家得老雄鸡父。<a id="a-XE"></a>北舍得母猪。<a id="a-XF"></a>凡杀三物。<a id="a-XG"></a>亭毒遂静。<a id="a-XH"></a>永无灾横也。</p>
  <p id="aXI">东越闽中有庸岭。<a id="a-XJ"></a>高数十里其下北隰。<a id="a-XK"></a>中有大蛇。<a id="a-XL"></a>长七八丈。<a id="a-XM"></a>围之一丈。<a id="a-XN"></a>土俗常惧。<a id="a-XO"></a>东治都尉及属城长吏。<a id="a-XP"></a>多有死者。<a id="a-XQ"></a>祭以牛羊故不得福。<a id="a-XR"></a>或与人梦。<a id="a-XS"></a>或喻巫祝。<a id="a-XT"></a>欲得啖童女年十二三者。<a id="a-XU"></a>都尉令长并共患之。<a id="a-XV"></a>然气厉不息。<a id="a-XW"></a>共请求人家生婢子。<a id="a-XX"></a>兼有罪家女养之。<a id="a-XY"></a>至八月朝祭送蛇穴口。<a id="a-XZ"></a>蛇辄夜出吞啮之。<a id="a-Xa"></a>累年如此。<a id="a-Xb"></a>前后已用九女。<a id="a-Xc"></a>尔时预复募索。<a id="a-Xd"></a>未得其女。<a id="a-Xe"></a>将乐县李诞家有六女无男。<a id="a-Xf"></a>其小女名寄。<a id="a-Xg"></a>应募欲行。<a id="a-Xh"></a>父母不听寄曰。<a id="a-Xi"></a>父母无相。<a id="a-Xj"></a>唯生六女。<a id="a-Xk"></a>无有一男。<a id="a-Xl"></a>虽有如无。<a id="a-Xm"></a>女无提荣济父母之功。<a id="a-Xn"></a>既不能供徒费衣食。<a id="a-Xo"></a>生无所益不如早死。<a id="a-Xp"></a>卖寄之身可得少钱以供父母。<a id="a-Xq"></a>岂不善耶。<a id="a-Xr"></a>父母慈怜终不听去。<a id="a-Xs"></a>寄自潜行不可禁止。<a id="a-Xt"></a>乃往告贵请好剑及齰蛇犬。<a id="a-Xu"></a>至八月朝便诣庙中坐。<a id="a-Xv"></a>怀剑将犬。<a id="a-Xw"></a>先作数石米餈蜜麨灌之。<a id="a-Xx"></a>以置穴口。<a id="a-Xy"></a>蛇夜便出。<a id="a-Xz"></a>头大如囷。<a id="a-Y0"></a>目如二尺镜。<a id="a-Y1"></a>闻餈香气先啖食之。<a id="a-Y2"></a>寄便放犬。<a id="a-Y3"></a>犬就齰啮。<a id="a-Y4"></a>寄从后斫。<a id="a-Y5"></a>蛇得疮痛急。<a id="a-Y6"></a>因踊出至庭而死。<a id="a-Y7"></a>寄入视穴得其九女髑髅悉举出。<a id="a-Y8"></a>乃咤言曰。<a id="a-Y9"></a>汝曹怯弱为蛇所食。<a id="a-YA"></a>甚可哀愍。<a id="a-YB"></a>于是寄女缓步而归。<a id="a-YC"></a>越王闻之。<a id="a-YD"></a>娉寄为后。<a id="a-YE"></a>拜其父为将乐令。<a id="a-YF"></a>母及姊皆有赐赏。<a id="a-YG"></a>自是东治无复妖邪之怪。<a id="a-YH"></a>其歌谣曰至今存焉。</p>
  <p id="aYI">中山王周南。<a id="a-YJ"></a>正始中为襄邑长。<a id="a-YK"></a>有鼠从穴出在厅事上。<a id="a-YL"></a>语曰。<a id="a-YM"></a>周南尔以某月某日当死。<a id="a-YN"></a>周南急往不应。<a id="a-YO"></a>鼠还穴。<a id="a-YP"></a>后至期复出。<a id="a-YQ"></a>更冠帻皂衣而语曰。<a id="a-YR"></a>周南汝日中当死。<a id="a-YS"></a>周南复不应。<a id="a-YT"></a>鼠复入穴。<a id="a-YU"></a>斯须复出复入。<a id="a-YV"></a>转行数语如前日。<a id="a-YW"></a>过中鼠复曰周南汝不应。<a id="a-YX"></a>我复何道。<a id="a-YY"></a>言讫颠蹶而死。<a id="a-YZ"></a>即失衣冠。<a id="a-Ya"></a>周南便卒取视。<a id="a-Yb"></a>俱如常鼠。</p>
  <p id="aYc">桂阳太守江夏张遗。<a id="a-Yd"></a>守升高。<a id="a-Ye"></a>居[阿-可+焉]陵。<a id="a-Yf"></a>田中有大树。<a id="a-Yg"></a>十余围。<a id="a-Yh"></a>盖六亩。<a id="a-Yi"></a>枝叶扶疏蟠地不生谷草。<a id="a-Yj"></a>遣客斫之。<a id="a-Yk"></a>斧数下树大流血出。<a id="a-Yl"></a>客惊怖归白升高。<a id="a-Ym"></a>升高怒曰。<a id="a-Yn"></a>老树汁赤此等何怪。<a id="a-Yo"></a>因自斫之血大流出。<a id="a-Yp"></a>升高更斫枝。<a id="a-Yq"></a>有一空处白头老公长四五尺突出赴升高。<a id="a-Yr"></a>升高以刀逆斫杀之。<a id="a-Ys"></a>四五老公并死。<a id="a-Yt"></a>左右皆惊怖伏地。<a id="a-Yu"></a>升高神虑恬然如旧。<a id="a-Yv"></a>诸人徐视。<a id="a-Yw"></a>似人非人。<a id="a-Yx"></a>似兽非兽。<a id="a-Yy"></a>此所谓木石之怪[卄/夒]魍魉者乎。<a id="a-Yz"></a>其伐树年中。<a id="a-Z0"></a>升高作辟司空御史兖州刺史。</p>
  <p id="aZ1">南阳宋名大贤。<a id="a-Z2"></a>西鄂有一亭不可止。<a id="a-Z3"></a>止则害人。<a id="a-Z4"></a>大贤以正道不可干。<a id="a-Z5"></a>且上楼鼓琴而已。<a id="a-Z6"></a>不设兵杖。<a id="a-Z7"></a>至于夜半时有鬼来登梯与大贤语。<a id="a-Z8"></a>嗔目磋齿形貌可恶。<a id="a-Z9"></a>大贤鼓琴如故。<a id="a-ZA"></a>鬼乃去。<a id="a-ZB"></a>于市中取死人头来还语大贤曰。<a id="a-ZC"></a>宁可行小熟啖。<a id="a-ZD"></a>因以死人头投大贤前。<a id="a-ZE"></a>大贤曰。<a id="a-ZF"></a>甚佳。<a id="a-ZG"></a>吾暮卧无枕。<a id="a-ZH"></a>正当得此。<a id="a-ZI"></a>鬼复去。<a id="a-ZJ"></a>良久乃还曰。<a id="a-ZK"></a>宁可共手抟耶。<a id="a-ZL"></a>大贤曰善。<a id="a-ZM"></a>语未竟前。<a id="a-ZN"></a>大贤便逆捉其胁。<a id="a-ZO"></a>鬼但急言死死。<a id="a-ZP"></a>贤遂杀之。<a id="a-ZQ"></a>明日视之。<a id="a-ZR"></a>乃是老狐也。<a id="a-ZS"></a>因止停毒更无害怖。</p>
  <p id="aZT">吴时庐陵郡都亭重屋中常有鬼魅。<a id="a-ZU"></a>宿者辄死。<a id="a-ZV"></a>自后使官莫敢入。<a id="a-ZW"></a>舍。<a id="a-ZX"></a>时丹阳人。<a id="a-ZY"></a>姓汤名应。<a id="a-ZZ"></a>大有胆武。<a id="a-Za"></a>使至庐陵便入亭止。<a id="a-Zb"></a>吏启不可止此。<a id="a-Zc"></a>应不随谏。<a id="a-Zd"></a>尽遣所将人还外止宿。<a id="a-Ze"></a>应唯持一口大刀。<a id="a-Zf"></a>卧至三更。<a id="a-Zg"></a>中间有叩合者。<a id="a-Zh"></a>应遥问谁。<a id="a-Zi"></a>答云。<a id="a-Zj"></a>部郡相闻。<a id="a-Zk"></a>应使进。<a id="a-Zl"></a>相闻已而去。<a id="a-Zm"></a>经须臾间。<a id="a-Zn"></a>复有扣合者如前。<a id="a-Zo"></a>曰府君相闻。<a id="a-Zp"></a>应复使进。<a id="a-Zq"></a>身着皂衣去。<a id="a-Zr"></a>后应谓是人了无疑也。<a id="a-Zs"></a>顷复扣合言。<a id="a-Zt"></a>是部郡府君诣来。<a id="a-Zu"></a>应乃疑曰。<a id="a-Zv"></a>此夜非时。<a id="a-Zw"></a>又府君部郡不应同行。<a id="a-Zx"></a>知是鬼魅。<a id="a-Zy"></a>持刀近之。<a id="a-Zz"></a>见有二人皆盛衣服。<a id="a-a0"></a>俱进坐毕。<a id="a-a1"></a>府君者。<a id="a-a2"></a>便与应谈。<a id="a-a3"></a>谈未毕而部郡跳至应背后。<a id="a-a4"></a>应顾以刀击中之。<a id="a-a5"></a>府君下座走出之。<a id="a-a6"></a>应急追至亭后墙下及之。<a id="a-a7"></a>斫伤数下。<a id="a-a8"></a>去其处已还卧达曙。<a id="a-a9"></a>将人往寻见有血迹。<a id="a-aA"></a>追之皆得。<a id="a-aB"></a>云称府君者是老狐魅。<a id="a-aC"></a>云部郡者是老狸魅。<a id="a-aD"></a>自后遂绝永无妖怪。</p>
  <p id="aaE">建安中。<a id="a-aF"></a>东郡界家有怪者。<a id="a-aG"></a>无故盆器自发訇訇作声。<a id="a-aH"></a>若有人焉。<a id="a-aI"></a>盘案在前。<a id="a-aJ"></a>忽然便失之。<a id="a-aK"></a>鸡生辄失子。<a id="a-aL"></a>如是数岁。<a id="a-aM"></a>甚疾恶之。<a id="a-aN"></a>乃多作美食覆盖着一室中。<a id="a-aO"></a>藏户间伺之。<a id="a-aP"></a>果复重来。<a id="a-aQ"></a>发声如前。<a id="a-aR"></a>便闭户周旋室中。<a id="a-aS"></a>更无所见为闇。<a id="a-aT"></a>但以杖挝地。<a id="a-aU"></a>良久于室隅间有所中。<a id="a-aV"></a>呼曰陏陏冥死。<a id="a-aW"></a>开户视之得一老翁。<a id="a-aX"></a>可百余岁。<a id="a-aY"></a>言语了不相当。<a id="a-aZ"></a>貌状颇欲类兽。<a id="a-aa"></a>遂行推问。<a id="a-ab"></a>乃于数里上得其家人。<a id="a-ac"></a>云失来十余年得之哀喜。<a id="a-ad"></a>后岁余日复更失之。<a id="a-ae"></a>闻在陈留界。<a id="a-af"></a>复作妖怪如此时人犹以为此翁也。</p>
  <p id="aag">晋时吴兴一人有二男。<a id="a-ah"></a>田中作作时。<a id="a-ai"></a>见父来骂詈打拍之。<a id="a-aj"></a>儿归以告母。<a id="a-ak"></a>母问其父。<a id="a-al"></a>其父大惊。<a id="a-am"></a>知是鬼魅。<a id="a-an"></a>便令儿斫之。<a id="a-ao"></a>鬼便寂不复往。<a id="a-ap"></a>父忧恐儿为鬼所困。<a id="a-aq"></a>便自往看。<a id="a-ar"></a>儿谓是鬼便杀而埋之。<a id="a-as"></a>鬼便逐归作其父形。<a id="a-at"></a>语家二儿已得杀妖矣。<a id="a-au"></a>儿暮归共相庆贺。<a id="a-av"></a>遂积年不觉。<a id="a-aw"></a>后有一师过其家。<a id="a-ax"></a>语二儿云。<a id="a-ay"></a>君尊侯有大邪气。<a id="a-az"></a>儿以白父。<a id="a-b0"></a>父大怒。<a id="a-b1"></a>儿出以语师令速去。<a id="a-b2"></a>师便作声入。<a id="a-b3"></a>父成大老狸。<a id="a-b4"></a>入床下遂得之。<a id="a-b5"></a>往所杀者乃真父也。<a id="a-b6"></a>改殡治服一儿遂自杀。<a id="a-b7"></a>一儿忿懊亦死(右一十八验出搜神记)</p>
  <p id="ab8">晋南京寺记云。<a id="a-b9"></a>波提寺在[示*未]陵县新林青陵。<a id="a-bA"></a>昔晋咸安二年简文皇帝起造。<a id="a-bB"></a>本名新林寺。<a id="a-bC"></a>时历阳郡乌江寺尼道容。<a id="a-bD"></a>苦行通灵预知祸福。<a id="a-bE"></a>世传为圣[(序-予+林)/女]。<a id="a-bF"></a>咸安初有乌巢殿屋。<a id="a-bG"></a>帝使常筮人占之。<a id="a-bH"></a>曰西南有女人师。<a id="a-bI"></a>当能销伏此怪。<a id="a-bJ"></a>即遣使至乌江迎圣[(序-予+林)/女]。<a id="a-bK"></a>问此吉凶。<a id="a-bL"></a>[(序-予+林)/女]曰。<a id="a-bM"></a>修德可以禳灾。<a id="a-bN"></a>斋戒亦能转障。<a id="a-bO"></a>帝乃律斋七日。<a id="a-bP"></a>礼忏精勤。<a id="a-bQ"></a>法席未终忽有群乌运巢而去。<a id="a-bR"></a>一时净尽。<a id="a-bS"></a>帝深加敬信。<a id="a-bT"></a>因为圣[(序-予+林)/女]起此寺焉。</p>
  <p id="abU">晋海西公时有一人。<a id="a-bV"></a>母终家贫无以葬。<a id="a-bW"></a>因移柩深山。<a id="a-bX"></a>于其侧作屐昼夜不休。<a id="a-bY"></a>将暮有一妇人抱儿来寄宿。<a id="a-bZ"></a>转夜孝子作未竟。<a id="a-ba"></a>妇人每求眠而于火边睡。<a id="a-bb"></a>乃是一狸抱一乌鸡。<a id="a-bc"></a>孝因打杀掷后坑中。<a id="a-bd"></a>明日有男子来问细小。<a id="a-be"></a>昨行以寄宿。<a id="a-bf"></a>今为何在。<a id="a-bg"></a>孝云。<a id="a-bh"></a>止有一狸即已杀之。<a id="a-bi"></a>男子曰。<a id="a-bj"></a>君枉杀吾妇何得言狸。<a id="a-bk"></a>狸今何在。<a id="a-bl"></a>因共至坑。<a id="a-bm"></a>视狸已成妇人。<a id="a-bn"></a>男子因缚孝。<a id="a-bo"></a>付官应偿死。<a id="a-bp"></a>乃谓令曰。<a id="a-bq"></a>此实妖魅。<a id="a-br"></a>但出猎犬则可知魅。<a id="a-bs"></a>复来催杀孝。<a id="a-bt"></a>令因问猎事。<a id="a-bu"></a>能别犬不。<a id="a-bv"></a>答云。<a id="a-bw"></a>性畏犬亦不别也。<a id="a-bx"></a>因放犬便化为老狸。<a id="a-by"></a>则射杀之。<a id="a-bz"></a>妇人已还成狸。</p>
  <p id="ac0">晋太元中瓦官佛图前淳于矜年少洁白。<a id="a-c1"></a>送客至石头城南。<a id="a-c2"></a>逢一女子美姿容。<a id="a-c3"></a>矜悦之。<a id="a-c4"></a>因访问。<a id="a-c5"></a>二情既和。<a id="a-c6"></a>将入城北角共尽忻好。<a id="a-c7"></a>便各分别。<a id="a-c8"></a>期更克集。<a id="a-c9"></a>便欲结为伉俪。<a id="a-cA"></a>女曰。<a id="a-cB"></a>得婿如君死何恨。<a id="a-cC"></a>我兄弟多。<a id="a-cD"></a>翁母并在。<a id="a-cE"></a>当问我翁母矜便令女婢问其翁母。<a id="a-cF"></a>翁母亦悬许之。<a id="a-cG"></a>女因敕婢取银百斤绢百匹。<a id="a-cH"></a>助矜成婚。<a id="a-cI"></a>经久养两儿。<a id="a-cJ"></a>当作秘书监。<a id="a-cK"></a>明果骤卒来召。<a id="a-cL"></a>车马导从前后部鼓吹。<a id="a-cM"></a>经少日有猎者过。<a id="a-cN"></a>觅矜将数十犬径突入齰妇及儿。<a id="a-cO"></a>并成狸。<a id="a-cP"></a>绢帛金银并是草及死人骨。</p>
  <p id="acQ">晋永初中。<a id="a-cR"></a>张春为武昌太守时。<a id="a-cS"></a>人嫁女未及升车。<a id="a-cT"></a>忽便失性。<a id="a-cU"></a>出外驱击人乘云。<a id="a-cV"></a>不乐嫁女家事。<a id="a-cW"></a>俗巫云。<a id="a-cX"></a>是邪魅。<a id="a-cY"></a>将女至江(右此三验出幽冥录)</p>
  <p id="acZ">宋时安定梁清。<a id="a-ca"></a>字道修。<a id="a-cb"></a>居杨州右尚坊问桓徐州故宅。<a id="a-cc"></a>元嘉十四年二月数有异光。<a id="a-cd"></a>仍闻擘篱声。<a id="a-ce"></a>令婢子松罗往看。<a id="a-cf"></a>见一人问。<a id="a-cg"></a>云姓华名芙蓉。<a id="a-ch"></a>为六甲至尊所使。<a id="a-ci"></a>从太微紫宫中下。<a id="a-cj"></a>来遇旧居。<a id="a-ck"></a>仍留不去。<a id="a-cl"></a>或鸟头人躬。<a id="a-cm"></a>举是眼抟洒粪秽清。<a id="a-cn"></a>射之应弦而灭。<a id="a-co"></a>并有绛汁染箭。<a id="a-cp"></a>又睹一物形如猴。<a id="a-cq"></a>悬在树檦。<a id="a-cr"></a>令人刺。<a id="a-cs"></a>中其髀堕地奄没。<a id="a-ct"></a>经日反从屋上跛行就婢乞食。<a id="a-cu"></a>团饭授之。<a id="a-cv"></a>顿进二升。<a id="a-cw"></a>数日众鬼群至。<a id="a-cx"></a>丑恶不可称论。<a id="a-cy"></a>拉攞床障尘石飞扬累晨不息。<a id="a-cz"></a>婢采菊路遇一鬼。<a id="a-d0"></a>着衣帻乘马。<a id="a-d1"></a>卫从数十。<a id="a-d2"></a>谓采菊曰。<a id="a-d3"></a>我是上天仙人勿名作鬼。<a id="a-d4"></a>问何以常掷秽污答曰。<a id="a-d5"></a>粪污者钱财之象也。<a id="a-d6"></a>投掷者速迁之征也。<a id="a-d7"></a>顷之清果为武将军北鲁郡太守。<a id="a-d8"></a>清尘毒既久乃呼外国道人波罗叠读祝文。<a id="a-d9"></a>诸鬼怖惧。<a id="a-dA"></a>或踰壁穴而走。<a id="a-dB"></a>皆作鸟声。<a id="a-dC"></a>于此都绝。<a id="a-dD"></a>在郡少时夜中松罗复见威仪器械人众数万。<a id="a-dE"></a>一人戴帻。<a id="a-dF"></a>送书粗纸有七十许字。<a id="a-dG"></a>笔迹婉媚远拟羲献。<a id="a-dH"></a>又歌云。<a id="a-dI"></a>登阿侬孔雀楼。<a id="a-dJ"></a>遥闻凤皇鼓。<a id="a-dK"></a>下我雏山头。<a id="a-dL"></a>仿佛见梁鲁。<a id="a-dM"></a>鬼有叔操。<a id="a-dN"></a>操哭泣答吊不异世人。<a id="a-dO"></a>鬼传教曾乞松罗一函书。<a id="a-dP"></a>题云。<a id="a-dQ"></a>故孔修之死罪白笺以吊其叔丧。<a id="a-dR"></a>叙致哀情甚有诠次。<a id="a-dS"></a>复云。<a id="a-dT"></a>近往西方见一沙门。<a id="a-dU"></a>自名大摩刹。<a id="a-dV"></a>问君消息。<a id="a-dW"></a>寄五丸香以相与之。<a id="a-dX"></a>清先奉使炖煌忆见此僧。<a id="a-dY"></a>清家有婢产于此便断。</p>
  <p id="adZ">琅邪王骋之妻。<a id="a-da"></a>陈郡谢氏生一男。<a id="a-db"></a>小字奴子。<a id="a-dc"></a>经年后王以妇婢招利为妾谢。<a id="a-dd"></a>元嘉八年病终。<a id="a-de"></a>王大墓在会稽假瘗建康东冈。<a id="a-df"></a>既空反虞与灵入屋冯几。<a id="a-dg"></a>忽于空中掷地便有嗔声曰。<a id="a-dh"></a>何不作挽歌令我寂寂上道耶。<a id="a-di"></a>骋之云。<a id="a-dj"></a>非为永葬故不具仪耳(右二验出异苑)</p>
  <p id="adk">周仲尼谓季桓子曰。<a id="a-dl"></a>丘闻之。<a id="a-dm"></a>木石之怪夔蝄蜽(韦昭注曰。<a id="a-dn"></a>木石谓山也。<a id="a-do"></a>[卄/夒]一足越人谓之山魈。<a id="a-dp"></a>或言独足。<a id="a-dq"></a>蝄蜽山精。<a id="a-dr"></a>好学人声。<a id="a-ds"></a>而迷惑人也)右出国语。<a id="a-dt"></a>史记曰。<a id="a-du"></a>秦始皇云。<a id="a-dv"></a>山鬼不过知一岁事也。</p>
  <p id="adw">西方深山中有人焉。<a id="a-dx"></a>其长尺余袒身捕鰕蟹。<a id="a-dy"></a>性不畏人。<a id="a-dz"></a>见人止宿。<a id="a-e0"></a>喜依其火以炙鰕蟹。<a id="a-e1"></a>伺人不在而盗人盐以食蟹。<a id="a-e2"></a>名曰山魈。<a id="a-e3"></a>其音自噭。<a id="a-e4"></a>人常以竹着火中烞熚(上音朴下音毕)。<a id="a-e5"></a>而山魈皆惊。<a id="a-e6"></a>犯之令人寒热(此虽人形亦鬼魅类耳。<a id="a-e7"></a>所在山中皆有之)。<a id="a-e8"></a>右出神异经。</p>
  <p id="ae9">宋元嘉初。<a id="a-eA"></a>富阳人姓王。<a id="a-eB"></a>于穷渎中作蟹断。<a id="a-eC"></a>旦往视之。<a id="a-eD"></a>见一材长二尺许。<a id="a-eE"></a>在断中而断裂开。<a id="a-eF"></a>蟹出都尽。<a id="a-eG"></a>乃修治断出材岸上。<a id="a-eH"></a>明往看之。<a id="a-eI"></a>见材复在断中。<a id="a-eJ"></a>断败如前。<a id="a-eK"></a>王又治断出材。<a id="a-eL"></a>晨视所见如初。<a id="a-eM"></a>王疑此材妖异。<a id="a-eN"></a>乃取内蟹笼中孪头担归去。<a id="a-eO"></a>至家当斧斫然之。<a id="a-eP"></a>未至家三里。<a id="a-eQ"></a>闻笼中倅倅动转。<a id="a-eR"></a>顾见向材头变成一物。<a id="a-eS"></a>人面猴身一手一足。<a id="a-eT"></a>语王曰。<a id="a-eU"></a>我性嗜蟹。<a id="a-eV"></a>比日实入水。<a id="a-eW"></a>破君蟹断。<a id="a-eX"></a>入断食蟹。<a id="a-eY"></a>相负已尔。<a id="a-eZ"></a>望君见恕。<a id="a-ea"></a>开笼出我。<a id="a-eb"></a>我是山神当相祐助。<a id="a-ec"></a>并令断大得蟹。<a id="a-ed"></a>王曰。<a id="a-ee"></a>汝犯暴人前后非。<a id="a-ef"></a>一罪自应死。<a id="a-eg"></a>此物种类专请乞放。<a id="a-eh"></a>王回头不应。<a id="a-ei"></a>物曰。<a id="a-ej"></a>君何姓何名。<a id="a-ek"></a>我欲知之。<a id="a-el"></a>频问不已。<a id="a-em"></a>王遂不答。<a id="a-en"></a>去家转近。<a id="a-eo"></a>物曰既不放我。<a id="a-ep"></a>又不告我姓名。<a id="a-eq"></a>当复何计。<a id="a-er"></a>但应就死耳。<a id="a-es"></a>王至家炽火焚之。<a id="a-et"></a>后寂然无复异。<a id="a-eu"></a>土俗谓之山魈云。<a id="a-ev"></a>知人姓名则能中伤人。<a id="a-ew"></a>所以勤勤问王欲害人自免(右一验出述异记)</p>
  <p id="aex">唐逆人张亮。<a id="a-ey"></a>昔为幽州都督。<a id="a-ez"></a>于智泉寺礼拜。<a id="a-f0"></a>见一大像相好圆满。<a id="a-f1"></a>遂别供养亮遇霹雳。<a id="a-f2"></a>其堂柱迸木击亮额角。<a id="a-f3"></a>而不甚伤。<a id="a-f4"></a>及就寺礼像。<a id="a-f5"></a>像额见有破处。<a id="a-f6"></a>事在冥报记。<a id="a-f7"></a>又贞观年中。<a id="a-f8"></a>其像忽然绕颈有痕迹。<a id="a-f9"></a>大如线焉。<a id="a-fA"></a>时人见之咸以为不祥之兆。<a id="a-fB"></a>未几亮果以罪被诛。<a id="a-fC"></a>其痕于今见在(出冥报拾遗记)</p>
 </body>
</html>