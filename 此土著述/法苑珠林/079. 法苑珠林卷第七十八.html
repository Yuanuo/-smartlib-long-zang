<!doctype html>
<html id="z3IBWk81Rd" data-ver="876">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七十八</h1>
  <h2 id="a2">十恶篇第八十四之六</h2>
  <h2 id="a3">嗔恚部第十二(此别二部)</h2>
  <h2 id="a4">述意部第一</h2>
  <p id="a5">夫四蛇躁动三毒奔驰。<a id="a-6"></a>六贼相侵百忧总萃。<a id="a-7"></a>或宿重相嫌伺求长短。<a id="a-8"></a>素怀结忿专加相害。<a id="a-9"></a>了无仁义顿失慈悲。<a id="a-A"></a>杀法杀缘教死赞死。<a id="a-B"></a>或复潜行毒药密遣祝邪。<a id="a-C"></a>遂使含毒府藏鸩裂肝心。<a id="a-D"></a>令其衔悲长夜抱痛幽泉。<a id="a-E"></a>宛转何辞。<a id="a-F"></a>烦怨谁诉。<a id="a-G"></a>故经曰。<a id="a-H"></a>长者宅中多生毒树。<a id="a-I"></a>罗刹海上屡乞浮囊。<a id="a-J"></a>亦如干薪万束豆火能焚。<a id="a-K"></a>暗室百年一灯便破。<a id="a-L"></a>故知嗔心甚于猛火。<a id="a-M"></a>行者应自防护。<a id="a-N"></a>劫功德贼无过斯害。<a id="a-O"></a>若起一念恚火便烧众善功德。<a id="a-P"></a>是以恶性之人人畜皆畏。<a id="a-Q"></a>不简善人。<a id="a-R"></a>语则成毒。<a id="a-S"></a>好坏他心。<a id="a-T"></a>令他厌恶。<a id="a-U"></a>人无爱者。<a id="a-V"></a>众所畏弃。<a id="a-W"></a>如避狼虎。<a id="a-X"></a>现被轻贱。<a id="a-Y"></a>死堕地狱。<a id="a-Z"></a>是故智者。<a id="a-a"></a>见此等过。<a id="a-b"></a>以忍灭之。<a id="a-c"></a>不畏众苦也。</p>
  <p data-pb></p>
  <h2 id="ad">引证部第二</h2>
  <p id="ae">如正法念经云。<a id="a-f"></a>若起嗔恚自烧其身。<a id="a-g"></a>其心[齒*今]毒颜色变异。<a id="a-h"></a>他人所弃皆悉惊避。<a id="a-i"></a>众人不爱轻毁鄙贱。<a id="a-j"></a>身坏命终堕于地狱。<a id="a-k"></a>以嗔恚故无恶不作。<a id="a-l"></a>是故智者舍嗔如火。<a id="a-m"></a>知嗔过故能自利益。<a id="a-n"></a>为欲自利利益他人。<a id="a-o"></a>应当行忍。<a id="a-p"></a>譬如大火焚烧屋宅有勇建者以水灭之。<a id="a-q"></a>智慧之水能灭恚火。<a id="a-r"></a>亦复如是。<a id="a-s"></a>能忍之人第一善心。<a id="a-t"></a>能舍嗔恚。<a id="a-u"></a>众人所爱。<a id="a-v"></a>众人乐见。<a id="a-w"></a>人所信受。<a id="a-x"></a>颜色清净。<a id="a-y"></a>其心寂静。<a id="a-z"></a>心不[跳-兆+參]动。<a id="a-10"></a>善净深心。<a id="a-11"></a>离身口过。<a id="a-12"></a>离心愁恼。<a id="a-13"></a>离恶道畏。<a id="a-14"></a>离于怨憎。<a id="a-15"></a>离恶名称。<a id="a-16"></a>离于忧恼。<a id="a-17"></a>离怨家畏。<a id="a-18"></a>离于恶人恶口骂詈。<a id="a-19"></a>离于悔畏。<a id="a-1A"></a>离恶声畏。<a id="a-1B"></a>离无利畏。<a id="a-1C"></a>离于苦畏。<a id="a-1D"></a>离于慢畏。<a id="a-1E"></a>若人能离如是之畏。<a id="a-1F"></a>一切功德皆悉具足。<a id="a-1G"></a>名称普闻。<a id="a-1H"></a>得现在未来二世之乐。<a id="a-1I"></a>众人观之犹如父母。<a id="a-1J"></a>是忍辱人众人亲近。<a id="a-1K"></a>是故嗔怒犹如毒蛇。<a id="a-1L"></a>如刀如火。<a id="a-1M"></a>以忍灭之。<a id="a-1N"></a>能令皆尽。<a id="a-1O"></a>能忍嗔恚。<a id="a-1P"></a>是名为忍。<a id="a-1Q"></a>若有善人能修行善。<a id="a-1R"></a>应作是念。<a id="a-1S"></a>忍者如宝应善护之。<a id="a-1T"></a>但诸众生善恶现别。<a id="a-1U"></a>愚人凌骂他过为胜。<a id="a-1V"></a>智人下默以为第一。<a id="a-1W"></a>愚人因起小诤遂成大怨。<a id="a-1X"></a>若己得胜他怨转深。<a id="a-1Y"></a>若自理屈反加忧苦。<a id="a-1Z"></a>若能慎言不说人短。<a id="a-1a"></a>纵他骂我皆是往业非为横报。</p>
  <p id="a1b">又六度集经云。<a id="a-1c"></a>昔者菩萨身为象王。<a id="a-1d"></a>其心弘远。<a id="a-1e"></a>照知有佛法僧。<a id="a-1f"></a>常三自归。<a id="a-1g"></a>每以普慈拯济众生。<a id="a-1h"></a>誓愿得佛当度一切。<a id="a-1i"></a>从五百象。<a id="a-1j"></a>时有两妻。<a id="a-1k"></a>象王于水中得一莲华。<a id="a-1l"></a>厥色甚妙。<a id="a-1m"></a>以惠嫡妻。<a id="a-1n"></a>嫡妻得华欣怿曰。<a id="a-1o"></a>冰寒尤甚。<a id="a-1p"></a>何缘有斯华乎。<a id="a-1q"></a>小妻贪嫉恚而誓曰。<a id="a-1r"></a>会以重毒鸩杀汝矣。<a id="a-1s"></a>结气而殒魂。<a id="a-1t"></a>灵感化为四姓女。<a id="a-1u"></a>颜华绝人。<a id="a-1v"></a>智意流通。<a id="a-1w"></a>博识古今。<a id="a-1x"></a>仰观天文。<a id="a-1y"></a>明时盛衰。<a id="a-1z"></a>王闻若兹。<a id="a-20"></a>娉为夫人。<a id="a-21"></a>至即陈治国之政。<a id="a-22"></a>义合忠臣。<a id="a-23"></a>王悦而敬之。<a id="a-24"></a>每言辄从。<a id="a-25"></a>夫人曰。<a id="a-26"></a>吾梦睹六牙之象。<a id="a-27"></a>心欲其牙以为佩几。<a id="a-28"></a>王不致之。<a id="a-29"></a>吾即死矣。<a id="a-2A"></a>王曰。<a id="a-2B"></a>无妖言。<a id="a-2C"></a>人闻见笑尔。<a id="a-2D"></a>夫人心生忧结。<a id="a-2E"></a>王请议臣四人。<a id="a-2F"></a>自云己梦曰。<a id="a-2G"></a>古今有斯象乎。<a id="a-2H"></a>一臣对曰。<a id="a-2I"></a>无有之也。<a id="a-2J"></a>一臣曰。<a id="a-2K"></a>王不梦也。<a id="a-2L"></a>一臣曰。<a id="a-2M"></a>尝闻有之。<a id="a-2N"></a>所在弥远。<a id="a-2O"></a>一臣曰。<a id="a-2P"></a>若能致之帝释。<a id="a-2Q"></a>今详于兹矣。<a id="a-2R"></a>四臣即召四方射师问之。<a id="a-2S"></a>南方师曰。<a id="a-2T"></a>吾亡父常云有之。<a id="a-2U"></a>然远难致。<a id="a-2V"></a>臣上闻云。<a id="a-2W"></a>斯人知之。<a id="a-2X"></a>王即现之。<a id="a-2Y"></a>夫人曰。<a id="a-2Z"></a>汝直南行三千里。<a id="a-2a"></a>入山行二日许。<a id="a-2b"></a>即至象所。<a id="a-2c"></a>道边作坑。<a id="a-2d"></a>除汝须发。<a id="a-2e"></a>着沙门服。<a id="a-2f"></a>于坑中射之。<a id="a-2g"></a>截取其牙。<a id="a-2h"></a>将二寸来。<a id="a-2i"></a>象师如命。<a id="a-2j"></a>行之象处。<a id="a-2k"></a>先射象。<a id="a-2l"></a>却着法衣服。<a id="a-2m"></a>持钵于坑中止住。<a id="a-2n"></a>象王见沙门即低头言。<a id="a-2o"></a>和南道士。<a id="a-2p"></a>将以何事试吾躯命。<a id="a-2q"></a>答曰。<a id="a-2r"></a>欲得汝牙。<a id="a-2s"></a>象曰。<a id="a-2t"></a>吾痛难忍疾取牙去。<a id="a-2u"></a>无乱吾心令恶念生也。<a id="a-2v"></a>志念恶者。<a id="a-2w"></a>死入太山饿鬼畜生道中。<a id="a-2x"></a>夫怀忍行慈。<a id="a-2y"></a>恶来善往。<a id="a-2z"></a>菩萨之上行也。<a id="a-30"></a>人即截牙。<a id="a-31"></a>象曰。<a id="a-32"></a>道士汝当却行。<a id="a-33"></a>无令群象寻足迹也。<a id="a-34"></a>象适人去远。<a id="a-35"></a>甚痛难忍。<a id="a-36"></a>躄地大呼。<a id="a-37"></a>奄然而死。<a id="a-38"></a>即生天上。<a id="a-39"></a>群象四来咸曰。<a id="a-3A"></a>何人杀吾王者。<a id="a-3B"></a>行索不得。<a id="a-3C"></a>还守王尸。<a id="a-3D"></a>悲痛哀号。<a id="a-3E"></a>师以牙还。<a id="a-3F"></a>王睹象牙心即恸怖。<a id="a-3G"></a>夫人以牙着手中。<a id="a-3H"></a>适欲视之。<a id="a-3I"></a>雷电霹雳。<a id="a-3J"></a>椎之吐血。<a id="a-3K"></a>死入地狱。<a id="a-3L"></a>佛告诸沙门。<a id="a-3M"></a>尔时象王者我身是也。<a id="a-3N"></a>大妇者瞿夷是。<a id="a-3O"></a>猎师者调达是。<a id="a-3P"></a>夫人者妙首是。<a id="a-3Q"></a>菩萨执志度无极行持戒如是。</p>
  <p id="a3R">又智度论。<a id="a-3S"></a>释提问佛云。</p>
  <p id="a3T">何物杀安隐　　何物杀无忧</p>
  <p id="a3U">何物毒之根　　吞灭一切善</p>
  <p id="a3V">佛答云。</p>
  <p id="a3W">杀嗔则安隐　　杀嗔则无忧</p>
  <p id="a3X">嗔为毒之根　　嗔灭一切善</p>
  <p id="a3Y">又杂宝藏经偈言。</p>
  <p id="a3Z">得胜增长怨　　负则益忧苦</p>
  <p id="a3a">不诤胜负者　　其乐最第一</p>
  <p id="a3b">若行忍者则有五德。<a id="a-3c"></a>一无恨。<a id="a-3d"></a>二无诃。<a id="a-3e"></a>三众人所爱。<a id="a-3f"></a>四有好名闻。<a id="a-3g"></a>五生善道。<a id="a-3h"></a>此之五德名平和事。</p>
  <p id="a3i">又长阿含经偈言。</p>
  <p id="a3j">愚骂而智默　　则为住胜彼</p>
  <p id="a3k">彼愚无知见　　谓我怀恐怖</p>
  <p id="a3l">我观第一义　　忍默为最上</p>
  <p id="a3m">恶中之恶者　　于嗔复生嗔</p>
  <p id="a3n">能于嗔不嗔　　为战中最上</p>
  <p id="a3o">夫人有二缘　　为己亦为他</p>
  <p id="a3p">众人有诤讼　　不报者为胜</p>
  <p id="a3q">夫人有二缘　　为己亦为他</p>
  <p id="a3r">见无诤讼者　　不谓为愚騃</p>
  <p id="a3s">若人有大力　　能忍无力者</p>
  <p id="a3t">此力为第一　　于忍中最上</p>
  <p id="a3u">愚自谓有力　　此力非为力</p>
  <p id="a3v">如法忍力者　　此力不可沮</p>
  <p id="a3w">又修行道地经偈言。</p>
  <p id="a3x">其口言柔软　　而心怀毒害</p>
  <p id="a3y">视人甚欢喜　　相随如可亲</p>
  <p id="a3z">口言而柔顺　　其心内含毒</p>
  <p id="a40">如树华色鲜　　其实苦若毒</p>
  <p id="a41">又赤嘴乌喻经云。<a id="a-42"></a>昔有乌名曰拘耆(梁言赤嘴乌)游在丛林树。<a id="a-43"></a>产孺诸子在于树上。<a id="a-44"></a>时有拘耆。<a id="a-45"></a>与一猕猴共为亲厚。<a id="a-46"></a>时丛树间有一毒蛇。<a id="a-47"></a>伺行不在啖拘耆子。<a id="a-48"></a>无复遗余。<a id="a-49"></a>拘耆失子。<a id="a-4A"></a>悲鸣啼呼。<a id="a-4B"></a>不知所在。<a id="a-4C"></a>熟自思惟。<a id="a-4D"></a>知蛇所啖。<a id="a-4E"></a>猕猴归见。<a id="a-4F"></a>问之何为。<a id="a-4G"></a>答曰。<a id="a-4H"></a>蛇啖我子。<a id="a-4I"></a>了尽无余。<a id="a-4J"></a>猕猴曰。<a id="a-4K"></a>我当报之。<a id="a-4L"></a>时毒蛇行。<a id="a-4M"></a>猕猴前娆之。<a id="a-4N"></a>蛇怒缠猕猴。<a id="a-4O"></a>猕猴捉得头拽至石上。<a id="a-4P"></a>磨破而死弃掷而还。<a id="a-4Q"></a>拘耆踊跃。<a id="a-4R"></a>畜生尚有相报。<a id="a-4S"></a>何况于人。</p>
  <p id="a4T">又杂譬喻经云。<a id="a-4U"></a>昔有一蛇。<a id="a-4V"></a>头尾自诤。<a id="a-4W"></a>头语尾曰。<a id="a-4X"></a>我应为大。<a id="a-4Y"></a>尾语头曰。<a id="a-4Z"></a>我应为大。<a id="a-4a"></a>头曰。<a id="a-4b"></a>我有耳能听。<a id="a-4c"></a>有目能视。<a id="a-4d"></a>有口能食。<a id="a-4e"></a>行时在前。<a id="a-4f"></a>故可为大。<a id="a-4g"></a>汝无此术。<a id="a-4h"></a>尾曰。<a id="a-4i"></a>我令汝去。<a id="a-4j"></a>故得去耳。<a id="a-4k"></a>若我不去以身绕木三匝。<a id="a-4l"></a>三日不已。<a id="a-4m"></a>不得求食。<a id="a-4n"></a>饥饿垂死。<a id="a-4o"></a>头语尾曰。<a id="a-4p"></a>汝可放我。<a id="a-4q"></a>听汝为大。<a id="a-4r"></a>尾闻其言。<a id="a-4s"></a>即时放之。<a id="a-4t"></a>复语尾曰。<a id="a-4u"></a>汝既为大。<a id="a-4v"></a>听汝前行。<a id="a-4w"></a>尾在前行。<a id="a-4x"></a>未缘数步堕大深坑而死。<a id="a-4y"></a>喻众生无智强为人我终堕三涂。</p>
  <p id="a4z">又僧祇律云。<a id="a-50"></a>过去世时有一群鸡依榛林住。<a id="a-51"></a>有狸侵食雄鸡。<a id="a-52"></a>唯有雌在后。<a id="a-53"></a>乌来覆之。<a id="a-54"></a>共生一子。<a id="a-55"></a>子作声时。<a id="a-56"></a>翁说偈言。</p>
  <p id="a57">此儿非我有　　野父聚落母</p>
  <p id="a58">共合生儿子　　非乌复非鸡</p>
  <p id="a59">若欲学翁声　　复是鸡所生</p>
  <p id="a5A">若欲学母鸣　　其父复是乌</p>
  <p id="a5B">学乌似鸡鸣　　学鸡作乌声</p>
  <p id="a5C">乌鸡若兼学　　是二俱不成</p>
  <p id="a5D">此喻道俗虽持禁戒杂染不纯。<a id="a-5E"></a>相中似善口出恶言。<a id="a-5F"></a>欲唤是善口复出恶。<a id="a-5G"></a>欲唤非善相复出家。</p>
  <p id="a5H">又伐毒树经云。<a id="a-5I"></a>昔舍卫国有官园生一毒树。<a id="a-5J"></a>人游树下皆悉头痛欲裂。<a id="a-5K"></a>或患腰疼。<a id="a-5L"></a>伐已还生。<a id="a-5M"></a>树中之妙。<a id="a-5N"></a>众人见喜不知讳者。<a id="a-5O"></a>皆来遭死。<a id="a-5P"></a>有智语之当尽其根。<a id="a-5Q"></a>适欲掘根复恐定死。<a id="a-5R"></a>进更思惟。<a id="a-5S"></a>出家学道亦复如是。<a id="a-5T"></a>佛说偈言。</p>
  <p id="a5U">伐树不尽根　　虽伐犹复生</p>
  <p id="a5V">伐爱不尽本　　数数复生苦</p>
  <p id="a5W">心寤克责即得初果。</p>
  <p id="a5X">又孛经说偈云。</p>
  <p id="a5Y">恶从心生　　反以自贼　　如铁生垢</p>
  <p id="a5Z">消毁其形　　树繁华果　　还折其枝</p>
  <p id="a5a">蚖蛇含毒　　反害其躯</p>
  <p id="a5b">又善见说偈云。</p>
  <p id="a5c">若人起嗔心　　譬如车奔逸</p>
  <p id="a5d">车士能制之　　不足以为难</p>
  <p id="a5e">人能制嗔心　　此事最为难</p>
  <p id="a5f">又修行道地经偈云。</p>
  <p id="a5g">其有纵嗔恚　　怨害向他人</p>
  <p id="a5h">后生堕蚖蛇　　或作残贼兽</p>
  <p id="a5i">譬如竹树劈　　芭蕉骡怀妊</p>
  <p id="a5j">还害亦如是　　故当发慈心</p>
  <p id="a5k">又百缘经云。<a id="a-5l"></a>佛在王舍城迦兰陀竹林。<a id="a-5m"></a>时彼城中有一长者。<a id="a-5n"></a>名曰贤面。<a id="a-5o"></a>财宝无量不可称计。<a id="a-5p"></a>多诸谄曲。<a id="a-5q"></a>悭贪嫉妒。<a id="a-5r"></a>终无施心。<a id="a-5s"></a>乃至飞鸟驱不近舍。<a id="a-5t"></a>有诸沙门及婆罗门。<a id="a-5u"></a>贫穷乞丐从其乞者。<a id="a-5v"></a>恶口骂之。<a id="a-5w"></a>其后命终受毒蛇身。<a id="a-5x"></a>还守本财。<a id="a-5y"></a>有近之者。<a id="a-5z"></a>嗔目猛盛。<a id="a-60"></a>怒眼视之。<a id="a-61"></a>能令使死。<a id="a-62"></a>频婆娑罗王闻已心怀惊怪。<a id="a-63"></a>今此毒蛇见人则害。<a id="a-64"></a>唯佛能调。<a id="a-65"></a>作是念已即将群臣往诣佛所。<a id="a-66"></a>顶礼佛足却坐一面。<a id="a-67"></a>具白前事。<a id="a-68"></a>唯愿世尊。<a id="a-69"></a>降伏此蛇莫使害人。<a id="a-6A"></a>佛唱许可。<a id="a-6B"></a>于其后日着衣持钵往诣蛇所。<a id="a-6C"></a>蛇见佛来嗔恚炽盛欲螫如来。<a id="a-6D"></a>佛以慈力于五指端。<a id="a-6E"></a>放五色光明照彼蛇身。<a id="a-6F"></a>即得清凉热毒消除。<a id="a-6G"></a>心怀喜悦举头四顾。<a id="a-6H"></a>是何福人。<a id="a-6I"></a>能放此光。<a id="a-6J"></a>照我身体。<a id="a-6K"></a>使得清凉快不可言。<a id="a-6L"></a>尔时世尊见蛇调伏。<a id="a-6M"></a>而告本缘。<a id="a-6N"></a>蛇闻佛语深自克责。<a id="a-6O"></a>盖障云除自忆宿命。<a id="a-6P"></a>作长者时所作恶业。<a id="a-6Q"></a>今得是报。<a id="a-6R"></a>方于佛前深生信敬。<a id="a-6S"></a>佛告之言。<a id="a-6T"></a>汝于前身不顺我语。<a id="a-6U"></a>受此蛇形。<a id="a-6V"></a>今宜调顺受我教敕。<a id="a-6W"></a>蛇答佛言。<a id="a-6X"></a>随佛见授不敢违敕。<a id="a-6Y"></a>佛告蛇言。<a id="a-6Z"></a>汝若调顺入我钵中。<a id="a-6a"></a>佛语已竟寻入钵中。<a id="a-6b"></a>将诣林中。<a id="a-6c"></a>王及群臣闻佛世尊调化毒蛇盛钵中来。<a id="a-6d"></a>合国人民皆往共看。<a id="a-6e"></a>蛇见众人深生惭愧。<a id="a-6f"></a>厌此蛇身即便命终。<a id="a-6g"></a>生忉利天即自念言。<a id="a-6h"></a>我造何福得来生天。<a id="a-6i"></a>即自观察见在世间受毒蛇身。<a id="a-6j"></a>由见佛故生信敬心。<a id="a-6k"></a>厌恶蛇身得来生此受天快乐。<a id="a-6l"></a>今当还报佛世尊恩。<a id="a-6m"></a>赍持香华光明照曜。<a id="a-6n"></a>来诣佛所前礼佛足。<a id="a-6o"></a>供养讫已却座一面。<a id="a-6p"></a>听佛说法心开意解得须陀洹果。<a id="a-6q"></a>即于佛前说偈赞佛。</p>
  <p id="a6r">巍巍大圣尊　　功德悉满足</p>
  <p id="a6s">能开诸盲冥　　寻得于道果</p>
  <p id="a6t">除去烦恼垢　　超越生死海</p>
  <p id="a6u">今蒙佛恩德　　得闭三恶道</p>
  <p id="a6v">尔时天子赞叹佛已。<a id="a-6w"></a>绕佛三匝还诣天宫。<a id="a-6x"></a>时频婆娑罗王闻佛说悭贪缘。<a id="a-6y"></a>时会诸人。<a id="a-6z"></a>有得四沙门果者。<a id="a-70"></a>有发无上菩提心者。<a id="a-71"></a>欢喜奉行。</p>
  <p id="a72">又百缘经云。<a id="a-73"></a>佛在骄萨罗国。<a id="a-74"></a>将诸比丘欲诣勒那树下。<a id="a-75"></a>至一泽中。<a id="a-76"></a>有五百水牛甚大凶恶。<a id="a-77"></a>复有五百放牛之人。<a id="a-78"></a>遥见佛来将诸比丘从此道中行。<a id="a-79"></a>高声噭唤。<a id="a-7A"></a>唯愿世尊莫此道行。<a id="a-7B"></a>此牛群中有大恶牛。<a id="a-7C"></a>极突伤人难可得过。<a id="a-7D"></a>尔时佛告放牛羊人言。<a id="a-7E"></a>汝等今者莫大忧怖。<a id="a-7F"></a>彼水牛者设来抵我。<a id="a-7G"></a>吾自知时。<a id="a-7H"></a>语言之顷。<a id="a-7I"></a>恶牛卒来。<a id="a-7J"></a>翘尾低角。<a id="a-7K"></a>刨地唤吼。<a id="a-7L"></a>跳踯直前。<a id="a-7M"></a>尔时如来于五指端化五师子。<a id="a-7N"></a>在佛左右。<a id="a-7O"></a>四面周匝。<a id="a-7P"></a>有大火坑。<a id="a-7Q"></a>时彼恶牛甚大惶怖四向驰走。<a id="a-7R"></a>无有去处。<a id="a-7S"></a>唯佛足前有少许地。<a id="a-7T"></a>宴然清凉。<a id="a-7U"></a>驰奔趣向。<a id="a-7V"></a>心意泰然。<a id="a-7W"></a>无复怖畏。<a id="a-7X"></a>长跪伏首舐世尊足。<a id="a-7Y"></a>复便仰头视佛如来喜不自胜。<a id="a-7Z"></a>尔时世尊知彼恶牛心以调伏。<a id="a-7a"></a>即便为牛而说偈言。</p>
  <p id="a7b">盛心兴恶意　　欲来伤害我</p>
  <p id="a7c">归诚望得胜　　返来舐我足</p>
  <p id="a7d">时彼水牛闻佛世尊说此偈已深生惭愧。<a id="a-7e"></a>欻然寤解盖障云除。<a id="a-7f"></a>知在先身在人道中。<a id="a-7g"></a>所作恶业倍生惭愧。<a id="a-7h"></a>不食水草即便命终。<a id="a-7i"></a>生忉利天。<a id="a-7j"></a>忽然长大。<a id="a-7k"></a>如八岁儿。<a id="a-7l"></a>便自念言。<a id="a-7m"></a>我修何福生此天上。<a id="a-7n"></a>寻自观察。<a id="a-7o"></a>知在世间受水牛身。<a id="a-7p"></a>蒙佛化度得来生天。<a id="a-7q"></a>我今当还报佛之恩。<a id="a-7r"></a>作是念已。<a id="a-7s"></a>赍持香华来诣佛所。<a id="a-7t"></a>光明赫奕照佛世尊。<a id="a-7u"></a>前礼佛足却坐一面。<a id="a-7v"></a>佛即为其说四谛法。<a id="a-7w"></a>心开意解得须陀洹果。<a id="a-7x"></a>绕佛三匝还乎天宫。<a id="a-7y"></a>时诸五百放牛人。<a id="a-7z"></a>于其晨朝来诣佛所。<a id="a-80"></a>佛为说法心开意解。<a id="a-81"></a>各获道迹求索出家。<a id="a-82"></a>佛即告言。<a id="a-83"></a>善来比丘。<a id="a-84"></a>须发自落。<a id="a-85"></a>法服着身。<a id="a-86"></a>便成沙门。<a id="a-87"></a>精勤修习。<a id="a-88"></a>得阿罗汉果。<a id="a-89"></a>时诸比丘见是事已。<a id="a-8A"></a>而白佛言。<a id="a-8B"></a>今此水牛及五百放牛人。<a id="a-8C"></a>宿造何业生水牛中。<a id="a-8D"></a>复修何福值佛世尊。<a id="a-8E"></a>佛告诸比丘。<a id="a-8F"></a>汝等欲知宿业所造诸恶业缘。<a id="a-8G"></a>今当为汝等说。<a id="a-8H"></a>偈云。</p>
  <p id="a8I">宿造善恶业　　五劫而不朽</p>
  <p id="a8J">善业因缘故　　今获如是报</p>
  <p id="a8K">于贤劫中。<a id="a-8L"></a>波罗柰国。<a id="a-8M"></a>有佛出世。<a id="a-8N"></a>号曰迦葉。<a id="a-8O"></a>于彼法中有一三藏比丘。<a id="a-8P"></a>将五百弟子游行他国。<a id="a-8Q"></a>在大众中而共论议。<a id="a-8R"></a>有难问者不能通达。<a id="a-8S"></a>便生嗔恚反更恶骂。<a id="a-8T"></a>汝等今者无所晓知。<a id="a-8U"></a>强难问我状似水牛抵突人来。<a id="a-8V"></a>时诸弟子咸皆然可。<a id="a-8W"></a>各自散去。<a id="a-8X"></a>以是恶口业因缘故。<a id="a-8Y"></a>五百世中生水牛中。<a id="a-8Z"></a>及放牛人共相随逐。<a id="a-8a"></a>乃至今者故未得脱。<a id="a-8b"></a>佛告诸比丘。<a id="a-8c"></a>欲知彼三藏比丘者。<a id="a-8d"></a>今此群中恶水牛是。<a id="a-8e"></a>彼时弟子者。<a id="a-8f"></a>今五百放牛人是。<a id="a-8g"></a>佛说是水牛因缘时。<a id="a-8h"></a>各各自护身口意业。<a id="a-8i"></a>厌恶生死得四沙门果。<a id="a-8j"></a>有发无上菩提心者。<a id="a-8k"></a>闻佛所说欢喜奉行。</p>
  <p id="a8l">正报颂曰。</p>
  <p id="a8m">愚人嗔恚重　　地狱被烧然</p>
  <p id="a8n">豺狼诤围绕　　蚖毒竞来前</p>
  <p id="a8o">[齒*(崖-山)]齰怒自食　　背胁纵横穿</p>
  <p id="a8p">自作还自受　　恚火竞相煎</p>
  <p id="a8q">习报颂曰。</p>
  <p id="a8r">怒心多毒害　　沉没苦恶道</p>
  <p id="a8s">出彼得人身　　余报他还恼</p>
  <p id="a8t">见者求其过　　憎嫌如毒草</p>
  <p id="a8u">此既无宜利　　愚嗔何所宝</p>
  <p data-pb></p>
  <h2 id="a8v">感应缘(略引十验)</h2>
  <p id="a8w">梁曲阿人姓弘忘名 梁秣陵令朱贞 梁南阳乐盖卿 梁参军羊道生 梁刺史张皋 周文帝宇文泰 陈中书舍人虞陟 陈庾季孙 梁武昌太守张绚 梁时裴植。</p>
  <p id="a8x">梁武帝欲为文皇帝陵上起寺。<a id="a-8y"></a>未有佳材。<a id="a-8z"></a>宣意有司使加求访。<a id="a-90"></a>先有曲阿人姓弘忘名。<a id="a-91"></a>家甚富厚。<a id="a-92"></a>乃共亲族多赍财货。<a id="a-93"></a>往湘州治生。<a id="a-94"></a>遂经数年营得一筏。<a id="a-95"></a>可长千步。<a id="a-96"></a>材木壮丽世所希有。<a id="a-97"></a>还至南津。<a id="a-98"></a>南津校尉孟少卿。<a id="a-99"></a>希朝廷旨乃加绳墨。<a id="a-9A"></a>弘氏所卖衣裳缯彩。<a id="a-9B"></a>犹有残余。<a id="a-9C"></a>诬以涉道劫掠所得。<a id="a-9D"></a>并刻造作过制。<a id="a-9E"></a>非商估所宜。<a id="a-9F"></a>结正处死。<a id="a-9G"></a>没入其官筏。<a id="a-9H"></a>以充寺用。<a id="a-9I"></a>奏遂施行。<a id="a-9J"></a>临刑之日。<a id="a-9K"></a>敕其妻子。<a id="a-9L"></a>可以黄纸百张并具笔墨置棺中也。<a id="a-9M"></a>死而有知必当陈诉。<a id="a-9N"></a>又书少卿姓名数十吞之。<a id="a-9O"></a>可经一月。<a id="a-9P"></a>少卿端坐便见弘来。<a id="a-9Q"></a>初犹避捍。<a id="a-9R"></a>后稍款服。<a id="a-9S"></a>但言乞恩呕血而死。<a id="a-9T"></a>凡诸狱官及主书舍人。<a id="a-9U"></a>预此狱事及署奏者。<a id="a-9V"></a>以次殂没。<a id="a-9W"></a>未出一年零落皆尽。<a id="a-9X"></a>皇基寺营构始讫天火烧之。<a id="a-9Y"></a>略无纤芥。<a id="a-9Z"></a>所埋柱木入地成灰。</p>
  <p id="a9a">梁秣陵令朱贞。<a id="a-9b"></a>以罪下狱。<a id="a-9c"></a>廷尉平虞[耑*(犮-乂+又)]考核其事。<a id="a-9d"></a>结正入重。<a id="a-9e"></a>贞遣相闻与[耑*(犮-乂+又)]曰。<a id="a-9f"></a>我罪当死。<a id="a-9g"></a>不敢祈恩。<a id="a-9h"></a>但犹冀主上万一弘宥耳。<a id="a-9i"></a>明日既是朱家墓日乞得过此奏闻可尔以不。<a id="a-9j"></a>[耑*(犮-乂+又)]答云。<a id="a-9k"></a>此于理无爽。<a id="a-9l"></a>何为不然。<a id="a-9m"></a>谨闻命矣。<a id="a-9n"></a>而朱事先入明日奏束。<a id="a-9o"></a>[耑*(犮-乂+又)]便遇客共饮致醉。<a id="a-9p"></a>遂忘抽出文书。<a id="a-9q"></a>且曰。<a id="a-9r"></a>家人合束内衣箱中。<a id="a-9s"></a>[耑*(犮-乂+又)]复不记。<a id="a-9t"></a>比至帝前顿足香橙上。<a id="a-9u"></a>次第披之方见此事。<a id="a-9v"></a>势不可隐。<a id="a-9w"></a>便尔上闻。<a id="a-9x"></a>武帝大怒曰。<a id="a-9y"></a>朱贞合死。<a id="a-9z"></a>付外详决。<a id="a-A0"></a>贞闻之大恨曰。<a id="a-A1"></a>虞[耑*(犮-乂+又)]小子欺网将死之人。<a id="a-A2"></a>鬼若无知故同灰土。<a id="a-A3"></a>傥其有识誓必报之。<a id="a-A4"></a>贞于市始当命绝。<a id="a-A5"></a>而[耑*(犮-乂+又)]已见其来。<a id="a-A6"></a>自尔后时常见[耑*(乏-之+友)]见来甚恶之。<a id="a-A7"></a>又梦乘车在山下。<a id="a-A8"></a>贞居山上推石压之。<a id="a-A9"></a>月余日[耑*(乏-之+友)]除曲阿令。<a id="a-AA"></a>拜之明日诣谢章门阙下。<a id="a-AB"></a>其妇平常于宅暴卒。<a id="a-AC"></a>[耑*(乏-之+友)]狼狈而还。<a id="a-AD"></a>入室哭妇。<a id="a-AE"></a>举头见贞在梁上。<a id="a-AF"></a>[耑*(乏-之+友)]曰。<a id="a-AG"></a>朱秣陵在此。<a id="a-AH"></a>我妇岂得不死。<a id="a-AI"></a>言未讫而屋无故忽崩。<a id="a-AJ"></a>[耑*(乏-之+友)]及男女婢使十余人一时并命。<a id="a-AK"></a>右丞虞骘是其宗亲。<a id="a-AL"></a>经始丧事。<a id="a-AM"></a>见[耑*(乏-之+友)]还暂下堂避之。<a id="a-AN"></a>仅得免难。</p>
  <p id="aAO">梁庐陵王在荆州时。<a id="a-AP"></a>尝遣从事量括民田。<a id="a-AQ"></a>南阳乐盖卿亦充一使。<a id="a-AR"></a>时公府舍人韦破虏。<a id="a-AS"></a>发遣诫敕。<a id="a-AT"></a>失王本意。<a id="a-AU"></a>及盖卿还以违误得罪。<a id="a-AV"></a>破虏惶惧不敢引愆。<a id="a-AW"></a>但诳盖卿云。<a id="a-AX"></a>自为分雪无劳诉也。<a id="a-AY"></a>数日之间遂斩于市。<a id="a-AZ"></a>盖卿号噭无由自陈。<a id="a-Aa"></a>告语家人。<a id="a-Ab"></a>以纸笔随敛。<a id="a-Ac"></a>死后少日破虏在槽上看牛。<a id="a-Ad"></a>忽见盖卿挈头而入。<a id="a-Ae"></a>持一碗蒜虀与破虏。<a id="a-Af"></a>破虏奔走惊呼。<a id="a-Ag"></a>不获已而服之。<a id="a-Ah"></a>因此得病未几而死。<a id="a-Ai"></a>又杜嶷梁州刺史怀瑶第二子也。<a id="a-Aj"></a>任西荆州刺史。<a id="a-Ak"></a>性甚豪忌。<a id="a-Al"></a>新纳一妾。<a id="a-Am"></a>年貌兼美。<a id="a-An"></a>宠爱殊深。<a id="a-Ao"></a>妾得其父书云。<a id="a-Ap"></a>比日困苦欲有求告。<a id="a-Aq"></a>妾倚帘读之。<a id="a-Ar"></a>嶷外还。<a id="a-As"></a>而妾自以新来。<a id="a-At"></a>羞以此事闻嶷。<a id="a-Au"></a>因嚼吞之。<a id="a-Av"></a>嶷谓是情人所寄。<a id="a-Aw"></a>遂令剖腹取书。<a id="a-Ax"></a>妾气未断而书已出。<a id="a-Ay"></a>嶷看讫叹曰。<a id="a-Az"></a>吾不自意匆匆如此。<a id="a-B0"></a>伤天下和气其能久乎。<a id="a-B1"></a>其夜见妾诉。<a id="a-B2"></a>嶷旬日而死。<a id="a-B3"></a>襄阳人至今以为口实。</p>
  <p id="aB4">梁太山羊道生。<a id="a-B5"></a>为梁邵陵王中兵参军。<a id="a-B6"></a>其兄海珍任汉州刺史。<a id="a-B7"></a>道生乞假省之。<a id="a-B8"></a>临还兄于近路顿待道生。<a id="a-B9"></a>道生见缚一人于树。<a id="a-BA"></a>就视乃故旧部曲也。<a id="a-BB"></a>见道生洟泣哀诉云。<a id="a-BC"></a>汉州欲赐杀。<a id="a-BD"></a>求之救济。<a id="a-BE"></a>道生问何罪。<a id="a-BF"></a>答云。<a id="a-BG"></a>失意逃叛。<a id="a-BH"></a>道生曰。<a id="a-BI"></a>此最可忿。<a id="a-BJ"></a>即下马以佩刀剜其眼睛吞之。<a id="a-BK"></a>部曲呼天号地。<a id="a-BL"></a>须臾海珍来。<a id="a-BM"></a>又劝兄决斩。<a id="a-BN"></a>至座良久方觉眼在喉内。<a id="a-BO"></a>噎不肯下。<a id="a-BP"></a>索酒咽之。<a id="a-BQ"></a>频倾数杯终不能去。<a id="a-BR"></a>转觉胀塞。<a id="a-BS"></a>遂不成宴而别。<a id="a-BT"></a>在路数日死。<a id="a-BU"></a>当时见者。<a id="a-BV"></a>莫不以为有天道验矣。</p>
  <p id="aBW">梁东徐州刺史张皋。<a id="a-BX"></a>仆射永之孙也。<a id="a-BY"></a>尝被败入北。<a id="a-BZ"></a>有一土民。<a id="a-Ba"></a>与皋盟誓。<a id="a-Bb"></a>将送还南。<a id="a-Bc"></a>遂即出家名僧越。<a id="a-Bd"></a>皋供养之。<a id="a-Be"></a>及在东徐亦随至任。<a id="a-Bf"></a>恃其勋旧颇以言语忤皋。<a id="a-Bg"></a>皋便大怒。<a id="a-Bh"></a>遣两门生。<a id="a-Bi"></a>一人姓井。<a id="a-Bj"></a>一人姓白。<a id="a-Bk"></a>皆不得其名。<a id="a-Bl"></a>夜往杀之。<a id="a-Bm"></a>尔后夕夕梦见僧越云报怨。<a id="a-Bn"></a>少日出射。<a id="a-Bo"></a>而箭帖青伤指。<a id="a-Bp"></a>才可见血。<a id="a-Bq"></a>不以为事。<a id="a-Br"></a>后因[利-禾+皮]梨。<a id="a-Bs"></a>梨汁渍疮。<a id="a-Bt"></a>乃始脓烂。<a id="a-Bu"></a>停十许日膊上无故复生一疮。<a id="a-Bv"></a>脓血与指相通。<a id="a-Bw"></a>月余而死。</p>
  <p id="aBx">周文帝宇文泰。<a id="a-By"></a>初为魏丞相。<a id="a-Bz"></a>值梁朝丧乱。<a id="a-C0"></a>梁孝元帝为湘东王。<a id="a-C1"></a>时在荆州。<a id="a-C2"></a>时遣使通和。<a id="a-C3"></a>礼好甚至。<a id="a-C4"></a>与泰断金。<a id="a-C5"></a>立盟结为兄弟。<a id="a-C6"></a>后平侯景。<a id="a-C7"></a>孝元即位。<a id="a-C8"></a>泰犹人臣。<a id="a-C9"></a>不加崇敬。<a id="a-CA"></a>颇行倰侮。<a id="a-CB"></a>又求索无厌。<a id="a-CC"></a>或不惬意。<a id="a-CD"></a>遂遣兵袭江陵。<a id="a-CE"></a>俘虏朝士至于民庶。<a id="a-CF"></a>百四十万口。<a id="a-CG"></a>而害孝元焉。<a id="a-CH"></a>又魏文帝先纳茹茹主郁久闾阿那瑰女为后。<a id="a-CI"></a>和亲殊笃。<a id="a-CJ"></a>害梁主之明年。<a id="a-CK"></a>瑰为齐国所败破国。<a id="a-CL"></a>率余众数千奔魏。<a id="a-CM"></a>而突厥旧与茹茹怨仇。<a id="a-CN"></a>即遣饷泰马三千匹。<a id="a-CO"></a>求诛瑰等。<a id="a-CP"></a>泰遂许诺。<a id="a-CQ"></a>伏突厥兵与瑰讴会。<a id="a-CR"></a>醉便缚之。<a id="a-CS"></a>即日灭郁久闾一姓五百余人。<a id="a-CT"></a>流血至踝。<a id="a-CU"></a>茹茹临死。<a id="a-CV"></a>多或仰天而诉。<a id="a-CW"></a>明年冬泰猎于陇右得病。<a id="a-CX"></a>见孝元及瑰为祟。<a id="a-CY"></a>泰发怒肆骂。<a id="a-CZ"></a>命索酒与之。<a id="a-Ca"></a>两月日死。</p>
  <p id="aCb">陈主初立梁元帝第九子晋安王为主。<a id="a-Cc"></a>而辅载之。<a id="a-Cd"></a>会稽虞陟。<a id="a-Ce"></a>本梁武世为中书舍人尚书右丞。<a id="a-Cf"></a>于时梦见梁武谓陟曰。<a id="a-Cg"></a>卿是我旧左右可语陈公莫杀我孙。<a id="a-Ch"></a>若杀于公不好。<a id="a-Ci"></a>事甚分明。<a id="a-Cj"></a>陟既未见有篡杀兆形。<a id="a-Ck"></a>不敢言之。<a id="a-Cl"></a>数日复梦如此。<a id="a-Cm"></a>并语陟曰。<a id="a-Cn"></a>卿若不传我意。<a id="a-Co"></a>卿亦不佳。<a id="a-Cp"></a>陟虽嗟惋决无言理。<a id="a-Cq"></a>少时之间太史启云。<a id="a-Cr"></a>殿内当有急兵。<a id="a-Cs"></a>陈主曰。<a id="a-Ct"></a>急兵政是我耳。<a id="a-Cu"></a>仓卒遣乱兵害少主自立。<a id="a-Cv"></a>尔后陟便得病。<a id="a-Cw"></a>又梦梁武曰。<a id="a-Cx"></a>卿不能为我语陈主。<a id="a-Cy"></a>致令祸及卿与陈。<a id="a-Cz"></a>寻当知也。<a id="a-D0"></a>陟方封启叙之。<a id="a-D1"></a>陈主为人。<a id="a-D2"></a>甚信鬼物。<a id="a-D3"></a>闻此大惊。<a id="a-D4"></a>遣舆迎陟面相讯访。<a id="a-D5"></a>乃尤陟曰。<a id="a-D6"></a>卿那不道。<a id="a-D7"></a>奇事奇事。<a id="a-D8"></a>六七日陟死。<a id="a-D9"></a>寻有韦载之怪。</p>
  <p id="aDA">陈庾季孙性甚好杀。<a id="a-DB"></a>滋味渔猎故是常事。<a id="a-DC"></a>奴婢愆罪。<a id="a-DD"></a>亦或尽之。<a id="a-DE"></a>常大笃病。<a id="a-DF"></a>梦人谓曰。<a id="a-DG"></a>若能断杀。<a id="a-DH"></a>此病当差。<a id="a-DI"></a>不尔必死。<a id="a-DJ"></a>即于梦中誓不复杀。<a id="a-DK"></a>惊寤战悸汗流浃体。<a id="a-DL"></a>病亦渐瘳。<a id="a-DM"></a>后数年有三门生。<a id="a-DN"></a>窃其两妾以叛。<a id="a-DO"></a>追寻获之。<a id="a-DP"></a>即并驱杀。<a id="a-DQ"></a>其夕复见前人来云。<a id="a-DR"></a>何故负信。<a id="a-DS"></a>此人罪不至死私家不合擅刑。<a id="a-DT"></a>今改决无济理。<a id="a-DU"></a>投明呕血。<a id="a-DV"></a>数日而终。</p>
  <p id="aDW">梁武昌太守张绚常乘船行。<a id="a-DX"></a>有一部曲。<a id="a-DY"></a>役力小不如意。<a id="a-DZ"></a>绚便躬捶之。<a id="a-Da"></a>一下即[辟/夕][(打-丁+片)/夕]。<a id="a-Db"></a>无复活状。<a id="a-Dc"></a>绚遂推置江中。<a id="a-Dd"></a>须臾顷见此人从水而出。<a id="a-De"></a>对绚敛手曰。<a id="a-Df"></a>罪不当死。<a id="a-Dg"></a>官枉见杀。<a id="a-Dh"></a>今来相报。<a id="a-Di"></a>即跳入绚口。<a id="a-Dj"></a>绚因得病。<a id="a-Dk"></a>少日而死。</p>
  <p id="aDl">梁裴植随其季叔。<a id="a-Dm"></a>叔业自南兖州入北。<a id="a-Dn"></a>仕于元氏位至尚书。<a id="a-Do"></a>植同堂妹夫韦伯鼎有学业。<a id="a-Dp"></a>恃壮业气自以才智常轻倰倰。<a id="a-Dq"></a>植憎之如仇。<a id="a-Dr"></a>后于雒下诬告植诬为废立。<a id="a-Ds"></a>植坐此死。<a id="a-Dt"></a>百许日伯鼎病。<a id="a-Du"></a>向空而语曰。<a id="a-Dv"></a>裴尚书死不独见由何以怒也。<a id="a-Dw"></a>须臾而卒。<a id="a-Dx"></a>万纽于中者。<a id="a-Dy"></a>北伐人。<a id="a-Dz"></a>仕魏世为侍中领军。<a id="a-E0"></a>明帝勋专权在内尚书。<a id="a-E1"></a>仆射郭祚尚书裴植。<a id="a-E2"></a>乃共劝高陵阳王雍出中。<a id="a-E3"></a>中闻之逼有司诬奏其罪。<a id="a-E4"></a>矫诏并杀之。<a id="a-E5"></a>朝野愤怨莫不切齿。<a id="a-E6"></a>二年中得病。<a id="a-E7"></a>见裴郭为崇寻死(右此十验出冥祥记)</p>
 </body>
</html>