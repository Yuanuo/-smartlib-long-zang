<!doctype html>
<html id="z3IBWiq1RH" data-ver="1460">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第五十六</h1>
  <h2 id="a2">富贵篇第六十三 贫贱篇第六十四</h2>
  <h2 id="a3">富贵篇(此有二部)</h2>
  <h2 id="a4">述意部第一</h2>
  <p id="a5">夫行善感乐如影随形。<a id="a-6"></a>作恶招苦犹声发响。<a id="a-7"></a>故富同珠玉贵若萧曹。<a id="a-8"></a>锦绣为衣金银作屋。<a id="a-9"></a>云起龙吹之前。<a id="a-A"></a>风暄凤管之上。<a id="a-B"></a>趋锵广殿容与长廊。<a id="a-C"></a>曳珠履于丹墀。<a id="a-D"></a>珥金貂于青琐。<a id="a-E"></a>食则珍羞满席海陆盈前。<a id="a-F"></a>鼎味星罗芬馨云布。<a id="a-G"></a>坐则高堂雅室玉砌珠帘。<a id="a-H"></a>丝竹弦筦凄清飘扬。<a id="a-I"></a>卧则兰灯炳曜绣晃垂阴。<a id="a-J"></a>锦被既敷羺毡且拂。<a id="a-K"></a>行则驷马电飞辇舆雷动。<a id="a-L"></a>千乘万骑隐隐阗阗。<a id="a-M"></a>略述福因善报如是。<a id="a-N"></a>由昔行檀受斯胜利也。</p>
  <p data-pb></p>
  <h2 id="aO">引证部第二</h2>
  <p id="aP">如贤愚经云。<a id="a-Q"></a>昔佛在时舍卫国有一长者。<a id="a-R"></a>豪贵巨富生一男儿。<a id="a-S"></a>面貌端正世所希有。<a id="a-T"></a>父母欢喜。<a id="a-U"></a>因为立字名檀弥离。<a id="a-V"></a>年渐长大其父命终。<a id="a-W"></a>波斯匿王即以父爵而以封之。<a id="a-X"></a>受王封已。<a id="a-Y"></a>其家舍宅变成七宝。<a id="a-Z"></a>诸库藏中悉皆盈满种种宝物。<a id="a-a"></a>时王太子字毗琉璃。<a id="a-b"></a>遇得热病。<a id="a-c"></a>诸医处药启王云。<a id="a-d"></a>须牛头旃檀用涂其身当得除愈。<a id="a-e"></a>王即募觅。<a id="a-f"></a>若有得者。<a id="a-g"></a>一两之直赏金千两。<a id="a-h"></a>无持来者。<a id="a-i"></a>有人白王。<a id="a-j"></a>檀弥离家舍内大有。<a id="a-k"></a>时王闻已躬自往求。<a id="a-l"></a>到檀弥离长者门前。<a id="a-m"></a>见其外门纯是白银。<a id="a-n"></a>即遣门人入通消息。<a id="a-o"></a>时守门人入白长者。<a id="a-p"></a>波斯匿王今在门外。<a id="a-q"></a>长者闻已即出奉迎。<a id="a-r"></a>请王入宫。<a id="a-s"></a>王入门内见有一女。<a id="a-t"></a>面首端正世间无比。<a id="a-u"></a>坐白银床纺白银缕。<a id="a-v"></a>小女十人侍从左右。<a id="a-w"></a>时王问言。<a id="a-x"></a>是卿妇耶。<a id="a-y"></a>长者答言。<a id="a-z"></a>是守门婢其小女者。<a id="a-10"></a>通白消息。<a id="a-11"></a>次入中门纯绀琉璃。<a id="a-12"></a>门内有女坐琉璃床。<a id="a-13"></a>面首端正倍胜于前。<a id="a-14"></a>左右侍从倍复前数。<a id="a-15"></a>次入内门纯以黄金。<a id="a-16"></a>门内一女面首端正。<a id="a-17"></a>转复倍胜。<a id="a-18"></a>坐黄金床纺黄金缕。<a id="a-19"></a>左右侍从复倍上数。<a id="a-1A"></a>王复问言是卿妇耶。<a id="a-1B"></a>长者答言。<a id="a-1C"></a>是守门婢。<a id="a-1D"></a>入到舍内见琉璃地。<a id="a-1E"></a>屋间克镂种种百兽。<a id="a-1F"></a>风吹动之形现地上。<a id="a-1G"></a>王见谓水。<a id="a-1H"></a>怖不敢前。<a id="a-1I"></a>语长者言。<a id="a-1J"></a>余更无地殿前作海。<a id="a-1K"></a>弥离白王。<a id="a-1L"></a>是琉璃地。<a id="a-1M"></a>非是水也。<a id="a-1N"></a>即脱手上七宝环玔掷着于地。<a id="a-1O"></a>碍壁乃住。<a id="a-1P"></a>王知地已即共入内升七宝殿。<a id="a-1Q"></a>妇在殿上坐琉璃床。<a id="a-1R"></a>更有宝床请王令坐。<a id="a-1S"></a>时妇见王眼中泪出。<a id="a-1T"></a>王问之言。<a id="a-1U"></a>何故不喜眼中泪出妇答。<a id="a-1V"></a>大王。<a id="a-1W"></a>但于今者闻王身上烟气。<a id="a-1X"></a>是以泪出。<a id="a-1Y"></a>王即问言。<a id="a-1Z"></a>家不然火耶。<a id="a-1a"></a>答言不也。<a id="a-1b"></a>王复问言。<a id="a-1c"></a>用何作食。<a id="a-1d"></a>妇答曰。<a id="a-1e"></a>须食之时百味自至。<a id="a-1f"></a>王复问言。<a id="a-1g"></a>夜不须明耶。<a id="a-1h"></a>妇答王言。<a id="a-1i"></a>用摩尼珠而以照之。<a id="a-1j"></a>遍室大明。<a id="a-1k"></a>时檀弥离跪白王曰。<a id="a-1l"></a>大王。<a id="a-1m"></a>何故劳屈尊神到此。<a id="a-1n"></a>波斯匿王具以事答。<a id="a-1o"></a>长者闻已即将王入遍示诸藏。<a id="a-1p"></a>七宝盈满。<a id="a-1q"></a>牛头香积不可称计。<a id="a-1r"></a>王须任取。<a id="a-1s"></a>王取二两遣人先送。<a id="a-1t"></a>王敬语之。<a id="a-1u"></a>今有佛出。<a id="a-1v"></a>卿闻不耶。<a id="a-1w"></a>弥离答言。<a id="a-1x"></a>云何名佛。<a id="a-1y"></a>王即为说。<a id="a-1z"></a>弥离欢喜即往佛所。<a id="a-20"></a>佛为说法得须陀洹。<a id="a-21"></a>寻即出家得阿罗汉。<a id="a-22"></a>三明六通具八解脱。<a id="a-23"></a>阿难见已而白佛言。<a id="a-24"></a>此檀弥离。<a id="a-25"></a>宿植何业生于人中受天福报。<a id="a-26"></a>又值世尊出家得道。<a id="a-27"></a>佛告阿难。<a id="a-28"></a>乃往过去九十一劫。<a id="a-29"></a>有佛出世。<a id="a-2A"></a>号毗婆尸。<a id="a-2B"></a>入涅槃后。<a id="a-2C"></a>于像法中有五比丘。<a id="a-2D"></a>共立要契在一林中。<a id="a-2E"></a>精勤修道。<a id="a-2F"></a>语一比丘。<a id="a-2G"></a>此去城远乞食劳苦。<a id="a-2H"></a>汝当为福一夏乞食供养我等。<a id="a-2I"></a>其一比丘即便入城。<a id="a-2J"></a>劝诸檀越日为送食。<a id="a-2K"></a>四人身安专精行道得阿罗汉。<a id="a-2L"></a>即语此人。<a id="a-2M"></a>缘汝之故我等安隐。<a id="a-2N"></a>所作已辨。<a id="a-2O"></a>汝愿何等。<a id="a-2P"></a>其人闻已欢喜发愿。<a id="a-2Q"></a>使我来世天上人中富贵自然值佛获道。<a id="a-2R"></a>缘是功德。<a id="a-2S"></a>从是以来九十一劫不堕恶道。<a id="a-2T"></a>天上人中常处豪贵。<a id="a-2U"></a>所须自然。<a id="a-2V"></a>今值我故出家得道。</p>
  <p id="a2W">又贤愚经云。<a id="a-2X"></a>昔佛在时。<a id="a-2Y"></a>舍卫国中有一长者。<a id="a-2Z"></a>其家巨富财宝无量不可称计。<a id="a-2a"></a>生一男儿。<a id="a-2b"></a>身体金色端正少双。<a id="a-2c"></a>父母见已欢喜无量。<a id="a-2d"></a>因为立字。<a id="a-2e"></a>名曰金天。<a id="a-2f"></a>其生之日家中自然出一井水。<a id="a-2g"></a>纵广八尺深亦八尺。<a id="a-2h"></a>没用能称人意。<a id="a-2i"></a>须衣出衣。<a id="a-2j"></a>须食出食。<a id="a-2k"></a>金银珍宝一切所须。<a id="a-2l"></a>作愿取之如意即得。<a id="a-2m"></a>儿年长大才艺博通。<a id="a-2n"></a>其父念言。<a id="a-2o"></a>我儿端正容貌绝伦。<a id="a-2p"></a>要觅名女金容妙体类我儿者。<a id="a-2q"></a>当往求之。<a id="a-2r"></a>时阇婆国有大长者。<a id="a-2s"></a>而生一女字金光明。<a id="a-2t"></a>端正非凡。<a id="a-2u"></a>身体金色晃煜照人。<a id="a-2v"></a>初生之日亦有自然八尺井水。<a id="a-2w"></a>其井亦能出种种宝衣服饮食。<a id="a-2x"></a>一切所须称适人情。<a id="a-2y"></a>其父母亦自念言。<a id="a-2z"></a>我女端正人中英妙。<a id="a-30"></a>要得贤士金色光晖类我女者。<a id="a-31"></a>乃共为婚。<a id="a-32"></a>其女名称远彻。<a id="a-33"></a>金天遂娶为妇。<a id="a-34"></a>后时金天请佛及僧饭食供养。<a id="a-35"></a>饭食讫已。<a id="a-36"></a>佛为说法。<a id="a-37"></a>金天夫妇及其父母。<a id="a-38"></a>悉皆获得须陀洹果。<a id="a-39"></a>金天夫妇俱白父母求索出家。<a id="a-3A"></a>父母即听。<a id="a-3B"></a>既出家已夫妇并得阿罗汉果。<a id="a-3C"></a>一切功德皆悉具足。<a id="a-3D"></a>阿难见已而白佛言。<a id="a-3E"></a>金天夫妇宿殖何福。<a id="a-3F"></a>生豪族家身体金色复有自然八尺井水出种种物。<a id="a-3G"></a>佛告阿难。<a id="a-3H"></a>乃往过去九十一劫。<a id="a-3I"></a>毗婆尸佛入涅槃后。<a id="a-3J"></a>有诸比丘。<a id="a-3K"></a>游行教化。<a id="a-3L"></a>到一村中。<a id="a-3M"></a>村人见僧竞共供养。<a id="a-3N"></a>时有夫妇。<a id="a-3O"></a>二人贫穷家无升斗。<a id="a-3P"></a>其夫见他供养众僧。<a id="a-3Q"></a>向妇啼哭懊恼泪堕妇臂上妇即问夫。<a id="a-3R"></a>何故啼哭。<a id="a-3S"></a>夫答妇言。<a id="a-3T"></a>我父在时积财满藏富溢难量。<a id="a-3U"></a>至我身上贫穷困极。<a id="a-3V"></a>本日虽有而不布施。<a id="a-3W"></a>今日值僧贫无可施。<a id="a-3X"></a>前身不施今致此贫。<a id="a-3Y"></a>今又不施未来转剧。<a id="a-3Z"></a>吾思惟此是以懊恼。<a id="a-3a"></a>妇语夫言。<a id="a-3b"></a>虽有空意无钱可施。<a id="a-3c"></a>知当如何。<a id="a-3d"></a>妇又语夫。<a id="a-3e"></a>试至故舍遍推觅看。<a id="a-3f"></a>傥或得之。<a id="a-3g"></a>夫遂往觅得一金钱。<a id="a-3h"></a>持至妇所。<a id="a-3i"></a>其妇尔时有一明镜。<a id="a-3j"></a>复得一瓶。<a id="a-3k"></a>盛满净水。<a id="a-3l"></a>安钱瓶中。<a id="a-3m"></a>以镜着上。<a id="a-3n"></a>夫妇同心持布施僧。<a id="a-3o"></a>发愿而去。<a id="a-3p"></a>缘是功德。<a id="a-3q"></a>从是以来九十一劫不堕恶道。<a id="a-3r"></a>天上人中常为夫妇。<a id="a-3s"></a>身体金色受福快乐。<a id="a-3t"></a>今值我故出家得道。</p>
  <p id="a3u">又出曜经云。<a id="a-3v"></a>昔佛在世时。<a id="a-3w"></a>迦毗罗卫国中有目连同产弟。<a id="a-3x"></a>大富饶财七珍具足。<a id="a-3y"></a>库藏盈溢。<a id="a-3z"></a>奴婢仆从不可称计。<a id="a-40"></a>时目揵连数往弟家而告弟曰。<a id="a-41"></a>闻卿悭嫉不好布施。<a id="a-42"></a>佛常说施获报无数。<a id="a-43"></a>卿今施者得福无量。<a id="a-44"></a>弟闻兄教开藏布施。<a id="a-45"></a>更立新藏欲受其报。<a id="a-46"></a>未经旬日财宝竭尽。<a id="a-47"></a>故藏悉空新藏无报。<a id="a-48"></a>其弟懊恼向兄说曰。<a id="a-49"></a>前见兄敕施获大报。<a id="a-4A"></a>不敢违教。<a id="a-4B"></a>诸来求乞竭藏施尽。<a id="a-4C"></a>故藏悉空新藏无报。<a id="a-4D"></a>将无为兄所疑误耶。<a id="a-4E"></a>兄曰。<a id="a-4F"></a>止止。<a id="a-4G"></a>莫陈此语。<a id="a-4H"></a>勿使外道邪见之人闻此粗言。<a id="a-4I"></a>若使福德当有形者。<a id="a-4J"></a>虚空境界所不容受。<a id="a-4K"></a>吾今权示汝微报。<a id="a-4L"></a>即以神力手接其弟至第六天。<a id="a-4M"></a>见有宫殿七宝合成。<a id="a-4N"></a>香风浴池库藏盈溢不可称计。<a id="a-4O"></a>玉女营从数千万众。<a id="a-4P"></a>纯女无男。<a id="a-4Q"></a>即问兄曰。<a id="a-4R"></a>是何宫殿巍巍乃尔。<a id="a-4S"></a>目连告弟。<a id="a-4T"></a>汝自往问。<a id="a-4U"></a>弟即自往问天女曰。<a id="a-4V"></a>是何宫殿七宝合成。<a id="a-4W"></a>巍巍堂堂悬处虚空。<a id="a-4X"></a>谁有福德于中受报。<a id="a-4Y"></a>天女报曰。<a id="a-4Z"></a>阎浮提内迦毗罗国中。<a id="a-4a"></a>释迦文佛神足弟子。<a id="a-4b"></a>名曰目连。<a id="a-4c"></a>彼有贤弟大富长者。<a id="a-4d"></a>由好布施后生此处。<a id="a-4e"></a>而与我等作其夫主。<a id="a-4f"></a>弟闻欢喜善心生焉。<a id="a-4g"></a>还至兄所具白其情。<a id="a-4h"></a>目连告曰。<a id="a-4i"></a>夫人布施为有报耶为无报耶。<a id="a-4j"></a>弟怀惭愧向兄忏悔。<a id="a-4k"></a>后至家中转更修福。<a id="a-4l"></a>命终之后即生天上。<a id="a-4m"></a>受斯果报。</p>
  <p id="a4n">又树提伽经云。<a id="a-4o"></a>佛在世时有一大富长者。<a id="a-4p"></a>名为树提伽。<a id="a-4q"></a>仓库盈溢金银具足。<a id="a-4r"></a>奴婢成行。<a id="a-4s"></a>无所可欲。<a id="a-4t"></a>有一白氎手巾挂着池边。<a id="a-4u"></a>为天风起吹王殿前。<a id="a-4v"></a>王即大会群臣坐共参论。<a id="a-4w"></a>罗列卜问。<a id="a-4x"></a>怪其所以。<a id="a-4y"></a>诸臣皆言。<a id="a-4z"></a>国将欲兴。<a id="a-50"></a>天赐白[疊*毛]树提默然。<a id="a-51"></a>王语树提。<a id="a-52"></a>诸臣皆庆。<a id="a-53"></a>卿何无言。<a id="a-54"></a>树提答王。<a id="a-55"></a>不敢欺王。<a id="a-56"></a>是臣家拭体白[疊*毛]。<a id="a-57"></a>挂着池边。<a id="a-58"></a>为天风起吹王殿前。<a id="a-59"></a>故默不言。<a id="a-5A"></a>却后数日有一九色金华。<a id="a-5B"></a>大如车轮。<a id="a-5C"></a>堕王殿前。<a id="a-5D"></a>王复会臣问答如前。<a id="a-5E"></a>树提答王言。<a id="a-5F"></a>臣不敢欺王。<a id="a-5G"></a>是臣之家后园之中萎落之华。<a id="a-5H"></a>为天风起吹王殿前。<a id="a-5I"></a>故默无言。<a id="a-5J"></a>王语树提。<a id="a-5K"></a>卿家能尔。<a id="a-5L"></a>卿须还归任作调度。<a id="a-5M"></a>吾领二十万众。<a id="a-5N"></a>往到卿舍看去。<a id="a-5O"></a>树提答言。<a id="a-5P"></a>愿王相随不须预去。<a id="a-5Q"></a>是臣之家自然床席。<a id="a-5R"></a>不须人铺。<a id="a-5S"></a>自然饮食不须人作。<a id="a-5T"></a>自然擎来。<a id="a-5U"></a>不须唤呼。<a id="a-5V"></a>自然擎去。<a id="a-5W"></a>不须反顾。<a id="a-5X"></a>王即将领二十万众。<a id="a-5Y"></a>到树提伽南门而入有。<a id="a-5Z"></a>一童子端正可爱。<a id="a-5a"></a>王语树提是卿儿不。<a id="a-5b"></a>答言。<a id="a-5c"></a>是臣守合之奴。<a id="a-5d"></a>小复前行至内合门。<a id="a-5e"></a>有一童女颜色端正。<a id="a-5f"></a>皮色瑶悦甚复可爱。<a id="a-5g"></a>王语树提。<a id="a-5h"></a>是卿女耶妇耶。<a id="a-5i"></a>答言。<a id="a-5j"></a>是臣守合之婢。<a id="a-5k"></a>小复前行至其堂前。<a id="a-5l"></a>白银为壁水精为地。<a id="a-5m"></a>王见谓水疑不得前。<a id="a-5n"></a>树提导前将王上堂。<a id="a-5o"></a>坐金床踞玉机。<a id="a-5p"></a>树提伽妇坐百二十重金银帏帐里。<a id="a-5q"></a>披帐而出。<a id="a-5r"></a>为王设拜。<a id="a-5s"></a>眼中泪出。<a id="a-5t"></a>王语树提。<a id="a-5u"></a>卿妇拜我何故泪出。<a id="a-5v"></a>臣不敢欺王。<a id="a-5w"></a>闻王烟气眼中泪出。<a id="a-5x"></a>王言。<a id="a-5y"></a>庶民然脂。<a id="a-5z"></a>诸侯然蜜。<a id="a-60"></a>天子然漆。<a id="a-61"></a>漆亦无烟。<a id="a-62"></a>何得泪出。<a id="a-63"></a>树提答王。<a id="a-64"></a>臣家有一明月神珠。<a id="a-65"></a>挂着堂殿。<a id="a-66"></a>昼夜无异。<a id="a-67"></a>不须火光。<a id="a-68"></a>树提堂前有一十二重高楼。<a id="a-69"></a>将王上看。<a id="a-6A"></a>四面观视恍忽经月。<a id="a-6B"></a>大臣白王。<a id="a-6C"></a>国计事大。<a id="a-6D"></a>王可还归。<a id="a-6E"></a>王谓须臾小复可忍。<a id="a-6F"></a>复游园地不觉经月。<a id="a-6G"></a>问答同前。<a id="a-6H"></a>树提出七宝施兼绫罗缯彩。<a id="a-6I"></a>二十万众人马俱重。<a id="a-6J"></a>一时还国。<a id="a-6K"></a>王语群臣。<a id="a-6L"></a>其树提伽是我之民。<a id="a-6M"></a>妇女宅舍过殊于我。<a id="a-6N"></a>我欲伐之。<a id="a-6O"></a>可取以不。<a id="a-6P"></a>诸臣皆言。<a id="a-6Q"></a>可取。<a id="a-6R"></a>王将四十万众。<a id="a-6S"></a>椎钟鸣鼓围树提宅。<a id="a-6T"></a>数百余重。<a id="a-6U"></a>树提伽宅南门中有一力士。<a id="a-6V"></a>手捉金杖一拟四十万众。<a id="a-6W"></a>人马俱倒手脚缭戾。<a id="a-6X"></a>腰髋婀娜状似醉容。<a id="a-6Y"></a>头脑陂峨不复得起。<a id="a-6Z"></a>于是树提乘云母之车。<a id="a-6a"></a>来问诸人。<a id="a-6b"></a>来时何苦卧地不起。<a id="a-6c"></a>大王遣来欲伐长者。<a id="a-6d"></a>长者力士手捉金杖。<a id="a-6e"></a>一拟四十万众。<a id="a-6f"></a>人马俱倒不复得起。<a id="a-6g"></a>树提问言。<a id="a-6h"></a>欲得起不。<a id="a-6i"></a>诸人皆言。<a id="a-6j"></a>欲得起树提一放神力。<a id="a-6k"></a>令四十万众人马俱起。<a id="a-6l"></a>一时还国。<a id="a-6m"></a>王即遣使唤树提伽同车而载。<a id="a-6n"></a>往诣佛所白言。<a id="a-6o"></a>世尊。<a id="a-6p"></a>树提先身作何功德得是果报。<a id="a-6q"></a>佛言。<a id="a-6r"></a>善听。<a id="a-6s"></a>先有五百同缘在于山阻。<a id="a-6t"></a>道逢一病道人。<a id="a-6u"></a>赐其庵屋米粮灯烛。<a id="a-6v"></a>尔时广乞多愿。<a id="a-6w"></a>天自供我。<a id="a-6x"></a>从空来下。<a id="a-6y"></a>变身十八。<a id="a-6z"></a>放大光明。<a id="a-70"></a>荡照天下。<a id="a-71"></a>又愿作佛破散铁围镬汤。<a id="a-72"></a>生华狱出旃檀。<a id="a-73"></a>饿鬼作沙门。<a id="a-74"></a>罗刹坐诵经。<a id="a-75"></a>五百商人赍其重宝。<a id="a-76"></a>由供病僧从僧广乞天供。<a id="a-77"></a>今得斯报。<a id="a-78"></a>于时施者树提伽是。<a id="a-79"></a>病道人者我身是也。<a id="a-7A"></a>五百商人皆得阿罗汉道。</p>
  <p id="a7B">又百缘经云。<a id="a-7C"></a>佛在世时。<a id="a-7D"></a>舍卫城中有一长者。<a id="a-7E"></a>名曰善贤。<a id="a-7F"></a>财宝无量不可称计。<a id="a-7G"></a>其妇生女端正殊妙世所希有。<a id="a-7H"></a>顶上自然有一宝珠。<a id="a-7I"></a>光曜城内。<a id="a-7J"></a>父母欢喜。<a id="a-7K"></a>因为立字。<a id="a-7L"></a>名曰宝光。<a id="a-7M"></a>年渐长大体性调顺。<a id="a-7N"></a>好喜施惠。<a id="a-7O"></a>顶上宝珠有来乞者。<a id="a-7P"></a>即取施与。<a id="a-7Q"></a>寻复还生。<a id="a-7R"></a>父母欢喜将诣佛所。<a id="a-7S"></a>以生喜乐求索出家。<a id="a-7T"></a>佛告善来比丘尼。<a id="a-7U"></a>鬓发自落法服着身成比丘尼。<a id="a-7V"></a>精勤修习得阿罗汉。<a id="a-7W"></a>诸天世人所见敬仰。<a id="a-7X"></a>时诸比丘见是事已请问因缘。<a id="a-7Y"></a>佛告比丘。<a id="a-7Z"></a>乃往过去九十一劫。<a id="a-7a"></a>有佛出世。<a id="a-7b"></a>号毗婆尸。<a id="a-7c"></a>入涅槃后有王。<a id="a-7d"></a>名曰梵摩达多。<a id="a-7e"></a>收取舍利起四宝塔而供养之。<a id="a-7f"></a>时有一人入此塔中。<a id="a-7g"></a>持一宝珠系着枨头发愿而去。<a id="a-7h"></a>缘是功德九十一劫不堕恶趣。<a id="a-7i"></a>天上人中常有宝珠。<a id="a-7j"></a>随共俱生受天快乐。<a id="a-7k"></a>乃至今者遭值于我出家得道。<a id="a-7l"></a>比丘闻已欢喜奉行。</p>
  <p id="a7m">又百缘经云。<a id="a-7n"></a>佛在世时。<a id="a-7o"></a>迦毗罗卫城中有一长者。<a id="a-7p"></a>财富无量不可称计。<a id="a-7q"></a>其妇生一肉团。<a id="a-7r"></a>长者见已心怀愁恼。<a id="a-7s"></a>谓为非祥。<a id="a-7t"></a>往诣佛所请问吉凶。<a id="a-7u"></a>佛告长者。<a id="a-7v"></a>汝莫疑怪。<a id="a-7w"></a>但好养育。<a id="a-7x"></a>满七日已汝当自见。<a id="a-7y"></a>时长者闻是语已喜不自胜。<a id="a-7z"></a>还诣家中敕令瞻养。<a id="a-80"></a>七日头到。<a id="a-81"></a>肉团开敷有百男子。<a id="a-82"></a>端正殊妙世所希有。<a id="a-83"></a>年渐长大值佛出家得阿罗汉果。<a id="a-84"></a>诸天世人所见敬仰。<a id="a-85"></a>时诸比丘见已请说得道因缘。<a id="a-86"></a>佛告比丘。<a id="a-87"></a>乃往过去九十一劫。<a id="a-88"></a>有佛出世。<a id="a-89"></a>号毗婆尸入涅槃后。<a id="a-8A"></a>时彼国王名槃头末帝。<a id="a-8B"></a>收取舍利造四宝塔。<a id="a-8C"></a>高一由旬。<a id="a-8D"></a>而供养之。<a id="a-8E"></a>时有同邑一百余人作倡伎乐。<a id="a-8F"></a>赍持香华供养彼塔。<a id="a-8G"></a>各共发愿。<a id="a-8H"></a>以此功德使我来世所在生处共为兄弟。<a id="a-8I"></a>发是愿已各自归去。</p>
  <p id="a8J">佛告比丘。<a id="a-8K"></a>欲知彼时同邑人者。<a id="a-8L"></a>今此一百比丘是。<a id="a-8M"></a>由于彼誓愿力故。<a id="a-8N"></a>九十一劫不堕三涂。<a id="a-8O"></a>天上人中常共同生受天快乐。<a id="a-8P"></a>乃至今者遭值于我。<a id="a-8Q"></a>故复同生出家得道。<a id="a-8R"></a>比丘闻已欢喜奉行。</p>
  <p id="a8S">颂曰。</p>
  <p id="a8T">韫石谅非真　　饰瓶信为假</p>
  <p id="a8U">窃服睾门上　　滥吹缁轩下</p>
  <p id="a8V">凤祀徒惊心　　驺文终好野</p>
  <p id="a8W">真相岂式昭　　浮荣未能舍</p>
  <p id="a8X">迹殊冠冕容　　车袭驱驰者</p>
  <p id="a8Y">已矣歇郑声　　天然乱周雅</p>
  <p id="a8Z">富贵空争名　　宠辱虚相骂</p>
  <p id="a8a">须臾风火烛　　幻泡何足把</p>
  <p data-pb></p>
  <h2 id="a8b">感应缘(略引六验)</h2>
  <p id="a8c">晋王文度 晋张氏 晋刘伯祖 晋太守李常 唐中书令岑文本 唐别驾沈裕善。</p>
  <p id="a8d">晋王文度镇广陵。<a id="a-8e"></a>忽见二驺持鹄头板来召之。<a id="a-8f"></a>王文大惊问驺我作何官。<a id="a-8g"></a>驺云。<a id="a-8h"></a>尊作平北将军徐兖二洲刺史。<a id="a-8i"></a>王曰。<a id="a-8j"></a>吾已作此官何故复召耶。<a id="a-8k"></a>鬼云。<a id="a-8l"></a>此人间耳。<a id="a-8m"></a>今所作是天上官也。<a id="a-8n"></a>王大惧之。<a id="a-8o"></a>寻见迎官。<a id="a-8p"></a>玄衣人及鹄衣小吏甚多。<a id="a-8q"></a>王寻病薨(右一验出幽冥录)</p>
  <p id="a8r">晋长安有张氏者。<a id="a-8s"></a>昼独处室。<a id="a-8t"></a>有鸠自外入止于床。<a id="a-8u"></a>张氏恶之。<a id="a-8v"></a>披怀而祝曰。<a id="a-8w"></a>鸠尔来。<a id="a-8x"></a>为我祸耶。<a id="a-8y"></a>飞上承尘。<a id="a-8z"></a>为我福耶。<a id="a-90"></a>来入我怀。<a id="a-91"></a>鸠翻飞入怀。<a id="a-92"></a>乃化为一钩。<a id="a-93"></a>从尔资产巨万。</p>
  <p id="a94">晋博陵刘伯祖为河东太守。<a id="a-95"></a>所止承尘上有神能语。<a id="a-96"></a>京师诏书告下消息辄豫告伯祖。<a id="a-97"></a>伯祖问其所食啖。<a id="a-98"></a>欲得羊肝。<a id="a-99"></a>买羊肝。<a id="a-9A"></a>于前切之。<a id="a-9B"></a>脔脔随刀不见。<a id="a-9C"></a>两羊肝尽。<a id="a-9D"></a>有一老狸眇眇在案前。<a id="a-9E"></a>侍者举刀欲斫之。<a id="a-9F"></a>伯祖诃止。<a id="a-9G"></a>自举着承尘上。<a id="a-9H"></a>须臾大笑曰。<a id="a-9I"></a>向者啖肝醉。<a id="a-9J"></a>忽然失形与府君相见大惭愧。<a id="a-9K"></a>后伯祖当为司隶。<a id="a-9L"></a>神复先语。<a id="a-9M"></a>伯祖某月某日书当到。<a id="a-9N"></a>到期如言。<a id="a-9O"></a>及入司隶府神随逐承尘上辄言省内事。<a id="a-9P"></a>伯祖大恐惧。<a id="a-9Q"></a>谓神曰。<a id="a-9R"></a>今职在刺史。<a id="a-9S"></a>左右贵人闻神在此因以相害。<a id="a-9T"></a>神答曰。<a id="a-9U"></a>如府君所虑当相舍去。<a id="a-9V"></a>遂绝无声。</p>
  <p id="a9W">晋李常。<a id="a-9X"></a>字元文。<a id="a-9Y"></a>谯国人。<a id="a-9Z"></a>少时有一沙门。<a id="a-9a"></a>造常谓曰。<a id="a-9b"></a>君福报将至。<a id="a-9c"></a>而复对来随之。<a id="a-9d"></a>君能守贫修道不仕宦者。<a id="a-9e"></a>福增对灭。<a id="a-9f"></a>君其勉之。<a id="a-9g"></a>常性躁又寒门。<a id="a-9h"></a>但问仕宦当何所至了不寻究修道意也。<a id="a-9i"></a>与一卷经。<a id="a-9j"></a>常不肯取。<a id="a-9k"></a>又固问荣途贵贱何如。<a id="a-9l"></a>沙门曰。<a id="a-9m"></a>当带金紫极于三郡。<a id="a-9n"></a>若能于一郡止者亦为善也。<a id="a-9o"></a>常曰。<a id="a-9p"></a>且当富贵。<a id="a-9q"></a>何顾后患因留宿。<a id="a-9r"></a>常夜起见沙门。<a id="a-9s"></a>身满一床。<a id="a-9t"></a>入呼家人。<a id="a-9u"></a>大小窥视。<a id="a-9v"></a>复变为大鸟跱屋梁上。<a id="a-9w"></a>天晓复形而去。<a id="a-9x"></a>常送出门忽不复见。<a id="a-9y"></a>知是神人。<a id="a-9z"></a>因此事佛而亦不能精。<a id="a-A0"></a>至后为西阳江夏庐江太守加龙骧将军大兴中预钱凤之乱被诛(右一验出冥祚记)</p>
  <p id="aA1">唐中书令岑文本。<a id="a-A2"></a>江陵人。<a id="a-A3"></a>少信佛常念诵法华经普门品。<a id="a-A4"></a>曾乘船于吴江中船坏人尽死。<a id="a-A5"></a>文本没在水中。<a id="a-A6"></a>闻有人言。<a id="a-A7"></a>但念佛必不死也。<a id="a-A8"></a>如是三言之。<a id="a-A9"></a>既而随波涌出。<a id="a-AA"></a>已着北岸遂免死。<a id="a-AB"></a>后于江陵设斋。<a id="a-AC"></a>僧徒集其家。<a id="a-AD"></a>有一客僧独后去。<a id="a-AE"></a>谓文本曰。<a id="a-AF"></a>天下方乱。<a id="a-AG"></a>君幸不预其灾。<a id="a-AH"></a>终逢太平致富贵也。<a id="a-AI"></a>言毕趋出。<a id="a-AJ"></a>送出外不见。<a id="a-AK"></a>既而文本食斋。<a id="a-AL"></a>于自食碗中得舍利二枚。<a id="a-AM"></a>后果如其言。<a id="a-AN"></a>文本自向临说。</p>
  <p id="aAO">唐户部尚书武昌公戴文胄。<a id="a-AP"></a>素与舒州别驾沈裕善。<a id="a-AQ"></a>胄以贞观七年薨。<a id="a-AR"></a>至八年八月。<a id="a-AS"></a>裕在州梦。<a id="a-AT"></a>其身行于京师义宁坊西南街。<a id="a-AU"></a>忽见胄着故弊衣颜容甚瘁。<a id="a-AV"></a>见裕悲喜。<a id="a-AW"></a>问公生平修福。<a id="a-AX"></a>今者何为。<a id="a-AY"></a>答曰。<a id="a-AZ"></a>吾时误奏杀人。<a id="a-Aa"></a>吾死后他人杀羊祭我。<a id="a-Ab"></a>由此二事。<a id="a-Ac"></a>辩答辛苦不可具言。<a id="a-Ad"></a>今亦势了矣。<a id="a-Ae"></a>因谓裕曰。<a id="a-Af"></a>吾平生与君善友。<a id="a-Ag"></a>竟不能进君官位。<a id="a-Ah"></a>深恨于怀。<a id="a-Ai"></a>君今自得五品文书。<a id="a-Aj"></a>已过天曹。<a id="a-Ak"></a>相助欣庆。<a id="a-Al"></a>故以相报。<a id="a-Am"></a>言毕而寤向人说之。<a id="a-An"></a>冀梦有征。<a id="a-Ao"></a>其年冬裕入京参选。<a id="a-Ap"></a>有铜罚不得官。<a id="a-Aq"></a>又向人说所梦无验。<a id="a-Ar"></a>九年春裕将归江南行至徐州。<a id="a-As"></a>忽奉。</p>
  <p id="aAt">诏书。<a id="a-Au"></a>授裕五品为婺州治中。<a id="a-Av"></a>临兄为吏部侍郎。<a id="a-Aw"></a>闻之召裕问云尔(右二验出冥报记)</p>
  <p data-pb></p>
  <h2 id="aAx">贫贱篇第六十四(此有五部)</h2>
  <p id="aAy">意部 引证部 须达部 贫儿部 贫女部。</p>
  <p data-pb></p>
  <h2 id="aAz">述意部第一</h2>
  <p id="aB0">贫富贵贱并因往业。<a id="a-B1"></a>得失有无皆由昔行。<a id="a-B2"></a>故经言。<a id="a-B3"></a>欲知过去因当观现在果。<a id="a-B4"></a>欲知未来果当观现在因。<a id="a-B5"></a>所以原宪之家黔娄之室。<a id="a-B6"></a>绳枢瓮牖无掩风尘。<a id="a-B7"></a>席户蓬扉不遮霜露。<a id="a-B8"></a>或编稻[葶-丁+呆]以为荐。<a id="a-B9"></a>或裁荷叶以充衣。<a id="a-BA"></a>敛肘则两袖皆穿。<a id="a-BB"></a>纳缕则双衿同缺。<a id="a-BC"></a>口腹乃资于安邑。<a id="a-BD"></a>宿止则寄在于灵台。<a id="a-BE"></a>头戴十年之冠。<a id="a-BF"></a>身被百结之缕。<a id="a-BG"></a>乡里既无田宅。<a id="a-BH"></a>雒阳又阙主人。<a id="a-BI"></a>浪宕随时巑岏度日。<a id="a-BJ"></a>虽惭灵辄。<a id="a-BK"></a>而有翳桑之弊。<a id="a-BL"></a>乃愧伯夷便致首阳之苦。<a id="a-BM"></a>裘裳顿乏。<a id="a-BN"></a>岂见阳春升斗并无。<a id="a-BO"></a>何以卒岁。<a id="a-BP"></a>所以如此者。<a id="a-BQ"></a>皆由曩日不行惠施常蕴悭贪。<a id="a-BR"></a>致令果报一朝窭尽。<a id="a-BS"></a>是故行者宜当布施也。</p>
  <h2 id="aBT">引证部第二</h2>
  <p id="aBU">如灯指经云。<a id="a-BV"></a>当知贫穷比于地狱。<a id="a-BW"></a>失所依凭栖寄无处。<a id="a-BX"></a>忧心火炽愁瘁燋然。<a id="a-BY"></a>华色既衰容转障碍。<a id="a-BZ"></a>身体尪羸饥渴消削。<a id="a-Ba"></a>眼目掏陷诸节骨立。<a id="a-Bb"></a>薄皮缠裹筋脉露现。<a id="a-Bc"></a>头发蓬乱手足锐细。<a id="a-Bd"></a>其色艾白举体皴裂。<a id="a-Be"></a>又无衣裳至粪秽中。<a id="a-Bf"></a>拾掇粗弊连缀相着。<a id="a-Bg"></a>才遮人形赤露四体。<a id="a-Bh"></a>倚卧粪堆复无席荐。<a id="a-Bi"></a>诸亲旧等见而不识。<a id="a-Bj"></a>历衖乞食犹如饿乌。<a id="a-Bk"></a>至知友边欲从乞食。<a id="a-Bl"></a>守门之人遮而不听。<a id="a-Bm"></a>伺便辄入复为排辱。<a id="a-Bn"></a>舍主既出欲加鞭打。<a id="a-Bo"></a>俯偻曲躬再拜谢罪。<a id="a-Bp"></a>舍主轻蔑聊不回顾。<a id="a-Bq"></a>设得入舍轻贱之故既不与语。<a id="a-Br"></a>又不敷座。<a id="a-Bs"></a>与少饮食撩掷盂器小使充饱。<a id="a-Bt"></a>设值大会望乞残食。<a id="a-Bu"></a>以轻贱故不唤令坐。<a id="a-Bv"></a>反被驱走。<a id="a-Bw"></a>贫穷之人。<a id="a-Bx"></a>譬如林树无华众蜂远离。<a id="a-By"></a>被霜之草叶自焦卷。<a id="a-Bz"></a>枯涸之池鸿雁不游。<a id="a-C0"></a>被烧之林獐鹿不趣。<a id="a-C1"></a>田苗刈尽无人捃拾。<a id="a-C2"></a>今日贫困说往富乐。<a id="a-C3"></a>但谓虚谈谁肯信之。<a id="a-C4"></a>由我贫穷所向无路。<a id="a-C5"></a>譬如旷野为火所焚。<a id="a-C6"></a>人不喜乐。<a id="a-C7"></a>如枯树无荫无依投者。<a id="a-C8"></a>如苗被霜雹捐弃不收。<a id="a-C9"></a>如毒蛇害人皆远离。<a id="a-CA"></a>如杂毒食无有尝者。<a id="a-CB"></a>如空冢间无人趣向。<a id="a-CC"></a>如恶厕溷臭秽盈集。<a id="a-CD"></a>如魁脍者人所恶贱。<a id="a-CE"></a>虽说好语他以为非。<a id="a-CF"></a>若造善业他以为鄙。<a id="a-CG"></a>所为机捷复嫌轻躁。<a id="a-CH"></a>若复舒缓又言重直。<a id="a-CI"></a>设复赞叹人谓謟誉。<a id="a-CJ"></a>若不加誉复生诽谤。<a id="a-CK"></a>言此贫人常无好语。<a id="a-CL"></a>若复教授复言诈伪。<a id="a-CM"></a>若广言说人谓多舌。<a id="a-CN"></a>若默无言人谓藏情。<a id="a-CO"></a>若正直说复云粗犷。<a id="a-CP"></a>若求人意复言謟曲。<a id="a-CQ"></a>若数亲附复言幻惑。<a id="a-CR"></a>若不亲附复言矫诞。<a id="a-CS"></a>若顺他所说复言诈取他意。<a id="a-CT"></a>若不随顺复言自专。<a id="a-CU"></a>若屈意承望骂言寒贱。<a id="a-CV"></a>若不屈意言是贫人犹故恃我。<a id="a-CW"></a>若小自宽放言其愚痴无有拘忌。<a id="a-CX"></a>若自摄敛言其空廉诈自端确。<a id="a-CY"></a>若复欢逸言其诪纵状似狂人。<a id="a-CZ"></a>若复忧惨言其含毒初无欢心。<a id="a-Ca"></a>若闻他语有所不尽为其判释。<a id="a-Cb"></a>言其佥趋以愚代智耐羞之甚。<a id="a-Cc"></a>若复默然复言顽嚚不识道理。<a id="a-Cd"></a>若小戏论言不信罪福。<a id="a-Ce"></a>若有所索言其苟得不知廉耻。<a id="a-Cf"></a>若无所索言今虽不求后望大得。<a id="a-Cg"></a>若言引经书复云诈作聪明。<a id="a-Ch"></a>若言语朴素复嫌疏钝。<a id="a-Ci"></a>若公论事实复言强说。<a id="a-Cj"></a>若私屏正语复言谗佞。<a id="a-Ck"></a>若着新衣复言假借严饰。<a id="a-Cl"></a>若着弊衣复言儜劣寒瘁。<a id="a-Cm"></a>若多饮食复言饥饿饕餐。<a id="a-Cn"></a>若小饮食言腹中实饿诈作清廉。<a id="a-Co"></a>若说经论言显己所知彰我闇短。<a id="a-Cp"></a>若不说经论言愚痴无识可使放牛。<a id="a-Cq"></a>若自道昔日事业言夸诞自誉。<a id="a-Cr"></a>若自杜默言门资浅薄。<a id="a-Cs"></a>诸贫穷者。<a id="a-Ct"></a>行来进止言说俯仰。<a id="a-Cu"></a>尽是愆过。<a id="a-Cv"></a>富贵之人作诸非法都无过患。<a id="a-Cw"></a>举措云为斯皆得所。<a id="a-Cx"></a>贫穷之人如起死尸鬼一切怖畏。<a id="a-Cy"></a>如遇死病难可疗治旷野险处绝无水草。<a id="a-Cz"></a>如堕大海没溺洪流。<a id="a-D0"></a>如人捺咽不得出气。<a id="a-D1"></a>如眼上翳不知所至。<a id="a-D2"></a>如厚垢秽难可洗去。<a id="a-D3"></a>亦如怨家虽同衣食不舍恶心。<a id="a-D4"></a>如夏暴井人入断气。<a id="a-D5"></a>如入深泥滞不可出。<a id="a-D6"></a>如山暴水驶流吹漂树木摧折。<a id="a-D7"></a>贫亦如是。<a id="a-D8"></a>多诸艰难。<a id="a-D9"></a>夫富贵者。<a id="a-DA"></a>有好威德。<a id="a-DB"></a>姿貌从容意度宽广。<a id="a-DC"></a>礼义竞兴能生智勇。<a id="a-DD"></a>增长家业眷属和让。<a id="a-DE"></a>善名远闻。<a id="a-DF"></a>以此观之。<a id="a-DG"></a>一切世人富贵荣华不足贪着。<a id="a-DH"></a>于诸人天尊贵不应逸乐。<a id="a-DI"></a>当知贫穷是大苦聚。<a id="a-DJ"></a>欲断贫穷不应悭贪。<a id="a-DK"></a>是以经中言贫穷者甚为大苦。</p>
  <h2 id="aDL">须达部第三</h2>
  <p id="aDM">如杂宝藏经云。<a id="a-DN"></a>昔佛在世时。<a id="a-DO"></a>须达长者最后贫苦财物都尽。<a id="a-DP"></a>客作佣力得米四升吹作饭食。<a id="a-DQ"></a>值阿那律来从乞食。<a id="a-DR"></a>妇即取钵盛满饭与。<a id="a-DS"></a>后须菩提迦葉目连舍利弗等。<a id="a-DT"></a>次第来乞悉施满钵。<a id="a-DU"></a>末后佛来。<a id="a-DV"></a>亦与满钵。<a id="a-DW"></a>须达在外行还到家。<a id="a-DX"></a>从妇索食。<a id="a-DY"></a>妇即语言。<a id="a-DZ"></a>其若尊者阿那律来。<a id="a-Da"></a>汝当自食为施尊者不。<a id="a-Db"></a>须达答言。<a id="a-Dc"></a>宁自不食当施尊者。<a id="a-Dd"></a>妇又语言。<a id="a-De"></a>若复迦葉大目连及须菩提舍利弗等乃至佛来。<a id="a-Df"></a>汝当云何。<a id="a-Dg"></a>夫答妇言。<a id="a-Dh"></a>宁自不食尽当施与。<a id="a-Di"></a>妇即语夫言。<a id="a-Dj"></a>朝来诸圣尽来索食。<a id="a-Dk"></a>所有饮食尽施与之。<a id="a-Dl"></a>夫闻欢喜。<a id="a-Dm"></a>而语妇言。<a id="a-Dn"></a>我等罪尽福德应生。<a id="a-Do"></a>即开库藏谷帛饮食悉皆充满。<a id="a-Dp"></a>用尽复生。<a id="a-Dq"></a>果报云云不可说尽。</p>
  <p id="aDr">又杂譬喻经云。<a id="a-Ds"></a>昔长者须达七贫。<a id="a-Dt"></a>后贫最剧。<a id="a-Du"></a>乃无一钱。<a id="a-Dv"></a>后粪壤中得一木升。<a id="a-Dw"></a>其实是栴檀。<a id="a-Dx"></a>出市卖之得米四升。<a id="a-Dy"></a>语妇并炊一升。<a id="a-Dz"></a>吾当索菜茹。<a id="a-E0"></a>还时共食。<a id="a-E1"></a>佛念曰。<a id="a-E2"></a>当度须达令福更生。<a id="a-E3"></a>炊米方熟。<a id="a-E4"></a>舍利弗目连迦葉佛来。<a id="a-E5"></a>四升米次第炊尽。<a id="a-E6"></a>将去后富更请佛僧供养尽空。<a id="a-E7"></a>佛为说法得道。</p>
  <p id="aE8">又菩萨本行经云。<a id="a-E9"></a>初时须达长者家贫焦煎。<a id="a-EA"></a>蒙佛说法身心清净得阿那含道。<a id="a-EB"></a>唯有五金钱。<a id="a-EC"></a>一日持一钱施佛。<a id="a-ED"></a>一钱施法。<a id="a-EE"></a>一钱施僧。<a id="a-EF"></a>一钱自食。<a id="a-EG"></a>一钱作本。<a id="a-EH"></a>日日如是。<a id="a-EI"></a>常有一钱终无有尽。<a id="a-EJ"></a>即受五戒欲心已断。<a id="a-EK"></a>妇女各各随其所乐。<a id="a-EL"></a>有一妇人炒谷作麨。<a id="a-EM"></a>失火广烧人畜。<a id="a-EN"></a>波斯匿王敕臣作限。<a id="a-EO"></a>自今以去夜不得燃火及于灯烛。<a id="a-EP"></a>其有犯者罚金千两。<a id="a-EQ"></a>尔时须达得道在家。<a id="a-ER"></a>昼夜坐禅入定。<a id="a-ES"></a>夜半鸡鸣然灯坐禅。<a id="a-ET"></a>伺捕得之。<a id="a-EU"></a>捉灯白王。<a id="a-EV"></a>当输罚负。<a id="a-EW"></a>须达白王。<a id="a-EX"></a>今我贫穷无百钱产。<a id="a-EY"></a>当用何输。<a id="a-EZ"></a>王嗔敕使闭着狱中。<a id="a-Ea"></a>即将须达付狱执守。<a id="a-Eb"></a>初夜四天王来下语须达言。<a id="a-Ec"></a>我与汝钱。<a id="a-Ed"></a>用输王罚。<a id="a-Ee"></a>可得来出。<a id="a-Ef"></a>为四天王说经便去。<a id="a-Eg"></a>到中夜天帝复来见之。<a id="a-Eh"></a>须达为说法竟帝释便去。<a id="a-Ei"></a>次到后夜梵天复下见。<a id="a-Ej"></a>为说法梵天复去。<a id="a-Ek"></a>时王夜于观上见狱上有火光。<a id="a-El"></a>时王明日即便遣人往语须达。<a id="a-Em"></a>坐火被闭而无惭差。<a id="a-En"></a>续复然火。<a id="a-Eo"></a>须达答言。<a id="a-Ep"></a>我不然火。<a id="a-Eq"></a>若然火者当有烟灰。<a id="a-Er"></a>复语须达。<a id="a-Es"></a>初夜有四火。<a id="a-Et"></a>中夜有一火。<a id="a-Eu"></a>倍大前火。<a id="a-Ev"></a>后夜复有一火。<a id="a-Ew"></a>还倍于前。<a id="a-Ex"></a>言不然火为是何等。<a id="a-Ey"></a>须达答言。<a id="a-Ez"></a>此非是火也。<a id="a-F0"></a>初夜四天王来见我。<a id="a-F1"></a>中夜天帝来见我。<a id="a-F2"></a>后夜梵天来见我。<a id="a-F3"></a>是天身上光明之焰。<a id="a-F4"></a>非是火也。<a id="a-F5"></a>吏闻其语即往白王。<a id="a-F6"></a>王闻如是心惊毛竖。<a id="a-F7"></a>王言。<a id="a-F8"></a>此人福德殊特乃尔。<a id="a-F9"></a>我今云何而毁辱之。<a id="a-FA"></a>即敕吏言。<a id="a-FB"></a>促放出去。<a id="a-FC"></a>勿使稽迟。<a id="a-FD"></a>便放令去。<a id="a-FE"></a>须达得出。<a id="a-FF"></a>往到佛所礼佛听法。<a id="a-FG"></a>波斯匿王即便严驾寻至佛所。<a id="a-FH"></a>人民见王皆悉避起。<a id="a-FI"></a>唯有须达心存法味见王不起。<a id="a-FJ"></a>王心微恨。<a id="a-FK"></a>此是我民怀于轻慢见我不起。<a id="a-FL"></a>遂怀愠心。<a id="a-FM"></a>佛知其意止不说法。<a id="a-FN"></a>王白佛言。<a id="a-FO"></a>愿说经法。<a id="a-FP"></a>佛告王言。<a id="a-FQ"></a>今非是时为王说法。<a id="a-FR"></a>云何非时。<a id="a-FS"></a>人起嗔恚忿结不解。<a id="a-FT"></a>贪淫女色自大无敬。<a id="a-FU"></a>其心垢浊闻于妙法而不能解。<a id="a-FV"></a>以是之故。<a id="a-FW"></a>今非是时为王说法。<a id="a-FX"></a>王闻佛语。<a id="a-FY"></a>意自念言。<a id="a-FZ"></a>坐此人故。<a id="a-Fa"></a>令我今日有二折减。<a id="a-Fb"></a>又起嗔恚不得闻法。<a id="a-Fc"></a>为佛作礼而去。<a id="a-Fd"></a>出到于外敕语左右。<a id="a-Fe"></a>此人若出直斫头取。<a id="a-Ff"></a>作是语已应时四面虎狼师子毒害之兽悉来围绕于王。<a id="a-Fg"></a>王见恐怖还至佛所。<a id="a-Fh"></a>佛问大王。<a id="a-Fi"></a>何以来还。<a id="a-Fj"></a>王白佛言。<a id="a-Fk"></a>见怖来还。<a id="a-Fl"></a>佛告王曰。<a id="a-Fm"></a>识此人不。<a id="a-Fn"></a>王曰。<a id="a-Fo"></a>不识。<a id="a-Fp"></a>佛言。<a id="a-Fq"></a>此人已得阿那含道坐起恶意向此人。<a id="a-Fr"></a>故是故使尔。<a id="a-Fs"></a>若不还者王必当危不得全济。<a id="a-Ft"></a>王闻佛语即大恐怖。<a id="a-Fu"></a>即向须达忏悔作礼。<a id="a-Fv"></a>[(厂@炎)*毛][並*毛]四布。<a id="a-Fw"></a>于须达前王言。<a id="a-Fx"></a>此是我民而向屈辱。<a id="a-Fy"></a>实为甚难。<a id="a-Fz"></a>须达复言。<a id="a-G0"></a>而我贫穷行于布施。<a id="a-G1"></a>亦复甚难。<a id="a-G2"></a>尸罗师质为国平正为贼所捉。<a id="a-G3"></a>临终不犯妄语。<a id="a-G4"></a>贼便放之。<a id="a-G5"></a>实为甚难。<a id="a-G6"></a>复有天名曰尸迦梨。<a id="a-G7"></a>于高楼上卧有天玉女来。<a id="a-G8"></a>以持禁戒而不受之。<a id="a-G9"></a>实为甚难。<a id="a-GA"></a>于是四人即于佛前各说颂曰。</p>
  <p id="aGB">贫穷布施难　　豪贵忍辱难</p>
  <p id="aGC">危险持戒难　　少壮舍欲难</p>
  <p id="aGD">佛说偈已。<a id="a-GE"></a>王及臣民皆大欢喜。<a id="a-GF"></a>作礼而去。</p>
  <p data-pb></p>
  <h2 id="aGG">贫儿部第四</h2>
  <p id="aGH">如辩意长者子经云。<a id="a-GI"></a>于是辩意长者子为佛作礼。<a id="a-GJ"></a>叉手白佛言。<a id="a-GK"></a>唯愿世尊。<a id="a-GL"></a>过于贫聚。<a id="a-GM"></a>及诸众会明日屈于舍食。<a id="a-GN"></a>尔时世尊默然许可。<a id="a-GO"></a>诸长者子礼佛而去。<a id="a-GP"></a>到舍具馔。<a id="a-GQ"></a>明日世尊与诸大众。<a id="a-GR"></a>往到其处就坐俨然。<a id="a-GS"></a>辩意白父母及诸眷属。<a id="a-GT"></a>前礼佛足各自供侍。<a id="a-GU"></a>辩意起行澡水敬意奉食。<a id="a-GV"></a>下食未讫有一乞儿。<a id="a-GW"></a>前历座乞。<a id="a-GX"></a>佛未祝愿无敢与者。<a id="a-GY"></a>遍无所得嗔恚而去。<a id="a-GZ"></a>便生恶念。<a id="a-Ga"></a>此诸沙门放逸愚惑。<a id="a-Gb"></a>有何道哉。<a id="a-Gc"></a>贫者从乞无心见与。<a id="a-Gd"></a>长者愚惑用为饴此。<a id="a-Ge"></a>无慈悲意。<a id="a-Gf"></a>吾为王者以铁辋车轹断其头。<a id="a-Gg"></a>言已便去。<a id="a-Gh"></a>佛达嚫既讫。<a id="a-Gi"></a>复有一乞儿来入乞食。<a id="a-Gj"></a>座中众人各各与之。<a id="a-Gk"></a>大得饭食欢喜而去。<a id="a-Gl"></a>即生念言。<a id="a-Gm"></a>此诸沙门皆有慈心。<a id="a-Gn"></a>怜吾贫寒施食充饱。<a id="a-Go"></a>得济数日。<a id="a-Gp"></a>善哉善哉。<a id="a-Gq"></a>长者。<a id="a-Gr"></a>乃能供事此诸大士。<a id="a-Gs"></a>其福无量。<a id="a-Gt"></a>吾为王者。<a id="a-Gu"></a>当供养佛及众弟子。<a id="a-Gv"></a>乃至七日犹不报今日饥渴之恩。<a id="a-Gw"></a>言已便去。<a id="a-Gx"></a>佛食已讫说法既即还精舍之中。<a id="a-Gy"></a>佛告阿难。<a id="a-Gz"></a>从今已后嚫讫下食以此为常。<a id="a-H0"></a>时二乞儿展转乞丐到他国中。<a id="a-H1"></a>卧于道边深草之中。<a id="a-H2"></a>时彼国王忽然崩亡无有继后。<a id="a-H3"></a>时国相师明知相法。<a id="a-H4"></a>谶书记曰。<a id="a-H5"></a>当有贱人应为王者。<a id="a-H6"></a>诸臣百官千乘万骑案行国界。<a id="a-H7"></a>谁应为王。<a id="a-H8"></a>顾视道边深草之中上有云盖。<a id="a-H9"></a>相师占相曰。<a id="a-HA"></a>中有神人。<a id="a-HB"></a>即见乞儿相应为王。<a id="a-HC"></a>诸臣拜谒各称为臣。<a id="a-HD"></a>乞儿惊愕。<a id="a-HE"></a>自云下贱非是王种。<a id="a-HF"></a>皆言应相非是强力。<a id="a-HG"></a>香汤沐浴着王者之服。<a id="a-HH"></a>光相俨然称善无量。<a id="a-HI"></a>导从前后回车入国。<a id="a-HJ"></a>时恶念者在深草中卧寐不觉。<a id="a-HK"></a>车轹断其头。<a id="a-HL"></a>王到国中。<a id="a-HM"></a>阴阳和调四气隆赫。<a id="a-HN"></a>人民安乐称王之德。</p>
  <p id="aHO">尔时国王自念。<a id="a-HP"></a>昔者贫穷之人。<a id="a-HQ"></a>以何因缘得为国王。<a id="a-HR"></a>昔行乞时得蒙佛恩大得饭食。<a id="a-HS"></a>便生善念得为王者。<a id="a-HT"></a>供养七日佛之恩德。<a id="a-HU"></a>今已果之。<a id="a-HV"></a>即召群臣遥向舍卫国烧香作礼。<a id="a-HW"></a>即遣使者往请佛言。<a id="a-HX"></a>蒙世尊遗恩得为人王。<a id="a-HY"></a>愿屈尊神来化此国。<a id="a-HZ"></a>愚冥之人得见教训。<a id="a-Ha"></a>于是佛告诸弟子。<a id="a-Hb"></a>当受彼请。<a id="a-Hc"></a>佛与弟子无央数众。<a id="a-Hd"></a>往到彼国。<a id="a-He"></a>时王出迎为佛作礼。<a id="a-Hf"></a>入宫食讫。<a id="a-Hg"></a>王请世尊说得王缘。<a id="a-Hh"></a>佛具为说如前因缘。<a id="a-Hi"></a>由起善念今王是也。<a id="a-Hj"></a>时恶念者非直轹头而死。<a id="a-Hk"></a>死已复入地狱为火车所轹。<a id="a-Hl"></a>亿劫乃出。<a id="a-Hm"></a>王今请佛报誓过厚。<a id="a-Hn"></a>世世受福无有极已。<a id="a-Ho"></a>尔时世尊以偈颂曰。</p>
  <p id="aHp">人心是毒根　　口为祸之门</p>
  <p id="aHq">心念而口言　　身受其罪殃</p>
  <p id="aHr">不念人善恶　　自作身受患</p>
  <p id="aHs">意欲害于彼　　不觉车轹头</p>
  <p id="aHt">心为甘露法　　令人生天上</p>
  <p id="aHu">心念而口言　　身受其福德</p>
  <p id="aHv">有念善恶人　　自作安身本</p>
  <p id="aHw">意念一切善　　如王得天位</p>
  <p id="aHx">是时国王闻经欢喜。<a id="a-Hy"></a>举国臣民得须陀洹道。</p>
  <p id="aHz">又愚贤经云。<a id="a-I0"></a>佛在舍卫国。<a id="a-I1"></a>与诸第子千二百五十人俱。<a id="a-I2"></a>国中有五百乞儿。<a id="a-I3"></a>常依如来随逐众僧乞丐自活。<a id="a-I4"></a>厌心内发求索出家。<a id="a-I5"></a>共白佛言。<a id="a-I6"></a>如来出世甚为难遇。<a id="a-I7"></a>我等下贱蒙济身命。<a id="a-I8"></a>今贫出家不审许不佛告诸乞儿。<a id="a-I9"></a>我法清净无有贵贱。<a id="a-IA"></a>譬如清水洗诸不净。<a id="a-IB"></a>若贵若贱。<a id="a-IC"></a>水之所洗无不净者。<a id="a-ID"></a>又如大火所至之处。<a id="a-IE"></a>其被烧者无不焦然。<a id="a-IF"></a>又如空虚贫富贵贱有入中者随意自恣。<a id="a-IG"></a>乞儿闻说并皆欢喜。<a id="a-IH"></a>信心倍隆归诚出家。<a id="a-II"></a>佛告善来。<a id="a-IJ"></a>头发自堕法衣在身。<a id="a-IK"></a>沙门形相于是具足。<a id="a-IL"></a>佛为说法成阿罗汉。<a id="a-IM"></a>于时国中诸豪长者。<a id="a-IN"></a>闻度乞儿皆兴慢心。<a id="a-IO"></a>云何如来听此下贱之人在众僧次。<a id="a-IP"></a>我等修福请佛众食。<a id="a-IQ"></a>今此下贱坐我床席捉我食器。<a id="a-IR"></a>尔时太子只陀请佛及僧。<a id="a-IS"></a>遣使白佛。<a id="a-IT"></a>唯愿世尊明受我请。<a id="a-IU"></a>及比丘僧。<a id="a-IV"></a>所度乞儿。<a id="a-IW"></a>我不请之。<a id="a-IX"></a>慎勿将来。<a id="a-IY"></a>明日食时。<a id="a-IZ"></a>佛告乞儿。<a id="a-Ia"></a>吾受彼请汝不及例。<a id="a-Ib"></a>今可往至郁多越取自然成熟糠米还至其家。<a id="a-Ic"></a>随意坐次自食糠米。<a id="a-Id"></a>比丘如命。<a id="a-Ie"></a>即以神足往彼世界。<a id="a-If"></a>各各自取满钵还摄威仪。<a id="a-Ig"></a>乘空而来。<a id="a-Ih"></a>如雁飞至。<a id="a-Ii"></a>只陀家坐随次各食。<a id="a-Ij"></a>于时太子睹众比丘威仪进止神足福德。<a id="a-Ik"></a>敬心欢喜叹未曾有。<a id="a-Il"></a>而白佛言。<a id="a-Im"></a>不审此诸贤圣从何方来。<a id="a-In"></a>佛告只陀。<a id="a-Io"></a>若欲知者正是昨日所不请者。<a id="a-Ip"></a>具向太子说其因缘。<a id="a-Iq"></a>尔时只陀闻说是语极怀惭愧。<a id="a-Ir"></a>自我愚弊不别明闇。<a id="a-Is"></a>不审此徒种何善行。<a id="a-It"></a>今值世尊特蒙殊润。<a id="a-Iu"></a>复造何咎乞丐自活。<a id="a-Iv"></a>佛告只陀。<a id="a-Iw"></a>过去久远时有大国名波罗柰。<a id="a-Ix"></a>有一山名曰利师。<a id="a-Iy"></a>古昔诸佛多住其中。<a id="a-Iz"></a>若无佛时有二千辟支佛常止其中。<a id="a-J0"></a>有一长者名曰散陀宁。<a id="a-J1"></a>时世旱俭其。<a id="a-J2"></a>家巨富。<a id="a-J3"></a>即问藏监。<a id="a-J4"></a>今我藏中谷米多少。<a id="a-J5"></a>欲请大士。<a id="a-J6"></a>未知供不。<a id="a-J7"></a>藏监对曰。<a id="a-J8"></a>饶多足供。<a id="a-J9"></a>即请二千辟支饭食供养。<a id="a-JA"></a>差五百使人供设饭食。<a id="a-JB"></a>时诸使人厌心便生。<a id="a-JC"></a>我等诸人所以辛苦。<a id="a-JD"></a>皆由此诸乞儿。<a id="a-JE"></a>尔时长者常令一人知白时到。<a id="a-JF"></a>养一狗子日日逐往。<a id="a-JG"></a>尔时使人卒值一日忘不往白。<a id="a-JH"></a>狗子时到独往常处。<a id="a-JI"></a>向诸大士高声而吠。<a id="a-JJ"></a>诸辟支佛闻其狗吠。<a id="a-JK"></a>即知时到。<a id="a-JL"></a>来诣便坐如法受食。<a id="a-JM"></a>因白长者。<a id="a-JN"></a>天今当雨宜可种殖。<a id="a-JO"></a>长者如言耕种。<a id="a-JP"></a>所种之物尽变为瓠。<a id="a-JQ"></a>长者见怪随时溉灌。<a id="a-JR"></a>后熟皆大。<a id="a-JS"></a>即劈看之。<a id="a-JT"></a>随所种物成治净好麦满其中。<a id="a-JU"></a>长者欢喜。<a id="a-JV"></a>其家满溢复分亲族。<a id="a-JW"></a>合国一切咸蒙恩泽。<a id="a-JX"></a>是时五百作食之人念言。<a id="a-JY"></a>斯之获果实是大士之恩。<a id="a-JZ"></a>我等云何恶言向彼。<a id="a-Ja"></a>即往其所请求改悔。<a id="a-Jb"></a>复立誓言。<a id="a-Jc"></a>愿使我等。<a id="a-Jd"></a>于将来世遭值贤圣蒙得解脱。<a id="a-Je"></a>由此之故五百世中常作乞儿。<a id="a-Jf"></a>因其改悔复立誓故。<a id="a-Jg"></a>今遭我世蒙得过度。<a id="a-Jh"></a>太子当知。<a id="a-Ji"></a>尔时大富散陀宁者我身是也。<a id="a-Jj"></a>时藏臣者今须达是也。<a id="a-Jk"></a>日日白时到者今优填王是也。<a id="a-Jl"></a>五百作食人者今此五百阿罗汉是也。<a id="a-Jm"></a>尔时只陀及众会者。<a id="a-Jn"></a>睹其神变皆获四果。</p>
  <p data-pb></p>
  <h2 id="aJo">贫女部第五</h2>
  <p id="aJp">如贤愚经云昔佛在世时。<a id="a-Jq"></a>尊者迦旃延在阿槃提国。<a id="a-Jr"></a>时彼国中有一长者。<a id="a-Js"></a>大富饶财。<a id="a-Jt"></a>家有一婢。<a id="a-Ju"></a>小有愆过。<a id="a-Jv"></a>长者鞭打。<a id="a-Jw"></a>昼夜走使。<a id="a-Jx"></a>衣不盖形。<a id="a-Jy"></a>食不充口。<a id="a-Jz"></a>年老辛苦思死不得。<a id="a-K0"></a>适持缻诣河取水。<a id="a-K1"></a>举声大哭。<a id="a-K2"></a>尔时尊者闻其哭声。<a id="a-K3"></a>往到其所问知因缘。<a id="a-K4"></a>即语之言。<a id="a-K5"></a>汝若贫者何不卖之。<a id="a-K6"></a>老母答言。<a id="a-K7"></a>谁买贫者。<a id="a-K8"></a>迦旃延言。<a id="a-K9"></a>贫实可卖。<a id="a-KA"></a>老母白言。<a id="a-KB"></a>贫可卖者。<a id="a-KC"></a>卖之云何。<a id="a-KD"></a>迦旃延言。<a id="a-KE"></a>汝若卖者一随我语告令先洗。<a id="a-KF"></a>洗已教施母白尊者。<a id="a-KG"></a>我今贫穷身上衣无毛许完纳。<a id="a-KH"></a>唯有此缻。<a id="a-KI"></a>是大家许。<a id="a-KJ"></a>当以何施。<a id="a-KK"></a>即持钵与教取水施。<a id="a-KL"></a>受为祝愿。<a id="a-KM"></a>次与授戒。<a id="a-KN"></a>后教念佛竟问之言。<a id="a-KO"></a>汝止何处。<a id="a-KP"></a>婢即答言。<a id="a-KQ"></a>无定止处。<a id="a-KR"></a>随舂炊磨即宿其处。<a id="a-KS"></a>或在粪壤上。<a id="a-KT"></a>尊者语言。<a id="a-KU"></a>汝好勤心恭谨走使。<a id="a-KV"></a>伺其大家一切卧讫。<a id="a-KW"></a>窃开户入。<a id="a-KX"></a>于其户内敷草而坐。<a id="a-KY"></a>思惟观佛。<a id="a-KZ"></a>母受教已至夜坐处。<a id="a-Ka"></a>户内命终生忉利天。<a id="a-Kb"></a>大家晓见嗔恚而言。<a id="a-Kc"></a>此婢常不听入舍。<a id="a-Kd"></a>何忽此死。<a id="a-Ke"></a>即便遣人以草系脚。<a id="a-Kf"></a>置寒林中。<a id="a-Kg"></a>此婢生天。<a id="a-Kh"></a>与五百天子以为眷属。<a id="a-Ki"></a>即以天眼观见故身生天因缘。<a id="a-Kj"></a>寻即将彼五百天子。<a id="a-Kk"></a>赍持香华到寒林中。<a id="a-Kl"></a>烧香散花供养死尸。<a id="a-Km"></a>放天光明照于村林。<a id="a-Kn"></a>大家见怪。<a id="a-Ko"></a>普告远近。<a id="a-Kp"></a>诣林观看。<a id="a-Kq"></a>见已语言。<a id="a-Kr"></a>此婢已死何故供养。<a id="a-Ks"></a>天子报言。<a id="a-Kt"></a>此吾故身。<a id="a-Ku"></a>即为具说生天因缘。<a id="a-Kv"></a>后皆回诣迦旃延所礼拜供养。<a id="a-Kw"></a>因缘说法。<a id="a-Kx"></a>五百天子悉皆获得须陀洹果。<a id="a-Ky"></a>既得果已还归天上。<a id="a-Kz"></a>以是因缘。<a id="a-L0"></a>智者应当皆如是学。</p>
  <p id="aL1">又佛说摩诃迦葉度贫母经云。<a id="a-L2"></a>佛在舍卫国。<a id="a-L3"></a>是时摩诃迦葉。<a id="a-L4"></a>独行教化到王舍城。<a id="a-L5"></a>常行大哀福于众生。<a id="a-L6"></a>舍诸豪富而从贫乞。<a id="a-L7"></a>时欲分卫先入三昧。<a id="a-L8"></a>何所贫人吾当福之。<a id="a-L9"></a>即入王舍大城之中。<a id="a-LA"></a>见一孤母。<a id="a-LB"></a>最甚贫困。<a id="a-LC"></a>在于街巷大粪聚中。<a id="a-LD"></a>傍凿粪聚以为岩窟。<a id="a-LE"></a>羸瘦疾病常卧其中。<a id="a-LF"></a>孤单零丁无有衣食。<a id="a-LG"></a>便于岩窟施小篱栅。<a id="a-LH"></a>以障五形。<a id="a-LI"></a>迦葉三昧知此人宿不植福是以今贫。<a id="a-LJ"></a>知母寿命。<a id="a-LK"></a>终日在近。<a id="a-LL"></a>若吾不度永失福堂。<a id="a-LM"></a>母时饥困。<a id="a-LN"></a>长者青衣而弃米汁。<a id="a-LO"></a>臭恶难言。<a id="a-LP"></a>母从乞之。<a id="a-LQ"></a>即以破瓦盛着左右。<a id="a-LR"></a>迦葉到所祝愿从乞。<a id="a-LS"></a>多少施我可得大福。<a id="a-LT"></a>尔时老母即说偈言。</p>
  <p id="aLU">举身得疾病　　孤穷安可言</p>
  <p id="aLV">一国之最贫　　衣食不盖形</p>
  <p id="aLW">世有不慈人　　尚见矜愍怜</p>
  <p id="aLX">云何名慈哀　　而不知此厄</p>
  <p id="aLY">普世之寒苦　　无过我之身</p>
  <p id="aLZ">愿见矜恕我　　实不为仁惜</p>
  <p id="aLa">摩诃迦葉。<a id="a-Lb"></a>即答偈言。</p>
  <p id="aLc">佛为三界尊　　吾备在其中</p>
  <p id="aLd">欲除汝饥贫　　是故从贫乞</p>
  <p id="aLe">若能减身口　　分铢以为施</p>
  <p id="aLf">长夜得解脱　　后生得豪富</p>
  <p id="aLg">尔时老母闻偈欢喜。<a id="a-Lh"></a>心念前日有臭米汁。<a id="a-Li"></a>欲以施之则不可饮。<a id="a-Lj"></a>遥启迦葉。<a id="a-Lk"></a>哀我受不。<a id="a-Ll"></a>迦葉答言。<a id="a-Lm"></a>大善。<a id="a-Ln"></a>母即在窟匍匐取之。<a id="a-Lo"></a>形体裸露不得持出。<a id="a-Lp"></a>侧身偻体篱上授与。<a id="a-Lq"></a>迦葉受之。<a id="a-Lr"></a>尊口祝愿使蒙福安。<a id="a-Ls"></a>迦葉心念。<a id="a-Lt"></a>若吾赍去着余处饮。<a id="a-Lu"></a>母则不信谓吾弃之。<a id="a-Lv"></a>即于母前饮讫荡钵。<a id="a-Lw"></a>还着囊中。<a id="a-Lx"></a>于是老母特复真信。<a id="a-Ly"></a>迦葉自念。<a id="a-Lz"></a>当现神足令此母人必获大安。<a id="a-M0"></a>即在空中广现神变。<a id="a-M1"></a>尔时母人见此踊跃。<a id="a-M2"></a>一心长跪遥视迦葉。<a id="a-M3"></a>迦葉告曰。<a id="a-M4"></a>母今意中所愿何等。<a id="a-M5"></a>即启迦葉。<a id="a-M6"></a>愿以微福得生天上。<a id="a-M7"></a>于是迦葉忽然不现。<a id="a-M8"></a>老母数日寿终即生忉利天上。<a id="a-M9"></a>威德巍巍震动天地。<a id="a-MA"></a>光明挺特譬如七日一时俱出。<a id="a-MB"></a>照跃天宫。<a id="a-MC"></a>帝释惊悸。<a id="a-MD"></a>何人福德感动胜吾。<a id="a-ME"></a>即以天眼观此天女福德使然。<a id="a-MF"></a>即知天女本生来处。<a id="a-MG"></a>尔时天女即自念言。<a id="a-MH"></a>此之福报缘其前世供养迦葉所致。<a id="a-MI"></a>假令当以天上珍宝种种百千施上迦葉。<a id="a-MJ"></a>犹尚未报须臾之恩。<a id="a-MK"></a>即将侍女持天香华。<a id="a-ML"></a>忽然来下。<a id="a-MM"></a>于虚空中散迦葉上。<a id="a-MN"></a>然后来下五体投地礼毕却住。<a id="a-MO"></a>叉手叹曰。</p>
  <p id="aMP">大千国土　　佛为特尊　　次有迦葉</p>
  <p id="aMQ">能闭罪门　　昔在阎浮　　粪窟之前</p>
  <p id="aMR">为其贫母　　开说真言　　时母欢喜</p>
  <p id="aMS">贡上米潘　　施如芥子　　获报如山</p>
  <p id="aMT">自致天女　　封受自然　　是故来下</p>
  <p id="aMU">归命福田</p>
  <p id="aMV">天女说已俱还天上。<a id="a-MW"></a>帝释心念。<a id="a-MX"></a>女施米汁乃致此福。<a id="a-MY"></a>迦葉大哀但化福劣家不往大姓。<a id="a-MZ"></a>当作良策。<a id="a-Ma"></a>即与天后持百味食。<a id="a-Mb"></a>盛小瓶中诣王舍城衖边作小陋屋。<a id="a-Mc"></a>变其形状似于老翁。<a id="a-Md"></a>身体痟瘦偻行而步。<a id="a-Me"></a>公妻二人而共织席。<a id="a-Mf"></a>贫穷之状不储饮食迦葉后行分卫。<a id="a-Mg"></a>见此贫人而往乞食。<a id="a-Mh"></a>翁言。<a id="a-Mi"></a>至贫无有如何。<a id="a-Mj"></a>迦葉祝愿良久不去。<a id="a-Mk"></a>翁言。<a id="a-Ml"></a>我等夫妻甚老织席不暇向乞。<a id="a-Mm"></a>唯有小饭适欲食之。<a id="a-Mn"></a>闻仁慈德但从贫乞。<a id="a-Mo"></a>欲以福之。<a id="a-Mp"></a>今虽穷困意自割捐以施贤者。<a id="a-Mq"></a>审如所云令吾得福。<a id="a-Mr"></a>天食之香非世所闻。<a id="a-Ms"></a>若预开瓶苾芬之香。<a id="a-Mt"></a>迦葉觉之全不肯取。<a id="a-Mu"></a>即言。<a id="a-Mv"></a>道人弊食不多将钵来取。<a id="a-Mw"></a>迦葉即以钵取受祝愿施家。<a id="a-Mx"></a>其香普薰王舍大城及其国界。<a id="a-My"></a>迦葉即嫌其香。<a id="a-Mz"></a>翁母释身疾飞空中弹指欢喜。<a id="a-N0"></a>迦葉思惟即知帝释化作老翁而为福祚。<a id="a-N1"></a>吾今已受不宜复还。<a id="a-N2"></a>迦葉赞叹。<a id="a-N3"></a>帝释种福无厌。<a id="a-N4"></a>忍此丑类来下殖福。<a id="a-N5"></a>必获影报。<a id="a-N6"></a>帝释及后倍复欣踊。<a id="a-N7"></a>是时天上伎乐来迎。<a id="a-N8"></a>帝释到宫倍益欢喜。</p>
  <p data-pb></p>
  <h2 id="aN9">感应缘(略引一验)</h2>
  <p id="aNA">汉阴生者。<a id="a-NB"></a>长安渭桥下乞小儿也。<a id="a-NC"></a>常于市丐。<a id="a-ND"></a>市中餍之。<a id="a-NE"></a>以粪洒之。<a id="a-NF"></a>旋复见黑洒衣。<a id="a-NG"></a>不污如故。<a id="a-NH"></a>长吏知试系着桎梏。<a id="a-NI"></a>而续在市丐。<a id="a-NJ"></a>试欲杀之乃去。<a id="a-NK"></a>洒之者家室屋自坏杀十余人。<a id="a-NL"></a>长安中谣言曰。<a id="a-NM"></a>见乞儿与美酒。<a id="a-NN"></a>以免坏屋之咎。<a id="a-NO"></a>见搜神记。</p>
  <p id="aNP">颂曰。</p>
  <p id="aNQ">业风常泛滥　　苦海涛波声</p>
  <p id="aNR">漂我常游浪　　远离涅槃城</p>
  <p id="aNS">何时慈舟至　　运我出爱瀛</p>
  <p id="aNT">寔由高慕施　　顿舍贫穷情</p>
  <p id="aNU">罪垢蒙除结　　神珠启闇明</p>
  <p id="aNV">贵门光景丽　　贱业永休宁</p>
  <p id="aNW">志求八解脱　　誓舍六尘萦</p>
  <p id="aNX">傥遇慈父诲　　开我心中怦</p>
 </body>
</html>