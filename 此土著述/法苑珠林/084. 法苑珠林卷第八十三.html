<!doctype html>
<html id="z3IBWkS1Ri" data-ver="997">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第八十三</h1>
  <h2 id="a2">六度篇第八十五之四</h2>
  <h2 id="a3">精进部第四(此别四部)</h2>
  <p id="a4">述意部 懈堕部 策修部 进益部。</p>
  <p data-pb></p>
  <h2 id="a5">述意部第一</h2>
  <p id="a6">忍行之情犹昧。<a id="a-7"></a>审的之旨未显。<a id="a-8"></a>所以策堕令心不懈。<a id="a-9"></a>是故经曰。<a id="a-A"></a>汝等比丘。<a id="a-B"></a>当勤精进。<a id="a-C"></a>十力慧日既已潜没。<a id="a-D"></a>汝等当为无明所覆。<a id="a-E"></a>又言。<a id="a-F"></a>阐提之人尸卧终日。<a id="a-G"></a>当言成道无有是处。<a id="a-H"></a>释论云。<a id="a-I"></a>在家懈怠失于俗利。<a id="a-J"></a>出家懒堕丧于法宝。<a id="a-K"></a>是以斯那勇猛诸佛称扬。<a id="a-L"></a>迦葉精奇如来述赞。<a id="a-M"></a>书云。<a id="a-N"></a>夙兴夜寐。<a id="a-O"></a>竭力致身。<a id="a-P"></a>乃曰忠臣。<a id="a-Q"></a>方称孝子。<a id="a-R"></a>故知放逸懈怠之所不尚。<a id="a-S"></a>精进劬劳无时不可。<a id="a-T"></a>岂得恣其愚怀纵情憍荡。<a id="a-U"></a>致使善根种子不复开敷。<a id="a-V"></a>道树枝条弥加枯瘁。<a id="a-W"></a>况复命属死王名系幽府。<a id="a-X"></a>奄归长夜顿罢资粮。<a id="a-Y"></a>冥曹拷问将何酬答。<a id="a-Z"></a>当于此时悔恨何及。<a id="a-a"></a>是故令者劝诸行人。<a id="a-b"></a>闻身余力预备前粮。<a id="a-c"></a>常须检校三业。<a id="a-d"></a>勿令违于六时。<a id="a-e"></a>每于昼夜。<a id="a-f"></a>从旦至中。<a id="a-g"></a>从中至暮。<a id="a-h"></a>从暮至夜。<a id="a-i"></a>从夜至晓。<a id="a-j"></a>乃至一时一克。<a id="a-k"></a>一念一刹那。<a id="a-l"></a>检校三业。<a id="a-m"></a>几心行善。<a id="a-n"></a>几心行恶。<a id="a-o"></a>几心行孝。<a id="a-p"></a>几心行逆。<a id="a-q"></a>几心行厌离财色心。<a id="a-r"></a>几心行贪着财色心。<a id="a-s"></a>几心行人天善根业。<a id="a-t"></a>几心行三涂不善业。<a id="a-u"></a>几心厌离名闻着我心。<a id="a-v"></a>几心贪求名闻着我心。<a id="a-w"></a>几心欣修三乘出世心。<a id="a-x"></a>几心轻慢三乘深乐世间心。<a id="a-y"></a>如是善恶日夜相违。<a id="a-z"></a>行者常须检校勿令放逸堕于邪网。<a id="a-10"></a>常省三业递相诫勖。<a id="a-11"></a>心口相训。<a id="a-12"></a>心语口言。<a id="a-13"></a>汝常说善莫说非法。<a id="a-14"></a>口还语心。<a id="a-15"></a>汝思正法莫思非法。<a id="a-16"></a>心复语身。<a id="a-17"></a>汝勤精进莫行懈怠。<a id="a-18"></a>如是我心自制我口自慎我身自禁。<a id="a-19"></a>如是自策足得高升。<a id="a-1A"></a>何劳他控横起怨憎。<a id="a-1B"></a>故经曰。<a id="a-1C"></a>身行善口行善意行善。<a id="a-1D"></a>定生善道。<a id="a-1E"></a>身行恶口行恶意行恶。<a id="a-1F"></a>定生恶趣。<a id="a-1G"></a>又如駃騠顾影驰走不同驽畜加诸杖捶。<a id="a-1H"></a>若不自诫要假他呵。<a id="a-1I"></a>反增触恼益罪尤深也。</p>
  <h2 id="a1J">懈堕部第二</h2>
  <p id="a1K">如菩萨本行经云。<a id="a-1L"></a>佛告阿难。<a id="a-1M"></a>夫懈怠者众行之累。<a id="a-1N"></a>居家懈怠则衣食不供。<a id="a-1O"></a>产业不举。<a id="a-1P"></a>出家懈怠不能出离生死之苦。<a id="a-1Q"></a>一切众事皆由精进而得兴起。<a id="a-1R"></a>是时帝释便说偈言。</p>
  <p id="a1S">欲求最胜道　　不惜其躯命</p>
  <p id="a1T">弃身如粪土　　解了无吾我</p>
  <p id="a1U">虽用财宝施　　此事不为难</p>
  <p id="a1V">勇猛如是者　　精进得佛疾</p>
  <p id="a1W">又增一阿含经云。<a id="a-1X"></a>若有人懈堕种不善行。<a id="a-1Y"></a>于事有损。<a id="a-1Z"></a>若能不懈堕此最精妙。<a id="a-1a"></a>所以然者。<a id="a-1b"></a>弥勒菩萨经三十劫应当作佛。<a id="a-1c"></a>我以精进力勇猛之心。<a id="a-1d"></a>使弥勒在后成佛。<a id="a-1e"></a>是故当念精进勿有懈怠。</p>
  <p id="a1f">又譬喻经云。<a id="a-1g"></a>迦葉佛时有兄弟二人。<a id="a-1h"></a>俱为沙门。<a id="a-1i"></a>兄持戒坐禅一心求道而不布施。<a id="a-1j"></a>弟布施修福而喜破戒。<a id="a-1k"></a>兄从释迦出家得阿罗汉果。<a id="a-1l"></a>衣常不充。<a id="a-1m"></a>食常不饱。<a id="a-1n"></a>弟生象中。<a id="a-1o"></a>为象多力。<a id="a-1p"></a>能却怨敌。<a id="a-1q"></a>国王所爱。<a id="a-1r"></a>金银珍宝璎珞其身。<a id="a-1s"></a>封数百户邑供给此象。<a id="a-1t"></a>随其所须。<a id="a-1u"></a>时兄比丘值世大俭。<a id="a-1v"></a>游行乞食。<a id="a-1w"></a>七日不得。<a id="a-1x"></a>末后得少粗食。<a id="a-1y"></a>劣得存命。<a id="a-1z"></a>先知此象是前世弟。<a id="a-20"></a>便往诣象手捉象耳。<a id="a-21"></a>而语之言。<a id="a-22"></a>我昔与汝俱有罪也。<a id="a-23"></a>象思比丘语即识宿命。<a id="a-24"></a>见前因缘愁忧不食。<a id="a-25"></a>象子怖惧便往白王。<a id="a-26"></a>王问象子。<a id="a-27"></a>先无人犯此象不。<a id="a-28"></a>象子答曰。<a id="a-29"></a>无他异人。<a id="a-2A"></a>唯一沙门来至象边须臾便去。<a id="a-2B"></a>王即遣人觅得沙门。<a id="a-2C"></a>问言。<a id="a-2D"></a>至象边何所道耶。<a id="a-2E"></a>沙门答曰。<a id="a-2F"></a>我语象云。<a id="a-2G"></a>我与汝俱有罪耳。<a id="a-2H"></a>沙门向王具说如上。<a id="a-2I"></a>王意便寤即放沙门。</p>
  <p id="a2J">又增一阿含经云。<a id="a-2K"></a>尔时世尊与无央数之众。<a id="a-2L"></a>而为说法。<a id="a-2M"></a>有一长老比丘。<a id="a-2N"></a>向世尊舒脚而睡。<a id="a-2O"></a>有修摩那沙弥。<a id="a-2P"></a>年向八岁。<a id="a-2Q"></a>去世尊不远。<a id="a-2R"></a>结跏趺坐。<a id="a-2S"></a>计念在前。<a id="a-2T"></a>世尊遥见长老比丘舒脚而眠。<a id="a-2U"></a>复见沙弥端坐思惟。<a id="a-2V"></a>便说偈言。</p>
  <p id="a2W">所谓长老者　　未必剃须发</p>
  <p id="a2X">虽复年齿长　　不免于恶行</p>
  <p id="a2Y">若有见谛法　　无害于群前</p>
  <p id="a2Z">舍诸秽恶行　　此名为长老</p>
  <p id="a2a">我今谓长老　　未必先出家</p>
  <p id="a2b">修其善本业　　分别于正行</p>
  <p id="a2c">设有年幼少　　诸根无漏缺</p>
  <p id="a2d">此谓名长老　　分别正法行</p>
  <p id="a2e">尔时世尊告诸比丘。<a id="a-2f"></a>汝等颇见此长老舒脚而睡乎。<a id="a-2g"></a>诸比丘对曰。<a id="a-2h"></a>如是悉见。<a id="a-2i"></a>世尊告曰。<a id="a-2j"></a>此长老比丘。<a id="a-2k"></a>前五百世中常为龙身。<a id="a-2l"></a>今设命终当生龙中。<a id="a-2m"></a>所以然者。<a id="a-2n"></a>无有恭敬于佛法众。<a id="a-2o"></a>若无恭敬之心于佛法众者。<a id="a-2p"></a>命终皆当生龙中汝等颇见修摩那沙弥年向八岁去我不远端坐思惟不。<a id="a-2q"></a>诸比丘对曰。<a id="a-2r"></a>悉见世尊。<a id="a-2s"></a>曰此沙弥却后七日当得四神足及得四谛之法。<a id="a-2t"></a>以是之故常当勤加恭敬佛法之众。</p>
  <p id="a2u">又佛说马有八态譬人经云。<a id="a-2v"></a>佛告诸比丘。<a id="a-2w"></a>马有弊恶八态。<a id="a-2x"></a>何等为八。<a id="a-2y"></a>一态者解羁缰时掣车欲走。<a id="a-2z"></a>二态者车驾跳踉欲啮其人。<a id="a-30"></a>三态者便举前两足掣车而走。<a id="a-31"></a>四态者便蹋车軨。<a id="a-32"></a>五态者使人立持轭摩身拶车却行。<a id="a-33"></a>六态者便傍行斜走。<a id="a-34"></a>七态者便掣车驰走得值浊泥止住不行。<a id="a-35"></a>八态者悬篼餧之熟视不食。<a id="a-36"></a>其主牵去欲驾之时。<a id="a-37"></a>遽含噏噬饮食不得。<a id="a-38"></a>佛言。<a id="a-39"></a>人亦有弊恶八态。<a id="a-3A"></a>何等为八。<a id="a-3B"></a>一态者闻说经便走不欲乐听。<a id="a-3C"></a>如马解羁缰掣车走时。<a id="a-3D"></a>二态者闻说经意不解不知语所趣向。<a id="a-3E"></a>便嗔跳踉不欲乐闻。<a id="a-3F"></a>如马驾车时跳踉欲啮人时。<a id="a-3G"></a>三态者闻说经便逆不受。<a id="a-3H"></a>如马举前两脚掣车走时。<a id="a-3I"></a>四态者闻说经便骂。<a id="a-3J"></a>如马蹋车軨时。<a id="a-3K"></a>五态者闻说经便起去。<a id="a-3L"></a>如马人立持轭摩身拶车却行时。<a id="a-3M"></a>六态者闻说经不肯听俾头斜视耳语。<a id="a-3N"></a>如马傍行斜走时。<a id="a-3O"></a>七态者闻说经。<a id="a-3P"></a>便欲穷难问之。<a id="a-3Q"></a>不能相应答便死抵妄语。<a id="a-3R"></a>如马得浊泥便止不复行。<a id="a-3S"></a>八态者闻说经不肯听。<a id="a-3T"></a>反念淫泆多求不欲听受。<a id="a-3U"></a>死入恶道时乃遽欲学问行道。<a id="a-3V"></a>亦不能复得行道。<a id="a-3W"></a>如马悬篼餧之熟视不肯食。<a id="a-3X"></a>其主牵去欲驾之。<a id="a-3Y"></a>乃遽含噏噬亦不得食。<a id="a-3Z"></a>佛言。<a id="a-3a"></a>我说马有八恶态。<a id="a-3b"></a>人亦有八恶态。<a id="a-3c"></a>如是比丘闻经欢喜作礼而去。</p>
  <p data-pb></p>
  <h2 id="a3d">策修部第三</h2>
  <p id="a3e">如持世经云。<a id="a-3f"></a>宝光菩萨于阎浮檀金佛所发于精进。<a id="a-3g"></a>但为入如是法方便门。<a id="a-3h"></a>二十亿岁终不生恶心。<a id="a-3i"></a>若利养心。<a id="a-3j"></a>又宝光菩萨如是精进十二亿岁。<a id="a-3k"></a>未曾发起淫怒痴心。<a id="a-3l"></a>又无量意菩萨无量力菩萨。<a id="a-3m"></a>于四万岁中终不睡眠。<a id="a-3n"></a>常不满腹食。<a id="a-3o"></a>亦不卧若坐若经行。<a id="a-3p"></a>但念五取阴相。</p>
  <p id="a3q">又大集经云。<a id="a-3r"></a>法语比丘二万年中无有睡眠。<a id="a-3s"></a>然后上升虚空。<a id="a-3t"></a>一多罗树。<a id="a-3u"></a>结跏趺坐。<a id="a-3v"></a>满一千年不动不摇。<a id="a-3w"></a>法喜为食。<a id="a-3x"></a>获得比智乐说无碍。</p>
  <p id="a3y">又譬喻经云。<a id="a-3z"></a>罗阅只国沙门。<a id="a-40"></a>坐自誓曰。<a id="a-41"></a>我不得道终不起欲睡眠心。<a id="a-42"></a>作锥长八寸刺两髀。<a id="a-43"></a>痛不得眠。<a id="a-44"></a>一年得道。</p>
  <p id="a45">又薄俱罗经云。<a id="a-46"></a>薄俱罗称言。<a id="a-47"></a>我从出家以来八十年中。<a id="a-48"></a>未曾偃卧胁一着床背有所倚。</p>
  <p id="a49">又遗教经云。<a id="a-4A"></a>汝等比丘。<a id="a-4B"></a>若勤精进则事无难者。<a id="a-4C"></a>是故汝等常勤精进。<a id="a-4D"></a>譬如小水常流则能穿石。<a id="a-4E"></a>若行者之心数数懈废。<a id="a-4F"></a>譬如钻火未热而息。<a id="a-4G"></a>虽欲得火火难可得。<a id="a-4H"></a>是名精进。</p>
  <p id="a4I">又智度论云。<a id="a-4J"></a>身精进为小。<a id="a-4K"></a>心精进为大。<a id="a-4L"></a>外精进为小。<a id="a-4M"></a>内精进为大。<a id="a-4N"></a>复次佛说意业力大故。<a id="a-4O"></a>如仙人嗔时令大国磨灭。<a id="a-4P"></a>复次身口作五逆罪。<a id="a-4Q"></a>大果报一劫在阿鼻地狱。<a id="a-4R"></a>受意业力。<a id="a-4S"></a>得生非有想非无想处。<a id="a-4T"></a>寿八万大劫。<a id="a-4U"></a>亦在十方佛国寿命无量。<a id="a-4V"></a>以是故身口精进为小。<a id="a-4W"></a>意精进为大。<a id="a-4X"></a>如是诸经广叹精进。<a id="a-4Y"></a>一心正念速得道果。<a id="a-4Z"></a>未必要须多闻。</p>
  <p id="a4a">又智度论云。<a id="a-4b"></a>若人欲得所闻皆持。<a id="a-4c"></a>应当一心忆念令念增长。<a id="a-4d"></a>于相似事。<a id="a-4e"></a>系念令知所不见事。<a id="a-4f"></a>如周利槃陀迦比丘。<a id="a-4g"></a>系心拭屣物中念忆禅定。<a id="a-4h"></a>除心垢法乃得罗汉果。<a id="a-4i"></a>彼人暗钝令诵扫帚两字。<a id="a-4j"></a>犹不俱得。<a id="a-4k"></a>得扫忘帚。<a id="a-4l"></a>得帚忘扫。<a id="a-4m"></a>如此蒙钝尚得圣道。<a id="a-4n"></a>何况利人不得圣道。<a id="a-4o"></a>天下极钝岂过于此。<a id="a-4p"></a>佛法贵行不贵不行。<a id="a-4q"></a>但能勤行。<a id="a-4r"></a>纵复寡闻亦先入道。</p>
  <p id="a4s">又毗婆沙论云。<a id="a-4t"></a>如二人俱至一方。<a id="a-4u"></a>一乘疾马。<a id="a-4v"></a>一乘钝马。<a id="a-4w"></a>虽乘钝马。<a id="a-4x"></a>以前发故。<a id="a-4y"></a>先有所至。<a id="a-4z"></a>信解脱人。<a id="a-50"></a>勤行精进。<a id="a-51"></a>先至涅槃。<a id="a-52"></a>即是周利等也。</p>
  <p id="a53">又六度集经云。<a id="a-54"></a>佛告弟子。<a id="a-55"></a>当勤精进听闻讽诵莫得懈怠阴盖所覆。<a id="a-56"></a>吾念过去无数劫时。<a id="a-57"></a>有佛名一切度王。<a id="a-58"></a>是时众中有两比丘。<a id="a-59"></a>一名精进辩。<a id="a-5A"></a>一名德乐止。<a id="a-5B"></a>共听法。<a id="a-5C"></a>精进辩者。<a id="a-5D"></a>闻经欢喜。<a id="a-5E"></a>应时即得阿惟越致。<a id="a-5F"></a>神通具足。<a id="a-5G"></a>德乐止者。<a id="a-5H"></a>睡眠不觉。<a id="a-5I"></a>独无所得。<a id="a-5J"></a>时精进辩谓德乐止言。<a id="a-5K"></a>佛者难值。<a id="a-5L"></a>亿百千世时乃一出。<a id="a-5M"></a>当勤精进为众作本。<a id="a-5N"></a>如何睡眠。<a id="a-5O"></a>时德乐止闻其教招便即经行。<a id="a-5P"></a>于祇树间甫始经行。<a id="a-5Q"></a>复住睡眠。<a id="a-5R"></a>如是烦乱不能自定。<a id="a-5S"></a>诣泉侧坐欲思惟。<a id="a-5T"></a>复生睡眠。<a id="a-5U"></a>时精进辩便以善权往而度之。<a id="a-5V"></a>化作蜂王飞趣其眼。<a id="a-5W"></a>如欲螫之。<a id="a-5X"></a>时德乐止惊觉而坐。<a id="a-5Y"></a>畏此蜂王须臾复睡。<a id="a-5Z"></a>时蜜蜂王飞入腋下螫其胸腹。<a id="a-5a"></a>德乐止惊心中懅悸。<a id="a-5b"></a>不敢复睡。<a id="a-5c"></a>时泉水中有杂色华。<a id="a-5d"></a>种种鲜洁。<a id="a-5e"></a>时蜜蜂王飞住华上食甘露味。<a id="a-5f"></a>时德乐止端坐视之。<a id="a-5g"></a>畏复飞来不敢睡。<a id="a-5h"></a>思惟蜂王观其根本。<a id="a-5i"></a>蜂王食味不出华中。<a id="a-5j"></a>须臾之顷蜂王睡眠。<a id="a-5k"></a>堕污泥中身体沐浴。<a id="a-5l"></a>已复还飞住其华上。<a id="a-5m"></a>时德乐止向蜜蜂王说偈言。</p>
  <p id="a5n">是食甘露者　　其身得安隐</p>
  <p id="a5o">不当复持归　　遍及其妻子</p>
  <p id="a5p">如何堕泥中　　自污其身体</p>
  <p id="a5q">如是为无黠　　毁其甘露味</p>
  <p id="a5r">又如此华者　　不宜久住中</p>
  <p id="a5s">日没华还合　　求出则不能</p>
  <p id="a5t">当须日光明　　尔乃复得出</p>
  <p id="a5u">长夜之疲冥　　如是甚勤苦</p>
  <p id="a5v">时蜜蜂王向德乐止说偈报言。</p>
  <p id="a5w">佛者譬甘露　　听闻无厌足</p>
  <p id="a5x">不当有懈怠　　无益于一切</p>
  <p id="a5y">五道生死海　　譬如堕污泥</p>
  <p id="a5z">爱欲所缠裹　　无智为甚迷</p>
  <p id="a60">日出众华开　　譬佛之色身</p>
  <p id="a61">日入华还合　　世尊般泥曰</p>
  <p id="a62">值见如来世　　当勤精进受</p>
  <p id="a63">除去睡阴盖　　莫呼佛常在</p>
  <p id="a64">深法之要慧　　不以色因缘</p>
  <p id="a65">其现有著者　　当知为善权</p>
  <p id="a66">善权之所度　　有益不唐举</p>
  <p id="a67">而现此变化　　亦以一切故</p>
  <p id="a68">时德乐止听闻其说。<a id="a-69"></a>即得不起法忍。<a id="a-6A"></a>解诸法本逮陀邻尼。<a id="a-6B"></a>佛告阿难。<a id="a-6C"></a>尔时精进辩者。<a id="a-6D"></a>今我身是。<a id="a-6E"></a>德乐止者。<a id="a-6F"></a>弥勒是也。<a id="a-6G"></a>我于尔时俱与弥勒共听经法。<a id="a-6H"></a>弥勒尔时睡眠独无所得。<a id="a-6I"></a>我不行善权而救度者。<a id="a-6J"></a>弥勒至今在生死中未得度脱。</p>
  <p id="a6K">又法句喻经云。<a id="a-6L"></a>昔有比丘。<a id="a-6M"></a>日至城外旷野冢间。<a id="a-6N"></a>路由他田乃得达过。<a id="a-6O"></a>其主见已便兴嗔恚。<a id="a-6P"></a>此何道人。<a id="a-6Q"></a>日此来往不修道德。<a id="a-6R"></a>即问道人。<a id="a-6S"></a>汝何乞士。<a id="a-6T"></a>在吾田中纵横往来。<a id="a-6U"></a>乃成人踪。<a id="a-6V"></a>道人报曰。<a id="a-6W"></a>吾有斗讼。<a id="a-6X"></a>来求证人。<a id="a-6Y"></a>故行田中。<a id="a-6Z"></a>田主宿缘钩连应蒙得度。<a id="a-6a"></a>便逐道人私匿从行。<a id="a-6b"></a>见旷冢间。<a id="a-6c"></a>尸骸狼藉。<a id="a-6d"></a>膖胀臭烂。<a id="a-6e"></a>鸟兽食啖。<a id="a-6f"></a>散落异处。<a id="a-6g"></a>或有食啖尽不尽者。<a id="a-6h"></a>有似灰鸽色者。<a id="a-6i"></a>蛆虫吮[口*束]臭秽难近。<a id="a-6j"></a>比丘举手语彼人曰。<a id="a-6k"></a>此诸鸟兽是我证人。<a id="a-6l"></a>其人问曰。<a id="a-6m"></a>此诸鸟兽何为证人。<a id="a-6n"></a>汝今比丘与谁共诤。<a id="a-6o"></a>比丘报曰。<a id="a-6p"></a>心之为病多诸漏患。<a id="a-6q"></a>我观此骸分别恶露。<a id="a-6r"></a>便还房室还自观身。<a id="a-6s"></a>从头至足与彼无异。<a id="a-6t"></a>然此心意流驰万端。<a id="a-6u"></a>追逐幻伪色声香味细滑之法。<a id="a-6v"></a>我今欲诫心之源本。<a id="a-6w"></a>汝心当知。<a id="a-6x"></a>兴起是念。<a id="a-6y"></a>无令将吾入地狱饿鬼之中。<a id="a-6z"></a>我今凡夫未脱诸缚。<a id="a-70"></a>然此心贼不见从命。<a id="a-71"></a>以是之故日往旷野。<a id="a-72"></a>为说恶露不净之想。<a id="a-73"></a>复与心说。<a id="a-74"></a>心为卒暴。<a id="a-75"></a>乱错不定。<a id="a-76"></a>心今当改无造恶缘。<a id="a-77"></a>时彼田主闻道人教。<a id="a-78"></a>以手挥泪哽咽难言。<a id="a-79"></a>然彼田主。<a id="a-7A"></a>于迦葉佛十千岁中修不净想。<a id="a-7B"></a>寻时分别三十六物恶露不净。<a id="a-7C"></a>尔时比丘及彼田主。<a id="a-7D"></a>即彼旷野大畏冢间得须陀洹道。<a id="a-7E"></a>故知前圣后圣通诫殷勤。<a id="a-7F"></a>不得轻怠自损来报。<a id="a-7G"></a>眷属非久。<a id="a-7H"></a>暂时缘合。<a id="a-7I"></a>善恶交报。<a id="a-7J"></a>亲疏何定。<a id="a-7K"></a>不得偏执贪着室家。<a id="a-7L"></a>纵得荣位暂时非久。<a id="a-7M"></a>比见愚俗不知无常。<a id="a-7N"></a>广事宅田爱恋妻儿。<a id="a-7O"></a>贪求名利不知厌足。<a id="a-7P"></a>生平不知修福。<a id="a-7Q"></a>死去还属他人。</p>
  <p id="a7R">又法句喻经说云。<a id="a-7S"></a>昔者外国有清信士。<a id="a-7T"></a>供养三宝初无厌极。<a id="a-7U"></a>时有沙门与共亲友。<a id="a-7V"></a>逮得神通。<a id="a-7W"></a>生死已尽。<a id="a-7X"></a>时清信士得困疾病。<a id="a-7Y"></a>医药加治不能得差。<a id="a-7Z"></a>时妇在边悲哀辛苦。<a id="a-7a"></a>共为夫妇独受斯痛。<a id="a-7b"></a>卿设无常我何所依。<a id="a-7c"></a>儿女孤单何所恃怙。<a id="a-7d"></a>夫闻悲恋应时即死。<a id="a-7e"></a>魂神还在妇鼻中化作一虫。<a id="a-7f"></a>妇甚啼哭不能自止。<a id="a-7g"></a>时道人往与妇相见。<a id="a-7h"></a>知婿命过鼻中作虫。<a id="a-7i"></a>故欲谏喻令捐愁忧。<a id="a-7j"></a>妇见道人来增益悲哀。<a id="a-7k"></a>奈何和尚夫婿已死。<a id="a-7l"></a>时妇洟鼻虫便堕地。<a id="a-7m"></a>妇即惭愧欲以足蹈。<a id="a-7n"></a>道人告曰。<a id="a-7o"></a>止止莫杀。<a id="a-7p"></a>是卿夫婿。<a id="a-7q"></a>化作此虫。<a id="a-7r"></a>妇白道人。<a id="a-7s"></a>我夫奉经持戒。<a id="a-7t"></a>精进难及。<a id="a-7u"></a>何缘寿终堕此虫中。<a id="a-7v"></a>道人答曰。<a id="a-7w"></a>用卿恩爱悲哀呼嗟。<a id="a-7x"></a>起恩爱心恋慕愁忧。<a id="a-7y"></a>用是寿终即堕虫中。<a id="a-7z"></a>道人为虫说经。<a id="a-80"></a>卿精进奉经持法。<a id="a-81"></a>福应生天在诸佛前。<a id="a-82"></a>但坐恩爱恋慕之想。<a id="a-83"></a>堕此虫中亦可惭愧。<a id="a-84"></a>虫闻其言。<a id="a-85"></a>心开意解。<a id="a-86"></a>便自克责。<a id="a-87"></a>即时寿终。<a id="a-88"></a>便得上生。<a id="a-89"></a>是以今者唯应检校知心善恶。<a id="a-8A"></a>改过为福。<a id="a-8B"></a>省己为人。<a id="a-8C"></a>不得懈怠自损来报。</p>
  <p data-pb></p>
  <h2 id="a8D">进益部第四</h2>
  <p id="a8E">如月灯三昧经云。<a id="a-8F"></a>佛言。<a id="a-8G"></a>若有菩萨能行精进。<a id="a-8H"></a>有十种利益。<a id="a-8I"></a>何等为十。<a id="a-8J"></a>一他不折伏。<a id="a-8K"></a>二得佛所摄。<a id="a-8L"></a>三为非人所护。<a id="a-8M"></a>四闻法不忘。<a id="a-8N"></a>五未闻能闻。<a id="a-8O"></a>六增长辩才。<a id="a-8P"></a>七得三昧性。<a id="a-8Q"></a>八少病少恼。<a id="a-8R"></a>九随所得食食已能消。<a id="a-8S"></a>十如忧钵罗华不同于朽。</p>
  <p id="a8T">又大宝积经云。<a id="a-8U"></a>第四精进有十念。<a id="a-8V"></a>一念佛无量功德。<a id="a-8W"></a>二念法不思议解脱。<a id="a-8X"></a>三念僧清净无染。<a id="a-8Y"></a>四念行大慈安立众生。<a id="a-8Z"></a>五念行大悲拔济众苦。<a id="a-8a"></a>六念正定聚劝乐修善。<a id="a-8b"></a>七念邪定聚拔令返本。<a id="a-8c"></a>八念诸饿鬼饥渴热恼。<a id="a-8d"></a>九念诸畜生长受众苦。<a id="a-8e"></a>十念诸地狱备受烧煮。<a id="a-8f"></a>菩萨如是思惟十念三宝功德。<a id="a-8g"></a>专念不乱。<a id="a-8h"></a>是名正念精进。</p>
  <p id="a8i">又六度经云。<a id="a-8j"></a>复有四种精进具足智慧。<a id="a-8k"></a>何等为四。<a id="a-8l"></a>一勤于多闻。<a id="a-8m"></a>二勤于总持。<a id="a-8n"></a>三勤于乐说。<a id="a-8o"></a>四勤于正行。</p>
  <p data-pb></p>
  <h2 id="a8p">感应缘(略引五验)</h2>
  <p id="a8q">晋沙门帛僧光 晋沙门竺昙猷 宋沙门释僧规 周沙门释慧景 隋沙门释昙询。</p>
  <p id="a8r">晋剡隐岳山有帛僧光。<a id="a-8s"></a>或云昙光。<a id="a-8t"></a>未详何许人。<a id="a-8u"></a>少习禅业。<a id="a-8v"></a>晋永和初游于江东。<a id="a-8w"></a>投剡之石城山。<a id="a-8x"></a>山民咸云。<a id="a-8y"></a>此中旧有猛兽之灾。<a id="a-8z"></a>及山神纵暴人踪久绝。<a id="a-90"></a>光了无惧色。<a id="a-91"></a>雇人开薙负杖而前。<a id="a-92"></a>行入数里。<a id="a-93"></a>忽大风雨。<a id="a-94"></a>群虎号鸣。<a id="a-95"></a>光于山南见一石室。<a id="a-96"></a>乃止其中安禅合掌。<a id="a-97"></a>以为栖禅之处。<a id="a-98"></a>至明旦雨息。<a id="a-99"></a>乃入村乞食。<a id="a-9A"></a>夕复还中。<a id="a-9B"></a>经三日乃见山神。<a id="a-9C"></a>或作虎形。<a id="a-9D"></a>或作蛇身。<a id="a-9E"></a>竞来怖光。<a id="a-9F"></a>光一皆不恐。<a id="a-9G"></a>经三日又梦见山神。<a id="a-9H"></a>自言。<a id="a-9I"></a>移往章安县韩石山住。<a id="a-9J"></a>推室以相奉。<a id="a-9K"></a>尔后采薪通流道俗宗事。<a id="a-9L"></a>乐禅来学者。<a id="a-9M"></a>起茅茨于室侧。<a id="a-9N"></a>渐成寺舍。<a id="a-9O"></a>因名隐岳。<a id="a-9P"></a>光每入定辄七日不起。<a id="a-9Q"></a>处山五十三载。<a id="a-9R"></a>春秋一百一十岁。<a id="a-9S"></a>晋太元之末。<a id="a-9T"></a>以衣蒙头安坐而卒。<a id="a-9U"></a>众僧咸谓依常入定。<a id="a-9V"></a>过七日后怪其不起。<a id="a-9W"></a>乃共看之。<a id="a-9X"></a>颜色如常。<a id="a-9Y"></a>唯鼻中无气。<a id="a-9Z"></a>神迁虽久而形骸不坼。<a id="a-9a"></a>至宋孝建二年。<a id="a-9b"></a>郭鸿任剡。<a id="a-9c"></a>入山礼拜。<a id="a-9d"></a>试以如意撤胸。<a id="a-9e"></a>飒然风起衣肌消散。<a id="a-9f"></a>唯白骨在焉。<a id="a-9g"></a>鸿大愧惧收之于室。<a id="a-9h"></a>以塼垒其外而泥之。<a id="a-9i"></a>画其形像。<a id="a-9j"></a>于今尚存。</p>
  <p id="a9k">晋始丰赤城山有昙猷。<a id="a-9l"></a>或云法猷。<a id="a-9m"></a>炖煌人。<a id="a-9n"></a>少居苦行习禅定。<a id="a-9o"></a>后游江左止剡之石城山。<a id="a-9p"></a>乞食坐禅。<a id="a-9q"></a>尝行到一行蛊家乞食。<a id="a-9r"></a>猷祝愿竟。<a id="a-9s"></a>忽见蜈蚣从食中跳出。<a id="a-9t"></a>猷快食无他。<a id="a-9u"></a>后移始丰赤城山石室坐禅。<a id="a-9v"></a>有猛虎数十蹲在猷前。<a id="a-9w"></a>猷诵经如故。<a id="a-9x"></a>一虎独睡。<a id="a-9y"></a>猷以如意扣虎头诃。<a id="a-9z"></a>何不听经。<a id="a-A0"></a>俄而群虎皆去。<a id="a-A1"></a>有顷蟒蛇竞出。<a id="a-A2"></a>大者十余围。<a id="a-A3"></a>循环往复举头向猷。<a id="a-A4"></a>经半日复去。<a id="a-A5"></a>后一日神现形。<a id="a-A6"></a>诣猷曰。<a id="a-A7"></a>法师威德既重。<a id="a-A8"></a>来止此山。<a id="a-A9"></a>弟子辄推室以相奉。<a id="a-AA"></a>猷曰。<a id="a-AB"></a>贫道寻山愿得相值。<a id="a-AC"></a>何不共住。<a id="a-AD"></a>神曰。<a id="a-AE"></a>弟子无为不尔。<a id="a-AF"></a>但部属未狎法化。<a id="a-AG"></a>卒难制语。<a id="a-AH"></a>远人来往。<a id="a-AI"></a>或相侵触。<a id="a-AJ"></a>人神道异。<a id="a-AK"></a>是以去耳。<a id="a-AL"></a>猷曰。<a id="a-AM"></a>本是何神。<a id="a-AN"></a>居之久近。<a id="a-AO"></a>欲移何处去耶。<a id="a-AP"></a>神曰。<a id="a-AQ"></a>弟子夏帝之子。<a id="a-AR"></a>居于此山二千余年。<a id="a-AS"></a>寒石山是家舅所治。<a id="a-AT"></a>当往彼住。<a id="a-AU"></a>寻还山阴庙。<a id="a-AV"></a>临别执手赠猷香三奁。<a id="a-AW"></a>于是鸣鞞吹角陵云而去。<a id="a-AX"></a>赤城山有孤岩。<a id="a-AY"></a>独立秀出干云。<a id="a-AZ"></a>猷搏石作梯升岩宴坐。<a id="a-Aa"></a>接竹传水以供常用。<a id="a-Ab"></a>禅学造者十有余人。<a id="a-Ac"></a>王羲之闻而故往仰。<a id="a-Ad"></a>峰高挹致。<a id="a-Ae"></a>敬而返赤。<a id="a-Af"></a>城岩与天台瀑布灵溪四明。<a id="a-Ag"></a>并相连属。<a id="a-Ah"></a>而天台悬崖峻峙峰岭切天古老相传云。<a id="a-Ai"></a>上有往精舍。<a id="a-Aj"></a>得道者居之。<a id="a-Ak"></a>虽有石桥跨涧而横石断人。<a id="a-Al"></a>且莓苔青滑。<a id="a-Am"></a>自终古已来无得至者。<a id="a-An"></a>猷行至桥所。<a id="a-Ao"></a>闻室中声曰。<a id="a-Ap"></a>知君诚笃。<a id="a-Aq"></a>今未得度。<a id="a-Ar"></a>却后十年自当来也。<a id="a-As"></a>猷心怅然夕留中宿。<a id="a-At"></a>闻行道唱萨声。<a id="a-Au"></a>旦复欲前。<a id="a-Av"></a>见一人须眉皓白。<a id="a-Aw"></a>问猷所之。<a id="a-Ax"></a>猷具答意。<a id="a-Ay"></a>公曰。<a id="a-Az"></a>君生死身。<a id="a-B0"></a>何可得去。<a id="a-B1"></a>吾是山神故相告耳。<a id="a-B2"></a>猷乃退还。<a id="a-B3"></a>道经一石室。<a id="a-B4"></a>过中憩息。<a id="a-B5"></a>俄而云雾晦合室中尽明。<a id="a-B6"></a>猷神色无扰。<a id="a-B7"></a>明旦见人着单衣恰来。<a id="a-B8"></a>曰此乃仆之所居。<a id="a-B9"></a>昨行不在。<a id="a-BA"></a>家中遂致搔动。<a id="a-BB"></a>大深愧怍。<a id="a-BC"></a>猷曰。<a id="a-BD"></a>若是君室。<a id="a-BE"></a>请以相还。<a id="a-BF"></a>神曰。<a id="a-BG"></a>仆家室已移。<a id="a-BH"></a>请留今住。<a id="a-BI"></a>猷停少时。<a id="a-BJ"></a>猷恨不得度石桥。<a id="a-BK"></a>后洁斋累日复欲更往。<a id="a-BL"></a>见横石洞开。<a id="a-BM"></a>度桥少许。<a id="a-BN"></a>睹精舍神僧。<a id="a-BO"></a>果如所说。<a id="a-BP"></a>因烧香中食。<a id="a-BQ"></a>食毕神僧谓猷曰。<a id="a-BR"></a>却后十年自当来此。<a id="a-BS"></a>今未得住。<a id="a-BT"></a>于是而返。<a id="a-BU"></a>顾看横石还合如初。<a id="a-BV"></a>晋太元中有妖星。<a id="a-BW"></a>帝并下敕诸国有德沙门令斋忏悔禳灾。<a id="a-BX"></a>猷乃祈诚冥感。<a id="a-BY"></a>至六日旦见青衣小儿来。<a id="a-BZ"></a>悔过云。<a id="a-Ba"></a>横劳法师。<a id="a-Bb"></a>是夕星退。<a id="a-Bc"></a>别说云。<a id="a-Bd"></a>禳星是帛僧光。<a id="a-Be"></a>未详孰是。<a id="a-Bf"></a>猷以大元之末卒于山室。<a id="a-Bg"></a>尸犹平坐而举体绿色。<a id="a-Bh"></a>晋义熙末。<a id="a-Bi"></a>隐士神世标入山登岩。<a id="a-Bj"></a>故见猷尸不朽。<a id="a-Bk"></a>其后欲往观者。<a id="a-Bl"></a>辄云雾所惑无得窥也(右此二验梁高僧传)</p>
  <p id="aBm">宋沙门僧规者。<a id="a-Bn"></a>武当寺僧也。<a id="a-Bo"></a>时京兆张瑜。<a id="a-Bp"></a>于此县常请僧规在家供养。<a id="a-Bq"></a>永初元年十二月五日。<a id="a-Br"></a>无痾忽暴死。<a id="a-Bs"></a>二日而苏愈。<a id="a-Bt"></a>自说云。<a id="a-Bu"></a>五日夜二更中。<a id="a-Bv"></a>闻门衖间晓晓有声。<a id="a-Bw"></a>须臾见有五人炳炬火执信幡径来入屋。<a id="a-Bx"></a>叱喝僧规。<a id="a-By"></a>规因顿卧恍然。<a id="a-Bz"></a>五人便以赤绳缚将去。<a id="a-C0"></a>行至一山都无草木。<a id="a-C1"></a>土色坚黑有类石铁。<a id="a-C2"></a>山侧左右白骨填积。<a id="a-C3"></a>山数十里至三岐路。<a id="a-C4"></a>有一人甚长壮。<a id="a-C5"></a>被铠执杖。<a id="a-C6"></a>问曰。<a id="a-C7"></a>五人有几人来。<a id="a-C8"></a>答正一人耳。<a id="a-C9"></a>五人又将规入一道中。<a id="a-CA"></a>俄至一城。<a id="a-CB"></a>外有屋数十。<a id="a-CC"></a>筑壤为之。<a id="a-CD"></a>屋前有立木。<a id="a-CE"></a>长十余丈。<a id="a-CF"></a>上有铁梁。<a id="a-CG"></a>形如[木*絜]槔。<a id="a-CH"></a>左右有匮贮土。<a id="a-CI"></a>土有品数。<a id="a-CJ"></a>或有十斛。<a id="a-CK"></a>形亦如五升大者。<a id="a-CL"></a>有一人衣帻并赤。<a id="a-CM"></a>语规曰。<a id="a-CN"></a>汝生世时有何罪福。<a id="a-CO"></a>依实说之。<a id="a-CP"></a>勿妄言也。<a id="a-CQ"></a>规惶怖未答。<a id="a-CR"></a>赤衣人如局吏云。<a id="a-CS"></a>可开簿检其罪福也。<a id="a-CT"></a>有顷吏至长木下。<a id="a-CU"></a>提一匮土悬铁梁上称之。<a id="a-CV"></a>如觉低仰。<a id="a-CW"></a>吏谓规曰。<a id="a-CX"></a>此称量罪福之秤也。<a id="a-CY"></a>汝福少罪多。<a id="a-CZ"></a>应先受罚。<a id="a-Ca"></a>俄有一人衣冠长者。<a id="a-Cb"></a>谓规曰。<a id="a-Cc"></a>汝沙门也。<a id="a-Cd"></a>何不念佛。<a id="a-Ce"></a>我闻悔过可度八难。<a id="a-Cf"></a>规于是一心称佛。<a id="a-Cg"></a>衣冠人谓吏曰。<a id="a-Ch"></a>可更为此人称之既是佛弟子。<a id="a-Ci"></a>幸可度脱。<a id="a-Cj"></a>吏乃复上匮称之。<a id="a-Ck"></a>秤乃正平。<a id="a-Cl"></a>既而将规至监官前辩之。<a id="a-Cm"></a>监官执笔观簿迟疑久之。<a id="a-Cn"></a>又有一人朱衣玄冠佩印绶执玉版。<a id="a-Co"></a>来曰。<a id="a-Cp"></a>算簿上未有此人名也。<a id="a-Cq"></a>监官愕然。<a id="a-Cr"></a>命右右收录云。<a id="a-Cs"></a>须臾见反缚向五人来。<a id="a-Ct"></a>监官曰。<a id="a-Cu"></a>杀鬼何以滥将人来。<a id="a-Cv"></a>乃鞭之。<a id="a-Cw"></a>少顷有使者称天帝。<a id="a-Cx"></a>唤道人来。<a id="a-Cy"></a>既至帝宫经见践历。<a id="a-Cz"></a>略皆金宝。<a id="a-D0"></a>精光晃昱。<a id="a-D1"></a>不得凝视。<a id="a-D2"></a>帝左右朱衣宝冠饰以华珍。<a id="a-D3"></a>帝曰。<a id="a-D4"></a>汝是沙门。<a id="a-D5"></a>何不勤业。<a id="a-D6"></a>而为小鬼横收捕也。<a id="a-D7"></a>规稽首诸佛祈恩请福。<a id="a-D8"></a>帝曰。<a id="a-D9"></a>汝命未尽。<a id="a-DA"></a>今当还生。<a id="a-DB"></a>宜勤精进。<a id="a-DC"></a>勿屡游白衣家。<a id="a-DD"></a>杀鬼取人亦多枉滥。<a id="a-DE"></a>如汝比也。<a id="a-DF"></a>规曰。<a id="a-DG"></a>横滥之厄。<a id="a-DH"></a>当以何方而济免之。<a id="a-DI"></a>帝曰。<a id="a-DJ"></a>广设福业最为善也。<a id="a-DK"></a>若不办尔可作八关斋。<a id="a-DL"></a>生免横祸死离地狱。<a id="a-DM"></a>亦其次也。<a id="a-DN"></a>语毕遣规去。<a id="a-DO"></a>行还未久。<a id="a-DP"></a>见一精舍。<a id="a-DQ"></a>大有沙门。<a id="a-DR"></a>见武当寺主白法师弟子慧进皆在焉。<a id="a-DS"></a>居宇宏整资待自然。<a id="a-DT"></a>规请欲居之。<a id="a-DU"></a>有一沙门曰。<a id="a-DV"></a>此是福地非君所得处也。<a id="a-DW"></a>使者将规还至瑜家而去。<a id="a-DX"></a>何澹之。<a id="a-DY"></a>东海人。<a id="a-DZ"></a>宋大司农。<a id="a-Da"></a>不信经法多行残害。<a id="a-Db"></a>永初中得病见一鬼。<a id="a-Dc"></a>形甚长壮牛头人身。<a id="a-Dd"></a>手执铁叉昼夜守之。<a id="a-De"></a>忧怖屏营。<a id="a-Df"></a>使道家作章符印录。<a id="a-Dg"></a>备诸禳绝而犹见如故。<a id="a-Dh"></a>相识沙门慧义。<a id="a-Di"></a>闻其病往候之。<a id="a-Dj"></a>澹为说所见。<a id="a-Dk"></a>慧义曰。<a id="a-Dl"></a>此是牛头阿旁也。<a id="a-Dm"></a>罪福不昧唯人所招。<a id="a-Dn"></a>君能转心向法。<a id="a-Do"></a>则此鬼自消。<a id="a-Dp"></a>澹之迷佷不革。<a id="a-Dq"></a>顷之遂死(右一验出冥祥记)</p>
  <p id="aDr">周大同二年有慧景法师为寺主。<a id="a-Ds"></a>道素高洁有慧振法。<a id="a-Dt"></a>师先于寺后山上起头陀屋二间。<a id="a-Du"></a>常有善神卫护。<a id="a-Dv"></a>普通元年四月二十日。<a id="a-Dw"></a>有新受戒僧慧征。<a id="a-Dx"></a>往屋中诵戒。<a id="a-Dy"></a>小有疲懈。<a id="a-Dz"></a>山神现形。<a id="a-E0"></a>又着乌衣。<a id="a-E1"></a>身长一丈。<a id="a-E2"></a>手执索。<a id="a-E3"></a>慧征惊惧还寺。<a id="a-E4"></a>普通八年四月十五日。<a id="a-E5"></a>寺僧僧覆往此屋中誓一夏诵经。<a id="a-E6"></a>初尔一日诵习不懈。<a id="a-E7"></a>至第二日还寺消息。<a id="a-E8"></a>须臾之间山上石下。<a id="a-E9"></a>声如雷电。<a id="a-EA"></a>有一块石打屋。<a id="a-EB"></a>僧覆惊起。<a id="a-EC"></a>辞谢诵经不敢复眠。<a id="a-ED"></a>大同四年四月十二日中。<a id="a-EE"></a>竟有一客僧名法珍。<a id="a-EF"></a>缘家在寿阳。<a id="a-EG"></a>来寺礼拜。<a id="a-EH"></a>仍至寺后山上。<a id="a-EI"></a>既见石窟中旧有好泉水。<a id="a-EJ"></a>水甚清洁。<a id="a-EK"></a>仍就此坐禅。<a id="a-EL"></a>俄尔之间空中有声语令避去。<a id="a-EM"></a>其都不动。<a id="a-EN"></a>须臾虎来。<a id="a-EO"></a>以前脚撮其头。<a id="a-EP"></a>血流出面。<a id="a-EQ"></a>四十余日。<a id="a-ER"></a>疮差而去。<a id="a-ES"></a>中大同元年二月五日。<a id="a-ET"></a>摄山神现形。<a id="a-EU"></a>着菩萨巾披袈裟。<a id="a-EV"></a>形貌极端正。<a id="a-EW"></a>侍从左右三十余人。<a id="a-EX"></a>一人捉香炉在前。<a id="a-EY"></a>来入禅堂诣弘誓法师所。<a id="a-EZ"></a>自坐胡床。<a id="a-Ea"></a>与法师共语。<a id="a-Eb"></a>并请寺众行道。<a id="a-Ec"></a>又至其年四月四日夜。<a id="a-Ed"></a>尔时大风禅堂僧智远等。<a id="a-Ee"></a>闻外如有数十人行声。<a id="a-Ef"></a>至后夜见当户边有一木。<a id="a-Eg"></a>景智远等仍还大寺解斋。<a id="a-Eh"></a>比还开禅堂户已见此。<a id="a-Ei"></a>景在禅床坐。<a id="a-Ej"></a>见一纸书令安置故禅堂后石窟中。<a id="a-Ek"></a>慧虔初捧不移。<a id="a-El"></a>末道当移石窟。<a id="a-Em"></a>即便轻举。<a id="a-En"></a>至其年五月十四日。<a id="a-Eo"></a>复更书一片石与景远二僧。<a id="a-Ep"></a>令于禅堂后种竹。<a id="a-Eq"></a>自称名菩提。</p>
  <p id="aEr">隋怀州柏尖山寺释昙询。<a id="a-Es"></a>俗姓杨。<a id="a-Et"></a>弘农华阴人也。<a id="a-Eu"></a>谨摄自修宗禀心学。<a id="a-Ev"></a>远访岩隐。<a id="a-Ew"></a>游至白鹿山北霖落泉寺逢昙准禅师。<a id="a-Ex"></a>授以禅法。<a id="a-Ey"></a>又往稠禅师所。<a id="a-Ez"></a>问其津道。<a id="a-F0"></a>极相礼遇。<a id="a-F1"></a>善洽禅味。<a id="a-F2"></a>后经三夏移住鹿土谷修禅。<a id="a-F3"></a>属枯泉重出麚麋绕院。<a id="a-F4"></a>故得美水驯兽。<a id="a-F5"></a>日济道邻。<a id="a-F6"></a>从学之徒相庆兹瑞。<a id="a-F7"></a>时因请法暂往云门。<a id="a-F8"></a>值径阴雾昏暗失路。<a id="a-F9"></a>忽蒙山神示道方会本途。<a id="a-FA"></a>此乃化感幽冥神明翊卫。<a id="a-FB"></a>时有盗者来窃蔬菜。<a id="a-FC"></a>将欲出园。<a id="a-FD"></a>乃为群蜂所螫。<a id="a-FE"></a>询闻来救。<a id="a-FF"></a>慈心将治得全余命。<a id="a-FG"></a>尝有赵人远至殷勤。<a id="a-FH"></a>致礼陈云。<a id="a-FI"></a>弟子因病死苏。<a id="a-FJ"></a>往见阎罗王。<a id="a-FK"></a>诘问罪当就狱。<a id="a-FL"></a>赖蒙询师来为请命。<a id="a-FM"></a>王因放免。<a id="a-FN"></a>生来未面远访方委。<a id="a-FO"></a>又山行值二虎斗。<a id="a-FP"></a>累日不歇。<a id="a-FQ"></a>询执锡分之。<a id="a-FR"></a>以身为翳。<a id="a-FS"></a>语云。<a id="a-FT"></a>汝同居林薮。<a id="a-FU"></a>计无大乖。<a id="a-FV"></a>幸各分路。<a id="a-FW"></a>何须固忿。<a id="a-FX"></a>虎闻低头。<a id="a-FY"></a>饮气而散。<a id="a-FZ"></a>屡逢熊虎。<a id="a-Fa"></a>交诤不歇。<a id="a-Fb"></a>皆询往救。<a id="a-Fc"></a>略同前述。<a id="a-Fd"></a>入定鸟不乱。<a id="a-Fe"></a>兽见如偶。<a id="a-Ff"></a>又阴德感物显用藏仁。<a id="a-Fg"></a>每入禅定七日为期。<a id="a-Fh"></a>白虎入房同居窟宅。<a id="a-Fi"></a>独处静院不出十年。<a id="a-Fj"></a>隋文重德屡送玺书。<a id="a-Fk"></a>兼赐香供重叠累载。<a id="a-Fl"></a>以开皇初年风疹忽增。<a id="a-Fm"></a>卒于柏尖山寺。<a id="a-Fn"></a>春秋八十。<a id="a-Fo"></a>初遘疾弥留。<a id="a-Fp"></a>忽有神光照烛香风拂户。<a id="a-Fq"></a>又感异鸟白颈赤身。<a id="a-Fr"></a>绕院空飞。<a id="a-Fs"></a>声唳哀切。<a id="a-Ft"></a>气至大渐。<a id="a-Fu"></a>鸟住堂基。<a id="a-Fv"></a>自然狎附。<a id="a-Fw"></a>不畏人物。<a id="a-Fx"></a>或在房门至于卧席。<a id="a-Fy"></a>悲鸣逾甚血沸眼中。<a id="a-Fz"></a>既尔往化。<a id="a-G0"></a>鸟便飞出外空旋转奄然翔逝。<a id="a-G1"></a>又感猛虎绕院虓[豸*虎]。<a id="a-G2"></a>两宵雾昏三日结惨又加山崩石坠林摧涧塞。<a id="a-G3"></a>惊动人畜恓惶失据。<a id="a-G4"></a>其哀感灵祥畴能殚记(右世二验出唐高僧传)</p>
 </body>
</html>