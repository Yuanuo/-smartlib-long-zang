<!doctype html>
<html id="z3IBWhT1Qk" data-ver="1244">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第二十二</h1>
  <h2 id="a2">入道篇第十三(此有四部)</h2>
  <p id="a3">述意部 欣厌部 剃发部 引证部。</p>
  <p data-pb></p>
  <h2 id="a4">述意部第一</h2>
  <p id="a5">夫道俗形乖净染殊趣。<a id="a-6"></a>由善恶不等报应不均。<a id="a-7"></a>欲观仁义盛德之风。<a id="a-8"></a>当寻礼仪玄轨之范。<a id="a-9"></a>而能割爱辞亲弃荣势位。<a id="a-A"></a>节食滋味蔬餐苦行。<a id="a-B"></a>粗服盖形不顾饰玩。<a id="a-C"></a>随用安身不存名利。<a id="a-D"></a>抑遏三毒制止八音。<a id="a-E"></a>三千威仪五百戒相。<a id="a-F"></a>动静合宜皆有法式。<a id="a-G"></a>八万修多十二部别。<a id="a-H"></a>敷演投机随时利物。<a id="a-I"></a>可谓人天之楷模。<a id="a-J"></a>入道之舟航者也。</p>
  <h2 id="aK">欣厌部第二</h2>
  <p id="aL">如文殊问经云。<a id="a-M"></a>佛告文殊师利。<a id="a-N"></a>一切诸功德不与出家心等。<a id="a-O"></a>何以故。<a id="a-P"></a>住家者无量过患故。<a id="a-Q"></a>出家者无量功德故。<a id="a-R"></a>住家有障碍。<a id="a-S"></a>出家者无障碍。<a id="a-T"></a>住家者行诸恶法。<a id="a-U"></a>出家者离诸恶法。<a id="a-V"></a>住家者是尘垢处。<a id="a-W"></a>出家者除尘垢处。<a id="a-X"></a>住家者溺欲淤泥。<a id="a-Y"></a>出家者出欲淤泥。<a id="a-Z"></a>住家者随愚人法。<a id="a-a"></a>出家者远愚人法。<a id="a-b"></a>住家者不得正命。<a id="a-c"></a>出家者得其正命。<a id="a-d"></a>住家者是忧悲恼处。<a id="a-e"></a>出家者是欢喜处。<a id="a-f"></a>住家者是结缚处。<a id="a-g"></a>出家者是解脱处。<a id="a-h"></a>住家者是伤害处。<a id="a-i"></a>出家者非伤害处。<a id="a-j"></a>住家者有贪利乐。<a id="a-k"></a>出家者无贪利乐。<a id="a-l"></a>住家者是愦闹处。<a id="a-m"></a>出家者是寂静处。<a id="a-n"></a>住家者是下贱处。<a id="a-o"></a>出家者是高胜处。<a id="a-p"></a>住家者为烦恼所烧。<a id="a-q"></a>出家者灭烦恼火。<a id="a-r"></a>住家者常为他人。<a id="a-s"></a>出家者常为自身。<a id="a-t"></a>住家者以苦为乐。<a id="a-u"></a>出家者出离为乐。<a id="a-v"></a>住家者增长棘刺。<a id="a-w"></a>出家者能灭棘刺。<a id="a-x"></a>住家者成就小法。<a id="a-y"></a>出家者成就大法。<a id="a-z"></a>住家者无法用。<a id="a-10"></a>出家者有法用。<a id="a-11"></a>住家者为三乘毁訾。<a id="a-12"></a>出家者为三乘称叹。<a id="a-13"></a>住家者不知足。<a id="a-14"></a>出家者常知足。<a id="a-15"></a>住家者魔王爱念。<a id="a-16"></a>出家者令魔恐怖。<a id="a-17"></a>住家者多放逸。<a id="a-18"></a>出家者无放逸。<a id="a-19"></a>住家者为人仆使。<a id="a-1A"></a>出家者为仆使主。<a id="a-1B"></a>住家者是黑暗处。<a id="a-1C"></a>出家者是光明处。<a id="a-1D"></a>住家者增长憍慢。<a id="a-1E"></a>出家者灭憍慢处。<a id="a-1F"></a>住家者少果报出家者多果报。<a id="a-1G"></a>住家者多谄曲。<a id="a-1H"></a>出家者心质直。<a id="a-1I"></a>住家者常有忧苦。<a id="a-1J"></a>出家者常怀喜乐。<a id="a-1K"></a>住家者是欺诳法。<a id="a-1L"></a>出家者是真实法。<a id="a-1M"></a>住家者多散乱。<a id="a-1N"></a>出家者无散乱。<a id="a-1O"></a>住家者是流转处。<a id="a-1P"></a>出家者非流转处。<a id="a-1Q"></a>住家者如毒药。<a id="a-1R"></a>出家者如甘露。<a id="a-1S"></a>住家者失内思惟。<a id="a-1T"></a>出家者得内思惟。<a id="a-1U"></a>住家者无归依处。<a id="a-1V"></a>出家者有归依处。<a id="a-1W"></a>住家者多有嗔恚。<a id="a-1X"></a>出家者多行慈悲。<a id="a-1Y"></a>住家者有重担。<a id="a-1Z"></a>出家者舍重担。<a id="a-1a"></a>住家者有罪过。<a id="a-1b"></a>出家者无罪过。<a id="a-1c"></a>住家者流转生死。<a id="a-1d"></a>出家者有其齐限。<a id="a-1e"></a>住家者以财物为宝。<a id="a-1f"></a>出家者以功德为宝。<a id="a-1g"></a>住家者随流生死。<a id="a-1h"></a>出家者逆流生死。<a id="a-1i"></a>住家者是烦恼大海。<a id="a-1j"></a>出家者是大舟航。<a id="a-1k"></a>住家者为缠所缚。<a id="a-1l"></a>出家者离于缠缚。<a id="a-1m"></a>住家者为国王教诫。<a id="a-1n"></a>出家者为佛法教诫。<a id="a-1o"></a>住家者伴侣易得。<a id="a-1p"></a>出家者伴侣难得。<a id="a-1q"></a>住家者伤害为胜。<a id="a-1r"></a>出家者摄受为胜。<a id="a-1s"></a>住家者增长烦恼。<a id="a-1t"></a>出家者出离烦恼。<a id="a-1u"></a>住家者如刺林。<a id="a-1v"></a>出家者出刺林。<a id="a-1w"></a>文殊师利。<a id="a-1x"></a>若我毁訾住家赞叹出家。<a id="a-1y"></a>言满虚空说犹无尽。<a id="a-1z"></a>此谓住家过患出家功德。</p>
  <p id="a20">又涅槃经云。<a id="a-21"></a>在家迫迮犹如牢狱。<a id="a-22"></a>一切烦恼因之而生。<a id="a-23"></a>出家宽廓犹如虚空。<a id="a-24"></a>一切善法因之增长。<a id="a-25"></a>在家之人内则忧念妻儿。<a id="a-26"></a>外则王役驱驰。<a id="a-27"></a>若富贵高胜则放逸纵情。<a id="a-28"></a>贫苦下贱则饥寒失志。<a id="a-29"></a>公私扰扰昼夜孜孜。<a id="a-2A"></a>众务牵缠何暇修道。<a id="a-2B"></a>又郁伽长者经云。<a id="a-2C"></a>在家之人多诸烦恼。<a id="a-2D"></a>父母妻子恩爱所系。<a id="a-2E"></a>常思财色贪求无厌。<a id="a-2F"></a>得时守护多诸忧虑。<a id="a-2G"></a>流转六趣违离佛法。<a id="a-2H"></a>当作怨家恶知识想应厌家活生出家心。<a id="a-2I"></a>无有在家修集无上菩提之道。<a id="a-2J"></a>皆因出家得无上道。<a id="a-2K"></a>在家尘污。<a id="a-2L"></a>出家妙好。<a id="a-2M"></a>在家系缚出家解脱。<a id="a-2N"></a>在家多苦。<a id="a-2O"></a>出家快乐。<a id="a-2P"></a>在家下贱。<a id="a-2Q"></a>出家尊贵。<a id="a-2R"></a>在家奴仆。<a id="a-2S"></a>出家为主。<a id="a-2T"></a>在家由人。<a id="a-2U"></a>出家自在。<a id="a-2V"></a>在家多忧。<a id="a-2W"></a>出家无忧。<a id="a-2X"></a>在家重担。<a id="a-2Y"></a>出家舍担。<a id="a-2Z"></a>在家匆务。<a id="a-2a"></a>出家闲静。<a id="a-2b"></a>又出家功德经云。<a id="a-2c"></a>若放男女奴婢人民出家。<a id="a-2d"></a>功德无量。<a id="a-2e"></a>譬四天下满中罗汉百岁供养。<a id="a-2f"></a>不如有人为涅槃故一日一夜出家受戒功德无量。<a id="a-2g"></a>又如起七宝塔高至三十三天。<a id="a-2h"></a>不如出家功德。<a id="a-2i"></a>又大缘经云。<a id="a-2j"></a>以一日夜出家故。<a id="a-2k"></a>二十劫不堕三恶道。<a id="a-2l"></a>又僧祇律云。<a id="a-2m"></a>以一日夜出家修梵行者。<a id="a-2n"></a>离六百六千六十岁三涂苦。<a id="a-2o"></a>又出家功德经云。<a id="a-2p"></a>若为出家苦作留碍。<a id="a-2q"></a>抑制此人即断佛种。<a id="a-2r"></a>诸恶集身犹如大海。<a id="a-2s"></a>现得癞病。<a id="a-2t"></a>死入黑闇地狱。<a id="a-2u"></a>无有出期。<a id="a-2v"></a>又迦葉经云。<a id="a-2w"></a>尔时大王太子闻出家功德甚深。<a id="a-2x"></a>并皆发心出家。<a id="a-2y"></a>已四天下中无一众生在家者。<a id="a-2z"></a>皆悉发心愿求出家。<a id="a-30"></a>彼诸众生既出家已。<a id="a-31"></a>不须种殖。<a id="a-32"></a>其地自然生诸粳米。<a id="a-33"></a>诸树自然生诸衣服。<a id="a-34"></a>一切诸天供侍给使。<a id="a-35"></a>又佛藏经云。<a id="a-36"></a>当一心行道。<a id="a-37"></a>随顺法行勿念衣食。<a id="a-38"></a>有所须者如来白毫相中一分供诸末代一切出家弟子。<a id="a-39"></a>亦不能尽。</p>
  <p id="a3A">又贤愚经云。<a id="a-3B"></a>如百盲人有一明医能治其目一时明见。<a id="a-3C"></a>又有百人罪应挑眼。<a id="a-3D"></a>一人有力能救其罪令不失目。<a id="a-3E"></a>此之二人福虽无量。<a id="a-3F"></a>犹不如听人出。<a id="a-3G"></a>家及自出家其德广大。</p>
  <p data-pb></p>
  <h2 id="a3H">剃发部第三</h2>
  <p id="a3I">初欲出家依律先请二师。<a id="a-3J"></a>一是和尚。<a id="a-3K"></a>二是阇梨(诸法如律)萨婆多论云。<a id="a-3L"></a>若先请和尚受十戒时。<a id="a-3M"></a>和尚不现前亦得十戒。<a id="a-3N"></a>若闻知死受戒不得。<a id="a-3O"></a>若不闻死受戒得成。<a id="a-3P"></a>阇梨应同。<a id="a-3Q"></a>又清信士度人经云。<a id="a-3R"></a>若欲剃发先于落发处。<a id="a-3S"></a>香汤洒地。<a id="a-3T"></a>周圆七尺内四角悬幡。<a id="a-3U"></a>安一高座拟出家者坐。<a id="a-3V"></a>后复施二胜座拟二师坐。<a id="a-3W"></a>欲出家者着本俗服。<a id="a-3X"></a>拜辞父母尊亲等讫。<a id="a-3Y"></a>口说偈云。</p>
  <p id="a3Z">流转三界中　　恩爱不能脱</p>
  <p id="a3a">弃恩入无为　　真实报恩者</p>
  <p id="a3b">说此偈已脱去俗服。<a id="a-3c"></a>善见论云。<a id="a-3d"></a>应以香汤洗浴除白衣气。<a id="a-3e"></a>度人经云。<a id="a-3f"></a>虽着出家衣。<a id="a-3g"></a>只得着泥洹僧及僧祇支。<a id="a-3h"></a>未得着袈裟。<a id="a-3i"></a>入道场时应来至和尚前胡跪。<a id="a-3j"></a>和尚应生儿想。<a id="a-3k"></a>不得生恶贱心。<a id="a-3l"></a>弟子于师应生父想尊重供养。<a id="a-3m"></a>和尚为种种说法诫勖其心已。<a id="a-3n"></a>来向阇梨前坐。<a id="a-3o"></a>善见论云。<a id="a-3p"></a>以香汤灌顶上说偈赞云。</p>
  <p id="a3q">善哉大丈夫　　能了世无常</p>
  <p id="a3r">舍俗趣泥洹　　希有难思议</p>
  <p id="a3s">说此偈已。<a id="a-3t"></a>教礼十方佛竟。<a id="a-3u"></a>复说偈赞云。</p>
  <p id="a3v">归依大世尊　　能度三有苦</p>
  <p id="a3w">亦愿诸众生　　普入无为乐</p>
  <p id="a3x">说此偈已。<a id="a-3y"></a>然后阇梨乃为剃发。<a id="a-3z"></a>度人经云。<a id="a-40"></a>为剃发时傍人为诵出家呗云。</p>
  <p id="a41">毁形守志节　　割爱无所亲</p>
  <p id="a42">弃家入圣道　　愿度一切人</p>
  <p id="a43">与剃发时。<a id="a-44"></a>当顶留五三发来至和尚前胡跪。<a id="a-45"></a>和尚问言。<a id="a-46"></a>今为汝除去顶发许不。<a id="a-47"></a>答言。<a id="a-48"></a>好。<a id="a-49"></a>然后和尚为着袈裟。<a id="a-4A"></a>当正着时依善见论。<a id="a-4B"></a>复说偈赞云。</p>
  <p id="a4C">大哉解脱服　　无相福田衣</p>
  <p id="a4D">披奉如戒行　　广度诸众生</p>
  <p id="a4E">依度人经云。<a id="a-4F"></a>既着袈裟已礼佛行道。<a id="a-4G"></a>道俗从后绕三匝已。<a id="a-4H"></a>复自说偈生庆荷意云。</p>
  <p id="a4I">遇哉值佛者　　何人谁不喜</p>
  <p id="a4J">福愿与时会　　我今获法利</p>
  <p id="a4K">行道匝已。<a id="a-4L"></a>又礼大众及二师竟。<a id="a-4M"></a>然后在下行坐受六亲拜。<a id="a-4N"></a>荷出家离俗意心怀欢喜。<a id="a-4O"></a>父母诸亲皆为作礼。<a id="a-4P"></a>悦其道意。<a id="a-4Q"></a>应中前剃发最好令及得斋。<a id="a-4R"></a>依毗尼母论云。<a id="a-4S"></a>剃发着袈裟已。<a id="a-4T"></a>然后和尚为受三归五戒等(自外法用不可具述。<a id="a-4U"></a>临时斟酌生善弥胜)</p>
  <p data-pb></p>
  <h2 id="a4V">引证部第四</h2>
  <p id="a4W">如杂宝藏经云。<a id="a-4X"></a>昔有一妇女。<a id="a-4Y"></a>端正殊妙。<a id="a-4Z"></a>于外道法中出家修道。<a id="a-4a"></a>时人问言。<a id="a-4b"></a>颜貌如是应当在俗。<a id="a-4c"></a>何故出家。<a id="a-4d"></a>女人答言。<a id="a-4e"></a>如我今日非不端正。<a id="a-4f"></a>但以小来厌恶淫欲。<a id="a-4g"></a>今故出家我在家时。<a id="a-4h"></a>以端正故早蒙处分。<a id="a-4i"></a>早生男儿。<a id="a-4j"></a>儿遂长大端正无比。<a id="a-4k"></a>转觉羸损如似病者。<a id="a-4l"></a>我即问儿病之由状。<a id="a-4m"></a>儿不肯道。<a id="a-4n"></a>为问不止。<a id="a-4o"></a>儿不获已而语母言。<a id="a-4p"></a>我正不道恐命不全。<a id="a-4q"></a>止欲具述无颜之甚。<a id="a-4r"></a>即语母言。<a id="a-4s"></a>我欲得母以私情欲。<a id="a-4t"></a>以不得故是以病耳。<a id="a-4u"></a>母即语言。<a id="a-4v"></a>自古已来何有此事。<a id="a-4w"></a>复自念言。<a id="a-4x"></a>我若不从儿或能死。<a id="a-4y"></a>今宁违理以存儿命。<a id="a-4z"></a>即便唤儿欲从其意。<a id="a-50"></a>儿将上床地即礔裂。<a id="a-51"></a>我子即时生身陷入。<a id="a-52"></a>我即惊怖以手挽儿捉得儿发。<a id="a-53"></a>而我儿发今日犹故在我怀中。<a id="a-54"></a>感切是事是故出家。</p>
  <p id="a55">又智度论云。<a id="a-56"></a>佛法中出家人。<a id="a-57"></a>虽破戒堕罪。<a id="a-58"></a>罪毕得解脱。<a id="a-59"></a>如优钵罗华比丘尼本生经中说。<a id="a-5A"></a>佛在世时。<a id="a-5B"></a>此比丘尼得六神通获阿罗汉果。<a id="a-5C"></a>入贵人舍常赞出家法语诸贵人妇女言。<a id="a-5D"></a>姊妹可出家。<a id="a-5E"></a>诸贵妇女言。<a id="a-5F"></a>我等少壮容色盛美。<a id="a-5G"></a>持戒为难。<a id="a-5H"></a>或当破戒。<a id="a-5I"></a>比丘尼言。<a id="a-5J"></a>破戒便破。<a id="a-5K"></a>但出家。<a id="a-5L"></a>问言。<a id="a-5M"></a>破戒当堕地狱。<a id="a-5N"></a>云何可破。<a id="a-5O"></a>答言。<a id="a-5P"></a>堕地狱便堕。<a id="a-5Q"></a>诸贵妇女笑之言。<a id="a-5R"></a>地狱受罪云何可堕。<a id="a-5S"></a>比丘尼言。<a id="a-5T"></a>我自忆念。<a id="a-5U"></a>本宿世时作戏女。<a id="a-5V"></a>着种种衣服而说杂语。<a id="a-5W"></a>或时着比丘尼衣以为戏笑。<a id="a-5X"></a>以是因缘故。<a id="a-5Y"></a>迦葉佛时作比丘尼。<a id="a-5Z"></a>自恃贵姓端正心生憍慢。<a id="a-5a"></a>而破禁戒。<a id="a-5b"></a>故堕地狱受种种罪。<a id="a-5c"></a>受罪毕已。<a id="a-5d"></a>值释迦牟尼佛出家得阿罗汉道。<a id="a-5e"></a>虽复破戒可得道果。<a id="a-5f"></a>复次如佛在只桓。<a id="a-5g"></a>有一醉婆罗门。<a id="a-5h"></a>来到佛所求作比丘。<a id="a-5i"></a>佛敕阿难。<a id="a-5j"></a>与剃头着法衣。<a id="a-5k"></a>醉酒既醒惊怖己身忽为比丘。<a id="a-5l"></a>即便走去。<a id="a-5m"></a>诸比丘问佛。<a id="a-5n"></a>何以听此醉婆罗门作比丘。<a id="a-5o"></a>佛言。<a id="a-5p"></a>此婆罗门无量劫中都无出家心今因醉故暂发微心。<a id="a-5q"></a>以此因缘故。<a id="a-5r"></a>后当出家得道。<a id="a-5s"></a>如是种种因缘。<a id="a-5t"></a>出家之利功德无量。<a id="a-5u"></a>以是故白衣虽有五戒。<a id="a-5v"></a>不如出家功德大也。</p>
  <p id="a5w">又杂宝藏经云。<a id="a-5x"></a>昔卢留城有优陀羡王。<a id="a-5y"></a>聪明解达有大智慧。<a id="a-5z"></a>有一夫人。<a id="a-60"></a>名曰有相。<a id="a-61"></a>端正少双兼有德行。<a id="a-62"></a>王甚爱敬。<a id="a-63"></a>时彼国法诸为王者不自掸琴。<a id="a-64"></a>尔时夫人在于曲室共王欢戏。<a id="a-65"></a>自恃王宠遣王掸琴自起为舞。<a id="a-66"></a>初举手时王素善相。<a id="a-67"></a>睹见夫人死相已现。<a id="a-68"></a>计其余命不过七日。<a id="a-69"></a>王即舍琴惨然长叹。<a id="a-6A"></a>夫人白王。<a id="a-6B"></a>受王恩宠敢于曲室。<a id="a-6C"></a>求王掸琴。<a id="a-6D"></a>自起为舞。<a id="a-6E"></a>用为欢乐。<a id="a-6F"></a>有何不适舍琴长叹。<a id="a-6G"></a>愿王告语。<a id="a-6H"></a>王不肯答。<a id="a-6I"></a>殷勤不已。<a id="a-6J"></a>王以实答。<a id="a-6K"></a>夫人闻之甚怀忧惧。<a id="a-6L"></a>即白王言。<a id="a-6M"></a>我闻石室比丘尼。<a id="a-6N"></a>若能信心出家一日必得生天。<a id="a-6O"></a>我欲出家。<a id="a-6P"></a>愿王听许王爱情重语夫人言。<a id="a-6Q"></a>至六日头当听汝去。<a id="a-6R"></a>不相免意。<a id="a-6S"></a>遂至六日。<a id="a-6T"></a>王语夫人。<a id="a-6U"></a>汝有善心求欲出家。<a id="a-6V"></a>若得生天必来见我我乃听去。<a id="a-6W"></a>作是誓已夫人许可。<a id="a-6X"></a>便得出家受八戒斋。<a id="a-6Y"></a>即于其日饮石蜜浆腹中绞结。<a id="a-6Z"></a>至七日旦即便命终。<a id="a-6a"></a>乘是善缘得生天上。<a id="a-6b"></a>忆本誓故来诣王所。<a id="a-6c"></a>光明炽盛遍照王宫。<a id="a-6d"></a>时王问言。<a id="a-6e"></a>汝为是谁。<a id="a-6f"></a>天即答言。<a id="a-6g"></a>我是王妇有相夫人。<a id="a-6h"></a>王喜白言。<a id="a-6i"></a>愿来就坐。<a id="a-6j"></a>天答之言。<a id="a-6k"></a>我今观王臭秽叵近。<a id="a-6l"></a>但以先誓故来见王。<a id="a-6m"></a>王闻是已心开意解。<a id="a-6n"></a>而自叹言。<a id="a-6o"></a>今彼天者本是我妇。<a id="a-6p"></a>出家一日便得生天。<a id="a-6q"></a>神志高远而见鄙贱。<a id="a-6r"></a>我今何故而不出家。<a id="a-6s"></a>我曾闻说。<a id="a-6t"></a>天一爪甲直一阎浮提地。<a id="a-6u"></a>我此一国何足可贪。<a id="a-6v"></a>作是语已舍位与子。<a id="a-6w"></a>出家修道得阿罗汉。<a id="a-6x"></a>故智度论偈云。</p>
  <p id="a6y">孔雀虽有色严身　　不如鸿鹤能远飞</p>
  <p id="a6z">白衣虽有富贵力　　不如出家功德深</p>
  <p id="a70">又杂譬喻经云。<a id="a-71"></a>昔者兄弟二人。<a id="a-72"></a>居势富贵资财无量。<a id="a-73"></a>父母终亡无所依仰。<a id="a-74"></a>虽为兄弟志念各异。<a id="a-75"></a>兄好道议弟爱家业。<a id="a-76"></a>其弟见兄不亲家业。<a id="a-77"></a>常嫌恨之。<a id="a-78"></a>共为兄弟父母早终。<a id="a-79"></a>勤念生活反弃家业。<a id="a-7A"></a>追逐沙门听受佛经。<a id="a-7B"></a>沙门岂能与汝衣财宝耶。<a id="a-7C"></a>家转贫困财物日耗。<a id="a-7D"></a>人所嗤笑懈废门户。<a id="a-7E"></a>继续父母乃为孝耳。<a id="a-7F"></a>兄报之曰。<a id="a-7G"></a>五戒十善供养三宝。<a id="a-7H"></a>以道化亲乃为孝耳。<a id="a-7I"></a>道俗相反自然之数。<a id="a-7J"></a>道之所乐俗之所恶。<a id="a-7K"></a>俗之所珍道之所贱。<a id="a-7L"></a>智愚不同谋犹明冥。<a id="a-7M"></a>是故慧人去冥就明以道致真。<a id="a-7N"></a>卿今所乐苦恼之伪。<a id="a-7O"></a>岂知苦辛。<a id="a-7P"></a>其弟含恚[卑*頁]头不信。<a id="a-7Q"></a>兄见如是。<a id="a-7R"></a>便谓弟曰。<a id="a-7S"></a>卿贪家事以财为贵。<a id="a-7T"></a>吾好经道。<a id="a-7U"></a>以慧为珍。<a id="a-7V"></a>今欲舍家归命福田。<a id="a-7W"></a>计命寄世忽若飞尘。<a id="a-7X"></a>无常卒至为罪所缠。<a id="a-7Y"></a>是故舍世避危就安。<a id="a-7Z"></a>弟见兄意志趣道义。<a id="a-7a"></a>寂然无报。<a id="a-7b"></a>兄则去家作沙门。<a id="a-7c"></a>夙夜精进坐禅思惟。<a id="a-7d"></a>行合经法成道果证。<a id="a-7e"></a>弟闻此言嗔恚更盛。<a id="a-7f"></a>弟贪家业未曾为法。<a id="a-7g"></a>其后寿终堕于牛中肥盛甚大。<a id="a-7h"></a>贾客买取载盐贩之。<a id="a-7i"></a>往还数回。<a id="a-7j"></a>牛遂羸顿不能复前。<a id="a-7k"></a>上阪困顿躄卧不起。<a id="a-7l"></a>贾人挝打摇头才动。<a id="a-7m"></a>时兄游行飞在虚空。<a id="a-7n"></a>遥见其弟便谓之曰。<a id="a-7o"></a>弟居田宅今为所在。<a id="a-7p"></a>而自投身堕牛畜中。<a id="a-7q"></a>即以威神照示本命。<a id="a-7r"></a>即自识知泪出自责。<a id="a-7s"></a>由行不善悭贪嫉妒。<a id="a-7t"></a>不信佛法轻慢圣众。<a id="a-7u"></a>不信兄语抵突自用。<a id="a-7v"></a>故堕牛中。<a id="a-7w"></a>疲顿困劣。<a id="a-7x"></a>悔当何逮。<a id="a-7y"></a>兄知心念怆然哀伤。<a id="a-7z"></a>即为牛主说其本末。<a id="a-80"></a>贾人闻之便以施与。<a id="a-81"></a>即将牛去还至寺中。<a id="a-82"></a>使念三宝。<a id="a-83"></a>饭食随时。<a id="a-84"></a>其命终尽得生忉利天。<a id="a-85"></a>时众贾客各自念言。<a id="a-86"></a>我等治生不能施与。<a id="a-87"></a>不识道义死亦恐然。<a id="a-88"></a>便共出舍捐其妻子。<a id="a-89"></a>弃所珍玩行作沙门。<a id="a-8A"></a>精进不懈皆亦得道。<a id="a-8B"></a>由是观之。<a id="a-8C"></a>世间财宝不益于人。<a id="a-8D"></a>奉敬三尊修身学道。<a id="a-8E"></a>世世获安。</p>
  <p id="a8F">又付法藏经云。<a id="a-8G"></a>昔尊者罗汉阇夜多。<a id="a-8H"></a>将诸弟子诣德叉尸罗城。<a id="a-8I"></a>到其城已惨然不悦。<a id="a-8J"></a>小复前行。<a id="a-8K"></a>路见一乌欣然微笑。<a id="a-8L"></a>弟子白师。<a id="a-8M"></a>愿说因缘。<a id="a-8N"></a>尊者答。<a id="a-8O"></a>我初至城于城门下见一鬼子。<a id="a-8P"></a>饥急语我。<a id="a-8Q"></a>我母入城为我求食。<a id="a-8R"></a>与母别来经五百岁。<a id="a-8S"></a>饥虚困乏命将不远。<a id="a-8T"></a>尊者入城若见我母道我辛苦。<a id="a-8U"></a>愿语早来。<a id="a-8V"></a>我始入城便见彼母。<a id="a-8W"></a>具说子意。<a id="a-8X"></a>鬼母答我。<a id="a-8Y"></a>吾入城来经五百岁。<a id="a-8Z"></a>未曾能得一人洟唾。<a id="a-8a"></a>我既新产气力羸劣。<a id="a-8b"></a>设得少唾诸鬼夺我。<a id="a-8c"></a>今值一人遇得少唾。<a id="a-8d"></a>欲持出城共子分食。<a id="a-8e"></a>门下多有大力鬼神。<a id="a-8f"></a>畏不敢出。<a id="a-8g"></a>唯愿尊者送我出城。<a id="a-8h"></a>我即将出令共子食。<a id="a-8i"></a>我即问鬼。<a id="a-8j"></a>生来几时。<a id="a-8k"></a>鬼答我言。<a id="a-8l"></a>吾见此城七反成坏。<a id="a-8m"></a>我闻鬼言。<a id="a-8n"></a>悲叹生死受苦长远。<a id="a-8o"></a>是以惨然。<a id="a-8p"></a>时彼乌者。<a id="a-8q"></a>乃往过去九十一劫有佛出世。<a id="a-8r"></a>号毗婆尸。<a id="a-8s"></a>我于尔时为长者子。<a id="a-8t"></a>欲得出家。<a id="a-8u"></a>是时出家必得罗汉。<a id="a-8v"></a>父母不听强为娉妻。<a id="a-8w"></a>既得妻已复求出家。<a id="a-8x"></a>父母语我。<a id="a-8y"></a>若生一子乃当相放。<a id="a-8z"></a>我寻受教后生一男。<a id="a-90"></a>至年六岁我复欲去。<a id="a-91"></a>父母教儿求抱我脚啼哭而言。<a id="a-92"></a>父若舍我谁见养活。<a id="a-93"></a>先当杀儿然后可去。<a id="a-94"></a>我时见已起爱染心。<a id="a-95"></a>即语子言。<a id="a-96"></a>吾为汝故不复出家。<a id="a-97"></a>由彼儿故从是以来九十一劫流转五道未曾得见。<a id="a-98"></a>今以道眼观见彼乌。<a id="a-99"></a>乃是前子。<a id="a-9A"></a>愍其愚痴久处生死。<a id="a-9B"></a>是以微笑。<a id="a-9C"></a>以是因缘。<a id="a-9D"></a>若复有人障他出家。<a id="a-9E"></a>此人罪报常在恶道。<a id="a-9F"></a>受极苦痛无得解脱。<a id="a-9G"></a>恶道罪毕若生人中生盲无目。<a id="a-9H"></a>是故智者。<a id="a-9I"></a>若见有人欲出家者。<a id="a-9J"></a>应勤方便劝佐令成。<a id="a-9K"></a>勿作留难。</p>
  <p id="a9L">又出家功德经云。<a id="a-9M"></a>昔佛在世时。<a id="a-9N"></a>佛与阿难入毗舍离城。<a id="a-9O"></a>时到乞食。<a id="a-9P"></a>有一王子。<a id="a-9Q"></a>字鞞罗羡那。<a id="a-9R"></a>与诸婇女在高楼上共相娱乐。<a id="a-9S"></a>佛闻乐音语阿难言。<a id="a-9T"></a>我知此人却后七日必当命终。<a id="a-9U"></a>若不出家或堕地狱。<a id="a-9V"></a>阿难闻已即往教化。<a id="a-9W"></a>劝其出家。<a id="a-9X"></a>王子闻劝于六日中极意受乐。<a id="a-9Y"></a>至第七日求佛出家。<a id="a-9Z"></a>一日一夜修持净戒。<a id="a-9a"></a>即便命终生四天王。<a id="a-9b"></a>为北天王毗沙门子。<a id="a-9c"></a>与诸婇女受五欲乐。<a id="a-9d"></a>极天之寿满五百岁。<a id="a-9e"></a>后生忉利为帝释子。<a id="a-9f"></a>寿天千岁。<a id="a-9g"></a>次生焰摩复为王子。<a id="a-9h"></a>寿二千岁。<a id="a-9i"></a>后生兜率亦为王子。<a id="a-9j"></a>寿四千岁。<a id="a-9k"></a>次生化乐为天王子。<a id="a-9l"></a>寿八千岁。<a id="a-9m"></a>化乐寿尽复生第六他化自在为天王子。<a id="a-9n"></a>与诸婇女所受五欲。<a id="a-9o"></a>于下最胜。<a id="a-9p"></a>尽天寿命万六千岁。<a id="a-9q"></a>如是受乐。<a id="a-9r"></a>于六欲天往来七返而无中夭。<a id="a-9s"></a>一日出家满二十劫不堕恶道。<a id="a-9t"></a>常生天上受福自然。<a id="a-9u"></a>最后人中生富乐家财宝具足。<a id="a-9v"></a>壮年已过临老厌世。<a id="a-9w"></a>出家修道成辟支佛。<a id="a-9x"></a>名毗流帝梨。<a id="a-9y"></a>广度天人不可限量。<a id="a-9z"></a>以是因缘出家功德。<a id="a-A0"></a>无量无边不可为喻。<a id="a-A1"></a>假使罗汉满四天下。<a id="a-A2"></a>若有一人一百岁中尽心供养四事无乏。<a id="a-A3"></a>乃至涅槃各为起塔。<a id="a-A4"></a>华香璎珞种种供养所得功德。<a id="a-A5"></a>不如有人为求涅槃。<a id="a-A6"></a>一日一夜出家持戒之功德也。<a id="a-A7"></a>以斯而言。<a id="a-A8"></a>出家之法真可尊贵。<a id="a-A9"></a>不得以少财色贪着俗事流浪生死自苦其身。</p>
  <p id="aAA">中本起经云。<a id="a-AB"></a>提婆达多(齐云天热以其生时人天等众心皆惊热故以名焉)</p>
  <p id="aAC">又无性摄论云。<a id="a-AD"></a>提婆者(唐云天授亦云天与谓从天乞得故云天授也)</p>
  <p id="aAE">又增一阿含经云提婆达。<a id="a-AF"></a>白佛言。<a id="a-AG"></a>愿听在道次。<a id="a-AH"></a>佛言。<a id="a-AI"></a>汝宜在家。<a id="a-AJ"></a>分檀惠施。<a id="a-AK"></a>夫为沙门实为不易。<a id="a-AL"></a>复再三白佛。<a id="a-AM"></a>复告不宜出家。<a id="a-AN"></a>提婆便生恶念。<a id="a-AO"></a>此沙门怀嫉妒心。<a id="a-AP"></a>我今宜自剃头善修梵行。<a id="a-AQ"></a>何用是沙门语为。<a id="a-AR"></a>提婆后犯五逆罪。<a id="a-AS"></a>恶心欲至如来所适。<a id="a-AT"></a>下足在地。<a id="a-AU"></a>地中有大火风起生绕提婆身。<a id="a-AV"></a>为火所烧。<a id="a-AW"></a>便发悔心称南无佛。<a id="a-AX"></a>然不究竟。<a id="a-AY"></a>便入地狱中。<a id="a-AZ"></a>阿难悲泣言。<a id="a-Aa"></a>提婆在地狱中为经几时。<a id="a-Ab"></a>佛言。<a id="a-Ac"></a>经于大劫。<a id="a-Ad"></a>命终生四天王上。<a id="a-Ae"></a>展转至他化自在天。<a id="a-Af"></a>经六十劫不堕三恶趣。<a id="a-Ag"></a>最后受身成辟支佛。<a id="a-Ah"></a>名曰南无。<a id="a-Ai"></a>由命终之时称南无故。<a id="a-Aj"></a>时大目连言。<a id="a-Ak"></a>我欲至阿鼻狱中见提婆达慰劳庆贺。<a id="a-Al"></a>佛言。<a id="a-Am"></a>阿鼻罪人不解人间音响。<a id="a-An"></a>目连白言。<a id="a-Ao"></a>我解六十四音。<a id="a-Ap"></a>当以此音往语彼人。<a id="a-Aq"></a>目连如屈申臂顷至阿鼻狱上。<a id="a-Ar"></a>虚空中命曰提婆达。<a id="a-As"></a>狱卒曰。<a id="a-At"></a>此间亦有拘楼秦佛迦葉佛时提婆达。<a id="a-Au"></a>今命何者。<a id="a-Av"></a>目连曰。<a id="a-Aw"></a>吾命释迦文佛叔父儿提婆达。<a id="a-Ax"></a>狱卒烧炙彼身使令觉寤曰。<a id="a-Ay"></a>汝仰观空中。<a id="a-Az"></a>见大目连坐宝莲华。<a id="a-B0"></a>语目连曰。<a id="a-B1"></a>尊者何由屈此。<a id="a-B2"></a>目连曰。<a id="a-B3"></a>如来记。<a id="a-B4"></a>汝欲害世尊缘入阿鼻。<a id="a-B5"></a>最后成辟支佛。<a id="a-B6"></a>号名南无。<a id="a-B7"></a>提婆闻已欢喜言。<a id="a-B8"></a>我今日以右胁卧阿鼻狱中。<a id="a-B9"></a>经历一劫终无劳倦。<a id="a-BA"></a>目连复问苦痛有增损乎。<a id="a-BB"></a>提婆报。<a id="a-BC"></a>以热铁轮铄我身坏。<a id="a-BD"></a>复以铁杵吹咀我形。<a id="a-BE"></a>有黑暴象蹈蹋我体。<a id="a-BF"></a>复有火山来镇我面。<a id="a-BG"></a>昔日袈裟化为铜鍱。<a id="a-BH"></a>极为炽盛。<a id="a-BI"></a>今寄头面礼世尊足。<a id="a-BJ"></a>复礼尊者阿难。<a id="a-BK"></a>目连即摄神足还世尊所。<a id="a-BL"></a>又智度论云。<a id="a-BM"></a>提婆达弟子名俱迦离。<a id="a-BN"></a>谤舍利弗及目揵连。<a id="a-BO"></a>命终堕莲华地狱中。<a id="a-BP"></a>又本起经名衢和离。</p>
  <p id="aBQ">又报恩经云。<a id="a-BR"></a>提婆达多过去久远不可计劫。<a id="a-BS"></a>有佛出世。<a id="a-BT"></a>名曰应现。<a id="a-BU"></a>佛灭度后。<a id="a-BV"></a>于像法中有一坐禅比丘。<a id="a-BW"></a>独住林中。<a id="a-BX"></a>尔时比丘常患虮虱。<a id="a-BY"></a>而作约言。<a id="a-BZ"></a>我若坐禅汝宜默然。<a id="a-Ba"></a>隐身寂住其虱如法。<a id="a-Bb"></a>于后一时有土蚤来至虱边。<a id="a-Bc"></a>问言。<a id="a-Bd"></a>汝云何身体肌肉肥盛。<a id="a-Be"></a>虱言。<a id="a-Bf"></a>我所依主人常修禅定。<a id="a-Bg"></a>教我饮食时节。<a id="a-Bh"></a>我如法饮食故。<a id="a-Bi"></a>所以身体鲜肥。<a id="a-Bj"></a>蚤言。<a id="a-Bk"></a>我亦欲修习其法。<a id="a-Bl"></a>虱言。<a id="a-Bm"></a>能尔随意。<a id="a-Bn"></a>尔时比丘寻便坐禅。<a id="a-Bo"></a>尔时土蚤闻血肉香即便食啖。<a id="a-Bp"></a>尔时比丘心生苦恼。<a id="a-Bq"></a>即便脱衣以火烧之。<a id="a-Br"></a>佛言。<a id="a-Bs"></a>尔时坐禅比丘者今迦葉是。<a id="a-Bt"></a>尔时土蚤者今提婆达多是。<a id="a-Bu"></a>尔时虱者今我身是。<a id="a-Bv"></a>提婆达多为利养故毁害于我。<a id="a-Bw"></a>乃至今日成佛。<a id="a-Bx"></a>亦为利养出佛身血生入地狱。<a id="a-By"></a>提婆达多常怀恶心毁害如来。<a id="a-Bz"></a>若说其事穷劫不尽。</p>
  <p id="aC0">又杂宝藏经云。<a id="a-C1"></a>佛在迦毗罗卫国入城乞食。<a id="a-C2"></a>到弟孙陀罗难陀舍。<a id="a-C3"></a>会值难陀与妇作庄香涂眉间。<a id="a-C4"></a>闻佛门中欲出外看。<a id="a-C5"></a>妇共要言。<a id="a-C6"></a>出看如来。<a id="a-C7"></a>使我额上庄未干顷便还入来。<a id="a-C8"></a>难陀即出见佛作礼。<a id="a-C9"></a>取钵向舍盛食奉佛。<a id="a-CA"></a>佛不为取过与阿难亦不为取。<a id="a-CB"></a>阿难语言。<a id="a-CC"></a>汝从谁得钵。<a id="a-CD"></a>还与本处。<a id="a-CE"></a>于是持钵诣佛。<a id="a-CF"></a>至尼拘屡精舍。<a id="a-CG"></a>佛即敕剃发师与难陀剃发。<a id="a-CH"></a>难陀不肯。<a id="a-CI"></a>怒拳而语剃发人言。<a id="a-CJ"></a>迦毗罗一切人民。<a id="a-CK"></a>汝今尽可剃其发耶。<a id="a-CL"></a>佛问剃发者。<a id="a-CM"></a>何以不剃。<a id="a-CN"></a>答言。<a id="a-CO"></a>畏故不敢为剃。<a id="a-CP"></a>佛共阿难自至其边。<a id="a-CQ"></a>难陀畏故不敢不剃。<a id="a-CR"></a>虽得剃发常欲还家。<a id="a-CS"></a>佛常将行不能得去。<a id="a-CT"></a>后于一日次当守房。<a id="a-CU"></a>而自欢喜。<a id="a-CV"></a>今真得便可还家去。<a id="a-CW"></a>待佛众僧都去之后。<a id="a-CX"></a>我当还家。<a id="a-CY"></a>佛入城后作是念言。<a id="a-CZ"></a>当为汲水令满澡瓶然后还归。<a id="a-Ca"></a>寻时汲水。<a id="a-Cb"></a>一瓶适满一瓶复翻。<a id="a-Cc"></a>如是经时不能满瓶。<a id="a-Cd"></a>便作是言。<a id="a-Ce"></a>俱不可满。<a id="a-Cf"></a>使诸比丘来还自汲。<a id="a-Cg"></a>我今俱着瓶屋中而去。<a id="a-Ch"></a>适即闭门。<a id="a-Ci"></a>适一扇闭一扇复开。<a id="a-Cj"></a>适闭一户一户复开。<a id="a-Ck"></a>更作是念。<a id="a-Cl"></a>俱不可闭。<a id="a-Cm"></a>且置而去。<a id="a-Cn"></a>纵使失诸比丘衣物。<a id="a-Co"></a>我饶财宝足可偿之。<a id="a-Cp"></a>即出僧房而自思惟佛必从此来。<a id="a-Cq"></a>我则从彼异道而去。<a id="a-Cr"></a>佛知其意亦从异道来。<a id="a-Cs"></a>遥见佛来至大树后藏。<a id="a-Ct"></a>树神举树在虚空中。<a id="a-Cu"></a>露地而立。<a id="a-Cv"></a>佛见难陀将还精舍。<a id="a-Cw"></a>而问之言。<a id="a-Cx"></a>汝念妇耶。<a id="a-Cy"></a>答言。<a id="a-Cz"></a>实尔。<a id="a-D0"></a>即将难陀向阿那波山上。<a id="a-D1"></a>又问难陀。<a id="a-D2"></a>汝妇端正不。<a id="a-D3"></a>答言。<a id="a-D4"></a>端正。<a id="a-D5"></a>山中有一老瞎猕猴。<a id="a-D6"></a>又复问言。<a id="a-D7"></a>汝妇孙陀利面首端正。<a id="a-D8"></a>何如此猕猴耶。<a id="a-D9"></a>难陀懊恼便作念言。<a id="a-DA"></a>我妇端正人中少双。<a id="a-DB"></a>佛今何故以我之妇比瞎猕猴。<a id="a-DC"></a>佛复将至忉利天上。<a id="a-DD"></a>遍诸天宫而共观看。<a id="a-DE"></a>见诸天子与诸天女共相娱乐。<a id="a-DF"></a>见一宫中有五百天。<a id="a-DG"></a>女无有天子。<a id="a-DH"></a>寻来问佛。<a id="a-DI"></a>佛言。<a id="a-DJ"></a>汝自往问。<a id="a-DK"></a>难陀往问。<a id="a-DL"></a>诸宫殿中尽有天子。<a id="a-DM"></a>此中何以独无天子耶。<a id="a-DN"></a>诸女答言。<a id="a-DO"></a>间浮提内佛弟难陀。<a id="a-DP"></a>佛逼使出家。<a id="a-DQ"></a>以出家因缘命终当生于此天宫为我天子。<a id="a-DR"></a>难陀答言。<a id="a-DS"></a>即我身是。<a id="a-DT"></a>便欲即住。<a id="a-DU"></a>天女语言。<a id="a-DV"></a>我等是天。<a id="a-DW"></a>汝今是人。<a id="a-DX"></a>人天路殊。<a id="a-DY"></a>且还舍人寿更生此间。<a id="a-DZ"></a>便可得住。<a id="a-Da"></a>便还佛所以如上事。<a id="a-Db"></a>具白世尊。<a id="a-Dc"></a>佛语难陀。<a id="a-Dd"></a>汝妇端正何如天女。<a id="a-De"></a>难陀答言。<a id="a-Df"></a>比彼天女如瞎猕猴比于我妇。<a id="a-Dg"></a>佛将难陀还阎浮提。<a id="a-Dh"></a>难陀为欲生天故勤加持戒。<a id="a-Di"></a>阿难尔时为说偈言。</p>
  <p id="aDj">譬如羯羊斗　　将前而更却</p>
  <p id="aDk">汝为欲持戒　　其事亦如是</p>
  <p id="aDl">佛将难陀复至地狱。<a id="a-Dm"></a>见诸镬汤悉皆煮人。<a id="a-Dn"></a>唯见一镬炊沸空停。<a id="a-Do"></a>怪其所以而来问佛。<a id="a-Dp"></a>佛告之言。<a id="a-Dq"></a>汝自往问。<a id="a-Dr"></a>难陀即问狱卒言。<a id="a-Ds"></a>诸镬尽皆煮治罪人。<a id="a-Dt"></a>此镬何故空无所煮。<a id="a-Du"></a>答言。<a id="a-Dv"></a>阎浮提内有如来弟子。<a id="a-Dw"></a>名为难陀。<a id="a-Dx"></a>以出家功德当得生天。<a id="a-Dy"></a>以欲罢道因缘之故。<a id="a-Dz"></a>天寿命终堕此地狱。<a id="a-E0"></a>是故我今吹镬而待难陀。<a id="a-E1"></a>难陀闻已恐怖畏狱卒留。<a id="a-E2"></a>即作是言。<a id="a-E3"></a>南无佛陀。<a id="a-E4"></a>南无佛陀。<a id="a-E5"></a>唯愿将我拥护还至阎浮提内。<a id="a-E6"></a>佛语难陀。<a id="a-E7"></a>汝能勤持戒修汝天福不。<a id="a-E8"></a>难陀答言。<a id="a-E9"></a>不用生天。<a id="a-EA"></a>今唯愿我不堕此狱。<a id="a-EB"></a>佛为说法。<a id="a-EC"></a>一七日中成阿罗汉。<a id="a-ED"></a>诸比丘叹言。<a id="a-EE"></a>世尊出世甚奇甚特。<a id="a-EF"></a>佛言。<a id="a-EG"></a>非但今日如是。<a id="a-EH"></a>乃往过去亦复如是。<a id="a-EI"></a>诸比丘言。<a id="a-EJ"></a>过去亦尔。<a id="a-EK"></a>其事云何。<a id="a-EL"></a>请为我说。<a id="a-EM"></a>佛言昔迦尸国王。<a id="a-EN"></a>名曰满面。<a id="a-EO"></a>毗提希国有一淫女端正殊妙。<a id="a-EP"></a>尔时二国常相怨疾。<a id="a-EQ"></a>傍有佞臣向迦尸王叹说。<a id="a-ER"></a>彼国有淫女端正世所希少。<a id="a-ES"></a>王闻是语心生惑着。<a id="a-ET"></a>遣使从索。<a id="a-EU"></a>彼国不与。<a id="a-EV"></a>重遣使言。<a id="a-EW"></a>求暂相见。<a id="a-EX"></a>四五日间还当发遣。<a id="a-EY"></a>时彼国王约敕淫女。<a id="a-EZ"></a>汝之姿态所有伎好。<a id="a-Ea"></a>悉具足备。<a id="a-Eb"></a>使迦尸王惑着于汝。<a id="a-Ec"></a>须臾之间不能远离。<a id="a-Ed"></a>即遣令去。<a id="a-Ee"></a>经四五日寻复唤言。<a id="a-Ef"></a>欲设大祀须得此女。<a id="a-Eg"></a>暂还放来后当更遣。<a id="a-Eh"></a>时迦尸王即遣妇还。<a id="a-Ei"></a>大祀已讫遣使还索。<a id="a-Ej"></a>答言。<a id="a-Ek"></a>明日当遣。<a id="a-El"></a>既至明日亦复不遣。<a id="a-Em"></a>如是妄语经历多日。<a id="a-En"></a>王心惑着单将数人欲往彼国。<a id="a-Eo"></a>诸臣劝谏不肯受用。<a id="a-Ep"></a>时仙人山中有猕猴王。<a id="a-Eq"></a>聪明博达多有所知。<a id="a-Er"></a>其妇适死取一雌猕猴。<a id="a-Es"></a>诸猕猴众皆共嗔呵责。<a id="a-Et"></a>此雌猕猴众所共有。<a id="a-Eu"></a>何缘独当。<a id="a-Ev"></a>时猕猴王将雌猕猴。<a id="a-Ew"></a>走向迦尸国投于王所。<a id="a-Ex"></a>诸猕猴众皆共追逐。<a id="a-Ey"></a>既到城内发屋坏墙不可料理。<a id="a-Ez"></a>迦尸国王语猕猴王言。<a id="a-F0"></a>汝今何不以雌猕猴还诸猕猴。<a id="a-F1"></a>猕猴王言。<a id="a-F2"></a>我妇死去更复无妇。<a id="a-F3"></a>王今云何欲使我归。<a id="a-F4"></a>王语之言。<a id="a-F5"></a>今汝猕猴破乱我国。<a id="a-F6"></a>那得不归。<a id="a-F7"></a>猕猴王言。<a id="a-F8"></a>此事不好耶。<a id="a-F9"></a>王答言。<a id="a-FA"></a>不好。<a id="a-FB"></a>如是再三。<a id="a-FC"></a>王故言不好。<a id="a-FD"></a>猕猴王言。<a id="a-FE"></a>汝宫中有八万四千夫人。<a id="a-FF"></a>汝不爱乐欲至敌国追逐淫女。<a id="a-FG"></a>我今无妇唯取此一。<a id="a-FH"></a>汝言不好。<a id="a-FI"></a>一切万姓视汝而活。<a id="a-FJ"></a>为一淫女云何捐弃国事。<a id="a-FK"></a>大王当知。<a id="a-FL"></a>淫欲之事乐少苦多。<a id="a-FM"></a>犹如逆风而执炽炬。<a id="a-FN"></a>愚者不放必见烧害。<a id="a-FO"></a>欲为不净如彼屎聚。<a id="a-FP"></a>欲现外相薄皮所覆。<a id="a-FQ"></a>欲无反复如屎涂毒蛇。<a id="a-FR"></a>欲如怨贼诈亲附人。<a id="a-FS"></a>欲如假借必当还归。<a id="a-FT"></a>欲为可恶如厕生华。<a id="a-FU"></a>欲如疥痒而向于火搔之转剧。<a id="a-FV"></a>欲如狗啮枯骨涎唾共合谓为有味唇齿破尽不知厌足。<a id="a-FW"></a>欲如渴人饮于碱水逾增其渴。<a id="a-FX"></a>欲如段肉众鸟竞逐。<a id="a-FY"></a>欲如鱼战贪味至死其患甚大。<a id="a-FZ"></a>尔时猕猴王者我身是也。<a id="a-Fa"></a>尔时王者难陀是也。<a id="a-Fb"></a>尔时淫女者孙陀利是也。<a id="a-Fc"></a>我于尔时欲淤泥中拔出难陀。<a id="a-Fd"></a>今亦拔其生死之苦。</p>
  <p id="aFe">未曾有经。<a id="a-Ff"></a>罗睺罗年至九岁出家为沙弥。<a id="a-Fg"></a>王敕豪族诸公王子五十人。<a id="a-Fh"></a>随逐罗睺悉共出家。<a id="a-Fi"></a>舍利弗为和尚。<a id="a-Fj"></a>大目揵连作阿阇梨。<a id="a-Fk"></a>与授十戒。<a id="a-Fl"></a>罗睺母耶轮陀罗为太子妇。<a id="a-Fm"></a>未满三年即舍出家(自余弟子事广繁多不可具述且逐要略疏三五也)沙弥者。<a id="a-Fn"></a>耶舍传云(隋云劳之小者。<a id="a-Fo"></a>以修道为劳也。<a id="a-Fp"></a>又翻息慈。<a id="a-Fq"></a>谓息世染之情以慈济万物也。<a id="a-Fr"></a>又创染佛法俗情犹存。<a id="a-Fs"></a>须息恶行慈)又增一阿含经云。<a id="a-Ft"></a>佛告诸比丘有四姓出家者无复本姓。<a id="a-Fu"></a>但言沙门释迦子。<a id="a-Fv"></a>所以然者。<a id="a-Fw"></a>生由我生。<a id="a-Fx"></a>成由法成。<a id="a-Fy"></a>其犹四大海皆从阿耨泉出。<a id="a-Fz"></a>又弥沙塞律云。<a id="a-G0"></a>汝等比丘。<a id="a-G1"></a>杂类出家。<a id="a-G2"></a>皆舍本姓称释子沙门(沙门者息恶也)又长阿含经云。<a id="a-G3"></a>弥勒出世。<a id="a-G4"></a>诸比丘弟子等亦皆称慈子。<a id="a-G5"></a>如我今弟子称为释子(弥勒者姓也此云慈氏也)观大觉俯应迹均俗典。<a id="a-G6"></a>所以苗裔继哲姻娅重叠。<a id="a-G7"></a>并缘发旷劫故能翼赞灵化。<a id="a-G8"></a>又四河入溟俱名为海。<a id="a-G9"></a>四族归道并号曰释。<a id="a-GA"></a>可谓总彼殊源同乎一味。<a id="a-GB"></a>者矣。</p>
  <p id="aGC">颂曰。</p>
  <p id="aGD">宿祐因熟　　今蒙出度　　弃俗遣尘</p>
  <p id="aGE">超然欣悟　　慧在恬虚　　妙不以数</p>
  <p id="aGF">感时会道　　绝羁缠务　　精勤慕学</p>
  <p id="aGG">服兹甘露　　功业弗坠　　感圣嘉护</p>
  <p id="aGH">肃肃灵仪　　依依神步　　彼我无他</p>
  <p id="aGI">法侣相遇</p>
  <p data-pb></p>
  <h2 id="aGJ">感应缘(略引五验)</h2>
  <p id="aGK">宋沙门智严 宋沙门求那跋摩 宋沙门尼昙辉 宋居士赵习 宋东宫仑二女。</p>
  <p id="aGL">宋京师枳园寺有释智严。<a id="a-GM"></a>西凉州人。<a id="a-GN"></a>弱冠出家。<a id="a-GO"></a>便以精勤著名。<a id="a-GP"></a>游历西国咨受禅法。<a id="a-GQ"></a>博通经论罕所希类。<a id="a-GR"></a>还于西域。<a id="a-GS"></a>所得经论未及译写。<a id="a-GT"></a>到宋元嘉四年。<a id="a-GU"></a>乃共宝云等译出不受别请。<a id="a-GV"></a>分卫自资。<a id="a-GW"></a>道化灵感幽显咸服。<a id="a-GX"></a>有见鬼者云。<a id="a-GY"></a>见西州太社间鬼相语云。<a id="a-GZ"></a>严公至当辟易。<a id="a-Ga"></a>此人未之解。<a id="a-Gb"></a>俄而严至。<a id="a-Gc"></a>聊问姓字果称智严。<a id="a-Gd"></a>默而识之密加礼。<a id="a-Ge"></a>异仪同兰陵萧思话妇刘氏疾病。<a id="a-Gf"></a>常见鬼来呼可骇畏。<a id="a-Gg"></a>时迎严说法。<a id="a-Gh"></a>严始到外堂。<a id="a-Gi"></a>刘氏便见群鬼迸散。<a id="a-Gj"></a>严既进为夫人说经。<a id="a-Gk"></a>疾以之瘳。<a id="a-Gl"></a>因禀五戒一门宗奉。<a id="a-Gm"></a>严清素寡欲随受随施。<a id="a-Gn"></a>少而游方更无滞着。<a id="a-Go"></a>禀性冲退。<a id="a-Gp"></a>不自陈叙。<a id="a-Gq"></a>故虽多美行。<a id="a-Gr"></a>世无得而尽传。<a id="a-Gs"></a>严昔未出家时。<a id="a-Gt"></a>尝受五戒有所亏犯。<a id="a-Gu"></a>后入道受具常疑不得戒。<a id="a-Gv"></a>每以为惧。<a id="a-Gw"></a>积年禅观而不能自了。<a id="a-Gx"></a>遂更泛海重到天竺。<a id="a-Gy"></a>咨诸明达罗汉比丘。<a id="a-Gz"></a>具以事问。<a id="a-H0"></a>罗汉不敢判决。<a id="a-H1"></a>乃为严入定。<a id="a-H2"></a>往兜率宫咨弥勒。<a id="a-H3"></a>弥勒答云。<a id="a-H4"></a>得戒。<a id="a-H5"></a>严大喜。<a id="a-H6"></a>于是步归至罽宾。<a id="a-H7"></a>无疾而死。<a id="a-H8"></a>时年七十有八。<a id="a-H9"></a>彼国凡圣烧身各处。<a id="a-HA"></a>严虽戒操高明。<a id="a-HB"></a>而实行未辩。<a id="a-HC"></a>始移尸向凡僧墓地。<a id="a-HD"></a>而尸重不起。<a id="a-HE"></a>改向圣墓则飘然自轻。<a id="a-HF"></a>严弟子智明智远。<a id="a-HG"></a>故从西来报此征瑞。<a id="a-HH"></a>俱还外国。<a id="a-HI"></a>以此推严信是得道也。<a id="a-HJ"></a>但未知果向中间深浅耳。</p>
  <p id="aHK">宋京师只桓寺有求那跋摩。<a id="a-HL"></a>此云功德铠。<a id="a-HM"></a>本是刹利种。<a id="a-HN"></a>累世为王治在罽宾国。<a id="a-HO"></a>机辩俊达深有大度。<a id="a-HP"></a>仁爱泛博崇德务善。<a id="a-HQ"></a>以宋元嘉八年正月达于建业。<a id="a-HR"></a>文帝引见劳问殷勤。<a id="a-HS"></a>因又言曰。<a id="a-HT"></a>弟子常欲持斋不杀。<a id="a-HU"></a>迫以身拘不获从志。<a id="a-HV"></a>法师既不远万里来化此国。<a id="a-HW"></a>将何以教之。<a id="a-HX"></a>跋摩曰。<a id="a-HY"></a>夫道在心不在事法。<a id="a-HZ"></a>由己非由人。<a id="a-Ha"></a>且帝王与匹夫所修各异。<a id="a-Hb"></a>匹夫身贱名劣言令不威。<a id="a-Hc"></a>若不克己苦躬将何为用。<a id="a-Hd"></a>帝王以四海为家。<a id="a-He"></a>万民为子。<a id="a-Hf"></a>出一嘉言则士女咸悦。<a id="a-Hg"></a>布一善政则人神以和。<a id="a-Hh"></a>刑不夭命。<a id="a-Hi"></a>役无劳力。<a id="a-Hj"></a>则使风雨适时寒暖应节。<a id="a-Hk"></a>百谷滋繁桑麻郁茂。<a id="a-Hl"></a>如此持斋。<a id="a-Hm"></a>斋亦大矣。<a id="a-Hn"></a>不杀戒亦众矣。<a id="a-Ho"></a>宁在阙半日之餐全一禽之命。<a id="a-Hp"></a>然后方为普济耶。<a id="a-Hq"></a>帝乃抚几叹曰。<a id="a-Hr"></a>夫俗人迷于远理。<a id="a-Hs"></a>沙门滞于近教。<a id="a-Ht"></a>迷远理者。<a id="a-Hu"></a>谓至道虚说。<a id="a-Hv"></a>滞近教者。<a id="a-Hw"></a>则拘恋篇章。<a id="a-Hx"></a>至如法师所言。<a id="a-Hy"></a>真谓开悟明达。<a id="a-Hz"></a>可与言论天人之际矣。<a id="a-I0"></a>乃敕住只桓寺供给隆厚。<a id="a-I1"></a>王公英彦莫不宗奉。<a id="a-I2"></a>大翻经论具在高僧传。<a id="a-I3"></a>并文义详允梵汉弗差。<a id="a-I4"></a>时影福寺尼慧果净音等。<a id="a-I5"></a>共请跋摩云。<a id="a-I6"></a>去六年有师子国八尼至京云。<a id="a-I7"></a>宋地先未经有尼。<a id="a-I8"></a>那得二众受戒。<a id="a-I9"></a>恐戒品不全。<a id="a-IA"></a>跋摩云。<a id="a-IB"></a>戒法本在大僧众发。<a id="a-IC"></a>设不本事无妨得戒。<a id="a-ID"></a>如爱道之缘。<a id="a-IE"></a>诸尼又恐年月不满苦欲更受。<a id="a-IF"></a>跋摩称云。<a id="a-IG"></a>善哉。<a id="a-IH"></a>苟欲增明甚助随喜。<a id="a-II"></a>但西国尼年腊未登。<a id="a-IJ"></a>又人不满。<a id="a-IK"></a>且令学宋语。<a id="a-IL"></a>别因西域居士。<a id="a-IM"></a>更请外国尼来足满十数。<a id="a-IN"></a>其年夏在定林下寺安居。<a id="a-IO"></a>时有信者采花布席。<a id="a-IP"></a>唯跋摩所坐花采更鲜。<a id="a-IQ"></a>众咸崇以圣礼。<a id="a-IR"></a>夏竟还只桓。<a id="a-IS"></a>其年九月二十八日。<a id="a-IT"></a>中食未毕。<a id="a-IU"></a>先起还问其弟子。<a id="a-IV"></a>后至奄然已终。<a id="a-IW"></a>春秋六十有五。<a id="a-IX"></a>既终之后即扶坐绳床。<a id="a-IY"></a>颜貌不异似若入定。<a id="a-IZ"></a>道俗赴者千有余人。<a id="a-Ia"></a>并闻香气芬烈。<a id="a-Ib"></a>咸见一物状若龙陀。<a id="a-Ic"></a>可长一丈许。<a id="a-Id"></a>起于尸侧直上冲天。<a id="a-Ie"></a>莫能铭者。<a id="a-If"></a>以香薪阇维香油灌之。<a id="a-Ig"></a>五色焰起氛氲丽空。<a id="a-Ih"></a>四部群集哀声恸天。<a id="a-Ii"></a>悲泣望断不能自胜(又二验出梁高僧传录)</p>
  <p id="aIj">宋尼释昙辉。<a id="a-Ik"></a>蜀郡成都人也。<a id="a-Il"></a>本姓青阳。<a id="a-Im"></a>名曰玉。<a id="a-In"></a>年七岁便乐坐禅。<a id="a-Io"></a>每坐辄得境界意未自了。<a id="a-Ip"></a>亦谓是梦耳。<a id="a-Iq"></a>曾与姊共寝。<a id="a-Ir"></a>夜中入定。<a id="a-Is"></a>姊于屏风角得之。<a id="a-It"></a>身如木石亦无气息。<a id="a-Iu"></a>姊大惊怪唤告家人。<a id="a-Iv"></a>互共抱扶。<a id="a-Iw"></a>至晓不觉。<a id="a-Ix"></a>奔问巫觋。<a id="a-Iy"></a>皆言。<a id="a-Iz"></a>鬼神所凭至年十一有外国禅师畺良耶舍者。<a id="a-J0"></a>来入蜀。<a id="a-J1"></a>辉请咨所见。<a id="a-J2"></a>耶舍尼以辉禅既有分。<a id="a-J3"></a>欲劝化令出家。<a id="a-J4"></a>时辉将嫁已有定日。<a id="a-J5"></a>法育未展闻说其家。<a id="a-J6"></a>潜迎还寺。<a id="a-J7"></a>家既知将逼嫁之。<a id="a-J8"></a>辉遂不肯行。<a id="a-J9"></a>深立言誓。<a id="a-JA"></a>若我道心不果遂被限逼者。<a id="a-JB"></a>便当投火饲虎弃除秽形。<a id="a-JC"></a>愿十方诸佛证见至心。<a id="a-JD"></a>刺史甄法崇信尚正法。<a id="a-JE"></a>闻辉志业迎与相见。<a id="a-JF"></a>并召纲佐及有怀沙门互加难问。<a id="a-JG"></a>辉敷演无屈。<a id="a-JH"></a>坐者叹之。<a id="a-JI"></a>崇乃许离夫家听其入道。<a id="a-JJ"></a>元嘉十九年。<a id="a-JK"></a>临川康王延致广陵寺。</p>
  <p id="aJL">宋淮南赵习。<a id="a-JM"></a>元嘉二十年为卫军府佐。<a id="a-JN"></a>疾病经时忧必不济。<a id="a-JO"></a>常至心归佛。<a id="a-JP"></a>夜梦一人形貌秀异若神人者。<a id="a-JQ"></a>自屋梁上以小裹物及剃刀。<a id="a-JR"></a>授习云。<a id="a-JS"></a>服此药用此刀病必愈。<a id="a-JT"></a>习既惊觉果得刀药焉。<a id="a-JU"></a>登即服药疾除。<a id="a-JV"></a>出家名僧秀。<a id="a-JW"></a>年逾八十乃亡。</p>
  <p id="aJX">宋元嘉元年。<a id="a-JY"></a>东宫仑二女。<a id="a-JZ"></a>姊十岁妹九岁。<a id="a-Ja"></a>里越愚蒙未知经法。<a id="a-Jb"></a>忽其年二月八日。<a id="a-Jc"></a>并失所在。<a id="a-Jd"></a>三日而归。<a id="a-Je"></a>粗说见佛。<a id="a-Jf"></a>至九月十五日又失一旬。<a id="a-Jg"></a>还作外国语。<a id="a-Jh"></a>诵经梵书。<a id="a-Ji"></a>见西域僧便相开解。<a id="a-Jj"></a>明年正月十五日又失。<a id="a-Jk"></a>在田作人见从风上天。<a id="a-Jl"></a>父母哀哭求神鬼。<a id="a-Jm"></a>经月乃返。<a id="a-Jn"></a>剃头为尼被服法衣。<a id="a-Jo"></a>持发而归。<a id="a-Jp"></a>自说见佛及比丘尼。<a id="a-Jq"></a>曰汝宿缘为我弟子。<a id="a-Jr"></a>手摩头发便落。<a id="a-Js"></a>与其法名。<a id="a-Jt"></a>大曰法缘。<a id="a-Ju"></a>小曰法彩。<a id="a-Jv"></a>遣还曰。<a id="a-Jw"></a>可作精舍当与经法。<a id="a-Jx"></a>既达家即除鬼坐立精舍。<a id="a-Jy"></a>旦夕礼诵。<a id="a-Jz"></a>每现五色光流泛峰岭。<a id="a-K0"></a>自此容止音调诠正有法。<a id="a-K1"></a>上京风规不能过也。<a id="a-K2"></a>刺史韦朗孔默等。<a id="a-K3"></a>皆迎敬异云(右此三验出冥祥记)</p>
 </body>
</html>