<!doctype html>
<html id="z3IBWkm1Rr" data-ver="1533">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第九十二</h1>
  <h2 id="a2">利害篇第九十二(此有二部)</h2>
  <h2 id="a3">述意部第一</h2>
  <p id="a4">夫三界含识四生禀命。<a id="a-5"></a>六情攀缘七识结业。<a id="a-6"></a>欲火所烧贪心难满。<a id="a-7"></a>事等驶河作同沃焦。<a id="a-8"></a>故以尺波寸影。<a id="a-9"></a>大力所不能驻。<a id="a-A"></a>月御日车雄才莫之能遏。<a id="a-B"></a>其间饮苦餐毒抱痛。<a id="a-C"></a>衔悲身口为十使所。<a id="a-D"></a>由意思乃为八疵之。<a id="a-E"></a>主皆为爱着。<a id="a-F"></a>妻子财色拘。<a id="a-G"></a>靽致使无始至今常受八苦。<a id="a-H"></a>自作教他相续不绝。<a id="a-I"></a>见善不赞闻恶随喜。<a id="a-J"></a>焚林涸泽走犬扬鹰穷郑卫之响。<a id="a-K"></a>极甘旨之味。<a id="a-L"></a>戏笑为恶儵忽成非。<a id="a-M"></a>侮慢形像陵践塔寺。<a id="a-N"></a>不敬方等毁离和合。<a id="a-O"></a>自定权衡弃他斗斛。<a id="a-P"></a>愧心负理惭谢欺亲。<a id="a-Q"></a>虽七尺非他方寸在我。<a id="a-R"></a>而能惺其情性在人未易。<a id="a-S"></a>恣此心口众罪所集。<a id="a-T"></a>并愿道俗各运丹诚。<a id="a-U"></a>洗荡邪贪永离欲火。<a id="a-V"></a>身口清净行愿具足。<a id="a-W"></a>消三障业朗三达智。<a id="a-X"></a>五眼六通得意自在。<a id="a-Y"></a>五盖六尘于兹永绝也。</p>
  <p data-pb></p>
  <h2 id="aZ">引证部第二</h2>
  <p id="aa">如大庄严论云。<a id="a-b"></a>佛言。<a id="a-c"></a>我昔曾闻。<a id="a-d"></a>有一比丘。<a id="a-e"></a>在一国中城邑聚落竞共供养。<a id="a-f"></a>同出家者憎嫉诽谤。<a id="a-g"></a>比丘弟子。<a id="a-h"></a>闻是诽谤。<a id="a-i"></a>白其师言。<a id="a-j"></a>某甲比丘诽谤和尚。<a id="a-k"></a>时彼和尚闻是语已。<a id="a-l"></a>即唤谤者。<a id="a-m"></a>善言慰喻以衣与之。<a id="a-n"></a>诸弟子等白其师言。<a id="a-o"></a>彼诽谤人是我之怨。<a id="a-p"></a>云何和尚慰喻与衣。<a id="a-q"></a>师答之言彼诽谤者。<a id="a-r"></a>于我有恩。<a id="a-s"></a>应当供养。<a id="a-t"></a>即说偈言。</p>
  <p id="au">如雹害禾谷　　有人能遮断</p>
  <p id="av">田主甚欢喜　　报之以财帛</p>
  <p id="aw">彼谤是亲厚　　不名为怨家</p>
  <p id="ax">遮我利养雹　　我应报其恩</p>
  <p id="ay">如彼提婆达　　利养雹所害</p>
  <p id="az">由其贪着故　　善法无毫厘</p>
  <p id="a10">如以毛绳戮　　皮断肉骨坏</p>
  <p id="a11">髓断及尔心　　利养过毛绳</p>
  <p id="a12">绝于持戒皮　　能破禅定肉</p>
  <p id="a13">析于智慧骨　　灭妙善心髓</p>
  <p id="a14">由贪利养故　　不乐闲静处</p>
  <p id="a15">心常缘利养　　昼夜不休息</p>
  <p id="a16">又杂宝藏经云。<a id="a-17"></a>尔时阿阇世王。<a id="a-18"></a>为提婆达多日送五百釜饭。<a id="a-19"></a>多得利养。<a id="a-1A"></a>诸比丘皆白世尊知。<a id="a-1B"></a>佛言。<a id="a-1C"></a>比丘莫羡提婆得利养事。<a id="a-1D"></a>即说偈言。</p>
  <p id="a1E">芭蕉生实苦　　芦竹[竺-二+韋]亦然</p>
  <p id="a1F">駏驉怀妊死　　骡驴亦复然</p>
  <p id="a1G">愚贪利养害　　智者所嗤笑</p>
  <p id="a1H">是故佛语比丘。<a id="a-1I"></a>利养者是大灾害。<a id="a-1J"></a>能作障难。<a id="a-1K"></a>乃至罗汉亦为利养之所障难。<a id="a-1L"></a>比丘问言。<a id="a-1M"></a>此能作何障。<a id="a-1N"></a>佛言。<a id="a-1O"></a>利养之害。<a id="a-1P"></a>能破皮破肉破骨破髓。<a id="a-1Q"></a>为破净戒之皮。<a id="a-1R"></a>禅定之肉。<a id="a-1S"></a>智慧之骨。<a id="a-1T"></a>微妙善心之髓。</p>
  <p id="a1U">又百喻经云。<a id="a-1V"></a>昔有婆罗门。<a id="a-1W"></a>自谓多知无不明达。<a id="a-1X"></a>欲显其德。<a id="a-1Y"></a>遂至他国。<a id="a-1Z"></a>抱儿而哭。<a id="a-1a"></a>有人问言。<a id="a-1b"></a>汝何故哭。<a id="a-1c"></a>婆罗门言。<a id="a-1d"></a>今此小儿七日当死。<a id="a-1e"></a>愍其夭伤以是哭耳。<a id="a-1f"></a>时人语言。<a id="a-1g"></a>人命难知计算喜错。<a id="a-1h"></a>或能不死何为见哭。<a id="a-1i"></a>婆罗门言。<a id="a-1j"></a>日月可暗。<a id="a-1k"></a>星宿可落。<a id="a-1l"></a>我之所记。<a id="a-1m"></a>终无违失。<a id="a-1n"></a>为名利故。<a id="a-1o"></a>至七日头。<a id="a-1p"></a>自杀其子。<a id="a-1q"></a>以证己说。<a id="a-1r"></a>时诸世人却后七日。<a id="a-1s"></a>闻其儿死咸皆叹言。<a id="a-1t"></a>真是智者。<a id="a-1u"></a>所言不错。<a id="a-1v"></a>心生信服悉来致敬。<a id="a-1w"></a>犹如佛之四辈弟子。<a id="a-1x"></a>为利养故自称得道。<a id="a-1y"></a>有愚人法杀善法子。<a id="a-1z"></a>诈现慈德。<a id="a-20"></a>故使将来受苦无穷。<a id="a-21"></a>如婆罗门为验己言杀子惑世。</p>
  <p id="a22">又百喻经云。<a id="a-23"></a>昔有一人。<a id="a-24"></a>其妇端正唯有鼻丑。<a id="a-25"></a>其夫出外见他妇女。<a id="a-26"></a>面貌端正其鼻甚好。<a id="a-27"></a>便截他鼻持来归家。<a id="a-28"></a>急唤其妇。<a id="a-29"></a>汝速出来。<a id="a-2A"></a>与汝好鼻。<a id="a-2B"></a>即割其鼻。<a id="a-2C"></a>以他鼻着。<a id="a-2D"></a>既不相着。<a id="a-2E"></a>复失其鼻。<a id="a-2F"></a>唐使其妇受大苦痛。<a id="a-2G"></a>世间愚人亦复如是。<a id="a-2H"></a>闻他宿旧沙门有大名德为人恭敬得大利养。<a id="a-2I"></a>便自假称妄言有德。<a id="a-2J"></a>既失其利后伤其行。<a id="a-2K"></a>如截他鼻徒自伤损。<a id="a-2L"></a>世间愚人亦复如是。</p>
  <p id="a2M">又百喻经云。<a id="a-2N"></a>往有商人。<a id="a-2O"></a>贷他半钱久不得偿。<a id="a-2P"></a>即便往债。<a id="a-2Q"></a>前有大河。<a id="a-2R"></a>雇他两钱然后得度。<a id="a-2S"></a>到彼往债竟不见得。<a id="a-2T"></a>来还度河。<a id="a-2U"></a>复雇两钱。<a id="a-2V"></a>为半钱债而失四钱。<a id="a-2W"></a>兼有道路疲劳之困。<a id="a-2X"></a>所债甚少所失极多。<a id="a-2Y"></a>果被众人之所怪笑。<a id="a-2Z"></a>世人亦尔。<a id="a-2a"></a>求少名利致毁大行。<a id="a-2b"></a>苟容己身不顾礼义。<a id="a-2c"></a>现受恶名后得苦报。</p>
  <p id="a2d">又增一阿含经云。<a id="a-2e"></a>世尊告诸比丘。<a id="a-2f"></a>有人似师子者。<a id="a-2g"></a>有似羊者。<a id="a-2h"></a>云何似师子者。<a id="a-2i"></a>或有人得供养衣食等。<a id="a-2j"></a>便自食啖不起染着之心。<a id="a-2k"></a>设不得利养。<a id="a-2l"></a>不起乱念。<a id="a-2m"></a>无增减心。<a id="a-2n"></a>犹如师子王食啖小畜不生好恶染着之心。<a id="a-2o"></a>云何似羊。<a id="a-2p"></a>犹如有人受人供养便自食啖起染着心。<a id="a-2q"></a>不知恶道而自贡高。<a id="a-2r"></a>犹如群羊有一羊出群已诣大粪聚。<a id="a-2s"></a>饱食屎已还至羊群。<a id="a-2t"></a>而自贡高。<a id="a-2u"></a>我得好食。<a id="a-2v"></a>诸羊不得。<a id="a-2w"></a>是故比丘。<a id="a-2x"></a>当学师子王。<a id="a-2y"></a>莫如食粪羊也。</p>
  <p id="a2z">又毗尼母经云。<a id="a-30"></a>若有比丘。<a id="a-31"></a>于好于恶心生平等。<a id="a-32"></a>见他得利如己所得心生随喜。<a id="a-33"></a>如此比丘堪为世人作师。<a id="a-34"></a>迦葉入聚落时。<a id="a-35"></a>不碍不缚不取。<a id="a-36"></a>欲得利者求利。<a id="a-37"></a>欲得福者求福。<a id="a-38"></a>如自己得利欢喜。<a id="a-39"></a>亦复同之。<a id="a-3A"></a>如毛空中转。<a id="a-3B"></a>无碍无系缚。</p>
  <p id="a3C">若善入聚落　　衰利心平等</p>
  <p id="a3D">同梵共入众　　不生嫉妒心</p>
  <p id="a3E">汝所亲识舍　　无别新旧处</p>
  <p id="a3F">是名师行法</p>
  <p id="a3G">又佛藏经云。<a id="a-3H"></a>舍利弗。<a id="a-3I"></a>汝今一心善听。<a id="a-3J"></a>我当语汝。<a id="a-3K"></a>若有一心行道比丘。<a id="a-3L"></a>千亿天神皆共同心。<a id="a-3M"></a>以诸乐具欲共供养。<a id="a-3N"></a>舍利弗。<a id="a-3O"></a>诸人供养坐禅比丘不及天神。<a id="a-3P"></a>是故舍利弗。<a id="a-3Q"></a>汝勿忧念不得自供养。<a id="a-3R"></a>又云。<a id="a-3S"></a>或有比丘。<a id="a-3T"></a>因以我法出家受戒。<a id="a-3U"></a>于此法中勤行精进。<a id="a-3V"></a>虽天神诸人不念。<a id="a-3W"></a>但能一心精进行道者。<a id="a-3X"></a>终亦不念衣食所须。<a id="a-3Y"></a>所以者何。<a id="a-3Z"></a>如来福藏无量难尽。<a id="a-3a"></a>舍利弗。<a id="a-3b"></a>设使一切世间人皆共出家随顺法行。<a id="a-3c"></a>于白毫相百千亿分不尽其一。<a id="a-3d"></a>舍利弗。<a id="a-3e"></a>如来如是无量福德。<a id="a-3f"></a>若诸比丘所得饮食。<a id="a-3g"></a>及所须物趣得皆足。<a id="a-3h"></a>舍利弗。<a id="a-3i"></a>是故比丘应如是念。<a id="a-3j"></a>不应于所须物行诸邪命恶法。</p>
  <p id="a3k">又迦葉经云。<a id="a-3l"></a>时五百比丘云。<a id="a-3m"></a>我等不能精进。<a id="a-3n"></a>恐不能消信施供养。<a id="a-3o"></a>请乞归俗。<a id="a-3p"></a>文殊师利菩萨赞言。<a id="a-3q"></a>若不能消信施之食。<a id="a-3r"></a>宁可一日数百归俗。<a id="a-3s"></a>不应一日破戒受人信施。<a id="a-3t"></a>尔时世尊告文殊师利菩萨言。<a id="a-3u"></a>善男子。<a id="a-3v"></a>若有修禅解脱者。<a id="a-3w"></a>我听彼人受信施食。</p>
  <p id="a3x">又僧护经云。<a id="a-3y"></a>尔时舍卫国中有五百商人。<a id="a-3z"></a>共立誓言。<a id="a-40"></a>欲入大海。<a id="a-41"></a>商人共议求觅法师将入大海。<a id="a-42"></a>时闻法利可得往还。<a id="a-43"></a>众中有一长者。<a id="a-44"></a>告诸商人。<a id="a-45"></a>我有门师名曰僧护。<a id="a-46"></a>可请为师。<a id="a-47"></a>辩才多智。<a id="a-48"></a>甚能说法。<a id="a-49"></a>时诸商人往到僧护所。<a id="a-4A"></a>头面作礼。<a id="a-4B"></a>白言。<a id="a-4C"></a>我等欲入大海。<a id="a-4D"></a>今请大德作说法师。<a id="a-4E"></a>我等闻法可得往还。<a id="a-4F"></a>僧护答曰。<a id="a-4G"></a>可白和尚舍利弗。<a id="a-4H"></a>商人受教往白。<a id="a-4I"></a>舍利弗言。<a id="a-4J"></a>可共问佛。<a id="a-4K"></a>时舍利弗及僧护。<a id="a-4L"></a>将诸商人诣佛礼已。<a id="a-4M"></a>具白所由。<a id="a-4N"></a>尔时世尊知僧护比丘广度众生。<a id="a-4O"></a>即便听许。<a id="a-4P"></a>时诸商人踊跃欢喜。<a id="a-4Q"></a>即与僧护法师俱入大海。<a id="a-4R"></a>未至宝所。<a id="a-4S"></a>龙王捉住。<a id="a-4T"></a>时诸商人甚大惊怖。<a id="a-4U"></a>胡跪合掌而仰问言。<a id="a-4V"></a>是何神祇而捉船住。<a id="a-4W"></a>若欲所须应现身形。<a id="a-4X"></a>尔时龙王忽然现身。<a id="a-4Y"></a>时诸商人即便问曰。<a id="a-4Z"></a>欲何所索。<a id="a-4a"></a>龙王答曰。<a id="a-4b"></a>以此僧护比丘与我。<a id="a-4c"></a>商人答曰。<a id="a-4d"></a>从佛世尊及舍利弗所。<a id="a-4e"></a>而请将来。<a id="a-4f"></a>云何得与龙王答曰。<a id="a-4g"></a>若不与我尽没杀汝。<a id="a-4h"></a>时诸商人即大惊怖。<a id="a-4i"></a>寻自思惟。<a id="a-4j"></a>曾于佛所闻如是偈言。</p>
  <p id="a4k">为护一家　　宁舍一人　　为护一村</p>
  <p id="a4l">宁舍一家　　为护一国　　宁舍一村</p>
  <p id="a4m">为护身命　　宁舍国财</p>
  <p id="a4n">时诸商人俯仰不已。<a id="a-4o"></a>将僧护比丘舍与龙王。<a id="a-4p"></a>龙王欢喜将诣宫中。<a id="a-4q"></a>尔时龙王即以四龙聪明智慧者。<a id="a-4r"></a>作僧护弟子。<a id="a-4s"></a>龙王白言。<a id="a-4t"></a>尊者为我教此四龙各一阿含。<a id="a-4u"></a>第一龙者。<a id="a-4v"></a>教增一阿含。<a id="a-4w"></a>第二龙者。<a id="a-4x"></a>教中阿含。<a id="a-4y"></a>第三龙者。<a id="a-4z"></a>教杂阿含。<a id="a-50"></a>第四龙者。<a id="a-51"></a>教长阿含。<a id="a-52"></a>僧护答曰。<a id="a-53"></a>可尔。<a id="a-54"></a>僧护即教第一龙者。<a id="a-55"></a>默然听受。<a id="a-56"></a>第二龙者。<a id="a-57"></a>眠目口诵。<a id="a-58"></a>第三龙者。<a id="a-59"></a>回顾听受。<a id="a-5A"></a>第四龙者。<a id="a-5B"></a>远住听受。<a id="a-5C"></a>此四龙子聪明智慧。<a id="a-5D"></a>于六月中诵四阿含。<a id="a-5E"></a>领在心怀尽无遗余。<a id="a-5F"></a>时大龙王诣僧护所。<a id="a-5G"></a>拜跪问讯不愁闷耶。<a id="a-5H"></a>僧护答曰。<a id="a-5I"></a>甚大愁闷。<a id="a-5J"></a>龙王问曰。<a id="a-5K"></a>何故愁闷。<a id="a-5L"></a>僧护答曰。<a id="a-5M"></a>受持法者要须轨则。<a id="a-5N"></a>此诸龙等在畜生道无轨则心。<a id="a-5O"></a>不如佛法受持诵习。<a id="a-5P"></a>龙王白言。<a id="a-5Q"></a>大德不言呵诸龙等。<a id="a-5R"></a>所以者何。<a id="a-5S"></a>以护师命故作此听。<a id="a-5T"></a>龙有四毒。<a id="a-5U"></a>不得如法受持读诵。<a id="a-5V"></a>何以故。<a id="a-5W"></a>初默受者。<a id="a-5X"></a>以声毒故。<a id="a-5Y"></a>不得如法。<a id="a-5Z"></a>若出声者。<a id="a-5a"></a>必害师命。<a id="a-5b"></a>是故默然而受。<a id="a-5c"></a>第二闭目受者。<a id="a-5d"></a>以见毒故。<a id="a-5e"></a>不得如法。<a id="a-5f"></a>若见师者必害师命。<a id="a-5g"></a>是故闭目而受。<a id="a-5h"></a>第三回顾受者。<a id="a-5i"></a>以气毒故。<a id="a-5j"></a>不得如法。<a id="a-5k"></a>若气嘘师必害师命。<a id="a-5l"></a>是以回顾而受。<a id="a-5m"></a>第四远住受者。<a id="a-5n"></a>以触毒故。<a id="a-5o"></a>不得如法。<a id="a-5p"></a>若身触师必害师命。<a id="a-5q"></a>是以远住而受。<a id="a-5r"></a>时诸商人采宝回还。<a id="a-5s"></a>至失师处。<a id="a-5t"></a>共相谓言。<a id="a-5u"></a>我等本时于此失师。<a id="a-5v"></a>今若还到佛所。<a id="a-5w"></a>舍利弗目连诸尊者等。<a id="a-5x"></a>若问于我僧护法师何在。<a id="a-5y"></a>当以何答。<a id="a-5z"></a>尔时龙王知商人还。<a id="a-60"></a>即持僧护来付商人。<a id="a-61"></a>告商人曰。<a id="a-62"></a>此是汝师僧护比丘。<a id="a-63"></a>时诸商人踊跃欢喜。<a id="a-64"></a>平安得出。</p>
  <p id="a65">尔时僧护问诸商人曰。<a id="a-66"></a>水陆二道从何道去。<a id="a-67"></a>商人白言。<a id="a-68"></a>水道甚远径过六月。<a id="a-69"></a>粮食将尽不可得达。<a id="a-6A"></a>即共详议从陆道去。<a id="a-6B"></a>于中路宿。<a id="a-6C"></a>僧护告商人曰。<a id="a-6D"></a>要离众宿。<a id="a-6E"></a>汝等夜发高声唤我。<a id="a-6F"></a>商人敬诺。<a id="a-6G"></a>僧护出众夜宿坐禅。<a id="a-6H"></a>中夜眠息。<a id="a-6I"></a>商人夜发迭互相唤。<a id="a-6J"></a>僧护不觉即便舍去。<a id="a-6K"></a>夜势将尽大风雨起。<a id="a-6L"></a>僧护始寤。<a id="a-6M"></a>扬声大唤。<a id="a-6N"></a>竟无应者。<a id="a-6O"></a>心口念言。<a id="a-6P"></a>此便大罪伴弃我去。</p>
  <p id="a6Q">尔时僧护失伴独去。<a id="a-6R"></a>涉路未远闻揵稚声。<a id="a-6S"></a>寻声向寺。<a id="a-6T"></a>路值一人。<a id="a-6U"></a>即便问曰。<a id="a-6V"></a>何因缘故打揵稚声。<a id="a-6W"></a>其人答曰。<a id="a-6X"></a>入温室浴。<a id="a-6Y"></a>僧护念言。<a id="a-6Z"></a>我从远来可就僧浴。<a id="a-6a"></a>即入僧房见诸人等。<a id="a-6b"></a>状似众僧。<a id="a-6c"></a>共入温室。<a id="a-6d"></a>见诸浴具衣瓶瓨器。<a id="a-6e"></a>浴室尽皆火然。<a id="a-6f"></a>尔时僧众共入温室入已火然。<a id="a-6g"></a>筋肉消尽骨如焦炷。<a id="a-6h"></a>僧护惊怖问诸比丘。<a id="a-6i"></a>汝是何人。<a id="a-6j"></a>比丘答言。<a id="a-6k"></a>阎浮提人。<a id="a-6l"></a>为性难信。<a id="a-6m"></a>汝到佛所便可问佛。<a id="a-6n"></a>即便惊怖舍寺逃走。<a id="a-6o"></a>进路未远。<a id="a-6p"></a>复值一寺。<a id="a-6q"></a>其寺严博。<a id="a-6r"></a>殊丽精好。<a id="a-6s"></a>亦闻稚声。<a id="a-6t"></a>复见比丘。<a id="a-6u"></a>即便问言。<a id="a-6v"></a>何因打稚声。<a id="a-6w"></a>比丘答言。<a id="a-6x"></a>众僧食饭。<a id="a-6y"></a>寻自思惟。<a id="a-6z"></a>我今远来甚成饥乏。<a id="a-70"></a>亦须饭食。<a id="a-71"></a>入僧坊已。<a id="a-72"></a>见僧和集食器敷具悉皆火然。<a id="a-73"></a>人及房舍尽皆火然。<a id="a-74"></a>如前不异。<a id="a-75"></a>僧护问言。<a id="a-76"></a>汝是何人。<a id="a-77"></a>其人答言。<a id="a-78"></a>更不异前。<a id="a-79"></a>僧护惊怖更疾舍去。<a id="a-7A"></a>进路未远复值一寺。<a id="a-7B"></a>其寺严丽更不异前。<a id="a-7C"></a>入僧房已。<a id="a-7D"></a>复见诸比丘坐于火床。<a id="a-7E"></a>互相抓搔。<a id="a-7F"></a>肉尽筋出。<a id="a-7G"></a>五藏骨髓亦如焦炷。<a id="a-7H"></a>僧护问曰。<a id="a-7I"></a>汝是何人。<a id="a-7J"></a>比丘答言。<a id="a-7K"></a>阎浮提人。<a id="a-7L"></a>为性难信。<a id="a-7M"></a>汝到佛所便可问佛。<a id="a-7N"></a>僧护惊怖复疾舍去。<a id="a-7O"></a>进路未远复值一寺。<a id="a-7P"></a>如是入寺。<a id="a-7Q"></a>见诸众僧共坐而食。<a id="a-7R"></a>诸比丘言。<a id="a-7S"></a>汝今出去。<a id="a-7T"></a>僧护躇蹰未及出去。<a id="a-7U"></a>见诸比丘钵中唯是人粪热沸涌出。<a id="a-7V"></a>时诸比丘皆悉食啖。<a id="a-7W"></a>食已火然。<a id="a-7X"></a>咽喉五藏。<a id="a-7Y"></a>皆成烟焰。<a id="a-7Z"></a>流下直过。<a id="a-7a"></a>见已惊怖复疾而去。<a id="a-7b"></a>其去未远复见一寺。<a id="a-7c"></a>其寺严丽如前不异。<a id="a-7d"></a>即入僧房见诸比丘手把铁椎互相棒打。<a id="a-7e"></a>摧碎如尘。<a id="a-7f"></a>见已惊怖复更进路。<a id="a-7g"></a>其去未远复见一寺。<a id="a-7h"></a>其寺严好亦不异前。<a id="a-7i"></a>于前即入僧房闻揵稚声。<a id="a-7j"></a>僧护问曰。<a id="a-7k"></a>何故揵稚。<a id="a-7l"></a>诸比丘答言。<a id="a-7m"></a>欲饮甜浆。<a id="a-7n"></a>僧护即自念言。<a id="a-7o"></a>我今渴乏须饮甜浆。<a id="a-7p"></a>即入众中见诸食器床卧敷具。<a id="a-7q"></a>诸比丘等互相骂辱。<a id="a-7r"></a>诸食器中盛满融铜。<a id="a-7s"></a>诸比丘等皆共饮啖。<a id="a-7t"></a>食已火然咽喉五藏。<a id="a-7u"></a>皆成炭火。<a id="a-7v"></a>流下直过。<a id="a-7w"></a>见已惊怖进路而去。<a id="a-7x"></a>其去不远见大肉地。<a id="a-7y"></a>其火焰炽噭声号疼。<a id="a-7z"></a>苦楚难忍。<a id="a-80"></a>见已惊怖进路而去。<a id="a-81"></a>其去未远复见大地。<a id="a-82"></a>如前无异。<a id="a-83"></a>复更前进见大肉瓮。<a id="a-84"></a>尽皆火然。<a id="a-85"></a>熬疼难忍。<a id="a-86"></a>如前无异。<a id="a-87"></a>复更前进亦见肉瓮。<a id="a-88"></a>尽皆火然。<a id="a-89"></a>如前无异。<a id="a-8A"></a>复更前进见一肉瓶。<a id="a-8B"></a>其火焰炽。<a id="a-8C"></a>噭声号苦毒痛难忍。<a id="a-8D"></a>复更前进见一肉瓶。<a id="a-8E"></a>其火焰炽如前不异。<a id="a-8F"></a>复更前进见大肉泉。<a id="a-8G"></a>其火焰炽烂皮涌沸。<a id="a-8H"></a>苦声楚毒亦不异前。<a id="a-8I"></a>见已惊怖。<a id="a-8J"></a>复更前进。<a id="a-8K"></a>进路未远见一大肉瓮。<a id="a-8L"></a>其火焰炽苦事如前。<a id="a-8M"></a>复更前进见一比丘。<a id="a-8N"></a>手捉利刀而自劓鼻。<a id="a-8O"></a>劓已复生。<a id="a-8P"></a>生已复劓。<a id="a-8Q"></a>终而复始。<a id="a-8R"></a>无有休息。<a id="a-8S"></a>复更前进如前不异。<a id="a-8T"></a>复更前进见一比丘。<a id="a-8U"></a>水中独立。<a id="a-8V"></a>口自唱言水水不息。<a id="a-8W"></a>而受苦毒。<a id="a-8X"></a>复更前进见一比丘。<a id="a-8Y"></a>在铁刺园中立铁刺上。<a id="a-8Z"></a>苦声号噭亦不异前。<a id="a-8a"></a>复更前进见一肉厅。<a id="a-8b"></a>其火焰炽。<a id="a-8c"></a>苦声号噭与前无异。<a id="a-8d"></a>复更前进见一肉橛。<a id="a-8e"></a>形如象牙。<a id="a-8f"></a>其火焰炽。<a id="a-8g"></a>受苦如前。<a id="a-8h"></a>复更前进见一[馬*(壹-豆+石)]驼。<a id="a-8i"></a>火烧身体。<a id="a-8j"></a>苦声号噭亦不异前。<a id="a-8k"></a>复更前进见马一匹。<a id="a-8l"></a>火烧身体。<a id="a-8m"></a>苦痛号噭亦不异前。<a id="a-8n"></a>复更前进见一白象。<a id="a-8o"></a>炽火烧身。<a id="a-8p"></a>苦不异前。<a id="a-8q"></a>复更前进见一驴身。<a id="a-8r"></a>猛火烧身苦不异前。<a id="a-8s"></a>复更前进见一羝羊。<a id="a-8t"></a>猛火烧身苦不异前。<a id="a-8u"></a>复更前进见一肉台。<a id="a-8v"></a>大火焰炽。<a id="a-8w"></a>苦不异前。<a id="a-8x"></a>复更前进见一肉台。<a id="a-8y"></a>如前不异。<a id="a-8z"></a>复更前进见一肉房。<a id="a-90"></a>猛火烧身。<a id="a-91"></a>苦声号噭亦不异前。<a id="a-92"></a>复更前进见一肉床。<a id="a-93"></a>苦火烧身亦不异前。<a id="a-94"></a>复更前进见一肉称。<a id="a-95"></a>火烧申缩。<a id="a-96"></a>苦不异前。<a id="a-97"></a>复更前进见一肉拘执。<a id="a-98"></a>火烧申缩。<a id="a-99"></a>苦不异前。<a id="a-9A"></a>复更前进见一肉绳床。<a id="a-9B"></a>火烧受苦。<a id="a-9C"></a>亦不异前。<a id="a-9D"></a>复更前进见一肉壁。<a id="a-9E"></a>火烧摇动苦不异前。<a id="a-9F"></a>复更前进见一厕井。<a id="a-9G"></a>屎尿涌沸苦不异前。<a id="a-9H"></a>复更前进见一高座。<a id="a-9I"></a>上有比丘摄心端坐。<a id="a-9J"></a>猛火焚烧苦声如前。<a id="a-9K"></a>复更前进更见一高座。<a id="a-9L"></a>受苦皆上亦不异前。<a id="a-9M"></a>复更前进见肉揵稚。<a id="a-9N"></a>火烧苦声亦不异前。<a id="a-9O"></a>复更前进见肉胡岐支。<a id="a-9P"></a>胡名拘修罗。<a id="a-9Q"></a>猛火烧身受苦如前。<a id="a-9R"></a>复更前进见一肉山。<a id="a-9S"></a>火烧烂臭振动号吼。<a id="a-9T"></a>苦不异前。<a id="a-9U"></a>复更前进见须曼那华树。<a id="a-9V"></a>火烧受苦亦不异前。<a id="a-9W"></a>复更前进见一肉华树。<a id="a-9X"></a>火烧出声。<a id="a-9Y"></a>苦不异前。<a id="a-9Z"></a>复更前进见肉果树。<a id="a-9a"></a>火烧苦声亦不异前。<a id="a-9b"></a>复更前进见一肉树。<a id="a-9c"></a>火烧受苦亦不异前。<a id="a-9d"></a>复更前进见一肉柱。<a id="a-9e"></a>火烧受苦亦不异前。<a id="a-9f"></a>复更前进见一肉柱。<a id="a-9g"></a>狱卒斧斫。<a id="a-9h"></a>受苦如前。<a id="a-9i"></a>复更前进见十四肉树。<a id="a-9j"></a>火烧受苦亦不异前。<a id="a-9k"></a>复更前进见二比丘。<a id="a-9l"></a>以拳相打头脑破裂。<a id="a-9m"></a>脓血流出。<a id="a-9n"></a>消已还生。<a id="a-9o"></a>终而复始。<a id="a-9p"></a>苦不休息。<a id="a-9q"></a>僧护比丘出更前进见二沙弥。<a id="a-9r"></a>眠卧相抱。<a id="a-9s"></a>猛火烧身。<a id="a-9t"></a>苦不休息。<a id="a-9u"></a>僧护比丘见已惊怖。<a id="a-9v"></a>问沙弥言。<a id="a-9w"></a>汝是何人受如是苦。<a id="a-9x"></a>沙弥答言。<a id="a-9y"></a>阎浮提人受性难信。<a id="a-9z"></a>汝到世尊所便可问佛。<a id="a-A0"></a>见已惊怖。<a id="a-A1"></a>复更前进。<a id="a-A2"></a>在路遥见林树荣茂可乐往趣。<a id="a-A3"></a>入林见五百仙人游止林间。<a id="a-A4"></a>仙人见僧护比丘驰散避去。<a id="a-A5"></a>共相谓言。<a id="a-A6"></a>释迦弟子污我等园。<a id="a-A7"></a>僧护比丘从仙人借树。<a id="a-A8"></a>寄止一宿。<a id="a-A9"></a>明当早去。<a id="a-AA"></a>仙人众中第一上座。<a id="a-AB"></a>大有慈悲。<a id="a-AC"></a>敕诸小仙。<a id="a-AD"></a>借沙门树。<a id="a-AE"></a>僧护即得一树。<a id="a-AF"></a>于其树下敷尼师檀。<a id="a-AG"></a>跏趺而坐。<a id="a-AH"></a>于初夜中伏灭五盖。<a id="a-AI"></a>中夜眠息。<a id="a-AJ"></a>后夜端坐。<a id="a-AK"></a>高声作呗。<a id="a-AL"></a>时诸仙人闻作呗声。<a id="a-AM"></a>寤解性空证不还果。<a id="a-AN"></a>见法欢喜。<a id="a-AO"></a>诣沙门所头面作礼。<a id="a-AP"></a>请祈沙门受三归依。<a id="a-AQ"></a>于佛法中求欲出家。<a id="a-AR"></a>尔时僧护即度仙人。<a id="a-AS"></a>如法出家教修禅法。<a id="a-AT"></a>不久得定证罗汉果。<a id="a-AU"></a>如旃檀林自相围绕。<a id="a-AV"></a>得道比丘贤圣为众。</p>
  <p id="aAW">尔时僧护比丘与诸弟子。<a id="a-AX"></a>共诣只桓精舍。<a id="a-AY"></a>到于佛所。<a id="a-AZ"></a>头面礼足。<a id="a-Aa"></a>却住一面。<a id="a-Ab"></a>尔时世尊慰劳诸比丘。<a id="a-Ac"></a>汝等行路不疲苦耶。<a id="a-Ad"></a>乞食易得不。<a id="a-Ae"></a>尔时僧护白佛言。<a id="a-Af"></a>我等行路不大疲苦。<a id="a-Ag"></a>乞食易得不生劳苦。<a id="a-Ah"></a>得见世尊。<a id="a-Ai"></a>尔时世尊为大众说法。<a id="a-Aj"></a>僧护比丘在大众中。<a id="a-Ak"></a>高声唱说已先所见地狱因缘。<a id="a-Al"></a>佛告僧护。<a id="a-Am"></a>汝先所见比丘浴室。<a id="a-An"></a>此非浴室。<a id="a-Ao"></a>是地狱人。<a id="a-Ap"></a>此诸罪人迦葉佛时。<a id="a-Aq"></a>是出家比丘不依戒律。<a id="a-Ar"></a>顺己愚情。<a id="a-As"></a>以僧浴具及诸器物。<a id="a-At"></a>随意而用。<a id="a-Au"></a>持律比丘常教轨则。<a id="a-Av"></a>不顺其教。<a id="a-Aw"></a>从迦葉佛涅槃已来。<a id="a-Ax"></a>受地狱苦。<a id="a-Ay"></a>至今不息。<a id="a-Az"></a>佛告僧护。<a id="a-B0"></a>汝初见寺者。<a id="a-B1"></a>非是僧寺。<a id="a-B2"></a>亦非比丘。<a id="a-B3"></a>是地狱人。<a id="a-B4"></a>迦葉佛时。<a id="a-B5"></a>是出家人。<a id="a-B6"></a>五德不成。<a id="a-B7"></a>四方僧物不打揵稚众共默用。<a id="a-B8"></a>以是因缘受火床苦。<a id="a-B9"></a>至今不息。</p>
  <p id="aBA">第二寺者。<a id="a-BB"></a>亦非寺僧。<a id="a-BC"></a>是地狱人。<a id="a-BD"></a>迦葉佛时。<a id="a-BE"></a>是出家人五德不具。<a id="a-BF"></a>见有诸檀越造作寺庙四事丰足。<a id="a-BG"></a>檀越初心造寺之时。<a id="a-BH"></a>要打揵稚作广济之意。<a id="a-BI"></a>是诸比丘不打揵稚。<a id="a-BJ"></a>默然受用。<a id="a-BK"></a>有客比丘来不得饮食。<a id="a-BL"></a>还空钵出。<a id="a-BM"></a>以是因缘。<a id="a-BN"></a>受火床苦。<a id="a-BO"></a>递相抓搔筋肉消尽。<a id="a-BP"></a>骨如焦炷至今不息。<a id="a-BQ"></a>第三寺者。<a id="a-BR"></a>非是僧寺。<a id="a-BS"></a>是地狱人也。<a id="a-BT"></a>迦葉佛时。<a id="a-BU"></a>是出家人。<a id="a-BV"></a>懈怠共住。<a id="a-BW"></a>共相谓言。<a id="a-BX"></a>我等今者。<a id="a-BY"></a>可共请一持律比丘。<a id="a-BZ"></a>共作法事。<a id="a-Ba"></a>可得如法。<a id="a-Bb"></a>即共推觅一净行比丘。<a id="a-Bc"></a>共住食宿。<a id="a-Bd"></a>此净行比丘复更推觅同行比丘。<a id="a-Be"></a>时净行人转转增多。<a id="a-Bf"></a>前怠比丘即便追逐。<a id="a-Bg"></a>令出寺外。<a id="a-Bh"></a>时破戒人于夜分中。<a id="a-Bi"></a>以火烧寺。<a id="a-Bj"></a>灭诸比丘。<a id="a-Bk"></a>以是因缘。<a id="a-Bl"></a>手执铁椎。<a id="a-Bm"></a>互相摧灭。<a id="a-Bn"></a>受大苦恼。<a id="a-Bo"></a>至今不息。<a id="a-Bp"></a>第四寺者。<a id="a-Bq"></a>非是僧寺。<a id="a-Br"></a>亦是地狱。<a id="a-Bs"></a>迦葉佛时。<a id="a-Bt"></a>是出家人。<a id="a-Bu"></a>常住寺中。<a id="a-Bv"></a>有诸檀越。<a id="a-Bw"></a>施僧杂食。<a id="a-Bx"></a>应现前分。<a id="a-By"></a>时有客僧来。<a id="a-Bz"></a>旧住比丘。<a id="a-C0"></a>以悭心故。<a id="a-C1"></a>待客出去。<a id="a-C2"></a>后方分物。<a id="a-C3"></a>未及得分。<a id="a-C4"></a>虫出臭烂。<a id="a-C5"></a>捐弃于外。<a id="a-C6"></a>以是因缘。<a id="a-C7"></a>入地狱中。<a id="a-C8"></a>啖粪屎食。<a id="a-C9"></a>至今不息。<a id="a-CA"></a>第五寺者。<a id="a-CB"></a>非是僧寺。<a id="a-CC"></a>是地狱人。<a id="a-CD"></a>迦葉佛时。<a id="a-CE"></a>是出家人。<a id="a-CF"></a>临中食上不如法食。<a id="a-CG"></a>恶口相骂。<a id="a-CH"></a>以是因缘。<a id="a-CI"></a>受铁床苦。<a id="a-CJ"></a>诸食器中沸火漫流。<a id="a-CK"></a>筋肉消尽。<a id="a-CL"></a>骨如焦炷。<a id="a-CM"></a>至今不息。<a id="a-CN"></a>第六寺者。<a id="a-CO"></a>非是僧寺。<a id="a-CP"></a>是地狱人。<a id="a-CQ"></a>迦葉佛时。<a id="a-CR"></a>是出家人。<a id="a-CS"></a>不打揵稚。<a id="a-CT"></a>默然共饮。<a id="a-CU"></a>众僧甜浆。<a id="a-CV"></a>恐外僧来。<a id="a-CW"></a>以悭因缘。<a id="a-CX"></a>故堕地狱饮啖融铜。<a id="a-CY"></a>至今不息。</p>
  <p id="aCZ">尔时佛告僧护比丘。<a id="a-Ca"></a>汝见第一地狱者。<a id="a-Cb"></a>迦葉佛时。<a id="a-Cc"></a>是出家人。<a id="a-Cd"></a>众僧田中为己私种。<a id="a-Ce"></a>不酬僧直故受地狱。<a id="a-Cf"></a>至今不息。<a id="a-Cg"></a>第二地狱者。<a id="a-Ch"></a>迦葉佛时。<a id="a-Ci"></a>是白衣人。<a id="a-Cj"></a>在僧田中种不酬僧直故受地狱。<a id="a-Ck"></a>作大肉地受诸苦恼。<a id="a-Cl"></a>至今不息。<a id="a-Cm"></a>汝见第一肉瓨者。<a id="a-Cn"></a>非是肉瓨。<a id="a-Co"></a>乃是罪人。<a id="a-Cp"></a>迦葉佛时。<a id="a-Cq"></a>是众僧上座不能坐禅不解戒律。<a id="a-Cr"></a>饱食熟睡。<a id="a-Cs"></a>但能论说无益之语。<a id="a-Ct"></a>精膳供养在先饮啖。<a id="a-Cu"></a>以是因缘入地狱中作大肉瓨。<a id="a-Cv"></a>火烧受苦。<a id="a-Cw"></a>至今不息。<a id="a-Cx"></a>第二瓨者。<a id="a-Cy"></a>是出家人。<a id="a-Cz"></a>为僧当厨。<a id="a-D0"></a>软美供养。<a id="a-D1"></a>在先食啖。<a id="a-D2"></a>粗涩恶者。<a id="a-D3"></a>僧中而行。<a id="a-D4"></a>故作肉瓨。<a id="a-D5"></a>火烧受苦。<a id="a-D6"></a>至今不息。<a id="a-D7"></a>第三瓨者。<a id="a-D8"></a>是僧净人作饮食时。<a id="a-D9"></a>美妙好者先自尝啖。<a id="a-DA"></a>或与妇儿。<a id="a-DB"></a>粗涩恶者方僧中行。<a id="a-DC"></a>以是因缘。<a id="a-DD"></a>在地狱中作大肉瓨。<a id="a-DE"></a>火烧受苦。<a id="a-DF"></a>至今不息。</p>
  <p id="aDG">尔时世尊复告僧护比丘。<a id="a-DH"></a>汝见第一瓶者。<a id="a-DI"></a>非是瓶耶。<a id="a-DJ"></a>是地狱人。<a id="a-DK"></a>迦葉佛时。<a id="a-DL"></a>是出家人为僧当厨。<a id="a-DM"></a>应朝食者留至后日。<a id="a-DN"></a>后日食者至第三日。<a id="a-DO"></a>以是因缘入地狱中作大肉瓶。<a id="a-DP"></a>火烧受苦。<a id="a-DQ"></a>至今不息。<a id="a-DR"></a>第二瓶者。<a id="a-DS"></a>是出家人。<a id="a-DT"></a>有诸檀越奉送苏瓶。<a id="a-DU"></a>供养现前众僧。<a id="a-DV"></a>人人应分。<a id="a-DW"></a>此当事人。<a id="a-DX"></a>见有客僧留隐在后。<a id="a-DY"></a>客僧去已然后乃分。<a id="a-DZ"></a>以是因缘。<a id="a-Da"></a>入地狱中作大肉瓶。<a id="a-Db"></a>火烧受苦。<a id="a-Dc"></a>至今不息。</p>
  <p id="aDd">汝见水中立人者。<a id="a-De"></a>迦葉佛时。<a id="a-Df"></a>是出家人为僧当水。<a id="a-Dg"></a>见僧用水过多。<a id="a-Dh"></a>遂可意处与之。<a id="a-Di"></a>即捉其水。<a id="a-Dj"></a>余者不给。<a id="a-Dk"></a>以是因缘。<a id="a-Dl"></a>入地狱中水中独立唱言。<a id="a-Dm"></a>水水受苦。<a id="a-Dn"></a>至今不息。</p>
  <p id="aDo">汝见大瓮者。<a id="a-Dp"></a>迦葉佛时。<a id="a-Dq"></a>是出家人为僧典果菜。<a id="a-Dr"></a>香美好者。<a id="a-Ds"></a>先自食啖。<a id="a-Dt"></a>酢果涩菜。<a id="a-Du"></a>然后与僧。<a id="a-Dv"></a>或逐随意选好者与。<a id="a-Dw"></a>以不平等故入地狱作大肉瓮。<a id="a-Dx"></a>火烧受苦。<a id="a-Dy"></a>至今不息。</p>
  <p id="aDz">汝见刀劓鼻者。<a id="a-E0"></a>迦葉佛时。<a id="a-E1"></a>是出家人。<a id="a-E2"></a>佛僧净地洟唾污地。<a id="a-E3"></a>故入地狱刀劓其鼻。<a id="a-E4"></a>火烧受苦。<a id="a-E5"></a>至今不息。</p>
  <p id="aE6">汝见比丘手捉斲斤自斲己舌。<a id="a-E7"></a>是地狱人。<a id="a-E8"></a>迦葉佛时。<a id="a-E9"></a>是出家沙弥。<a id="a-EA"></a>为僧当分石蜜斲作数段。<a id="a-EB"></a>于斧刃许少着石蜜。<a id="a-EC"></a>沙弥啖舐。<a id="a-ED"></a>故受斲舌苦。<a id="a-EE"></a>至今不息。</p>
  <p id="aEF">尔时世尊复告僧护比丘。<a id="a-EG"></a>汝见泉者。<a id="a-EH"></a>是地狱人。<a id="a-EI"></a>迦葉佛时。<a id="a-EJ"></a>是出家沙弥。<a id="a-EK"></a>为僧当蜜。<a id="a-EL"></a>先自尝啖。<a id="a-EM"></a>后残与僧。<a id="a-EN"></a>减少不遍。<a id="a-EO"></a>故入地狱作大肉泉。<a id="a-EP"></a>火烧沸烂受大苦恼。<a id="a-EQ"></a>今犹不息。</p>
  <p id="aER">汝见比丘刺上立者。<a id="a-ES"></a>是地狱人。<a id="a-ET"></a>迦葉佛时。<a id="a-EU"></a>是出家人。<a id="a-EV"></a>以恶口毁呰骂诸比丘。<a id="a-EW"></a>故入地狱立铁刺上。<a id="a-EX"></a>火烧受苦。<a id="a-EY"></a>至今不息。</p>
  <p id="aEZ">汝见肉厅者。<a id="a-Ea"></a>是地狱人。<a id="a-Eb"></a>迦葉佛时。<a id="a-Ec"></a>是出家人五德不具。<a id="a-Ed"></a>为僧当厨。<a id="a-Ee"></a>精美好者先自食啖。<a id="a-Ef"></a>或将与白衣。<a id="a-Eg"></a>使食残者与众僧故。<a id="a-Eh"></a>受地狱苦。<a id="a-Ei"></a>至今不息。</p>
  <p id="aEj">汝见肉橛者。<a id="a-Ek"></a>是地狱人。<a id="a-El"></a>迦葉佛时。<a id="a-Em"></a>是出家人。<a id="a-En"></a>寺中常住僧墙壁上。<a id="a-Eo"></a>浪竖樴[木*戈]。<a id="a-Ep"></a>非为僧事。<a id="a-Eq"></a>悬己衣钵。<a id="a-Er"></a>故入地狱。<a id="a-Es"></a>作大肉橛。<a id="a-Et"></a>火烧受苦。<a id="a-Eu"></a>至今不息。</p>
  <p id="aEv">尔时世尊复告僧护。<a id="a-Ew"></a>汝见第一驼者。<a id="a-Ex"></a>是地狱人迦葉佛时。<a id="a-Ey"></a>是出家人寺中上座。<a id="a-Ez"></a>长受食分。<a id="a-F0"></a>或得一人二人食分。<a id="a-F1"></a>持律比丘如法教授。<a id="a-F2"></a>上座之法不应如是。<a id="a-F3"></a>时老比丘答律师言。<a id="a-F4"></a>汝无所知。<a id="a-F5"></a>声如驝驼。<a id="a-F6"></a>我于众中身为上座。<a id="a-F7"></a>咒愿说法。<a id="a-F8"></a>或时作呗。<a id="a-F9"></a>计劳应得。<a id="a-FA"></a>汝等何故常嗔责我。<a id="a-FB"></a>以是因缘。<a id="a-FC"></a>入地狱中受驝驼身。<a id="a-FD"></a>火烧号噭受苦。<a id="a-FE"></a>至今不息。</p>
  <p id="aFF">汝见马者。<a id="a-FG"></a>是地狱人。<a id="a-FH"></a>迦葉佛时。<a id="a-FI"></a>作僧净人使用供养。<a id="a-FJ"></a>过分食啖。<a id="a-FK"></a>或与眷属。<a id="a-FL"></a>知识白衣。<a id="a-FM"></a>诸比丘等。<a id="a-FN"></a>呵责语言。<a id="a-FO"></a>汝不应尔。<a id="a-FP"></a>其人恶口呵诸比丘。<a id="a-FQ"></a>汝犹如马常食不饱。<a id="a-FR"></a>我为僧作甚大劳苦。<a id="a-FS"></a>功熟应得。<a id="a-FT"></a>故入地狱。<a id="a-FU"></a>受于马身。<a id="a-FV"></a>火烧身体受大苦恼。<a id="a-FW"></a>至今不息。</p>
  <p id="aFX">汝见象者。<a id="a-FY"></a>是地狱人。<a id="a-FZ"></a>迦葉佛时。<a id="a-Fa"></a>是出家人。<a id="a-Fb"></a>为僧当厨。<a id="a-Fc"></a>诸檀越等持诸供养向寺施僧。<a id="a-Fd"></a>或食后檀越白言。<a id="a-Fe"></a>大德可打揵稚集僧施食。<a id="a-Ff"></a>比丘恶口答白衣言。<a id="a-Fg"></a>诸比丘等犹如白象。<a id="a-Fh"></a>食不饱耶。<a id="a-Fi"></a>向食已竟停留后日。<a id="a-Fj"></a>故入地狱受白象身。<a id="a-Fk"></a>火烧受苦。<a id="a-Fl"></a>至今不息。</p>
  <p id="aFm">汝见驴者。<a id="a-Fn"></a>是地狱人。<a id="a-Fo"></a>迦葉佛时。<a id="a-Fp"></a>是出家人。<a id="a-Fq"></a>为僧当厨五德不具。<a id="a-Fr"></a>分僧饮食常自长受二三人分。<a id="a-Fs"></a>持律比丘如法呵责。<a id="a-Ft"></a>此人答言。<a id="a-Fu"></a>我当僧厨及园果菜。<a id="a-Fv"></a>常劳僧事。<a id="a-Fw"></a>甚大劳苦。<a id="a-Fx"></a>汝诸比丘不知我恩。<a id="a-Fy"></a>状似如驴。<a id="a-Fz"></a>但养一身何不默然。<a id="a-G0"></a>故入地狱作驴受苦。<a id="a-G1"></a>至今不息。</p>
  <p id="aG2">汝见羝羊者。<a id="a-G3"></a>是地狱人。<a id="a-G4"></a>迦葉佛时。<a id="a-G5"></a>是出家人。<a id="a-G6"></a>为僧寺主。<a id="a-G7"></a>当田内外检校不敕弟子诸小比丘。<a id="a-G8"></a>不如法打稚。<a id="a-G9"></a>诸律师等白言。<a id="a-GA"></a>寺主何不时节鸣稚集僧比丘。<a id="a-GB"></a>答言。<a id="a-GC"></a>我当营僧甚成劳苦。<a id="a-GD"></a>汝诸比丘犹如羝羊啖食而住。<a id="a-GE"></a>何不自打。<a id="a-GF"></a>故入地狱受羝羊身火烧痛毒受苦。<a id="a-GG"></a>至今不息。</p>
  <p id="aGH">尔时世尊复告僧护。<a id="a-GI"></a>汝见肉台者。<a id="a-GJ"></a>实非肉台。<a id="a-GK"></a>是地狱人。<a id="a-GL"></a>迦葉佛时。<a id="a-GM"></a>是出家人当僧房敷具。<a id="a-GN"></a>闭僧房门。<a id="a-GO"></a>将僧户钥四方游行。<a id="a-GP"></a>众僧于后不得敷具及诸房舍。<a id="a-GQ"></a>以是因缘故入地狱。<a id="a-GR"></a>作大肉台火烧受苦。<a id="a-GS"></a>至今不息。</p>
  <p id="aGT">汝见第二大肉台者。<a id="a-GU"></a>是地狱人。<a id="a-GV"></a>迦葉佛时。<a id="a-GW"></a>是出家人为僧寺主。<a id="a-GX"></a>选好房舍而自受用。<a id="a-GY"></a>及与知识。<a id="a-GZ"></a>不依戒律随次分房。<a id="a-Ga"></a>不平等故入地狱中。<a id="a-Gb"></a>作大肉台受苦万端。<a id="a-Gc"></a>至今不息。</p>
  <p id="aGd">汝见肉房者。<a id="a-Ge"></a>是地狱人。<a id="a-Gf"></a>迦葉佛时。<a id="a-Gg"></a>是出家人住僧房中。<a id="a-Gh"></a>以为己有终身不移。<a id="a-Gi"></a>不依戒律以次分房。<a id="a-Gj"></a>故作大肉房火烧受苦。<a id="a-Gk"></a>至今不息。</p>
  <p id="aGl">汝见肉绳床者。<a id="a-Gm"></a>是地狱人。<a id="a-Gn"></a>迦葉佛时。<a id="a-Go"></a>是出家人。<a id="a-Gp"></a>捉僧绳床不依戒律。<a id="a-Gq"></a>如自己有以次分床。<a id="a-Gr"></a>故入地狱。<a id="a-Gs"></a>作大肉绳床火烧受苦。<a id="a-Gt"></a>至今不息。</p>
  <p id="aGu">汝见第二绳床者。<a id="a-Gv"></a>是地狱人。<a id="a-Gw"></a>迦葉佛时。<a id="a-Gx"></a>是出家人。<a id="a-Gy"></a>破僧绳床自用然火。<a id="a-Gz"></a>故入地狱。<a id="a-H0"></a>作大肉绳床火烧受苦。<a id="a-H1"></a>至今不息。</p>
  <p id="aH2">汝见敷具者。<a id="a-H3"></a>是地狱人。<a id="a-H4"></a>迦葉佛时。<a id="a-H5"></a>是出家人。<a id="a-H6"></a>用僧敷具。<a id="a-H7"></a>如自己有。<a id="a-H8"></a>以脚蹋上不依戒律。<a id="a-H9"></a>故入地狱作肉敷具。<a id="a-HA"></a>火烧申缩受苦万端。<a id="a-HB"></a>至今不息。</p>
  <p id="aHC">汝见肉拘执者。<a id="a-HD"></a>是地狱人。<a id="a-HE"></a>迦葉佛时。<a id="a-HF"></a>是出家人。<a id="a-HG"></a>以僧拘执如自己有。<a id="a-HH"></a>不依戒律。<a id="a-HI"></a>或用破坏。<a id="a-HJ"></a>故入地狱。<a id="a-HK"></a>作肉拘执火烧受苦。<a id="a-HL"></a>至今不息。</p>
  <p id="aHM">汝见绳床者。<a id="a-HN"></a>是地狱人。<a id="a-HO"></a>迦葉佛时。<a id="a-HP"></a>是出家人。<a id="a-HQ"></a>恃王势力。<a id="a-HR"></a>似如圣德。<a id="a-HS"></a>四辈弟子圣心赞叹。<a id="a-HT"></a>时彼比丘默受叹施好绳床及诸好饮食。<a id="a-HU"></a>作圣心受故入地狱。<a id="a-HV"></a>作肉绳床火烧受苦。<a id="a-HW"></a>至今不息。</p>
  <p id="aHX">汝见肉壁者。<a id="a-HY"></a>是地狱人。<a id="a-HZ"></a>迦葉佛时。<a id="a-Ha"></a>是出家人。<a id="a-Hb"></a>众僧壁上竖[木*戈]破壁。<a id="a-Hc"></a>县已衣钵。<a id="a-Hd"></a>故入地狱。<a id="a-He"></a>作大肉壁火烧受苦。<a id="a-Hf"></a>至今不息。</p>
  <p id="aHg">汝见肉索者。<a id="a-Hh"></a>是地狱人。<a id="a-Hi"></a>迦葉佛时。<a id="a-Hj"></a>是出家人。<a id="a-Hk"></a>捉众僧索私自己用。<a id="a-Hl"></a>故堕地狱。<a id="a-Hm"></a>作大肉索火烧受苦。<a id="a-Hn"></a>至今不息。</p>
  <p id="aHo">汝见厕井者。<a id="a-Hp"></a>是地狱人。<a id="a-Hq"></a>迦葉佛时。<a id="a-Hr"></a>是出家人。<a id="a-Hs"></a>住寺比丘。<a id="a-Ht"></a>佛僧净地大小便利。<a id="a-Hu"></a>不择处所。<a id="a-Hv"></a>持律比丘如法呵责。<a id="a-Hw"></a>不受教诲。<a id="a-Hx"></a>粪气臭秽熏诸众僧。<a id="a-Hy"></a>故入地狱。<a id="a-Hz"></a>作肉厕井火烧受苦。<a id="a-I0"></a>至今不息。</p>
  <p id="aI1">汝见高座法师者。<a id="a-I2"></a>是地狱人。<a id="a-I3"></a>迦葉佛时。<a id="a-I4"></a>是出家人。<a id="a-I5"></a>不明律藏。<a id="a-I6"></a>重作轻说。<a id="a-I7"></a>说轻为重。<a id="a-I8"></a>有根之人说作无根。<a id="a-I9"></a>无根之人说道有根。<a id="a-IA"></a>应忏悔者说言不忏。<a id="a-IB"></a>不应忏悔者强说道忏悔。<a id="a-IC"></a>故入地狱。<a id="a-ID"></a>坐高座上火烧受苦。<a id="a-IE"></a>至今不息。</p>
  <p id="aIF">汝见第二高座法师者。<a id="a-IG"></a>是地狱人。<a id="a-IH"></a>迦葉佛时。<a id="a-II"></a>是大法师邪命说法。<a id="a-IJ"></a>得利养家如理而说。<a id="a-IK"></a>无利养时法说非法。<a id="a-IL"></a>非法说法。<a id="a-IM"></a>故入地狱。<a id="a-IN"></a>处铁高座火烧受苦。<a id="a-IO"></a>至今不息。</p>
  <p id="aIP">汝见肉揵稚号噭声者。<a id="a-IQ"></a>是地狱人。<a id="a-IR"></a>迦葉佛时。<a id="a-IS"></a>是出家人。<a id="a-IT"></a>以三宝物非法打稚诈作羯磨。<a id="a-IU"></a>捉三宝物为己受用。<a id="a-IV"></a>故入地狱。<a id="a-IW"></a>作肉揵稚火烧受苦。<a id="a-IX"></a>至今不息。</p>
  <p id="aIY">汝见拘修罗者。<a id="a-IZ"></a>实非岐支。<a id="a-Ia"></a>是地狱人。<a id="a-Ib"></a>迦葉佛时。<a id="a-Ic"></a>是出家人。<a id="a-Id"></a>为僧寺主。<a id="a-Ie"></a>以僧厨食炫卖得物。<a id="a-If"></a>用作衣裳。<a id="a-Ig"></a>断僧供养。<a id="a-Ih"></a>故入地狱。<a id="a-Ii"></a>作肉岐支火烧受苦。<a id="a-Ij"></a>至今不息。</p>
  <p id="aIk">汝见第二拘修罗者。<a id="a-Il"></a>实非岐支。<a id="a-Im"></a>是地狱人。<a id="a-In"></a>迦葉佛时。<a id="a-Io"></a>是出家人。<a id="a-Ip"></a>作僧寺中分物维那。<a id="a-Iq"></a>以春分物转至夏分。<a id="a-Ir"></a>夏分中衣物向冬分中分。<a id="a-Is"></a>故入地狱。<a id="a-It"></a>作肉拘修罗火烧受苦。<a id="a-Iu"></a>至今不息。</p>
  <p id="aIv">汝见肉山者。<a id="a-Iw"></a>是地狱人。<a id="a-Ix"></a>迦葉佛时。<a id="a-Iy"></a>是出家人。<a id="a-Iz"></a>为僧典座五德不具。<a id="a-J0"></a>少有威势偷众僧物。<a id="a-J1"></a>断僧衣裳。<a id="a-J2"></a>故入地狱。<a id="a-J3"></a>作大肉山火烧受苦。<a id="a-J4"></a>至今不息。</p>
  <p id="aJ5">尔时世尊复告僧护。<a id="a-J6"></a>汝始初见须曼那柱。<a id="a-J7"></a>实非是柱。<a id="a-J8"></a>是地狱人。<a id="a-J9"></a>迦葉佛时。<a id="a-JA"></a>是出家人。<a id="a-JB"></a>当佛刹人四辈檀越须曼那华散供养佛。<a id="a-JC"></a>华既干已比丘扫取。<a id="a-JD"></a>卖之将为己用。<a id="a-JE"></a>故入地狱。<a id="a-JF"></a>作须曼那柱。<a id="a-JG"></a>火烧受苦。<a id="a-JH"></a>至今不息。</p>
  <p id="aJI">第二汝见须曼那华柱者。<a id="a-JJ"></a>是地狱人。<a id="a-JK"></a>迦葉佛时。<a id="a-JL"></a>是出家人。<a id="a-JM"></a>当供养刹柱。<a id="a-JN"></a>四辈檀越以须曼那华油用供养佛。<a id="a-JO"></a>比丘减取以为己用。<a id="a-JP"></a>故堕地狱。<a id="a-JQ"></a>作大须曼那柱火烧受苦。<a id="a-JR"></a>至今不息。</p>
  <p id="aJS">汝见华树者。<a id="a-JT"></a>是地狱人。<a id="a-JU"></a>迦葉佛时。<a id="a-JV"></a>是出家人。<a id="a-JW"></a>当僧果菜。<a id="a-JX"></a>园有好华果为己私用。<a id="a-JY"></a>或与白衣。<a id="a-JZ"></a>故入地狱。<a id="a-Ja"></a>作大华树火烧受苦。<a id="a-Jb"></a>至今不息。</p>
  <p id="aJc">汝见果树者。<a id="a-Jd"></a>是地狱人。<a id="a-Je"></a>迦葉佛时。<a id="a-Jf"></a>是出家人。<a id="a-Jg"></a>当僧果菜。<a id="a-Jh"></a>香美好果私自食啖。<a id="a-Ji"></a>或与白衣。<a id="a-Jj"></a>故入地狱。<a id="a-Jk"></a>作肉果树火烧受苦。<a id="a-Jl"></a>至今不息。</p>
  <p id="aJm">汝见一树者。<a id="a-Jn"></a>是地狱人。<a id="a-Jo"></a>迦葉佛时。<a id="a-Jp"></a>是出家人。<a id="a-Jq"></a>为僧当薪。<a id="a-Jr"></a>以众僧薪将己房中。<a id="a-Js"></a>私自然火。<a id="a-Jt"></a>或与白衣知识。<a id="a-Ju"></a>故入地狱。<a id="a-Jv"></a>作大肉树火烧受苦。<a id="a-Jw"></a>至今不息。</p>
  <p id="aJx">尔时世尊复告僧护。<a id="a-Jy"></a>汝见第一柱者。<a id="a-Jz"></a>实非是柱。<a id="a-K0"></a>是地狱人。<a id="a-K1"></a>迦葉佛时。<a id="a-K2"></a>是出家人。<a id="a-K3"></a>寺中常住破佛刹柱为己私用。<a id="a-K4"></a>故入地狱。<a id="a-K5"></a>作大肉柱火烧受苦。<a id="a-K6"></a>至今不息。</p>
  <p id="aK7">汝见第二柱者。<a id="a-K8"></a>是地狱人。<a id="a-K9"></a>迦葉佛时。<a id="a-KA"></a>是白衣人。<a id="a-KB"></a>以刀刮取像上金色。<a id="a-KC"></a>故入地狱。<a id="a-KD"></a>作大肉柱。<a id="a-KE"></a>狱卒捉斧。<a id="a-KF"></a>斫身受苦。<a id="a-KG"></a>猛火烧身。<a id="a-KH"></a>至今不息。</p>
  <p id="aKI">汝见第三柱者。<a id="a-KJ"></a>是地狱人。<a id="a-KK"></a>迦葉佛时。<a id="a-KL"></a>是出家人。<a id="a-KM"></a>为僧当事。<a id="a-KN"></a>用僧梁柱浪与白衣。<a id="a-KO"></a>故入地狱。<a id="a-KP"></a>作大肉柱火烧受苦。<a id="a-KQ"></a>至今不息。</p>
  <p id="aKR">汝见第四树者。<a id="a-KS"></a>是地狱人。<a id="a-KT"></a>迦葉佛时。<a id="a-KU"></a>是出家人。<a id="a-KV"></a>五德不具作大众主。<a id="a-KW"></a>为僧断事随爱恚怖痴。<a id="a-KX"></a>断事不平。<a id="a-KY"></a>故入地狱。<a id="a-KZ"></a>作四肉树。<a id="a-Ka"></a>火烧受苦至今不息。</p>
  <p id="aKb">汝见第五树者。<a id="a-Kc"></a>是地狱人。<a id="a-Kd"></a>迦葉佛时。<a id="a-Ke"></a>是出家人。<a id="a-Kf"></a>在寺常住不依戒律。<a id="a-Kg"></a>分诸敷具好者自取。<a id="a-Kh"></a>或随嗔爱好恶差别。<a id="a-Ki"></a>于佛法中尘沙比丘应随次与。<a id="a-Kj"></a>以不平等故。<a id="a-Kk"></a>以是因缘此十四人堕地狱中。<a id="a-Kl"></a>作大肉树火烧受苦。<a id="a-Km"></a>至今不息。</p>
  <p id="aKn">汝见二比丘者。<a id="a-Ko"></a>是地狱人。<a id="a-Kp"></a>迦葉佛时。<a id="a-Kq"></a>是出家人。<a id="a-Kr"></a>于大众中斗诤相打。<a id="a-Ks"></a>故入地狱。<a id="a-Kt"></a>猛火焚身受相打苦。<a id="a-Ku"></a>至今不息。</p>
  <p id="aKv">汝见二沙弥者。<a id="a-Kw"></a>是地狱人。<a id="a-Kx"></a>迦葉佛时。<a id="a-Ky"></a>是出家人。<a id="a-Kz"></a>共一被褥相抱眠卧。<a id="a-L0"></a>故入地狱。<a id="a-L1"></a>火烧被褥中相抱受苦。<a id="a-L2"></a>至今不息。</p>
  <p id="aL3">尔时世尊。<a id="a-L4"></a>重告僧护。<a id="a-L5"></a>以是因缘。<a id="a-L6"></a>我今语汝。<a id="a-L7"></a>在地狱中。<a id="a-L8"></a>出家人多。<a id="a-L9"></a>白衣鲜少。<a id="a-LA"></a>所以者何。<a id="a-LB"></a>出家之众多喜犯戒。<a id="a-LC"></a>不顺毗尼。<a id="a-LD"></a>互相欺陵。<a id="a-LE"></a>私用僧物。<a id="a-LF"></a>或分饮食。<a id="a-LG"></a>不能平等。<a id="a-LH"></a>是故我今更重告汝。<a id="a-LI"></a>当勤持戒顶戴奉行。<a id="a-LJ"></a>是诸罪人于过去世时。<a id="a-LK"></a>出家破戒。<a id="a-LL"></a>虽复精进。<a id="a-LM"></a>四辈檀越见诸比丘威仪似僧。<a id="a-LN"></a>恭敬僧宝四事供养。<a id="a-LO"></a>犹故能令得大果报。<a id="a-LP"></a>无量无边不可思议。<a id="a-LQ"></a>若一比丘常于毗尼僧伽蓝中如法行道。<a id="a-LR"></a>依时鸣稚。<a id="a-LS"></a>若施此人得福无量。<a id="a-LT"></a>说不可尽。<a id="a-LU"></a>何况供养四方众僧。</p>
  <p id="aLV">尔时世尊复告僧护。<a id="a-LW"></a>若出家人营僧事业难持净戒是诸比丘初出家时。<a id="a-LX"></a>乐持净戒求涅槃心。<a id="a-LY"></a>四辈檀越供养。<a id="a-LZ"></a>是诸比丘。<a id="a-La"></a>应受供养。<a id="a-Lb"></a>坚持净戒。<a id="a-Lc"></a>后不生恼。<a id="a-Ld"></a>而说偈言。</p>
  <p id="aLe">持戒最为乐　　身不受众苦</p>
  <p id="aLf">睡眠得安隐　　悟则心欢喜</p>
  <p id="aLg">尔时世尊复告僧护。<a id="a-Lh"></a>有九种人。<a id="a-Li"></a>常处阿鼻地狱中。<a id="a-Lj"></a>何等为九。<a id="a-Lk"></a>一食众僧物。<a id="a-Ll"></a>二食佛物。<a id="a-Lm"></a>三杀父。<a id="a-Ln"></a>四杀母。<a id="a-Lo"></a>五杀阿罗汉。<a id="a-Lp"></a>六破和合僧。<a id="a-Lq"></a>七破比丘净戒。<a id="a-Lr"></a>八犯净行尼戒。<a id="a-Ls"></a>九作一阐提。<a id="a-Lt"></a>是九种人常在地狱。<a id="a-Lu"></a>复有五种人。<a id="a-Lv"></a>二处受报。<a id="a-Lw"></a>一地狱。<a id="a-Lx"></a>饿鬼。<a id="a-Ly"></a>何者为五。<a id="a-Lz"></a>一断施众僧物。<a id="a-M0"></a>二断施僧食。<a id="a-M1"></a>三劫僧嚫物。<a id="a-M2"></a>四应得能令不得。<a id="a-M3"></a>五法说非法。<a id="a-M4"></a>非法说法。<a id="a-M5"></a>此五种人受是二报。<a id="a-M6"></a>余业不尽。<a id="a-M7"></a>五道中受。<a id="a-M8"></a>而说偈言。</p>
  <p id="aM9">行恶感地狱　　造善受天乐</p>
  <p id="aMA">若能修空定　　漏尽证罗汉</p>
  <p id="aMB">欢喜受他施　　三衣常知足</p>
  <p id="aMC">定慧修三业　　安乐在山谷</p>
  <p id="aMD">宁食热铁丸　　焦热如焰火</p>
  <p id="aME">破戒不应受　　得信檀越食</p>
  <p id="aMF">尔时世尊于大众中。<a id="a-MG"></a>说因缘已。<a id="a-MH"></a>时四部众欢喜奉行。</p>
  <p id="aMI">浴室及六寺　　二地总三瓨</p>
  <p id="aMJ">两瓶漫肉泉　　一瓮刀劓鼻</p>
  <p id="aMK">斲舌水中立　　立刺肉厅橛</p>
  <p id="aML">驼马白象驴　　羝羊双肉台</p>
  <p id="aMM">肉房二绳床　　肉称及拘执</p>
  <p id="aMN">床壁肉绳索　　厕井两高座</p>
  <p id="aMO">稚二拘修山　　两肉须曼柱</p>
  <p id="aMP">华果一肉树　　一树三肉樴</p>
  <p id="aMQ">两双十四树　　两僧二沙弥</p>
  <p id="aMR">合有五十六　　说法本因缘</p>
  <p id="aMS">颂曰。</p>
  <p id="aMT">愚夫贪世利　　俗士重虚名</p>
  <p id="aMU">三空既难辩　　八风常易倾</p>
  <p id="aMV">物我久空性　　色心仍自萦</p>
  <p id="aMW">盛年爱华好　　老死丘墓成</p>
  <p id="aMX">居高非虑祸　　持满不忧盈</p>
  <p id="aMY">名利甘刀害　　将非安久祯</p>
  <p id="aMZ">凡愚苟求利　　譬犬见秽精</p>
  <p id="aMa">不知祸来至　　焉知惋苦声</p>
  <p data-pb></p>
  <h2 id="aMb">感应缘</h2>
  <p id="aMc">(上来道俗。<a id="a-Md"></a>不胜名利。<a id="a-Me"></a>受现报者极多。<a id="a-Mf"></a>并散在诸篇且引一验。<a id="a-Mg"></a>不繁广述。<a id="a-Mh"></a>屡见白衣无识俗人。<a id="a-Mi"></a>见佛呵责弟子。<a id="a-Mj"></a>即谓自是好人。<a id="a-Mk"></a>偏见僧过。<a id="a-Ml"></a>若依经说。<a id="a-Mm"></a>白衣之罪。<a id="a-Mn"></a>如皂衣腻。<a id="a-Mo"></a>服虽有外污不觉别色。<a id="a-Mp"></a>出家之人犹如净氎。<a id="a-Mq"></a>虽放蝇粪微污即觉易除。<a id="a-Mr"></a>所以白衣造罪入于地狱。<a id="a-Ms"></a>如石沉水无有出时。<a id="a-Mt"></a>出家之人造罪入地狱。<a id="a-Mu"></a>如拍鞠着地即返。<a id="a-Mv"></a>何以故。<a id="a-Mw"></a>以造罪时生极惭耻作已寻忏故。<a id="a-Mx"></a>亦如滴水在于热[金*敖]。<a id="a-My"></a>随滴似湿亦湿还干。<a id="a-Mz"></a>何以故。<a id="a-N0"></a>以火熏故。<a id="a-N1"></a>俗人造罪入地狱。<a id="a-N2"></a>犹如箭射无却返义。<a id="a-N3"></a>亦如以铁椎。<a id="a-N4"></a>入于深泥亦无出义。<a id="a-N5"></a>何以故。<a id="a-N6"></a>尤害心故。<a id="a-N7"></a>亦如老象入泥无力可出。<a id="a-N8"></a>若富贵之人便生我慢。<a id="a-N9"></a>陵突三宝杀害自在。<a id="a-NA"></a>贪染财色昼夜无厌。<a id="a-NB"></a>不生羞耻异畜生。<a id="a-NC"></a>反谤贤良轻侮佛法。<a id="a-ND"></a>静思此事深可痛心。<a id="a-NE"></a>若是贫贱之人贪求衣食。<a id="a-NF"></a>王役驱逼。<a id="a-NG"></a>公私扰扰。<a id="a-NH"></a>夙夜孜孜。<a id="a-NI"></a>不信之者。<a id="a-NJ"></a>衣食交绝。<a id="a-NK"></a>困苦切身。<a id="a-NL"></a>劫剥三宝。<a id="a-NM"></a>毁盗六亲。<a id="a-NN"></a>养活妻儿。<a id="a-NO"></a>存己躯命。<a id="a-NP"></a>所以徙苦至苦。<a id="a-NQ"></a>苦遍十方。<a id="a-NR"></a>从闇入闇。<a id="a-NS"></a>闇冥法界。<a id="a-NT"></a>菩萨为此颦眉。<a id="a-NU"></a>诸佛于兹泣血。<a id="a-NV"></a>忽惟斯理哀痛更深)</p>
  <p id="aNW">后魏崇真寺僧慧嶷。<a id="a-NX"></a>死经七日。<a id="a-NY"></a>时与五比丘次第于阎罗王所阅过。<a id="a-NZ"></a>嶷以错召放令还活。<a id="a-Na"></a>具说王前事意。<a id="a-Nb"></a>如生官无异。<a id="a-Nc"></a>五比丘者。<a id="a-Nd"></a>亦是京邑诸寺道人。<a id="a-Ne"></a>与嶷同簿而过。<a id="a-Nf"></a>一比丘云。<a id="a-Ng"></a>是宝明寺僧智聪。<a id="a-Nh"></a>自云生来坐禅苦行为业。<a id="a-Ni"></a>得升天堂。<a id="a-Nj"></a>复有比丘。<a id="a-Nk"></a>云是般若寺僧道品。<a id="a-Nl"></a>自云诵涅槃经四十卷。<a id="a-Nm"></a>亦升天堂。<a id="a-Nn"></a>复有一比丘云。<a id="a-No"></a>是融觉寺僧昙谟最。<a id="a-Np"></a>状注云。<a id="a-Nq"></a>讲华严涅槃。<a id="a-Nr"></a>每常领众千人解释义理。<a id="a-Ns"></a>王言。<a id="a-Nt"></a>讲经众僧我慢贡高。<a id="a-Nu"></a>心怀彼我憍已陵物。<a id="a-Nv"></a>比丘之中第一粗行。<a id="a-Nw"></a>最报王言。<a id="a-Nx"></a>立身已来实不憍慢。<a id="a-Ny"></a>惟好讲经。<a id="a-Nz"></a>王言。<a id="a-O0"></a>付司。<a id="a-O1"></a>即有青衣十人送最向于西北。<a id="a-O2"></a>入门屋舍皆黑。<a id="a-O3"></a>似非好处。<a id="a-O4"></a>复一比丘云。<a id="a-O5"></a>是禅林寺僧道弘。<a id="a-O6"></a>自云。<a id="a-O7"></a>教化四辈檀越。<a id="a-O8"></a>造一切经人中金像十躯。<a id="a-O9"></a>王言。<a id="a-OA"></a>沙门之体必须摄心道场志念禅诵不预世事。<a id="a-OB"></a>勤心念戒不作有为。<a id="a-OC"></a>教化求财贪心即起。<a id="a-OD"></a>三毒未除付司依式。<a id="a-OE"></a>还有青衣执送与最。<a id="a-OF"></a>同入一处。<a id="a-OG"></a>又有比丘云。<a id="a-OH"></a>是灵觉寺僧宝真。<a id="a-OI"></a>自云。<a id="a-OJ"></a>未出家之前曾作陇西太守。<a id="a-OK"></a>自知苦空归依三宝。<a id="a-OL"></a>割舍家资造灵觉寺。<a id="a-OM"></a>寺成舍官入道。<a id="a-ON"></a>虽不禅诵礼拜不阙。<a id="a-OO"></a>王曰。<a id="a-OP"></a>卿作太守之日。<a id="a-OQ"></a>曲情枉法。<a id="a-OR"></a>劫夺人财以充己物。<a id="a-OS"></a>假作此寺。<a id="a-OT"></a>非卿之力。<a id="a-OU"></a>何劳说此。<a id="a-OV"></a>亦复付司准式。<a id="a-OW"></a>青衣送入黑门。<a id="a-OX"></a>似非好处。<a id="a-OY"></a>慧嶷为以错召免问。<a id="a-OZ"></a>放令还活。<a id="a-Oa"></a>具说王前过时事意。<a id="a-Ob"></a>时人闻已奏胡太后。<a id="a-Oc"></a>太后闻之以为灵异。<a id="a-Od"></a>即遣黄门侍郎。<a id="a-Oe"></a>依嶷所陈访问聪等五寺。<a id="a-Of"></a>并云有此。<a id="a-Og"></a>死来七日。<a id="a-Oh"></a>生时业行。<a id="a-Oi"></a>如嶷所论不差(事出雒阳伽蓝寺记)</p>
 </body>
</html>