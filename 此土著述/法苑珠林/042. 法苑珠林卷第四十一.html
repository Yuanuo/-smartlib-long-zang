<!doctype html>
<html id="z3IBWiS1R2" data-ver="755">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第四十一</h1>
  <h2 id="a2">供养篇第三十八 受请篇第三十九</h2>
  <h2 id="a3">供养篇(此有二部)</h2>
  <h2 id="a4">述意部第一</h2>
  <p id="a5">夫三宝平等旷若虚空。<a id="a-6"></a>理无怨亲事绝贵贱。<a id="a-7"></a>是以随力虔诚普供内外。<a id="a-8"></a>务存遣相冀兴普遍。<a id="a-9"></a>故昔毗舍佉母别请罗汉五百。<a id="a-A"></a>如来讥诃显说平等。<a id="a-B"></a>故知心无限极则遍及十方。<a id="a-C"></a>财无多少则心周法界也。</p>
  <p data-pb></p>
  <h2 id="aD">引证部第二</h2>
  <p id="aE">如地持论云。<a id="a-F"></a>菩萨供养如来。<a id="a-G"></a>略说十种。<a id="a-H"></a>一身供养。<a id="a-I"></a>二支提供养。<a id="a-J"></a>三现前供养。<a id="a-K"></a>四不现前供养。<a id="a-L"></a>五自作供养。<a id="a-M"></a>六他作供养。<a id="a-N"></a>七财物供养。<a id="a-O"></a>八胜供养。<a id="a-P"></a>九不染污供养。<a id="a-Q"></a>十至处道供养。<a id="a-R"></a>若菩萨于佛色身而设供养。<a id="a-S"></a>是名身供养。<a id="a-T"></a>若菩萨为如来故若供养偷婆。<a id="a-U"></a>若窟若舍若故。<a id="a-V"></a>若新。<a id="a-W"></a>是名支提供养。<a id="a-X"></a>若菩萨面见佛身及支提而设供养。<a id="a-Y"></a>是名现前供养。<a id="a-Z"></a>若菩萨于如来及支提。<a id="a-a"></a>悕望心但欢喜心俱现前供养。<a id="a-b"></a>如一如来三世亦然。<a id="a-c"></a>及现前供养如来支提。<a id="a-d"></a>三世十方无量世界。<a id="a-e"></a>若新若故。<a id="a-f"></a>是名菩萨共现前供养。</p>
  <p id="ag">若菩萨于不现前如来及支提及以涅槃后。<a id="a-h"></a>以佛舍利起偷婆。<a id="a-i"></a>若一若二乃至亿百千万。<a id="a-j"></a>随力所能。<a id="a-k"></a>是名广不现前供养。<a id="a-l"></a>以是因缘得无量大果。<a id="a-m"></a>常摄梵福。<a id="a-n"></a>于无量大劫不堕恶趣无上菩提众具满足。<a id="a-o"></a>若菩萨现前供养得大功德。<a id="a-p"></a>不现前供养得大功德。<a id="a-q"></a>共现前不现前供养得最大大功德。</p>
  <p id="ar">若菩萨于如来及支提。<a id="a-s"></a>手自供养不依懈堕令他施作。<a id="a-t"></a>是名菩萨自作供养。</p>
  <p id="au">若菩萨于如来及支提不独供养。<a id="a-v"></a>普令亲属在家出家悉共供养。<a id="a-w"></a>是名自他共供养。<a id="a-x"></a>若菩萨有少许物。<a id="a-y"></a>以慈悲心施彼贫苦薄福众生。<a id="a-z"></a>令供养如来及支提。<a id="a-10"></a>令得安乐而不自为。<a id="a-11"></a>是名他作供养。<a id="a-12"></a>自作供养者得大果报。<a id="a-13"></a>他作供养者。<a id="a-14"></a>得大大果报。<a id="a-15"></a>自作他作供养者。<a id="a-16"></a>得最大大果报。</p>
  <p id="a17">若菩萨于如来及支提。<a id="a-18"></a>以衣食杂宝种种供养者。<a id="a-19"></a>是名财物供养。</p>
  <p id="a1A">若菩萨久来以财物供养。<a id="a-1B"></a>若多若少。<a id="a-1C"></a>现前不现前。<a id="a-1D"></a>自作他作。<a id="a-1E"></a>淳净信心而作供养。<a id="a-1F"></a>以是善根回向无上菩提。<a id="a-1G"></a>是名胜供养。</p>
  <p id="a1H">若菩萨自手供养如来及支提不轻他人。<a id="a-1I"></a>不放逸。<a id="a-1J"></a>不懈怠。<a id="a-1K"></a>至心恭敬。<a id="a-1L"></a>不染污心。<a id="a-1M"></a>不于信心胜人所现谄曲求财。<a id="a-1N"></a>亦不以诸不净物等供养。<a id="a-1O"></a>是名无染供养。</p>
  <p id="a1P">若菩萨殊胜不染财物。<a id="a-1Q"></a>供养如来及支提。<a id="a-1R"></a>若自力得。<a id="a-1S"></a>若从他求。<a id="a-1T"></a>若如意得财。<a id="a-1U"></a>若化作身。<a id="a-1V"></a>若二若三乃至百千万亿身。<a id="a-1W"></a>悉礼如来。<a id="a-1X"></a>彼一一身化作百千手。<a id="a-1Y"></a>彼一一手以种种华香供养如来及支提。<a id="a-1Z"></a>彼一切身悉赞叹如来真实功德。<a id="a-1a"></a>饶益众生。<a id="a-1b"></a>如是等名为如意自在力供养。<a id="a-1c"></a>不待如来出现于世。<a id="a-1d"></a>何以故。<a id="a-1e"></a>住不退转地菩萨。<a id="a-1f"></a>于一切佛刹未曾障碍故。</p>
  <p id="a1g">若菩萨不自力得财。<a id="a-1h"></a>亦不从他求而为供养。<a id="a-1i"></a>然于他众生。<a id="a-1j"></a>乃至十方无量世界。<a id="a-1k"></a>上中下心所作供养。<a id="a-1l"></a>菩萨于彼一切供养。<a id="a-1m"></a>以净信心胜妙解心周遍随喜。<a id="a-1n"></a>是菩萨以少方便兴大供养。<a id="a-1o"></a>摄大菩提。<a id="a-1p"></a>乃至于[穀-禾+牛]牛顷。<a id="a-1q"></a>于一切众生修四无量心等。<a id="a-1r"></a>是名至处道供养。<a id="a-1s"></a>如来第一最上。<a id="a-1t"></a>比前财物供养。<a id="a-1u"></a>百倍千倍乃至算数譬喻不得为比。</p>
  <p id="a1v">如是十事名菩萨一切种供养如来。<a id="a-1w"></a>法僧亦尔。<a id="a-1x"></a>当知于此三宝作十种供养。<a id="a-1y"></a>菩萨于如来所起六种净心。<a id="a-1z"></a>谓福田无上心。<a id="a-20"></a>恩德无上心。<a id="a-21"></a>于一切众生无上心。<a id="a-22"></a>如优昙钵华难遇心。<a id="a-23"></a>于三千大千世界独一心。<a id="a-24"></a>于世间出世间法一切具足依义心。<a id="a-25"></a>以此六心少想供养如法僧获无量功德。<a id="a-26"></a>何况多。</p>
  <p id="a27">又瑜伽论云。<a id="a-28"></a>何菩萨于如来所供养如来。<a id="a-29"></a>当知供养略有十种。<a id="a-2A"></a>一设利罗供养。<a id="a-2B"></a>二制多供养。<a id="a-2C"></a>三现前供养。<a id="a-2D"></a>四不现前供养。<a id="a-2E"></a>五自作供养。<a id="a-2F"></a>六教他供养七财敬供养。<a id="a-2G"></a>八广大供养。<a id="a-2H"></a>九无染供养。<a id="a-2I"></a>十正行供养(释文大同)</p>
  <p id="a2J">又优婆塞戒经云。<a id="a-2K"></a>佛言。<a id="a-2L"></a>善男子。<a id="a-2M"></a>在家菩萨若欲受持优婆塞戒。<a id="a-2N"></a>先当次第供养六方。<a id="a-2O"></a>言东方者即是父母。<a id="a-2P"></a>若有人能供养父母。<a id="a-2Q"></a>衣服饮食卧具汤药房舍财宝。<a id="a-2R"></a>恭敬礼拜赞叹尊重。<a id="a-2S"></a>是人则能供养东方父母。<a id="a-2T"></a>是父母还以五事报之。<a id="a-2U"></a>一至心爱念。<a id="a-2V"></a>二终不欺诳。<a id="a-2W"></a>三舍财与之。<a id="a-2X"></a>四为娉上族。<a id="a-2Y"></a>五教以世事。<a id="a-2Z"></a>南方者即是师长。<a id="a-2a"></a>若有人能供养师长。<a id="a-2b"></a>衣服饮食卧具汤药。<a id="a-2c"></a>尊重赞叹恭敬礼拜。<a id="a-2d"></a>早起晚卧受行善教。<a id="a-2e"></a>是人则能供养南方师长。<a id="a-2f"></a>是师复以五事报之。<a id="a-2g"></a>一速教不令失时。<a id="a-2h"></a>二尽教不令不尽。<a id="a-2i"></a>三胜己不生嫉妒四将付严师善友。<a id="a-2j"></a>五临终舍财与之。</p>
  <p id="a2k">西方者即是妻。<a id="a-2l"></a>子若有人能供给妻子。<a id="a-2m"></a>衣服饮食卧具汤药。<a id="a-2n"></a>璎珞服饰严身之具。<a id="a-2o"></a>是人则能供养西方妻子。<a id="a-2p"></a>是妻子复以十四事报之。<a id="a-2q"></a>一所作尽心营之。<a id="a-2r"></a>二常作终不懈慢。<a id="a-2s"></a>三所作必令终竟。<a id="a-2t"></a>四疾作不令失时。<a id="a-2u"></a>五常为瞻视宾客。<a id="a-2v"></a>六净其房舍卧具。<a id="a-2w"></a>七爱敬言则柔软。<a id="a-2x"></a>八僮使软言教诏。<a id="a-2y"></a>九善能守护财物。<a id="a-2z"></a>十晨起夜寐。<a id="a-30"></a>十一能设净食。<a id="a-31"></a>十二能忍教诲。<a id="a-32"></a>十三能覆恶事。<a id="a-33"></a>十四能瞻病苦。</p>
  <p id="a34">北方者即是善知识。<a id="a-35"></a>若有人能供养善友。<a id="a-36"></a>任力与之。<a id="a-37"></a>恭教柔言礼拜赞叹。<a id="a-38"></a>是人则能供养北方善知识。<a id="a-39"></a>是善知识复以四事而还报之。<a id="a-3A"></a>一教修善法。<a id="a-3B"></a>二令离恶法。<a id="a-3C"></a>三有恐怖时能为救解。<a id="a-3D"></a>四放逸之时能令除舍。</p>
  <p id="a3E">下方者即是奴婢。<a id="a-3F"></a>若有人能供给奴婢。<a id="a-3G"></a>衣食病瘦医药。<a id="a-3H"></a>不骂不打。<a id="a-3I"></a>是人则能供给下方奴婢。<a id="a-3J"></a>是奴婢复以十事报之。<a id="a-3K"></a>一不作罪过。<a id="a-3L"></a>二不待教作。<a id="a-3M"></a>三作必令竟。<a id="a-3N"></a>四疾作不令失时。<a id="a-3O"></a>五主虽贫穷终不舍离。<a id="a-3P"></a>六早起。<a id="a-3Q"></a>七守物。<a id="a-3R"></a>八少恩多报。<a id="a-3S"></a>九至心敬念。<a id="a-3T"></a>十善覆恶事。</p>
  <p id="a3U">上方者即是沙门婆罗门等。<a id="a-3V"></a>若有供养上方沙门婆罗门。<a id="a-3W"></a>衣服饮食房舍卧具病瘦医药。<a id="a-3X"></a>怖时能救。<a id="a-3Y"></a>饥馑世施食。<a id="a-3Z"></a>闻恶能遮。<a id="a-3a"></a>礼拜恭敬尊重赞叹。<a id="a-3b"></a>是人则能供养上方沙门等。<a id="a-3c"></a>是出家人复以五事报之。<a id="a-3d"></a>一能今生信。<a id="a-3e"></a>二教修智慧。<a id="a-3f"></a>三教令行施。<a id="a-3g"></a>四教令持戒。<a id="a-3h"></a>五教令多闻。<a id="a-3i"></a>若有供养是六方者。<a id="a-3j"></a>是人则能增长财命。<a id="a-3k"></a>能得受持优婆塞戒。</p>
  <p id="a3l">又智度论云。<a id="a-3m"></a>诸佛恭敬法故供养于法。<a id="a-3n"></a>以法为师。<a id="a-3o"></a>何以故。<a id="a-3p"></a>三世诸佛皆以诸法实相为师。<a id="a-3q"></a>问曰。<a id="a-3r"></a>如佛不求福德。<a id="a-3s"></a>何故供养。<a id="a-3t"></a>答曰。<a id="a-3u"></a>佛从无量劫中修诸功德。<a id="a-3v"></a>常行诸善不但求报。<a id="a-3w"></a>敬功德故而作供养。<a id="a-3x"></a>如在佛世时。<a id="a-3y"></a>阿那律未得天眼前。<a id="a-3z"></a>盲无所见。<a id="a-40"></a>而以手缝衣。<a id="a-41"></a>时针衽脱。<a id="a-42"></a>便言。<a id="a-43"></a>谁爱福德为我衽针。<a id="a-44"></a>是时佛到其所语比丘言。<a id="a-45"></a>我是爱福德人。<a id="a-46"></a>为汝衽来。<a id="a-47"></a>是比丘识佛声。<a id="a-48"></a>疾起着衣礼佛足。<a id="a-49"></a>白佛言。<a id="a-4A"></a>佛功德已满。<a id="a-4B"></a>云何言爱福德。<a id="a-4C"></a>佛报言。<a id="a-4D"></a>我虽功德已满。<a id="a-4E"></a>我深知功德恩报力故。<a id="a-4F"></a>令我于一切众生中得最第一。<a id="a-4G"></a>由此功德又为欲教化弟子故语之言。<a id="a-4H"></a>我尚作功德。<a id="a-4I"></a>汝云何不作。<a id="a-4J"></a>如伎家百岁老翁而舞。<a id="a-4K"></a>有人诃之言。<a id="a-4L"></a>老翁年已百岁。<a id="a-4M"></a>何用是舞。<a id="a-4N"></a>老翁答曰。<a id="a-4O"></a>我不须舞但欲教子孙故耳。<a id="a-4P"></a>佛亦如是。<a id="a-4Q"></a>功德虽满。<a id="a-4R"></a>为教弟子作功。<a id="a-4S"></a>德故而作供养。<a id="a-4T"></a>故佛乳母大爱道亡。<a id="a-4U"></a>四天王舆床送。<a id="a-4V"></a>佛在前擎香炉烧香供养。<a id="a-4W"></a>为报恩故。<a id="a-4X"></a>虽不求果而行等供养。<a id="a-4Y"></a>唯佛应供养佛。<a id="a-4Z"></a>余人不知佛德。<a id="a-4a"></a>如说偈言。</p>
  <p id="a4b">智人能敬智　　智论则智善</p>
  <p id="a4c">智人能知智　　如蛇知蛇足</p>
  <p id="a4d">又频毗娑罗王诣佛供养经云。<a id="a-4e"></a>尔时摩竭国频毗(此云颜色)娑罗(此云端正)往诣佛所白世尊。<a id="a-4f"></a>我典此国界所有资财。<a id="a-4g"></a>能有所办。<a id="a-4h"></a>欲尽形寿供养如来及比丘众。<a id="a-4i"></a>衣被饮食床榻卧具病瘦医药。<a id="a-4j"></a>亦当劝率臣民使得蒙度得离三涂永处安隐。<a id="a-4k"></a>佛受请已。<a id="a-4l"></a>便说偈言。</p>
  <p id="a4m">祠大最为首　　诗颂亦为首</p>
  <p id="a4n">王为人中首　　众流海为首</p>
  <p id="a4o">众星月为首　　光明日为首</p>
  <p id="a4p">上下及四方　　诸所生品物</p>
  <p id="a4q">天上及世间　　佛最无有上</p>
  <p id="a4r">欲求种德者　　当求于三佛</p>
  <p id="a4s">又杂宝藏经云。<a id="a-4t"></a>佛告诸比丘言。<a id="a-4u"></a>有八种人应决定施不复生疑。<a id="a-4v"></a>一父。<a id="a-4w"></a>二母。<a id="a-4x"></a>三佛。<a id="a-4y"></a>四弟子。<a id="a-4z"></a>五远来之人。<a id="a-50"></a>六远去之人。<a id="a-51"></a>七病人。<a id="a-52"></a>八看病者。</p>
  <p id="a53">又智度论云。<a id="a-54"></a>诸菩萨无量无尽功德成就。<a id="a-55"></a>以一食供养十方诸佛及僧。<a id="a-56"></a>皆悉充足而亦不尽。<a id="a-57"></a>譬如涌泉出而不竭。<a id="a-58"></a>如文殊师利。<a id="a-59"></a>以一钵欢喜丸供养八万四千僧。<a id="a-5A"></a>皆悉充足而亦不尽。<a id="a-5B"></a>复次菩萨于此以一钵食供养十方诸佛。<a id="a-5C"></a>而十方佛前饮食之具具足而出。<a id="a-5D"></a>譬如鬼神得人一口之食而千万倍出。</p>
  <p id="a5E">又旧杂譬喻经云。<a id="a-5F"></a>昔有梵志。<a id="a-5G"></a>年百二十。<a id="a-5H"></a>少小不娶妻无淫泆之情。<a id="a-5I"></a>处在深山无人之处。<a id="a-5J"></a>以茅为庐。<a id="a-5K"></a>蓬[葶-丁+呆]为席。<a id="a-5L"></a>以水果为食。<a id="a-5M"></a>不积财宝。<a id="a-5N"></a>国王聘之不往赴意。<a id="a-5O"></a>静处无为于山数年与禽兽相娱绝于人路。<a id="a-5P"></a>山有四兽。<a id="a-5Q"></a>一名狐。<a id="a-5R"></a>二名猕猴。<a id="a-5S"></a>三名獭。<a id="a-5T"></a>四名兔。<a id="a-5U"></a>此之四兽日于道人所听经说戒。<a id="a-5V"></a>如是积久。<a id="a-5W"></a>食诸果苽皆悉讫尽。<a id="a-5X"></a>后道人意欲徙去。<a id="a-5Y"></a>四兽大愁忧情不乐。<a id="a-5Z"></a>共相议言。<a id="a-5a"></a>我曹各行求索供养道人。<a id="a-5b"></a>猕猴去至他山得甘果来。<a id="a-5c"></a>以上道人。<a id="a-5d"></a>愿止莫去。<a id="a-5e"></a>野狐行化作人。<a id="a-5f"></a>求得一囊饭麨来。<a id="a-5g"></a>以上道人。<a id="a-5h"></a>可给一月粮。<a id="a-5i"></a>愿止莫去。<a id="a-5j"></a>水獭亦复入水取得大鱼。<a id="a-5k"></a>以上道人。<a id="a-5l"></a>给一月粮。<a id="a-5m"></a>愿止莫去。<a id="a-5n"></a>兔自思念。<a id="a-5o"></a>我当用何等供养道人。<a id="a-5p"></a>即念当持身供养。<a id="a-5q"></a>便取樵以燃火作炭。<a id="a-5r"></a>往白道人言。<a id="a-5s"></a>今我为兔。<a id="a-5t"></a>请入火中作炙。<a id="a-5u"></a>以身奉上道人。<a id="a-5v"></a>可给一日粮。<a id="a-5w"></a>便自投火中。<a id="a-5x"></a>火为不然。<a id="a-5y"></a>道人见兔。<a id="a-5z"></a>感其仁义。<a id="a-60"></a>哀愍伤之。<a id="a-61"></a>则自止留。<a id="a-62"></a>佛言。<a id="a-63"></a>尔时梵志者今提和竭佛是。<a id="a-64"></a>尔时兔者今我身是。<a id="a-65"></a>尔时猕猴者今舍利弗是。<a id="a-66"></a>尔时野狐者今阿难是尔时水獭者今目连是也。</p>
  <p id="a67">又僧祇律云。<a id="a-68"></a>佛住梨耆阇河边。<a id="a-69"></a>时世尊钵比丘钵共在露处。<a id="a-6A"></a>时有猕猴。<a id="a-6B"></a>行见树中有无蜂熟蜜。<a id="a-6C"></a>来取世尊钵。<a id="a-6D"></a>诸比丘遮。<a id="a-6E"></a>佛言。<a id="a-6F"></a>莫遮。<a id="a-6G"></a>此无恶意。<a id="a-6H"></a>便持钵取蜜奉献。<a id="a-6I"></a>世尊不受。<a id="a-6J"></a>须待水净。<a id="a-6K"></a>猕猴不解佛意。<a id="a-6L"></a>谓呼有虫。<a id="a-6M"></a>转看见钵边有流蜜。<a id="a-6N"></a>乃到水边洗钵。<a id="a-6O"></a>水湔钵中持还奉佛。<a id="a-6P"></a>佛即受取。<a id="a-6Q"></a>佛受已猕猴大欢喜。<a id="a-6R"></a>却行而舞。<a id="a-6S"></a>堕坑命终。<a id="a-6T"></a>即生三十三天。<a id="a-6U"></a>时诸比丘即说偈言。</p>
  <p id="a6V">十力世雄在榛林　　佛钵僧钵在露处</p>
  <p id="a6W">野兽殖德有情智　　见好成熟无蜂蜜</p>
  <p id="a6X">直前往取世尊钵　　比丘欲遮佛不听</p>
  <p id="a6Y">得钵盛蜜来献佛　　如来慈愍为受之</p>
  <p id="a6Z">心悦欢喜却行舞　　脚趺堕岸而命终</p>
  <p id="a6a">即生三十三天上　　下生出家成罗汉</p>
  <p id="a6b">又文殊师利问经云。<a id="a-6c"></a>菩萨为供养佛法僧及父母兄弟。<a id="a-6d"></a>得畜财物。<a id="a-6e"></a>为起寺舍造像为布施。<a id="a-6f"></a>若有此因缘得受金银财物。<a id="a-6g"></a>无有罪过。</p>
  <p id="a6h">颂曰。</p>
  <p id="a6i">眇眇长津　　遥遥遐辔　　烦笼幽闭</p>
  <p id="a6j">难成出离　　自非廌上　　乘何高位</p>
  <p id="a6k">供养三宝　　果超十地</p>
  <p data-pb></p>
  <h2 id="a6l">受请篇第三十九(此有九部)</h2>
  <p id="a6m">意部 请僧部 圣僧部 施食部 食时部 食法部 食讫部 咒愿部 施福部。</p>
  <p data-pb></p>
  <h2 id="a6n">述意部第一</h2>
  <p id="a6o">夫供会之法以不限为本。<a id="a-6p"></a>无适无莫乃应檀心。<a id="a-6q"></a>故冥怀遣相。<a id="a-6r"></a>与空际而为极。<a id="a-6s"></a>任时随缘。<a id="a-6t"></a>共法界而等量。<a id="a-6u"></a>因既不穷则果亦无尽也。<a id="a-6v"></a>且俗俭财贫限物为施。<a id="a-6w"></a>物既有限心亦拘执。<a id="a-6x"></a>或计人以拟供。<a id="a-6y"></a>或选德而后请。<a id="a-6z"></a>有涯之福未舍。<a id="a-70"></a>无边之报未沾夫愚法施者。<a id="a-71"></a>虽物周而施寡。<a id="a-72"></a>善权惠者。<a id="a-73"></a>使物寡而施周。<a id="a-74"></a>是以外国设斋率广无遮。<a id="a-75"></a>运心十方该罗法界也。</p>
  <h2 id="a76">请僧部第二</h2>
  <p id="a77">如贤愚经云。<a id="a-78"></a>时佛姨母摩诃波阇波提。<a id="a-79"></a>佛已出家。<a id="a-7A"></a>手自纺织预作一端金色之氎(织成大衣)奉上如来。<a id="a-7B"></a>佛令持此往奉众僧。<a id="a-7C"></a>姨母思念。<a id="a-7D"></a>规心俟佛。<a id="a-7E"></a>唯愿垂愍为我受之。<a id="a-7F"></a>佛知母专心欲用施我。<a id="a-7G"></a>然恩爱之心福不弘广。<a id="a-7H"></a>若施众僧获报弥多。<a id="a-7I"></a>我知此事是以相劝。<a id="a-7J"></a>若有檀越于十六种具足别请。<a id="a-7K"></a>虽获福报亦未为多。<a id="a-7L"></a>何谓十六。<a id="a-7M"></a>比丘比丘尼各有八辈。<a id="a-7N"></a>不如漫请四人所得功德。<a id="a-7O"></a>福多于彼。<a id="a-7P"></a>十六分中未及其一。<a id="a-7Q"></a>将来末世法垂尽时。<a id="a-7R"></a>正使比丘畜妻挟子。<a id="a-7S"></a>四人已上名字众僧。<a id="a-7T"></a>应当敬视如舍利弗目揵连等。<a id="a-7U"></a>时波阇波提心乃开解。<a id="a-7V"></a>即以其衣奉施众僧。<a id="a-7W"></a>僧中次行无欲取者。<a id="a-7X"></a>到弥勒前寻为受之。<a id="a-7Y"></a>尔时弥勒问众僧言。<a id="a-7Z"></a>若有檀越请一持戒清净沙门就舍供养。<a id="a-7a"></a>所得盈利何如有人得千万钱。<a id="a-7b"></a>时憍陈如寻即说言。<a id="a-7c"></a>假使有人得百车珍宝。<a id="a-7d"></a>计其福利。<a id="a-7e"></a>不如请一净戒沙门就舍供养得利弘多。<a id="a-7f"></a>舍利弗言。<a id="a-7g"></a>假令有人得一阎浮提满中珍宝。<a id="a-7h"></a>犹不如请一净戒者就舍供养获利弥多。<a id="a-7i"></a>目揵连言。<a id="a-7j"></a>正使有人得二天下满中七宝。<a id="a-7k"></a>犹不如请一清净沙门就舍供养得利弥多。<a id="a-7l"></a>其余比丘如是各各引于方喻。<a id="a-7m"></a>比格其利。<a id="a-7n"></a>皆悉多彼。<a id="a-7o"></a>时阿那律复自说言。<a id="a-7p"></a>正令得满四天下宝。<a id="a-7q"></a>其利犹复不如请一清净沙门诣舍供养得利殊倍。<a id="a-7r"></a>所以然者。<a id="a-7s"></a>我是其证。<a id="a-7t"></a>自念过去世。<a id="a-7u"></a>毗婆尸佛般涅槃后。<a id="a-7v"></a>法灭尽时。<a id="a-7w"></a>有一长者名阿泪吒。<a id="a-7x"></a>家贫焦煎。<a id="a-7y"></a>复值岁俭人饥食谷不继。<a id="a-7z"></a>日往取薪卖籴稗子。<a id="a-80"></a>共家妇儿以自供活。<a id="a-81"></a>见一辟支佛乞食不得。<a id="a-82"></a>请到其家分稗子糜。<a id="a-83"></a>躬自持施。<a id="a-84"></a>辟支语言。<a id="a-85"></a>汝亦饥渴当共分啖。<a id="a-86"></a>阿泪吒言。<a id="a-87"></a>我曹俗人食无时节。<a id="a-88"></a>尊日一食。<a id="a-89"></a>但愿为受。<a id="a-8A"></a>即受食讫。<a id="a-8B"></a>感其至心令发大愿。<a id="a-8C"></a>时辟支佛还归所止。<a id="a-8D"></a>时阿泪吒即还入泽取薪。<a id="a-8E"></a>时见一兔意欲捕取。<a id="a-8F"></a>以镰遥掷。<a id="a-8G"></a>即时堕地。<a id="a-8H"></a>适欲前取化为死人。<a id="a-8I"></a>上其背上急抱其头。<a id="a-8J"></a>尽力推却不能令却。<a id="a-8K"></a>心怀恐怖慞惶苦恼。<a id="a-8L"></a>意欲入城共妇解却。<a id="a-8M"></a>复恐人见令不听入。<a id="a-8N"></a>留待日暮以衣用覆。<a id="a-8O"></a>担负往舍。<a id="a-8P"></a>已到舍内。<a id="a-8Q"></a>自然堕地。<a id="a-8R"></a>变成一聚阎浮檀金。<a id="a-8S"></a>光明晃昱并照比舍。<a id="a-8T"></a>展转谈之。<a id="a-8U"></a>响彻于王。<a id="a-8V"></a>王自来看。<a id="a-8W"></a>见是死人形渐欲臭。<a id="a-8X"></a>即问泪吒。<a id="a-8Y"></a>汝见是何。<a id="a-8Z"></a>答言。<a id="a-8a"></a>看实是金。<a id="a-8b"></a>即取少计用奉于王。<a id="a-8c"></a>王见金色。<a id="a-8d"></a>敬之未有。<a id="a-8e"></a>问其所由何缘得此。<a id="a-8f"></a>由施辟支。<a id="a-8g"></a>王闻叹善。<a id="a-8h"></a>即更赐与。<a id="a-8i"></a>拜为大臣。<a id="a-8j"></a>如是诸尊。<a id="a-8k"></a>彼阿泪吒者即我身是。<a id="a-8l"></a>我于彼世以少稗糜施辟支佛。<a id="a-8m"></a>缘是以来九十一劫。<a id="a-8n"></a>生天人中无所乏少。</p>
  <p id="a8o">又像法决疑经云。<a id="a-8p"></a>若檀越设食召请众僧。<a id="a-8q"></a>遣人防门遮障比丘及诸老病贫穷乞人。<a id="a-8r"></a>不听入会。<a id="a-8s"></a>徒丧饮食了无善分。</p>
  <p id="a8t">又普广经云。<a id="a-8u"></a>四辈弟子若行斋戒。<a id="a-8v"></a>心当存想请十方僧。<a id="a-8w"></a>不择善恶持戒毁戒高下之行。<a id="a-8x"></a>到诸塔寺请僧之时。<a id="a-8y"></a>僧次供养无别异想。<a id="a-8z"></a>其福最多无量无边。<a id="a-90"></a>若值罗汉四道果人及大心者。<a id="a-91"></a>缘此功德受福无穷。<a id="a-92"></a>一闻说法可得至道无上涅槃。</p>
  <p id="a93">又十诵律云。<a id="a-94"></a>鹿子母别请五百罗汉。<a id="a-95"></a>佛言。<a id="a-96"></a>无智不善。<a id="a-97"></a>若于僧中次请一人者。<a id="a-98"></a>得大功德果报利益。<a id="a-99"></a>胜别请五百罗汉。<a id="a-9A"></a>一切远近无不悉闻。<a id="a-9B"></a>又请僧福田经及仁王经。<a id="a-9C"></a>种种诃责不许别请。<a id="a-9D"></a>若别请者。<a id="a-9E"></a>是外道法。<a id="a-9F"></a>非七佛法。</p>
  <p id="a9G">又梵网经云。<a id="a-9H"></a>若有檀越来请众僧。<a id="a-9I"></a>客僧有利养分。<a id="a-9J"></a>僧房主应次第差客僧受请。<a id="a-9K"></a>而先住僧独受请而不差客僧。<a id="a-9L"></a>房主得无量罪。<a id="a-9M"></a>畜生无异。<a id="a-9N"></a>非沙门非释种姓。<a id="a-9O"></a>犯轻垢罪。</p>
  <p id="a9P">若佛子。<a id="a-9Q"></a>一切不得受别请利养入己。<a id="a-9R"></a>而此利养属十方僧。<a id="a-9S"></a>而别受请。<a id="a-9T"></a>即取十方僧物。<a id="a-9U"></a>入己用者。<a id="a-9V"></a>犯轻垢罪。</p>
  <p id="a9W">若有出家在家一切檀越。<a id="a-9X"></a>请僧福田。<a id="a-9Y"></a>求愿之时。<a id="a-9Z"></a>应入僧房问知事人。<a id="a-9a"></a>今欲次第请者。<a id="a-9b"></a>即得十方贤圣僧。<a id="a-9c"></a>而世人别请五百罗汉菩萨僧。<a id="a-9d"></a>不如僧次一凡夫僧。<a id="a-9e"></a>若别请僧者。<a id="a-9f"></a>是外道法。<a id="a-9g"></a>七佛无别请法。<a id="a-9h"></a>不顺孝道。<a id="a-9i"></a>若故别请僧者。<a id="a-9j"></a>犯轻垢罪。</p>
  <p id="a9k">又智度论云。<a id="a-9l"></a>如有一富贵长者。<a id="a-9m"></a>信乐众僧。<a id="a-9n"></a>白僧执事。<a id="a-9o"></a>我次第请僧于舍食。<a id="a-9p"></a>日日次请乃至沙弥。<a id="a-9q"></a>执事不听沙弥受请。<a id="a-9r"></a>诸沙弥言。<a id="a-9s"></a>以何意故不听沙弥。<a id="a-9t"></a>答言。<a id="a-9u"></a>以檀越不喜请年少故。<a id="a-9v"></a>便说偈言。</p>
  <p id="a9w">须发白如雪　　齿落皮肉皱</p>
  <p id="a9x">偻步形体羸　　乐请如是事</p>
  <p id="a9y">诸沙弥等皆是大阿罗汉。<a id="a-9z"></a>如打子师子头欻然从座起。<a id="a-A0"></a>而说偈言。</p>
  <p id="aA1">檀越无智人　　见形不取德</p>
  <p id="aA2">舍是耆年相　　但取老瘦黑</p>
  <p id="aA3">上尊耆年之相者。<a id="a-A4"></a>如佛说偈云。</p>
  <p id="aA5">所谓长老相　　不必以年耆</p>
  <p id="aA6">形瘦须发白　　空老内无德</p>
  <p id="aA7">能舍罪福果　　精进行梵行</p>
  <p id="aA8">已离一切法　　是名为长老</p>
  <p id="aA9">是时沙弥复作是念。<a id="a-AA"></a>我等不应坐观檀越量僧好恶。<a id="a-AB"></a>即说偈言。</p>
  <p id="aAC">赞叹诃骂中　　我等心虽一</p>
  <p id="aAD">是人毁佛法　　不应不教诲</p>
  <p id="aAE">当疾到其舍　　以法教语之</p>
  <p id="aAF">我等不度者　　是则为弃物</p>
  <p id="aAG">即时诸沙弥。<a id="a-AH"></a>自变其身。<a id="a-AI"></a>皆成老年。</p>
  <p id="aAJ">须发白如雪　　秀盾垂覆眼</p>
  <p id="aAK">皮皱如波浪　　其脊曲如弓</p>
  <p id="aAL">两手负杖行　　次第而受请</p>
  <p id="aAM">举身皆振掉　　行止不自安</p>
  <p id="aAN">譬如白杨树　　随风而动摇</p>
  <p id="aAO">檀越见此辈　　欢喜迎入坐</p>
  <p id="aAP">坐已须臾顷还复年少形。<a id="a-AQ"></a>檀越惊怖言。</p>
  <p id="aAR">如是耆老相　　还变成少身</p>
  <p id="aAS">如服还年药　　是事何由然</p>
  <p id="aAT">诸沙弥言。<a id="a-AU"></a>汝莫生疑。<a id="a-AV"></a>平量是事。<a id="a-AW"></a>甚可伤愍。<a id="a-AX"></a>故现是化。<a id="a-AY"></a>汝当深识之。<a id="a-AZ"></a>圣众不可量。<a id="a-Aa"></a>如偈说曰。</p>
  <p id="aAb">譬如以蚊嘴　　犹可测海底</p>
  <p id="aAc">一切天与人　　无能量僧者</p>
  <p id="aAd">僧以功德贵　　犹尚不分别</p>
  <p id="aAe">而汝以年岁　　称量诸大德</p>
  <p id="aAf">大小生于智　　不在于老少</p>
  <p id="aAg">有智勤精进　　虽少而是老</p>
  <p id="aAh">懈怠无智慧　　虽老而是少</p>
  <p id="aAi">汝今平量僧。<a id="a-Aj"></a>是则为大失。<a id="a-Ak"></a>如欲以一指测知大海底。<a id="a-Al"></a>为智者之所笑。<a id="a-Am"></a>汝不闻佛说。<a id="a-An"></a>四事虽小而不可轻。<a id="a-Ao"></a>太子虽小当为国王。<a id="a-Ap"></a>是不可轻。<a id="a-Aq"></a>蛇子虽小毒能杀人。<a id="a-Ar"></a>亦不可轻。<a id="a-As"></a>小火虽微能烧山野。<a id="a-At"></a>亦不可轻。<a id="a-Au"></a>沙弥虽小得圣神通。<a id="a-Av"></a>最不可轻。<a id="a-Aw"></a>檀越闻是事已。<a id="a-Ax"></a>见是神通力。<a id="a-Ay"></a>身惊毛竖。<a id="a-Az"></a>合手白诸沙弥言。<a id="a-B0"></a>诸圣人等。<a id="a-B1"></a>我今忏悔。<a id="a-B2"></a>我是凡夫心常怀罪。<a id="a-B3"></a>今欲请问。<a id="a-B4"></a>于佛僧宝中信心清净。<a id="a-B5"></a>何者福胜。<a id="a-B6"></a>答言。<a id="a-B7"></a>我等初不见佛僧宝中有增减。<a id="a-B8"></a>何以故。<a id="a-B9"></a>如佛一时入舍婆提城乞食。<a id="a-BA"></a>有婆罗门姓婆罗埵逝。<a id="a-BB"></a>佛数数到其家乞食。<a id="a-BC"></a>心作是念。<a id="a-BD"></a>是沙门何以来数数如负其债。<a id="a-BE"></a>佛时说偈言。</p>
  <p id="aBF">时雨数数堕　　五谷数数成</p>
  <p id="aBG">数数修福业　　数数受果报</p>
  <p id="aBH">数数受生法　　故受数数死</p>
  <p id="aBI">圣法数数成　　谁数数生死</p>
  <p id="aBJ">婆罗门闻是偈已。<a id="a-BK"></a>大圣具知我心惭愧。<a id="a-BL"></a>取钵入舍。<a id="a-BM"></a>盛满美食以奉上佛。<a id="a-BN"></a>佛不受作是言。<a id="a-BO"></a>我为说偈故得此食。<a id="a-BP"></a>我不食也。<a id="a-BQ"></a>婆罗门言。<a id="a-BR"></a>是食当与谁。<a id="a-BS"></a>佛言。<a id="a-BT"></a>我不见天及人能消是食者。<a id="a-BU"></a>汝持去置少草地。<a id="a-BV"></a>若无虫水中。<a id="a-BW"></a>即如佛教。<a id="a-BX"></a>持食着无虫水中。<a id="a-BY"></a>水即大沸烟火俱出。<a id="a-BZ"></a>如投大热铁。<a id="a-Ba"></a>婆罗门见已惊怖言。<a id="a-Bb"></a>未曾有也。<a id="a-Bc"></a>乃至食中神力如是。<a id="a-Bd"></a>礼佛忏悔乞出家受戒。<a id="a-Be"></a>渐渐断结得阿罗汉道。<a id="a-Bf"></a>复有摩诃憍昙弥。<a id="a-Bg"></a>以金色上下宝衣奉。<a id="a-Bh"></a>佛佛劝施僧。<a id="a-Bi"></a>能消能受。<a id="a-Bj"></a>故知佛宝僧宝福无多少。<a id="a-Bk"></a>故说偈言。</p>
  <p id="aBl">若人爱敬佛　　亦当爱敬僧</p>
  <p id="aBm">不当有分别　　同皆为宝故</p>
  <p id="aBn">又法句喻经。<a id="a-Bo"></a>世尊说偈云。</p>
  <p id="aBp">人当念有意　　每食自知少</p>
  <p id="aBq">从是痛用薄　　节消而保寿</p>
  <p id="aBr">又杂譬喻经云。<a id="a-Bs"></a>昔者舍卫国有一贫家。<a id="a-Bt"></a>庭中有蒲萄树。<a id="a-Bu"></a>上有数穗。<a id="a-Bv"></a>念施道人。<a id="a-Bw"></a>时国王先前请食一月。<a id="a-Bx"></a>是贫家力势不如王。<a id="a-By"></a>正悬一月乃得一道人。<a id="a-Bz"></a>便持施之。<a id="a-C0"></a>语道人言。<a id="a-C1"></a>念欲施来已经一月。<a id="a-C2"></a>今乃得愿。<a id="a-C3"></a>道人语优婆夷。<a id="a-C4"></a>已一月中施。<a id="a-C5"></a>优婆夷言。<a id="a-C6"></a>我但施一穗蒲萄。<a id="a-C7"></a>那得一月施耶。<a id="a-C8"></a>道人言。<a id="a-C9"></a>但一月中念欲舍施。<a id="a-CA"></a>则为一月也。</p>
 </body>
</html>