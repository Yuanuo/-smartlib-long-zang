<!doctype html>
<html id="z3IBWiK1R0" data-ver="1513">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第三十九</h1>
  <h2 id="a2">伽蓝篇第三十六(此有三部)</h2>
  <p id="a3">述意部 营造部 致敬部。</p>
  <p data-pb></p>
  <h2 id="a4">述意部第一</h2>
  <p id="a5">夫伽蓝者。<a id="a-6"></a>昔布金西域肇树福基。<a id="a-7"></a>缔构东川终祈净业。<a id="a-8"></a>所以宝塔蕴其光明。<a id="a-9"></a>精舍图其形像。<a id="a-A"></a>遍满三千之界。<a id="a-B"></a>住持一万之年。<a id="a-C"></a>建苦海之舟航。<a id="a-D"></a>为信根之枝干。<a id="a-E"></a>睹则发心。<a id="a-F"></a>见便忘返。<a id="a-G"></a>益福生善。<a id="a-H"></a>称为伽蓝也。<a id="a-I"></a>但惟年代日远法教衰替。<a id="a-J"></a>寺像虽立敬福罕俦。<a id="a-K"></a>或真或伪。<a id="a-L"></a>改换随情。<a id="a-M"></a>或精或粗。<a id="a-N"></a>乃同粪土。<a id="a-O"></a>遂令目睹其迹莫识厥旨。<a id="a-P"></a>日用其事不知所由。<a id="a-Q"></a>是以行道之众心无所安。<a id="a-R"></a>流俗之徒于法无敬。<a id="a-S"></a>轻慢于是乎生。<a id="a-T"></a>陵蹈于是乎起。<a id="a-U"></a>欲以此护法。<a id="a-V"></a>不亦难哉者乎。<a id="a-W"></a>是以古德寺诰。<a id="a-X"></a>乃有多名。<a id="a-Y"></a>或名道场。<a id="a-Z"></a>即无生廷也。<a id="a-a"></a>或名为寺。<a id="a-b"></a>即公廷也。<a id="a-c"></a>或名净住舍。<a id="a-d"></a>或名法同舍。<a id="a-e"></a>或名出世间舍。<a id="a-f"></a>或名精舍。<a id="a-g"></a>或名清净无极园。<a id="a-h"></a>或名金刚净刹。<a id="a-i"></a>或名寂灭道场。<a id="a-j"></a>或名远离恶处。<a id="a-k"></a>或名亲近善处。<a id="a-l"></a>并随义立各有所表。<a id="a-m"></a>今道俗离居岂得称名也。</p>
  <p data-pb></p>
  <h2 id="an">营造部第二</h2>
  <p id="ao">依宣律师只桓寺感通记云。<a id="a-p"></a>经律大明只桓寺之基趾。<a id="a-q"></a>多云八十顷地一百二十院。<a id="a-r"></a>准约东西近有十里。<a id="a-s"></a>南北七百余步只陀须达二人共造。<a id="a-t"></a>成之已后经二百年被烧都尽。<a id="a-u"></a>则当此土姬周第十三主平王之三十一年。<a id="a-v"></a>只陀太子初虽不许卖。<a id="a-w"></a>后见布金欣然奉施。<a id="a-x"></a>即告长者。<a id="a-y"></a>吾自造寺不假于卿。<a id="a-z"></a>须达不许。<a id="a-10"></a>因此共造。<a id="a-11"></a>太子立愿。<a id="a-12"></a>后若荒废愿树还生。<a id="a-13"></a>恰至被烧屋宇顿尽。<a id="a-14"></a>所立树者如本不殊。<a id="a-15"></a>何以被烧。<a id="a-16"></a>良由须达为凡之时卖肉得财。<a id="a-17"></a>居贱出贵常愿荒俭。<a id="a-18"></a>家虽巨富财由秽心。<a id="a-19"></a>以此造寺终遭煨烬。<a id="a-1A"></a>太子愿力净心树生。<a id="a-1B"></a>业行有殊表之染净也。<a id="a-1C"></a>于后五百年有旃育迦王。<a id="a-1D"></a>依地而起。<a id="a-1E"></a>十不及一。<a id="a-1F"></a>经于百年被贼烧尽。<a id="a-1G"></a>经十三年有王六师迦者。<a id="a-1H"></a>依前重造。<a id="a-1I"></a>屋宇壮丽皆宝庄严。<a id="a-1J"></a>一百年后恶王坏之为杀人场。<a id="a-1K"></a>四天王及娑竭龙王忿之。<a id="a-1L"></a>以大石压之杀毁者。<a id="a-1M"></a>经九十年荒无人物。<a id="a-1N"></a>忉利天王令第二子下为人王。<a id="a-1O"></a>又依地造。<a id="a-1P"></a>庄饰严好过佛在时。<a id="a-1Q"></a>经百五十年魔天烧灭。<a id="a-1R"></a>则当此土汉末献帝二十九年。<a id="a-1S"></a>以事往征。<a id="a-1T"></a>显宗已后和安桓灵之代。<a id="a-1U"></a>西域往来行人接踵。<a id="a-1V"></a>则见天王葺构之作。<a id="a-1W"></a>祇树载茂之缘。<a id="a-1X"></a>后虽有造者仅接遗基。<a id="a-1Y"></a>至于今日荒凉而已。<a id="a-1Z"></a>依南天王子撰只桓图一百卷。<a id="a-1a"></a>北天王子撰五大精舍图二百卷。<a id="a-1b"></a>各在本天不可具述。<a id="a-1c"></a>夫造寺法用不可楷定。<a id="a-1d"></a>随其施主物有丰俭。<a id="a-1e"></a>虽量力而作。<a id="a-1f"></a>然须用心精诚而造。<a id="a-1g"></a>寺物虽小得福弘大。<a id="a-1h"></a>故无上依经云。<a id="a-1i"></a>虽造四果圣人塔庙满四天下尽形供养。<a id="a-1j"></a>不如有人佛涅槃后取佛舍利造塔供养。<a id="a-1k"></a>所得功德胜前功德。<a id="a-1l"></a>百千万亿分不可为喻也。<a id="a-1m"></a>一由福有优劣。<a id="a-1n"></a>二由心有强弱。<a id="a-1o"></a>若有真心。<a id="a-1p"></a>纵小尚得福多。<a id="a-1q"></a>何况于大。<a id="a-1r"></a>若有伪心。<a id="a-1s"></a>纵大尚得福少。<a id="a-1t"></a>何况于小。<a id="a-1u"></a>是故行者。<a id="a-1v"></a>若欲造作必须殷重。<a id="a-1w"></a>不得轻慢也。<a id="a-1x"></a>如贤愚经云。<a id="a-1y"></a>天语须达长者云。<a id="a-1z"></a>汝往见佛得利无量。<a id="a-20"></a>正使今得百车珍宝。<a id="a-21"></a>不如转足一步至趣世尊。<a id="a-22"></a>正使今得百车象珍宝。<a id="a-23"></a>不如举足一步往趣世尊。<a id="a-24"></a>正使今得一四天下满中珍宝。<a id="a-25"></a>不如举足一步至向世尊。<a id="a-26"></a>所得利益盈逾于彼百千万倍。<a id="a-27"></a>闻已欢喜。<a id="a-28"></a>佛为说法成须陀洹果。<a id="a-29"></a>须达问舍利弗。<a id="a-2A"></a>世尊足行日能几里。<a id="a-2B"></a>舍利弗言。<a id="a-2C"></a>日半由旬。<a id="a-2D"></a>如转轮王足行之法。<a id="a-2E"></a>世尊亦尔。<a id="a-2F"></a>时须达长者。<a id="a-2G"></a>即于道次。<a id="a-2H"></a>住二十里作停舍。<a id="a-2I"></a>须达请太子欲买园造精舍。<a id="a-2J"></a>只陀太子言。<a id="a-2K"></a>若能以黄金布地令间无空者。<a id="a-2L"></a>便当相与。<a id="a-2M"></a>须达曰诺。<a id="a-2N"></a>谨随其价。<a id="a-2O"></a>太子秖言。<a id="a-2P"></a>我戏语耳。<a id="a-2Q"></a>须达言。<a id="a-2R"></a>太子不应妄语。<a id="a-2S"></a>即共与讼。<a id="a-2T"></a>时首陀会天化作一人。<a id="a-2U"></a>为评详言。<a id="a-2V"></a>夫太子法不应妄语。<a id="a-2W"></a>价既已决不宜中悔。<a id="a-2X"></a>太子遂与之。<a id="a-2Y"></a>便使人象负金出八十顷中。<a id="a-2Z"></a>须臾欲满。<a id="a-2a"></a>残余少地(杂阿含经。<a id="a-2b"></a>残五百步。<a id="a-2c"></a>孛经亦云。<a id="a-2d"></a>太子秖有园八十顷去城不远)须达思惟。<a id="a-2e"></a>何藏金足不多不少。<a id="a-2f"></a>当取满之。<a id="a-2g"></a>只陀问言。<a id="a-2h"></a>嫌贵置之。<a id="a-2i"></a>当言不也。<a id="a-2j"></a>自念金藏何者可足当补满。<a id="a-2k"></a>只陀念言。<a id="a-2l"></a>佛必大德。<a id="a-2m"></a>乃使斯人轻宝乃尔。<a id="a-2n"></a>教齐且止勿更出金。<a id="a-2o"></a>园地属卿树木属我。<a id="a-2p"></a>我自上佛共立精舍。<a id="a-2q"></a>须达欢喜。<a id="a-2r"></a>即然可之。<a id="a-2s"></a>即便归家当施功作。<a id="a-2t"></a>六师闻之往白国王。<a id="a-2u"></a>长者须达买只陀园。<a id="a-2v"></a>欲为瞿昙沙门兴立精舍。<a id="a-2w"></a>听我徒众与共捔术。<a id="a-2x"></a>沙门得胜便听起立。<a id="a-2y"></a>若其不如不得起也。<a id="a-2z"></a>瞿昙徒众住王舍城。<a id="a-30"></a>我等徒众当住于此。<a id="a-31"></a>王报须达。<a id="a-32"></a>六师出如此言。<a id="a-33"></a>须达愁恼不乐。<a id="a-34"></a>舍利弗怪问不乐。<a id="a-35"></a>须达具述报之。<a id="a-36"></a>舍利弗言。<a id="a-37"></a>正使六师满阎浮提。<a id="a-38"></a>数如竹林不能动吾足上一毛。<a id="a-39"></a>欲捔何等。<a id="a-3A"></a>自恣听之。<a id="a-3B"></a>须达欢喜。<a id="a-3C"></a>即报国王。<a id="a-3D"></a>却后七日当于城外宽博之处。<a id="a-3E"></a>时舍利弗共劳度差各现神变。<a id="a-3F"></a>外道不如(具在经文)时舍利弗既见外道受屈。<a id="a-3G"></a>即为说法。<a id="a-3H"></a>随其本行宿福因缘各得道迹。<a id="a-3I"></a>六师徒众三亿弟子。<a id="a-3J"></a>于舍利弗所出家学道。<a id="a-3K"></a>捔技讫已各还所止。<a id="a-3L"></a>长者须达共舍利弗往图精舍。<a id="a-3M"></a>须达自手捉绳一头。<a id="a-3N"></a>时舍利弗自捉一头。<a id="a-3O"></a>共经精舍。<a id="a-3P"></a>时舍利弗欣然含笑。<a id="a-3Q"></a>须达问言。<a id="a-3R"></a>尊人何笑。<a id="a-3S"></a>答言。<a id="a-3T"></a>汝始于此经地。<a id="a-3U"></a>六欲天中宫殿已成。<a id="a-3V"></a>即借道眼悉见六天严净宫殿。<a id="a-3W"></a>问舍利弗。<a id="a-3X"></a>是六天何处最乐。<a id="a-3Y"></a>舍利弗言。<a id="a-3Z"></a>下三欲染。<a id="a-3a"></a>上二憍逸。<a id="a-3b"></a>第四天中少欲知足。<a id="a-3c"></a>常有一生补处菩萨。<a id="a-3d"></a>来生其中。<a id="a-3e"></a>法训不绝。<a id="a-3f"></a>须达言曰。<a id="a-3g"></a>我正当生第四天中。<a id="a-3h"></a>出言已竟余宫悉灭。<a id="a-3i"></a>唯第四天宫殿湛然。<a id="a-3j"></a>复更徙绳。<a id="a-3k"></a>时舍利弗惨然忧色。<a id="a-3l"></a>即问。<a id="a-3m"></a>尊者何故忧色。<a id="a-3n"></a>答言。<a id="a-3o"></a>汝今见此地中蚁子不。<a id="a-3p"></a>对曰已见。<a id="a-3q"></a>时舍利弗语须达言。<a id="a-3r"></a>汝于过去毗婆尸佛。<a id="a-3s"></a>亦于此地为彼世尊起立精舍。<a id="a-3t"></a>而此蚁子在此中生。<a id="a-3u"></a>乃至七佛已来汝皆为佛起立精舍。<a id="a-3v"></a>而此蚁子亦在中生。<a id="a-3w"></a>至今九十一劫受一种身不得解脱。<a id="a-3x"></a>生死长远唯福为要。<a id="a-3y"></a>不可不种。<a id="a-3z"></a>是时须达悲心怜伤。<a id="a-40"></a>经地已竟起立精舍。<a id="a-41"></a>为佛作窟。<a id="a-42"></a>以妙栴檀用为香泥。<a id="a-43"></a>别房住止千二百处。<a id="a-44"></a>凡百二十处别打揵椎。<a id="a-45"></a>施设已竟。<a id="a-46"></a>欲往请佛。<a id="a-47"></a>即往白王。<a id="a-48"></a>王闻即遣请佛。<a id="a-49"></a>世尊与诸四众前后围绕。<a id="a-4A"></a>放大火明震动天地。<a id="a-4B"></a>遍照三千。<a id="a-4C"></a>城中伎乐不鼓自鸣。<a id="a-4D"></a>盲聋病者皆得具足。<a id="a-4E"></a>男女大小睹斯瑞应。<a id="a-4F"></a>欢喜踊跃来诣佛所。<a id="a-4G"></a>十八亿人都悉来集聚。<a id="a-4H"></a>尔时世尊。<a id="a-4I"></a>随病投药。<a id="a-4J"></a>为说妙法。<a id="a-4K"></a>各得道迹。<a id="a-4L"></a>佛告阿难。<a id="a-4M"></a>今此园地须达所买。<a id="a-4N"></a>林树华果只陀所有。<a id="a-4O"></a>二人同心共立精舍。<a id="a-4P"></a>应当与号太子只陀树给孤独食园。<a id="a-4Q"></a>名字流布传示后世。<a id="a-4R"></a>尔时阿难及四部众。<a id="a-4S"></a>闻佛所说顶戴奉行。<a id="a-4T"></a>又涅槃经云。<a id="a-4U"></a>须达取金随集布地。<a id="a-4V"></a>一日之中唯五百步。<a id="a-4W"></a>金未周遍。<a id="a-4X"></a>只陀即语须达。<a id="a-4Y"></a>余未遍者不复须金。<a id="a-4Z"></a>请以见与。<a id="a-4a"></a>我自为佛造立门楼。<a id="a-4b"></a>常使如来经由入出。<a id="a-4c"></a>只陀大子自造门坊。<a id="a-4d"></a>须达长者七日之中成立大房。<a id="a-4e"></a>足三百口。<a id="a-4f"></a>禅坊静处六十三所。<a id="a-4g"></a>冬室夏堂各各别异。<a id="a-4h"></a>厨坊浴室洗脚之处。<a id="a-4i"></a>大小圊厕无不备足。<a id="a-4j"></a>问曰。<a id="a-4k"></a>何故如来偏住此园耶。<a id="a-4l"></a>答曰。<a id="a-4m"></a>依真谛师传云。<a id="a-4n"></a>过去第四拘留孙佛时。<a id="a-4o"></a>人寿四万岁。<a id="a-4p"></a>有长者名曰毗沙。<a id="a-4q"></a>此地广一由旬。<a id="a-4r"></a>纯以金板布地。<a id="a-4s"></a>遍满其上。<a id="a-4t"></a>奉施如来以为住处。<a id="a-4u"></a>第五拘那含牟尼佛时。<a id="a-4v"></a>人寿三万岁。<a id="a-4w"></a>有长者名大家主。<a id="a-4x"></a>以此园地广三十里。<a id="a-4y"></a>纯以银衣等遍布其地。<a id="a-4z"></a>并以乳牛及犊子充满其中。<a id="a-50"></a>奉施如来起为住处。<a id="a-51"></a>第六迦葉波佛时。<a id="a-52"></a>人寿二万岁。<a id="a-53"></a>有长者名大幡相。<a id="a-54"></a>以此园地广二十里。<a id="a-55"></a>纯以七宝遍布其地。<a id="a-56"></a>奉施如来起为住处。<a id="a-57"></a>第七今释迦牟尼佛。<a id="a-58"></a>人寿百岁时有长者名须达多。<a id="a-59"></a>此园地广唯十里。<a id="a-5A"></a>纯以金饼布地周满园中。<a id="a-5B"></a>金厚五寸。<a id="a-5C"></a>买此园地奉施如来起为住处。<a id="a-5D"></a>至后弥勒佛出世时。<a id="a-5E"></a>人寿八万岁。<a id="a-5F"></a>须达尔时为蠰佉国大臣。<a id="a-5G"></a>名须达多。<a id="a-5H"></a>此园地还广一由旬纯以七宝遍满布地。<a id="a-5I"></a>奉施如来起为住处。<a id="a-5J"></a>过去未来地虽延促。<a id="a-5K"></a>终是一所。<a id="a-5L"></a>能施之人虽有前后。<a id="a-5M"></a>据体而论还是一人。<a id="a-5N"></a>常为长者殷富炽盛。<a id="a-5O"></a>常充供养诸佛不绝。<a id="a-5P"></a>至释迦时初得须陀洹果。<a id="a-5Q"></a>临终时得阿那含果。<a id="a-5R"></a>至弥勒佛出时方证阿罗汉果。<a id="a-5S"></a>故杂阿含经云。<a id="a-5T"></a>给孤独长者疾病。<a id="a-5U"></a>佛自往看病。<a id="a-5V"></a>记其得阿那含果。<a id="a-5W"></a>乃至命终生兜率陀天。<a id="a-5X"></a>常下来礼拜佛听法已还归天上(此据迹中示其小说论实是大菩萨)又大集经云。<a id="a-5Y"></a>佛告梵天王等。<a id="a-5Z"></a>我诸声闻现在未来三业相应。<a id="a-5a"></a>及与三种菩提相应。<a id="a-5b"></a>有学无学。<a id="a-5c"></a>具足持戒。<a id="a-5d"></a>多闻善行。<a id="a-5e"></a>度诸众生于三有海。<a id="a-5f"></a>及诸施主。<a id="a-5g"></a>为我声闻而造塔寺。<a id="a-5h"></a>亦复供给一切所须。<a id="a-5i"></a>及彼眷属付嘱汝等。<a id="a-5j"></a>勿令恶王非法恼乱。<a id="a-5k"></a>尔时梵释天王龙王夜叉等。<a id="a-5l"></a>合掌向佛而作是言。<a id="a-5m"></a>大德婆伽婆。<a id="a-5n"></a>已有一切如来塔寺及阿兰若处。<a id="a-5o"></a>及未来世。<a id="a-5p"></a>若在家出家人。<a id="a-5q"></a>为于世尊声闻弟子造塔寺处。<a id="a-5r"></a>我等悉共守护。<a id="a-5s"></a>令离一切诸难怖畏。<a id="a-5t"></a>亦如有给施饮食衣服卧具汤药一切所须。<a id="a-5u"></a>如是施主我等亦当护持养育。<a id="a-5v"></a>故七佛经云。<a id="a-5w"></a>护僧伽蓝神斯有十八神。<a id="a-5x"></a>一名美音。<a id="a-5y"></a>二名梵音。<a id="a-5z"></a>三名天鼓。<a id="a-60"></a>四名叹妙。<a id="a-61"></a>五名叹美。<a id="a-62"></a>六名摩妙。<a id="a-63"></a>七名雷音。<a id="a-64"></a>八名师子。<a id="a-65"></a>九名妙叹。<a id="a-66"></a>十名梵响。<a id="a-67"></a>十一名人音。<a id="a-68"></a>十二名佛奴。<a id="a-69"></a>十三名叹德。<a id="a-6A"></a>十四名广目。<a id="a-6B"></a>十五名妙眼。<a id="a-6C"></a>十六名彻听。<a id="a-6D"></a>十七名彻视。<a id="a-6E"></a>十八名遍视。<a id="a-6F"></a>寺既有神护。<a id="a-6G"></a>居住之者亦宜自励不得惰怠。<a id="a-6H"></a>恐招现报也。</p>
  <h2 id="a6I">致敬部第三</h2>
  <p id="a6J">述曰。<a id="a-6K"></a>依如西域。<a id="a-6L"></a>凡有士女既到伽蓝。<a id="a-6M"></a>至寺门外庆已所遇。<a id="a-6N"></a>先整衣服总设一礼。<a id="a-6O"></a>入寺门已复设一拜。<a id="a-6P"></a>然后安庠直进。<a id="a-6Q"></a>不得左右顾盻。<a id="a-6R"></a>故涅槃经云。<a id="a-6S"></a>往僧坊者有其七法。<a id="a-6T"></a>一者生信。<a id="a-6U"></a>二者礼拜。<a id="a-6V"></a>三者听法。<a id="a-6W"></a>四者至心。<a id="a-6X"></a>五者思义。<a id="a-6Y"></a>六者如说修。<a id="a-6Z"></a>七者回向大乘利安多人。<a id="a-6a"></a>住是七善最胜最上不可譬喻。<a id="a-6b"></a>又郁迦长者经。<a id="a-6c"></a>佛言。<a id="a-6d"></a>长者。<a id="a-6e"></a>居家菩萨入佛寺精舍。<a id="a-6f"></a>当住门外一心作礼。<a id="a-6g"></a>然后当入精舍自念言。<a id="a-6h"></a>我何时当得如是居寺出尘垢之处。<a id="a-6i"></a>又十住毗婆沙论云。<a id="a-6j"></a>在家菩萨若入佛寺。<a id="a-6k"></a>初欲入时。<a id="a-6l"></a>于寺门外五体投地应作是念。<a id="a-6m"></a>此是善人住处。<a id="a-6n"></a>行慈悲喜舍住处。<a id="a-6o"></a>是故须礼。<a id="a-6p"></a>若见诸比丘威仪具足。<a id="a-6q"></a>见已恭肃敬心礼拜亲近问讯。<a id="a-6r"></a>又自爱经云。<a id="a-6s"></a>时有国王诣佛所。<a id="a-6t"></a>遥见精舍下车却盖。<a id="a-6u"></a>解剑脱履拱手直进。<a id="a-6v"></a>又僧祇律云。<a id="a-6w"></a>若行平视回时合身。<a id="a-6x"></a>总回行时先下脚跟后下脚指。<a id="a-6y"></a>又智度论云。<a id="a-6z"></a>出入来去安庠一心。<a id="a-70"></a>举足下足观地而行。<a id="a-71"></a>为避乱心为护众生故。<a id="a-72"></a>是名不退菩萨相。<a id="a-73"></a>又西国寺图云。<a id="a-74"></a>行至佛所礼三拜竟。<a id="a-75"></a>围绕三匝呗赞三契。<a id="a-76"></a>礼佛既已方至僧房。<a id="a-77"></a>房外一拜然后入见上座。<a id="a-78"></a>次第至下各设三拜。<a id="a-79"></a>僧多一拜。<a id="a-7A"></a>若见非法之事不得讥诃。<a id="a-7B"></a>若发言嫌责自失善利。<a id="a-7C"></a>非入寺之宜。<a id="a-7D"></a>故涅槃经云。<a id="a-7E"></a>夫入寺者。<a id="a-7F"></a>弃舍刀杖杂物然后入寺。<a id="a-7G"></a>舍刀杖者。<a id="a-7H"></a>去嗔恚三宝心也。<a id="a-7I"></a>舍杂物者。<a id="a-7J"></a>去从三宝乞求心也。<a id="a-7K"></a>且除两过乃可入寺。<a id="a-7L"></a>顺佛而行不得逆行。<a id="a-7M"></a>设复缘碍左绕。<a id="a-7N"></a>常想佛在右。<a id="a-7O"></a>入出之时悉转面向佛。<a id="a-7P"></a>礼拜三宝者。<a id="a-7Q"></a>常念体唯是一。<a id="a-7R"></a>何者觉法满足名佛。<a id="a-7S"></a>所觉之道名法。<a id="a-7T"></a>学佛道者名僧。<a id="a-7U"></a>则知一切凡圣体同无二也。<a id="a-7V"></a>若入寺时低头看地。<a id="a-7W"></a>不得高视。<a id="a-7X"></a>见地有虫勿误伤杀。<a id="a-7Y"></a>当歌呗赞叹不唾僧地。<a id="a-7Z"></a>若见草木不净即须除却。<a id="a-7a"></a>又四分律云。<a id="a-7b"></a>入僧寺已应先礼佛塔。<a id="a-7c"></a>次礼声闻塔。<a id="a-7d"></a>后礼第一上座乃至第四上座。<a id="a-7e"></a>又五分律云。<a id="a-7f"></a>若入僧多但别礼师。<a id="a-7g"></a>余人总礼而去。<a id="a-7h"></a>又四分律云。<a id="a-7i"></a>得礼出家五众亡人塔及如来塔。<a id="a-7j"></a>又五百问事云。<a id="a-7k"></a>弟子得礼师冢。<a id="a-7l"></a>以报恩故。<a id="a-7m"></a>又增一阿含经云。<a id="a-7n"></a>塔中不应礼余人。<a id="a-7o"></a>又十诵律云。<a id="a-7p"></a>佛塔声闻塔前自他不得礼。<a id="a-7q"></a>又五百问事云。<a id="a-7r"></a>佛塔前礼余人得罪。<a id="a-7s"></a>又三千威仪经云。<a id="a-7t"></a>不得座上作礼(今时数有诸寺及以俗家。<a id="a-7u"></a>见有道俗在床上礼佛。<a id="a-7v"></a>此大憍慢譬如欲拜人王。<a id="a-7w"></a>岂得在床拜耶。<a id="a-7x"></a>人王尚自不许。<a id="a-7y"></a>何况法王。<a id="a-7z"></a>得相比耶)毗尼母论云。<a id="a-80"></a>不得着革屣富罗入塔(此是靴履总名)五百问事云。<a id="a-81"></a>若是净洁靴履鞋屩等得着礼拜。<a id="a-82"></a>僧祇律云。<a id="a-83"></a>若受人礼拜不得如哑羊不语。<a id="a-84"></a>当相问讯少病少恼。<a id="a-85"></a>安乐不。<a id="a-86"></a>道路不疲苦不。</p>
  <p id="a87">述曰。<a id="a-88"></a>若有士人。<a id="a-89"></a>或难因缘须至寺宿。<a id="a-8A"></a>不得卧僧床席。<a id="a-8B"></a>必无私有借卧如法。<a id="a-8C"></a>然不得共僧同其床卧。<a id="a-8D"></a>故宝梁经云。<a id="a-8E"></a>共僧同床半身枯死堕地狱。<a id="a-8F"></a>受其大苦。<a id="a-8G"></a>僧未眠时不得在先眠。<a id="a-8H"></a>不得调戏言笑说非法语失于威仪惊动众心。<a id="a-8I"></a>若有便利洟唾。<a id="a-8J"></a>为求法宿。<a id="a-8K"></a>不得出外者无犯。<a id="a-8L"></a>睡时右胁着床以脚相垒。<a id="a-8M"></a>心系明相念当早起。<a id="a-8N"></a>表出家因也。<a id="a-8O"></a>是故经云。<a id="a-8P"></a>仰卧者是修罗卧。<a id="a-8Q"></a>伏地卧者是饿鬼卧。<a id="a-8R"></a>左胁卧者是贪欲人卧。<a id="a-8S"></a>右胁卧者是出家人卧。<a id="a-8T"></a>众僧未起在前早起。<a id="a-8U"></a>严仪容服至僧房前。<a id="a-8V"></a>故沙弥威仪经云。<a id="a-8W"></a>若入师房应三弹指。<a id="a-8X"></a>又三千威仪经云。<a id="a-8Y"></a>若入师房当具五法。<a id="a-8Z"></a>一于外弹指。<a id="a-8a"></a>二当脱帽。<a id="a-8b"></a>三作礼。<a id="a-8c"></a>四正住教坐乃坐。<a id="a-8d"></a>五不忘持经。<a id="a-8e"></a>又僧祇律云。<a id="a-8f"></a>弟子应晨起先右脚入师房已头面礼足问安眠不。<a id="a-8g"></a>故善见论云。<a id="a-8h"></a>弟子参师当避六处。<a id="a-8i"></a>一不得当前。<a id="a-8j"></a>二不得当后。<a id="a-8k"></a>三不得太远。<a id="a-8l"></a>四不得太逼。<a id="a-8m"></a>五不得处高。<a id="a-8n"></a>六不得上风立。<a id="a-8o"></a>当不近不远侧厢而立。<a id="a-8p"></a>令师小语得闻。<a id="a-8q"></a>不费尊力也。<a id="a-8r"></a>又欲行时。<a id="a-8s"></a>威仪进止皆不得离师。<a id="a-8t"></a>故善见论云。<a id="a-8u"></a>弟子从师行。<a id="a-8v"></a>不得远师七尺。<a id="a-8w"></a>又沙弥威仪经云。<a id="a-8x"></a>弟子从师行。<a id="a-8y"></a>不得以足蹈师影。</p>
  <p id="a8z">述曰。<a id="a-90"></a>若女人入寺法用同前。<a id="a-91"></a>但不得在男子上坐形相语笑。<a id="a-92"></a>脂粉涂面画眉假饰。<a id="a-93"></a>非法调戏共相排荡。<a id="a-94"></a>持手掁人。<a id="a-95"></a>必须摄心整容随人教令。<a id="a-96"></a>依次持香一心供养忏悔自责。<a id="a-97"></a>生女人中常成隔碍。<a id="a-98"></a>于此妙法修奉无因。<a id="a-99"></a>不得自专由他而办。<a id="a-9A"></a>一何苦哉。<a id="a-9B"></a>深生悲悼。<a id="a-9C"></a>若见沙弥礼如大僧。<a id="a-9D"></a>勿以小位而不加敬。<a id="a-9E"></a>此于大僧为小在俗为尊。<a id="a-9F"></a>如此等法竭力而行。<a id="a-9G"></a>法用既多。<a id="a-9H"></a>具在士女篇述。</p>
  <p id="a9I">述曰。<a id="a-9J"></a>若男女所修事讫。<a id="a-9K"></a>须欲出寺。<a id="a-9L"></a>佛塔前设礼三拜。<a id="a-9M"></a>还须右绕三匝合掌呗赞然后却行。<a id="a-9N"></a>出寺门外复设一礼。<a id="a-9O"></a>若见僧时。<a id="a-9P"></a>徒众若少各礼三拜。<a id="a-9Q"></a>僧若多时总辞三拜。<a id="a-9R"></a>故善见论云。<a id="a-9S"></a>礼佛时应绕三匝三拜四方作礼合十指掌叉手于顶却行而出。<a id="a-9T"></a>绝不见如来。<a id="a-9U"></a>更复作礼回前而去(表慕恋三宝重叠报恩也)凡欲入寺之行为作出世之缘。<a id="a-9V"></a>建立寺者开净土之因。<a id="a-9W"></a>供养僧者为出离之轨故。<a id="a-9X"></a>惟秽俗之鄙质入伽蓝之浮刹。<a id="a-9Y"></a>所有施为恐乖法式。<a id="a-9Z"></a>若也还家微舍自赎。<a id="a-9a"></a>表僧有法施俗有财惠。<a id="a-9b"></a>举动合宜内外俱益也。</p>
  <p id="a9c">颂曰。</p>
  <p id="a9d">玄风冠西土　　内范轶东矜</p>
  <p id="a9e">大川开宝匣　　福地下金绳</p>
  <p id="a9f">绣窗高可映　　画栱叠相承</p>
  <p id="a9g">日驭非难假　　云师本易凭</p>
  <p id="a9h">阳楼疑难燧　　阴轩类鉴水</p>
  <p id="a9i">回题飞星没　　长楣宿露凝</p>
  <p id="a9j">旌门曙光转　　辇道夕云蒸</p>
  <p id="a9k">只桓多灵物　　竹园满休征</p>
  <p id="a9l">虚薄笔难纪　　微躯窃自凌</p>
  <p id="a9m">优游徒可恃　　恩荫永难胜</p>
  <p data-pb></p>
  <h2 id="a9n">感应缘(略引一十九寺)</h2>
  <p id="a9o">晋建元寺并建康太清寺 宋灵味寺在钟山蒋林里 汉平等寺寺在南京 晋升平白塔寺在魅陵三井里 晋白马寺在建康中黄里 临海天台山石梁圣寺 东海蓬莱山圣寺 抱罕临河唐述谷仙寺 相州石鼓山竹林圣寺 岩州林虑山灵隐圣寺 晋阳冥寂山圣寺 代州五台山大孚圣寺 魏太山丹岭圣寺 雍州太一山九空仙寺 终南山大秦岭竹林寺 梁州道子午关南独圣寺 终南折谷炬明圣寺 西域志诸山感供圣寺 总述中边化迹降灵记。</p>
  <p id="a9p">晋建元寺。<a id="a-9q"></a>建康太清里寺基本。<a id="a-9r"></a>宋北第元徽二年宫人陈太妃造寺塔。<a id="a-9s"></a>舍利灵应相仍。<a id="a-9t"></a>每夕放光。<a id="a-9u"></a>寺大殿后画迦毗罗王及毗沙门天王二像。<a id="a-9v"></a>若有僧侣失仪童竖亵慢者。<a id="a-9w"></a>无不影响表异使其恭肃。<a id="a-9x"></a>若使虔诚忏礼标心恳切者。<a id="a-9y"></a>必空中有弹指声。<a id="a-9z"></a>或循绕翼卫。<a id="a-A0"></a>其间有请福祈愿者。<a id="a-A1"></a>莫不克谐。</p>
  <p id="aA2">宋灵味寺。<a id="a-A3"></a>建康钟山蒋林里。<a id="a-A4"></a>宋永初三年。<a id="a-A5"></a>沙门法意起造。<a id="a-A6"></a>晋末有高逸沙门。<a id="a-A7"></a>莫显名迹。<a id="a-A8"></a>岩栖谷饮。<a id="a-A9"></a>常在钟山之阿。<a id="a-AA"></a>一夜忽闻怪石崩坠。<a id="a-AB"></a>声振林薄。<a id="a-AC"></a>明旦履行唯见清泉湛然。<a id="a-AD"></a>因聚徒结宇。<a id="a-AE"></a>号曰灵味寺焉。</p>
  <p id="aAF">漠平等寺。<a id="a-AG"></a>广平武穆王坏舍宅所立也。<a id="a-AH"></a>寺门外有金像一躯。<a id="a-AI"></a>高二丈八尺。<a id="a-AJ"></a>相好端严。<a id="a-AK"></a>常有神验。<a id="a-AL"></a>国之吉凶先炳祥异。<a id="a-AM"></a>孝昌三年十二月。<a id="a-AN"></a>此像面有悲容垂泪遍体皆湿。<a id="a-AO"></a>时人号曰佛汗。<a id="a-AP"></a>京师士女空市而观。<a id="a-AQ"></a>有一比丘。<a id="a-AR"></a>以净绵拭其泪。<a id="a-AS"></a>须臾之间绵湿都尽。<a id="a-AT"></a>更以他绵换拭。<a id="a-AU"></a>俄然复湿。<a id="a-AV"></a>如此三日乃止。<a id="a-AW"></a>至明年四月。<a id="a-AX"></a>尔朱荣入雒阳诛戮百官。<a id="a-AY"></a>死亡涂地。<a id="a-AZ"></a>至永安二年三月。<a id="a-Aa"></a>此像复汗。<a id="a-Ab"></a>京邑仕庶复往观视。<a id="a-Ac"></a>五月北海入雒。<a id="a-Ad"></a>庄帝北巡。<a id="a-Ae"></a>七月北海大败。<a id="a-Af"></a>所将江淮子弟五千余人。<a id="a-Ag"></a>尽被俘虏无一得还。<a id="a-Ah"></a>永安三年七月。<a id="a-Ai"></a>此像悲泣复如初汗。<a id="a-Aj"></a>每经神验朝野惶惧。<a id="a-Ak"></a>禁人不听观视。<a id="a-Al"></a>至十二月尔朱兆入雒擒庄帝。<a id="a-Am"></a>帝崩于晋阳。<a id="a-An"></a>宫殿空虚百日无主。<a id="a-Ao"></a>唯尚书令司州牧乐平王尔朱世隆镇京师。<a id="a-Ap"></a>商旅四通盗贼不作。</p>
  <p id="aAq">白塔寺。<a id="a-Ar"></a>在秣陵三井里。<a id="a-As"></a>晋升平中有凤皇集此地。<a id="a-At"></a>因名其处为凤皇台。<a id="a-Au"></a>至宋升明二年。<a id="a-Av"></a>齐太祖起。<a id="a-Aw"></a>造立寺之始。<a id="a-Ax"></a>咸以山高难于谷汲。<a id="a-Ay"></a>比丘法和爰发誓云。<a id="a-Az"></a>若此地可居。<a id="a-B0"></a>当使自然出水。<a id="a-B1"></a>乃于食堂前试凿井。<a id="a-B2"></a>曾不数仞而清泉湛然。<a id="a-B3"></a>甘香清美。<a id="a-B4"></a>流未尝竭。</p>
  <p id="aB5">白马寺。<a id="a-B6"></a>在建康中。<a id="a-B7"></a>黄里。<a id="a-B8"></a>太兴二年。<a id="a-B9"></a>晋中宗元皇帝起造。<a id="a-BA"></a>昔外国王欲灭佛法。<a id="a-BB"></a>宣令四远毁坏塔寺。<a id="a-BC"></a>次招提寺忽有一白马从西方来。<a id="a-BD"></a>绕塔悲鸣。<a id="a-BE"></a>腾跃空中。<a id="a-BF"></a>或复下地。<a id="a-BG"></a>一日一夜鸣声不绝。<a id="a-BH"></a>以事白王。<a id="a-BI"></a>王潜下泪深自愧责。<a id="a-BJ"></a>即敕普停。<a id="a-BK"></a>已毁之塔并更修复。<a id="a-BL"></a>由此白马大法更兴。<a id="a-BM"></a>因改招提为白马。<a id="a-BN"></a>此寺之号亦取是名焉。</p>
  <p id="aBO">东晋初天台山寺者。<a id="a-BP"></a>昔有沙门帛道猷。<a id="a-BQ"></a>或云竺道猷。<a id="a-BR"></a>统涉山水穷括奇异。<a id="a-BS"></a>承天台石梁终古无度。<a id="a-BT"></a>乃慷慨曰。<a id="a-BU"></a>彼何人斯独无贞操。<a id="a-BV"></a>故使圣寺密尔。<a id="a-BW"></a>对面千里。<a id="a-BX"></a>遂揭锡独往往趣石梁。<a id="a-BY"></a>周瞰崖隒。<a id="a-BZ"></a>久之方获其山。<a id="a-Ba"></a>石梁非一圣寺亦多。<a id="a-Bb"></a>将欲直度不惜形命。<a id="a-Bc"></a>且虹梁亘谷。<a id="a-Bd"></a>下望万寻。<a id="a-Be"></a>上阔尺许。<a id="a-Bf"></a>莓苔斜侧。<a id="a-Bg"></a>东边似通。<a id="a-Bh"></a>西碍大石。<a id="a-Bi"></a>攀登路绝。<a id="a-Bj"></a>猷乃别思冀投。<a id="a-Bk"></a>夜宿梁东。<a id="a-Bl"></a>便闻西寺磬声经呗唱萨。<a id="a-Bm"></a>勇意相续通夕不安。<a id="a-Bn"></a>又闻声曰。<a id="a-Bo"></a>却后十年当来此住。<a id="a-Bp"></a>何须苦求虽尔不息。<a id="a-Bq"></a>晨夕惋恨结草为庵。<a id="a-Br"></a>弥年禅观。<a id="a-Bs"></a>后试造梁乃见横石洞开梁道平正。<a id="a-Bt"></a>因即得度。<a id="a-Bu"></a>遂见栋宇宏壮图塔瑰奇。<a id="a-Bv"></a>神僧叙接宛同素识。<a id="a-Bw"></a>中食既讫将陈住意。<a id="a-Bx"></a>僧曰。<a id="a-By"></a>却后十年自当至此。<a id="a-Bz"></a>何劳早住。<a id="a-C0"></a>相送度梁横石已塞。<a id="a-C1"></a>至晋太元年终于山所。<a id="a-C2"></a>形似红色端坐如生。<a id="a-C3"></a>王羲之闻之造焉。<a id="a-C4"></a>望崖仰挹。<a id="a-C5"></a>今有往者云迷其道。</p>
  <p id="aC6">宋时朱龄石者。<a id="a-C7"></a>使往辽东。<a id="a-C8"></a>还返失道随风泛海。<a id="a-C9"></a>一月余日达于一岛。<a id="a-CA"></a>粮米俱竭。<a id="a-CB"></a>入岛求泉。<a id="a-CC"></a>渐深登山。<a id="a-CD"></a>乃见一寺。<a id="a-CE"></a>堂宇庄严非所曾睹。<a id="a-CF"></a>僧问所从具说行事。<a id="a-CG"></a>设食饮水问以去留。<a id="a-CH"></a>石曰。<a id="a-CI"></a>此乃圣居非凡可住。<a id="a-CJ"></a>僧曰。<a id="a-CK"></a>欲住任意石苦辞欲还。<a id="a-CL"></a>僧告曰此间去都二十余万里。<a id="a-CM"></a>石等闻之惊怖曰。<a id="a-CN"></a>若尔何缘得达。<a id="a-CO"></a>僧曰。<a id="a-CP"></a>自当相送不劳致忧。<a id="a-CQ"></a>又问曰。<a id="a-CR"></a>识杯度道人不。<a id="a-CS"></a>曰识之。<a id="a-CT"></a>便指壁上钵袋曰。<a id="a-CU"></a>此是彼物。<a id="a-CV"></a>有小过罚在人中。<a id="a-CW"></a>便取钵袋与石。<a id="a-CX"></a>并书一封。<a id="a-CY"></a>上为书字然不可识。<a id="a-CZ"></a>曰可以书钵与之。<a id="a-Ca"></a>令沙弥送勿从来道。<a id="a-Cb"></a>此有直路疾至船所。<a id="a-Cc"></a>须臾至海。<a id="a-Cd"></a>沙弥以一竹杖着船头语曰。<a id="a-Ce"></a>但闭舫听往不劳航柁。<a id="a-Cf"></a>于即依言。<a id="a-Cg"></a>但闻飕飕风声。<a id="a-Ch"></a>有窃视者。<a id="a-Ci"></a>见船在空云飞奔于山林海上数息间遂达杨都大桁。<a id="a-Cj"></a>正见杯度奇桁栏口云马马。<a id="a-Ck"></a>龄石既至书自飞上度手。<a id="a-Cl"></a>度惊曰。<a id="a-Cm"></a>汝那得蓬莱道人书。<a id="a-Cn"></a>唤我归耶。<a id="a-Co"></a>乃说缘由又将钵与之。<a id="a-Cp"></a>手捧钵曰。<a id="a-Cq"></a>吾不见此钵四千余年。<a id="a-Cr"></a>掷上入云下还接取。<a id="a-Cs"></a>太初中无故而死。<a id="a-Ct"></a>事在高僧传。</p>
  <p id="aCu">晋初河州唐述谷寺者。<a id="a-Cv"></a>在今河州西北五十里。<a id="a-Cw"></a>度风林津登长夷岭南望名积石山。<a id="a-Cx"></a>即禹贡导之极地也。<a id="a-Cy"></a>众峰竞出各有异势。<a id="a-Cz"></a>或如宝塔。<a id="a-D0"></a>或如层楼。<a id="a-D1"></a>松柏映岩丹青饰岫。<a id="a-D2"></a>自非造化神功。<a id="a-D3"></a>何因绮丽若此。<a id="a-D4"></a>南行二十得其谷焉。<a id="a-D5"></a>凿山构室接梁通水。<a id="a-D6"></a>绕寺华果蔬菜充满。<a id="a-D7"></a>今有僧住。<a id="a-D8"></a>南有石门滨于河上镌石文曰。<a id="a-D9"></a>晋太始年之所立也。<a id="a-DA"></a>寺东谷中有一天寺。<a id="a-DB"></a>穷讨处所略无定指。<a id="a-DC"></a>常闻钟声。<a id="a-DD"></a>又有异僧。<a id="a-DE"></a>故号此谷名为唐述。<a id="a-DF"></a>羌云鬼也。<a id="a-DG"></a>所以古今诸人入积石者。<a id="a-DH"></a>每逢仙圣。<a id="a-DI"></a>行往恍忽现寺现僧。<a id="a-DJ"></a>东北岭上出于醴泉。<a id="a-DK"></a>甜而且白。<a id="a-DL"></a>服者不老。</p>
  <p id="aDM">高齐初有异僧。<a id="a-DN"></a>投邺下寺中夏坐。<a id="a-DO"></a>与同房僧亡名款曲意得。<a id="a-DP"></a>客僧患痢甚困。<a id="a-DQ"></a>名以酒与之。<a id="a-DR"></a>客曰不可也。<a id="a-DS"></a>名曰。<a id="a-DT"></a>但饮。<a id="a-DU"></a>酒虽是戒禁有患通开。<a id="a-DV"></a>客颦眉为饮之患损。<a id="a-DW"></a>夏满辞还本寺。<a id="a-DX"></a>相送出都。<a id="a-DY"></a>客曰。<a id="a-DZ"></a>颇闻鼓山竹林寺乎。<a id="a-Da"></a>名曰闻之。<a id="a-Db"></a>古来虚传竟无至者。<a id="a-Dc"></a>客曰。<a id="a-Dd"></a>无心相造。<a id="a-De"></a>何由而至。<a id="a-Df"></a>一夏同房多相恼乱。<a id="a-Dg"></a>患痢饮酒乃是佳药。<a id="a-Dh"></a>本非所欲为意而饮。<a id="a-Di"></a>愿不此及人。<a id="a-Dj"></a>山寺孤迥。<a id="a-Dk"></a>时可历览。<a id="a-Dl"></a>想一登陟以副虚怀。<a id="a-Dm"></a>名闻喜跃曰。<a id="a-Dn"></a>必能导达夕死无恨。<a id="a-Do"></a>至九月间克望寻展。<a id="a-Dp"></a>幸赐提引。<a id="a-Dq"></a>不尔无由。<a id="a-Dr"></a>客曰。<a id="a-Ds"></a>若来可从鼓山东面而上。<a id="a-Dt"></a>东度小谷。<a id="a-Du"></a>又东北上即是山寺。<a id="a-Dv"></a>至期与好事者五六人。<a id="a-Dw"></a>直诣石窟寺。<a id="a-Dx"></a>山僧曰。<a id="a-Dy"></a>何以得来。<a id="a-Dz"></a>曰欲往竹林道由于此。<a id="a-E0"></a>僧曰。<a id="a-E1"></a>世人可笑。<a id="a-E2"></a>专听妖言。<a id="a-E3"></a>此山东西我并游涉。<a id="a-E4"></a>何处有寺。<a id="a-E5"></a>古有斯言。<a id="a-E6"></a>不劳往也。<a id="a-E7"></a>名曰。<a id="a-E8"></a>彼客致词极非猛浪何有虚也。<a id="a-E9"></a>只得寻之。<a id="a-EA"></a>寻而不获非余咎也。<a id="a-EB"></a>石窟寺僧数十相随。<a id="a-EC"></a>依言东上。<a id="a-ED"></a>度谷寻岭。<a id="a-EE"></a>忽见一翁把钁斲地。<a id="a-EF"></a>又见一僧来至锄禾四边。<a id="a-EG"></a>把锄曳钁曰。<a id="a-EH"></a>去年官寺道人放马食我禾尽。<a id="a-EI"></a>今年复来蹋我秋苗。<a id="a-EJ"></a>举钁趁僧。<a id="a-EK"></a>并皆返归。<a id="a-EL"></a>唯名一人东北独上。<a id="a-EM"></a>翁曰。<a id="a-EN"></a>放儞上山。<a id="a-EO"></a>乞虫吃却。<a id="a-EP"></a>遂依东上。<a id="a-EQ"></a>林木深茂。<a id="a-ER"></a>闻南岭上有吟咏声。<a id="a-ES"></a>名曰。<a id="a-ET"></a>非往者客耶。<a id="a-EU"></a>曰是也。<a id="a-EV"></a>排榛而出。<a id="a-EW"></a>执手叙阔相将造寺。<a id="a-EX"></a>瞬目间忽见崇峰簉曰修竹干云重门洞开复殿基列。<a id="a-EY"></a>门外东西槽枥饰以金铺。<a id="a-EZ"></a>似有马踪而无系者。<a id="a-Ea"></a>行至门首。<a id="a-Eb"></a>曰且住此。<a id="a-Ec"></a>通和尚去。<a id="a-Ed"></a>须臾便出引入至佛殿前礼拜讫。<a id="a-Ee"></a>西至廊下。<a id="a-Ef"></a>和尚可年九十许。<a id="a-Eg"></a>眉长鼻高状如西僧。<a id="a-Eh"></a>傍有官吏可三十人。<a id="a-Ei"></a>执文簿有所判断。<a id="a-Ej"></a>举手告曰。<a id="a-Ek"></a>下里山寺殊无可观。<a id="a-El"></a>何能远涉。<a id="a-Em"></a>名即礼拜十数拜。<a id="a-En"></a>和尚曰。<a id="a-Eo"></a>行来疲顿可止将至房去。<a id="a-Ep"></a>便引西房北东转见僧凭案读经。<a id="a-Eq"></a>名便礼拜都不慰问。<a id="a-Er"></a>便引尽北行东出至本客房中。<a id="a-Es"></a>欢笑通宵屡言永住。<a id="a-Et"></a>彼曰。<a id="a-Eu"></a>一任和尚不敢为碍。<a id="a-Ev"></a>待明为咨。<a id="a-Ew"></a>报曰。<a id="a-Ex"></a>和尚不许。<a id="a-Ey"></a>乃至中食不异邺中。<a id="a-Ez"></a>临别和尚曰。<a id="a-F0"></a>知欲永住。<a id="a-F1"></a>知友情也。<a id="a-F2"></a>然出家人不可两处安名。<a id="a-F3"></a>本寺受供可得乖否。<a id="a-F4"></a>必欲永住。<a id="a-F5"></a>可除彼名好去。<a id="a-F6"></a>便辞送出执手愤惋。<a id="a-F7"></a>既别凄然。<a id="a-F8"></a>行一里间。<a id="a-F9"></a>数数反顾寺塔。<a id="a-FA"></a>林竹依然满目。<a id="a-FB"></a>更行二里返顾并无。<a id="a-FC"></a>但是峰崖杂树。<a id="a-FD"></a>行行西下。<a id="a-FE"></a>依随本道。<a id="a-FF"></a>不见田苗。<a id="a-FG"></a>亦无田翁乃至石窟。<a id="a-FH"></a>备为僧说之。</p>
  <p id="aFI">高齐文宣在晋阳。<a id="a-FJ"></a>使人骑白[馬*(壹-豆+石)]驼向我寺取经函去。<a id="a-FK"></a>使问不知何寺。<a id="a-FL"></a>帝曰。<a id="a-FM"></a>但任驼行。<a id="a-FN"></a>自知寺处。<a id="a-FO"></a>日晚出城。<a id="a-FP"></a>驼行至急奄然如睡。<a id="a-FQ"></a>忽至一山名为冥寂。<a id="a-FR"></a>山半有寺。<a id="a-FS"></a>有群沙弥曰。<a id="a-FT"></a>高洋[馬*(壹-豆+石)]驼来也。<a id="a-FU"></a>便引入寺。<a id="a-FV"></a>见一老僧拜已问曰。<a id="a-FW"></a>高洋作天子何似。<a id="a-FX"></a>答曰。<a id="a-FY"></a>圣明。<a id="a-FZ"></a>问曰。<a id="a-Fa"></a>尔来何为。<a id="a-Fb"></a>答曰。<a id="a-Fc"></a>令取经函。<a id="a-Fd"></a>僧曰。<a id="a-Fe"></a>洋在寺懒读经。<a id="a-Ff"></a>今取何用。<a id="a-Fg"></a>指示北行东头是其本房。<a id="a-Fh"></a>汝可彼取函与之。<a id="a-Fi"></a>即乘驼而返。<a id="a-Fj"></a>如睡如梦。<a id="a-Fk"></a>奄至晋阳。<a id="a-Fl"></a>以函反命。<a id="a-Fm"></a>不久帝行至谷口木井寺。<a id="a-Fn"></a>有舍身痴人不解语。<a id="a-Fo"></a>忽语帝曰。<a id="a-Fp"></a>我先去尔后可来。<a id="a-Fq"></a>帝然之。<a id="a-Fr"></a>是夜痴人死。<a id="a-Fs"></a>不久帝于晋阳不豫。<a id="a-Ft"></a>使刘桃枝负行。<a id="a-Fu"></a>鼻血淋沥。<a id="a-Fv"></a>是夜帝崩。</p>
  <p id="aFw">代州东南五台山。<a id="a-Fx"></a>古称神仙之宅也。<a id="a-Fy"></a>山方三百里。<a id="a-Fz"></a>极巉岩崇峻。<a id="a-G0"></a>有五台上不生草木。<a id="a-G1"></a>唯松柏茂林。<a id="a-G2"></a>经中明文殊将五百仙人往清凉雪山。<a id="a-G3"></a>即斯地也。<a id="a-G4"></a>地极严寒多雪。<a id="a-G5"></a>号曰清凉山。<a id="a-G6"></a>所以古来求道之士。<a id="a-G7"></a>多游此山。<a id="a-G8"></a>遗迹灵窟即目极多。<a id="a-G9"></a>中台最高。<a id="a-GA"></a>去并七百。<a id="a-GB"></a>望如抵掌。<a id="a-GC"></a>上有小石浮图。<a id="a-GD"></a>其量千计。<a id="a-GE"></a>即是魏文帝宏所立也。<a id="a-GF"></a>石上人马迹宛然如新。<a id="a-GG"></a>有大泉名曰太华。<a id="a-GH"></a>清澄如镜。<a id="a-GI"></a>有二浮图夹之。<a id="a-GJ"></a>中有文殊师利像。<a id="a-GK"></a>人有至者。<a id="a-GL"></a>钟声香气无日不有。<a id="a-GM"></a>神僧瑞像往往逢遇。<a id="a-GN"></a>龙朔三年下敕令长安会昌寺。<a id="a-GO"></a>僧会赜往彼修理。<a id="a-GP"></a>寺塔。<a id="a-GQ"></a>前后再返亦遇灵感。<a id="a-GR"></a>中台东南下三十里有大孚灵鹫寺。<a id="a-GS"></a>古传汉明所造。<a id="a-GT"></a>现有东西二道场像设犹存。<a id="a-GU"></a>南有华园二顷许。<a id="a-GV"></a>四时相间互相映发。<a id="a-GW"></a>古今常然不知元由。<a id="a-GX"></a>贞观年中有禅师名解脱。<a id="a-GY"></a>聚住习定。<a id="a-GZ"></a>自云于华园北四度见文殊师利菩萨。<a id="a-Ga"></a>翼从满空。<a id="a-Gb"></a>群仙异圣不可胜纪。<a id="a-Gc"></a>近有僧朗禅师。<a id="a-Gd"></a>居山三十余载。<a id="a-Ge"></a>亦遇仙圣。<a id="a-Gf"></a>飞空而去。<a id="a-Gg"></a>唯留故皮。<a id="a-Gh"></a>南台三十里内多是名华遍于峰岫。<a id="a-Gi"></a>俗号华山。<a id="a-Gj"></a>中有圣寺。<a id="a-Gk"></a>钟声时发。<a id="a-Gl"></a>曾见异人形伟冠世。<a id="a-Gm"></a>言语之间超腾遂远。<a id="a-Gn"></a>其山甚近滞俗罕登。<a id="a-Go"></a>登者必感胜缘。</p>
  <p id="aGp">魏太山丹岭寺释僧照。<a id="a-Gq"></a>未详氏族。<a id="a-Gr"></a>性多虚放好追灵迹。<a id="a-Gs"></a>谲诡之处无不登践。<a id="a-Gt"></a>承瀑布之下多诸洞穴仙圣游止。<a id="a-Gu"></a>以魏普泰年行至荣山。<a id="a-Gv"></a>见飞流下有穴孔。<a id="a-Gw"></a>因穴而入。<a id="a-Gx"></a>行可五六里便得出穴。<a id="a-Gy"></a>外有微迳。<a id="a-Gz"></a>其东北上可行数里得石渠。<a id="a-H0"></a>阔三两步。<a id="a-H1"></a>水西流清澄彻上下。<a id="a-H2"></a>药草延蔓委地青翠。<a id="a-H3"></a>渠北有瓦舍三口。<a id="a-H4"></a>形甚古陋。<a id="a-H5"></a>庭前谷穗纵横鸟雀残食甚众。<a id="a-H6"></a>东头屋内有数架黄裘。<a id="a-H7"></a>中间有铁臼两具。<a id="a-H8"></a>亦有釜器。<a id="a-H9"></a>并附游尘。<a id="a-HA"></a>都无炊爨之迹。<a id="a-HB"></a>西头室里有一沙门端坐俨然。<a id="a-HC"></a>尘没膝。<a id="a-HD"></a>四望瞻眺唯见茂林悬涧。<a id="a-HE"></a>非有人居。<a id="a-HF"></a>须臾之间逢一神僧。<a id="a-HG"></a>年可六十。<a id="a-HH"></a>眉长丈余。<a id="a-HI"></a>盘挂耳上。<a id="a-HJ"></a>相见欣然倾慰若旧。<a id="a-HK"></a>问所从来。<a id="a-HL"></a>答云。<a id="a-HM"></a>我同学三人来此避世。<a id="a-HN"></a>一人外行未返。<a id="a-HO"></a>一人死来极久。<a id="a-HP"></a>似入灭定。<a id="a-HQ"></a>今在西屋内汝见之未。<a id="a-HR"></a>今日何姓为主。<a id="a-HS"></a>答曰。<a id="a-HT"></a>是魏家。<a id="a-HU"></a>曰享国已久不姓曹邪。<a id="a-HV"></a>照云姓元。<a id="a-HW"></a>僧曰。<a id="a-HX"></a>我不知之。<a id="a-HY"></a>遂取谷穗捣之作粥。<a id="a-HZ"></a>又往林中。<a id="a-Ha"></a>叶下取梨枣与之令啖。<a id="a-Hb"></a>僧云。<a id="a-Hc"></a>汝但食之我不啖此。<a id="a-Hd"></a>又问。<a id="a-He"></a>诵何经业。<a id="a-Hf"></a>照云。<a id="a-Hg"></a>吾诵法华经。<a id="a-Hh"></a>神僧镇头曰。<a id="a-Hi"></a>大好。<a id="a-Hj"></a>精进业。<a id="a-Hk"></a>今东屋架上如许经。<a id="a-Hl"></a>吾并自诵之。<a id="a-Hm"></a>欲得闻不。<a id="a-Hn"></a>照合掌曰。<a id="a-Ho"></a>唯敢闻命。<a id="a-Hp"></a>彼遂部别诵之。<a id="a-Hq"></a>声气朗彻乃至通夜。<a id="a-Hr"></a>照疲苦睡。<a id="a-Hs"></a>僧曰。<a id="a-Ht"></a>但睡。<a id="a-Hu"></a>我自常业耳。<a id="a-Hv"></a>达旦不眠。<a id="a-Hw"></a>更为造食。<a id="a-Hx"></a>照谢曰。<a id="a-Hy"></a>幸得奉谒。<a id="a-Hz"></a>今暂还归寻来接事。<a id="a-I0"></a>僧亦不留。<a id="a-I1"></a>但言。<a id="a-I2"></a>我同学行去。<a id="a-I3"></a>汝若值者大有开寤。<a id="a-I4"></a>恨不见之。<a id="a-I5"></a>既言。<a id="a-I6"></a>须归好去。<a id="a-I7"></a>照寻路得还。<a id="a-I8"></a>结侣重来。<a id="a-I9"></a>瀑布觅穴。<a id="a-IA"></a>莫测其处。<a id="a-IB"></a>今终南诸山亦有斯事。<a id="a-IC"></a>不可具述。</p>
  <p id="aID">雍州鄠县南系头山寺者。<a id="a-IE"></a>其山本舟人系船其顶。<a id="a-IF"></a>故以名焉。<a id="a-IG"></a>昔太一未分。<a id="a-IH"></a>山连太行。<a id="a-II"></a>王屋白鹿河水停于此川。<a id="a-IJ"></a>号为山海。<a id="a-IK"></a>及巨灵大人秦洪海者。<a id="a-IL"></a>患水浩荡。<a id="a-IM"></a>以左掌托太华。<a id="a-IN"></a>右足蹋中条。<a id="a-IO"></a>太一为之裂。<a id="a-IP"></a>河通地出。<a id="a-IQ"></a>山遂高显。<a id="a-IR"></a>仍本号为。<a id="a-IS"></a>张衡西京赋云。<a id="a-IT"></a>高掌远蹠以流河曲者是也。<a id="a-IU"></a>古老传云。<a id="a-IV"></a>系头南有九空仙寺。<a id="a-IW"></a>昔有人山采逼暮不知归道。<a id="a-IX"></a>依林而宿。<a id="a-IY"></a>夜闻钟声在近。<a id="a-IZ"></a>即寻之忽见一寺。<a id="a-Ia"></a>僧众百余。<a id="a-Ib"></a>但有行坐而不叙问。<a id="a-Ic"></a>其人怪之。<a id="a-Id"></a>至明失寺。<a id="a-Ie"></a>此来在近无往寻者。<a id="a-If"></a>有僧曾至山。<a id="a-Ig"></a>但有层峰秀林不可登践。<a id="a-Ih"></a>又云。<a id="a-Ii"></a>山有九窟。<a id="a-Ij"></a>仙人所居也。<a id="a-Ik"></a>有蓝田大谷伏羲城侧归义寺僧弘藏者。<a id="a-Il"></a>有胆勇闻而往寻。<a id="a-Im"></a>积日累夜巡绕山隒。<a id="a-In"></a>止获五窟。<a id="a-Io"></a>甚圆净如人所造。<a id="a-Ip"></a>无阙漏。<a id="a-Iq"></a>似有居者。<a id="a-Ir"></a>又光明寺了禅师亦往寻觅。<a id="a-Is"></a>依窟一夏。<a id="a-It"></a>今所谓照阳窟也。<a id="a-Iu"></a>足为华望之大观也。<a id="a-Iv"></a>而仙寺终不见焉。</p>
  <p id="aIw">子午关南大秦岭竹林寺者。<a id="a-Ix"></a>至贞观初。<a id="a-Iy"></a>采蜜人山行闻有钟声。<a id="a-Iz"></a>寻而往至焉。<a id="a-J0"></a>寺舍二间有人住处。<a id="a-J1"></a>傍大竹林可有二顷。<a id="a-J2"></a>其人断二节竹以盛蜜。<a id="a-J3"></a>可得五升许。<a id="a-J4"></a>两人负下。<a id="a-J5"></a>寻路而至大秦戍。<a id="a-J6"></a>具告防人。<a id="a-J7"></a>以林至此可十五里。<a id="a-J8"></a>戍主利其大竹。<a id="a-J9"></a>将往伐取。<a id="a-JA"></a>遣人依言往觅。<a id="a-JB"></a>过小竹谷达于崖下。<a id="a-JC"></a>有铁锁长三丈许。<a id="a-JD"></a>防人曳。<a id="a-JE"></a>锁掣之太牢。<a id="a-JF"></a>将上有二大虎。<a id="a-JG"></a>据崖头向下大呼。<a id="a-JH"></a>其人怖急返走。<a id="a-JI"></a>又将十人重寻。<a id="a-JJ"></a>值大洪雨便返。<a id="a-JK"></a>蓝田寤真寺僧归真。<a id="a-JL"></a>少小山栖。<a id="a-JM"></a>闻之便往。<a id="a-JN"></a>至小竹谷北上望崖失道而归。<a id="a-JO"></a>常以为言。<a id="a-JP"></a>真云。<a id="a-JQ"></a>此竹林至关可五十许里。</p>
  <p id="aJR">子午关南第一驿名三交。<a id="a-JS"></a>驿东有涧。<a id="a-JT"></a>东南坡数十顷。<a id="a-JU"></a>是栗树。<a id="a-JV"></a>素不知有僧住。<a id="a-JW"></a>屡闻钟声不以为奇。<a id="a-JX"></a>一时驿家妇女采樵入涧。<a id="a-JY"></a>忽值一僧。<a id="a-JZ"></a>独坐石上缝衣。<a id="a-Ja"></a>傍无一物。<a id="a-Jb"></a>此女有信心。<a id="a-Jc"></a>白曰。<a id="a-Jd"></a>不知师在此日时欲至。<a id="a-Je"></a>向驿食来。<a id="a-Jf"></a>僧云。<a id="a-Jg"></a>贫道山居不得食。<a id="a-Jh"></a>驿家官食。<a id="a-Ji"></a>女曰。<a id="a-Jj"></a>自有私食足以供养。<a id="a-Jk"></a>僧曰。<a id="a-Jl"></a>信心人食亦不可得。<a id="a-Jm"></a>女恐时过驰走取食。<a id="a-Jn"></a>及来寻之不见其迹。<a id="a-Jo"></a>由是常令家人左近追之。<a id="a-Jp"></a>永不可值。<a id="a-Jq"></a>而有钟声。<a id="a-Jr"></a>此寺去驿五里。</p>
  <p id="aJs">又终南析谷内棕榈寺者。<a id="a-Jt"></a>近有人见一僧云。<a id="a-Ju"></a>倩为擎襆。<a id="a-Jv"></a>向寺问寺在何处。<a id="a-Jw"></a>云在析谷。<a id="a-Jx"></a>炬明东岭头。<a id="a-Jy"></a>其人为荷襆将至寺。<a id="a-Jz"></a>见一僧从南崖来。<a id="a-K0"></a>可长五十尺。<a id="a-K1"></a>相召来其人辞返。<a id="a-K2"></a>语曰。<a id="a-K3"></a>君日日入山采柴。<a id="a-K4"></a>可于柴下取斋残饼食之。<a id="a-K5"></a>不须道得之由缘。<a id="a-K6"></a>便随其言日得其饼。<a id="a-K7"></a>妻怪穷之。<a id="a-K8"></a>不得已便说。<a id="a-K9"></a>遂哑经年。<a id="a-KA"></a>又见二僧入谷。<a id="a-KB"></a>其人手招指口。<a id="a-KC"></a>如是三返便得语。<a id="a-KD"></a>其人近死。<a id="a-KE"></a>今入山者至炬明岭侧常闻钟声。<a id="a-KF"></a>亦往往见有异僧。<a id="a-KG"></a>近有一僧。<a id="a-KH"></a>闻已遇见入谷。<a id="a-KI"></a>僧疑是棕榈寺。<a id="a-KJ"></a>问言。<a id="a-KK"></a>大德不是棕榈寺僧不。<a id="a-KL"></a>曰是欲随大德去得不。<a id="a-KM"></a>曰可相随来。<a id="a-KN"></a>但闻耳边飕飂风声至急。<a id="a-KO"></a>心惟曰。<a id="a-KP"></a>此何必是圣。<a id="a-KQ"></a>或入深山踬顿我。<a id="a-KR"></a>窃生念时前僧便失。<a id="a-KS"></a>懊恼之甚。<a id="a-KT"></a>返回三日方达谷口。<a id="a-KU"></a>乃于避世堡立精舍。<a id="a-KV"></a>以之精舍见存。<a id="a-KW"></a>其僧不知所终。</p>
  <p id="aKX">又终南库谷内西南。<a id="a-KY"></a>又名胡卢谷。<a id="a-KZ"></a>昔有人于山采斫。<a id="a-Ka"></a>遇见一寺。<a id="a-Kb"></a>并石室石门。<a id="a-Kc"></a>门内并宝器重大不可胜。<a id="a-Kd"></a>然不见僧人。<a id="a-Ke"></a>是众僧供用具度。<a id="a-Kf"></a>其人裴回顾眄记志处所。<a id="a-Kg"></a>以所赍瓠卢挂于室树。<a id="a-Kh"></a>下山召村人往寻其谷内。<a id="a-Ki"></a>树上往往悉是瓠卢。<a id="a-Kj"></a>莫知踪迹。<a id="a-Kk"></a>今有寻山。<a id="a-Kl"></a>云石门扇在山崖傍。<a id="a-Km"></a>半入山下。<a id="a-Kn"></a>其半虽出无人力开之。<a id="a-Ko"></a>今其谷名库。<a id="a-Kp"></a>地名天藏。<a id="a-Kq"></a>故谷口府坊皆名天藏。<a id="a-Kr"></a>测其山中则弥勒下生方现于俗耳。</p>
  <p id="aKs">西域志云。<a id="a-Kt"></a>乌苌国西南有檀特山。<a id="a-Ku"></a>山中有寺。<a id="a-Kv"></a>大有众僧。<a id="a-Kw"></a>日日有驴运食。<a id="a-Kx"></a>无控驭者。<a id="a-Ky"></a>自来留食还去。<a id="a-Kz"></a>莫知所在。<a id="a-L0"></a>西域志云。<a id="a-L1"></a>王玄策至大唐显庆五年九月二十七日。<a id="a-L2"></a>菩提寺寺主名戒龙。<a id="a-L3"></a>为汉使王玄策等设大会。<a id="a-L4"></a>使人已下各赠华氎十段并食器。<a id="a-L5"></a>次伸呈使献物龙珠等。<a id="a-L6"></a>具录大真珠八箱象牙佛塔一舍利宝塔一佛印四。<a id="a-L7"></a>至于十月一日。<a id="a-L8"></a>寺主及余众僧饯送使人。<a id="a-L9"></a>西行五里与使泣洟而别曰。<a id="a-LA"></a>会难别易。<a id="a-LB"></a>物理之然。<a id="a-LC"></a>况龙年老。<a id="a-LD"></a>此寺即诸佛成道处。<a id="a-LE"></a>为奏上于此存情。<a id="a-LF"></a>预修当来大觉之所言。<a id="a-LG"></a>意勤勤不能已已(若广明西域塔寺灵迹嘉祥征瑞具如上感通篇述)敬寻佛法东流年向六百。<a id="a-LH"></a>三宝传记卷盈三千。<a id="a-LI"></a>其内名僧德重可观。<a id="a-LJ"></a>神通变化灵瑞感通。<a id="a-LK"></a>向有千人。<a id="a-LL"></a>自古君臣隐遁逸民。<a id="a-LM"></a>负才傲俗之流。<a id="a-LN"></a>并皆崇敬如贤如圣。<a id="a-LO"></a>备在传记不可具述。<a id="a-LP"></a>故入大乘论云。<a id="a-LQ"></a>尊者圣人宾头卢罗睺罗等。<a id="a-LR"></a>有十六大阿罗汉。<a id="a-LS"></a>住世通法。<a id="a-LT"></a>又有九亿无学圣人。<a id="a-LU"></a>亦在此洲未入涅槃。<a id="a-LV"></a>准此而详。<a id="a-LW"></a>今诸山海所居众僧。<a id="a-LX"></a>多闻磬声。<a id="a-LY"></a>或寻遇寺。<a id="a-LZ"></a>岂非圣人之所处乎。<a id="a-La"></a>今更约诸门以分三时。<a id="a-Lb"></a>一约住世。<a id="a-Lc"></a>二约贤劫。<a id="a-Ld"></a>三约释迦一佛为候。<a id="a-Le"></a>初约住劫用辩通塞者。<a id="a-Lf"></a>如西域所列往劫行事。<a id="a-Lg"></a>如萨埵舍身流血尚在。<a id="a-Lh"></a>达拏舍子杖捶遗血。<a id="a-Li"></a>布发掩泥之所。<a id="a-Lj"></a>舍身求偈之地。<a id="a-Lk"></a>月光斩首。<a id="a-Ll"></a>尸毗饲鹰。<a id="a-Lm"></a>斯等遗迹并惟古劫。<a id="a-Ln"></a>计数灾荡如何尚存。<a id="a-Lo"></a>天竺名僧亦疑斯致。<a id="a-Lp"></a>理如所问无宜独留。<a id="a-Lq"></a>而往事迹有僧释云。<a id="a-Lr"></a>此乃如来神力由菩萨志行。<a id="a-Ls"></a>虽有三灾不可除灭。<a id="a-Lt"></a>后成世界依而集之。<a id="a-Lu"></a>亦有人言。<a id="a-Lv"></a>三灾之化无往不除。<a id="a-Lw"></a>乃至无一隙尘而得存焉。<a id="a-Lx"></a>今云塔在岂不乖乎。<a id="a-Ly"></a>诸德释云。<a id="a-Lz"></a>但非圣迹者。<a id="a-M0"></a>如无一隙得住。<a id="a-M1"></a>今云有者由圣力加备故得久住。<a id="a-M2"></a>欲使后代师之慕仰冀慕圣踪依之得道。<a id="a-M3"></a>世界初成。<a id="a-M4"></a>昔古遗迹相似而现。<a id="a-M5"></a>并是佛之神力变化所为。<a id="a-M6"></a>故五不可思议中一。<a id="a-M7"></a>是佛神力也。<a id="a-M8"></a>所以往劫生事而列之。<a id="a-M9"></a>第二约同劫以明。<a id="a-MA"></a>相对有四。<a id="a-MB"></a>且如一钵千佛共同。<a id="a-MC"></a>故传云。<a id="a-MD"></a>释迦受食四王奉钵。<a id="a-ME"></a>灭后流行至毗舍离。<a id="a-MF"></a>若干百年又至乾陀卫。<a id="a-MG"></a>又至西月氏于填丘夷。<a id="a-MH"></a>次当达震旦返向师子国。<a id="a-MI"></a>还来天竺。<a id="a-MJ"></a>上升兜率。<a id="a-MK"></a>弥勒见曰。<a id="a-ML"></a>释迦佛钵今来至此。<a id="a-MM"></a>七日供养还下龙宫。<a id="a-MN"></a>弥勒成佛四王还献。<a id="a-MO"></a>二者龙宫佛影千佛同留。<a id="a-MP"></a>三者方石说法千佛同坐。<a id="a-MQ"></a>即揵陀卑钵树下是也。<a id="a-MR"></a>四者石塔盛衰千佛同候。<a id="a-MS"></a>上传之中多明四佛行坐之迹。<a id="a-MT"></a>准此未来抑亦可见。<a id="a-MU"></a>第三明释迦一代通而不等。<a id="a-MV"></a>如天道宝阶灭无遗绪。<a id="a-MW"></a>吒王大塔七化已三。<a id="a-MX"></a>道树灭而更生。<a id="a-MY"></a>佛迹毁而还现。<a id="a-MZ"></a>杨枝摧而重出。<a id="a-Ma"></a>舍利试而逾灵。<a id="a-Mb"></a>诸如此例故应不通后佛。<a id="a-Mc"></a>至如鸡足迦葉留化慈尊。<a id="a-Md"></a>山宫明辩持身待圣。<a id="a-Me"></a>沮渠灭定之侣。<a id="a-Mf"></a>摩利应供之徒。<a id="a-Mg"></a>事局未来。<a id="a-Mh"></a>神化绝域。<a id="a-Mi"></a>皆为明通开显累俗慈导有情澄神诸有也。</p>
  <p id="aMj">依道宣律师感应记。<a id="a-Mk"></a>问天人曰。<a id="a-Ml"></a>荆州河东寺者。<a id="a-Mm"></a>此国甚大。<a id="a-Mn"></a>余与慈恩寺嵩法师。<a id="a-Mo"></a>交顾积年。<a id="a-Mp"></a>其人即河东罗云法师之学士也。<a id="a-Mq"></a>云此寺本曾住万僧。<a id="a-Mr"></a>震旦之最。<a id="a-Ms"></a>闻之欣然莫测河东之号。<a id="a-Mt"></a>请广而述之。<a id="a-Mu"></a>亦佛法之大观也。<a id="a-Mv"></a>答曰。<a id="a-Mw"></a>晋氏南迁。<a id="a-Mx"></a>郭璞多闻之士。<a id="a-My"></a>周昉地图云。<a id="a-Mz"></a>此荆楚旧为王都。<a id="a-N0"></a>欲于硖州置之。<a id="a-N1"></a>嫌逼山遂止。<a id="a-N2"></a>便有宜都之号。<a id="a-N3"></a>下至松滋。<a id="a-N4"></a>地有面势都邑之像。<a id="a-N5"></a>乃掘坑秤土嫌其太轻。<a id="a-N6"></a>覆写本坑土又不满。<a id="a-N7"></a>便止曰。<a id="a-N8"></a>昔金陵王气于今不绝。<a id="a-N9"></a>固当经三百年矣。<a id="a-NA"></a>便都建业。<a id="a-NB"></a>仍于此置河东改迁。<a id="a-NC"></a>裴薛柳杜四姓居之。<a id="a-ND"></a>地在江曲之间。<a id="a-NE"></a>类蒲州河曲。<a id="a-NF"></a>故有河东目也。<a id="a-NG"></a>有东西二寺。<a id="a-NH"></a>昔符坚伐晋。<a id="a-NI"></a>荆州北岸并没属秦。<a id="a-NJ"></a>时桓仲为荆牧邀翼法师。<a id="a-NK"></a>度江造东寺安长沙寺僧。<a id="a-NL"></a>西寺安四层寺僧。<a id="a-NM"></a>符坚殁后。<a id="a-NN"></a>北岸诸地还属晋家。<a id="a-NO"></a>长沙四层诸僧各还本寺。<a id="a-NP"></a>西东二寺因旧广立。<a id="a-NQ"></a>自晋宋齐梁陈氏。<a id="a-NR"></a>僧徒常数百人。<a id="a-NS"></a>陈末隋初。<a id="a-NT"></a>有名者三千五百人。<a id="a-NU"></a>净人数千。<a id="a-NV"></a>大殿一十三间。<a id="a-NW"></a>惟两行柱通梁长五十五尺。<a id="a-NX"></a>栾栌重叠。<a id="a-NY"></a>国中京冠。<a id="a-NZ"></a>即弥天释道安。<a id="a-Na"></a>使弟子翼法师之所造也。<a id="a-Nb"></a>自晋至唐曾无亏损。<a id="a-Nc"></a>殿前四铁镬。<a id="a-Nd"></a>各受十余斛以种莲华。<a id="a-Ne"></a>殿前塔。<a id="a-Nf"></a>宋谯王义季所造。<a id="a-Ng"></a>塔内素像忉利天工所造。<a id="a-Nh"></a>佛殿中多金铜像。<a id="a-Ni"></a>宝帐飞仙真珠华佩。<a id="a-Nj"></a>并是四天王天人所作。<a id="a-Nk"></a>寺内僧众兼于主客出万余人。<a id="a-Nl"></a>当途讲说者五十三人。<a id="a-Nm"></a>十三人得其圣果。<a id="a-Nn"></a>各领千僧。<a id="a-No"></a>余小法师五百余人。<a id="a-Np"></a>十诵律师有四十人。<a id="a-Nq"></a>九人得圣。<a id="a-Nr"></a>大小乘禅师八百余人。<a id="a-Ns"></a>其得圣人二百二十四人。<a id="a-Nt"></a>徒众严肃说不可尽。<a id="a-Nu"></a>寺法立制诵经六十纸者免维那。<a id="a-Nv"></a>诵法华度免直岁。<a id="a-Nw"></a>寺房五重并皆七架。<a id="a-Nx"></a>别院大小今有十所。<a id="a-Ny"></a>般舟方等二院庄严最胜。<a id="a-Nz"></a>夏别常有千人。<a id="a-O0"></a>四周廊庑减一万间。<a id="a-O1"></a>寺开三门两重七间。<a id="a-O2"></a>两厦殿宇横设并不重安。<a id="a-O3"></a>约准地数取其久故。<a id="a-O4"></a>所以殿宇至今三百年。<a id="a-O5"></a>余无有损败。<a id="a-O6"></a>东川大寺唯此为高。<a id="a-O7"></a>映曜川原实称壮观也。<a id="a-O8"></a>又问。<a id="a-O9"></a>弥天释氏宇内式瞻云。<a id="a-OA"></a>乘赤驴荆襄朝夕而见。<a id="a-OB"></a>未审如何。<a id="a-OC"></a>答曰。<a id="a-OD"></a>虚也。<a id="a-OE"></a>又曰。<a id="a-OF"></a>若尔虚传何为东寺上有驴台。<a id="a-OG"></a>岘南有中驴村。<a id="a-OH"></a>据此行由则乘驴之有地也。<a id="a-OI"></a>答曰。<a id="a-OJ"></a>非也。<a id="a-OK"></a>后人筑台于寺植树供养焉。<a id="a-OL"></a>有佛殿之侧顿置驴耶。<a id="a-OM"></a>又中驴之名。<a id="a-ON"></a>本是闾国郗国之故地也。<a id="a-OO"></a>后人不练遂妄拟之云云。</p>
 </body>
</html>