<!doctype html>
<html id="z3IBWkd1Rn" data-ver="1650">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第八十八</h1>
  <h2 id="a2">受戒部第八十七之二</h2>
  <h2 id="a3">五戒部第四(此别六部)</h2>
  <p id="a4">述意部 遮难部 受法部 戒相部 得失部 神卫部。</p>
  <p data-pb></p>
  <h2 id="a5">述意部第一</h2>
  <p id="a6">世俗所尚。<a id="a-7"></a>仁义礼智信也。<a id="a-8"></a>含识所资。<a id="a-9"></a>不杀盗淫妄酒也。<a id="a-A"></a>虽道俗相乖。<a id="a-B"></a>渐教通也。<a id="a-C"></a>故发于仁者则不杀。<a id="a-D"></a>奉于义者则不盗。<a id="a-E"></a>敬于礼者则不淫。<a id="a-F"></a>说于信者则不妄。<a id="a-G"></a>师于智者则不酒。<a id="a-H"></a>斯盖接化于一时。<a id="a-I"></a>非即修本之教。<a id="a-J"></a>修本教者是谓正法。<a id="a-K"></a>内训弘道必始于因。<a id="a-L"></a>因者杀盗淫妄酒也。<a id="a-M"></a>此则在于实法。<a id="a-N"></a>指事直言。<a id="a-O"></a>故不假饰词托名现意。<a id="a-P"></a>如斯而修因。<a id="a-Q"></a>不期果而果证。<a id="a-R"></a>不羡乐而乐彰。<a id="a-S"></a>若略近而望远。<a id="a-T"></a>弃小而保大。<a id="a-U"></a>则无所归趣矣。<a id="a-V"></a>故知受持不杀之因。<a id="a-W"></a>自证乎仁义之果。<a id="a-X"></a>所以知其然。<a id="a-Y"></a>今见奉戒不杀。<a id="a-Z"></a>不求仁而仁着。<a id="a-a"></a>持戒不盗。<a id="a-b"></a>不欣义而义敷。<a id="a-c"></a>守戒不淫。<a id="a-d"></a>不祈礼而礼立。<a id="a-e"></a>遵戒不妄。<a id="a-f"></a>不慕信而信扬。<a id="a-g"></a>受戒舍酒。<a id="a-h"></a>不行智而智明。<a id="a-i"></a>如斯之实。<a id="a-j"></a>可谓振网持纲万目开张。<a id="a-k"></a>振机驭宇以离寒暑。<a id="a-l"></a>复何功可以加之。<a id="a-m"></a>何德可以背之。<a id="a-n"></a>若不是修昧于所欲。<a id="a-o"></a>徒役虑于形名。<a id="a-p"></a>劳心乎百氏。<a id="a-q"></a>倦形神于宵夜。<a id="a-r"></a>丧耳目于良晨。<a id="a-s"></a>何乖道之远。<a id="a-t"></a>逝而不及者乎。<a id="a-u"></a>得其本则无欲而不辩矣。<a id="a-v"></a>始知吞舟之鱼。<a id="a-w"></a>不产沟洫之水。<a id="a-x"></a>鹏鹍之鸟。<a id="a-y"></a>岂翔尺鷃之林也。</p>
  <h2 id="az">遮难部第二</h2>
  <p id="a10">夫欲受戒者。<a id="a-11"></a>戒师先须问其遮难。<a id="a-12"></a>故成实论问遮。<a id="a-13"></a>逆罪人贼住。<a id="a-14"></a>污比丘尼等不听作比丘。<a id="a-15"></a>是等诸人若为白衣得善律仪。<a id="a-16"></a>不遮修行施慈等善。<a id="a-17"></a>但有世间戒。<a id="a-18"></a>以是人为业所污亦障圣道故。<a id="a-19"></a>不听出家。</p>
  <p id="a1A">又优婆塞戒经云。<a id="a-1B"></a>佛言。<a id="a-1C"></a>若欲受优婆塞戒增长财命。<a id="a-1D"></a>先当咨启所生父母次报妻子奴婢等次白国王(此须白者为国王禁制不许受戒所以须白若先不禁。<a id="a-1E"></a>不劳须白也)既问听已。<a id="a-1F"></a>谁有出家发菩提心者。<a id="a-1G"></a>便往其所头面作礼。<a id="a-1H"></a>软言问讯。<a id="a-1I"></a>作如是言。<a id="a-1J"></a>大德。<a id="a-1K"></a>我是丈夫具男子身。<a id="a-1L"></a>欲受菩萨优婆塞戒。<a id="a-1M"></a>惟愿大德怜愍故听(一说便得若受声闻别解脱戒纵无发。<a id="a-1N"></a>菩提心人。<a id="a-1O"></a>但发小乘心。<a id="a-1P"></a>出家五众人边受并得戒也)是时比丘应作是言。<a id="a-1Q"></a>汝之父母妻子奴婢国主并听不。<a id="a-1R"></a>若言听者。<a id="a-1S"></a>复应问言。<a id="a-1T"></a>汝不曾负佛法僧物及他物耶。<a id="a-1U"></a>若言不负。<a id="a-1V"></a>复应问言。<a id="a-1W"></a>汝今身中将无内外身心病耶。<a id="a-1X"></a>若言无者。<a id="a-1Y"></a>复应问言。<a id="a-1Z"></a>汝不于诸比丘比丘尼所作非法耶。<a id="a-1a"></a>若言不作。<a id="a-1b"></a>复应问言。<a id="a-1c"></a>汝将不作五逆罪耶。<a id="a-1d"></a>汝不作盗法人不。<a id="a-1e"></a>汝非无根二根人不。<a id="a-1f"></a>汝不受八戒斋不犯重耶。<a id="a-1g"></a>汝父母师病不弃去耶。<a id="a-1h"></a>汝将非杀发菩提心人耶。<a id="a-1i"></a>汝不盗现前僧物耶。<a id="a-1j"></a>汝不两舌恶口成于恶人耶。<a id="a-1k"></a>汝不于母女姊妹作非法耶。<a id="a-1l"></a>汝不于大众作妄语乎。<a id="a-1m"></a>若言无者。<a id="a-1n"></a>复应语言。<a id="a-1o"></a>善男子。<a id="a-1p"></a>此戒甚难。<a id="a-1q"></a>能为沙弥十戒大比丘戒及菩萨戒乃至菩提而作根本。<a id="a-1r"></a>至心受持则能获得如是等戒无量利益。<a id="a-1s"></a>若有毁破如是戒者。<a id="a-1t"></a>则于无量无边世中处三恶道受大苦恼。<a id="a-1u"></a>汝今欲得无量利益。<a id="a-1v"></a>能志心受不。<a id="a-1w"></a>若言能者。<a id="a-1x"></a>次教受三归。<a id="a-1y"></a>复应问言。<a id="a-1z"></a>此戒甚难。<a id="a-20"></a>若归佛已。<a id="a-21"></a>宁舍身命终不依于自在天等。<a id="a-22"></a>若归法已。<a id="a-23"></a>宁舍身命不依于外道典籍若归僧已。<a id="a-24"></a>宁舍身命终不依于外道邪众。<a id="a-25"></a>汝能如是志心归依于三宝不。<a id="a-26"></a>若言能者。<a id="a-27"></a>应令满六月日亲近承事出家智者。<a id="a-28"></a>智者复应志心观其身四种威仪。<a id="a-29"></a>若知是人能如教作。<a id="a-2A"></a>过六月已和合众僧。<a id="a-2B"></a>满二十人作白羯磨云。<a id="a-2C"></a>大德僧听。<a id="a-2D"></a>是某甲今于僧中乞受优婆塞戒已。<a id="a-2E"></a>六月中净四威仪。<a id="a-2F"></a>志心受持净庄严地。<a id="a-2G"></a>是人丈夫具男子身。<a id="a-2H"></a>若僧听者。<a id="a-2I"></a>僧皆默然。<a id="a-2J"></a>不听者说(一说便得。<a id="a-2K"></a>若非信邪。<a id="a-2L"></a>旧来正信者。<a id="a-2M"></a>不须受此翻邪三归六月试。<a id="a-2N"></a>直问遮难教令忏悔。<a id="a-2O"></a>已即与授五戒八戒三归便得。<a id="a-2P"></a>不同此也)</p>
  <p data-pb></p>
  <h2 id="a2Q">受法部第三</h2>
  <p id="a2R">若欲受戒具修威仪。<a id="a-2S"></a>对一出家五众人前受。<a id="a-2T"></a>故智度论云。</p>
  <p id="a2U">我某甲归依佛归依法依归僧(三说)我某甲归依佛竟。<a id="a-2V"></a>归依法竟。<a id="a-2W"></a>归依僧竟(三说)我是释迦牟尼佛优婆(塞夷)证知我。<a id="a-2X"></a>我某甲从今日尽寿归依。<a id="a-2Y"></a>戒师应言。<a id="a-2Z"></a>汝优婆塞听是。<a id="a-2a"></a>多陀阿伽度阿罗诃三藐三佛陀知人见人。<a id="a-2b"></a>为优婆塞说五戒如是。<a id="a-2c"></a>汝尽受持。<a id="a-2d"></a>何等为五。<a id="a-2e"></a>一尽形寿不杀生。<a id="a-2f"></a>是优婆塞戒。<a id="a-2g"></a>是中尽形寿不应故杀生。<a id="a-2h"></a>是事若能当言诺(虽论言诺。<a id="a-2i"></a>改诺云能无咎)</p>
  <p id="a2j">二尽形寿不偷盗。<a id="a-2k"></a>是优婆塞戒。<a id="a-2l"></a>是中尽形寿不应偷盗。<a id="a-2m"></a>是事若能当言能。<a id="a-2n"></a>三尽形寿不邪淫。<a id="a-2o"></a>是优婆塞戒。<a id="a-2p"></a>是中尽形寿不应邪淫。<a id="a-2q"></a>是事若能当言能。<a id="a-2r"></a>四尽形寿不妄语。<a id="a-2s"></a>是优婆塞戒。<a id="a-2t"></a>是中尽形寿不应妄语。<a id="a-2u"></a>是事若能当言能。<a id="a-2v"></a>五尽形寿不饮酒。<a id="a-2w"></a>是优婆塞戒。<a id="a-2x"></a>是中尽形寿不应饮酒。<a id="a-2y"></a>是事若能当言能。<a id="a-2z"></a>既说相已。<a id="a-30"></a>又应语言。<a id="a-31"></a>是优婆塞五戒尽受持。<a id="a-32"></a>当供养三宝勤修福德。<a id="a-33"></a>远求佛道近证人天。<a id="a-34"></a>岁三长月六斋若能持者。<a id="a-35"></a>并须为之。<a id="a-36"></a>若受一戒者。<a id="a-37"></a>文中应除五之一字。<a id="a-38"></a>直云我为不杀戒优婆塞。<a id="a-39"></a>余文如前三归依。<a id="a-3A"></a>第三遍已即发五戒。<a id="a-3B"></a>后时三结。<a id="a-3C"></a>直付嘱之。</p>
  <p id="a3D">故萨婆多论。<a id="a-3E"></a>问曰。<a id="a-3F"></a>若不受三归得五戒不。<a id="a-3G"></a>答不得。<a id="a-3H"></a>要先受三归。<a id="a-3I"></a>后方得戒(下受八戒亦同此法)</p>
  <p data-pb></p>
  <h2 id="a3J">戒相部第四</h2>
  <p id="a3K">若萨婆多论。<a id="a-3L"></a>问曰。<a id="a-3M"></a>五戒中几是实戒。<a id="a-3N"></a>答曰。<a id="a-3O"></a>前四是实。<a id="a-3P"></a>后一是遮。<a id="a-3Q"></a>所以同结者。<a id="a-3R"></a>以是放逸根本能犯四戒。<a id="a-3S"></a>如迦葉佛时。<a id="a-3T"></a>有优婆塞。<a id="a-3U"></a>由饮酒故淫他妻盗他鸡杀。<a id="a-3V"></a>他人来问。<a id="a-3W"></a>时答言不作。<a id="a-3X"></a>便犯妄语。<a id="a-3Y"></a>亦能造四逆。<a id="a-3Z"></a>唯不能破僧若受不杀戒。<a id="a-3a"></a>乃至一切有形蠢动皆不得加害。<a id="a-3b"></a>及食杂肉荤辛等。<a id="a-3c"></a>皆不得犯。</p>
  <p id="a3d">故楞伽经云。<a id="a-3e"></a>佛告大慧。<a id="a-3f"></a>菩萨有无量因缘不应食肉。<a id="a-3g"></a>我今略说十种因缘。<a id="a-3h"></a>一谓一切众生从本已来展转因缘。<a id="a-3i"></a>常为六亲以亲想故不应食肉。<a id="a-3j"></a>二驴骡馲驼狐狗牛马人畜等肉屠者杂卖故。<a id="a-3k"></a>三不净气分所生长故。<a id="a-3l"></a>四众生闻气悉生恐怖。<a id="a-3m"></a>如旃陀罗。<a id="a-3n"></a>狗见憎恶惊怖群吠故。<a id="a-3o"></a>五令修行者慈心不生故。<a id="a-3p"></a>六凡愚所嗜臭秽不净无善名称故。<a id="a-3q"></a>七令诸咒术不成就故。<a id="a-3r"></a>人以杀生者见形起识染味着故。<a id="a-3s"></a>九彼食肉者诸天所弃令口气臭多恶故。<a id="a-3t"></a>十空闲林中虎狼闻香。<a id="a-3u"></a>我常说言。<a id="a-3v"></a>凡所饮食作子肉想。<a id="a-3w"></a>作服药想。<a id="a-3x"></a>故此过去有王。<a id="a-3y"></a>名师子苏陀婆。<a id="a-3z"></a>食种种肉。<a id="a-40"></a>遂至人肉。<a id="a-41"></a>臣民不忍。<a id="a-42"></a>即便谋反。<a id="a-43"></a>如班足王经说。</p>
  <p id="a44">又涅槃经云。<a id="a-45"></a>夫食肉者。<a id="a-46"></a>断大慈种。<a id="a-47"></a>行住坐卧一切众生闻其肉气悉生恐怖。<a id="a-48"></a>譬如有人。<a id="a-49"></a>近师子已。<a id="a-4A"></a>众人见之。<a id="a-4B"></a>闻师子臭。<a id="a-4C"></a>亦生恐怖。<a id="a-4D"></a>如人啖蒜臭秽可恶。<a id="a-4E"></a>余人见之闻臭舍去。<a id="a-4F"></a>说远见之犹不欲视。<a id="a-4G"></a>况当近之。<a id="a-4H"></a>水陆空行悉舍之走。<a id="a-4I"></a>咸言。<a id="a-4J"></a>此人是我等怨。<a id="a-4K"></a>是故菩萨不习食肉也。</p>
  <p id="a4L">义云。<a id="a-4M"></a>五戒优婆塞等。<a id="a-4N"></a>如俗家井水。<a id="a-4O"></a>多有细小诸虫。<a id="a-4P"></a>尽须漉看还置本处。<a id="a-4Q"></a>欲有行动亦须赍漉袋自随。</p>
  <p id="a4R">若受不盗者。<a id="a-4S"></a>下至一枝草一粒谷等。<a id="a-4T"></a>皆不得取。</p>
  <p id="a4U">故智度论云。<a id="a-4V"></a>憍梵钵提。<a id="a-4W"></a>试看一粒谷生熟不还本主。<a id="a-4X"></a>犯于业道尚五百世中为牛。<a id="a-4Y"></a>乃至成罗汉已犹自齝食。</p>
  <p id="a4Z">若受不邪淫者。<a id="a-4a"></a>如智度论云。<a id="a-4b"></a>除己妻外。<a id="a-4c"></a>余之男女鬼神畜生可得行淫者。<a id="a-4d"></a>悉是邪行。<a id="a-4e"></a>虽是自妻不犯。<a id="a-4f"></a>然须避于非处。<a id="a-4g"></a>谓自妻非道及得身已。<a id="a-4h"></a>亦须禁之。<a id="a-4i"></a>恐伤胎故。<a id="a-4j"></a>产三年内须亦避慎。<a id="a-4k"></a>谓防乳竭。<a id="a-4l"></a>若别有乳母不在制限。</p>
  <p id="a4m">又成实论云。<a id="a-4n"></a>自妻非处。<a id="a-4o"></a>谓口及大便处。<a id="a-4p"></a>及一切女人为父母儿所护。<a id="a-4q"></a>出家女人等为法护故亦名邪淫。<a id="a-4r"></a>若无主女人众人前自来为妻。<a id="a-4s"></a>如法者不犯。</p>
  <p id="a4t">又提谓经云。<a id="a-4u"></a>年三长月六斋三明日月灯火下及八王日。<a id="a-4v"></a>亦名八节日。<a id="a-4w"></a>并须禁之(八王日如下述)若受不妄语戒者。<a id="a-4x"></a>但使心虚。<a id="a-4y"></a>无问境之虚实并犯。</p>
  <p id="a4z">又智度论。<a id="a-50"></a>问曰。<a id="a-51"></a>何故优婆塞慎口律仪及净命耶。</p>
  <p id="a52">答曰。<a id="a-53"></a>白衣居家受世间乐。<a id="a-54"></a>兼修福德。<a id="a-55"></a>不能尽行戒法。<a id="a-56"></a>是故佛令持五戒。<a id="a-57"></a>复于口业妄语最重。<a id="a-58"></a>以妄语故能作余过。<a id="a-59"></a>或故作不故作。<a id="a-5A"></a>若但妄语已摄三事。<a id="a-5B"></a>若说实语。<a id="a-5C"></a>四种正语皆已摄。<a id="a-5D"></a>尽于诸善中实为最大。</p>
  <p id="a5E">又成实论云。<a id="a-5F"></a>虽是实语。<a id="a-5G"></a>以非时故即名绮语。<a id="a-5H"></a>或是时以随顺衰恼无利益故。<a id="a-5I"></a>或虽利益。<a id="a-5J"></a>以言无本义理不次。<a id="a-5K"></a>恼心说故皆名绮语。</p>
  <p id="a5L">又摩德勒伽论云。<a id="a-5M"></a>为他传骂皆德罪故。</p>
  <p id="a5N">又萨婆多论云。<a id="a-5O"></a>妄语两舌恶口相历各作四句。<a id="a-5P"></a>一是妄语非两舌恶口。<a id="a-5Q"></a>传他此语向彼说。<a id="a-5R"></a>以不实故是妄语。<a id="a-5S"></a>不以分离心故非两舌。<a id="a-5T"></a>软语说故非恶口。<a id="a-5U"></a>余句类。<a id="a-5V"></a>互可知。</p>
  <p id="a5W">又成实论云。<a id="a-5X"></a>余三业。<a id="a-5Y"></a>或合或离。<a id="a-5Z"></a>绮语一种必不相离。</p>
  <p id="a5a">又善生经云。<a id="a-5b"></a>若当妄语。<a id="a-5c"></a>亦摄绮语两舌恶口义。</p>
  <p id="a5d">又萨婆多论云。<a id="a-5e"></a>不妄语者。<a id="a-5f"></a>若说法义。<a id="a-5g"></a>论传一切是非。<a id="a-5h"></a>莫自称为是。<a id="a-5i"></a>常令推寄有本则无过也。<a id="a-5j"></a>不尔斧在口中。<a id="a-5k"></a>若受不饮酒者。<a id="a-5l"></a>如四分律云。<a id="a-5m"></a>若饮酒者。<a id="a-5n"></a>乃至不得以草滴酒口中。</p>
  <p id="a5o">又智度论云。<a id="a-5p"></a>饮酒有三十五过失。<a id="a-5q"></a>何等三十五。<a id="a-5r"></a>答曰。<a id="a-5s"></a>一现世财物虚竭。<a id="a-5t"></a>何以故。<a id="a-5u"></a>饮酒醉乱心无节限。<a id="a-5v"></a>用费无度故。<a id="a-5w"></a>二众病之门。<a id="a-5x"></a>三斗诤之本。<a id="a-5y"></a>四裸露无耻。<a id="a-5z"></a>五丑名恶露人所不敬。<a id="a-60"></a>六无复智慧。<a id="a-61"></a>七应所得物而不得已。<a id="a-62"></a>所得物而散失。<a id="a-63"></a>八伏匿之事尽向人说。<a id="a-64"></a>九种种事业废不成办。<a id="a-65"></a>十醉为愁本何以故。<a id="a-66"></a>醉中多失醒则惭愧忧愁。<a id="a-67"></a>十一身力转少。<a id="a-68"></a>十二身色坏。<a id="a-69"></a>十三不知敬父。<a id="a-6A"></a>十四不知敬母。<a id="a-6B"></a>十五不敬沙门。<a id="a-6C"></a>十六不敬婆罗门。<a id="a-6D"></a>十七不敬叔伯及尊长。<a id="a-6E"></a>何以故。<a id="a-6F"></a>醉闷愦恼无所别故。<a id="a-6G"></a>十八不尊敬佛。<a id="a-6H"></a>十九不敬法。<a id="a-6I"></a>二十不敬僧。<a id="a-6J"></a>二十一近朋党恶人。<a id="a-6K"></a>二十二疏远贤善。<a id="a-6L"></a>二十三作破戒人。<a id="a-6M"></a>二十四无惭愧。<a id="a-6N"></a>二十五不守六情。<a id="a-6O"></a>二十六纵色放逸。<a id="a-6P"></a>二十七人所憎恶不喜见之。<a id="a-6Q"></a>二十八贵重亲属及诸知识所共摈弃。<a id="a-6R"></a>二十九行不善法。<a id="a-6S"></a>三十弃舍善法。<a id="a-6T"></a>三十一明人智士所不信用。<a id="a-6U"></a>何以故。<a id="a-6V"></a>酒放逸故。<a id="a-6W"></a>三十二远离涅槃。<a id="a-6X"></a>三十三种狂痴因缘。<a id="a-6Y"></a>三十四身坏命终堕恶道泥犁中。<a id="a-6Z"></a>三十五若得为人所生之处常当狂騃。<a id="a-6a"></a>如是种种过失。<a id="a-6b"></a>是故不饮酒。</p>
  <p id="a6c">又萨婆多论云。<a id="a-6d"></a>五戒优婆塞听贩卖。<a id="a-6e"></a>但不得作五业。<a id="a-6f"></a>一不得贩卖畜生。<a id="a-6g"></a>自有者听直卖。<a id="a-6h"></a>不得与屠儿家。<a id="a-6i"></a>二不得贩卖弓刀箭槊。<a id="a-6j"></a>自有者听直卖。<a id="a-6k"></a>不得与屠儿杀害家。<a id="a-6l"></a>三不得酤酒为业。<a id="a-6m"></a>自有者听直酤。<a id="a-6n"></a>四不得压油为业。<a id="a-6o"></a>外国麻中有虫故犯。<a id="a-6p"></a>准此无虫应不犯。<a id="a-6q"></a>五不得作五大色染。<a id="a-6r"></a>多杀虫故。<a id="a-6s"></a>如秦地染青亦多杀虫入五大色数。</p>
  <p id="a6t">又善生经云。<a id="a-6u"></a>受戒者。<a id="a-6v"></a>五处不应行。<a id="a-6w"></a>谓屠儿淫女酒肆国王旃陀罗舍等。<a id="a-6x"></a>有五种业不应作。<a id="a-6y"></a>谓卖毒药酿皮樗蒱围棋六博歌舞唱伎等。<a id="a-6z"></a>并不得为。<a id="a-70"></a>亦不得亲近如是人等。</p>
  <p id="a71">又宝云经云。<a id="a-72"></a>持戒之人不听向破戒家乞食。</p>
  <p id="a73">又阿含经云。<a id="a-74"></a>远恶近善有四法。<a id="a-75"></a>当急走避之百由旬。<a id="a-76"></a>一由旬四十里。<a id="a-77"></a>百由旬四千里。<a id="a-78"></a>四法者。<a id="a-79"></a>一恶友。<a id="a-7A"></a>二恶众。<a id="a-7B"></a>三或多语笑。<a id="a-7C"></a>四或嗔或斗。</p>
  <p id="a7D">又优婆塞五戒相经云。<a id="a-7E"></a>佛告诸比丘。<a id="a-7F"></a>犯杀有三种夺人命。<a id="a-7G"></a>一自作。<a id="a-7H"></a>二教人。<a id="a-7I"></a>三遣使。<a id="a-7J"></a>自作者。<a id="a-7K"></a>自身作夺他命。<a id="a-7L"></a>教人者。<a id="a-7M"></a>教语他人言。<a id="a-7N"></a>捉是人系缚夺命。<a id="a-7O"></a>遣使者。<a id="a-7P"></a>语他人言。<a id="a-7Q"></a>汝识某甲不。<a id="a-7R"></a>汝捉是人系缚夺命。<a id="a-7S"></a>是使随语夺彼命时。<a id="a-7T"></a>优婆塞犯不可悔罪。<a id="a-7U"></a>复有三种。<a id="a-7V"></a>一用内色。<a id="a-7W"></a>二用非内色。<a id="a-7X"></a>三用内非内色。<a id="a-7Y"></a>第一用内色杀者。<a id="a-7Z"></a>谓用手打。<a id="a-7a"></a>若用足及余身分令彼死。<a id="a-7b"></a>是犯不可悔罪。<a id="a-7c"></a>若不即死后因是死亦犯不可悔。<a id="a-7d"></a>若后不死。<a id="a-7e"></a>是得中罪可悔。<a id="a-7f"></a>第二用不内色杀者。<a id="a-7g"></a>若人以木石刀槊弓箭等令彼死者。<a id="a-7h"></a>同前得罪。<a id="a-7i"></a>第三用内非内色杀者。<a id="a-7j"></a>以手捉木石等打令死者。<a id="a-7k"></a>得罪同前。<a id="a-7l"></a>复有不以此三杀。<a id="a-7m"></a>但合诸毒药着眼耳鼻身上食中被褥等。<a id="a-7n"></a>中令彼死者。<a id="a-7o"></a>亦同前罪。</p>
  <p id="a7p">若优婆塞。<a id="a-7q"></a>或作火坑谩心造者。<a id="a-7r"></a>若人堕死犯不可悔罪。<a id="a-7s"></a>非人鬼神等堕中死者。<a id="a-7t"></a>犯中罪可悔。<a id="a-7u"></a>畜生死者。<a id="a-7v"></a>犯下罪可悔。<a id="a-7w"></a>若都无死者。<a id="a-7x"></a>犯三方便可悔轻罪。<a id="a-7y"></a>若克心唯为人造火坑不通余者。<a id="a-7z"></a>若人堕死犯不可悔。<a id="a-80"></a>不死犯方便。<a id="a-81"></a>非人畜生死者不犯。<a id="a-82"></a>若优婆塞。<a id="a-83"></a>或用口业咒术令死。<a id="a-84"></a>或有叹死赞死。<a id="a-85"></a>或有气力人心起恶念令死。<a id="a-86"></a>或堕胎令死。<a id="a-87"></a>得罪重轻并同前准。<a id="a-88"></a>不犯者。<a id="a-89"></a>或有行来出入误堕木石等死者。<a id="a-8A"></a>并不犯余如内律具说。</p>
  <p id="a8B">第二盗戒者。<a id="a-8C"></a>以三种取他重物犯不可悔。<a id="a-8D"></a>一用心。<a id="a-8E"></a>二用身。<a id="a-8F"></a>三离本处。<a id="a-8G"></a>第一用心者。<a id="a-8H"></a>谓发心思惟欲为偷盗。<a id="a-8I"></a>第二用身者。<a id="a-8J"></a>谓用身分等取他物。<a id="a-8K"></a>第三离本处者。<a id="a-8L"></a>随物在处举着余处。<a id="a-8M"></a>并得重罪。<a id="a-8N"></a>复有三种取人重物犯不可悔罪。<a id="a-8O"></a>一自取。<a id="a-8P"></a>二教他取。<a id="a-8Q"></a>三遣使取。<a id="a-8R"></a>复有五种取他重物犯不可悔。<a id="a-8S"></a>一苦切取。<a id="a-8T"></a>二轻慢取。<a id="a-8U"></a>三诈称他名字取。<a id="a-8V"></a>四强脱取。<a id="a-8W"></a>五受寄取。<a id="a-8X"></a>重物者。<a id="a-8Y"></a>若盗五钱。<a id="a-8Z"></a>若五钱直得者。<a id="a-8a"></a>犯不可悔罪。<a id="a-8b"></a>复有七种取他物犯不可悔。<a id="a-8c"></a>一非己想。<a id="a-8d"></a>二不同意。<a id="a-8e"></a>三不暂用。<a id="a-8f"></a>四知有主。<a id="a-8g"></a>五不狂。<a id="a-8h"></a>六不心乱。<a id="a-8i"></a>七不病坏心。<a id="a-8j"></a>具此七者取他重物犯不可悔。<a id="a-8k"></a>取他不满五钱轻物犯中可悔。<a id="a-8l"></a>翻前七种取他物者。<a id="a-8m"></a>轻重俱不犯。</p>
  <p id="a8n">第三淫戒者。<a id="a-8o"></a>邪淫有四处。<a id="a-8p"></a>一男。<a id="a-8q"></a>二女。<a id="a-8r"></a>三黄门。<a id="a-8s"></a>四二根女者。<a id="a-8t"></a>人女非人女畜生女。<a id="a-8u"></a>男者人男非人男畜生男。<a id="a-8v"></a>黄门二根各有三种同前。<a id="a-8w"></a>若优婆塞与人女非人女畜。<a id="a-8x"></a>生女三处行淫。<a id="a-8y"></a>谓口大小便处。<a id="a-8z"></a>犯不可悔。<a id="a-90"></a>若人男非人男畜生男黄门二根二处行淫。<a id="a-91"></a>谓口及大便处。<a id="a-92"></a>犯不可悔。<a id="a-93"></a>若发心欲行淫未和合者。<a id="a-94"></a>犯不可悔罪。<a id="a-95"></a>若二身和合止而不淫犯中可悔。<a id="a-96"></a>除其三处余处行淫。<a id="a-97"></a>此皆可悔。<a id="a-98"></a>若人死乃至畜生死者。<a id="a-99"></a>身根未坏。<a id="a-9A"></a>于彼三处共彼行淫。<a id="a-9B"></a>犯不可悔。<a id="a-9C"></a>轻处同上。<a id="a-9D"></a>若优婆塞虽不受戒。<a id="a-9E"></a>犯佛弟子净戒人者。<a id="a-9F"></a>虽无犯戒之罪。<a id="a-9G"></a>然后永不得五戒八戒乃至出家具足戒。<a id="a-9H"></a>若颠狂心乱痛恼所缠不自觉者不犯。</p>
  <p id="a9I">佛告诸比丘。<a id="a-9J"></a>吾有二身。<a id="a-9K"></a>一生身。<a id="a-9L"></a>二戒身。<a id="a-9M"></a>若善男子。<a id="a-9N"></a>为吾生身。<a id="a-9O"></a>起七宝塔。<a id="a-9P"></a>至于梵天。<a id="a-9Q"></a>若人亏之。<a id="a-9R"></a>其罪尚有可悔。<a id="a-9S"></a>亏吾戒身。<a id="a-9T"></a>其罪无量受罪如伊罗钵龙王。<a id="a-9U"></a>犯不可悔也。</p>
  <p id="a9V">第四妄语戒者。<a id="a-9W"></a>佛告诸比丘。<a id="a-9X"></a>吾以种种呵责妄语。<a id="a-9Y"></a>赞叹不妄语者。<a id="a-9Z"></a>乃至戏笑尚不应妄语。<a id="a-9a"></a>何况故妄语。<a id="a-9b"></a>是中犯者。<a id="a-9c"></a>若优婆塞不知不见过人圣法。<a id="a-9d"></a>自言。<a id="a-9e"></a>我是阿罗汉四等果人。<a id="a-9f"></a>乃至四禅慈悲喜舍得四空定不净观阿那般那念。<a id="a-9g"></a>天来龙来到我所供养我。<a id="a-9h"></a>彼问我义。<a id="a-9i"></a>我答彼问。<a id="a-9j"></a>皆犯不可悔罪。<a id="a-9k"></a>若实见言不见。<a id="a-9l"></a>实闻言不闻。<a id="a-9m"></a>实疑言不疑。<a id="a-9n"></a>有而言无。<a id="a-9o"></a>无而言有。<a id="a-9p"></a>如是等小妄语者。<a id="a-9q"></a>犯可悔罪。<a id="a-9r"></a>若发心欲妄语。<a id="a-9s"></a>未出言犯下可悔。<a id="a-9t"></a>言而不尽意者。<a id="a-9u"></a>犯中可悔。<a id="a-9v"></a>若自言得圣道者。<a id="a-9w"></a>便犯不可悔若狂心乱心不觉语者不犯。</p>
  <p id="a9x">第五饮酒戒者。<a id="a-9y"></a>佛告诸比丘。<a id="a-9z"></a>若言我是佛弟子者不得饮酒。<a id="a-A0"></a>乃至小草头一滴亦不得饮。<a id="a-A1"></a>酒有二种。<a id="a-A2"></a>谷酒木酒。<a id="a-A3"></a>谷酒者。<a id="a-A4"></a>以诸五谷杂米作酒者是。<a id="a-A5"></a>木酒者。<a id="a-A6"></a>或用根茎叶果用种种子果草杂作酒者是。<a id="a-A7"></a>酒色酒香酒味饮能醉人者。<a id="a-A8"></a>是名为酒。<a id="a-A9"></a>若尝咽者。<a id="a-AA"></a>亦名为饮。<a id="a-AB"></a>若饮谷酒。<a id="a-AC"></a>咽咽犯。<a id="a-AD"></a>若饮酢酒。<a id="a-AE"></a>若饮甜酒。<a id="a-AF"></a>若啖麴能醉人者。<a id="a-AG"></a>若啖糟。<a id="a-AH"></a>若饮酒淀。<a id="a-AI"></a>若饮似酒色。<a id="a-AJ"></a>似酒香似酒味。<a id="a-AK"></a>能令人醉者。<a id="a-AL"></a>并随咽咽犯。<a id="a-AM"></a>若但作酒色无酒香无酒味不能醉人及余饮者。<a id="a-AN"></a>皆不犯。<a id="a-AO"></a>若依四分律。<a id="a-AP"></a>病比丘等余药治不差。<a id="a-AQ"></a>以酒为药者不犯。<a id="a-AR"></a>颠狂心乱病恼不觉知者亦不犯。</p>
  <p data-pb></p>
  <h2 id="aAS">得失部第五</h2>
  <p id="aAT">问曰。<a id="a-AU"></a>渐顿云何。<a id="a-AV"></a>答曰。<a id="a-AW"></a>皆得。<a id="a-AX"></a>故成实论。<a id="a-AY"></a>问云。<a id="a-AZ"></a>有人言。<a id="a-Aa"></a>五戒具受。<a id="a-Ab"></a>此事云何。<a id="a-Ac"></a>答曰。<a id="a-Ad"></a>随受多少皆得戒律仪。<a id="a-Ae"></a>但取要为五。<a id="a-Af"></a>故优婆塞戒经云。<a id="a-Ag"></a>或有一分。<a id="a-Ah"></a>或有少分。<a id="a-Ai"></a>或有无分。<a id="a-Aj"></a>或有多分。<a id="a-Ak"></a>或有满分。<a id="a-Al"></a>若受三归已不受五戒名优婆塞。<a id="a-Am"></a>若受三归受持一戒。<a id="a-An"></a>是名一分。<a id="a-Ao"></a>受三归已受持二戒。<a id="a-Ap"></a>是名少分。<a id="a-Aq"></a>若受三归已。<a id="a-Ar"></a>受持一戒。<a id="a-As"></a>若破一戒。<a id="a-At"></a>是名无分。<a id="a-Au"></a>若受三归受持四戒。<a id="a-Av"></a>是名多分。<a id="a-Aw"></a>若受三归受持五戒。<a id="a-Ax"></a>是名满分。<a id="a-Ay"></a>汝今欲受何分。<a id="a-Az"></a>尔时智者当随意授。<a id="a-B0"></a>又智度论云。<a id="a-B1"></a>戒有五种。<a id="a-B2"></a>始从不杀乃至不饮酒若受一戒。<a id="a-B3"></a>是一分行。<a id="a-B4"></a>若受二戒三戒。<a id="a-B5"></a>是名少分行。<a id="a-B6"></a>若受四戒。<a id="a-B7"></a>是名多分行。<a id="a-B8"></a>若受五戒。<a id="a-B9"></a>是名满分行。<a id="a-BA"></a>断淫者。<a id="a-BB"></a>受五戒已。<a id="a-BC"></a>于戒师前。<a id="a-BD"></a>更作誓言。<a id="a-BE"></a>我今于自(妇夫)不复行淫。<a id="a-BF"></a>是名五戒。<a id="a-BG"></a>增一阿含经亦云。<a id="a-BH"></a>一分二分得受。<a id="a-BI"></a>问曰。<a id="a-BJ"></a>既得渐受。<a id="a-BK"></a>可从五师各得受一不。<a id="a-BL"></a>答曰。<a id="a-BM"></a>如付法藏经云。<a id="a-BN"></a>尊者薄拘罗受一不杀生戒。<a id="a-BO"></a>得五不死报。<a id="a-BP"></a>问曰。<a id="a-BQ"></a>得重受不者。<a id="a-BR"></a>既受五戒。<a id="a-BS"></a>后时更得重受不。<a id="a-BT"></a>答曰。<a id="a-BU"></a>依成实论。<a id="a-BV"></a>得重发戒。<a id="a-BW"></a>故四分律。<a id="a-BX"></a>末利夫人第二第三重向佛受亦得。</p>
  <p id="aBY">问曰。<a id="a-BZ"></a>长短者得五三十日限分受不。<a id="a-Ba"></a>答曰。<a id="a-Bb"></a>依成实论。<a id="a-Bc"></a>亦得多日。<a id="a-Bd"></a>尽其终受。<a id="a-Be"></a>故十诵律。<a id="a-Bf"></a>或昼或夜。<a id="a-Bg"></a>受五戒亦获少善。</p>
  <p id="aBh">又优婆塞戒经云。<a id="a-Bi"></a>佛言。<a id="a-Bj"></a>智者当观戒有二种。<a id="a-Bk"></a>一世戒。<a id="a-Bl"></a>二第一义戒。<a id="a-Bm"></a>若不依于三宝受戒。<a id="a-Bn"></a>是名世戒。<a id="a-Bo"></a>是戒不坚。<a id="a-Bp"></a>如彩色无胶。<a id="a-Bq"></a>是故我先归依三宝。<a id="a-Br"></a>然后受戒。<a id="a-Bs"></a>夫世戒者。<a id="a-Bt"></a>不能坏先诸恶业。<a id="a-Bu"></a>受三归戒则能坏之。<a id="a-Bv"></a>虽作大罪亦不失戒。<a id="a-Bw"></a>何以故。<a id="a-Bx"></a>戒力势故。<a id="a-By"></a>如俱有二人同共作罪。<a id="a-Bz"></a>一者受戒。<a id="a-C0"></a>二者不受戒。<a id="a-C1"></a>已受者犯则罪重。<a id="a-C2"></a>不受者犯则罪轻。<a id="a-C3"></a>何以故。<a id="a-C4"></a>毁佛语故。<a id="a-C5"></a>罪有二种。<a id="a-C6"></a>一者性重。<a id="a-C7"></a>二者遮重。<a id="a-C8"></a>是二种罪复有轻有重。<a id="a-C9"></a>或有人能重罪作轻轻罪作重。<a id="a-CA"></a>如鸯掘魔受于世戒伊罗钵龙受于义戒。<a id="a-CB"></a>鸯掘魔破于性重。<a id="a-CC"></a>不得重罪。<a id="a-CD"></a>伊罗钵龙坏于遮制。<a id="a-CE"></a>而得重罪。<a id="a-CF"></a>是故不应以戒同。<a id="a-CG"></a>故得果亦同。</p>
  <p data-pb></p>
  <h2 id="aCH">神卫部第六</h2>
  <p id="aCI">依七佛经云。<a id="a-CJ"></a>若有人能受持五戒。<a id="a-CK"></a>感得二十五神侍卫。</p>
  <p id="aCL">杀戒有五神。</p>
  <p id="aCM">一名波吒罗　二名摩那斯　三名婆睺罗　四名呼奴吒　五名颇罗吒。</p>
  <p id="aCN">盗戒有五神。</p>
  <p id="aCO">一名法善　二名佛奴　三名僧喜　四名广额　五名慈善。</p>
  <p id="aCP">淫戒有五神。</p>
  <p id="aCQ">一名贞洁　二名无欲　三名净洁　四名无染　五名荡涤。</p>
  <p id="aCR">欺戒有五神。</p>
  <p id="aCS">一名美旨　二名实语　三名质直　四名直答　五名和合语。</p>
  <p id="aCT">酒戒有五神。</p>
  <p id="aCU">一名清素　二名不醉　三名不乱　四名无失　五名护戒。</p>
  <p id="aCV">又灌顶经云。<a id="a-CW"></a>佛告梵志。<a id="a-CX"></a>若持五戒者。<a id="a-CY"></a>有二十五善神营卫护人身。<a id="a-CZ"></a>在人左右。<a id="a-Ca"></a>守于宫宅门户之上。<a id="a-Cb"></a>使万事吉祥。<a id="a-Cc"></a>唯愿世尊。<a id="a-Cd"></a>为我说之。<a id="a-Ce"></a>佛言。<a id="a-Cf"></a>梵志。<a id="a-Cg"></a>我今略演。<a id="a-Ch"></a>敕天帝释使四天王遣诸善神营护汝身。<a id="a-Ci"></a>如是章句善神名字二十五王。<a id="a-Cj"></a>其名如是。</p>
  <p id="aCk">神名蔡刍毗愈他尼。</p>
  <p id="aCl">主护某身辟除邪鬼。</p>
  <p id="aCm">神名输多利输陀尼。</p>
  <p id="aCn">主护某六情悉令完具。</p>
  <p id="aCo">神名毗楼遮那世波。</p>
  <p id="aCp">主护某腹内五藏平调。</p>
  <p id="aCq">神名阿陀龙摩坻。</p>
  <p id="aCr">主护某血脉悉令通畅。</p>
  <p id="aCs">神名婆罗桓尼和婆。</p>
  <p id="aCt">主护某爪指无所毁伤。</p>
  <p id="aCu">神名坻摩阿毗婆驮。</p>
  <p id="aCv">主护某出入行来安宁。</p>
  <p id="aCw">神名阿修输婆罗陀。</p>
  <p id="aCx">主护某所啖饮食甘香。</p>
  <p id="aCy">神名婆罗摩亶雄雌。</p>
  <p id="aCz">主护某梦安觉欢悦。</p>
  <p id="aD0">神名婆罗门地鞞哆。</p>
  <p id="aD1">主护某不为蛊毒所中。</p>
  <p id="aD2">神名那摩呼哆耶舍。</p>
  <p id="aD3">主护某不为雾露恶毒所害。</p>
  <p id="aD4">神名佛驮仙陀楼哆。</p>
  <p id="aD5">主护某斗诤口舌不行。</p>
  <p id="aD6">神名鞞阇耶薮多婆。</p>
  <p id="aD7">主护某不为温虐鬼所持。</p>
  <p id="aD8">神名涅坭醯驮多耶。</p>
  <p id="aD9">主护某不为县官所得。</p>
  <p id="aDA">神名阿逻多赖都耶。</p>
  <p id="aDB">主护某舍宅四方逐凶殃。</p>
  <p id="aDC">神名波罗那佛昙。</p>
  <p id="aDD">主护某平定舍宅八神。</p>
  <p id="aDE">神名阿提梵者珊耶。</p>
  <p id="aDF">主护某不为冢墓鬼所娆。</p>
  <p id="aDG">神名因台罗因台罗。</p>
  <p id="aDH">主护某门户辟除邪恶。</p>
  <p id="aDI">神名阿伽风施婆多。</p>
  <p id="aDJ">主护某不为外气鬼神所害。</p>
  <p id="aDK">神名佛昙弥摩多哆。</p>
  <p id="aDL">主护某不为灾火所延。</p>
  <p id="aDM">神名多赖叉三密陀。</p>
  <p id="aDN">主护某不为偷盗所侵。</p>
  <p id="aDO">神名阿摩罗斯兜喜。</p>
  <p id="aDP">主护某若入山林不为虎狼所害。</p>
  <p id="aDQ">神名那罗门阇兜帝。</p>
  <p id="aDR">主护某不为伤亡所娆。</p>
  <p id="aDS">神名鞞尼干那波。</p>
  <p id="aDT">主护某除诸鸟鸣狐鸣。</p>
  <p id="aDU">神名荼鞞斗毗舍罗。</p>
  <p id="aDV">主护某除犬鼠变怪。</p>
  <p id="aDW">神名伽摩毗那阇尼佉。</p>
  <p id="aDX">主护某不为凶注所牵。</p>
  <p id="aDY">佛告梵志言。<a id="a-DZ"></a>若男子女人带佩此二十五灌顶章句善神名者。<a id="a-Da"></a>若入军阵斗诤之时。<a id="a-Db"></a>刀不伤身。<a id="a-Dc"></a>箭射不入。<a id="a-Dd"></a>鬼神罗刹终不娆近。<a id="a-De"></a>若到蛊道家亦不能害。<a id="a-Df"></a>若行来出入有小魔鬼。<a id="a-Dg"></a>亦不得近。<a id="a-Dh"></a>带佩此神王名著身。<a id="a-Di"></a>夜无恶梦。<a id="a-Dj"></a>悬官盗贼水火灾怪怨家闇谋口舌斗乱。<a id="a-Dk"></a>自然欢喜。<a id="a-Dl"></a>两作和解。<a id="a-Dm"></a>俱生慈心。<a id="a-Dn"></a>恶意悉灭。<a id="a-Do"></a>妖魅魍魉邪忤薛荔外道符咒厌祷之者。<a id="a-Dp"></a>树木精魅。<a id="a-Dq"></a>百虫精魅。<a id="a-Dr"></a>鸟兽精魅。<a id="a-Ds"></a>溪谷精魅。<a id="a-Dt"></a>门中鬼神。<a id="a-Du"></a>户中鬼神。<a id="a-Dv"></a>井窖鬼神。<a id="a-Dw"></a>洿池鬼神。<a id="a-Dx"></a>厕溷中鬼神。<a id="a-Dy"></a>一切诸鬼神。<a id="a-Dz"></a>皆不得留住某甲身中。<a id="a-E0"></a>若男子女人带此三归五戒善神名字者。<a id="a-E1"></a>某甲入山陵溪谷旷路抄贼自然不现。<a id="a-E2"></a>师子虎狼熊罴蛇蚖悉自缩藏不害人也。</p>
  <p data-pb></p>
  <h2 id="aE3">八戒部第五(此别六部)</h2>
  <p id="aE4">意部 会名部 功能部 得失部 受法部 戒相部。</p>
  <p data-pb></p>
  <h2 id="aE5">述意部第一</h2>
  <p id="aE6">戒定慧品。<a id="a-E7"></a>造化宏图。<a id="a-E8"></a>众圣式遵。<a id="a-E9"></a>万灵攸重。<a id="a-EA"></a>余以戒律宗要。<a id="a-EB"></a>定慧归承。<a id="a-EC"></a>如有乖张。<a id="a-ED"></a>明心莫显。<a id="a-EE"></a>是故大悲赴难。<a id="a-EF"></a>立行法以检之。<a id="a-EG"></a>惑网之夫。<a id="a-EH"></a>设理踪而证入。<a id="a-EI"></a>业种之客。<a id="a-EJ"></a>依相迹而绳持。<a id="a-EK"></a>庶使念念退省新新进策。<a id="a-EL"></a>为功不已情过乃彰。<a id="a-EM"></a>但善恶由己。<a id="a-EN"></a>起则升沉。<a id="a-EO"></a>不作则已。<a id="a-EP"></a>作则业成。<a id="a-EQ"></a>业绳惑网。<a id="a-ER"></a>胶固弥密。<a id="a-ES"></a>自非倾诚苦克折挫身心。<a id="a-ET"></a>哀怆往因畏惧来果。<a id="a-EU"></a>决誓要期。<a id="a-EV"></a>永断相续。<a id="a-EW"></a>故文言严饰道场澡浴尘垢。<a id="a-EX"></a>着新洁衣。<a id="a-EY"></a>内外俱净。<a id="a-EZ"></a>对说罪根发露悔过。<a id="a-Ea"></a>举身投地如太山崩。<a id="a-Eb"></a>五体殷重归依三宝。<a id="a-Ec"></a>敬诚回向然后受戒。<a id="a-Ed"></a>此戒时节虽促既恳意标心。<a id="a-Ee"></a>为成三聚净戒。<a id="a-Ef"></a>为救四趣众生。<a id="a-Eg"></a>此则功超人天德齐佛位。<a id="a-Eh"></a>故智度论。<a id="a-Ei"></a>譬同猛将。<a id="a-Ej"></a>亦为与佛等也。</p>
  <h2 id="aEk">会名部第二</h2>
  <p id="aEl">问曰。<a id="a-Em"></a>诸经论中何名八关斋。<a id="a-En"></a>亦名关戒耶。<a id="a-Eo"></a>答曰。<a id="a-Ep"></a>前八是关闭八恶不起诸过。<a id="a-Eq"></a>不非时食者。<a id="a-Er"></a>是斋。<a id="a-Es"></a>斋者齐也。<a id="a-Et"></a>谓禁止六情不染六尘。<a id="a-Eu"></a>齐断诸恶具修众善。<a id="a-Ev"></a>故名斋也。<a id="a-Ew"></a>又斋戒体一名别。<a id="a-Ex"></a>若寻名定体。<a id="a-Ey"></a>体容小别。<a id="a-Ez"></a>斋者过中不食为名。<a id="a-F0"></a>戒者防非止恶为义。<a id="a-F1"></a>故萨婆多论云。<a id="a-F2"></a>八个是戒。<a id="a-F3"></a>第九是斋。<a id="a-F4"></a>斋戒合数故有九也。</p>
  <h2 id="aF5">功能部第三</h2>
  <p id="aF6">如斋法经曰。<a id="a-F7"></a>譬如天下十六大国满中众宝不可称说。<a id="a-F8"></a>不如一日受佛斋法。<a id="a-F9"></a>比其福者。<a id="a-FA"></a>则十六国为一豆耳。<a id="a-FB"></a>又中阿含经云。<a id="a-FC"></a>多闻圣弟子持八支斋时。<a id="a-FD"></a>忆念如来十号名字。<a id="a-FE"></a>若有恶思不善皆灭。</p>
  <p id="aFF">又优婆塞戒经云。<a id="a-FG"></a>若有人以四大宝藏满中七宝持布施人所得功德。<a id="a-FH"></a>不如有人一日一夜受持八戒除五逆罪。<a id="a-FI"></a>余一切罪皆悉消灭。<a id="a-FJ"></a>是则得无量果报至无上乐。<a id="a-FK"></a>弥勒出时百年受斋。<a id="a-FL"></a>不如今日五浊世时一日一夜。</p>
  <p id="aFM">又智度论。<a id="a-FN"></a>问曰。<a id="a-FO"></a>五戒一日戒。<a id="a-FP"></a>何者为胜。<a id="a-FQ"></a>答曰。<a id="a-FR"></a>有因缘故。<a id="a-FS"></a>一戒俱等。<a id="a-FT"></a>但五戒终身持。<a id="a-FU"></a>八戒一日持。<a id="a-FV"></a>又五戒常持。<a id="a-FW"></a>时多而戒少。<a id="a-FX"></a>一日戒时少而戒多。<a id="a-FY"></a>若无大心。<a id="a-FZ"></a>虽复终身持。<a id="a-Fa"></a>不如有大心一日戒也。<a id="a-Fb"></a>譬如懦夫为将虽复将兵终身卒无功名。<a id="a-Fc"></a>若英雄奋发祸乱立定一日之勋名盖天下。<a id="a-Fd"></a>八戒比于余戒亦复如是。</p>
  <p id="aFe">又智度论。<a id="a-Ff"></a>问曰。<a id="a-Fg"></a>白衣居家唯有此五戒。<a id="a-Fh"></a>更有余法耶。<a id="a-Fi"></a>答曰。<a id="a-Fj"></a>有一日戒六斋日持。<a id="a-Fk"></a>功德无量。<a id="a-Fl"></a>若十二月至十五日。<a id="a-Fm"></a>受持此戒。<a id="a-Fn"></a>福最多也。</p>
  <p id="aFo">问曰。<a id="a-Fp"></a>何故六斋日受八戒修福德。<a id="a-Fq"></a>答曰。<a id="a-Fr"></a>是日鬼神逐人欲夺人命。<a id="a-Fs"></a>疾病凶衰令人不吉。<a id="a-Ft"></a>是以劫初圣人教人持斋。<a id="a-Fu"></a>修善治福以避凶衰。<a id="a-Fv"></a>是时斋法不受八戒。<a id="a-Fw"></a>直以一日不食为斋。<a id="a-Fx"></a>后佛出世。<a id="a-Fy"></a>始教一日一夜如诸佛受持八戒过中不食。<a id="a-Fz"></a>是功德将人至涅槃乐。</p>
  <p id="aG0">又论引四天王经中。<a id="a-G1"></a>佛说。<a id="a-G2"></a>月六斋日使者大子及四天王自下观察众生。<a id="a-G3"></a>不布施持戒孝顺父母使者。<a id="a-G4"></a>便上忉利以启帝释。<a id="a-G5"></a>诸天心皆不悦。<a id="a-G6"></a>若布施持戒孝顺父母多者。<a id="a-G7"></a>诸天帝释心皆欢喜。<a id="a-G8"></a>是时释提波那氏。<a id="a-G9"></a>即说偈言。</p>
  <p id="aGA">六斋神足日　　受持清净戒</p>
  <p id="aGB">是人寿终后　　功德必如我</p>
  <p id="aGC">佛告释提桓因。<a id="a-GD"></a>云何妄语。<a id="a-GE"></a>若持一日戒。<a id="a-GF"></a>功德福报必得如我。<a id="a-GG"></a>是为实说。<a id="a-GH"></a>所在之处有持此戒者。<a id="a-GI"></a>恶鬼远之住处安隐。<a id="a-GJ"></a>是故于六斋日持斋受戒得福增多。</p>
  <p id="aGK">问曰。<a id="a-GL"></a>何故诸恶鬼神等辈。<a id="a-GM"></a>于此六斋日恼害众生。<a id="a-GN"></a>答曰。<a id="a-GO"></a>天地本起经说。<a id="a-GP"></a>劫初成时有异梵天王子。<a id="a-GQ"></a>是摩醯首罗等诸鬼神父。<a id="a-GR"></a>修其梵志苦行。<a id="a-GS"></a>满天上十二岁。<a id="a-GT"></a>于此六日每割血肉以着火中。<a id="a-GU"></a>过十二岁已。<a id="a-GV"></a>天王来下语天子言。<a id="a-GW"></a>汝求何愿。<a id="a-GX"></a>答言。<a id="a-GY"></a>我求有子。<a id="a-GZ"></a>天王言。<a id="a-Ga"></a>供养仙人法。<a id="a-Gb"></a>以烧香甘果等。<a id="a-Gc"></a>汝云何以血肉着火中。<a id="a-Gd"></a>如罪恶法。<a id="a-Ge"></a>汝破善法乐为恶事。<a id="a-Gf"></a>令汝生恶子啖肉饮血。<a id="a-Gg"></a>当说是时火中有八大鬼出。<a id="a-Gh"></a>身黑如墨。<a id="a-Gi"></a>发黄眼赤。<a id="a-Gj"></a>有大光明。<a id="a-Gk"></a>摩醯首罗神等从此八鬼生。<a id="a-Gl"></a>以是故摩醯首罗等神。<a id="a-Gm"></a>于此六日有大势力恼害众生。<a id="a-Gn"></a>诸鬼之中摩醯首罗最大第一。<a id="a-Go"></a>一月之中皆有日分。<a id="a-Gp"></a>摩醯首罗一月有四日分。<a id="a-Gq"></a>谓八日十四日二十三日二十九日。<a id="a-Gr"></a>余神一月有二日分。<a id="a-Gs"></a>谓有一日十六日。<a id="a-Gt"></a>其月二日十七日十五日三十日属一切神。<a id="a-Gu"></a>摩醯首罗为诸神王。<a id="a-Gv"></a>又得日多。<a id="a-Gw"></a>故数四日为斋。<a id="a-Gx"></a>余日是一切神日。<a id="a-Gy"></a>亦数为斋。<a id="a-Gz"></a>是故诸恶鬼神。<a id="a-H0"></a>于此六日辄有势力也。<a id="a-H1"></a>但佛法之中日无好恶。<a id="a-H2"></a>随世恶因缘故。<a id="a-H3"></a>佛教众生斋戒。<a id="a-H4"></a>以除其患也。</p>
  <p id="aH5">又提谓经云。<a id="a-H6"></a>提谓长者白佛言。<a id="a-H7"></a>世尊。<a id="a-H8"></a>岁三斋皆有所因。<a id="a-H9"></a>何以正用正月五月九月。<a id="a-HA"></a>六日斋用月八日十四日十五日二十三日二十九日三十日。<a id="a-HB"></a>佛言。<a id="a-HC"></a>正月者。<a id="a-HD"></a>少阳用事。<a id="a-HE"></a>万神代位。<a id="a-HF"></a>阴阳交精。<a id="a-HG"></a>万物萌生。<a id="a-HH"></a>道气养之。<a id="a-HI"></a>故使太子正月一日持斋寂然行道。<a id="a-HJ"></a>以助和气长养万物。<a id="a-HK"></a>故使竟十五日。<a id="a-HL"></a>五月者。<a id="a-HM"></a>太阳用事。<a id="a-HN"></a>万物代位。<a id="a-HO"></a>草木萌类。<a id="a-HP"></a>生毕百物。<a id="a-HQ"></a>怀妊未成。<a id="a-HR"></a>成者未寿。<a id="a-HS"></a>皆依道气。<a id="a-HT"></a>故持五月一日斋。<a id="a-HU"></a>竟十五日。<a id="a-HV"></a>以助道气。<a id="a-HW"></a>成长万物。<a id="a-HX"></a>九月者。<a id="a-HY"></a>少阴用事。<a id="a-HZ"></a>乾坤改位。<a id="a-Ha"></a>万物毕终。<a id="a-Hb"></a>衰落无牢。<a id="a-Hc"></a>众生蛰藏。<a id="a-Hd"></a>神气归本。<a id="a-He"></a>因道自宁。<a id="a-Hf"></a>故持九月一日斋。<a id="a-Hg"></a>竟十五日。<a id="a-Hh"></a>春者万物生。<a id="a-Hi"></a>夏者万物长。<a id="a-Hj"></a>秋者万物收。<a id="a-Hk"></a>冬者万物藏。<a id="a-Hl"></a>依道生没。<a id="a-Hm"></a>天地有大禁。<a id="a-Hn"></a>故使弟子乐善者避禁持斋。<a id="a-Ho"></a>救神故尔。<a id="a-Hp"></a>长者提谓白佛言。<a id="a-Hq"></a>三长斋何以正用一日至十五日。<a id="a-Hr"></a>复言。<a id="a-Hs"></a>如何名禁。<a id="a-Ht"></a>佛言。<a id="a-Hu"></a>四时交代阴阳易位。<a id="a-Hv"></a>岁终三覆八校一月六奏。<a id="a-Hw"></a>三界皓皓五处录籍。<a id="a-Hx"></a>众生行异五官典领。<a id="a-Hy"></a>校定罪福行之高下。<a id="a-Hz"></a>品格万途。<a id="a-I0"></a>诸天帝释太子使者。<a id="a-I1"></a>日月鬼神地狱阎罗百万神众等。<a id="a-I2"></a>俱用正月一日五月一日九月一日。<a id="a-I3"></a>四布案行帝王臣民八夷飞鸟走兽鬼龙行之善恶。<a id="a-I4"></a>知与四天王月八日十五日尽三十日所奏同不。<a id="a-I5"></a>平均天下使无枉错。<a id="a-I6"></a>覆校三界众生罪福多少所属。<a id="a-I7"></a>福多即生天。<a id="a-I8"></a>上即敕四镇五罗大王司命。<a id="a-I9"></a>增寿益算。<a id="a-IA"></a>下阎罗王摄五官除罪名。<a id="a-IB"></a>定福禄故。<a id="a-IC"></a>使持是三长斋。<a id="a-ID"></a>是故三覆八校者八王日是也。<a id="a-IE"></a>亦是天帝释辅镇五罗四王地狱王阿须轮诸天。<a id="a-IF"></a>案行比校定生注死。<a id="a-IG"></a>增减罪福多少。<a id="a-IH"></a>有道意。<a id="a-II"></a>无道意。<a id="a-IJ"></a>大意小意。<a id="a-IK"></a>开解不开解。<a id="a-IL"></a>出家不出家。<a id="a-IM"></a>案比口数。<a id="a-IN"></a>皆用八王日何等八王日。<a id="a-IO"></a>谓立春春分立夏夏至。<a id="a-IP"></a>立秋秋分立冬冬至。<a id="a-IQ"></a>是为八王日。<a id="a-IR"></a>天地诸神阴阳交代。<a id="a-IS"></a>故名八王日。<a id="a-IT"></a>月八日十四日十五日二十三日二十九日三十日。<a id="a-IU"></a>皆是天地用事之日。<a id="a-IV"></a>上下弦望朔晦皆录命上计之日。<a id="a-IW"></a>故使于此日自守持斋。<a id="a-IX"></a>以还自校使不犯禁。<a id="a-IY"></a>自致生善处。</p>
  <p id="aIZ">又增一阿含经云。<a id="a-Ia"></a>若善男子善女人。<a id="a-Ib"></a>欲得八关斋离诸苦者。<a id="a-Ic"></a>得尽诸漏入涅槃城。<a id="a-Id"></a>当求方便成此八斋。<a id="a-Ie"></a>人中荣位不足为贵。<a id="a-If"></a>天上快乐不可称计。<a id="a-Ig"></a>欲求无上之福者。<a id="a-Ih"></a>当求此斋。<a id="a-Ii"></a>欲生六欲天色无色界天者。<a id="a-Ij"></a>当持此斋。<a id="a-Ik"></a>欲求一方二方三方四方天子转轮圣王位者。<a id="a-Il"></a>亦获其愿。<a id="a-Im"></a>欲求声闻缘觉佛乘者。<a id="a-In"></a>悉成其愿。<a id="a-Io"></a>吾今成就由其持戒五戒十善无愿不获。</p>
  <p id="aIp">又涅槃经云。<a id="a-Iq"></a>佛言。<a id="a-Ir"></a>大王。<a id="a-Is"></a>波罗柰国有屠儿。<a id="a-It"></a>名曰广额。<a id="a-Iu"></a>于日日中杀无量羊。<a id="a-Iv"></a>见舍利弗即受八戒经一日夜。<a id="a-Iw"></a>以是因缘命终得为北方天王毗沙门子。<a id="a-Ix"></a>如来弟子尚有如是大功德果。<a id="a-Iy"></a>况复佛也。</p>
  <p id="aIz">又优婆塞戒经云。<a id="a-J0"></a>佛言。<a id="a-J1"></a>善男子。<a id="a-J2"></a>后世众生身长八丈。<a id="a-J3"></a>寿命满足八万四千岁。<a id="a-J4"></a>是时受戒。<a id="a-J5"></a>复有于今恶世受戒。<a id="a-J6"></a>是二所得果报正等。<a id="a-J7"></a>何以故。<a id="a-J8"></a>三善根平等故。</p>
  <p id="aJ9">又贤愚经云。<a id="a-JA"></a>昔迦葉佛灭度之后。<a id="a-JB"></a>遗法垂末。<a id="a-JC"></a>有二梵志。<a id="a-JD"></a>到比丘边俱受八戒。<a id="a-JE"></a>一愿生天。<a id="a-JF"></a>一愿作国王愿生天者。<a id="a-JG"></a>至家为妇逼非时食。<a id="a-JH"></a>由破戒故乃生龙中。<a id="a-JI"></a>愿作王者。<a id="a-JJ"></a>持戒完具。<a id="a-JK"></a>得生王家。<a id="a-JL"></a>作大国王。<a id="a-JM"></a>其王园中多有甘果。<a id="a-JN"></a>尝遣一人随时看送。<a id="a-JO"></a>其人后时于园中得一颗柰。<a id="a-JP"></a>色香甚美。<a id="a-JQ"></a>持与门监。<a id="a-JR"></a>展转奉王。<a id="a-JS"></a>王食此柰甚觉甘美。<a id="a-JT"></a>便问夫人。<a id="a-JU"></a>展转相推到于园监。<a id="a-JV"></a>王即唤来而责之曰。<a id="a-JW"></a>如此美柰何为不送。<a id="a-JX"></a>园监于是具陈本末。<a id="a-JY"></a>王嗔语言。<a id="a-JZ"></a>自今以后常送斯柰。<a id="a-Ja"></a>园监启王。<a id="a-Jb"></a>此柰无种。<a id="a-Jc"></a>何由可办。<a id="a-Jd"></a>王复语言。<a id="a-Je"></a>若不能得当斩汝身。<a id="a-Jf"></a>其人还园举声大哭。<a id="a-Jg"></a>时有一龙从泉而出。<a id="a-Jh"></a>变身为人。<a id="a-Ji"></a>问其哭由。<a id="a-Jj"></a>园监具说。<a id="a-Jk"></a>龙闻入水。<a id="a-Jl"></a>即以金盘。<a id="a-Jm"></a>盛柰与之。<a id="a-Jn"></a>遣持奉王。<a id="a-Jo"></a>并腾吾意。<a id="a-Jp"></a>云吾及王本是亲友。<a id="a-Jq"></a>乃昔在世时俱为梵志。<a id="a-Jr"></a>共受八戒各求所愿。<a id="a-Js"></a>汝戒完具得为人王。<a id="a-Jt"></a>吾戒不全故生龙中。<a id="a-Ju"></a>今欲奉修八关斋法求舍此身。<a id="a-Jv"></a>当为吾觅八戒斋文持来与我。<a id="a-Jw"></a>若其相违。<a id="a-Jx"></a>吾覆汝国。<a id="a-Jy"></a>用作大海。<a id="a-Jz"></a>园监奉柰。<a id="a-K0"></a>具说龙意。<a id="a-K1"></a>王闻甚忧。<a id="a-K2"></a>良由时世无有佛法。<a id="a-K3"></a>斋法难得。<a id="a-K4"></a>王敕一臣。<a id="a-K5"></a>龙索斋法。<a id="a-K6"></a>仰卿得之。<a id="a-K7"></a>若不得者。<a id="a-K8"></a>吾当杀卿。<a id="a-K9"></a>大臣至家。<a id="a-KA"></a>甚怀忧愁。<a id="a-KB"></a>臣父见子面色不悦。<a id="a-KC"></a>问知委由。<a id="a-KD"></a>其父语言。<a id="a-KE"></a>吾家堂柱每见光明。<a id="a-KF"></a>试破看之傥有异物。<a id="a-KG"></a>寻即破之。<a id="a-KH"></a>得经二卷。<a id="a-KI"></a>一是十二因缘。<a id="a-KJ"></a>二是八关斋文。<a id="a-KK"></a>得已奉王。<a id="a-KL"></a>王得欢喜。<a id="a-KM"></a>自送与龙。<a id="a-KN"></a>龙得此经。<a id="a-KO"></a>便用好宝。<a id="a-KP"></a>赠遗于王。<a id="a-KQ"></a>王及于龙重修八戒。<a id="a-KR"></a>寿尽生天。<a id="a-KS"></a>同共一处。<a id="a-KT"></a>至释迦佛出世之时。<a id="a-KU"></a>来至佛所。<a id="a-KV"></a>佛为说法。<a id="a-KW"></a>二天俱得须陀洹果。<a id="a-KX"></a>既得果已。<a id="a-KY"></a>还归天上。</p>
  <p id="aKZ">又智度论云。<a id="a-Ka"></a>若人欲求最大善利。<a id="a-Kb"></a>应当持戒。<a id="a-Kc"></a>戒如大地。<a id="a-Kd"></a>一切万物有形之类。<a id="a-Ke"></a>皆依地住。<a id="a-Kf"></a>戒亦如是。<a id="a-Kg"></a>一切善法皆依戒住。<a id="a-Kh"></a>若世间人。<a id="a-Ki"></a>下品持戒得生人中。<a id="a-Kj"></a>中品持戒生于天上。<a id="a-Kk"></a>乃至上品清净持戒。<a id="a-Kl"></a>得至佛道。<a id="a-Km"></a>若破戒者。<a id="a-Kn"></a>堕三恶道。<a id="a-Ko"></a>是故佛言。<a id="a-Kp"></a>持戒之人无事不得。<a id="a-Kq"></a>破戒之人一切皆失。<a id="a-Kr"></a>譬如有人。<a id="a-Ks"></a>厌患贫穷。<a id="a-Kt"></a>供养诸天。<a id="a-Ku"></a>满十二年。<a id="a-Kv"></a>求索富贵。<a id="a-Kw"></a>天愍此人。<a id="a-Kx"></a>自现其身。<a id="a-Ky"></a>而问之曰。<a id="a-Kz"></a>汝求何等。<a id="a-L0"></a>贫人答言。<a id="a-L1"></a>我求富贵。<a id="a-L2"></a>欲令心中所愿皆得。<a id="a-L3"></a>天与一器。<a id="a-L4"></a>名曰德瓶。<a id="a-L5"></a>而语之言。<a id="a-L6"></a>所须之物从此瓶出。<a id="a-L7"></a>其人得已应意所欲无所不得。<a id="a-L8"></a>得如意已。<a id="a-L9"></a>具作好舍象马车乘。<a id="a-LA"></a>七宝具足。<a id="a-LB"></a>供给宾客。<a id="a-LC"></a>事事无乏。<a id="a-LD"></a>客问之言。<a id="a-LE"></a>汝先贫穷。<a id="a-LF"></a>今日何由得如此富。<a id="a-LG"></a>彼人答言。<a id="a-LH"></a>我得天瓶。<a id="a-LI"></a>瓶能出此种种众物。<a id="a-LJ"></a>故富如是。<a id="a-LK"></a>客语之言。<a id="a-LL"></a>出瓶见示。<a id="a-LM"></a>并所出物。<a id="a-LN"></a>彼人闻已。<a id="a-LO"></a>即为出瓶。<a id="a-LP"></a>瓶中引出种种众物。<a id="a-LQ"></a>其人憍逸立瓶上舞。<a id="a-LR"></a>瓶即破坏。<a id="a-LS"></a>一切众物一时失灭。<a id="a-LT"></a>持戒之人亦复如是。<a id="a-LU"></a>若能持戒。<a id="a-LV"></a>种种妙乐无愿不得。<a id="a-LW"></a>若人破戒憍逸自恣。<a id="a-LX"></a>亦如彼人破瓶失利也。</p>
  <p data-pb></p>
  <h2 id="aLY">得失部第四</h2>
  <p id="aLZ">如萨婆多论云。<a id="a-La"></a>若人欲受八戒。<a id="a-Lb"></a>先自恣女色。<a id="a-Lc"></a>或作音乐。<a id="a-Ld"></a>或贪饮食种种戏笑。<a id="a-Le"></a>如是放逸尽心故作。<a id="a-Lf"></a>然后受戒。<a id="a-Lg"></a>不问中前中后皆不得戒。<a id="a-Lh"></a>若无本心受戒。<a id="a-Li"></a>种种放逸。<a id="a-Lj"></a>后遇知识即为受戒。<a id="a-Lk"></a>不问中前中后并得成受。</p>
  <p id="aLl">又善生经云。<a id="a-Lm"></a>若诸贵人常敕作恶。<a id="a-Ln"></a>若欲受斋。<a id="a-Lo"></a>先当宣令所属之境斋日莫行恶事。<a id="a-Lp"></a>如是清净得斋。<a id="a-Lq"></a>若不遮者不成。<a id="a-Lr"></a>以恶律仪故。<a id="a-Ls"></a>又俱舍论云。<a id="a-Lt"></a>若先作意于斋日受者。<a id="a-Lu"></a>虽食竟亦得受。<a id="a-Lv"></a>又萨婆多论云。<a id="a-Lw"></a>若受八戒。<a id="a-Lx"></a>应言一日一夜不杀等令言论断绝。<a id="a-Ly"></a>莫使与终身戒相乱。<a id="a-Lz"></a>又成实论。<a id="a-M0"></a>问曰。<a id="a-M1"></a>是八斋但应具受为得分受。<a id="a-M2"></a>答曰。<a id="a-M3"></a>随力能持多少皆得成受。<a id="a-M4"></a>复有人言。<a id="a-M5"></a>此法但一日一夜受。<a id="a-M6"></a>是事云何。<a id="a-M7"></a>答曰。<a id="a-M8"></a>随受多少并得。<a id="a-M9"></a>或一日一夜。<a id="a-MA"></a>或半日半夜。<a id="a-MB"></a>或一月半月等。<a id="a-MC"></a>增一阿含经云。<a id="a-MD"></a>若受八关斋。<a id="a-ME"></a>先须忏悔前罪然后受戒(忏悔方法如前忏悔篇说。<a id="a-MF"></a>简人问其遮难。<a id="a-MG"></a>如前五戒中说)</p>
  <p data-pb></p>
  <h2 id="aMH">受法部第五</h2>
  <p id="aMI">依智度论。<a id="a-MJ"></a>受云。<a id="a-MK"></a>我某甲今一日一夜。<a id="a-ML"></a>归依佛。<a id="a-MM"></a>归依法。<a id="a-MN"></a>归依僧。<a id="a-MO"></a>为净行优婆塞(女云夷三说)我某甲归依佛竟。<a id="a-MP"></a>归依法竟。<a id="a-MQ"></a>归依僧竟。<a id="a-MR"></a>一日一夜为净行优婆塞竟(三说)</p>
  <p id="aMS">既受得戒已。<a id="a-MT"></a>次当为说戒相。</p>
  <p id="aMU">如诸佛尽寿不杀生。<a id="a-MV"></a>我某甲一日一夜不杀生亦如是。</p>
  <p id="aMW">如诸佛尽寿不偷盗。<a id="a-MX"></a>我某甲一日一夜不偷盗亦如是。</p>
  <p id="aMY">如诸佛尽寿不淫泆。<a id="a-MZ"></a>我某甲一日一夜不淫泆亦如是。</p>
  <p id="aMa">如诸佛尽寿不妄语。<a id="a-Mb"></a>我某甲一日一夜不妄语亦如是。</p>
  <p id="aMc">如诸佛尽寿不饮酒。<a id="a-Md"></a>我某甲一日一夜不饮酒亦如是。</p>
  <p id="aMe">如诸佛尽寿不坐高大床上。<a id="a-Mf"></a>我某甲一日一夜不坐高大床上亦如是。</p>
  <p id="aMg">如诸佛尽寿不着香华璎珞不香油涂身不着香熏衣。<a id="a-Mh"></a>我某甲一日一夜不着香华璎珞不香油涂身不着香熏衣亦如是。</p>
  <p id="aMi">如诸佛尽寿不自歌舞作乐亦不往观听。<a id="a-Mj"></a>我某甲一日一夜不自歌舞作乐亦不往观听亦如是。</p>
  <p id="aMk">如诸佛尽寿不过中食。<a id="a-Ml"></a>我某甲一日一夜不过中食亦如是。<a id="a-Mm"></a>我某甲受行八戒随学诸佛名为布萨。<a id="a-Mn"></a>愿持是福不堕三恶八难。<a id="a-Mo"></a>亦不求轮王梵王世界之乐。<a id="a-Mp"></a>愿诸烦恼消除逮得萨云若成就佛道(布萨者秦云共住也)故僧祇律云。<a id="a-Mq"></a>佛告比丘。<a id="a-Mr"></a>今是斋日唤优婆塞。<a id="a-Ms"></a>净洗浴着净衣受布萨。<a id="a-Mt"></a>又萨婆多论云。<a id="a-Mu"></a>必无人受者。<a id="a-Mv"></a>但心念口言。<a id="a-Mw"></a>自归三宝我持八戒亦得。<a id="a-Mx"></a>又成实论云。<a id="a-My"></a>有人言。<a id="a-Mz"></a>此戒要从他受。<a id="a-N0"></a>其事云何。<a id="a-N1"></a>是亦不定。<a id="a-N2"></a>若无人时但心念口言。<a id="a-N3"></a>乃至我持八戒亦得(女人受戒不假袒髆自外法用并同前说)</p>
  <p data-pb></p>
  <h2 id="aN4">戒相部第六</h2>
  <p id="aN5">既受得戒已。<a id="a-N6"></a>理须识相护持。<a id="a-N7"></a>若不识相遇缘还犯。<a id="a-N8"></a>前之五戒。<a id="a-N9"></a>一同五戒中说。<a id="a-NA"></a>后之三戒今重料简。<a id="a-NB"></a>离庄严具者。</p>
  <p id="aNC">如俱舍论云。<a id="a-ND"></a>离非旧庄严。<a id="a-NE"></a>何以故。<a id="a-NF"></a>若常所用庄严。<a id="a-NG"></a>不生极醉乱故。</p>
  <p id="aNH">述曰。<a id="a-NI"></a>有与女人授戒。<a id="a-NJ"></a>不许饮乳小儿同宿。<a id="a-NK"></a>恐云破戒。<a id="a-NL"></a>又不许木牙八尺床上坐卧。<a id="a-NM"></a>令在地铺。<a id="a-NN"></a>又不许白素木碗非时饮水。<a id="a-NO"></a>恐受腻破斋。<a id="a-NP"></a>如是种种妄行禁制。<a id="a-NQ"></a>皆不合圣教。<a id="a-NR"></a>反结无知不学之罪。<a id="a-NS"></a>纵共父兄等同宿。<a id="a-NT"></a>但于戒不犯。<a id="a-NU"></a>非名破戒。</p>
  <p id="aNV">又萨婆多论云。<a id="a-NW"></a>若已受八戒而鞭打众生。<a id="a-NX"></a>或言。<a id="a-NY"></a>待至明日当打。<a id="a-NZ"></a>皆令戒不清净。<a id="a-Na"></a>非是破戒。</p>
  <p id="aNb">又阿含经云。<a id="a-Nc"></a>高广大床者。<a id="a-Nd"></a>陛下足长尺六非高。<a id="a-Ne"></a>阔四尺非广。<a id="a-Nf"></a>长八尺非大。<a id="a-Ng"></a>越此量者。<a id="a-Nh"></a>方名高广大床。<a id="a-Ni"></a>复有八种床。<a id="a-Nj"></a>初四约物辨。<a id="a-Nk"></a>体贵不合坐。<a id="a-Nl"></a>下四约人辩。<a id="a-Nm"></a>大纵令地铺。<a id="a-Nn"></a>拟于尊人亦不合坐。<a id="a-No"></a>一金床。<a id="a-Np"></a>二银床。<a id="a-Nq"></a>三牙床。<a id="a-Nr"></a>四角床。<a id="a-Ns"></a>五佛床。<a id="a-Nt"></a>六辟支佛床。<a id="a-Nu"></a>七罗汉床。<a id="a-Nv"></a>八师僧床(父母床座不在禁限)</p>
  <p data-pb></p>
  <h2 id="aNw">第七辩位者</h2>
  <p id="aNx">如萨婆多论云。<a id="a-Ny"></a>问七众外有木叉戒不。<a id="a-Nz"></a>答八戒是。<a id="a-O0"></a>以此义推受八戒人。<a id="a-O1"></a>不入七众摄。<a id="a-O2"></a>若知位处应在五戒优婆塞上坐。<a id="a-O3"></a>以受戒多故。<a id="a-O4"></a>故智度论。<a id="a-O5"></a>将八戒譬于健将。</p>
  <p id="aO6">又成实论云。<a id="a-O7"></a>八戒优婆塞者。<a id="a-O8"></a>秦言善宿男。<a id="a-O9"></a>是人善心离破戒宿故。<a id="a-OA"></a>优婆塞者。<a id="a-OB"></a>诸经亦云清信士。<a id="a-OC"></a>亦云近佛男。<a id="a-OD"></a>优婆夷者。<a id="a-OE"></a>亦云清信女。<a id="a-OF"></a>亦云近佛女也。<a id="a-OG"></a>依如西域俗人信持五戒八戒者。<a id="a-OH"></a>始得唤为优婆塞优婆夷。<a id="a-OI"></a>衣服居止举动合宜亚类出家人。<a id="a-OJ"></a>在于不持戒者上坐。<a id="a-OK"></a>不同汉地无法白衣业行昏驰秽染杂浊者。<a id="a-OL"></a>雷同呼为优婆塞等。<a id="a-OM"></a>亦称为贤者。<a id="a-ON"></a>无鉴之甚。<a id="a-OO"></a>勿过于此。</p>
  <p id="aOP">又是法非法经云。<a id="a-OQ"></a>佛告诸比丘。<a id="a-OR"></a>有贤者。<a id="a-OS"></a>非贤者。<a id="a-OT"></a>何等非贤者法。<a id="a-OU"></a>若比丘大性欲学道。<a id="a-OV"></a>有余同学非大姓。<a id="a-OW"></a>故为自骄身欺余。<a id="a-OX"></a>是非贤者法。<a id="a-OY"></a>复何等为贤者法。<a id="a-OZ"></a>谓学计我不必大姓。<a id="a-Oa"></a>能断贪嗔痴。<a id="a-Ob"></a>或时有非大姓家方便受法。<a id="a-Oc"></a>如法说行。<a id="a-Od"></a>不自誉亦不欺。<a id="a-Oe"></a>是名贤者法也。</p>
  <p id="aOf">又十住毗婆沙论云。<a id="a-Og"></a>问曰。<a id="a-Oh"></a>斋法云何。<a id="a-Oi"></a>答曰。<a id="a-Oj"></a>应作是言。<a id="a-Ok"></a>如诸圣人。<a id="a-Ol"></a>常离杀生。<a id="a-Om"></a>弃舍刀杖。<a id="a-On"></a>常无嗔恚。<a id="a-Oo"></a>有惭愧心。<a id="a-Op"></a>慈悲众生。<a id="a-Oq"></a>我某甲今一日一夜。<a id="a-Or"></a>远离杀生。<a id="a-Os"></a>弃舍刀杖。<a id="a-Ot"></a>无有嗔恚。<a id="a-Ou"></a>有惭愧心。<a id="a-Ov"></a>慈悲众生。<a id="a-Ow"></a>以如是法随学圣人。</p>
  <p id="aOx">如诸圣人常离不与取身行清净受而知足。<a id="a-Oy"></a>我今一日一夜远离劫盗不与取求受清净自活。<a id="a-Oz"></a>以如是法随学圣人。</p>
  <p id="aP0">如诸圣人常断淫泆远离世乐。<a id="a-P1"></a>我今一日一夜除断淫泆远离世乐净修梵行。<a id="a-P2"></a>以如是法随学圣人。</p>
  <p id="aP3">如诸圣人常离妄语真实语正直语。<a id="a-P4"></a>我今一日一夜远离妄语真实语正直语。<a id="a-P5"></a>以如是法随学圣人。</p>
  <p id="aP6">如诸圣人常远离酒。<a id="a-P7"></a>酒是放逸处。<a id="a-P8"></a>我今一日一夜远离于酒。<a id="a-P9"></a>以如是法随学圣人。</p>
  <p id="aPA">如诸圣人常远离歌舞作乐华香璎珞严身之具。<a id="a-PB"></a>我今一日一夜远离歌舞作乐华香璎珞严身之具。<a id="a-PC"></a>以如是法随学圣人。</p>
  <p id="aPD">如诸圣人常远离高广大床处在小榻草蓐为座。<a id="a-PE"></a>我今一日一夜远离高广大床处在小榻草蓐为座。<a id="a-PF"></a>以如是法随学圣人。</p>
  <p id="aPG">如诸圣人常过中不食远离非时行非时食。<a id="a-PH"></a>我今一日一夜过中不食远离非时行非时食。<a id="a-PI"></a>以如是法随学圣人。<a id="a-PJ"></a>如偈说曰。</p>
  <p id="aPK">杀盗淫妄语　　饮酒及华香</p>
  <p id="aPL">璎珞歌舞等　　高床过中食</p>
  <p id="aPM">圣人所舍离　　我今亦如是</p>
  <p id="aPN">以此福因缘　　一切共成佛</p>
  <p id="aPO">又佛说斋经云。<a id="a-PP"></a>佛在舍卫城东丞相家殿。<a id="a-PQ"></a>丞相母名维耶。<a id="a-PR"></a>早起沐浴着彩衣。<a id="a-PS"></a>与诸子妇俱出稽首佛足一面坐。<a id="a-PT"></a>佛问维耶。<a id="a-PU"></a>沐浴何早。<a id="a-PV"></a>对曰。<a id="a-PW"></a>欲与诸子妇俱受斋戒。<a id="a-PX"></a>佛言。<a id="a-PY"></a>斋有三辈。<a id="a-PZ"></a>乐何等斋。<a id="a-Pa"></a>维耶长跪言。<a id="a-Pb"></a>愿闻何谓三斋。<a id="a-Pc"></a>佛言。<a id="a-Pd"></a>一为牧牛斋。<a id="a-Pe"></a>二为尼揵斋。<a id="a-Pf"></a>三为佛法斋。<a id="a-Pg"></a>牧牛斋者。<a id="a-Ph"></a>如牧牛人求善水草饮食其牛。<a id="a-Pi"></a>暮归思念。<a id="a-Pj"></a>何野有丰饶。<a id="a-Pk"></a>须天明当往。<a id="a-Pl"></a>若族姓男女。<a id="a-Pm"></a>已受斋戒。<a id="a-Pn"></a>意在居家利养。<a id="a-Po"></a>念美饮食育养身者。<a id="a-Pp"></a>是为如彼牧牛人意。<a id="a-Pq"></a>不得大福。<a id="a-Pr"></a>非大明慧。<a id="a-Ps"></a>第二尼揵斋者。<a id="a-Pt"></a>当月十五日斋时伏地受斋戒。<a id="a-Pu"></a>为十由延内诸神拜言。<a id="a-Pv"></a>我今日斋不敢为恶。<a id="a-Pw"></a>不为妻子奴婢。<a id="a-Px"></a>非是我有。<a id="a-Py"></a>至到明日。<a id="a-Pz"></a>如彼尼揵外道。<a id="a-Q0"></a>不得大福。<a id="a-Q1"></a>非大明慧。<a id="a-Q2"></a>第三佛法斋者。<a id="a-Q3"></a>内道弟子月六斋日受持八戒。<a id="a-Q4"></a>何谓八耶。</p>
  <p id="aQ5">第一戒者。<a id="a-Q6"></a>尽一日一夜持心无杀意。<a id="a-Q7"></a>慈念众生不得残害蠕动之类。<a id="a-Q8"></a>如清净戒。<a id="a-Q9"></a>以一心习。</p>
  <p id="aQA">第二戒者。<a id="a-QB"></a>尽一日一夜持心无贪意。<a id="a-QC"></a>思念布施却悭贪意。<a id="a-QD"></a>如清净戒以一心习。</p>
  <p id="aQE">第三戒者。<a id="a-QF"></a>一日一夜持心无淫意。<a id="a-QG"></a>不念房室。<a id="a-QH"></a>修治梵行不为邪欲。<a id="a-QI"></a>如清净戒以一心习。</p>
  <p id="aQJ">第四戒者。<a id="a-QK"></a>一日一夜持心无妄语思念至诚。<a id="a-QL"></a>言不为诈心口相应。<a id="a-QM"></a>如清净戒以一心习。</p>
  <p id="aQN">第五戒者。<a id="a-QO"></a>一日一夜持心不饮酒。<a id="a-QP"></a>不醉迷乱去放逸意。<a id="a-QQ"></a>如清净戒以一心习。</p>
  <p id="aQR">第六戒者。<a id="a-QS"></a>一日一夜持心无求安。<a id="a-QT"></a>不着华香不傅脂粉不为歌舞倡乐。<a id="a-QU"></a>如清净戒以一心习。</p>
  <p id="aQV">第七戒者。<a id="a-QW"></a>一日一夜持心无求安。<a id="a-QX"></a>不卧好床卑床草席捐除睡卧思念经道。<a id="a-QY"></a>如清净戒以一心习。</p>
  <p id="aQZ">第八戒者。<a id="a-Qa"></a>一日一夜持心奉法时过中不食。<a id="a-Qb"></a>如清净戒以一心习。</p>
 </body>
</html>