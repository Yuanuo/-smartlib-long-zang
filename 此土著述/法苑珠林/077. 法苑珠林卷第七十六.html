<!doctype html>
<html id="z3IBWk11Rb" data-ver="1247">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七十六</h1>
  <h2 id="a2">十恶篇第八十四之四</h2>
  <h2 id="a3">恶口部第八(此别二部)</h2>
  <h2 id="a4">述意部第一</h2>
  <p id="a5">凡夫毒炽恚火常然。<a id="a-6"></a>逢缘起障触境生嗔。<a id="a-7"></a>所以发言一怒冲口烧心。<a id="a-8"></a>损害前人痛于刀割乖菩萨之善心。<a id="a-9"></a>违如来之慈训。<a id="a-A"></a>故业报差别。<a id="a-B"></a>经偈云。</p>
  <p id="aC">粗言触恼人　　好发他阴私</p>
  <p id="aD">刚强难调伏　　生焰口饿鬼</p>
  <p data-pb></p>
  <h2 id="aE">引证部第二</h2>
  <p id="aF">如智度论云。<a id="a-G"></a>或有饿鬼。<a id="a-H"></a>先世恶口。<a id="a-I"></a>好以粗语。<a id="a-J"></a>加彼众生。<a id="a-K"></a>众生憎恶。<a id="a-L"></a>见之如仇。<a id="a-M"></a>以此罪故堕饿鬼中。<a id="a-N"></a>又法句经云。<a id="a-O"></a>虽为沙门。<a id="a-P"></a>不摄身口。<a id="a-Q"></a>粗言恶说。<a id="a-R"></a>多所中伤。<a id="a-S"></a>众所不爱。<a id="a-T"></a>智者不惜。<a id="a-U"></a>身死神去。<a id="a-V"></a>轮转三涂。<a id="a-W"></a>自生自死。<a id="a-X"></a>苦恼无量。<a id="a-Y"></a>诸佛贤圣所不爱惜。<a id="a-Z"></a>假令众生身虽无过。<a id="a-a"></a>不慎口业亦堕恶道。<a id="a-b"></a>故智度论云。<a id="a-c"></a>时有一鬼。<a id="a-d"></a>头似猪头。<a id="a-e"></a>臭虫从口出。<a id="a-f"></a>身有金色光明。<a id="a-g"></a>是鬼宿世作比丘。<a id="a-h"></a>恶口骂詈客比丘。<a id="a-i"></a>身持净戒故身有光明。<a id="a-j"></a>口有恶言故臭虫从口出。<a id="a-k"></a>增一阿含经云。<a id="a-l"></a>宁以利剑截割其舌。<a id="a-m"></a>不以恶言粗语堕三恶道。</p>
  <p id="an">又护口经云。<a id="a-o"></a>过去迦葉如来。<a id="a-p"></a>出现于世敷说法教。<a id="a-q"></a>教化已周。<a id="a-r"></a>于无余泥洹界而般涅槃。<a id="a-s"></a>后时有三藏比丘。<a id="a-t"></a>名曰黄头。<a id="a-u"></a>众僧告敕。<a id="a-v"></a>一切杂使不令卿涉。<a id="a-w"></a>但与诸后学者说诸妙法。<a id="a-x"></a>时三藏比丘内心轻蔑不免僧命。<a id="a-y"></a>便与后学敷显经义。<a id="a-z"></a>唤受义曰。<a id="a-10"></a>速前象头。<a id="a-11"></a>次唤第二者曰马头。<a id="a-12"></a>复唤[馬*(壹-豆+石)]驼头驴头猪头羊头师子头虎头。<a id="a-13"></a>如是唤众兽之类不可称数。<a id="a-14"></a>虽授经义不免其罪。<a id="a-15"></a>身坏命终入地狱中。<a id="a-16"></a>经历数千万劫受苦无量。<a id="a-17"></a>余罪未毕。<a id="a-18"></a>从地狱出。<a id="a-19"></a>生大海中。<a id="a-1A"></a>受水性形。<a id="a-1B"></a>一身百头。<a id="a-1C"></a>形体极大。<a id="a-1D"></a>异类见之皆悉驰走。</p>
  <p id="a1E">又出曜经云。<a id="a-1F"></a>昔佛在世时。<a id="a-1G"></a>尊者满足诣饿鬼界。<a id="a-1H"></a>见一饿鬼。<a id="a-1I"></a>形状丑陋。<a id="a-1J"></a>见者毛竖。<a id="a-1K"></a>莫不畏惧。<a id="a-1L"></a>身出炽焰。<a id="a-1M"></a>如大火聚。<a id="a-1N"></a>口出蛆虫。<a id="a-1O"></a>脓血流溢。<a id="a-1P"></a>臭气难近。<a id="a-1Q"></a>或口出火长数十丈。<a id="a-1R"></a>或眼耳鼻身体支节。<a id="a-1S"></a>放诸火焰长数十丈。<a id="a-1T"></a>唇口垂倒像如野猪。<a id="a-1U"></a>身体纵广一由旬也。<a id="a-1V"></a>手自抓爴。<a id="a-1W"></a>举声嗥哭。<a id="a-1X"></a>驰走东西。<a id="a-1Y"></a>满足见问。<a id="a-1Z"></a>汝作何罪今受此苦。<a id="a-1a"></a>饿鬼报曰。<a id="a-1b"></a>吾昔出家恋着房舍悭贪不舍。<a id="a-1c"></a>自恃豪族出言臭恶。<a id="a-1d"></a>若见持戒精进比丘。<a id="a-1e"></a>辄复骂辱戾口戾眼。<a id="a-1f"></a>或戾是非。<a id="a-1g"></a>故受此苦。<a id="a-1h"></a>宁以利刀自割其舌。<a id="a-1i"></a>积劫受苦。<a id="a-1j"></a>不以一日骂谤精进持戒比丘。<a id="a-1k"></a>尊者若还阎浮提地时。<a id="a-1l"></a>以我形状诫诸比丘。<a id="a-1m"></a>善护口过勿妄出言。<a id="a-1n"></a>见持戒者念宣其德。<a id="a-1o"></a>自我受此饿鬼形来。<a id="a-1p"></a>数千万岁。<a id="a-1q"></a>常受此苦。<a id="a-1r"></a>却后命终。<a id="a-1s"></a>当入地狱。<a id="a-1t"></a>说此语已嗥哭投地。<a id="a-1u"></a>如大山崩。<a id="a-1v"></a>天翻地覆。<a id="a-1w"></a>斯由口过。<a id="a-1x"></a>故使然矣。</p>
  <p id="a1y">又百缘经云。<a id="a-1z"></a>有长者妇怀妊。<a id="a-20"></a>身体臭秽都不可近。<a id="a-21"></a>年满生儿。<a id="a-22"></a>连骸骨立。<a id="a-23"></a>羸瘦憔瘁不可目视。<a id="a-24"></a>又多粪屎涂身而生。<a id="a-25"></a>年渐长大不欲在家。<a id="a-26"></a>贪嗜粪秽不肯舍离。<a id="a-27"></a>父母诸亲恶不欲见。<a id="a-28"></a>驱令远舍使不得近。<a id="a-29"></a>即便在外常食粪秽。<a id="a-2A"></a>诸人见已。<a id="a-2B"></a>因为立字名啖婆罗。<a id="a-2C"></a>值佛出家得罗汉果。<a id="a-2D"></a>由过去世时有佛出世。<a id="a-2E"></a>名拘留孙。<a id="a-2F"></a>出家为寺主。<a id="a-2G"></a>有诸檀越。<a id="a-2H"></a>洗浴众僧讫。<a id="a-2I"></a>复以香油涂身。<a id="a-2J"></a>有一罗汉。<a id="a-2K"></a>寺主见已。<a id="a-2L"></a>嗔恚骂詈。<a id="a-2M"></a>汝出家人。<a id="a-2N"></a>香油涂身。<a id="a-2O"></a>如似人粪涂汝身上。<a id="a-2P"></a>罗汉愍之为现神通。<a id="a-2Q"></a>寺主见已忏悔辞谢愿除罪咎。<a id="a-2R"></a>缘是恶骂。<a id="a-2S"></a>五百世中身常臭秽。<a id="a-2T"></a>不可附近。<a id="a-2U"></a>由昔出家向彼悔故。<a id="a-2V"></a>今得值我出家得道。<a id="a-2W"></a>是故众生应护口业莫相骂辱。</p>
  <p id="a2X">又贤愚经云。<a id="a-2Y"></a>昔佛在世时。<a id="a-2Z"></a>与诸比丘。<a id="a-2a"></a>向毗舍离。<a id="a-2b"></a>到梨越河。<a id="a-2c"></a>见人捕鱼网得一鱼。<a id="a-2d"></a>身有百头。<a id="a-2e"></a>有五百人挽不出水。<a id="a-2f"></a>是时河边有五百人。<a id="a-2g"></a>而共放牛。<a id="a-2h"></a>即借挽之。<a id="a-2i"></a>千人并力方得出水。<a id="a-2j"></a>见而怪之。<a id="a-2k"></a>众人竞看。<a id="a-2l"></a>佛与比丘。<a id="a-2m"></a>往到鱼所。<a id="a-2n"></a>而问鱼言。<a id="a-2o"></a>汝是迦毗梨不。<a id="a-2p"></a>鱼答言是。<a id="a-2q"></a>复问鱼言。<a id="a-2r"></a>教匠汝者今在何处。<a id="a-2s"></a>鱼答佛言。<a id="a-2t"></a>堕阿毗狱。<a id="a-2u"></a>阿难见已问其因缘。<a id="a-2v"></a>佛告阿难。<a id="a-2w"></a>乃往过去迦葉佛时。<a id="a-2x"></a>有婆罗门生一男儿。<a id="a-2y"></a>字迦毗梨。<a id="a-2z"></a>聪明博达多闻第一。<a id="a-30"></a>父死之后其母问儿。<a id="a-31"></a>汝今高朗世间颇有更胜汝不。<a id="a-32"></a>儿答母言。<a id="a-33"></a>沙门殊胜。<a id="a-34"></a>我有所疑往问沙门。<a id="a-35"></a>无我解说令我开解。<a id="a-36"></a>彼若问我。<a id="a-37"></a>我不能答。<a id="a-38"></a>母即语言。<a id="a-39"></a>汝今何不学习其法。<a id="a-3A"></a>儿答母言。<a id="a-3B"></a>若欲习者当作沙门。<a id="a-3C"></a>我是白衣。<a id="a-3D"></a>何缘得学。<a id="a-3E"></a>母语儿言。<a id="a-3F"></a>汝今且可伪作沙门。<a id="a-3G"></a>学达还家。<a id="a-3H"></a>儿受母教即作比丘。<a id="a-3I"></a>经少时间学通三藏。<a id="a-3J"></a>还来归家。<a id="a-3K"></a>母复问儿。<a id="a-3L"></a>今得胜未。<a id="a-3M"></a>儿答母言。<a id="a-3N"></a>由未胜也。<a id="a-3O"></a>母语儿言。<a id="a-3P"></a>自今已往。<a id="a-3Q"></a>若共谈论。<a id="a-3R"></a>傥不如时。<a id="a-3S"></a>便可骂辱。<a id="a-3T"></a>汝当得胜。<a id="a-3U"></a>儿受母教。<a id="a-3V"></a>后论不如。<a id="a-3W"></a>便骂言。<a id="a-3X"></a>汝等沙门愚騃无识。<a id="a-3Y"></a>头如兽头。<a id="a-3Z"></a>百兽之头无不比之。<a id="a-3a"></a>缘是骂故今受鱼身。<a id="a-3b"></a>一身百头。<a id="a-3c"></a>驼驴牛马猪羊犬等。<a id="a-3d"></a>众兽之头无不备有。<a id="a-3e"></a>阿难问佛。<a id="a-3f"></a>何时当得脱此鱼身。<a id="a-3g"></a>佛告阿难。<a id="a-3h"></a>此贤劫中千佛过去。<a id="a-3i"></a>犹故不脱此鱼身也。<a id="a-3j"></a>以是因缘。<a id="a-3k"></a>身口意业不可不慎。<a id="a-3l"></a>又王玄策行传云。<a id="a-3m"></a>佛在世时。<a id="a-3n"></a>游毗耶离城。<a id="a-3o"></a>观一切众生有苦恼者。<a id="a-3p"></a>即欲救拔。<a id="a-3q"></a>乃观见此国。<a id="a-3r"></a>有鸡越吒二众总五百人。<a id="a-3s"></a>于婆(去音)罗俱末底河。<a id="a-3t"></a>网得摩竭大鱼。<a id="a-3u"></a>十有八首。<a id="a-3v"></a>三十六眼。<a id="a-3w"></a>其头多兽(自外同前)佛为说法。<a id="a-3x"></a>鱼闻法已便即命终。<a id="a-3y"></a>得生天上而为天子。<a id="a-3z"></a>却观本身是大鱼。<a id="a-40"></a>蒙佛说法遂得生天。<a id="a-41"></a>乃持诸种香华璎珞宝珠。<a id="a-42"></a>从天而下至佛供养。<a id="a-43"></a>于时二众并发心悔过。<a id="a-44"></a>即于俱末底河北一百余步烧焚鱼网。<a id="a-45"></a>铜瓶盛灰。<a id="a-46"></a>埋之向说法处。<a id="a-47"></a>于上起塔。<a id="a-48"></a>尊像俨然。<a id="a-49"></a>至今现在。<a id="a-4A"></a>雕饰如法。<a id="a-4B"></a>睹者生善。</p>
  <p id="a4C">又百缘经云。<a id="a-4D"></a>昔佛在世时。<a id="a-4E"></a>波斯匿王妇末利夫人产生一女。<a id="a-4F"></a>字曰金刚。<a id="a-4G"></a>面貌极丑。<a id="a-4H"></a>身体粗涩。<a id="a-4I"></a>犹如蛇皮。<a id="a-4J"></a>头发粗强。<a id="a-4K"></a>犹如马尾。<a id="a-4L"></a>王见不喜。<a id="a-4M"></a>敕闭深宫不令出外。<a id="a-4N"></a>年渐长大任当嫁娶。<a id="a-4O"></a>便遣一臣。<a id="a-4P"></a>推觅一人本是豪族今贫乏者。<a id="a-4Q"></a>卿可将来。<a id="a-4R"></a>臣受敕已。<a id="a-4S"></a>觅得付王。<a id="a-4T"></a>王将屏处密私语言。<a id="a-4U"></a>闻卿豪族今者贫穷。<a id="a-4V"></a>我有一女面貌极丑。<a id="a-4W"></a>卿幸纳受当相供给。<a id="a-4X"></a>时此贫人跪白王曰。<a id="a-4Y"></a>正使大王以狗见赐。<a id="a-4Z"></a>亦不敢违。<a id="a-4a"></a>岂况王女末利所生。<a id="a-4b"></a>王即妻之。<a id="a-4c"></a>为造宅舍门户七重。<a id="a-4d"></a>王嘱女夫。<a id="a-4e"></a>自捉户钩。<a id="a-4f"></a>出入牢闭。<a id="a-4g"></a>勿使人见。<a id="a-4h"></a>王出财物供给女婿无所乏少。<a id="a-4i"></a>拜为大臣。<a id="a-4j"></a>后与豪贵共为邑会。<a id="a-4k"></a>聚会之契令妇共赴。<a id="a-4l"></a>自余诸人各将妇来。<a id="a-4m"></a>唯此大臣独不将赴。<a id="a-4n"></a>众人疑怪。<a id="a-4o"></a>彼人妇者。<a id="a-4p"></a>或能端正。<a id="a-4q"></a>或可极丑不能显现。<a id="a-4r"></a>是以不来。<a id="a-4s"></a>复于后会。<a id="a-4t"></a>密共劝酒令使醉卧。<a id="a-4u"></a>解取门钩。<a id="a-4v"></a>遣其五人造家往看。<a id="a-4w"></a>至家开门妇疑非夫。<a id="a-4x"></a>内自克责。<a id="a-4y"></a>懊恼而言。<a id="a-4z"></a>我宿何罪为夫幽闭不睹日月。<a id="a-50"></a>即便至心遥礼世尊。<a id="a-51"></a>愿佛慈悲来到我前暂救苦厄。<a id="a-52"></a>佛知其意。<a id="a-53"></a>即于女前地中踊出。<a id="a-54"></a>绀发相现。<a id="a-55"></a>其女举头见佛发相敬心欢喜。<a id="a-56"></a>女发自然如绀青色。<a id="a-57"></a>佛渐现面。<a id="a-58"></a>女心倍喜面复端正。<a id="a-59"></a>恶相粗皮自然化灭。<a id="a-5A"></a>佛悉现身令其尽见更增欢喜。<a id="a-5B"></a>身体端正犹如天女。<a id="a-5C"></a>佛便为说种种法要得须陀洹果。<a id="a-5D"></a>时佛去后五人入见。<a id="a-5E"></a>端正少双。<a id="a-5F"></a>观看已竟。<a id="a-5G"></a>还闭门户系钩本处。<a id="a-5H"></a>其人还家见妇端正。<a id="a-5I"></a>欣然问言。<a id="a-5J"></a>汝是何人。<a id="a-5K"></a>妇答夫言。<a id="a-5L"></a>我是汝妇。<a id="a-5M"></a>夫即语言。<a id="a-5N"></a>汝前极丑。<a id="a-5O"></a>何缘端正乃尔。<a id="a-5P"></a>妇便白夫。<a id="a-5Q"></a>具说上事。<a id="a-5R"></a>妇复向夫。<a id="a-5S"></a>我欲见王汝当为我通白消息。<a id="a-5T"></a>夫往白王。<a id="a-5U"></a>女郎今者欲来相见。<a id="a-5V"></a>王答女夫。<a id="a-5W"></a>莫道此事。<a id="a-5X"></a>急当牢闭慎勿令出。<a id="a-5Y"></a>女夫白王。<a id="a-5Z"></a>女郎今者蒙佛威神。<a id="a-5a"></a>便得端正。<a id="a-5b"></a>天女无异。<a id="a-5c"></a>王闻是已即遣往迎。<a id="a-5d"></a>见女端正欢喜无量。<a id="a-5e"></a>将诣佛所而白佛言。<a id="a-5f"></a>不审此女宿种何福。<a id="a-5g"></a>乃生豪贵而复丑陋。<a id="a-5h"></a>佛告王言。<a id="a-5i"></a>乃往过去。<a id="a-5j"></a>波罗柰国。<a id="a-5k"></a>有一长者。<a id="a-5l"></a>日常供养一辟支佛。<a id="a-5m"></a>身体丑陋。<a id="a-5n"></a>时长者家有一小女。<a id="a-5o"></a>见辟支佛恶心骂言。<a id="a-5p"></a>面貌丑陋身皮粗恶。<a id="a-5q"></a>何期可憎。<a id="a-5r"></a>时辟支佛欲入涅槃。<a id="a-5s"></a>便现神力作十八变。<a id="a-5t"></a>其女见已即时自责求哀忏悔。<a id="a-5u"></a>缘于过去骂辟支故生常丑陋。<a id="a-5v"></a>由还忏悔今得端正。<a id="a-5w"></a>以供养故。<a id="a-5x"></a>所生之处。<a id="a-5y"></a>豪尊富贵快乐无极。</p>
  <p id="a5z">又兴起行经云。<a id="a-60"></a>释迦过去以恶语道。<a id="a-61"></a>迦葉秃头沙门何有佛道。<a id="a-62"></a>故今六年受日食一麻一米大豆小豆苦行。</p>
  <p id="a63">又四分律云。<a id="a-64"></a>佛告诸比丘。<a id="a-65"></a>往古世时。<a id="a-66"></a>得刹尸罗国婆罗门有牛。<a id="a-67"></a>昼夜养飤刮刷摩抆。<a id="a-68"></a>时得刹尸罗国复有长者牛。<a id="a-69"></a>于城市街巷遍自唱言。<a id="a-6A"></a>谁有力牛。<a id="a-6B"></a>与我力牛。<a id="a-6C"></a>共驾百车。<a id="a-6D"></a>货金千两。<a id="a-6E"></a>时婆罗门牛闻唱声自念。<a id="a-6F"></a>此婆罗门昼夜喂飤我刮刷摩抆。<a id="a-6G"></a>我今宜当尽力自竭取彼千两金报此人恩。<a id="a-6H"></a>时彼牛即语婆罗门。<a id="a-6I"></a>汝今当知。<a id="a-6J"></a>得刹尸罗国中有长者。<a id="a-6K"></a>作是唱言。<a id="a-6L"></a>谁有牛与我牛。<a id="a-6M"></a>共驾百车货金千两。<a id="a-6N"></a>主今可往至彼长者家语言。<a id="a-6O"></a>我有牛可与汝牛共驾百车。<a id="a-6P"></a>货金千两。<a id="a-6Q"></a>时婆罗门即往至长者家语言。<a id="a-6R"></a>我有牛可与汝牛共驾百车。<a id="a-6S"></a>货金千两。<a id="a-6T"></a>长者报言。<a id="a-6U"></a>今正是时。<a id="a-6V"></a>婆罗门即牵己牛。<a id="a-6W"></a>与长者牛。<a id="a-6X"></a>共驾百车货金千两。<a id="a-6Y"></a>时多人观看。<a id="a-6Z"></a>婆罗门于众人前作毁呰语。<a id="a-6a"></a>秃角可牵。<a id="a-6b"></a>时牛闻毁呰语即惭愧不肯出力与对诤竞。<a id="a-6c"></a>于是长者牛胜婆罗门牛不如。<a id="a-6d"></a>输金千两。<a id="a-6e"></a>时婆罗门语彼牛言。<a id="a-6f"></a>我昼夜餧饲摩抆刮刷望汝当与我尽力胜彼牛。<a id="a-6g"></a>云何今日反更使我输金千两耶。<a id="a-6h"></a>牛语婆罗门言。<a id="a-6i"></a>汝于众人前毁呰我言。<a id="a-6j"></a>秃角可牵。<a id="a-6k"></a>使我惭愧于众人。<a id="a-6l"></a>是故不能复出力与彼竞驾。<a id="a-6m"></a>若能改往言。<a id="a-6n"></a>更不名字形相我者。<a id="a-6o"></a>便可往语彼长者言。<a id="a-6p"></a>能更与我牛共驾百车者。<a id="a-6q"></a>更倍出二千两金。<a id="a-6r"></a>婆罗门语牛言。<a id="a-6s"></a>勿复今我更输二千两金。<a id="a-6t"></a>牛报婆罗门言。<a id="a-6u"></a>汝勿复在众人前毁呰我言秃角可牵。<a id="a-6v"></a>于众人前当赞叹我好牵端严好角。<a id="a-6w"></a>时婆罗门至彼长者家语言。<a id="a-6x"></a>能更与我牛共驾百车者。<a id="a-6y"></a>货二千两金。<a id="a-6z"></a>长者报言。<a id="a-70"></a>今正是时。<a id="a-71"></a>时婆罗门牛与长者。<a id="a-72"></a>牛共驾百车。<a id="a-73"></a>货二千两金。<a id="a-74"></a>多人共看。<a id="a-75"></a>时婆罗门于众人前赞叹言。<a id="a-76"></a>好牵端严好角。<a id="a-77"></a>牛闻此语。<a id="a-78"></a>即便勇力与彼竞驾。<a id="a-79"></a>婆罗门牛得胜。<a id="a-7A"></a>长者牛不如。<a id="a-7B"></a>婆罗门得二千两金。<a id="a-7C"></a>尔时佛语诸比丘。<a id="a-7D"></a>凡人欲有所说。<a id="a-7E"></a>当说善语。<a id="a-7F"></a>不应说恶语。<a id="a-7G"></a>善语者善。<a id="a-7H"></a>恶语者自生热恼。<a id="a-7I"></a>是故诸比丘。<a id="a-7J"></a>畜生得人毁呰犹自惭愧不堪进力。<a id="a-7K"></a>况复于人得他毁辱能不有惭愧。<a id="a-7L"></a>故成实论云。<a id="a-7M"></a>若人恶口种种骂詈。<a id="a-7N"></a>随语受报。</p>
  <p id="a7O">又修行道地经偈云。</p>
  <p id="a7P">口痴而心刚　　不柔无恶言</p>
  <p id="a7Q">常怀恶两舌　　不念人善利</p>
  <p id="a7R">所言不了了　　藏恶在于心</p>
  <p id="a7S">如灰覆炭火　　设蹑烧人足</p>
  <p id="a7T">其语常柔和　　顺从言可人</p>
  <p id="a7U">言行而相副　　心身不伤人</p>
  <p id="a7V">譬如好华树　　成实亦甘美</p>
  <p id="a7W">佛尊解说是　　心口之谋相</p>
  <p id="a7X">又百缘经云。<a id="a-7Y"></a>尔时世尊初始成佛。<a id="a-7Z"></a>便欲教化诸龙王故。<a id="a-7a"></a>即便往至须弥山下。<a id="a-7b"></a>现比丘形端坐思惟。<a id="a-7c"></a>时有金翅鸟王。<a id="a-7d"></a>入大海中捉一小龙。<a id="a-7e"></a>还须弥顶规欲食啖。<a id="a-7f"></a>时彼小龙命故未断。<a id="a-7g"></a>遥见比丘端坐思惟。<a id="a-7h"></a>至心求哀寻即命终。<a id="a-7i"></a>生舍卫国婆罗门家。<a id="a-7j"></a>名曰负梨。<a id="a-7k"></a>端正姝妙世所希有。<a id="a-7l"></a>因为立字名须菩提。<a id="a-7m"></a>年渐长大智慧聪明。<a id="a-7n"></a>无有及者。<a id="a-7o"></a>唯甚恶性。<a id="a-7p"></a>凡所眼见人及畜生。<a id="a-7q"></a>则便嗔骂未曾休废。<a id="a-7r"></a>父母亲属皆共厌患无喜见者。<a id="a-7s"></a>遂便舍家入山林中。<a id="a-7t"></a>乃见鸟兽及以草木风吹动摇。<a id="a-7u"></a>亦生嗔恚。<a id="a-7v"></a>终无喜心。<a id="a-7w"></a>时有山神语须菩提言。<a id="a-7x"></a>汝今何故舍家来此山林之中。<a id="a-7y"></a>既不修善。<a id="a-7z"></a>则无利益唐自疲苦。<a id="a-80"></a>今有世尊在只桓中。<a id="a-81"></a>有大福德能教众生修善断恶。<a id="a-82"></a>今若至彼必能除汝嗔恚恶毒。<a id="a-83"></a>时须菩提闻山神语。<a id="a-84"></a>即生欢喜。<a id="a-85"></a>寻问之曰。<a id="a-86"></a>今者世尊为在何处。<a id="a-87"></a>答曰。<a id="a-88"></a>汝但眠眼。<a id="a-89"></a>我自将汝至世尊所。<a id="a-8A"></a>时须菩提用山神语眠目。<a id="a-8B"></a>须臾不觉自然在只桓中。<a id="a-8C"></a>见佛世尊三十二相八十种好光明普曜如百千日。<a id="a-8D"></a>心怀欢喜前礼佛足却坐一面。<a id="a-8E"></a>佛即为说嗔恚过恶。<a id="a-8F"></a>愚痴烦恼。<a id="a-8G"></a>烧灭善根。<a id="a-8H"></a>增长众恶。<a id="a-8I"></a>后受果报堕在地狱。<a id="a-8J"></a>备受苦痛不可称计。<a id="a-8K"></a>设复得脱。<a id="a-8L"></a>或作龙蛇罗刹鬼神。<a id="a-8M"></a>心常含毒更相残害。<a id="a-8N"></a>时须菩提闻世尊说是语已。<a id="a-8O"></a>心惊毛竖寻自悔责。<a id="a-8P"></a>即于佛前忏悔罪咎。<a id="a-8Q"></a>豁然获得须陀洹果。<a id="a-8R"></a>心怀喜悦既入道次。<a id="a-8S"></a>佛即听许。<a id="a-8T"></a>善来比丘。<a id="a-8U"></a>须发自落。<a id="a-8V"></a>法服着身。<a id="a-8W"></a>便成沙门。<a id="a-8X"></a>精勤修习得阿罗汉果。<a id="a-8Y"></a>诸天世人所见敬仰。<a id="a-8Z"></a>时诸比丘见是事已请说本缘。<a id="a-8a"></a>佛告比丘。<a id="a-8b"></a>此贤劫中有佛出世。<a id="a-8c"></a>号曰迦葉。<a id="a-8d"></a>于彼法中有一比丘。<a id="a-8e"></a>常行劝化。<a id="a-8f"></a>一万岁中将诸比丘处处供养。<a id="a-8g"></a>于后时间僧有少缘竟不随从。<a id="a-8h"></a>便出恶骂。<a id="a-8i"></a>汝等佷戾似如毒龙。<a id="a-8j"></a>作是语已寻即出去。<a id="a-8k"></a>以是业缘五百世中受毒龙身。<a id="a-8l"></a>心常含毒触娆众生。<a id="a-8m"></a>今虽得人宿习不除。<a id="a-8n"></a>故复生嗔。<a id="a-8o"></a>佛告比丘。<a id="a-8p"></a>欲知尔时劝化比丘恶口骂者。<a id="a-8q"></a>今须菩提是。<a id="a-8r"></a>由于尔时供养僧故。<a id="a-8s"></a>今得值我出家得道。<a id="a-8t"></a>比丘闻已欢喜奉行。</p>
  <p id="a8u">又百缘经云。<a id="a-8v"></a>佛在世时。<a id="a-8w"></a>王舍城中有一长者。<a id="a-8x"></a>财宝无量不可称计。<a id="a-8y"></a>其妇足满十月便欲产子。<a id="a-8z"></a>然不肯出。<a id="a-90"></a>寻重有身。<a id="a-91"></a>足满十月复产一子。<a id="a-92"></a>先怀者住在右胁。<a id="a-93"></a>如是次等怀妊九子。<a id="a-94"></a>各满十月而产。<a id="a-95"></a>唯先一子故在胎中不肯出外。<a id="a-96"></a>其母极患。<a id="a-97"></a>设诸汤药以自疗治。<a id="a-98"></a>病无降损嘱及家中。<a id="a-99"></a>我腹中子故活不死。<a id="a-9A"></a>今若设终必开我腹取子养育。<a id="a-9B"></a>其母于时不免所患。<a id="a-9C"></a>即便命终。<a id="a-9D"></a>时诸眷属载其尸骸诣于冢间。<a id="a-9E"></a>请大医耆婆。<a id="a-9F"></a>破腹看之。<a id="a-9G"></a>得一小儿。<a id="a-9H"></a>形状故小头须皓白。<a id="a-9I"></a>俯偻而行。<a id="a-9J"></a>四向顾视语诸亲言。<a id="a-9K"></a>汝等当知。<a id="a-9L"></a>我由先身恶口骂辱众僧故。<a id="a-9M"></a>处此熟藏中经六十年。<a id="a-9N"></a>受是苦恼难可叵当。<a id="a-9O"></a>诸亲闻已号啼悲哭不能答之。<a id="a-9P"></a>尔时世尊遥知此儿善根已熟。<a id="a-9Q"></a>将诸大众往到尸所。<a id="a-9R"></a>告小儿言。<a id="a-9S"></a>汝是长老比丘不。<a id="a-9T"></a>答言。<a id="a-9U"></a>实是。<a id="a-9V"></a>第二第三亦如是问。<a id="a-9W"></a>故言道是。<a id="a-9X"></a>时诸大众见此小儿与佛答对。<a id="a-9Y"></a>各怀疑惑。<a id="a-9Z"></a>前白佛言。<a id="a-9a"></a>今此老儿宿造何业。<a id="a-9b"></a>在腹发白。<a id="a-9c"></a>俯偻而行。<a id="a-9d"></a>复与如来共相答问。</p>
  <p id="a9e">尔时世尊告诸大众。<a id="a-9f"></a>此贤劫中。<a id="a-9g"></a>有佛出世。<a id="a-9h"></a>号曰迦葉。<a id="a-9i"></a>有诸比丘夏坐安居。<a id="a-9j"></a>众僧和合。<a id="a-9k"></a>差一比丘年在老耄为僧维那。<a id="a-9l"></a>共立制限。<a id="a-9m"></a>于此夏坐要得道者。<a id="a-9n"></a>听共自恣。<a id="a-9o"></a>若未得者。<a id="a-9p"></a>不听自恣。<a id="a-9q"></a>今此维那独不得道。<a id="a-9r"></a>僧皆不听布萨自恣。<a id="a-9s"></a>心怀懊恼而作是言。<a id="a-9t"></a>我独为尔营理僧事。<a id="a-9u"></a>令汝等辈安隐行道。<a id="a-9v"></a>今复还返更不听自恣布萨羯磨。<a id="a-9w"></a>即便嗔恚骂辱众僧。<a id="a-9x"></a>寻即牵捉闭着室中。<a id="a-9y"></a>作是唱言。<a id="a-9z"></a>使汝等辈常处暗冥不见光明。<a id="a-A0"></a>如我今者处此暗室。<a id="a-A1"></a>作是语已自戮命终。<a id="a-A2"></a>堕地狱中受大苦恼。<a id="a-A3"></a>今始得脱故在胎中受是苦恼。<a id="a-A4"></a>众僧闻已各护三业厌离生死。<a id="a-A5"></a>得四沙门果者。<a id="a-A6"></a>有发辟支佛心者。<a id="a-A7"></a>有发无上菩提心者。<a id="a-A8"></a>时诸亲属还将老儿诣家养育。<a id="a-A9"></a>年渐长大放令出家得阿罗汉果。<a id="a-AA"></a>佛告比丘。<a id="a-AB"></a>缘于往昔供养众僧及作维那营理僧事故。<a id="a-AC"></a>今得值我出家得道。<a id="a-AD"></a>比丘闻已欢喜奉行。</p>
  <p id="aAE">正报颂曰。</p>
  <p id="aAF">恶口如毒箭　　着物则破伤</p>
  <p id="aAG">地狱开门待　　投之以镬汤</p>
  <p id="aAH">割舌令自啖　　楚毒难思量</p>
  <p id="aAI">若与身无益　　慎口也何妨</p>
  <p id="aAJ">习报颂曰。</p>
  <p id="aAK">恶口多触忤　　地狱被烧然</p>
  <p id="aAL">人中有余报　　还闻刀釰言</p>
  <p id="aAM">设令有谈论　　诤讼被他怨</p>
  <p id="aAN">往报甘心受　　改恶善自鲜</p>
  <p data-pb></p>
  <h2 id="aAO">感应缘(略引一验)</h2>
  <p id="aAP">雍州醴泉县东阳乡人杨师操。<a id="a-AQ"></a>至贞观初任司竹监。<a id="a-AR"></a>后因公事迁任蓝田县尉。<a id="a-AS"></a>贞观二十一年。<a id="a-AT"></a>为身老还家躬耕为业。<a id="a-AU"></a>然操立性毒恶暴口。<a id="a-AV"></a>但一生已来喜见人过。<a id="a-AW"></a>每乡人有事即录告官。<a id="a-AX"></a>县司以操曾在朝流亦与颜色。<a id="a-AY"></a>然操长恶不悛数忓扰官司。<a id="a-AZ"></a>觅乡人事过无问大小常生恐吓。<a id="a-Aa"></a>于自村社之内。<a id="a-Ab"></a>无事横生整理。<a id="a-Ac"></a>大小讥诃是非浪作。<a id="a-Ad"></a>但有牛羊踪暴士女相争。<a id="a-Ae"></a>即将向县。<a id="a-Af"></a>县令裴瞿昙用为烦碎。<a id="a-Ag"></a>初二三回与理。<a id="a-Ah"></a>后见事繁不与理。<a id="a-Ai"></a>操后经州。<a id="a-Aj"></a>或上表闻彻。<a id="a-Ak"></a>恶心日盛。<a id="a-Al"></a>人皆不喜见操自知性恶。<a id="a-Am"></a>亦向人说云。<a id="a-An"></a>吾性多急暴口。<a id="a-Ao"></a>从武德已来四度受戒。<a id="a-Ap"></a>持行礼拜。<a id="a-Aq"></a>日诵经论。<a id="a-Ar"></a>化人为善。<a id="a-As"></a>然有大小侵已操不能忍。<a id="a-At"></a>后至永徽元年四月七日夜。<a id="a-Au"></a>忽有一人。<a id="a-Av"></a>从东来。<a id="a-Aw"></a>骑白马着青衣。<a id="a-Ax"></a>直到操门操见遂共温凉讫。<a id="a-Ay"></a>人云。<a id="a-Az"></a>东阳大监故遣我追儞。<a id="a-B0"></a>为儞自生已来。<a id="a-B1"></a>毒心缠缚不能忍舍。<a id="a-B2"></a>逢人即说劝善。<a id="a-B3"></a>己身持戒不全。<a id="a-B4"></a>悭贪不施。<a id="a-B5"></a>自道我有善心供养三宝。<a id="a-B6"></a>然未曾布施片财。<a id="a-B7"></a>虽口云惭愧。<a id="a-B8"></a>心中即生别计惑乱凡俗。<a id="a-B9"></a>为此唤汝。<a id="a-BA"></a>须臾不见来人。<a id="a-BB"></a>操身在门忽然倒地。<a id="a-BC"></a>口不能言。<a id="a-BD"></a>唯心上少暖。<a id="a-BE"></a>家人舆将入舍卧。<a id="a-BF"></a>经宿不苏。<a id="a-BG"></a>然操已到东阳都录处。<a id="a-BH"></a>于时府君大衙未散。<a id="a-BI"></a>操遂。<a id="a-BJ"></a>私行曹司。<a id="a-BK"></a>皆有机案床席。<a id="a-BL"></a>甚大精好。<a id="a-BM"></a>亦有囚人。<a id="a-BN"></a>或着枷锁露头散腰。<a id="a-BO"></a>或坐立行住。<a id="a-BP"></a>如是罪人不可算数。<a id="a-BQ"></a>操向东行过到一处。<a id="a-BR"></a>处孔极小。<a id="a-BS"></a>唯见火星流出臭烟熢[火*勃]。<a id="a-BT"></a>不中人立。<a id="a-BU"></a>复有两人。<a id="a-BV"></a>手把铁棒修理门首。<a id="a-BW"></a>操因问把棒人。<a id="a-BX"></a>此是何。<a id="a-BY"></a>曹司答云。<a id="a-BZ"></a>是猛火地狱。<a id="a-Ba"></a>拟着持戒不全人。<a id="a-Bb"></a>或修善中休人。<a id="a-Bc"></a>知而故犯。<a id="a-Bd"></a>死入此处。<a id="a-Be"></a>闻道有一杨师操。<a id="a-Bf"></a>一生喜论人过。<a id="a-Bg"></a>每告官司道他长短。<a id="a-Bh"></a>逢人诈言惭愧。<a id="a-Bi"></a>有片侵陵实不能忍。<a id="a-Bj"></a>今欲遣入此处。<a id="a-Bk"></a>故修理之。<a id="a-Bl"></a>其人今日是四月八日。<a id="a-Bm"></a>家人为操身死布施斋供。<a id="a-Bn"></a>曹司平章还欲放归。<a id="a-Bo"></a>未得进止。<a id="a-Bp"></a>我在此间待师操。<a id="a-Bq"></a>操便叩头礼谢自云。<a id="a-Br"></a>杨师操者弟子身是愿作方便。<a id="a-Bs"></a>若为得脱。<a id="a-Bt"></a>此人答云。<a id="a-Bu"></a>儞但至心礼十方佛。<a id="a-Bv"></a>殷心忏悔改却毒心。<a id="a-Bw"></a>即随往生。<a id="a-Bx"></a>不来此处。<a id="a-By"></a>虽怀恶意一期能悔。<a id="a-Bz"></a>如菩萨行。<a id="a-C0"></a>不惜身命得生净土。<a id="a-C1"></a>师操得此语已。<a id="a-C2"></a>即便依教发露殷勤忏悔。<a id="a-C3"></a>遂放还家。<a id="a-C4"></a>经三日得活。<a id="a-C5"></a>操得苏已具述此事。<a id="a-C6"></a>操于后时便向惠靖禅师处改过忏悔。<a id="a-C7"></a>身今见在。<a id="a-C8"></a>年至七十有五。<a id="a-C9"></a>每一食长斋六时礼忏。<a id="a-CA"></a>操田临官道。<a id="a-CB"></a>因行看麦。<a id="a-CC"></a>见牛三头暴食麦苗。<a id="a-CD"></a>操就牛惭愧。<a id="a-CE"></a>不复驱出。<a id="a-CF"></a>归家后日行麦不死。<a id="a-CG"></a>但有牛迹。<a id="a-CH"></a>泾阳西界有陈王佛堂。<a id="a-CI"></a>多人聚集。<a id="a-CJ"></a>操向众人具述其事。<a id="a-CK"></a>道俗惊怪礼忏弥殷。<a id="a-CL"></a>其夜作梦见有人来语操云。<a id="a-CM"></a>我是使人故来诫儞。<a id="a-CN"></a>儞既止恶更不追儞。<a id="a-CO"></a>但儞勤诚修善。<a id="a-CP"></a>不须忧之。<a id="a-CQ"></a>有僧见操。<a id="a-CR"></a>传向临说(右一验出冥详记)</p>
  <h2 id="aCS">两舌部第九(此别二部)</h2>
  <h2 id="aCT">述意部第一</h2>
  <p id="aCU">夫生老病死。<a id="a-CV"></a>无自出之期。<a id="a-CW"></a>菩提涅槃。<a id="a-CX"></a>有修入之路。<a id="a-CY"></a>诸佛所以得道。<a id="a-CZ"></a>由行四摄故凡圣归依。<a id="a-Ca"></a>菩萨所以成圣。<a id="a-Cb"></a>由行六度故黑白钦敬。<a id="a-Cc"></a>今见流俗之徒。<a id="a-Cd"></a>乃专构屏辞恶传彼此。<a id="a-Ce"></a>令他眷属分离朋友乖散。<a id="a-Cf"></a>乐种不和之业。<a id="a-Cg"></a>感得生离之苦。<a id="a-Ch"></a>纵使善心教离恶人。<a id="a-Ci"></a>亦是破坏有益无罪。<a id="a-Cj"></a>故成论云。<a id="a-Ck"></a>若善心教化。<a id="a-Cl"></a>虽为别离亦不得罪。<a id="a-Cm"></a>若以恶心令他斗乱。<a id="a-Cn"></a>则是两舌得罪最深。<a id="a-Co"></a>谓堕地狱畜生饿鬼。<a id="a-Cp"></a>若生人中被他诽谤。<a id="a-Cq"></a>唯得弊恶破坏眷属。<a id="a-Cr"></a>当知上说妄语过中为乖彼此。<a id="a-Cs"></a>而妄语者。<a id="a-Ct"></a>据此义边即是两舌。<a id="a-Cu"></a>若说此罪三世招苦。<a id="a-Cv"></a>如上已说。<a id="a-Cw"></a>不须重述。</p>
  <p data-pb></p>
  <h2 id="aCx">引证部第二</h2>
  <p id="aCy">如四分律云。<a id="a-Cz"></a>佛告诸比丘。<a id="a-D0"></a>汝等当听。<a id="a-D1"></a>古昔有两恶兽为伴。<a id="a-D2"></a>一名善牙师子。<a id="a-D3"></a>二名善膊虎。<a id="a-D4"></a>昼夜伺捕众鹿。<a id="a-D5"></a>时有一野干逐彼二兽后。<a id="a-D6"></a>食其残肉以自全命。<a id="a-D7"></a>时彼野干窃自生念。<a id="a-D8"></a>我今不能久与相逐。<a id="a-D9"></a>当以何方便斗乱彼二兽令不复相随。<a id="a-DA"></a>时野干即往善牙师子所。<a id="a-DB"></a>如是语善牙。<a id="a-DC"></a>善膊虎有如是语言。<a id="a-DD"></a>我生处胜。<a id="a-DE"></a>种姓胜。<a id="a-DF"></a>形色胜汝。<a id="a-DG"></a>力势胜汝。<a id="a-DH"></a>何以故。<a id="a-DI"></a>我日日得好美食。<a id="a-DJ"></a>善牙师子逐我后。<a id="a-DK"></a>食我残肉。<a id="a-DL"></a>以自全命。<a id="a-DM"></a>即说偈言。</p>
  <p id="aDN">形色及所生　　大力而复胜</p>
  <p id="aDO">善牙不能善　　善膊如是说</p>
  <p id="aDP">善牙问野干言。<a id="a-DQ"></a>汝以何事得知。<a id="a-DR"></a>答言。<a id="a-DS"></a>汝等二兽共集一处。<a id="a-DT"></a>相见自知。<a id="a-DU"></a>尔时野干窃语善牙已。<a id="a-DV"></a>便往语善膊虎言汝知不。<a id="a-DW"></a>善牙有如是语。<a id="a-DX"></a>而我今日种姓生处悉皆胜汝。<a id="a-DY"></a>力势亦胜。<a id="a-DZ"></a>何以故。<a id="a-Da"></a>我常食好肉。<a id="a-Db"></a>善膊虎食我残肉。<a id="a-Dc"></a>而自活命。<a id="a-Dd"></a>尔时即说偈言。</p>
  <p id="aDe">形色及所生　　大力而复胜</p>
  <p id="aDf">善膊不能善　　善牙如是说</p>
  <p id="aDg">善膊问言。<a id="a-Dh"></a>汝以何事得知。<a id="a-Di"></a>答言。<a id="a-Dj"></a>汝等二兽。<a id="a-Dk"></a>共集一处。<a id="a-Dl"></a>相见自知。<a id="a-Dm"></a>后二兽共集一处嗔眼相视。<a id="a-Dn"></a>善牙师子便作是念。<a id="a-Do"></a>我不应不问。<a id="a-Dp"></a>便先下手打彼。<a id="a-Dq"></a>尔时善牙师子向善膊虎。<a id="a-Dr"></a>而说偈言。</p>
  <p id="aDs">形色及所生　　大力而复胜</p>
  <p id="aDt">善牙不如我　　善膊说是邪</p>
  <p id="aDu">彼自念言。<a id="a-Dv"></a>必是野干斗乱我等。<a id="a-Dw"></a>善膊虎说偈。<a id="a-Dx"></a>答善牙师子言。</p>
  <p id="aDy">善膊不说是　　形色及所生</p>
  <p id="aDz">大力而复胜　　善牙不能善</p>
  <p id="aE0">若受无利言　　信他彼此语</p>
  <p id="aE1">亲厚自破坏　　便成于怨家</p>
  <p id="aE2">若以知真实　　当灭除嗔恼</p>
  <p id="aE3">今可至诚说　　令身得利益</p>
  <p id="aE4">今当善降伏　　除灭恶知识</p>
  <p id="aE5">可杀此野干　　斗乱我等者</p>
  <p id="aE6">即打野干杀。<a id="a-E7"></a>尔时佛告诸比丘。<a id="a-E8"></a>此二兽为彼所破。<a id="a-E9"></a>共集一处。<a id="a-EA"></a>相见不悦。<a id="a-EB"></a>况复于人。<a id="a-EC"></a>为人所破。<a id="a-ED"></a>心能不恼。</p>
  <p id="aEE">又正法念经阎罗王责疏罪人。<a id="a-EF"></a>说偈云。</p>
  <p id="aEG">太喜多言语　　增贪令他畏</p>
  <p id="aEH">口过自夸诞　　两舌第一处</p>
  <p id="aEI">又华手经。<a id="a-EJ"></a>佛说偈言。</p>
  <p id="aEK">恶口而两舌　　好出他人过</p>
  <p id="aEL">如是不善人　　无恶而不造</p>
  <p id="aEM">又智度论云。<a id="a-EN"></a>实语者。<a id="a-EO"></a>不假布施持戒学问多闻。<a id="a-EP"></a>但修实语得无量福。</p>
  <p id="aEQ">又报恩经。<a id="a-ER"></a>佛说偈言。</p>
  <p id="aES">佛告阿难　　人生世间　　祸从口出</p>
  <p id="aET">当护于口　　甚于猛火　　猛火炽然</p>
  <p id="aEU">烧世间财　　恶口炽然　　烧七圣财</p>
  <p id="aEV">一切众生　　祸从口出　　毁身之斧</p>
  <p id="aEW">灭身之祸</p>
  <p id="aEX">正报颂曰。</p>
  <p id="aEY">两舌斗乱人　　地狱被分裂</p>
  <p id="aEZ">狱卒擘其口　　焰刀割其舌</p>
  <p id="aEa">苦痛既如此　　加之以饥渴</p>
  <p id="aEb">恶业不自由　　还饮身中血</p>
  <p id="aEc">习报颂曰。</p>
  <p id="aEd">谗毁害人深　　固受三涂苦</p>
  <p id="aEe">设使得人身　　余报仍依怙</p>
  <p id="aEf">眷属多弊恶　　违逆恣嗔怒</p>
  <p id="aEg">但令恶不亡　　地狱无今古</p>
  <p data-pb></p>
  <h2 id="aEh">感应缘(略引二验)</h2>
  <p id="aEi">汉灵帝宋皇后无宠。<a id="a-Ej"></a>而居正位。<a id="a-Ek"></a>后宫幸姬众共谮毁。<a id="a-El"></a>初中常侍王甫。<a id="a-Em"></a>枉诛勃海王悝及妃。<a id="a-En"></a>妃即后之姑也。<a id="a-Eo"></a>甫恐后怨之。<a id="a-Ep"></a>乃与太中大夫程何共。<a id="a-Eq"></a>构后执左道祝诅。<a id="a-Er"></a>灵帝信之。<a id="a-Es"></a>遂收后玺绶。<a id="a-Et"></a>后自致暴室而以忧死。<a id="a-Eu"></a>父及兄弟并被诛。<a id="a-Ev"></a>诸常侍小黄门在省合者。<a id="a-Ew"></a>皆怜宋氏无罪。<a id="a-Ex"></a>帝后梦见桓帝。<a id="a-Ey"></a>怒曰。<a id="a-Ez"></a>宋皇后无罪。<a id="a-F0"></a>而听用邪嬖使绝其命。<a id="a-F1"></a>勃海王悝既已自贬。<a id="a-F2"></a>又受诛毙。<a id="a-F3"></a>今宋后及悝自诉于天。<a id="a-F4"></a>上帝震怒。<a id="a-F5"></a>罪在难救。<a id="a-F6"></a>梦殊明察。<a id="a-F7"></a>帝既觉而惧。<a id="a-F8"></a>以事问羽林左监许冰。<a id="a-F9"></a>此为何祥。<a id="a-FA"></a>其可禳乎。<a id="a-FB"></a>冰对以宋后及勃海王悝无辜之状。<a id="a-FC"></a>宜并改葬以安冤魂。<a id="a-FD"></a>返宋家之徒。<a id="a-FE"></a>复勃海之封。<a id="a-FF"></a>以消灾咎。<a id="a-FG"></a>帝弗能用。<a id="a-FH"></a>寻亦崩焉(出冤魂志)</p>
  <p id="aFI">唐咸阳有妇女。<a id="a-FJ"></a>姓梁。<a id="a-FK"></a>贞观年中死经七日而苏。<a id="a-FL"></a>自云。<a id="a-FM"></a>被人收将至一大院内。<a id="a-FN"></a>见有大厅。<a id="a-FO"></a>有一官人。<a id="a-FP"></a>据案执笔。<a id="a-FQ"></a>翼侍甚盛。<a id="a-FR"></a>令人勘问云。<a id="a-FS"></a>此妇女合死以不。<a id="a-FT"></a>有人便赍一案勘云。<a id="a-FU"></a>与合死者同姓名。<a id="a-FV"></a>所以追耳。<a id="a-FW"></a>官人敕左右即欲放还。<a id="a-FX"></a>梁白官人云。<a id="a-FY"></a>不知梁更别有何罪。<a id="a-FZ"></a>请即受罪而归。<a id="a-Fa"></a>官人即令勘案云。<a id="a-Fb"></a>梁生平唯有两舌恶骂之罪。<a id="a-Fc"></a>更无余罪。<a id="a-Fd"></a>即令一人拔舌一人执斧斫之。<a id="a-Fe"></a>日常数四。<a id="a-Ff"></a>凡经七日。<a id="a-Fg"></a>始送令归。<a id="a-Fh"></a>初似落深崖。<a id="a-Fi"></a>少时如睡而觉。<a id="a-Fj"></a>家人视其舌上。<a id="a-Fk"></a>犹大烂肿。<a id="a-Fl"></a>从此已后永断酒肉。<a id="a-Fm"></a>至今犹存(出冥报拾遗记)</p>
  <p data-pb></p>
  <h2 id="aFn">绮语部第十(此别二部)</h2>
  <h2 id="aFo">述意部第一</h2>
  <p id="aFp">夫忠言所以显理。<a id="a-Fq"></a>绮语所以乖真。<a id="a-Fr"></a>由忠故有实。<a id="a-Fs"></a>有实故德生。<a id="a-Ft"></a>德生故所以成圣。<a id="a-Fu"></a>由绮语故虚妄。<a id="a-Fv"></a>虚妄故罪生。<a id="a-Fw"></a>罪生故受苦。<a id="a-Fx"></a>故知趣理求圣。<a id="a-Fy"></a>要须实说。<a id="a-Fz"></a>说若虚假终为乖理。<a id="a-G0"></a>谓言不正皆名绮语。<a id="a-G1"></a>但诸绮语不益自他。<a id="a-G2"></a>唯增放逸长诸不善。<a id="a-G3"></a>死落三涂。<a id="a-G4"></a>后生人时。<a id="a-G5"></a>所说正语人亦不信。<a id="a-G6"></a>凡所言说言不辩了。<a id="a-G7"></a>亦名绮语。<a id="a-G8"></a>故成实论云。<a id="a-G9"></a>语虽是实非时而说。<a id="a-GA"></a>亦落绮语也。</p>
  <p data-pb></p>
  <h2 id="aGB">引证部第二</h2>
  <p id="aGC">如智度论说偈言。</p>
  <p id="aGD">有堕饿鬼中　　火焰从口出</p>
  <p id="aGE">四向发大声　　是为口过报</p>
  <p id="aGF">虽复多闻见　　在大众说法</p>
  <p id="aGG">以不成信业　　人皆不信受</p>
  <p id="aGH">若欲广名闻　　为人所信受</p>
  <p id="aGI">是故当至诚　　不应作绮语</p>
  <p id="aGJ">又萨婆多论云。<a id="a-GK"></a>口中四过互历各作四句。<a id="a-GL"></a>一或有两舌非妄语非恶口。<a id="a-GM"></a>如有一人传此人语向彼人说。<a id="a-GN"></a>当实说故非妄语。<a id="a-GO"></a>软语说故非恶口。<a id="a-GP"></a>以分离心故名两舌。<a id="a-GQ"></a>第二或有两舌是妄语非恶口。<a id="a-GR"></a>如有一人传此人语向彼人说。<a id="a-GS"></a>以别离心故是两舌。<a id="a-GT"></a>以妄说故是妄语。<a id="a-GU"></a>以软语说故非恶口。<a id="a-GV"></a>第三或有两舌是恶口非妄语。<a id="a-GW"></a>如有一人传此人语向彼人说。<a id="a-GX"></a>以别离心故是两舌以粗语说故是恶口。<a id="a-GY"></a>当实说故非妄语。<a id="a-GZ"></a>第四或有两舌是妄语是恶口。<a id="a-Ga"></a>如有一人传此人语向彼人说。<a id="a-Gb"></a>以别离心故是两舌。<a id="a-Gc"></a>以妄说故是妄语。<a id="a-Gd"></a>以恶声说故是恶口。<a id="a-Ge"></a>自外妄语恶口各作四句亦如是。<a id="a-Gf"></a>绮语一种各不相离。<a id="a-Gg"></a>故不别说。<a id="a-Gh"></a>故成实论云。<a id="a-Gi"></a>余口三业。<a id="a-Gj"></a>或合或离。<a id="a-Gk"></a>绮语一种。<a id="a-Gl"></a>必不相离。</p>
  <p id="aGm">正报颂曰。</p>
  <p id="aGn">绮语无义理　　令人心惑乱</p>
  <p id="aGo">为丧他善根　　烊铜擘口灌</p>
  <p id="aGp">焰铁烧其舌　　腹藏皆焦烂</p>
  <p id="aGq">此痛不可忍　　悲号常噭唤</p>
  <p id="aGr">习报颂曰。</p>
  <p id="aGs">浮言翳真理　　为此沉恶趣</p>
  <p id="aGt">去彼暂归人　　出言无晓喻</p>
  <p id="aGu">生无信仰心　　常被他笑具</p>
  <p id="aGv">为人觉羞耻　　何不出典句</p>
  <p data-pb></p>
  <h2 id="aGw">感应缘(略引四验)</h2>
  <p id="aGx">汉明帝时。<a id="a-Gy"></a>有檀国蛮夷。<a id="a-Gz"></a>善闲幻术。<a id="a-H0"></a>能徙易牛马头上。<a id="a-H1"></a>与群臣共观之以为笑乐。<a id="a-H2"></a>及三国时吴有徐光者。<a id="a-H3"></a>不知何许人也。<a id="a-H4"></a>常行幻化之术。<a id="a-H5"></a>于市廛内。<a id="a-H6"></a>从人乞苽。<a id="a-H7"></a>其主弗与。<a id="a-H8"></a>便从索子。<a id="a-H9"></a>掘地而种。<a id="a-HA"></a>顾眄之间苽生。<a id="a-HB"></a>俄而蔓延生华。<a id="a-HC"></a>俄而成实。<a id="a-HD"></a>百姓咸瞩目焉。<a id="a-HE"></a>子成乃取而食之。<a id="a-HF"></a>因以赐观者。<a id="a-HG"></a>向之鬻苽者。<a id="a-HH"></a>反视所赍皆耗矣。<a id="a-HI"></a>橘柚枣栗之属亦如。<a id="a-HJ"></a>其幻化皆此类也。</p>
  <p id="aHK">晋永嘉年中。<a id="a-HL"></a>有天竺国人。<a id="a-HM"></a>来度江南。<a id="a-HN"></a>言语译道而后通。<a id="a-HO"></a>其人有数术。<a id="a-HP"></a>能截舌续断。<a id="a-HQ"></a>吐火变化。<a id="a-HR"></a>所在士女聚共观试。<a id="a-HS"></a>其将截舌先吐以示宾客。<a id="a-HT"></a>然后刀截。<a id="a-HU"></a>流血覆地。<a id="a-HV"></a>乃取置器中。<a id="a-HW"></a>传以示人。<a id="a-HX"></a>视之舌头。<a id="a-HY"></a>观其口内唯半舌在。<a id="a-HZ"></a>既而还取含之。<a id="a-Ha"></a>有顷吐已示人。<a id="a-Hb"></a>舌还如故。<a id="a-Hc"></a>其续断绢布与人。<a id="a-Hd"></a>各执一头。<a id="a-He"></a>对剪断已而取两段。<a id="a-Hf"></a>合持祝之。<a id="a-Hg"></a>则复还连。<a id="a-Hh"></a>与旧无异。<a id="a-Hi"></a>时人多疑以为幻作。<a id="a-Hj"></a>阴而试之。<a id="a-Hk"></a>犹是己绢。<a id="a-Hl"></a>其吐火者。<a id="a-Hm"></a>先有药在器中。<a id="a-Hn"></a>取一片与黍糠含之。<a id="a-Ho"></a>再三吹吁而张口火出。<a id="a-Hp"></a>因就热处取以爨之。<a id="a-Hq"></a>则便火炽也。<a id="a-Hr"></a>又书纸及绳缕之属投火中。<a id="a-Hs"></a>众详共视。<a id="a-Ht"></a>见其烧然。<a id="a-Hu"></a>消磨了尽。<a id="a-Hv"></a>乃拨灰中。<a id="a-Hw"></a>举而出之。<a id="a-Hx"></a>故是向物。<a id="a-Hy"></a>如此幻术作者非一。<a id="a-Hz"></a>时天下方乱云。<a id="a-I0"></a>建安霍山可以避世。<a id="a-I1"></a>乃入东冶不知所在也。</p>
  <p id="aI2">大唐贞观二十年。<a id="a-I3"></a>西国有五婆罗门。<a id="a-I4"></a>来到京师。<a id="a-I5"></a>善能音乐祝术杂戏。<a id="a-I6"></a>截舌抽肠走绳续断。<a id="a-I7"></a>又至显庆已来。<a id="a-I8"></a>王玄策等数有使人向五印度。<a id="a-I9"></a>西国天王为汉使设乐。<a id="a-IA"></a>或有腾空走索履屐绳行。<a id="a-IB"></a>男女相避歌戏如常。<a id="a-IC"></a>或有女人手弄三仗。<a id="a-ID"></a>刀槊枪等。<a id="a-IE"></a>掷空手接绳走不落。<a id="a-IF"></a>或有截舌自缚。<a id="a-IG"></a>解伏依旧不劳人功。<a id="a-IH"></a>如是幻戏种种难述。</p>
  <p id="aII">唐雍州西盩屋县西北有元从人坊。<a id="a-IJ"></a>元从人程普乐少好音声。<a id="a-IK"></a>至永徽六年五月七日。<a id="a-IL"></a>因有微患暴死。<a id="a-IM"></a>五日心暖不臭。<a id="a-IN"></a>家人不敢埋。<a id="a-IO"></a>至第六日平旦得苏。<a id="a-IP"></a>还如平生。<a id="a-IQ"></a>说云。<a id="a-IR"></a>初死时有二青衣。<a id="a-IS"></a>至床前通。<a id="a-IT"></a>王唤君。<a id="a-IU"></a>普乐问。<a id="a-IV"></a>何王。<a id="a-IW"></a>答曰。<a id="a-IX"></a>阎罗王。<a id="a-IY"></a>唤为何事。<a id="a-IZ"></a>答曰。<a id="a-Ia"></a>须有勘问。<a id="a-Ib"></a>催急即行。<a id="a-Ic"></a>不须臾语。<a id="a-Id"></a>一人手撮普乐。<a id="a-Ie"></a>逐出坊南门。<a id="a-If"></a>渐向南山下至一荒草处。<a id="a-Ig"></a>有少碱卤不生草。<a id="a-Ih"></a>有一大孔如大瓮口。<a id="a-Ii"></a>语乐云入。<a id="a-Ij"></a>乐惧不肯入。<a id="a-Ik"></a>一人推入。<a id="a-Il"></a>不觉有损。<a id="a-Im"></a>直入见王大殿。<a id="a-In"></a>捉仗人极众。<a id="a-Io"></a>王共诸臣及宫妃后。<a id="a-Ip"></a>在大殿上。<a id="a-Iq"></a>相隔幔坐殿前大有诸音声伎儿杂戏引乐。<a id="a-Ir"></a>使人启王云。<a id="a-Is"></a>所追人来。<a id="a-It"></a>王问是谁。<a id="a-Iu"></a>程普乐。<a id="a-Iv"></a>汝解俳说不。<a id="a-Iw"></a>答曰不解。<a id="a-Ix"></a>王回顾问一伎儿姓张名舍儿。<a id="a-Iy"></a>此人不解俳说。<a id="a-Iz"></a>何故追唤。<a id="a-J0"></a>舍儿生平共普乐初善。<a id="a-J1"></a>后因相嗔侠怨。<a id="a-J2"></a>舍儿遂侠怨。<a id="a-J3"></a>漫引此人。<a id="a-J4"></a>舍儿不敢诳王。<a id="a-J5"></a>还依实说。<a id="a-J6"></a>王怒令戏。<a id="a-J7"></a>殿前音声一时俱动。<a id="a-J8"></a>还见打鼓作舞缘竿。<a id="a-J9"></a>缘竿人初缘至头。<a id="a-JA"></a>下时以竿内口直下。<a id="a-JB"></a>竿从后分。<a id="a-JC"></a>出至地还上。<a id="a-JD"></a>六根俱破。<a id="a-JE"></a>九孔流血。<a id="a-JF"></a>缘竿上下。<a id="a-JG"></a>并皆如是。<a id="a-JH"></a>复见黄唐已来伎儿。<a id="a-JI"></a>如齐婴子突出郎独猪桃棒等数十人。<a id="a-JJ"></a>令作俳说。<a id="a-JK"></a>时口中吐火抽舌绕场周匝。<a id="a-JL"></a>百千铁鸟诸恶毒虫。<a id="a-JM"></a>从空飞下。<a id="a-JN"></a>一时向舌上啄唼。<a id="a-JO"></a>受其极苦噭声动地。<a id="a-JP"></a>不喜人闻。<a id="a-JQ"></a>余之杂戏之人诸小铁虫。<a id="a-JR"></a>见其一时拍手。<a id="a-JS"></a>唱噭之声如烟如火。<a id="a-JT"></a>同时被烧。<a id="a-JU"></a>烧死还活。<a id="a-JV"></a>更相受苦无暂停废。<a id="a-JW"></a>音声不舍受苦不废。<a id="a-JX"></a>王虽下杖然遣狱卒手把铁棒利戟铁弓箭围绕守。<a id="a-JY"></a>遣令作音乐受苦不歇。<a id="a-JZ"></a>普乐至狱五日见此戏儿受苦如是。<a id="a-Ja"></a>至第六日旦王唤普乐语云。<a id="a-Jb"></a>汝未合死。<a id="a-Jc"></a>更检案看。<a id="a-Jd"></a>却后三年汝命算尽。<a id="a-Je"></a>当来受苦如是。<a id="a-Jf"></a>此人为生平妄语恶口绮语。<a id="a-Jg"></a>调弄僧尼。<a id="a-Jh"></a>轻戏佛法。<a id="a-Ji"></a>假托三宝。<a id="a-Jj"></a>诳取他物。<a id="a-Jk"></a>专将养活妇儿。<a id="a-Jl"></a>好杀猪羊。<a id="a-Jm"></a>食啖酒肉。<a id="a-Jn"></a>或因向伽蓝食用僧物污秽不净。<a id="a-Jo"></a>如是等罪不持斋戒故受斯殃。<a id="a-Jp"></a>汝虽无如此重罪。<a id="a-Jq"></a>非无余过。<a id="a-Jr"></a>亦合受之。<a id="a-Js"></a>且放汝去。<a id="a-Jt"></a>死时取汝。<a id="a-Ju"></a>还令旧二人送到家内。<a id="a-Jv"></a>见一床许。<a id="a-Jw"></a>棘林枝叶稠密。<a id="a-Jx"></a>二人令入此林。<a id="a-Jy"></a>此人初不肯入。<a id="a-Jz"></a>二人急推。<a id="a-K0"></a>合眼而入。<a id="a-K1"></a>即觉身已在床苏活。<a id="a-K2"></a>此普乐因见此征。<a id="a-K3"></a>即向京来历寺受戒。<a id="a-K4"></a>坚持不犯。<a id="a-K5"></a>菜食长斋。<a id="a-K6"></a>礼敬无亏(因向僧忏具说此言)</p>
 </body>
</html>