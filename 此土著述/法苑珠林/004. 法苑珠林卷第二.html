<!doctype html>
<html id="z3IBWgs1QQ" data-ver="1195">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第二</h1>
  <h2 id="a2">三界篇第二(三界有二初明四洲二明诸天)</h2>
  <h2 id="a3">初明四洲(此有十部)</h2>
  <p id="a4">述意部 会名部 地量部 山量部 界量部 方土部 身量部 寿量部 衣量部 优劣部。</p>
  <p data-pb></p>
  <h2 id="a5">述意部第一</h2>
  <p id="a6">三界定位六道区分。<a id="a-7"></a>粗妙异容苦乐殊迹。<a id="a-8"></a>观其源始不离色心。<a id="a-9"></a>检其会归莫非生灭。<a id="a-A"></a>生灭轮回是曰无常。<a id="a-B"></a>色心影幻斯谓苦本。<a id="a-C"></a>故涅槃喻之于大河。<a id="a-D"></a>法花方之于火宅。<a id="a-E"></a>圣人启悟息驾反源。<a id="a-F"></a>超出三有渐逾十地也。<a id="a-G"></a>寻世界立体四大所成。<a id="a-H"></a>业和缘合与时而作。<a id="a-I"></a>数盈灾起复归于灭。<a id="a-J"></a>所谓短寿者谓其长寿。<a id="a-K"></a>长者见其短矣。<a id="a-L"></a>夫虚空不有故厥量无边。<a id="a-M"></a>世界无穷故其状不一。<a id="a-N"></a>于是大千为法王所统。<a id="a-O"></a>小千为梵王所领。<a id="a-P"></a>须弥为帝释所居。<a id="a-Q"></a>铁围为蕃墙之城。<a id="a-R"></a>大海为八维之浸。<a id="a-S"></a>日月为四方之烛。<a id="a-T"></a>总总群生于兹是宅。<a id="a-U"></a>琐琐含识莫思涂炭。<a id="a-V"></a>沈俗而观。<a id="a-W"></a>则迂诞之奢言。<a id="a-X"></a>大道而察。<a id="a-Y"></a>乃掌握之近事耳。<a id="a-Z"></a>但世宗周孔雅伏经书。<a id="a-a"></a>然辩括宇宙臆度不了。<a id="a-b"></a>易称玄天。<a id="a-c"></a>盖取幽深之名。<a id="a-d"></a>庄说苍天。<a id="a-e"></a>近在远望之色。<a id="a-f"></a>于是野人信明谓旻青如碧。<a id="a-g"></a>儒士据典谓干黑如漆。<a id="a-h"></a>青黑诚异乖体是同。<a id="a-i"></a>儒野虽殊不知是一。<a id="a-j"></a>然则俗尊天名而莫识实。<a id="a-k"></a>岂知六欲之严丽。<a id="a-l"></a>十梵之光明哉。<a id="a-m"></a>嗟夫。<a id="a-n"></a>区界现事犹莫之知。<a id="a-o"></a>不思妙义固其已矣。<a id="a-p"></a>窃惟方等大典多说深空。<a id="a-q"></a>寻长含楼炭辩章世界。<a id="a-r"></a>而文博偈广卒难捡究。<a id="a-s"></a>今简要略用摽厥致耳。</p>
  <h2 id="at">会名部第二</h2>
  <p id="au">长阿含起世经等。<a id="a-v"></a>四洲地心即是须弥山。<a id="a-w"></a>山外别有八山。<a id="a-x"></a>围如须弥山下大海深八万四千由旬。<a id="a-y"></a>其边八山大海初广八千由旬中有八功德水(依顺正理论云。<a id="a-z"></a>一甘二冷三软四轻五清净六不臭七饮时不损喉八饮已不伤腹也)如是渐小至第七山下。<a id="a-10"></a>水广一千二百五十由旬。<a id="a-11"></a>其外碱海广于无际。<a id="a-12"></a>海外有山即是大铁围山。<a id="a-13"></a>四周围轮。<a id="a-14"></a>并一日月昼夜回转照四天下。<a id="a-15"></a>名为一国土。<a id="a-16"></a>即以此为量数至满千铁围绕讫名一小千。<a id="a-17"></a>复至一千铁围绕讫名为中千世界。<a id="a-18"></a>即数中千复满一千铁围绕讫名为大千世界。<a id="a-19"></a>其中四洲山王日月乃至有顶各有万亿(旧云百亿者错算也)</p>
  <p id="a1A">成则同成。<a id="a-1B"></a>坏则同坏。<a id="a-1C"></a>皆是一化佛所统之处。<a id="a-1D"></a>名为三千大千世界。<a id="a-1E"></a>号为娑婆世界。<a id="a-1F"></a>梵本正音。<a id="a-1G"></a>名为索诃世界。<a id="a-1H"></a>依自誓三昧经。<a id="a-1I"></a>云娑诃世界者(汉言忍界。<a id="a-1J"></a>谓此土人物刚强难忍事故。<a id="a-1K"></a>立名号为忍)其佛号曰能仁。<a id="a-1L"></a>以别束广名曰三界。<a id="a-1M"></a>一欲界。<a id="a-1N"></a>二色界。<a id="a-1O"></a>三无色界。<a id="a-1P"></a>初欲界者欲有四种。<a id="a-1Q"></a>一是情欲。<a id="a-1R"></a>二是色欲。<a id="a-1S"></a>三是食欲。<a id="a-1T"></a>四是淫欲。<a id="a-1U"></a>二色界有二。<a id="a-1V"></a>一是情欲。<a id="a-1W"></a>二是色欲。<a id="a-1X"></a>无色界有一情欲。<a id="a-1Y"></a>初具四欲强色微故。<a id="a-1Z"></a>云欲界。<a id="a-1a"></a>第二色界色强欲微。<a id="a-1b"></a>故号色界。<a id="a-1c"></a>第三无色界色绝欲劣。<a id="a-1d"></a>故名无色界(更依华严。<a id="a-1e"></a>辩三千大千世界。<a id="a-1f"></a>乃有多种不烦广述也)</p>
  <p data-pb></p>
  <h2 id="a1g">地量部第三</h2>
  <p id="a1h">华严经云。<a id="a-1i"></a>三千大千世界以无量因缘乃成。<a id="a-1j"></a>且如大地依水轮。<a id="a-1k"></a>水轮依风轮。<a id="a-1l"></a>风轮依空轮。<a id="a-1m"></a>空轮无所依。<a id="a-1n"></a>然众生业感世界安住。<a id="a-1o"></a>故智度论云。<a id="a-1p"></a>三千大千世界皆依风轮为基。<a id="a-1q"></a>又新翻菩萨藏经云。<a id="a-1r"></a>诸佛如来成就不思议智故。<a id="a-1s"></a>而能得知诸风雨相。<a id="a-1t"></a>知世有大风名乌卢博迦。<a id="a-1u"></a>乃至众生诸有觉受。<a id="a-1v"></a>皆由此风所摇动故。<a id="a-1w"></a>此风轮量高三拘卢舍。<a id="a-1x"></a>于此风上虚空之中。<a id="a-1y"></a>复有风起。<a id="a-1z"></a>名曰云风轮。<a id="a-20"></a>此风轮量高五拘卢舍。<a id="a-21"></a>于此风上虚空之中。<a id="a-22"></a>复有风起名瞻薄迦。<a id="a-23"></a>此风轮量高十踰缮那。<a id="a-24"></a>于此风上虚空之中。<a id="a-25"></a>复有风起名吠索缚迦。<a id="a-26"></a>此风轮量高三十踰缮那。<a id="a-27"></a>又此风上虚空之中。<a id="a-28"></a>复有风起名曰去来。<a id="a-29"></a>此风轮量高四十踰缮那。<a id="a-2A"></a>如是舍利子。<a id="a-2B"></a>次第轮上。<a id="a-2C"></a>六万八千拘胝风轮之相。<a id="a-2D"></a>如来应正等觉。<a id="a-2E"></a>依止大慧悉能了知。<a id="a-2F"></a>舍利子。<a id="a-2G"></a>最上风轮名为周遍。<a id="a-2H"></a>上界水轮之所依止。<a id="a-2I"></a>其水高量六十八百千踰缮那。<a id="a-2J"></a>为彼大地之所依止。<a id="a-2K"></a>其地量高六十八千踰缮那。<a id="a-2L"></a>舍利子。<a id="a-2M"></a>是地量表有一三千大千世界。<a id="a-2N"></a>又楼炭经云。<a id="a-2O"></a>此地深二十亿万里。<a id="a-2P"></a>下有金粟亦二十亿万里。<a id="a-2Q"></a>下有金刚亦二十亿万里。<a id="a-2R"></a>下有水际八十亿万里。<a id="a-2S"></a>下有无极大风。<a id="a-2T"></a>深五百二十亿万里。<a id="a-2U"></a>此虽六重。<a id="a-2V"></a>前四是地轮。<a id="a-2W"></a>第五是水轮。<a id="a-2X"></a>第六是风轮。<a id="a-2Y"></a>金光明经云。<a id="a-2Z"></a>此地深十六万八千由旬。<a id="a-2a"></a>下有金沙。<a id="a-2b"></a>金沙正是金粟。<a id="a-2c"></a>下有金刚地。<a id="a-2d"></a>释云。<a id="a-2e"></a>前风轮坚固不可沮坏。<a id="a-2f"></a>有大洛那力人以金刚杵击之。<a id="a-2g"></a>杵碎风轮无损。<a id="a-2h"></a>大洛那力者。<a id="a-2i"></a>是第四梵王那罗延力。<a id="a-2j"></a>是佛身力。<a id="a-2k"></a>亦名那罗延风轮。<a id="a-2l"></a>风轮上次有水轮。<a id="a-2m"></a>水轮者。<a id="a-2n"></a>依立世经云。<a id="a-2o"></a>深一百一十三万由旬。<a id="a-2p"></a>减风轮三十八万由旬。<a id="a-2q"></a>以众生业力水不流散。<a id="a-2r"></a>如食未消不堕熟藏。<a id="a-2s"></a>又如仓贮米内外物持。<a id="a-2t"></a>水轮亦尔。<a id="a-2u"></a>外由有风持不散。<a id="a-2v"></a>如世间攒酪为苏。<a id="a-2w"></a>此风力顺转。<a id="a-2x"></a>此水成金水。<a id="a-2y"></a>深一百一十三万由旬。<a id="a-2z"></a>既顺成金水但厚八十万由旬。<a id="a-30"></a>所略三十三万由旬皆属金地。<a id="a-31"></a>金地轮中从少向多。<a id="a-32"></a>应厚十二洛沙。<a id="a-33"></a>一洛沙有十万由旬。<a id="a-34"></a>此轮纵广一等。</p>
  <p data-pb></p>
  <h2 id="a35">山量部第四</h2>
  <p id="a36">据三千大千世界之中。<a id="a-37"></a>诸佛世尊皆垂化现。<a id="a-38"></a>现生现灭导圣导凡。<a id="a-39"></a>约一四天下。<a id="a-3A"></a>即以一日月所照临处。<a id="a-3B"></a>以苏迷庐山为中(唐云。<a id="a-3C"></a>妙高山。<a id="a-3D"></a>旧名须弥山。<a id="a-3E"></a>又曰迷留。<a id="a-3F"></a>亦云弥娄山。<a id="a-3G"></a>此皆讹略耳)高三百三十六万里。<a id="a-3H"></a>四宝所成。<a id="a-3I"></a>东面黄金。<a id="a-3J"></a>南面琉璃。<a id="a-3K"></a>西面白银。<a id="a-3L"></a>北面玻[王*(黍-禾+利)]。<a id="a-3M"></a>在大海中亦深三百三十六万里。<a id="a-3N"></a>据金轮上。<a id="a-3O"></a>如起世经云。<a id="a-3P"></a>须弥山下有八重山。<a id="a-3Q"></a>初山名佉提罗。<a id="a-3R"></a>高四万二千由旬。<a id="a-3S"></a>上阔亦尔。<a id="a-3T"></a>七宝所成。<a id="a-3U"></a>其须弥山佉提罗山二山之间阔八万四千由旬。<a id="a-3V"></a>周匝无量。<a id="a-3W"></a>佉提罗山外有山。<a id="a-3X"></a>名曰伊沙陀罗。<a id="a-3Y"></a>高二万一千由旬。<a id="a-3Z"></a>上阔亦尔。<a id="a-3a"></a>七宝所成。<a id="a-3b"></a>二山之间阔四万二千由旬。<a id="a-3c"></a>周匝无量。<a id="a-3d"></a>伊沙陀罗山外有山。<a id="a-3e"></a>名曰游乾陀罗。<a id="a-3f"></a>高一万二千由旬。<a id="a-3g"></a>上阔亦尔。<a id="a-3h"></a>七宝所成。<a id="a-3i"></a>二山之间二万一千由旬周匝无量。<a id="a-3j"></a>游乾陀罗山外有山。<a id="a-3k"></a>名曰善见。<a id="a-3l"></a>高六千由旬。<a id="a-3m"></a>上阔亦尔。<a id="a-3n"></a>七宝所成。<a id="a-3o"></a>二山相去一万二千由旬周匝无量。<a id="a-3p"></a>善见山外有山。<a id="a-3q"></a>名曰马半头。<a id="a-3r"></a>高三千由旬。<a id="a-3s"></a>上阔亦尔。<a id="a-3t"></a>七宝所成。<a id="a-3u"></a>二山之间阔六千由旬周匝无量。<a id="a-3v"></a>马半头山外有山。<a id="a-3w"></a>名曰尼民陀罗。<a id="a-3x"></a>高一千二百由旬。<a id="a-3y"></a>上阔亦尔。<a id="a-3z"></a>七宝所成。<a id="a-40"></a>二山之间阔二千四百由旬周匝无量。<a id="a-41"></a>尼民陀罗山外有山。<a id="a-42"></a>名毗那耶迦。<a id="a-43"></a>高六百由旬。<a id="a-44"></a>上阔亦尔。<a id="a-45"></a>七宝所成。<a id="a-46"></a>二山之间阔一千二百由旬周匝无量。<a id="a-47"></a>毗那耶迦山外有山。<a id="a-48"></a>名斫迦罗(隋言轮围。<a id="a-49"></a>即铁围山是也)。<a id="a-4A"></a>高三百由旬。<a id="a-4B"></a>上阔亦尔。<a id="a-4C"></a>七宝所成。<a id="a-4D"></a>二山之间阔六百由旬周匝无量。<a id="a-4E"></a>上列诸山中间皆是海水。<a id="a-4F"></a>水皆有忧钵罗华。<a id="a-4G"></a>钵头摩华。<a id="a-4H"></a>拘牟陀华。<a id="a-4I"></a>奔茶利迦华等。<a id="a-4J"></a>诸妙香物遍覆于水。<a id="a-4K"></a>去斫迦罗山其间不远。<a id="a-4L"></a>亦有空地。<a id="a-4M"></a>青草遍布。<a id="a-4N"></a>即是大海。<a id="a-4O"></a>于大海北有大树王。<a id="a-4P"></a>名曰阎浮树。<a id="a-4Q"></a>身周围有七十由旬。<a id="a-4R"></a>根下入地二十一由旬。<a id="a-4S"></a>高百由旬。<a id="a-4T"></a>乃至枝叶四面垂覆五十由旬。<a id="a-4U"></a>长阿含经云。<a id="a-4V"></a>其山空地中有大海水。<a id="a-4W"></a>名郁禅那。<a id="a-4X"></a>此水下转轮圣王道。<a id="a-4Y"></a>广十二由旬。<a id="a-4Z"></a>侠道两边有七重墙。<a id="a-4a"></a>七重栏楯。<a id="a-4b"></a>七重罗网。<a id="a-4c"></a>七重行树。<a id="a-4d"></a>周匝交饰七宝所成。<a id="a-4e"></a>阎浮提地轮王出时。<a id="a-4f"></a>水自然去其道平现。<a id="a-4g"></a>去海不远有山名郁禅山。<a id="a-4h"></a>去此山不远有山名金壁。<a id="a-4i"></a>过此山已有山名雪山。<a id="a-4j"></a>纵广五百由旬。<a id="a-4k"></a>深五百由旬。<a id="a-4l"></a>雪山中间有宝山高二十由旬。<a id="a-4m"></a>雪山埵出高百由旬。<a id="a-4n"></a>其山顶上有阿耨达池。<a id="a-4o"></a>纵广五十由旬。<a id="a-4p"></a>其水清冷澄净无秽。<a id="a-4q"></a>七宝砌垒。<a id="a-4r"></a>其池底金沙充满。<a id="a-4s"></a>华如车轮根如车毂。<a id="a-4t"></a>华根出汁色白如乳。<a id="a-4u"></a>味甘如蜜。<a id="a-4v"></a>池东有殑伽河。<a id="a-4w"></a>从牛口出。<a id="a-4x"></a>从五百河入于东海。<a id="a-4y"></a>池南有新头河。<a id="a-4z"></a>从师子口出。<a id="a-50"></a>从五百河入于南海。<a id="a-51"></a>池西有博叉河。<a id="a-52"></a>从马口出。<a id="a-53"></a>从五百河入于西海。<a id="a-54"></a>池北有斯陀河。<a id="a-55"></a>从象口出。<a id="a-56"></a>从五百河入于北海。<a id="a-57"></a>依奘法师西国传。<a id="a-58"></a>其赡部洲之中地者阿那婆答多池也(唐云无热。<a id="a-59"></a>旧曰阿耨达池讹也)。<a id="a-5A"></a>在香山之南大雪山之北。<a id="a-5B"></a>周八百里矣。<a id="a-5C"></a>金银琉璃颇胝饰其岸焉。<a id="a-5D"></a>金沙弥漫清波皎镜。<a id="a-5E"></a>十地菩萨以愿力故。<a id="a-5F"></a>化为龙王。<a id="a-5G"></a>于中潜宅。<a id="a-5H"></a>出清冷水属赡部洲。<a id="a-5I"></a>是以池东面银牛口流出殑伽河(旧曰恒河又曰恒伽讹也)绕池一匝入东南海。<a id="a-5J"></a>池南面金象口流出信度河(旧曰辛头河者讹也)绕池一匝入西南海。<a id="a-5K"></a>池西面琉璃马口流出缚刍河(旧曰博叉河者讹也)绕池一匝入西北海。<a id="a-5L"></a>池北面颇胝师子口流出徙多河(旧曰私陀河者讹也)绕池一匝入东北海。<a id="a-5M"></a>或曰。<a id="a-5N"></a>潜流下地出积石山。<a id="a-5O"></a>即徙多河之流。<a id="a-5P"></a>为中国之河源也。<a id="a-5Q"></a>时无轮王应运。<a id="a-5R"></a>赡部洲地有四主焉。<a id="a-5S"></a>南象主则暑温宜象。<a id="a-5T"></a>西宝主乃临海盈宝。<a id="a-5U"></a>北马主寒劲宜马。<a id="a-5V"></a>东人主和畅多人。<a id="a-5W"></a>故象主之国躁烈笃学特闲异术。<a id="a-5X"></a>宝主之乡无礼义重财贿。<a id="a-5Y"></a>马主之俗天资犷暴情忍杀戮。<a id="a-5Z"></a>人主之地风俗机慧仁义昭明。<a id="a-5a"></a>四主之俗东方为上。<a id="a-5b"></a>其居室则东开其户。<a id="a-5c"></a>日则东向以拜。<a id="a-5d"></a>人主之地南面为尊。<a id="a-5e"></a>方俗殊风斯其大概。<a id="a-5f"></a>至于君臣上下之礼。<a id="a-5g"></a>宪章文轨之仪。<a id="a-5h"></a>人主之地无以加也。<a id="a-5i"></a>清心释累之训。<a id="a-5j"></a>出离生死之数。<a id="a-5k"></a>象主之国其理优矣。<a id="a-5l"></a>斯皆着之经。<a id="a-5m"></a>诰闻诸土俗。<a id="a-5n"></a>博闲今古详考见闻。<a id="a-5o"></a>然则佛兴西方法流东国。<a id="a-5p"></a>通译音讹方言语谬。<a id="a-5q"></a>音讹则义失。<a id="a-5r"></a>语谬则理乖。<a id="a-5s"></a>故曰。<a id="a-5t"></a>必也正名乎。<a id="a-5u"></a>贵无乖谬矣。<a id="a-5v"></a>又起世经云。<a id="a-5w"></a>阿耨达宫中有五柱堂。<a id="a-5x"></a>阿耨达龙王恒于中止。<a id="a-5y"></a>佛言。<a id="a-5z"></a>何故名为阿耨达。<a id="a-60"></a>其义云何。<a id="a-61"></a>此阎浮提所有龙王尽有三患。<a id="a-62"></a>唯阿耨达龙无有三患。<a id="a-63"></a>云何为三。<a id="a-64"></a>一者所有诸龙皆被热风热沙着身烧其皮肉及烧骨髓以为苦恼。<a id="a-65"></a>唯有阿耨达龙无有此患。<a id="a-66"></a>二者所有龙宫恶风暴起。<a id="a-67"></a>吹其宫内失宝饰衣。<a id="a-68"></a>龙身自现以为苦恼。<a id="a-69"></a>唯阿耨达龙王无如此患。<a id="a-6A"></a>三者所有龙王各在宫中相娱乐时。<a id="a-6B"></a>金翅大鸟入宫搏撮。<a id="a-6C"></a>或始生方便欲取龙食。<a id="a-6D"></a>龙怖惧常怀热恼。<a id="a-6E"></a>唯阿耨达龙无如此患。<a id="a-6F"></a>若金翅鸟王生念欲往即便命终。<a id="a-6G"></a>故名阿耨达。<a id="a-6H"></a>阿耨达者(秦言无恼)佛告比丘。<a id="a-6I"></a>雪山右面有城名金毗离。<a id="a-6J"></a>其城北有七黑山。<a id="a-6K"></a>黑山北有香山。<a id="a-6L"></a>其山常有歌舞唱伎音乐之声。<a id="a-6M"></a>山有二窟。<a id="a-6N"></a>一名为尽。<a id="a-6O"></a>二名善尽。<a id="a-6P"></a>天七宝所成。<a id="a-6Q"></a>柔软香洁犹如天衣。<a id="a-6R"></a>妙音乾闼婆王。<a id="a-6S"></a>从五百乾闼婆在其中止。<a id="a-6T"></a>又顺正理论云。<a id="a-6U"></a>四洲之中唯赡部洲有金刚座。<a id="a-6V"></a>上穷地际下据金轮。<a id="a-6W"></a>诸最后身菩提萨埵。<a id="a-6X"></a>将登无上正等菩提。<a id="a-6Y"></a>皆坐此座起金刚定。<a id="a-6Z"></a>以无余依及余依及余处所有坚固力能持此座。<a id="a-6a"></a>又长阿含经云。<a id="a-6b"></a>佛告比丘。<a id="a-6c"></a>有四大天神。<a id="a-6d"></a>何等为四。<a id="a-6e"></a>一者地神。<a id="a-6f"></a>二者水神。<a id="a-6g"></a>三者风神。<a id="a-6h"></a>四者火神。<a id="a-6i"></a>此之四大。<a id="a-6j"></a>各共有之。<a id="a-6k"></a>故地神生恶见言。<a id="a-6l"></a>地中无水火风。<a id="a-6m"></a>时我知此地神所念。<a id="a-6n"></a>即往语言。<a id="a-6o"></a>汝尝生念言地中无水火风耶。<a id="a-6p"></a>曰地中实无水火风也。<a id="a-6q"></a>我时语言。<a id="a-6r"></a>汝勿生此念谓地中无水火风。<a id="a-6s"></a>所以者何。<a id="a-6t"></a>地中有水火风。<a id="a-6u"></a>但地大多故地大得名。<a id="a-6v"></a>佛告比丘。<a id="a-6w"></a>我为彼地神。<a id="a-6x"></a>除其恶见示教利喜得法眼净。<a id="a-6y"></a>水中有地火风。<a id="a-6z"></a>火中有地水风。<a id="a-70"></a>风中有地水火。<a id="a-71"></a>但初大多故偶得名也。</p>
  <p data-pb></p>
  <h2 id="a72">界量部第五</h2>
  <p id="a73">立世阿毗昙论云。<a id="a-74"></a>太碱海外有山。<a id="a-75"></a>名曰铁围。<a id="a-76"></a>入水三百一十二由旬半。<a id="a-77"></a>出水亦然。<a id="a-78"></a>广亦如是。<a id="a-79"></a>周回三十六亿一万三百五十由旬。<a id="a-7A"></a>从剡浮提南际取铁围山。<a id="a-7B"></a>三亿六万六百六十三由旬。<a id="a-7C"></a>从剡浮提中央取东弗于逮中央。<a id="a-7D"></a>三亿六万六百由旬。<a id="a-7E"></a>从剡浮提中央取西瞿耶尼中央。<a id="a-7F"></a>三亿六万六百由旬。<a id="a-7G"></a>从剡浮提北际取北郁单越北际。<a id="a-7H"></a>四亿七万七千五百由旬。<a id="a-7I"></a>从铁围山水际极西铁围山水际遥度。<a id="a-7J"></a>十二亿二千八百二十五由旬铁围山水</p>
  <p data-pb></p>
  <h2 id="a7K">方土部第六</h2>
  <p id="a7L">夫方志人别不同。<a id="a-7M"></a>总有二种。<a id="a-7N"></a>一凡二圣。<a id="a-7O"></a>若约方言之即有四种。<a id="a-7P"></a>所谓四天下人。<a id="a-7Q"></a>若以住处言之。<a id="a-7R"></a>四天下中合有四千八处则有四千八种之人。<a id="a-7S"></a>若直案阎浮提一方言之。<a id="a-7T"></a>如楼炭经说。<a id="a-7U"></a>大国总有三十六人亦同之。<a id="a-7V"></a>若展别论则有二千五百小国。<a id="a-7W"></a>人亦同之。<a id="a-7X"></a>又一一国中种类若干。<a id="a-7Y"></a>胡汉羌鲁蛮夷楚越。<a id="a-7Z"></a>各随方土色类不同。<a id="a-7a"></a>未可具述。<a id="a-7b"></a>故楼炭经云。<a id="a-7c"></a>此南阎浮提种类差别合有六千四百种人。<a id="a-7d"></a>但总彰大数不别其名。<a id="a-7e"></a>长阿含经云。<a id="a-7f"></a>佛告比丘。<a id="a-7g"></a>此四天下有八千天下围绕其外。<a id="a-7h"></a>复有大海水周匝围绕八千天下。<a id="a-7i"></a>复有大金刚山绕大海水。<a id="a-7j"></a>金刚山外复有第二大金刚山。<a id="a-7k"></a>二山中间窈窈冥冥。<a id="a-7l"></a>日月神天有大威力。<a id="a-7m"></a>不能以光照及于彼八大地狱也。<a id="a-7n"></a>第一北郁单越者。<a id="a-7o"></a>依长阿含经云。<a id="a-7p"></a>须弥山北天下有郁单越国。<a id="a-7q"></a>其土正方纵广一万由旬。<a id="a-7r"></a>人面亦方。<a id="a-7s"></a>像彼地形有大树王。<a id="a-7t"></a>名庵婆罗。<a id="a-7u"></a>围七由旬。<a id="a-7v"></a>高百由旬。<a id="a-7w"></a>枝叶四布五十由旬。<a id="a-7x"></a>多有诸山浴池。<a id="a-7y"></a>华果丰茂。<a id="a-7z"></a>无数众鸟和鸣。<a id="a-80"></a>地生软草槃萦右旋。<a id="a-81"></a>色如孔翠。<a id="a-82"></a>香如婆师。<a id="a-83"></a>软若天衣。<a id="a-84"></a>其地柔软以足蹈地。<a id="a-85"></a>地凹四寸。<a id="a-86"></a>举足还复。<a id="a-87"></a>地平如掌无有高下。<a id="a-88"></a>彼土四面有四阿耨达池。<a id="a-89"></a>各纵广百由旬。<a id="a-8A"></a>以七宝砌出四大河。<a id="a-8B"></a>广十由旬。<a id="a-8C"></a>众鸟和鸣。<a id="a-8D"></a>彼土无有沟坑荆棘株杌。<a id="a-8E"></a>亦无蚊虻毒虫。<a id="a-8F"></a>地纯众宝。<a id="a-8G"></a>阴阳调柔四气和顺。<a id="a-8H"></a>百草常生无有冬夏。<a id="a-8I"></a>其土常有自然糠米不种自生。<a id="a-8J"></a>无有糠糩如白华聚。<a id="a-8K"></a>犹忉利天食众味具足。<a id="a-8L"></a>其土常有自然</p>
  <p data-pb></p>
  <h2 id="a8M">身量部第七</h2>
  <p id="a8N">立世经云。<a id="a-8O"></a>阎浮提人命促至十岁时。<a id="a-8P"></a>身形短小。<a id="a-8Q"></a>或长二搩手三搩手。<a id="a-8R"></a>于其自身则有八搩手。<a id="a-8S"></a>毗昙论云。<a id="a-8T"></a>阎浮提人至百岁时。<a id="a-8U"></a>身长三肘半。<a id="a-8V"></a>或长四肘(长阿含经云。<a id="a-8W"></a>长三肘或有不定者大低言之)弗婆提人长八肘。<a id="a-8X"></a>瞿耶尼人长十六肘。<a id="a-8Y"></a>郁单越人长三十二肘。</p>
  <p data-pb></p>
  <h2 id="a8Z">寿命部第八</h2>
  <p id="a8a">毗昙说。<a id="a-8b"></a>阎浮提人寿命不定。<a id="a-8c"></a>有其三品。<a id="a-8d"></a>上寿一百二十五岁。<a id="a-8e"></a>中寿一百岁。<a id="a-8f"></a>下寿六十岁。<a id="a-8g"></a>其间中夭者不可胜数。<a id="a-8h"></a>且依劫减时说有此品。<a id="a-8i"></a>若据劫初寿命无量。<a id="a-8j"></a>或至八万四千。<a id="a-8k"></a>依长阿含经。<a id="a-8l"></a>阎浮提人。<a id="a-8m"></a>人寿百二十岁。<a id="a-8n"></a>中夭者多。<a id="a-8o"></a>东弗于逮人。<a id="a-8p"></a>人寿二百岁(楼炭经云。<a id="a-8q"></a>人寿三百岁)。<a id="a-8r"></a>西俱耶尼人。<a id="a-8s"></a>人寿三百岁。<a id="a-8t"></a>北郁单越人。<a id="a-8u"></a>人寿千岁(余三方人并有中夭者。<a id="a-8v"></a>唯北洲人定寿千年也)</p>
  <h2 id="a8w">衣量部第九</h2>
  <p id="a8x">依起世经云。<a id="a-8y"></a>阎浮提人身长三肘半。<a id="a-8z"></a>衣长七肘。<a id="a-90"></a>阔三肘半。<a id="a-91"></a>瞿陀尼人。<a id="a-92"></a>弗婆提人。<a id="a-93"></a>身衣与阎浮提等量。<a id="a-94"></a>郁单越人身长七肘。<a id="a-95"></a>衣长十四肘。<a id="a-96"></a>上下七肘。<a id="a-97"></a>阿修罗身长一由旬。<a id="a-98"></a>衣长二由旬。<a id="a-99"></a>阔一由旬。<a id="a-9A"></a>重半起利沙(隋言半两。<a id="a-9B"></a>余经说阿修罗大小不定。<a id="a-9C"></a>如毗婆质多阿修罗。<a id="a-9D"></a>四倍高须弥山)</p>
  <h2 id="a9E">优劣部第十</h2>
  <p id="a9F">长阿含经云。<a id="a-9G"></a>佛告比丘。<a id="a-9H"></a>阎浮提人有三事。<a id="a-9I"></a>胜拘耶尼人。<a id="a-9J"></a>何等为三。<a id="a-9K"></a>一者勇猛强记能造业行。<a id="a-9L"></a>二者勇猛强记勤修梵行。<a id="a-9M"></a>三者勇猛强记佛出其土。<a id="a-9N"></a>拘耶尼人有三事胜阎浮提人。<a id="a-9O"></a>何等为三。<a id="a-9P"></a>一者多牛。<a id="a-9Q"></a>二者多羊。<a id="a-9R"></a>三者多珠玉。<a id="a-9S"></a>阎浮提有三事胜弗于逮。<a id="a-9T"></a>何等为三。<a id="a-9U"></a>一者勇猛强记能造业行。<a id="a-9V"></a>二者勇猛强记能修梵行。<a id="a-9W"></a>三者勇猛强记佛出其土。<a id="a-9X"></a>弗于逮有三事胜阎浮提。<a id="a-9Y"></a>何等为三。<a id="a-9Z"></a>一者其土极广。<a id="a-9a"></a>二者其土极大。<a id="a-9b"></a>三者其土极妙。<a id="a-9c"></a>阎浮提有三事胜郁单越。<a id="a-9d"></a>何等为三。<a id="a-9e"></a>一者勇猛强记能造业行。<a id="a-9f"></a>二者勇猛强记能修梵行。<a id="a-9g"></a>三者勇猛强记佛出其土。<a id="a-9h"></a>郁单越复有三事胜阎浮提。<a id="a-9i"></a>何等为三。<a id="a-9j"></a>一者无所系属。<a id="a-9k"></a>二者无有我所。<a id="a-9l"></a>三者寿定千岁。<a id="a-9m"></a>阎浮提人亦以上三事胜饿鬼趣。<a id="a-9n"></a>饿鬼趣有三事胜阎浮提。<a id="a-9o"></a>何等为三。<a id="a-9p"></a>一者长寿。<a id="a-9q"></a>二者身大。<a id="a-9r"></a>三者他作自受。<a id="a-9s"></a>阎浮提人亦以上三事胜金翅鸟。<a id="a-9t"></a>金翅鸟复有三事胜阎浮提。<a id="a-9u"></a>何等为三。<a id="a-9v"></a>一者长寿。<a id="a-9w"></a>二者身大。<a id="a-9x"></a>三者宫殿。<a id="a-9y"></a>阎浮提以上三事胜阿须伦。<a id="a-9z"></a>阿须伦复有三事胜阎浮提。<a id="a-A0"></a>何等为三。<a id="a-A1"></a>一者宫殿高广。<a id="a-A2"></a>二者宫殿庄严。<a id="a-A3"></a>三者宫殿清净。<a id="a-A4"></a>阎浮提人以上三事胜四天王天。<a id="a-A5"></a>复以三事胜阎浮提。<a id="a-A6"></a>何等为三。<a id="a-A7"></a>一者长寿。<a id="a-A8"></a>二者端正。<a id="a-A9"></a>三者多乐。<a id="a-AA"></a>阎浮提人亦以上三事。<a id="a-AB"></a>胜忉利天焰摩天兜率天化乐天他化自在天。<a id="a-AC"></a>此诸天复有三事胜阎浮提。<a id="a-AD"></a>何等为三。<a id="a-AE"></a>一者长寿。<a id="a-AF"></a>二者端正。<a id="a-AG"></a>三者多乐。</p>
  <h2 id="aAH">诸天部第二(此别有二十二部)</h2>
  <p id="aAI">辩位部 会名部 业因部 受生部 界量部 身量部 衣量部 寿量部 住处部 广狭部 庄饰部 奏请部 通力部 身光部 市易部 婚礼部 饮食部 仆乘部 眷属部 贵贱部 贫富部 送终部。</p>
  <h2 id="aAJ">辩位部第一</h2>
  <p id="aAK">如婆沙论中说。<a id="a-AL"></a>天有三十二种。<a id="a-AM"></a>欲界有十。<a id="a-AN"></a>色界有十八。<a id="a-AO"></a>无色界有四。<a id="a-AP"></a>合有三十二天也。<a id="a-AQ"></a>第一欲界十天者。<a id="a-AR"></a>一名干手天。<a id="a-AS"></a>二名持华鬘天。<a id="a-AT"></a>三名常放逸天。<a id="a-AU"></a>四名日月星宿天。<a id="a-AV"></a>五名四天王天。<a id="a-AW"></a>六名三十三天(总名忉利天摄)七名炎摩天。<a id="a-AX"></a>八名兜率陀天。<a id="a-AY"></a>九名化乐天。<a id="a-AZ"></a>十名他化自在天(初星宿及后四。<a id="a-Aa"></a>此五居空。<a id="a-Ab"></a>干手华鬘放逸四天忉利。<a id="a-Ac"></a>此五在山。<a id="a-Ad"></a>具如下第九住处说)第二色界有十八天者。<a id="a-Ae"></a>初禅有三天。<a id="a-Af"></a>一名梵众天。<a id="a-Ag"></a>二名梵辅天。<a id="a-Ah"></a>三名大梵天(此大梵天无别住处。<a id="a-Ai"></a>但于梵辅有层台高显严博。<a id="a-Aj"></a>大梵天王独于上住。<a id="a-Ak"></a>以别群下于此。<a id="a-Al"></a>三天之中梵众是庶民。<a id="a-Am"></a>梵辅是臣。<a id="a-An"></a>大梵是君。<a id="a-Ao"></a>唯此初禅有其君臣民庶之别。<a id="a-Ap"></a>自此已上悉皆无也)二禅之中有三天。<a id="a-Aq"></a>一名少光天。<a id="a-Ar"></a>二名无量光天。<a id="a-As"></a>三名光音天。<a id="a-At"></a>第三禅中亦有三天。<a id="a-Au"></a>一名少净天。<a id="a-Av"></a>二名无量净天。<a id="a-Aw"></a>三名遍净天。<a id="a-Ax"></a>第四禅中独有九天。<a id="a-Ay"></a>一名福生天。<a id="a-Az"></a>二名福爱天。<a id="a-B0"></a>三名广果天。<a id="a-B1"></a>四名无想天(此无想天亦无别所。<a id="a-B2"></a>但与广果同阶别处以是外道所居故分二种别名也)五名无烦天。<a id="a-B3"></a>六名无热天。<a id="a-B4"></a>七名善现天。<a id="a-B5"></a>八名善见天。<a id="a-B6"></a>九名色究竟天(亦名阿迦腻吒天名色界合有十八天)第三无色界中有四天。<a id="a-B7"></a>一名空处天。<a id="a-B8"></a>二名识处天。<a id="a-B9"></a>三名无所有处天。<a id="a-BA"></a>四名非想非非想处天(是名三界总有三十二种天也)问曰。<a id="a-BB"></a>未知此三十二天几凡几圣。<a id="a-BC"></a>答曰。<a id="a-BD"></a>二唯凡住。<a id="a-BE"></a>五唯圣住。<a id="a-BF"></a>自余二十五天凡圣共住。<a id="a-BG"></a>所言二唯凡住者。<a id="a-BH"></a>一是初禅大梵天王。<a id="a-BI"></a>二是四禅中无想天中。<a id="a-BJ"></a>唯是外道所居。<a id="a-BK"></a>问曰。<a id="a-BL"></a>何故此二唯凡住耶。<a id="a-BM"></a>答曰。<a id="a-BN"></a>为大梵天王不达业因。<a id="a-BO"></a>唯说我能造化一切天地人物。<a id="a-BP"></a>恃此高慢轻蔑一切圣人。<a id="a-BQ"></a>故不与居。<a id="a-BR"></a>又无想天中唯是外道修无想定以生其中。<a id="a-BS"></a>受五百劫无心之报。<a id="a-BT"></a>外道不达谓为涅槃。<a id="a-BU"></a>受报毕已必起邪见来生地狱。<a id="a-BV"></a>以是义故。<a id="a-BW"></a>一切圣人亦不生中也。<a id="a-BX"></a>所言五唯圣人居者。<a id="a-BY"></a>谓从广果已上无烦无热等五净居天。<a id="a-BZ"></a>唯是那含罗汉之所住也。<a id="a-Ba"></a>纵凡生彼天者要是进向那含身。<a id="a-Bb"></a>得四禅发于无漏起熏禅业。<a id="a-Bc"></a>或起一品乃至五品。<a id="a-Bd"></a>方乃得生。<a id="a-Be"></a>凡夫无此熏禅业故不得生也。<a id="a-Bf"></a>若言那含生彼理则无疑。<a id="a-Bg"></a>问曰。<a id="a-Bh"></a>阿罗汉既是无生。<a id="a-Bi"></a>何故亦云生彼天者。<a id="a-Bj"></a>答曰。<a id="a-Bk"></a>此应言欲界那含生彼而得罗汉。<a id="a-Bl"></a>非谓先是罗汉而生彼也。<a id="a-Bm"></a>自余二十五天凡圣共居。<a id="a-Bn"></a>不言可悉。<a id="a-Bo"></a>若总据大小乘说。<a id="a-Bp"></a>合有四天。<a id="a-Bq"></a>故涅槃经云。<a id="a-Br"></a>有四种天。<a id="a-Bs"></a>一世间天。<a id="a-Bt"></a>二生天。<a id="a-Bu"></a>三净天。<a id="a-Bv"></a>四义天。<a id="a-Bw"></a>世间天者如诸国王。<a id="a-Bx"></a>生天者从四天王乃至非想非无想天。<a id="a-By"></a>净天者从须陀洹至辟支佛。<a id="a-Bz"></a>义天者十住菩萨摩诃萨。<a id="a-C0"></a>以何义故。<a id="a-C1"></a>十住菩萨名为义天。<a id="a-C2"></a>以能善解诸法义见一切法是空义故。</p>
  <h2 id="aC3">会名部第二</h2>
  <p id="aC4">第一四天王者。<a id="a-C5"></a>依长阿含经云。<a id="a-C6"></a>东方天王名多罗咤。<a id="a-C7"></a>此云治国主(智度论云提头赖吒)领乾闼婆及毗舍阇神将。<a id="a-C8"></a>护弗婆提人不令侵害。<a id="a-C9"></a>南方天王名毗琉璃。<a id="a-CA"></a>此云增长主(智度论名毗楼勒叉)领鸠槃茶及薜荔神。<a id="a-CB"></a>将护阎浮提人。<a id="a-CC"></a>西方天王名毗留博叉。<a id="a-CD"></a>此云杂语主(智度论云毗楼博叉)领一切诸龙及富单那。<a id="a-CE"></a>将护瞿耶尼人。<a id="a-CF"></a>北方天王名毗沙门。<a id="a-CG"></a>此云多闻主。<a id="a-CH"></a>领夜叉及罗刹。<a id="a-CI"></a>将护郁单越人。<a id="a-CJ"></a>智度论云。<a id="a-CK"></a>天帝释具依梵音应云提婆那因。<a id="a-CL"></a>释迦者(秦言能也)提婆(言天)因(言主)合而言之。<a id="a-CM"></a>是能天主也。<a id="a-CN"></a>须夜摩天者(秦言妙善)兜率陀者(秦言妙足)须涅蜜陀者(秦言化乐)婆舍跋提者(秦言他化自在天也)梵天王名曰尸弃(秦言大顶别云大器)首陀婆天者(秦言净居天。<a id="a-CO"></a>且依智度论逐要释。<a id="a-CP"></a>此少多自外天。<a id="a-CQ"></a>已上天名具如婆沙论为文烦故不可具录也)中阿含经云。<a id="a-CR"></a>时有异比丘。<a id="a-CS"></a>来诣佛所稽首佛足。<a id="a-CT"></a>退住一面白佛言。<a id="a-CU"></a>世尊。<a id="a-CV"></a>何因缘名释提桓因。<a id="a-CW"></a>佛告比丘。<a id="a-CX"></a>释提桓因本为人时行于[去*頁]施。<a id="a-CY"></a>沙门婆罗门贫穷困苦。<a id="a-CZ"></a>施以饮食钱财灯明等。<a id="a-Ca"></a>以堪能故名释提桓因。<a id="a-Cb"></a>复何因缘名富兰陀罗。<a id="a-Cc"></a>告曰。<a id="a-Cd"></a>彼本为人时数数行施。<a id="a-Ce"></a>衣被饮食乃至灯明。<a id="a-Cf"></a>故名富兰陀罗。<a id="a-Cg"></a>复何因缘故名摩诃婆。<a id="a-Ch"></a>告曰。<a id="a-Ci"></a>本为人时名摩伽婆。<a id="a-Cj"></a>即以本为名。<a id="a-Ck"></a>复何因缘故名娑婆婆。<a id="a-Cl"></a>告曰。<a id="a-Cm"></a>本为人时以婆诜私衣布施供养。<a id="a-Cn"></a>故名娑婆婆。<a id="a-Co"></a>复何因缘故名憍尸迦。<a id="a-Cp"></a>告曰。<a id="a-Cq"></a>本为人时为憍尸迦姓故。<a id="a-Cr"></a>复何因缘故名舍脂钵低。<a id="a-Cs"></a>告曰。<a id="a-Ct"></a>彼舍脂为天帝释第一天后。<a id="a-Cu"></a>复何因缘故名千眼。<a id="a-Cv"></a>告曰。<a id="a-Cw"></a>本为人时聪明智慧。<a id="a-Cx"></a>于一坐间思千种义观察称量故。<a id="a-Cy"></a>复何因缘故名因提利。<a id="a-Cz"></a>告曰。<a id="a-D0"></a>天帝于诸三十二天为主故。<a id="a-D1"></a>佛告比丘。<a id="a-D2"></a>然彼释提桓因本为人时。<a id="a-D3"></a>受持七种受得天帝释。<a id="a-D4"></a>何等为七。<a id="a-D5"></a>谓供养父母乃至等行惠施。<a id="a-D6"></a>如经偈说。<a id="a-D7"></a>为天帝释。</p>
  <h2 id="aD8">业因部第三</h2>
  <p id="aD9">问曰。<a id="a-DA"></a>六趣之报造何业生。<a id="a-DB"></a>答曰。<a id="a-DC"></a>依智度论说。<a id="a-DD"></a>六趣之业不过善恶。<a id="a-DE"></a>各有三品。<a id="a-DF"></a>上者生天。<a id="a-DG"></a>中者生人。<a id="a-DH"></a>下者生四恶趣。<a id="a-DI"></a>若依此义。<a id="a-DJ"></a>但善上品即得生天。<a id="a-DK"></a>不分散定别耶。<a id="a-DL"></a>若依业报差别经中。<a id="a-DM"></a>具说十善得生天趣具分定散三界差别。<a id="a-DN"></a>经云。<a id="a-DO"></a>复有十善能令众生得欲界天报。<a id="a-DP"></a>具修增上十善得生欲界天报。<a id="a-DQ"></a>此则欲界散善业也。<a id="a-DR"></a>复有十业能令众生得色界天报。<a id="a-DS"></a>为修有漏十善与定相应。<a id="a-DT"></a>此则色界定善业也。<a id="a-DU"></a>复有四业能令众生得无色界天报。<a id="a-DV"></a>一者谓过一切色想灭一切有对想入空处定。<a id="a-DW"></a>二者过一切空处定入识处定。<a id="a-DX"></a>三者过一切识处定入无所有处定。<a id="a-DY"></a>四者过一切无所有处定入非想非非想处定。<a id="a-DZ"></a>以是四业得无色界报。<a id="a-Da"></a>若尔此界何故不言十善业者。<a id="a-Db"></a>应言此界是无色报杂色而修远离身口。<a id="a-Dc"></a>是故据地但言四业不就十善也。<a id="a-Dd"></a>然上来所说皆是如来分别业报因果相当不差异也。<a id="a-De"></a>若依善戒经说。<a id="a-Df"></a>僧持二百五十戒。<a id="a-Dg"></a>尼持三百七十八戒。<a id="a-Dh"></a>亦是生天之业。<a id="a-Di"></a>故四分律偈云。</p>
  <p id="aDj">明人能护戒　　能得三种乐</p>
  <p id="aDk">名誉及利养　　死得生天上</p>
  <p id="aDl">此据欲界天说。<a id="a-Dm"></a>又如正法念经说。<a id="a-Dn"></a>或因持戒不杀不盗不淫。<a id="a-Do"></a>由斯三善亦得生天。<a id="a-Dp"></a>此亦生欲界天。<a id="a-Dq"></a>因别时之说。<a id="a-Dr"></a>然非局此三即得生天也。<a id="a-Ds"></a>又如温室经说。<a id="a-Dt"></a>洒僧净业亦得生天及上界报。<a id="a-Du"></a>此亦别时之意。<a id="a-Dv"></a>非将洒僧散善得生上界。<a id="a-Dw"></a>但是欲界天报。<a id="a-Dx"></a>又如涅槃经说。<a id="a-Dy"></a>慈母于恒河救儿。<a id="a-Dz"></a>儿母俱死得生梵天。<a id="a-E0"></a>此是散心之慈。<a id="a-E1"></a>不以余定善助。<a id="a-E2"></a>岂得生天。<a id="a-E3"></a>此但据远因。<a id="a-E4"></a>非局散慈则得上生。<a id="a-E5"></a>亦如一闻涅槃不堕四趣。<a id="a-E6"></a>义亦如是。<a id="a-E7"></a>故正法念经云。<a id="a-E8"></a>若身不杀盗淫口不妄语不绮语不两舌不恶口。<a id="a-E9"></a>持此七戒得生四天王天。<a id="a-EA"></a>若能持七种戒得生化生天。<a id="a-EB"></a>此有上中下。<a id="a-EC"></a>若持不杀戒得生四天王处。<a id="a-ED"></a>若持不杀不盗得生三十三天。<a id="a-EE"></a>若持不杀不盗不邪淫得生夜摩天。<a id="a-EF"></a>若持不杀不盗不邪淫不妄语两舌恶口绮语得生兜率陀天。<a id="a-EG"></a>受世间戒信奉佛戒。<a id="a-EH"></a>不杀不盗不邪淫不妄语两舌恶口绮语。<a id="a-EI"></a>得生化乐天他化自在天。<a id="a-EJ"></a>又长阿含经云。<a id="a-EK"></a>先于佛所净修梵行。<a id="a-EL"></a>于此命终生忉利天。<a id="a-EM"></a>使彼诸天增益五福。<a id="a-EN"></a>一者天寿。<a id="a-EO"></a>二者天色。<a id="a-EP"></a>三者天名称。<a id="a-EQ"></a>四者天乐。<a id="a-ER"></a>五者天威德。<a id="a-ES"></a>又杂阿含经云。<a id="a-ET"></a>尔时世尊告比丘。<a id="a-EU"></a>过去世时。<a id="a-EV"></a>拘萨罗国有弹琴人。<a id="a-EW"></a>名曰鹿牛。<a id="a-EX"></a>于拘萨罗国人间游行止息野中。<a id="a-EY"></a>有六广大天宫天女。<a id="a-EZ"></a>来至拘萨罗国鹿牛弹琴人所。<a id="a-Ea"></a>语鹿牛弹琴人言。<a id="a-Eb"></a>阿舅阿舅。<a id="a-Ec"></a>为我弹琴我当歌舞。<a id="a-Ed"></a>鹿牛弹琴者言。<a id="a-Ee"></a>如是姊妹我当为汝弹琴。<a id="a-Ef"></a>汝当语我是何人何由生此。<a id="a-Eg"></a>天女答言。<a id="a-Eh"></a>阿舅且弹琴。<a id="a-Ei"></a>我当歌舞于颂歌中自说所以生此因缘。<a id="a-Ej"></a>彼人即便弹琴。<a id="a-Ek"></a>彼六天女即便歌舞。</p>
  <p id="aEl">第一天女说偈歌言。</p>
  <p id="aEm">若男子女人　　胜妙衣惠施</p>
  <p id="aEn">施衣因缘故　　所生得殊胜</p>
  <p id="aEo">施所爱念物　　生天随所欲</p>
  <p id="aEp">见我居宫殿　　乘虚而游行</p>
  <p id="aEq">天身如金聚　　天女百中胜</p>
  <p id="aEr">观察斯福德　　回向中之最</p>
  <p id="aEs">第二天女复说偈言。</p>
  <p id="aEt">若男子女人　　胜妙香惠施</p>
  <p id="aEu">爱念可意施　　生天随所欲</p>
  <p id="aEv">见我处宫殿　　乘虚而游行</p>
  <p id="aEw">天身若金聚　　天女百中胜</p>
  <p id="aEx">观察斯福德　　回向中之最</p>
  <p id="aEy">第三天女复说偈言。</p>
  <p id="aEz">若男子女人　　以食而惠施</p>
  <p id="aF0">可意爱念施　　生天随所欲</p>
  <p id="aF1">见我居宫殿　　乘虚而游行</p>
  <p id="aF2">天身如金聚　　天女百中胜</p>
  <p id="aF3">观察斯福德　　回向中之最</p>
  <p id="aF4">第四天女复说偈言。</p>
  <p id="aF5">忆念余生时　　曾为人婢使</p>
  <p id="aF6">不盗不贪嗜　　勤修不懈怠</p>
  <p id="aF7">量腹自节身　　分餐救贫人</p>
  <p id="aF8">今见居宫殿　　乘虚而游行</p>
  <p id="aF9">天身如金聚　　天女百中胜</p>
  <p id="aFA">观察斯福德　　供养中为最</p>
  <p id="aFB">第五天女复说偈言。</p>
  <p id="aFC">忆念余生时　　为人作子妇</p>
  <p id="aFD">嫜妪性狂暴　　常加粗恼言</p>
  <p id="aFE">执节修妇礼　　卑逊而奉顺</p>
  <p id="aFF">今见处宫殿　　乘虚而游行</p>
  <p id="aFG">天身如金聚　　天女百中胜</p>
  <p id="aFH">观察斯福德　　供养中为最</p>
  <p id="aFI">第六天女复说偈言。</p>
  <p id="aFJ">昔曾见行路　　比丘比丘尼</p>
  <p id="aFK">从其闻正法　　一宿受斋戒</p>
  <p id="aFL">今见处天宫　　乘虚而游行</p>
  <p id="aFM">天身如金聚　　天女百中胜</p>
  <p id="aFN">观察斯福德　　回向中之最</p>
  <p id="aFO">尔时拘萨罗国鹿牛弹琴人而说偈言。</p>
  <p id="aFP">我今善来此　　拘萨罗林中</p>
  <p id="aFQ">得见此天女　　具足妙天身</p>
  <p id="aFR">既见又闻说　　当增修善业</p>
  <p id="aFS">缘今修功德　　亦得生天上</p>
  <p id="aFT">说是语已此诸天女即没不见。</p>
  <p data-pb></p>
  <h2 id="aFU">受生部第四</h2>
  <p id="aFV">一四天王天受生者。<a id="a-FW"></a>依长阿含智度论等。<a id="a-FX"></a>四天王天皆有婚嫁。<a id="a-FY"></a>行欲如人然受化生。<a id="a-FZ"></a>初生如二岁小儿在其膝上(依顺正理论云。<a id="a-Fa"></a>如五岁小儿别经云。<a id="a-Fb"></a>男生坐母右膝女生坐母左膝上也)儿来未久便知饥渴。<a id="a-Fc"></a>自然宝器盛百味食。<a id="a-Fd"></a>若福多者饭色自白。<a id="a-Fe"></a>中者青色。<a id="a-Ff"></a>下者赤色。<a id="a-Fg"></a>若渴宝器甘露浆。<a id="a-Fh"></a>如食之色。<a id="a-Fi"></a>饮不留停如苏投火。<a id="a-Fj"></a>食讫便与诸天等量。<a id="a-Fk"></a>初生出时忆昔往业。<a id="a-Fl"></a>戏已忘念。<a id="a-Fm"></a>第二忉利天受生者。<a id="a-Fn"></a>依毗耶婆仙人。<a id="a-Fo"></a>问佛经云。<a id="a-Fp"></a>大仙当知。<a id="a-Fq"></a>三十三天游戏受乐。<a id="a-Fr"></a>于树林中行见彼天子天女同一处坐。<a id="a-Fs"></a>心喜爱乐速生彼处。<a id="a-Ft"></a>如线穿珠牵线珠走。<a id="a-Fu"></a>不生异道。<a id="a-Fv"></a>即于生时彼天妇女手华生。<a id="a-Fw"></a>彼女见已自知有儿。<a id="a-Fx"></a>即以此华授与夫言。<a id="a-Fy"></a>若今得子可生欢喜。<a id="a-Fz"></a>彼天见之喜心增上。<a id="a-G0"></a>必知其妻得天童子。<a id="a-G1"></a>二天心喜七日满已长发旋动。<a id="a-G2"></a>清净无垢天衣具足。<a id="a-G3"></a>即彼天来生七日之中忆念我某处退生此天中某我父母我作善业极生喜。<a id="a-G4"></a>喜生已则心欲得即便行。<a id="a-G5"></a>往诣彼处如醉象行。<a id="a-G6"></a>臂如象鼻洪圆纤长胸则平正。<a id="a-G7"></a>臂如金色上下身粗中身则细。<a id="a-G8"></a>行则庠审深心勇健。<a id="a-G9"></a>腰如弓弝背骨平直。<a id="a-GA"></a>两髀洪满如芭蕉树。<a id="a-GB"></a>善知天法髭须短细天香甚香。<a id="a-GC"></a>爪甲赤薄身体香洁。<a id="a-GD"></a>无主庄严取以严身。<a id="a-GE"></a>天无病苦。<a id="a-GF"></a>于宫殿中次第渐行。<a id="a-GG"></a>见无主天女见天童子。<a id="a-GH"></a>一切悉来围绕而住。<a id="a-GI"></a>作如是言。<a id="a-GJ"></a>圣子善来。<a id="a-GK"></a>此汝宫殿。<a id="a-GL"></a>我无夫主。<a id="a-GM"></a>久离夫主。<a id="a-GN"></a>独有童子。<a id="a-GO"></a>我今年少。<a id="a-GP"></a>妙色具足。<a id="a-GQ"></a>应相供养。<a id="a-GR"></a>乳若金瓶。<a id="a-GS"></a>面如莲华开敷之色。<a id="a-GT"></a>如云电行端正可喜。<a id="a-GU"></a>我是天女。<a id="a-GV"></a>今相供养奉给走使。<a id="a-GW"></a>此戏乐处。<a id="a-GX"></a>如是妇女而来近之奉给供养。<a id="a-GY"></a>彼三十三天有善法堂。<a id="a-GZ"></a>天众集处。<a id="a-Ga"></a>有八万四千柱。<a id="a-Gb"></a>皆是众宝所成。<a id="a-Gc"></a>入者无诸恶触蚊虻等过。<a id="a-Gd"></a>亦无眠睡懈怠频申等过。<a id="a-Ge"></a>无量百千天女欲心戏笑。<a id="a-Gf"></a>无有嫉心斗诤等过。<a id="a-Gg"></a>颊净无垢如月镜轮。<a id="a-Gh"></a>天女之法以香彩色用点颊额以庄严面。<a id="a-Gi"></a>天女咏声共相娱乐。<a id="a-Gj"></a>起世经云彼于天中。<a id="a-Gk"></a>或在天子。<a id="a-Gl"></a>或在天女。<a id="a-Gm"></a>或于坐处。<a id="a-Gn"></a>或两膝内。<a id="a-Go"></a>或两股间忽然而生。<a id="a-Gp"></a>初生出时即如人间十二岁儿。<a id="a-Gq"></a>若是天男即在天子坐处膝边随一处生。<a id="a-Gr"></a>若是天女即在天女两股内生。<a id="a-Gs"></a>既出生已彼天即称是我儿女。<a id="a-Gt"></a>初生之时以自业故得三种念。<a id="a-Gu"></a>一自知从某处死。<a id="a-Gv"></a>二自知今此处生。<a id="a-Gw"></a>三知彼生。<a id="a-Gx"></a>是此业果是此福报。<a id="a-Gy"></a>作是念已。<a id="a-Gz"></a>便思念食。<a id="a-H0"></a>即于其前有众宝器。<a id="a-H1"></a>自然盛满天须陀味种种异色。<a id="a-H2"></a>有众宝器其须陀味色最白净。<a id="a-H3"></a>若报中者其色稍赤。<a id="a-H4"></a>若福下者其色稍黑。<a id="a-H5"></a>彼天子以手把取天须陀味。<a id="a-H6"></a>内其口中。<a id="a-H7"></a>即渐消融如苏置火。<a id="a-H8"></a>即自消融无复形影。<a id="a-H9"></a>若有渴时即于其前有天宝器盛满天酒。<a id="a-HA"></a>随福上中下白赤黑色。<a id="a-HB"></a>略说如前。<a id="a-HC"></a>入口消融亦同前说。<a id="a-HD"></a>饮食既讫身遂长大。<a id="a-HE"></a>粗细高下与旧男女等无有异。<a id="a-HF"></a>此诸天子天女等。<a id="a-HG"></a>身既充足各随意趣。<a id="a-HH"></a>或诣园苑看其树。<a id="a-HI"></a>自然种种衣服璎珞华鬘饮食音乐低垂。<a id="a-HJ"></a>随取无量亿数。<a id="a-HK"></a>诸天玉女在此园中未见如是。<a id="a-HL"></a>以业熟故。<a id="a-HM"></a>了了分明。<a id="a-HN"></a>忆宿世事如视掌中。<a id="a-HO"></a>由见天女迷诸色故。<a id="a-HP"></a>正念觉智此心即灭。<a id="a-HQ"></a>既失前念着现在欲。<a id="a-HR"></a>口唯唱言。<a id="a-HS"></a>此等皆是。<a id="a-HT"></a>天玉女耶。<a id="a-HU"></a>天玉女耶。<a id="a-HV"></a>此则名为欲爱所缚。<a id="a-HW"></a>顺正理论云。<a id="a-HX"></a>诸天初受生时。<a id="a-HY"></a>身量云何。<a id="a-HZ"></a>且六欲诸天初生。<a id="a-Ha"></a>如次如五六七八九十岁人。<a id="a-Hb"></a>生已身形速得圆满。<a id="a-Hc"></a>色界天众。<a id="a-Hd"></a>于初生时。<a id="a-He"></a>身量周圆。<a id="a-Hf"></a>具妙衣服。<a id="a-Hg"></a>一切天众皆作圣言。<a id="a-Hh"></a>为彼言词同中印度。<a id="a-Hi"></a>然不由学自解典言。</p>
  <h2 id="aHj">界量部第五</h2>
  <p id="aHk">依起世经云。<a id="a-Hl"></a>须弥山下别有三级诸神住处。<a id="a-Hm"></a>其最下级纵广正等六十由旬。<a id="a-Hn"></a>其第二级纵广正等四十由旬。<a id="a-Ho"></a>其最上级纵广正等二十由旬。<a id="a-Hp"></a>皆有七重墙院。<a id="a-Hq"></a>乃至诸鸟各出妙音莫不具足。<a id="a-Hr"></a>此三级中皆有夜叉住。<a id="a-Hs"></a>须弥山半高四万二千由旬。<a id="a-Ht"></a>有四大天王所居宫殿。<a id="a-Hu"></a>须弥山上有三十三天宫殿帝释所居。<a id="a-Hv"></a>三十三天已上一倍有夜摩天。<a id="a-Hw"></a>又更一倍有兜率天。<a id="a-Hx"></a>又更一倍有化乐天。<a id="a-Hy"></a>又更一倍有他化自在天。<a id="a-Hz"></a>他化天上又更一倍有梵身天。<a id="a-I0"></a>梵身天下于其中间有罗摩波旬诸宫殿。<a id="a-I1"></a>倍梵身天上有光音天。<a id="a-I2"></a>倍光音天上有遍净天。<a id="a-I3"></a>倍遍净天上有广果天。<a id="a-I4"></a>倍广果天上有不粗天。<a id="a-I5"></a>不粗天下其间别有诸天宫殿所居之处。<a id="a-I6"></a>名无想众生。<a id="a-I7"></a>倍不粗天上有不烦天。<a id="a-I8"></a>倍不烦天上有善见天。<a id="a-I9"></a>倍善见天上有善现天。<a id="a-IA"></a>倍善现天上有阿迦尼吒诸天宫殿。<a id="a-IB"></a>阿迦尼吒天已上更有天。<a id="a-IC"></a>名无边空处。<a id="a-ID"></a>无边识处。<a id="a-IE"></a>无所有处。<a id="a-IF"></a>非想非非想处。<a id="a-IG"></a>此等皆名诸天住处。<a id="a-IH"></a>如是界分众生居住。<a id="a-II"></a>若来若去。<a id="a-IJ"></a>若生若灭。<a id="a-IK"></a>边际所极。<a id="a-IL"></a>此世界中所有众生。<a id="a-IM"></a>生老病死堕是道中。<a id="a-IN"></a>至此不过。<a id="a-IO"></a>是名娑婆世界。<a id="a-IP"></a>无量刹土诸余十方亦复如是。<a id="a-IQ"></a>又立世阿毗昙论云。<a id="a-IR"></a>从剡浮提向下二万由旬。<a id="a-IS"></a>是无间地狱。<a id="a-IT"></a>从剡浮提向下一万由旬。<a id="a-IU"></a>是焰摩世间地狱处。<a id="a-IV"></a>此二中间有余地狱(计亦有远近此论不述也)从此向上四万由旬。<a id="a-IW"></a>是四天王住处。<a id="a-IX"></a>从此向上八万由旬。<a id="a-IY"></a>是三十三天住处。<a id="a-IZ"></a>从此向上十六万由旬。<a id="a-Ia"></a>是夜摩天住处。<a id="a-Ib"></a>从此向上三亿二万由旬。<a id="a-Ic"></a>是兜率陀天住处。<a id="a-Id"></a>从此向上六亿四万由旬。<a id="a-Ie"></a>是化乐天住处。<a id="a-If"></a>从此向上十二亿八万由旬。<a id="a-Ig"></a>是他化自在天住处。<a id="a-Ih"></a>有比丘问佛。<a id="a-Ii"></a>世尊。<a id="a-Ij"></a>从剡浮提至梵处近远如何。<a id="a-Ik"></a>佛言。<a id="a-Il"></a>比丘。<a id="a-Im"></a>从剡浮提至梵处。<a id="a-In"></a>甚远甚高。<a id="a-Io"></a>譬如九月十五日月圆满时。<a id="a-Ip"></a>若有一人在彼梵处。<a id="a-Iq"></a>放一百丈方石坠向下界。<a id="a-Ir"></a>中间无碍。<a id="a-Is"></a>到于后岁九月圆满时。<a id="a-It"></a>至剡浮提地。<a id="a-Iu"></a>无量光天复远一倍。<a id="a-Iv"></a>从无量光天至遍胜光天复远一倍。<a id="a-Iw"></a>从遍胜天至少净天复远一倍。<a id="a-Ix"></a>从少净天至无量净天复远一倍。<a id="a-Iy"></a>从无量净天至遍净天复远一倍。<a id="a-Iz"></a>从遍净天至无云天复远一倍。<a id="a-J0"></a>从无云天至福生天复远一倍。<a id="a-J1"></a>从福生天至广果天复远一倍。<a id="a-J2"></a>从广果天至无想天复远一倍。<a id="a-J3"></a>从无想天至善现天复远一倍。<a id="a-J4"></a>从善现天至善见天复远一倍。<a id="a-J5"></a>从善见天至不烦天复远一倍。<a id="a-J6"></a>从不烦天至不烧天复远一倍。<a id="a-J7"></a>从不烧天至阿迦尼吒天复远一倍。<a id="a-J8"></a>而说偈言。</p>
  <p id="aJ9">从阿迦尼吒　　至剡浮提地</p>
  <p id="aJA">放大密石山　　六万五千年</p>
  <p id="aJB">五百三十五　　中间若无碍</p>
  <p id="aJC">方至于剡浮</p>
  <p id="aJD">智度论云。<a id="a-JE"></a>譬如从色界初际下一丈石。<a id="a-JF"></a>经一万八千三百八十三年。<a id="a-JG"></a>方至于地。</p>
 </body>
</html>