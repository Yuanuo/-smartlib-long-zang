<!doctype html>
<html id="z3IBWiU1R3" data-ver="1373">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第四十二</h1>
  <h2 id="a2">爱请篇第三十九之二</h2>
  <h2 id="a3">圣僧部第三</h2>
  <p id="a4">自大觉泥洹法归众圣。<a id="a-5"></a>开士应真导扬末教。<a id="a-6"></a>并飞化众刹随缘摄诱。<a id="a-7"></a>感殊则同室天隔。<a id="a-8"></a>应合则异境对颜。<a id="a-9"></a>宋泰始之末正胜寺释法愿。<a id="a-A"></a>正喜寺释法镜等。<a id="a-B"></a>始图画圣僧列坐标拟。<a id="a-C"></a>迄至唐初亟降灵瑞。<a id="a-D"></a>或足趾显露半现于柱间。<a id="a-E"></a>或植杖遗迹印陷于平地。<a id="a-F"></a>所以梁帝闻而赞悦敬心翘仰。<a id="a-G"></a>家国休感必于斋供。<a id="a-H"></a>到永明八年。<a id="a-I"></a>帝躬弗悆。<a id="a-J"></a>虽和鹊廌术而茵枕犹滞。<a id="a-K"></a>乃结心发誓归命圣僧。<a id="a-L"></a>敕于延昌殿内七日祈请。<a id="a-M"></a>供饭诸佛及众圣贤。<a id="a-N"></a>斋室严峻轻尘不动。<a id="a-O"></a>七日将满方感灵应。<a id="a-P"></a>乃有天香妙气洞鼻彻心。<a id="a-Q"></a>映蔽熏炉无复芳势。<a id="a-R"></a>又足影屣迹布满堂中。<a id="a-S"></a>振锡清越响发牖外。<a id="a-T"></a>睹踪闻香皆肃然魂耸。<a id="a-U"></a>时有徐光显等十有余人。<a id="a-V"></a>咸同见闻登共奏启。<a id="a-W"></a>于是斋坐既毕而御膳康复。<a id="a-X"></a>所以遍朝归依明验神应。<a id="a-Y"></a>其后徐光显等。<a id="a-Z"></a>道俗数人设斋奉请。<a id="a-a"></a>并有征瑞。<a id="a-b"></a>圣人通感不可备载。</p>
  <p id="ac">如昔有树提伽长者。<a id="a-d"></a>造旃檀钵着络囊中。<a id="a-e"></a>悬高象牙杙上。<a id="a-f"></a>作是言。<a id="a-g"></a>若沙门婆罗门。<a id="a-h"></a>不以梯杖能得者即与之。<a id="a-i"></a>诸外道知欲现神通。<a id="a-j"></a>无智挑头而去。<a id="a-k"></a>宾头卢闻是事。<a id="a-l"></a>问目连言。<a id="a-m"></a>实尔不。<a id="a-n"></a>答言。<a id="a-o"></a>实尔。<a id="a-p"></a>汝师子吼中第一。<a id="a-q"></a>便往取之。<a id="a-r"></a>其目连惧佛教不肯取。<a id="a-s"></a>宾头卢即往其舍入禅定。<a id="a-t"></a>便于座上申手取钵。<a id="a-u"></a>依四分律。<a id="a-v"></a>当时坐于方石纵广极大。<a id="a-w"></a>逐身飞空。<a id="a-x"></a>得钵已还去。<a id="a-y"></a>佛闻呵责。<a id="a-z"></a>云何比丘为外道钵而于未受戒人前现神通力。<a id="a-10"></a>从今尽形摈汝。<a id="a-11"></a>不得住阎浮提。<a id="a-12"></a>于是宾头卢如佛教敕往西瞿耶尼。<a id="a-13"></a>教化四众广宣佛法。<a id="a-14"></a>阎浮提四部弟子思见宾头卢白佛。<a id="a-15"></a>佛听还坐。<a id="a-16"></a>现神足故不听涅系。<a id="a-17"></a>敕令为末世四部众作福田。<a id="a-18"></a>其亦自誓。<a id="a-19"></a>三天下有请悉赴。<a id="a-1A"></a>又阿育王经。<a id="a-1B"></a>海意比丘从镬乘空为王说偈云。</p>
  <p id="a1C">汝身同人身　　汝力过人力</p>
  <p id="a1D">应令我知之　　为汝作神力</p>
  <p id="a1E">王发心请四方僧说偈云。</p>
  <p id="a1F">有诸阿罗汉　　当来摄受我</p>
  <p id="a1G">我请阿罗汉　　当悉来此处</p>
  <p id="a1H">故依请宾头卢经云。<a id="a-1I"></a>如天竺优婆塞国王长者。<a id="a-1J"></a>若设一切会者。<a id="a-1K"></a>常请宾头卢颇罗堕誓阿罗汉。<a id="a-1L"></a>宾头卢者字也。<a id="a-1M"></a>颇罗堕誓者姓也。<a id="a-1N"></a>其人为树提长者现神足。<a id="a-1O"></a>故佛遏之不听涅槃。<a id="a-1P"></a>敕令末法四部众生作福田。<a id="a-1Q"></a>请时于静处烧香礼拜。<a id="a-1R"></a>向天竺摩梨山至心称名言。<a id="a-1S"></a>大德宾头卢颇罗堕誓。<a id="a-1T"></a>受佛教敕为末法人作福田。<a id="a-1U"></a>愿受我请于此处食。<a id="a-1V"></a>若新作屋舍亦应请之。<a id="a-1W"></a>愿受我请于此舍床敷上宿。<a id="a-1X"></a>若普请众僧澡浴时。<a id="a-1Y"></a>亦应请之言。<a id="a-1Z"></a>受我请于此洗浴。<a id="a-1a"></a>及未明前见香汤灰水澡豆杨枝香油。<a id="a-1b"></a>调和冷暖如人浴法。<a id="a-1c"></a>开户请入然后闭户。<a id="a-1d"></a>如人浴讫顷。<a id="a-1e"></a>众僧乃入。<a id="a-1f"></a>凡欲会食澡浴要须一切请僧至心求解脱。<a id="a-1g"></a>不疑不昧。<a id="a-1h"></a>信心清净。<a id="a-1i"></a>然后可屈。<a id="a-1j"></a>近世有一长者。<a id="a-1k"></a>闻说宾头卢大阿罗汉受佛教敕为末法人作福田。<a id="a-1l"></a>即如法施设大会。<a id="a-1m"></a>至心请宾头卢。<a id="a-1n"></a>[毯-炎+瞿][叟*毛]下遍敷好华欲以验之。<a id="a-1o"></a>大众食讫发[毯-炎+瞿][叟*毛]。<a id="a-1p"></a>华皆萎黄。<a id="a-1q"></a>懊恼自责。<a id="a-1r"></a>不知过所从来。<a id="a-1s"></a>更复精竭审问经师。<a id="a-1t"></a>重设大会。<a id="a-1u"></a>如前布施。<a id="a-1v"></a>华亦复皆萎。<a id="a-1w"></a>复更倾竭尽家财产复作大会。<a id="a-1x"></a>犹亦如前。<a id="a-1y"></a>懊恼自责更请百余法师。<a id="a-1z"></a>求请所失忏谢罪过。<a id="a-20"></a>如向上座一人年老。<a id="a-21"></a>四布悔其愆咎。<a id="a-22"></a>上座告之。<a id="a-23"></a>汝三会请我我皆受请。<a id="a-24"></a>汝自使奴门中见遮。<a id="a-25"></a>以我年老衣服弊坏谓是被摈。<a id="a-26"></a>赖提沙门不肯见前。<a id="a-27"></a>我以汝请欲强入。<a id="a-28"></a>汝奴以杖打我头破。<a id="a-29"></a>额右角疮是。<a id="a-2A"></a>第二会亦来复不见前。<a id="a-2B"></a>我欲强入复打我头。<a id="a-2C"></a>额中疮是。<a id="a-2D"></a>第三会复亦来如前被打头。<a id="a-2E"></a>额左角疮是。<a id="a-2F"></a>汝自为之。<a id="a-2G"></a>何所懊惋。<a id="a-2H"></a>言已不现。<a id="a-2I"></a>长者乃知是宾头卢。<a id="a-2J"></a>自尔已来。<a id="a-2K"></a>诸人设福皆不敢遮门。<a id="a-2L"></a>若得宾头卢来其坐处。<a id="a-2M"></a>华即不萎。<a id="a-2N"></a>若新立房舍床榻欲请宾头卢时。<a id="a-2O"></a>皆当香汤洒地然香油灯新床新褥褥上奋绵敷之以白练覆上。<a id="a-2P"></a>初夜如法请之。<a id="a-2Q"></a>还闭房户。<a id="a-2R"></a>慎勿轻慢窥看。<a id="a-2S"></a>皆各至心信其必来。<a id="a-2T"></a>精诚感彻无不至也。<a id="a-2U"></a>来则褥上现有卧处。<a id="a-2V"></a>浴室亦现用汤水处。<a id="a-2W"></a>受大会请时。<a id="a-2X"></a>或在上座。<a id="a-2Y"></a>或在中座。<a id="a-2Z"></a>或在下座。<a id="a-2a"></a>现作随处僧形。<a id="a-2b"></a>人求其异终不可得。<a id="a-2c"></a>去后见坐处。<a id="a-2d"></a>华不萎乃知之矣。</p>
  <p id="a2e">述曰。<a id="a-2f"></a>今见斋家多不依法。<a id="a-2g"></a>但逐人情安置。<a id="a-2h"></a>凡人全不忧佛及圣僧。<a id="a-2i"></a>既如前经所说。<a id="a-2j"></a>施主先须预扫洒佛堂及安置圣僧坐处。<a id="a-2k"></a>洗浴洁身。<a id="a-2l"></a>烧上名香。<a id="a-2m"></a>悬缯幡盖。<a id="a-2n"></a>散众杂华。<a id="a-2o"></a>手执香炉尽诚敬仰。<a id="a-2p"></a>奉请三宝及以圣僧。<a id="a-2q"></a>十方法界一切圣凡亦皆普请。<a id="a-2r"></a>受弟子请降屈圣仪来临住宅。<a id="a-2s"></a>合家大小并共虔诚。<a id="a-2t"></a>预前七日已来发此重心。<a id="a-2u"></a>若是贫家无好香华。<a id="a-2v"></a>复无安置之处。<a id="a-2w"></a>然须临时斟酌。<a id="a-2x"></a>僧未坐前先上好处安置佛座。<a id="a-2y"></a>扫洒如法。<a id="a-2z"></a>其次好处安圣僧座。<a id="a-30"></a>敷设软物新白净者。<a id="a-31"></a>布绵在上。<a id="a-32"></a>若施主心重有感。<a id="a-33"></a>食讫候看似人坐处。<a id="a-34"></a>即知报身来讣。<a id="a-35"></a>若无相现但化身来。<a id="a-36"></a>若全轻慢报化俱不至。<a id="a-37"></a>其座不得彩画锦绮绫罗金银杂饰及散华置上。<a id="a-38"></a>虽是罗汉然共凡僧。<a id="a-39"></a>同受二百五十别解脱戒。<a id="a-3A"></a>所以不受杂彩金银等物。<a id="a-3B"></a>若是诸佛菩萨大乘之人。<a id="a-3C"></a>非局出家相者。<a id="a-3D"></a>所以得受种种供养。<a id="a-3E"></a>安圣僧座及以献食。<a id="a-3F"></a>亦不得越过尺六高处安置。<a id="a-3G"></a>尺六已下如法僧座则得。<a id="a-3H"></a>亦不得作塑形圣僧在座安置。<a id="a-3I"></a>傥报身自来岂可推却塑像而坐。<a id="a-3J"></a>亦不得在寺将常住僧器盛食。<a id="a-3K"></a>恐报身来不可触僧净器而食。<a id="a-3L"></a>若用钵盂及俗盘器献者。<a id="a-3M"></a>即通化报。<a id="a-3N"></a>最为如法。<a id="a-3O"></a>若有圣僧钱还入圣僧用。<a id="a-3P"></a>将置钵盂匙箸铜碗手巾。<a id="a-3Q"></a>及将买上好盘器皿背上朱书题字记之。<a id="a-3R"></a>余人不敢杂用日别随家常食。<a id="a-3S"></a>每旦及午盛食。<a id="a-3T"></a>常献佛及僧。<a id="a-3U"></a>岂非好事。<a id="a-3V"></a>更有余钱买取一胡床及一油单。<a id="a-3W"></a>食讫澡豆净洗置胡床上。<a id="a-3X"></a>以油帊覆之。<a id="a-3Y"></a>日别如是表供养三宝。<a id="a-3Z"></a>心常不绝大得功德。<a id="a-3a"></a>若多得钱即如西国寺法。<a id="a-3b"></a>及俗人舍空静上处为圣僧造房堂。<a id="a-3c"></a>随四时冬夏安物供养。<a id="a-3d"></a>若在夏内。<a id="a-3e"></a>堂内日别敷好净席。<a id="a-3f"></a>衬身单敷铜盆铜瓶澡豆净巾。<a id="a-3g"></a>若至午前并献饮食。<a id="a-3h"></a>夜中然灯烧香。<a id="a-3i"></a>随心量力如法供养。<a id="a-3j"></a>若至冬寒。<a id="a-3k"></a>安被厚帔毡褥炭火汤水灯明随时供养。<a id="a-3l"></a>纵有余长圣僧钱财。<a id="a-3m"></a>不得将入别僧乃至常住僧用。<a id="a-3n"></a>亦不得入佛法用。<a id="a-3o"></a>亦不得作别圣僧形。<a id="a-3p"></a>数见有人索圣僧钱。<a id="a-3q"></a>彩画佛形及四壁画圣僧迦葉阿难等形。<a id="a-3r"></a>以宾头卢罗汉圣人现在不入涅槃。<a id="a-3s"></a>既不得圣僧嘱授进止。<a id="a-3t"></a>岂得互用浪将别入。<a id="a-3u"></a>若己用者并须倍还。<a id="a-3v"></a>不还得罪。<a id="a-3w"></a>故四分律云。<a id="a-3x"></a>许此处不得异处得罪(如似己物他人不问己身余人辄将作别用岂可得不)上来所述并依经律圣意录之。<a id="a-3y"></a>不得不行。<a id="a-3z"></a>三宝物重不得互用。<a id="a-40"></a>恐差之毫毛失之千里。<a id="a-41"></a>诚言不坠省己用之。<a id="a-42"></a>故梁武帝时。<a id="a-43"></a>汉国大德英儒。<a id="a-44"></a>共请西域三藏。<a id="a-45"></a>纂集圣僧法用。<a id="a-46"></a>翻出五卷。<a id="a-47"></a>如前所述并亦同之。</p>
  <p id="a48"></p>
  <p id="a49">如涅槃经云。<a id="a-4A"></a>因旷野鬼神为授不杀戒。<a id="a-4B"></a>已以不食肉故气力虚弱命欲将终。<a id="a-4C"></a>佛告鬼言。<a id="a-4D"></a>我敕声闻弟子。<a id="a-4E"></a>随有佛法处。<a id="a-4F"></a>悉施汝等食。<a id="a-4G"></a>若有住处不能施者。<a id="a-4H"></a>是魔眷属。<a id="a-4I"></a>非我弟子真声闻也。<a id="a-4J"></a>然出众生食时须有分齐。<a id="a-4K"></a>若食他施主食。<a id="a-4L"></a>即须依五分律。<a id="a-4M"></a>云若与乞儿鸟狗等。<a id="a-4N"></a>并应量己分内减施与之。<a id="a-4O"></a>不得取分外施(比见道俗至于斋上施主俭约不与妻儿。<a id="a-4P"></a>先供众僧将为福田。<a id="a-4Q"></a>僧等不量。<a id="a-4R"></a>前食多少。<a id="a-4S"></a>先自饱食。<a id="a-4T"></a>多将施食。<a id="a-4U"></a>乞饲鸟犬损他施主。<a id="a-4V"></a>又自得罪。<a id="a-4W"></a>若取分内。<a id="a-4X"></a>或将己食。<a id="a-4Y"></a>任意多少。<a id="a-4Z"></a>不论限约)又十二头陀经云。<a id="a-4a"></a>若得食时应作是念。<a id="a-4b"></a>见渴乏众生以一分施之。<a id="a-4c"></a>我为施主。<a id="a-4d"></a>彼为受者。<a id="a-4e"></a>施已作是愿言。<a id="a-4f"></a>令一切众生兴福救之。<a id="a-4g"></a>莫堕悭贪。<a id="a-4h"></a>持至空静处减一段着净石上施诸禽兽。<a id="a-4i"></a>亦如上愿。<a id="a-4j"></a>正欲食时作是念言。<a id="a-4k"></a>身中有八万户虫。<a id="a-4l"></a>虫得此食皆悉安隐。<a id="a-4m"></a>我今以食施此诸虫。<a id="a-4n"></a>后得道时当以法施汝。<a id="a-4o"></a>是为不舍众生。</p>
  <p id="a4p">又灌佛形像经云。<a id="a-4q"></a>佛告大众。<a id="a-4r"></a>世人多有发意求所愿者。<a id="a-4s"></a>布施之日不计多少。<a id="a-4t"></a>趣使充饶。<a id="a-4u"></a>事业毕竟。<a id="a-4v"></a>残有肴馔啖食不尽。<a id="a-4w"></a>皆当送与守寺中持法沙门众僧。<a id="a-4x"></a>自共分之。<a id="a-4y"></a>以出物时当望生福。<a id="a-4z"></a>不应各各竞分归与妻子。<a id="a-50"></a>是为种于石上根株焦尽终无生时。<a id="a-51"></a>今以布施者。<a id="a-52"></a>余福重以施僧。<a id="a-53"></a>是为施一得万倍报。</p>
  <p id="a54">又四分律施僧粥得五种利益。<a id="a-55"></a>一除饥。<a id="a-56"></a>二除渴。<a id="a-57"></a>三消宿食。<a id="a-58"></a>四大小便调适。<a id="a-59"></a>五眼目精明。<a id="a-5A"></a>僧祇律施粥得十种利益。<a id="a-5B"></a>故偈云。</p>
  <p id="a5C">持戒清净人所奉　　恭敬随时以粥施</p>
  <p id="a5D">十利饶益于行者　　色力寿乐辞清辩</p>
  <p id="a5E">宿食风除饥渴消　　是名为药佛所说</p>
  <p id="a5F">欲生人天长寿乐　　今当以粥施众僧</p>
  <p id="a5G">又食施获五福报经云。<a id="a-5H"></a>佛告诸比丘。<a id="a-5I"></a>当知食以节度受而不损。<a id="a-5J"></a>佛言。<a id="a-5K"></a>人持饭食施人。<a id="a-5L"></a>有五功德。<a id="a-5M"></a>令人得道。<a id="a-5N"></a>智者消息意度弘廓。<a id="a-5O"></a>则获五福。<a id="a-5P"></a>何等为五。<a id="a-5Q"></a>一曰施命。<a id="a-5R"></a>二曰施色。<a id="a-5S"></a>三曰施力。<a id="a-5T"></a>四曰施安。<a id="a-5U"></a>五曰施辩。<a id="a-5V"></a>何谓施命。<a id="a-5W"></a>人不得食时颜色樵瘁不可显示。<a id="a-5X"></a>不过七日奄忽寿终。<a id="a-5Y"></a>是故智者则为施食。<a id="a-5Z"></a>其施食者则为施命。<a id="a-5a"></a>其施命者世世长寿生天世间。<a id="a-5b"></a>寿命延长不中夭伤。<a id="a-5c"></a>自然福报则富无量。<a id="a-5d"></a>是为施命。<a id="a-5e"></a>何谓施色。<a id="a-5f"></a>人不得食时颜色樵瘁不可显示。<a id="a-5g"></a>是故智者则为施食。<a id="a-5h"></a>其施食者则为施色。<a id="a-5i"></a>其施色者世世端正。<a id="a-5j"></a>生天世间颜色暐晔。<a id="a-5k"></a>人见欢喜稽首作礼。<a id="a-5l"></a>是为施色。<a id="a-5m"></a>何谓施力。<a id="a-5n"></a>人不得食时。<a id="a-5o"></a>身羸意弱所作不能。<a id="a-5p"></a>是故智者则为施食。<a id="a-5q"></a>其施食者则为施力。<a id="a-5r"></a>其施力者世世多力。<a id="a-5s"></a>生天人间力无等双。<a id="a-5t"></a>出入进止力不耗减。<a id="a-5u"></a>是为施力。<a id="a-5v"></a>何谓施安。<a id="a-5w"></a>人不得食时心愁身危。<a id="a-5x"></a>坐起不定不能自安。<a id="a-5y"></a>是故智者则为施食。<a id="a-5z"></a>其施食者则为施安。<a id="a-60"></a>其施安者世世安隐。<a id="a-61"></a>生天人间不遇众殃。<a id="a-62"></a>其所到处常遇贤良。<a id="a-63"></a>财富无量不中夭伤。<a id="a-64"></a>是为施安。<a id="a-65"></a>何谓施辩。<a id="a-66"></a>人不得食时身羸意弱口不能言。<a id="a-67"></a>是故智者则为施食。<a id="a-68"></a>其施食者则为施辩口。<a id="a-69"></a>说法利无所质碍。<a id="a-6A"></a>慧辩通达。<a id="a-6B"></a>生天世间。<a id="a-6C"></a>闻者欢喜靡不稽首听采法言。<a id="a-6D"></a>是为五福食之报也。</p>
  <p id="a6E">又增一阿含经云。<a id="a-6F"></a>施有五事名为应时。<a id="a-6G"></a>一远来。<a id="a-6H"></a>二远去。<a id="a-6I"></a>三病时。<a id="a-6J"></a>四冷热时。<a id="a-6K"></a>五初得果苽。<a id="a-6L"></a>若得新谷先与持戒精进人。<a id="a-6M"></a>然后自食。<a id="a-6N"></a>又施有三法。<a id="a-6O"></a>一送食至寺名上。<a id="a-6P"></a>就舍供养名中。<a id="a-6Q"></a>造舍乞施发心供养名下。</p>
  <p id="a6R">又长阿含经云。<a id="a-6S"></a>佛命阿难。<a id="a-6T"></a>吾渴欲饮。<a id="a-6U"></a>汝取水来。<a id="a-6V"></a>阿难白言。<a id="a-6W"></a>向有五百乘车。<a id="a-6X"></a>于上流渡。<a id="a-6Y"></a>水浊未清。<a id="a-6Z"></a>可以洗足。<a id="a-6a"></a>不中饮也。<a id="a-6b"></a>如是三敕阿难。<a id="a-6c"></a>汝取水来。<a id="a-6d"></a>阿难白言。<a id="a-6e"></a>今拘孙河去此不远。<a id="a-6f"></a>清冷可饮。<a id="a-6g"></a>亦可澡浴。<a id="a-6h"></a>时有鬼神居在雪山。<a id="a-6i"></a>笃信佛道。<a id="a-6j"></a>即以钵盛八种净水奉上世尊。<a id="a-6k"></a>佛为愍彼故为受之。</p>
  <p id="a6l"></p>
  <p id="a6m">问曰。<a id="a-6n"></a>何名食时。<a id="a-6o"></a>何名过时。<a id="a-6p"></a>答曰。<a id="a-6q"></a>依四分律云。<a id="a-6r"></a>谓明相出时始得食粥(明相未出即是非时)乃至日中。<a id="a-6s"></a>案此午时为法即是食时(依僧祇律云过此午时影一发一瞬草叶等即是非时)四天下准此皆同。<a id="a-6t"></a>故毗罗三昧经。<a id="a-6u"></a>世尊为法惠菩萨说云。<a id="a-6v"></a>食有四种。<a id="a-6w"></a>旦天食时。<a id="a-6x"></a>午法食时。<a id="a-6y"></a>暮畜生食时。<a id="a-6z"></a>夜鬼神食时。<a id="a-70"></a>佛断六趣因令同三世佛。<a id="a-71"></a>故日午时是法食时也。<a id="a-72"></a>过此已后同于下趣。<a id="a-73"></a>非上食时。<a id="a-74"></a>故曰非时也。<a id="a-75"></a>十诵律云。<a id="a-76"></a>唯天得过中食无罪。</p>
  <p id="a77">又十诵律云。<a id="a-78"></a>有阎浮比丘。<a id="a-79"></a>至西拘耶尼用阎浮提时。<a id="a-7A"></a>拘耶尼比丘往余三方亦如是。<a id="a-7B"></a>若此间宿则用此间时。<a id="a-7C"></a>若在彼宿则用彼间时。<a id="a-7D"></a>余三方亦尔。<a id="a-7E"></a>故摩德勒伽论问。<a id="a-7F"></a>颇有非时食不犯耶。<a id="a-7G"></a>答曰有。<a id="a-7H"></a>若住北郁单越。<a id="a-7I"></a>用彼食时不犯。<a id="a-7J"></a>余方亦尔。<a id="a-7K"></a>若在阎浮日正午时。<a id="a-7L"></a>北方是夜半。<a id="a-7M"></a>东方是日没。<a id="a-7N"></a>西方是日出。<a id="a-7O"></a>余方互转可知。</p>
  <p id="a7P">又萨婆多论曰。<a id="a-7Q"></a>释时有四。<a id="a-7R"></a>一始从日出乃至日中。<a id="a-7S"></a>其明转炽名之为时。<a id="a-7T"></a>从中已后至后夜分其明灭没。<a id="a-7U"></a>故名非时。<a id="a-7V"></a>二从旦至中是作食时。<a id="a-7W"></a>乞不生恼故名为时。<a id="a-7X"></a>从中已后至于夜分。<a id="a-7Y"></a>是俗人宴会游戏之时。<a id="a-7Z"></a>入村乞食多有触恼。<a id="a-7a"></a>故名非时。<a id="a-7b"></a>三从旦至中俗人作务淫乱未发。<a id="a-7c"></a>乞不生恼。<a id="a-7d"></a>故名为时。<a id="a-7e"></a>从中已后事务休息淫戏言笑。<a id="a-7f"></a>入村乞食喜被诽谤。<a id="a-7g"></a>故名非时。<a id="a-7h"></a>四从旦至中是乞食时。<a id="a-7i"></a>得食济身宁心修道。<a id="a-7j"></a>事顺应法。<a id="a-7k"></a>故名为时。<a id="a-7l"></a>从中已后宜应修道。<a id="a-7m"></a>非乞食时。<a id="a-7n"></a>故名非时。</p>
  <p id="a7o"></p>
  <p id="a7p">如大遗教经云。<a id="a-7q"></a>比丘欲食时。<a id="a-7r"></a>当为檀越烧香三呗。<a id="a-7s"></a>赞扬布施可食美食。<a id="a-7t"></a>又从上座教言。<a id="a-7u"></a>道士各自出澡手漱口已还各就座而坐。<a id="a-7v"></a>各说一偈。<a id="a-7w"></a>以随次起。<a id="a-7x"></a>不得踰越。</p>
  <p id="a7y">又增一阿含经云。<a id="a-7z"></a>若有设供者。<a id="a-80"></a>手执香炉而唱时至。<a id="a-81"></a>佛言。<a id="a-82"></a>香为佛使。<a id="a-83"></a>故须烧香遍请十方(既知烧香本拟请佛。<a id="a-84"></a>为凡夫心隔目睹不知。<a id="a-85"></a>佛令烧香遍请十方一切凡圣。<a id="a-86"></a>表呈福事腾空普赴。<a id="a-87"></a>正行香作呗时。<a id="a-88"></a>一切道俗依华严经各说一偈云)</p>
  <p id="a89">戒香定香解脱香　　光明云台遍世界</p>
  <p id="a8A">供养十方无量佛　　见闻普熏证寂灭</p>
  <p id="a8B">又三千威仪经云。<a id="a-8C"></a>坐受香亦得。<a id="a-8D"></a>为女人行香。<a id="a-8E"></a>恐触不染着。<a id="a-8F"></a>故开坐受(若恐讥慢令悬放下亦得男子行香女人受香翻前即是)述曰。<a id="a-8G"></a>若得衣食不简精粗。<a id="a-8H"></a>但得支济身命令得修道。<a id="a-8I"></a>便合佛意。<a id="a-8J"></a>如膏车须油何简精妙。<a id="a-8K"></a>但令运转得达前所。<a id="a-8L"></a>即是佳事。<a id="a-8M"></a>故杂宝藏经。<a id="a-8N"></a>世尊说偈云。</p>
  <p id="a8O">此身犹如车　　好恶无所择</p>
  <p id="a8P">香油及臭脂　　等同于调利</p>
  <p id="a8Q">又智度论云。<a id="a-8R"></a>食为行道。<a id="a-8S"></a>不为益身。<a id="a-8T"></a>如刍马豢猪无异。<a id="a-8U"></a>若初得食时。<a id="a-8V"></a>先献三宝后施四生。<a id="a-8W"></a>故华严经偈云。</p>
  <p id="a8X">若得食时　　当愿众生　　为法供养</p>
  <p id="a8Y">志在佛道</p>
  <p id="a8Z">又优婆塞戒经云。<a id="a-8a"></a>若自造作衣服钵器。<a id="a-8b"></a>先奉上佛。<a id="a-8c"></a>并令父母师长和尚先一受用。<a id="a-8d"></a>然后自服。<a id="a-8e"></a>若上佛者。<a id="a-8f"></a>以华香赎。<a id="a-8g"></a>凡所食啖要先施于沙门梵志。<a id="a-8h"></a>然后自食也。<a id="a-8i"></a>正下食时复须作念。<a id="a-8j"></a>初下一匙饭时。<a id="a-8k"></a>愿断一切恶尽。<a id="a-8l"></a>下第二匙时。<a id="a-8m"></a>愿修一切善满。<a id="a-8n"></a>下第三匙时。<a id="a-8o"></a>所修善根回施众生普共成佛。<a id="a-8p"></a>若不能口口作念。<a id="a-8q"></a>临欲食时总作一念亦得。<a id="a-8r"></a>故摩德勒伽论云。<a id="a-8s"></a>若得食时口口作念。<a id="a-8t"></a>得衣时着著作念。<a id="a-8u"></a>入房时入入作念。<a id="a-8v"></a>若钝根者总作一念。<a id="a-8w"></a>故华严经第六卷。<a id="a-8x"></a>菩萨有一百四十愿。<a id="a-8y"></a>凡所施为皆诵偈念。<a id="a-8z"></a>如此食者非有烦恼。<a id="a-90"></a>利生物善。<a id="a-91"></a>故增一阿含经云。<a id="a-92"></a>施中上者不过法施。<a id="a-93"></a>业中上者不过法业。<a id="a-94"></a>恩中上者不过法恩。<a id="a-95"></a>若过分饱食则气急。<a id="a-96"></a>身满百脉不通。<a id="a-97"></a>令心壅塞坐念不安。<a id="a-98"></a>若限分少食则身羸心悬意虑无固。<a id="a-99"></a>故增一阿含经偈云。</p>
  <p id="a9A">多食致患苦　　少食气力衰</p>
  <p id="a9B">处中而食者　　如秤无高下</p>
  <p id="a9C">萨遮尼干子经偈云。</p>
  <p id="a9D">啖食太过人　　身重多懈怠</p>
  <p id="a9E">现在未来世　　于身失大利</p>
  <p id="a9F">睡眠自受苦　　亦恼于他人</p>
  <p id="a9G">迷闷难寤寐　　应时筹量食</p>
  <p id="a9H">述曰。<a id="a-9I"></a>所以出家之人欲食之时先以净手从他受者。<a id="a-9J"></a>为出家高胜不同凡下。<a id="a-9K"></a>故须受已而食。<a id="a-9L"></a>故萨婆多论。<a id="a-9M"></a>比丘受食凡有五意。<a id="a-9N"></a>一为断窃盗因缘故(自取而食迹同盗相)二为作证明故(傥有失脱不干比丘)三为止诽谤故(出家自取非是高胜)四为成少欲知足故(若当不受非同俭素)五为生他信敬心故(见受而食外道生信)如昔有一比丘。<a id="a-9O"></a>与外道共行止一树下。<a id="a-9P"></a>树上有果。<a id="a-9Q"></a>食时将到。<a id="a-9R"></a>外道语比丘云。<a id="a-9S"></a>上树取果。<a id="a-9T"></a>比丘言。<a id="a-9U"></a>我戒法中树过人不应上。<a id="a-9V"></a>又语比丘言。<a id="a-9W"></a>何不摇树取果。<a id="a-9X"></a>比丘言。<a id="a-9Y"></a>我戒法中不得自摇树落果。<a id="a-9Z"></a>外道闻已自上树取果。<a id="a-9a"></a>掷地与之。<a id="a-9b"></a>语比丘言。<a id="a-9c"></a>取果食。<a id="a-9d"></a>比丘言。<a id="a-9e"></a>我戒法中不得不受而食。<a id="a-9f"></a>外道下树取果授与比丘。<a id="a-9g"></a>外道既见如此于一果上尚有如此法用。<a id="a-9h"></a>何况出世之法。<a id="a-9i"></a>外道遂生信敬。<a id="a-9j"></a>心知佛法清净不同外道。<a id="a-9k"></a>于是即随比丘。<a id="a-9l"></a>于佛法中出家修道。<a id="a-9m"></a>寻得漏尽。</p>
  <p id="a9n">又舍利弗问经云。<a id="a-9o"></a>佛言。<a id="a-9p"></a>外道梵志尚知受食取。<a id="a-9q"></a>况我弟子而不受食。<a id="a-9r"></a>但一切诸物不得不受。<a id="a-9s"></a>唯除生宝及施女人。<a id="a-9t"></a>若作法者犹应授与体上之衣。<a id="a-9u"></a>若贮金器受则制施。</p>
  <p id="a9v">又十诵律云。<a id="a-9w"></a>舍卫国中摩诃迦罗比丘受一切粪扫衣食。<a id="a-9x"></a>有死人处衣食。<a id="a-9y"></a>皆取持至水上。<a id="a-9z"></a>净洗已不受便食。<a id="a-A0"></a>常在死人处住。<a id="a-A1"></a>有疫病时便不入城。<a id="a-A2"></a>时人皆谓啖死人肉。<a id="a-A3"></a>恶名流布。<a id="a-A4"></a>诸比丘白佛。<a id="a-A5"></a>佛集比丘僧制云。<a id="a-A6"></a>从今诸比丘不受食着口中得罪。</p>
  <p id="aA7">又大方等陀罗尼经云。<a id="a-A8"></a>又受食时莫视女色。<a id="a-A9"></a>但自念言。<a id="a-AA"></a>我心中毒箭当云何拔。<a id="a-AB"></a>用视女色为。<a id="a-AC"></a>我从无始世来坐以女色堕于三涂。<a id="a-AD"></a>无有出期。<a id="a-AE"></a>观诸六尘亦应如是。<a id="a-AF"></a>我诸弟子不应着此。<a id="a-AG"></a>如是诸贼丧人善功。</p>
  <p id="aAH">述曰。<a id="a-AI"></a>一切僧食并须平等无问凡圣。<a id="a-AJ"></a>上下均普。<a id="a-AK"></a>故僧祇律云。<a id="a-AL"></a>若檀越行食多与上座者。<a id="a-AM"></a>上座应问。<a id="a-AN"></a>一切僧尽得尔许不。<a id="a-AO"></a>答止上座得耳。<a id="a-AP"></a>应言一切平等与。<a id="a-AQ"></a>若言尽得者应受。<a id="a-AR"></a>僧上座法不得随下便食。<a id="a-AS"></a>待行遍唱等供已然后得食。<a id="a-AT"></a>上座之法当徐徐食。<a id="a-AU"></a>有得速食竟在前出去。<a id="a-AV"></a>应待行水随顺祝愿已然后乃出。</p>
  <p id="aAW">又处处经云。<a id="a-AX"></a>佛言。<a id="a-AY"></a>中后不食有其五福。<a id="a-AZ"></a>一者少淫。<a id="a-Aa"></a>二者少卧。<a id="a-Ab"></a>三者得一心。<a id="a-Ac"></a>四者无有下风。<a id="a-Ad"></a>五者身得安隐。<a id="a-Ae"></a>亦不作病。<a id="a-Af"></a>是故沙门知福不食。</p>
  <p id="aAg">述曰。<a id="a-Ah"></a>若于食长贪增加烦恼。<a id="a-Ai"></a>即须观厌作不净之想。<a id="a-Aj"></a>故智度论云。<a id="a-Ak"></a>说食厌想者。<a id="a-Al"></a>当观是食从不净生。<a id="a-Am"></a>如肉从精血水道生。<a id="a-An"></a>是为脓虫住处。<a id="a-Ao"></a>如苏乳酪血变所成与烂脓无异。<a id="a-Ap"></a>厨人污垢种种不净。<a id="a-Aq"></a>若着口中脑有烂涎。<a id="a-Ar"></a>二道流下与唾和合然后成味。<a id="a-As"></a>其状如吐从腹门入。<a id="a-At"></a>地持水烂风动火煮。<a id="a-Au"></a>如釜熟糜。<a id="a-Av"></a>滓浊下沉。<a id="a-Aw"></a>清者在上。<a id="a-Ax"></a>譬如酿酒。<a id="a-Ay"></a>滓浊为屎。<a id="a-Az"></a>清者为尿。<a id="a-B0"></a>膂有三孔。<a id="a-B1"></a>风吹腻汁散入百脉。<a id="a-B2"></a>与先血和合凝变为肉。<a id="a-B3"></a>从新肉生脂。<a id="a-B4"></a>骨髓从是中生。<a id="a-B5"></a>身根从新旧肉合生五情根。<a id="a-B6"></a>从此五根生五识。<a id="a-B7"></a>五识次第生意识。<a id="a-B8"></a>分别取相筹量好丑。<a id="a-B9"></a>然后生我我所心等诸烦恼及诸罪业。<a id="a-BA"></a>复次思惟此食功夫甚重。<a id="a-BB"></a>计一钵之饭。<a id="a-BC"></a>作夫流汗。<a id="a-BD"></a>集合量之。<a id="a-BE"></a>食少汗多。<a id="a-BF"></a>此食辛苦如是。<a id="a-BG"></a>入口即成不净。<a id="a-BH"></a>宿昔之间变为屎尿。<a id="a-BI"></a>本是美味。<a id="a-BJ"></a>恶不欲见。<a id="a-BK"></a>行者自思。<a id="a-BL"></a>如此弊食。<a id="a-BM"></a>我若贪着。<a id="a-BN"></a>当堕三涂。<a id="a-BO"></a>如是观食当厌五欲。<a id="a-BP"></a>譬如有一婆罗门修净洁法。<a id="a-BQ"></a>有事缘故到不净国。<a id="a-BR"></a>自思我当云何得免不净。<a id="a-BS"></a>唯当干食可得清净。<a id="a-BT"></a>见一老母卖白髓饼。<a id="a-BU"></a>而语之言。<a id="a-BV"></a>我有因缘住此百日。<a id="a-BW"></a>常作饼送来多与汝价。<a id="a-BX"></a>老母日日作饼送之。<a id="a-BY"></a>婆罗门贪着饱食欢喜。<a id="a-BZ"></a>老母作饼初时白净。<a id="a-Ba"></a>后转无色无味。<a id="a-Bb"></a>即问老母。<a id="a-Bc"></a>何缘尔耶。<a id="a-Bd"></a>母言。<a id="a-Be"></a>痈疮差故。<a id="a-Bf"></a>婆罗门问。<a id="a-Bg"></a>此何谓耶。<a id="a-Bh"></a>母言。<a id="a-Bi"></a>我大家夫人隐处生痈。<a id="a-Bj"></a>以面苏传之。<a id="a-Bk"></a>痈熟脓出和合苏面。<a id="a-Bl"></a>日日如是。<a id="a-Bm"></a>以此作饼与汝。<a id="a-Bn"></a>是以饼好。<a id="a-Bo"></a>今夫人痈差。<a id="a-Bp"></a>我当何处更得。<a id="a-Bq"></a>婆罗门闻之。<a id="a-Br"></a>两拳打头椎胸干呕。<a id="a-Bs"></a>我当云何破此净法。<a id="a-Bt"></a>我为了矣。<a id="a-Bu"></a>弃舍缘事驰还本国。<a id="a-Bv"></a>行者亦尔。<a id="a-Bw"></a>着是饮食。<a id="a-Bx"></a>欢喜乐啖不观不净。<a id="a-By"></a>后受苦报悔将何及。</p>
  <p id="aBz"></p>
  <p id="aC0">如波离论云。<a id="a-C1"></a>出家僧尼白衣等斋讫。<a id="a-C2"></a>不用澡豆末巨摩等用澡口者。<a id="a-C3"></a>皆不成斋。<a id="a-C4"></a>如过去有比丘字莲提。<a id="a-C5"></a>六十岁持斋戒不阙。<a id="a-C6"></a>唯一日食用巨摩豆屑等成斋。<a id="a-C7"></a>若不尔者皆不成斋(此经无目。<a id="a-C8"></a>出要律仪云。<a id="a-C9"></a>巨摩者牛粪是也。<a id="a-CA"></a>若依此经。<a id="a-CB"></a>岂用牛粪净口耶。<a id="a-CC"></a>依耶舍法师传记云。<a id="a-CD"></a>西方俗人外道等。<a id="a-CE"></a>宗事梵天牛等。<a id="a-CF"></a>以此二事能生万物养育人民。<a id="a-CG"></a>故将牛粪以净道场。<a id="a-CH"></a>佛随俗法亦以为净。<a id="a-CI"></a>然不用净口耶)若依四分律等。<a id="a-CJ"></a>但护行住坐卧四种威仪食五正食。<a id="a-CK"></a>四相不乖便成斋法。<a id="a-CL"></a>不论澡豆净口成斋。<a id="a-CM"></a>时节若过威仪若失。<a id="a-CN"></a>纵用澡屑亦不成斋。<a id="a-CO"></a>又善见论云。<a id="a-CP"></a>斋已吐食未出咽喉还咽无犯。<a id="a-CQ"></a>若出还咽犯罪。<a id="a-CR"></a>又僧祇律云。<a id="a-CS"></a>食已若渴。<a id="a-CT"></a>佛令取一切谷豆麦煮不破者非时取汁得饮。<a id="a-CU"></a>若苏油蜜及石蜜诸生果汁等。<a id="a-CV"></a>要以水净得饮。<a id="a-CW"></a>若器底残水被雨湔。<a id="a-CX"></a>亦名为净。<a id="a-CY"></a>善见论云。<a id="a-CZ"></a>舍楼伽果浆澄汁使清非时得饮(谓藕根是)摩德勒伽论。<a id="a-Ca"></a>沙糖浆亦得非时饮。<a id="a-Cb"></a>僧祇律云。<a id="a-Cc"></a>人有四百四病。<a id="a-Cd"></a>风大百一用油脂治之。<a id="a-Ce"></a>火大热病百一用苏治之。<a id="a-Cf"></a>水病百一用蜜治之。<a id="a-Cg"></a>杂病百一随用上三药治之。<a id="a-Ch"></a>十诵律云。<a id="a-Ci"></a>石蜜非时不得辄啖。<a id="a-Cj"></a>有五种人得非时食。<a id="a-Ck"></a>谓远行人。<a id="a-Cl"></a>病人。<a id="a-Cm"></a>不得食人。<a id="a-Cn"></a>食少人。<a id="a-Co"></a>若施水处和水得饮。<a id="a-Cp"></a>五分律云。<a id="a-Cq"></a>听饥渴二时得饮(故知无病非时纵是石蜜苏油等亦不得食)僧祇律云。<a id="a-Cr"></a>胡椒荜茇姜诃梨勒等。<a id="a-Cs"></a>此药无时食和者听非时服。<a id="a-Ct"></a>又四分律云。<a id="a-Cu"></a>一切苦辛碱甘等。<a id="a-Cv"></a>不任为食者。<a id="a-Cw"></a>听非时尽形作药服。<a id="a-Cx"></a>善见论云。<a id="a-Cy"></a>一切树木及果根茎枝叶等。<a id="a-Cz"></a>不任为食者。<a id="a-D0"></a>并得作尽形药服。</p>
  <p id="aD1">述曰。<a id="a-D2"></a>比见诸人非时分中食于时食。<a id="a-D3"></a>何者是耶。<a id="a-D4"></a>谓边方道俗等。<a id="a-D5"></a>闻律开食果汁浆。<a id="a-D6"></a>遂即食干枣汁或生梨蒲萄石榴。<a id="a-D7"></a>不捣汁饮。<a id="a-D8"></a>并子总食。<a id="a-D9"></a>虽有捣汁。<a id="a-DA"></a>非澄使清。<a id="a-DB"></a>取浊浓汁。<a id="a-DC"></a>并滓而食。<a id="a-DD"></a>或有闻开食舍楼伽果浆以患热病遂取生藕并根生食。<a id="a-DE"></a>或有取清饭浆饮。<a id="a-DF"></a>或身无饥渴非时食苏油蜜石蜜等。<a id="a-DG"></a>或用杏人煎作稠汤。<a id="a-DH"></a>如此滥者非一。<a id="a-DI"></a>不可具述。<a id="a-DJ"></a>若准十诵。<a id="a-DK"></a>非前远行等五种之人不得辄食。<a id="a-DL"></a>食便破斋。<a id="a-DM"></a>见数犯者多。<a id="a-DN"></a>故别疏记。</p>
  <p id="aDO"></p>
  <p id="aDP">如佛本行经云。<a id="a-DQ"></a>尔时世尊。<a id="a-DR"></a>日在东方。<a id="a-DS"></a>着衣持钵。<a id="a-DT"></a>诸比丘僧左右围绕。<a id="a-DU"></a>佛为众首来至输头檀王宫内。<a id="a-DV"></a>到已坐于所设佛座。<a id="a-DW"></a>诸比丘僧各各依次如法而坐。<a id="a-DX"></a>尔时输头檀王。<a id="a-DY"></a>以佛为首。<a id="a-DZ"></a>诸比丘僧次第坐已。<a id="a-Da"></a>自手行诸微妙饮食尽其种数。<a id="a-Db"></a>食已于时世尊教化输头檀王。<a id="a-Dc"></a>令其解寤生欢喜已。<a id="a-Dd"></a>从座而起还归本处。</p>
  <p id="aDe">又十诵律云。<a id="a-Df"></a>有比丘受他请食。<a id="a-Dg"></a>默然入默然去。<a id="a-Dh"></a>诸居士呵责云。<a id="a-Di"></a>我等不知食好不好。<a id="a-Dj"></a>诸比丘白佛。<a id="a-Dk"></a>佛言。<a id="a-Dl"></a>从今食时应为施主呗赞祝愿。<a id="a-Dm"></a>不知谁作。<a id="a-Dn"></a>佛言。<a id="a-Do"></a>上座作。<a id="a-Dp"></a>若上座不能。<a id="a-Dq"></a>次第能者应作。<a id="a-Dr"></a>故僧祇律。<a id="a-Ds"></a>上座应知。<a id="a-Dt"></a>前人为何等施。<a id="a-Du"></a>当为应时祝愿。<a id="a-Dv"></a>若为亡人施福者。<a id="a-Dw"></a>应如是祝愿云。</p>
  <p id="aDx">一切众生类　　有命皆归死</p>
  <p id="aDy">随彼善恶行　　自受其果报</p>
  <p id="aDz">行恶入地狱　　为善者生天</p>
  <p id="aE0">善能修行道　　漏尽得泥洹</p>
  <p id="aE1">若生子设福者。<a id="a-E2"></a>应如是祝愿云。</p>
  <p id="aE3">童子归依佛　　如来毗婆施</p>
  <p id="aE4">尸弃毗叶婆　　拘楼拘那含</p>
  <p id="aE5">迦葉及释迦　　七世大圣尊</p>
  <p id="aE6">譬如人父母　　慈念于其子</p>
  <p id="aE7">举世之乐具　　皆悉欲令得</p>
  <p id="aE8">令子受诸福　　复倍胜于彼</p>
  <p id="aE9">家家诸眷属　　受乐亦无极</p>
  <p id="aEA">若入新舍设供者。<a id="a-EB"></a>应如是祝愿云。</p>
  <p id="aEC">屋舍覆阴施　　所欲随意得</p>
  <p id="aED">吉祥贤圣众　　处中而受用</p>
  <p id="aEE">世有黠慧人　　乃知于此处</p>
  <p id="aEF">请持戒梵行　　修福设饮食</p>
  <p id="aEG">僧口祝愿故　　宅神常欢喜</p>
  <p id="aEH">善心生守护　　长夜于中住</p>
  <p id="aEI">若入于聚落　　及以旷野处</p>
  <p id="aEJ">若昼若于夜　　天神常随护</p>
  <p id="aEK">若估客欲行设福者。<a id="a-EL"></a>应如是祝愿云。</p>
  <p id="aEM">诸方皆安隐　　诸天吉祥应</p>
  <p id="aEN">闻已心欢喜　　所欲皆悉得</p>
  <p id="aEO">两足者安隐　　四足者亦安</p>
  <p id="aEP">去时得安隐　　来时亦安隐</p>
  <p id="aEQ">夜安昼亦安　　诸天常护助</p>
  <p id="aER">诸伴皆贤善　　一切悉安隐</p>
  <p id="aES">康健贤善好　　手足皆无病</p>
  <p id="aET">举体诸身分　　无有疾苦处</p>
  <p id="aEU">若有所欲者　　去得心所愿</p>
  <p id="aEV">若为娶妇施者。<a id="a-EW"></a>应如是祝愿云。</p>
  <p id="aEX">女人信持戒　　夫主亦复然</p>
  <p id="aEY">由有信心故　　能行修布施</p>
  <p id="aEZ">二人俱持戒　　修习正见行</p>
  <p id="aEa">欢乐共作福　　诸天常随护</p>
  <p id="aEb">此业之果报　　如行不赍粮</p>
  <p id="aEc">若为出家人布施者。<a id="a-Ed"></a>应如是祝愿云。</p>
  <p id="aEe">持钵家家乞　　值嗔或遇喜</p>
  <p id="aEf">将适护其意　　出家布施难</p>
  <p id="aEg">故五分律云。<a id="a-Eh"></a>上座斋上量其前事为檀越祝愿。<a id="a-Ei"></a>食施得具足果。<a id="a-Ej"></a>又增一阿含经。<a id="a-Ek"></a>世尊为女施园便祝愿云。</p>
  <p id="aEl">园果施清凉　　桥梁度人民</p>
  <p id="aEm">近道作圊厕　　人民得休息</p>
  <p id="aEn">昼夜获安隐　　其福不可量</p>
  <p id="aEo">诸法戒成就　　死必生天上</p>
  <p id="aEp"></p>
  <p id="aEq">如百缘经云。<a id="a-Er"></a>佛在世时。<a id="a-Es"></a>王舍城中有一长者。<a id="a-Et"></a>财宝无量不可称计。<a id="a-Eu"></a>其妇生女寻即能语。<a id="a-Ev"></a>家中自然百味饮食皆悉备有。<a id="a-Ew"></a>时父母见其如是。<a id="a-Ex"></a>谓是非人毗舍阇鬼。<a id="a-Ey"></a>畏不敢近。<a id="a-Ez"></a>时彼女子见其怖畏。<a id="a-F0"></a>合掌向母而说偈言。</p>
  <p id="aF1">愿母听我语　　今当如实说</p>
  <p id="aF2">实非毗舍阇　　及诸余鬼等</p>
  <p id="aF3">我今实是人　　业行相逐随</p>
  <p id="aF4">善业因缘故　　今获如是报</p>
  <p id="aF5">尔时父母闻女说偈。<a id="a-F6"></a>喜不自胜。<a id="a-F7"></a>寻前抱取乳哺养育。<a id="a-F8"></a>因为立字。<a id="a-F9"></a>名曰善爱。<a id="a-FA"></a>时彼女子见母欢喜合掌白母言。<a id="a-FB"></a>为我请佛及比丘僧。<a id="a-FC"></a>寻即与请。<a id="a-FD"></a>百味饮食皆悉充足。<a id="a-FE"></a>即于佛前渴仰闻法。<a id="a-FF"></a>佛即为说得须陀洹。<a id="a-FG"></a>后求出家。<a id="a-FH"></a>佛告善来比丘尼。<a id="a-FI"></a>头发自落。<a id="a-FJ"></a>法服着身成比丘尼。<a id="a-FK"></a>精勤修习得阿罗汉果诸天世人所见敬仰。<a id="a-FL"></a>尔时世尊将千二百五十比丘。<a id="a-FM"></a>诣于他邦。<a id="a-FN"></a>到旷野中。<a id="a-FO"></a>食时已至。<a id="a-FP"></a>告善爱尼言。<a id="a-FQ"></a>汝今可设饮食供养佛僧。<a id="a-FR"></a>寻取佛钵掷虚空中。<a id="a-FS"></a>百味饮食自然盈满。<a id="a-FT"></a>如是次第取千二百五十比丘钵。<a id="a-FU"></a>饭亦皆满都令丰足。<a id="a-FV"></a>阿难见已叹未曾有。<a id="a-FW"></a>请佛说本因缘。<a id="a-FX"></a>佛告阿难。<a id="a-FY"></a>此贤劫中。<a id="a-FZ"></a>有佛出世号曰迦葉。<a id="a-Fa"></a>着衣持钵将诸比丘入城乞食。<a id="a-Fb"></a>次到大长者家。<a id="a-Fc"></a>设诸肴膳欲请宾客。<a id="a-Fd"></a>客未至顷有婢使。<a id="a-Fe"></a>见佛及僧在于门外乞食立住。<a id="a-Ff"></a>不白大家。<a id="a-Fg"></a>取其饮食尽持施与佛及众僧。<a id="a-Fh"></a>后客来坐。<a id="a-Fi"></a>敕彼婢言。<a id="a-Fj"></a>办设食来。<a id="a-Fk"></a>婢答大家。<a id="a-Fl"></a>今有佛僧在其门外乞食立住。<a id="a-Fm"></a>我持此食用布施尽。<a id="a-Fn"></a>大家闻已寻用欢喜。<a id="a-Fo"></a>即语婢言。<a id="a-Fp"></a>我等今者值是福田。<a id="a-Fq"></a>汝能持此饭食施与。<a id="a-Fr"></a>快不可言。<a id="a-Fs"></a>我今放汝随意所求。<a id="a-Ft"></a>婢答大家。<a id="a-Fu"></a>若见放者听在道次。<a id="a-Fv"></a>寻即听许。<a id="a-Fw"></a>作比丘尼。<a id="a-Fx"></a>一万岁中精勤无替。<a id="a-Fy"></a>便取命终不堕恶趣。<a id="a-Fz"></a>天上人中百味饮食应念即至。<a id="a-G0"></a>今得值我出家得道。<a id="a-G1"></a>比丘闻已欢喜奉行。</p>
  <p id="aG2">又百缘经云。<a id="a-G3"></a>佛在舍卫国祇树给孤独园。<a id="a-G4"></a>时夏安居竟。<a id="a-G5"></a>将诸比丘欲游行他国。<a id="a-G6"></a>时频婆娑罗王将诸群臣出城。<a id="a-G7"></a>遥望如来来受我供。<a id="a-G8"></a>尔时世尊遥知王意深生渴仰。<a id="a-G9"></a>及比丘僧渐欲游行。<a id="a-GA"></a>诣摩竭提国值诸群鸟。<a id="a-GB"></a>中有鹦鹉子王遥见佛来飞腾虚空逆道奉迎。<a id="a-GC"></a>唯愿世尊及比丘僧。<a id="a-GD"></a>慈哀怜愍诣我林中受一宿请。<a id="a-GE"></a>佛即然可。<a id="a-GF"></a>时鹦鹉王知许可已。<a id="a-GG"></a>还归本林。<a id="a-GH"></a>敕诸鹦鹉。<a id="a-GI"></a>各来奉迎。<a id="a-GJ"></a>尔时世尊将诸比丘。<a id="a-GK"></a>诣鹦鹉林。<a id="a-GL"></a>各敷座具。<a id="a-GM"></a>在于树下。<a id="a-GN"></a>坐禅思惟。<a id="a-GO"></a>时鹦鹉王见佛比丘寂然宴坐。<a id="a-GP"></a>甚怀喜悦。<a id="a-GQ"></a>通夜翔绕佛比丘。<a id="a-GR"></a>四向顾视无诸师子虎狼禽兽及以盗贼触恼世尊比丘僧。<a id="a-GS"></a>至明清旦世尊进引。<a id="a-GT"></a>鹦鹉欢喜在前引导。<a id="a-GU"></a>向王舍城。<a id="a-GV"></a>白频婆娑罗王言。<a id="a-GW"></a>世尊今者将诸比丘遂来在近。<a id="a-GX"></a>唯愿大王。<a id="a-GY"></a>设诸肴膳逆道奉迎。<a id="a-GZ"></a>时王闻语已。<a id="a-Ga"></a>敕设肴膳。<a id="a-Gb"></a>执持幢幡香华伎乐。<a id="a-Gc"></a>将诸群臣逆道奉迎。<a id="a-Gd"></a>时鹦鹉王于其夜中即便命终生忉利天。<a id="a-Ge"></a>忽然长大如八岁小儿。<a id="a-Gf"></a>便作是念。<a id="a-Gg"></a>我造何福生此天上。<a id="a-Gh"></a>寻自观察知从鹦鹉由请佛故一宿止住得来生此。<a id="a-Gi"></a>我今当还报世尊恩。<a id="a-Gj"></a>顶戴天冠。<a id="a-Gk"></a>着诸璎珞。<a id="a-Gl"></a>庄严其身。<a id="a-Gm"></a>赍持香华。<a id="a-Gn"></a>而供养佛。<a id="a-Go"></a>却坐一面。<a id="a-Gp"></a>佛即为其说四谛法。<a id="a-Gq"></a>心开意解得须陀洹果。<a id="a-Gr"></a>绕佛三匝还归天上。<a id="a-Gs"></a>时诸比丘白佛言。<a id="a-Gt"></a>今此天子宿造何业生鹦鹉中。<a id="a-Gu"></a>复修何福得生天上。<a id="a-Gv"></a>来供养佛闻法获果。<a id="a-Gw"></a>尔时世尊告诸比丘。<a id="a-Gx"></a>此贤劫中波罗柰国有佛出世。<a id="a-Gy"></a>号曰迦葉。<a id="a-Gz"></a>于彼法中有一长者。<a id="a-H0"></a>受持五戒。<a id="a-H1"></a>便于一时毁犯一戒。<a id="a-H2"></a>故生鹦鹉中。<a id="a-H3"></a>余四完具。<a id="a-H4"></a>今得值我出家得道。<a id="a-H5"></a>佛告诸比丘。<a id="a-H6"></a>欲知彼时优婆塞者。<a id="a-H7"></a>今鹦鹉是。<a id="a-H8"></a>闻佛所说欢喜奉行。</p>
  <p id="aH9">又付法藏经云。<a id="a-HA"></a>昔过去九十一劫毗婆尸佛入涅槃后。<a id="a-HB"></a>有一比丘甚患头痛。<a id="a-HC"></a>薄拘罗尔时作一贫人。<a id="a-HD"></a>见病比丘即便持一呵梨勒果施病比丘。<a id="a-HE"></a>比丘服讫病即除愈。<a id="a-HF"></a>缘施药故九十一劫天上人中。<a id="a-HG"></a>受福快乐未曾有病。<a id="a-HH"></a>最后生一婆罗门家。<a id="a-HI"></a>其母早亡。<a id="a-HJ"></a>父更娉妻。<a id="a-HK"></a>拘罗年幼。<a id="a-HL"></a>见母作饼从母索之。<a id="a-HM"></a>后母嫉妒。<a id="a-HN"></a>即捉拘罗掷置[金*敖]上。<a id="a-HO"></a>[金*敖]虽燋热不能烧害。<a id="a-HP"></a>父从外来见薄拘罗在热[金*敖]上。<a id="a-HQ"></a>即便抱下。<a id="a-HR"></a>母于后时釜中煮肉。<a id="a-HS"></a>时薄拘罗从母索肉。<a id="a-HT"></a>母益嗔恚。<a id="a-HU"></a>寻掷釜中亦不烧烂。<a id="a-HV"></a>父觅不见。<a id="a-HW"></a>即便唤之。<a id="a-HX"></a>拘罗闻唤釜中而应。<a id="a-HY"></a>父即抱出平复如故。<a id="a-HZ"></a>母后向河拘罗逐去。<a id="a-Ha"></a>后母嗔忿而作是言。<a id="a-Hb"></a>此何鬼魅妖祥之物。<a id="a-Hc"></a>虽复烧煮不能令死。<a id="a-Hd"></a>即便捉之掷置河中。<a id="a-He"></a>值一大鱼即便吞食。<a id="a-Hf"></a>以福缘故犹复不死。<a id="a-Hg"></a>有捕鱼师捕得此鱼。<a id="a-Hh"></a>诣市卖之。<a id="a-Hi"></a>索价既多。<a id="a-Hj"></a>人无买者。<a id="a-Hk"></a>至暮欲臭。<a id="a-Hl"></a>薄拘罗父见即随买。<a id="a-Hm"></a>持来归家。<a id="a-Hn"></a>以刀破腹。<a id="a-Ho"></a>儿在鱼腹高声唱言。<a id="a-Hp"></a>愿父安庠勿令伤儿。<a id="a-Hq"></a>父开鱼腹抱儿而不伤损。<a id="a-Hr"></a>年渐长大求佛出家得阿罗汉果。<a id="a-Hs"></a>从生至老年百六十未曾有病。<a id="a-Ht"></a>乃至无有身热头痛。<a id="a-Hu"></a>由施药故得是长寿。<a id="a-Hv"></a>五处不死。<a id="a-Hw"></a>[金*敖]铄不焦。<a id="a-Hx"></a>釜煮不烂。<a id="a-Hy"></a>水溺不死。<a id="a-Hz"></a>鱼吞不消。<a id="a-I0"></a>刀割不伤。<a id="a-I1"></a>以是因缘。<a id="a-I2"></a>智者应当作如是事。</p>
  <p id="aI3">又十诵律云。<a id="a-I4"></a>时王舍城中有居士。<a id="a-I5"></a>名尸利仇多。<a id="a-I6"></a>大富多财。<a id="a-I7"></a>是外道婆罗门弟子。<a id="a-I8"></a>此人每疑。<a id="a-I9"></a>沙门瞿昙有一切智不。<a id="a-IA"></a>行到佛所白言。<a id="a-IB"></a>沙门瞿昙明日我舍食。<a id="a-IC"></a>佛以彼应度故默然受请。<a id="a-ID"></a>时居士还到舍。<a id="a-IE"></a>于外门间作大火坑令火无烟焰。<a id="a-IF"></a>以沙覆上。<a id="a-IG"></a>即入舍敷不织坐床又以毒和食。<a id="a-IH"></a>心生口言。<a id="a-II"></a>瞿昙若是一切智人当知此事。<a id="a-IJ"></a>若非一切智人当堕此坑及中毒死。<a id="a-IK"></a>遣使白佛言。<a id="a-IL"></a>饮食已办。<a id="a-IM"></a>佛语阿难。<a id="a-IN"></a>令诸比丘皆不得先佛前行。<a id="a-IO"></a>时佛着衣持钵前行。<a id="a-IP"></a>比丘从后入尸利仇多舍。<a id="a-IQ"></a>佛变火坑作莲华池。<a id="a-IR"></a>满中净水既甘而冷。<a id="a-IS"></a>种种莲华遍覆水上。<a id="a-IT"></a>时佛与僧皆行华叶上入舍。<a id="a-IU"></a>坐不织床变令成织。<a id="a-IV"></a>告尸利仇多。<a id="a-IW"></a>当除心中疑。<a id="a-IX"></a>我实是一切智人是居士见二神力。<a id="a-IY"></a>信心即生。<a id="a-IZ"></a>尊重于佛。<a id="a-Ia"></a>叉手白佛言。<a id="a-Ib"></a>此食毒药不堪佛食。<a id="a-Ic"></a>佛言。<a id="a-Id"></a>但施此食僧不得疾。<a id="a-Ie"></a>佛告阿难。<a id="a-If"></a>僧中宣令。<a id="a-Ig"></a>未唱等供一不得食。<a id="a-Ih"></a>是时佛祝愿。<a id="a-Ii"></a>淫欲嗔恚愚痴是世界中毒。<a id="a-Ij"></a>佛有实法除一切毒。<a id="a-Ik"></a>以是实语故毒皆得除。<a id="a-Il"></a>食即清净。<a id="a-Im"></a>是时居士行澡水手自斟酌。<a id="a-In"></a>众僧饱满竟洗手执钵。<a id="a-Io"></a>居士取小坐具于佛前坐听法。<a id="a-Ip"></a>即于坐处得法眼净。<a id="a-Iq"></a>佛还已。<a id="a-Ir"></a>以是事集僧告言。<a id="a-Is"></a>从今不得在佛前行及和尚师僧上座前行。<a id="a-It"></a>未唱等供不得食也。</p>
  <p id="aIu">又摩得勒伽论云。<a id="a-Iv"></a>众僧行食时上座应语。<a id="a-Iw"></a>一切平等与。<a id="a-Ix"></a>使唱僧跋然后俱食。</p>
  <p id="aIy">颂曰。</p>
  <p id="aIz">法会设佳供　　斋日感神灵</p>
  <p id="aJ0">普召无别请　　客主发休祯</p>
  <p id="aJ1">凡圣俱晨往　　灾难普安宁</p>
  <p id="aJ2">良由慈善力　　翻恶就福城</p>
  <p data-pb></p>
  <h2 id="aJ3">感应缘(略引六验)</h2>
  <p id="aJ4">晋司空何充 晋尼竺道容 晋阙公则 晋南阳滕并 晋沙门仇那跋摩 梁沙门释道琳。</p>
  <p id="aJ5">晋司空庐江何充字次道。<a id="a-J6"></a>弱而信法心业甚精。<a id="a-J7"></a>常于斋堂置一空座。<a id="a-J8"></a>筵帐精华络以珠宝。<a id="a-J9"></a>设之积年庶降神异。<a id="a-JA"></a>后大会道俗甚盛。<a id="a-JB"></a>坐次一僧。<a id="a-JC"></a>容服粗垢神情低陋。<a id="a-JD"></a>出自众中径升其坐。<a id="a-JE"></a>拱默而已无所言说。<a id="a-JF"></a>一堂怪骇。<a id="a-JG"></a>谓其谬僻。<a id="a-JH"></a>充亦不悦嫌于颜色。<a id="a-JI"></a>及行中食此僧饭于高座。<a id="a-JJ"></a>饭毕提钵出堂。<a id="a-JK"></a>顾谓充曰。<a id="a-JL"></a>何俟劳精进。<a id="a-JM"></a>因掷钵空中陵虚而去。<a id="a-JN"></a>充及道俗驰遽观之。<a id="a-JO"></a>光仪伟丽。<a id="a-JP"></a>极目乃没。<a id="a-JQ"></a>追共惋恨。<a id="a-JR"></a>稽忏累日。</p>
  <p id="aJS">晋尼竺道容。<a id="a-JT"></a>不知何许人。<a id="a-JU"></a>居乎乌江寺。<a id="a-JV"></a>戒行精峻屡有征感。<a id="a-JW"></a>晋明帝时甚见敬事。<a id="a-JX"></a>以华藉席验其所得果不萎焉。<a id="a-JY"></a>时简文帝事清水道。<a id="a-JZ"></a>所奉之师即京师所谓王濮阳也。<a id="a-Ja"></a>第内具道舍。<a id="a-Jb"></a>客函开化帝末之从。<a id="a-Jc"></a>其后帝每入道屋辄见神人为沙门形盈满室内。<a id="a-Jd"></a>帝疑容所为。<a id="a-Je"></a>因事为师。<a id="a-Jf"></a>遂奉正法。<a id="a-Jg"></a>晋氏显尚佛道此尼力也。<a id="a-Jh"></a>当时崇异号为圣人。<a id="a-Ji"></a>新林寺即帝为容所造也。<a id="a-Jj"></a>孝武初忽而绝迹不知所在。<a id="a-Jk"></a>乃葬其衣钵。<a id="a-Jl"></a>故寺边有冢云。</p>
  <p id="aJm">晋阙公则。<a id="a-Jn"></a>赵人也。<a id="a-Jo"></a>恬放萧然唯勤法事。<a id="a-Jp"></a>晋武之世死于雒阳。<a id="a-Jq"></a>道俗同志为设会于白马寺中。<a id="a-Jr"></a>其夕转经。<a id="a-Js"></a>宵分闻空中有唱赞声。<a id="a-Jt"></a>仰见一人形器壮伟仪服整丽。<a id="a-Ju"></a>乃言曰。<a id="a-Jv"></a>我是阙公则。<a id="a-Jw"></a>今生西方安乐世界。<a id="a-Jx"></a>与诸菩萨共来听经。<a id="a-Jy"></a>合堂惊跃皆得睹见。<a id="a-Jz"></a>时复有汲郡卫士度。<a id="a-K0"></a>亦苦行居士也。<a id="a-K1"></a>师于则公。<a id="a-K2"></a>其母又甚信向。<a id="a-K3"></a>诵经长斋常饭僧。<a id="a-K4"></a>时日将中。<a id="a-K5"></a>母出斋堂与诸尼僧逍遥眺望。<a id="a-K6"></a>忽见空中有一物下。<a id="a-K7"></a>正落母前。<a id="a-K8"></a>乃则钵也。<a id="a-K9"></a>有饭盈焉。<a id="a-KA"></a>馨气充勃。<a id="a-KB"></a>阖堂萧然一时礼敬。<a id="a-KC"></a>母自分行。<a id="a-KD"></a>斋人食之皆七日不饥。<a id="a-KE"></a>此钵犹云尚存北土。<a id="a-KF"></a>度善有文辞。<a id="a-KG"></a>作八关忏文。<a id="a-KH"></a>晋末斋者尚用之。<a id="a-KI"></a>晋永昌中死。<a id="a-KJ"></a>亦见灵异。<a id="a-KK"></a>有造像者。<a id="a-KL"></a>作圣贤传具载其事。<a id="a-KM"></a>云度亦生西方。<a id="a-KN"></a>吴兴王该曰。<a id="a-KO"></a>烛日阙叟登宵。<a id="a-KP"></a>卫度继轨。<a id="a-KQ"></a>咸恬泊于无生。<a id="a-KR"></a>俱蜕骸以不死者也。</p>
  <p id="aKS">晋南阳滕并。<a id="a-KT"></a>累世敬信。<a id="a-KU"></a>妻吴郡全氏。<a id="a-KV"></a>尤能精苦。<a id="a-KW"></a>每设斋会不逆招请。<a id="a-KX"></a>随有来者。<a id="a-KY"></a>因留供之。<a id="a-KZ"></a>后会僧数阙少。<a id="a-Ka"></a>使人衢路要。<a id="a-Kb"></a>寻见一沙门荫柳而坐。<a id="a-Kc"></a>因请与归。<a id="a-Kd"></a>净人行食翻饭于地。<a id="a-Ke"></a>倾箪都尽。<a id="a-Kf"></a>罔然无计。<a id="a-Kg"></a>此沙门云。<a id="a-Kh"></a>贫道钵中有饭。<a id="a-Ki"></a>足供一众。<a id="a-Kj"></a>使并分行。<a id="a-Kk"></a>既而道俗内外皆得充饱。<a id="a-Kl"></a>清净既毕掷钵空中。<a id="a-Km"></a>翻然上升。<a id="a-Kn"></a>极目乃灭。<a id="a-Ko"></a>并即刻木作其形像。<a id="a-Kp"></a>朝夕拜礼。<a id="a-Kq"></a>并家将有凶祸。<a id="a-Kr"></a>则此像必先倒踣云。<a id="a-Ks"></a>并子含以苏峻之功封东兴者也。</p>
  <p id="aKt">沙门竺法进者。<a id="a-Ku"></a>开度浮图主也。<a id="a-Kv"></a>聪达多知。<a id="a-Kw"></a>能解殊俗之言。<a id="a-Kx"></a>京雒将乱欲处山泽。<a id="a-Ky"></a>众人请留进皆不听。<a id="a-Kz"></a>大会烧香与众告别。<a id="a-L0"></a>临当布香。<a id="a-L1"></a>忽有一僧来处上座。<a id="a-L2"></a>衣服尘垢面目黄肿。<a id="a-L3"></a>法进怪贱牵就下次。<a id="a-L4"></a>辄复来上。<a id="a-L5"></a>牵之至三乃不复见。<a id="a-L6"></a>众坐既定。<a id="a-L7"></a>方就下食。<a id="a-L8"></a>忽暴风扬沙柈案倾倒。<a id="a-L9"></a>法进忏悔自责乃止。<a id="a-LA"></a>不入山时。<a id="a-LB"></a>论以为世将大乱。<a id="a-LC"></a>法进不宜入山。<a id="a-LD"></a>又道俗至意苦相留慕。<a id="a-LE"></a>故见此神异止其行意云。</p>
  <p id="aLF">宋仇那跋摩者。<a id="a-LG"></a>齐言功德种。<a id="a-LH"></a>罽宾王子也。<a id="a-LI"></a>幼而出家号三藏法师。<a id="a-LJ"></a>宋初来游中国宣译至典甚众。<a id="a-LK"></a>律行精高莫与为比。<a id="a-LL"></a>慧观沙门钦其风德。<a id="a-LM"></a>要来京师居于祇洹寺。<a id="a-LN"></a>当时来诣者疑非凡人。<a id="a-LO"></a>而神味深密莫能测焉。<a id="a-LP"></a>尝赴请于钟山定林寺。<a id="a-LQ"></a>时诸道俗多采众华。<a id="a-LR"></a>布僧席下验求真人。<a id="a-LS"></a>诸僧所坐华同萎瘁。<a id="a-LT"></a>而跋摩席华鲜荣若初。<a id="a-LU"></a>于是京师歙然增加敬异。<a id="a-LV"></a>至元嘉八年九月十八日卒。<a id="a-LW"></a>都无痾患但结跏趺坐敛衽叉手。<a id="a-LX"></a>乃经信宿容色不变。<a id="a-LY"></a>于时或谓深禅。<a id="a-LZ"></a>既而得遗书于筵下。<a id="a-La"></a>云获沙门二果。<a id="a-Lb"></a>乃知其终。<a id="a-Lc"></a>弟子侍侧并闻香烟。<a id="a-Ld"></a>京师赴会二百余人。<a id="a-Le"></a>其夕转经。<a id="a-Lf"></a>户外集听盈阶。<a id="a-Lg"></a>将晓而西南上有云气勃然。<a id="a-Lh"></a>俄有一物。<a id="a-Li"></a>长将一匹。<a id="a-Lj"></a>绕死而去。<a id="a-Lk"></a>同集咸睹云。<a id="a-Ll"></a>跋摩未亡时作三十偈。<a id="a-Lm"></a>以付弟子。<a id="a-Ln"></a>曰可送示天竺僧也(右五验出冥祥记)</p>
  <p id="aLo">梁富阳齐坚寺有释道琳。<a id="a-Lp"></a>本会稽山阴人。<a id="a-Lq"></a>少出家有戒行。<a id="a-Lr"></a>善涅槃法华诵维摩经。<a id="a-Ls"></a>吴国张绪礼事之。<a id="a-Lt"></a>后居富阳县泉林寺。<a id="a-Lu"></a>寺常有鬼怪。<a id="a-Lv"></a>自琳居之则消。<a id="a-Lw"></a>琳弟子慧韶为屋所压头陷入胸。<a id="a-Lx"></a>琳为韶祈请。<a id="a-Ly"></a>韶夜见两胡道人拔出其头。<a id="a-Lz"></a>旦起遂平复。<a id="a-M0"></a>琳于是设圣僧斋。<a id="a-M1"></a>铺新帛于床上。<a id="a-M2"></a>斋竟见帛上有人迹。<a id="a-M3"></a>皆长三尺余。<a id="a-M4"></a>众咸服其征感。<a id="a-M5"></a>富阳人始家家立圣僧座以饭之。<a id="a-M6"></a>至梁初琳出居齐熙寺。<a id="a-M7"></a>天监十八年卒。<a id="a-M8"></a>春秋七十有二(右一验出梁高僧传)</p>
 </body>
</html>