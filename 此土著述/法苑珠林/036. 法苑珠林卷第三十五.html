<!doctype html>
<html id="z3IBWiD1Qw" data-ver="2298">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第三十五</h1>
  <h2 id="a2">法服篇第三十 然灯篇第三十一</h2>
  <h2 id="a3">法服篇(此有六部)</h2>
  <p id="a4">述意部 功能部 会名部 济难部 感 报部 违损部。</p>
  <p data-pb></p>
  <h2 id="a5">述意部第一</h2>
  <p id="a6">袈裟为福田之服。<a id="a-7"></a>如敬佛塔。<a id="a-8"></a>泥洹僧为儭身之衣尊之如法。<a id="a-9"></a>衣名销瘦。<a id="a-A"></a>取能销瘦烦恼。<a id="a-B"></a>铠名忍辱。<a id="a-C"></a>取能降伏众魔。<a id="a-D"></a>亦喻莲华。<a id="a-E"></a>不为污泥所染。<a id="a-F"></a>亦名幢相不为邪众所倾。<a id="a-G"></a>亦名田文之相。<a id="a-H"></a>不为见者生恶。<a id="a-I"></a>亦名救龙之服。<a id="a-J"></a>不为金鸟所食。<a id="a-K"></a>亦名降邪之衣。<a id="a-L"></a>不为外道所坏。<a id="a-M"></a>亦名不正之色。<a id="a-N"></a>不为俗染所贪是以教有内外之别。<a id="a-O"></a>人有道俗之异。<a id="a-P"></a>在家则依乎外教。<a id="a-Q"></a>服先王之法服。<a id="a-R"></a>顺先王之法言。<a id="a-S"></a>上有敬亲事君之礼。<a id="a-T"></a>下有妻子官荣之变。<a id="a-U"></a>此则恭孝之躅理协儒律。<a id="a-V"></a>出家则依乎内教。<a id="a-W"></a>服诸佛之法服。<a id="a-X"></a>行诸佛之法行。<a id="a-Y"></a>上舍君亲爱敬之重。<a id="a-Z"></a>下割妻子官荣之好。<a id="a-a"></a>以礼诵之善自资父母。<a id="a-b"></a>行道之福以报国恩之重。<a id="a-c"></a>既许不以毁形易服为过。<a id="a-d"></a>岂宜责以敬亲事君之礼。<a id="a-e"></a>是故。<a id="a-f"></a>剃发之辰。<a id="a-g"></a>天魔闻而遥怖。<a id="a-h"></a>染衣之日。<a id="a-i"></a>帝释见而远欢戏女聊被无漏遂满。<a id="a-j"></a>醉人暂剪恶缘即舍。<a id="a-k"></a>龙子赖而息惊。<a id="a-l"></a>象王见而止怯。<a id="a-m"></a>故知三领法衣蔽身俭用。<a id="a-n"></a>三种坏色伏我爱情。<a id="a-o"></a>既仿稻田。<a id="a-p"></a>自成应供之德。<a id="a-q"></a>远同先佛。<a id="a-r"></a>寔遵和敬之道。<a id="a-s"></a>出尘反俗所贵如斯者乎。</p>
  <p data-pb></p>
  <h2 id="at">功能部第二</h2>
  <p id="au">如华严经云。<a id="a-v"></a>着袈裟者舍离三毒也。<a id="a-w"></a>又大悲经云。<a id="a-x"></a>但使性是沙门。<a id="a-y"></a>污沙门行自称沙门。<a id="a-z"></a>形似沙门被着袈裟。<a id="a-10"></a>于弥勒佛乃至楼至佛所得入涅槃无有遗错。<a id="a-11"></a>又悲华经云。<a id="a-12"></a>释迦牟尼佛。<a id="a-13"></a>昔于过去宝藏佛所发菩提心。<a id="a-14"></a>愿我成佛时。<a id="a-15"></a>令我袈裟有五功德。<a id="a-16"></a>一者我成佛已。<a id="a-17"></a>若有众生入我法中出家着袈裟者。<a id="a-18"></a>或犯重禁。<a id="a-19"></a>或犯邪见。<a id="a-1A"></a>若于三宝轻毁不信。<a id="a-1B"></a>集诸重罪比丘比丘尼优婆塞优婆夷。<a id="a-1C"></a>若于念中生恭敬心尊重佛法僧。<a id="a-1D"></a>如是众生乃至一人必与授记。<a id="a-1E"></a>于三乘中得不退转。<a id="a-1F"></a>二者我成佛已。<a id="a-1G"></a>天龙鬼神人及非人。<a id="a-1H"></a>若能于此着袈裟者。<a id="a-1I"></a>恭敬供养尊重赞叹。<a id="a-1J"></a>其人若得见此袈裟少分。<a id="a-1K"></a>即得不退于三乘中。<a id="a-1L"></a>三者若有众生为饥渴所逼。<a id="a-1M"></a>若贫穷鬼神下贱诸人。<a id="a-1N"></a>乃至饿鬼畜生。<a id="a-1O"></a>若得袈裟少分乃至四寸。<a id="a-1P"></a>其人即得饮食充足。<a id="a-1Q"></a>随其所愿疾得成就。<a id="a-1R"></a>四者若有众生共相违反。<a id="a-1S"></a>起贼想展转斗诤。<a id="a-1T"></a>若诸天龙八部人及非人共斗诤时。<a id="a-1U"></a>念此袈裟。<a id="a-1V"></a>寻生悲心。<a id="a-1W"></a>柔软之心。<a id="a-1X"></a>无怨贼心。<a id="a-1Y"></a>寂灭之心。<a id="a-1Z"></a>调伏善心。<a id="a-1a"></a>五者有人若在兵甲斗讼断事之中。<a id="a-1b"></a>持此袈裟少分至此辈中。<a id="a-1c"></a>为自护故。<a id="a-1d"></a>供养恭敬尊重袈裟。<a id="a-1e"></a>是诸人等无能侵毁触娆轻弄。<a id="a-1f"></a>常得胜他过此诸难。<a id="a-1g"></a>若我袈裟不能成就如是五事圣功德者。<a id="a-1h"></a>则为欺诳十方世界现在诸佛。<a id="a-1i"></a>于未来世不成菩提作佛。<a id="a-1j"></a>又正法念经云。<a id="a-1k"></a>若有众生持戒信心清净。<a id="a-1l"></a>知僧福田。<a id="a-1m"></a>为法衣故。<a id="a-1n"></a>施一果直为作衣价。<a id="a-1o"></a>心常爱乐而生随喜。<a id="a-1p"></a>命终生林戏天。<a id="a-1q"></a>自在游戏随意所至。<a id="a-1r"></a>若生人中神德自在。<a id="a-1s"></a>若有众生心有净信。<a id="a-1t"></a>为比丘僧染治袈裟法服。<a id="a-1u"></a>命终生彩地天。<a id="a-1v"></a>与诸天女五欲自娱。<a id="a-1w"></a>饮食甘露无有醉乱。<a id="a-1x"></a>从天命终得受人身。<a id="a-1y"></a>人所爱敬。</p>
  <h2 id="a1z">会名部第三</h2>
  <p id="a20">如大方等陀罗尼经云。<a id="a-21"></a>佛言。<a id="a-22"></a>若趣向道场。<a id="a-23"></a>应如比丘法修诸净行。<a id="a-24"></a>具于三衣杨枝澡水食器坐具。<a id="a-25"></a>行者如是应畜。<a id="a-26"></a>至于道场如比丘法。</p>
  <p id="a27">佛告阿难。<a id="a-28"></a>衣有三种。<a id="a-29"></a>一出家衣者。<a id="a-2A"></a>作于三世诸佛法式。<a id="a-2B"></a>二俗服者。<a id="a-2C"></a>令我弟子趣道场时当着一服。<a id="a-2D"></a>常随逐身寸尺不离。<a id="a-2E"></a>若离此衣即得障道罪。<a id="a-2F"></a>第三衣者。<a id="a-2G"></a>具于俗服。<a id="a-2H"></a>将至道场。<a id="a-2I"></a>常用坐起。<a id="a-2J"></a>其名如是。<a id="a-2K"></a>汝当受持。</p>
  <p id="a2L">又萨婆多论问曰。<a id="a-2M"></a>佛常剃发不。<a id="a-2N"></a>答曰不尔。<a id="a-2O"></a>佛发常如剃发。<a id="a-2P"></a>后一七日复问曰。<a id="a-2Q"></a>佛初得道时着袈裟不。<a id="a-2R"></a>答曰无有。<a id="a-2S"></a>白衣得佛者。<a id="a-2T"></a>要有三十二相。<a id="a-2U"></a>出家着法衣威仪具足。<a id="a-2V"></a>舍离烦恼。<a id="a-2W"></a>而复一切种智入其身内。<a id="a-2X"></a>袈裟者。<a id="a-2Y"></a>秦言染衣也。<a id="a-2Z"></a>结爱等亦名染也。<a id="a-2a"></a>着此服者在兽不畏。<a id="a-2b"></a>是故猎师假服令兽远见。</p>
  <p id="a2c">又舍利弗问经云。<a id="a-2d"></a>摩诃僧祇部。<a id="a-2e"></a>勤学众经宣讲真义。<a id="a-2f"></a>以处本居中应着黄衣。<a id="a-2g"></a>昙无屈多迦部。<a id="a-2h"></a>通达理味开导利益。<a id="a-2i"></a>表发殊胜应着赤色衣。<a id="a-2j"></a>萨婆多部。<a id="a-2k"></a>博通敏达以导法化。<a id="a-2l"></a>应着皂衣。<a id="a-2m"></a>迦葉维部。<a id="a-2n"></a>精勤勇猛摄护众生。<a id="a-2o"></a>应着木兰衣。<a id="a-2p"></a>弥沙塞部。<a id="a-2q"></a>禅思入微究畅幽密。<a id="a-2r"></a>应着青衣。<a id="a-2s"></a>是故罗旬踰比丘分卫不能得食。<a id="a-2t"></a>后以五种律衣更互着之。<a id="a-2u"></a>便大得食。<a id="a-2v"></a>何以故。<a id="a-2w"></a>是其前世执性多嫉。<a id="a-2x"></a>见沙门来急闭户云。<a id="a-2y"></a>大人不在。<a id="a-2z"></a>见他布施欢喜摄念。<a id="a-30"></a>发心愿作沙门。<a id="a-31"></a>是故今身虽得出家穷弊如此。<a id="a-32"></a>我法出家纯服弊帛及死人衣。<a id="a-33"></a>因罗旬踰故受种种衣也。<a id="a-34"></a>又三千威仪云。<a id="a-35"></a>有四事到他国不着袈裟无罪。<a id="a-36"></a>一无塔寺。<a id="a-37"></a>二无比丘僧。<a id="a-38"></a>三有盗贼。<a id="a-39"></a>四国君不乐道。</p>
  <p data-pb></p>
  <h2 id="a3A">济难部第四</h2>
  <p id="a3B">如僧祇律云。<a id="a-3C"></a>昔佛在世时。<a id="a-3D"></a>尊者达尼迦闇取官材罪在不舍。<a id="a-3E"></a>时瓶沙王信敬三宝。<a id="a-3F"></a>见达尼迦身着袈裟。<a id="a-3G"></a>虽取官材释然不问。<a id="a-3H"></a>比丘见已而白佛言。<a id="a-3I"></a>此达尼迦宿殖何业。<a id="a-3J"></a>为瓶沙王原恕乃尔。<a id="a-3K"></a>佛告比丘。<a id="a-3L"></a>乃往过去。<a id="a-3M"></a>尔时有一金翅鸟王。<a id="a-3N"></a>其身极大。<a id="a-3O"></a>两翅相去六千余里。<a id="a-3P"></a>常入海中取龙食之。<a id="a-3Q"></a>诸龙常法畏金翅鸟。<a id="a-3R"></a>常求袈裟着宫门上。<a id="a-3S"></a>鸟见袈裟生恭敬心。<a id="a-3T"></a>便不复前行食彼诸龙。<a id="a-3U"></a>鸟食龙时。<a id="a-3V"></a>以翅博海水擗龙现而取食之。<a id="a-3W"></a>时有一龙为鸟所逐。<a id="a-3X"></a>即取袈裟戴着顶上。<a id="a-3Y"></a>寻岸而走。<a id="a-3Z"></a>时金翅鸟化作婆罗门。<a id="a-3a"></a>追逐龙后种种骂言。<a id="a-3b"></a>汝今何不放此袈裟。<a id="a-3c"></a>龙畏死故急捉不舍。<a id="a-3d"></a>尔时海边有一仙人。<a id="a-3e"></a>龙时恐怖投趣仙人。<a id="a-3f"></a>鸟见仙人不敢复前。<a id="a-3g"></a>仙人即出为鸟说法。<a id="a-3h"></a>教鸟向龙共相忏悔已各去。<a id="a-3i"></a>佛告比丘。<a id="a-3j"></a>昔仙人者今我身是。<a id="a-3k"></a>金翅鸟者瓶沙王是。<a id="a-3l"></a>尔时龙者达尼迦是。<a id="a-3m"></a>昔蒙袈裟得免鸟食。<a id="a-3n"></a>今复蒙我袈裟因缘得脱王难。<a id="a-3o"></a>出家修道获阿罗汉。<a id="a-3p"></a>是故当知。<a id="a-3q"></a>袈裟威力不可思议。</p>
  <p id="a3r">又海龙王经云。<a id="a-3s"></a>尔时有龙王。<a id="a-3t"></a>而白世尊曰。<a id="a-3u"></a>于此海中无数种龙。<a id="a-3v"></a>有四种金翅鸟。<a id="a-3w"></a>常食斯龙及龙妻子。<a id="a-3x"></a>愿佛拥护常得安隐。<a id="a-3y"></a>于是世尊脱身皂衣。<a id="a-3z"></a>告海龙王。<a id="a-40"></a>汝取是衣分与诸龙。<a id="a-41"></a>皆令周遍。<a id="a-42"></a>有值一缕者。<a id="a-43"></a>金翅鸟王不能犯触。<a id="a-44"></a>持禁戒者所愿必得。<a id="a-45"></a>尔时诸龙各怀惊惧。<a id="a-46"></a>各心念言。<a id="a-47"></a>是佛皂衣甚为小少。<a id="a-48"></a>安得周遍大海诸龙。<a id="a-49"></a>时佛则知龙心所疑。<a id="a-4A"></a>告龙王言。<a id="a-4B"></a>假使三千大千世界所有人民。<a id="a-4C"></a>各分如来皂衣终不减尽。<a id="a-4D"></a>譬如虚空。<a id="a-4E"></a>随其所欲则自然生。<a id="a-4F"></a>时龙即取佛衣。<a id="a-4G"></a>而分作无鞅数百千万段。<a id="a-4H"></a>各各分与。<a id="a-4I"></a>随其所乏。<a id="a-4J"></a>广狭大小自然给与。<a id="a-4K"></a>其衣如故给不知尽。<a id="a-4L"></a>当敬此衣。<a id="a-4M"></a>如敬世尊。<a id="a-4N"></a>如敬塔寺。<a id="a-4O"></a>佛言。<a id="a-4P"></a>观如来衣者即脱龙身。<a id="a-4Q"></a>于是贤劫中皆得无著当般泥洹。<a id="a-4R"></a>尔时四金翅鸟王各与千眷属俱白佛言。<a id="a-4S"></a>今日吾等自归三宝。<a id="a-4T"></a>悔过前犯奉持禁戒。<a id="a-4U"></a>从今日始常以无畏施一切龙。<a id="a-4V"></a>拥护正法到于灭尽。<a id="a-4W"></a>不违佛教。<a id="a-4X"></a>佛告四金翅鸟王。<a id="a-4Y"></a>汝等先于金仁佛时。<a id="a-4Z"></a>为四比丘。<a id="a-4a"></a>名曰欣乐大欣乐上胜上友。<a id="a-4b"></a>是四比丘违犯戒法。<a id="a-4c"></a>贪于供养不护身口意。<a id="a-4d"></a>作恶众多。<a id="a-4e"></a>供养金仁佛亦不可计。<a id="a-4f"></a>以是之故不堕地狱。<a id="a-4g"></a>堕此禽兽。<a id="a-4h"></a>前后杀生不可称计。<a id="a-4i"></a>佛现神足令识宿命。<a id="a-4j"></a>所作罪福普悉念之。<a id="a-4k"></a>我等宁没身命不敢犯恶。<a id="a-4l"></a>佛为说经授其决言。<a id="a-4m"></a>弥勒佛时在第一会皆当得度。</p>
  <p data-pb></p>
  <h2 id="a4n">感报部第五</h2>
  <p id="a4o">如百缘经云。<a id="a-4p"></a>佛在世时。<a id="a-4q"></a>迦毗罗卫城中有一长者。<a id="a-4r"></a>名曰瞿沙。<a id="a-4s"></a>其妇生女端正殊妙。<a id="a-4t"></a>有白氎衣裹身而生。<a id="a-4u"></a>因为立字。<a id="a-4v"></a>名曰白净。<a id="a-4w"></a>年渐长大衣亦随长。<a id="a-4x"></a>鲜白净洁不烦浣染。<a id="a-4y"></a>众人见之竞共求索。<a id="a-4z"></a>白父母言。<a id="a-50"></a>我今不贪世俗荣华。<a id="a-51"></a>愿乐出家。<a id="a-52"></a>父母爱念不能违逆。<a id="a-53"></a>寻将佛所求索入道。<a id="a-54"></a>佛告善来。<a id="a-55"></a>比丘尼头发自落。<a id="a-56"></a>身上白衣化为袈裟。<a id="a-57"></a>成比丘尼。<a id="a-58"></a>精勤修习。<a id="a-59"></a>得阿罗汉果。<a id="a-5A"></a>阿难见已。<a id="a-5B"></a>请问因缘。<a id="a-5C"></a>佛告阿难。<a id="a-5D"></a>此贤劫中有佛出世。<a id="a-5E"></a>号曰迦葉。<a id="a-5F"></a>将诸比丘游行聚落教化众生。<a id="a-5G"></a>时有女人见佛及僧心怀欢喜。<a id="a-5H"></a>持一张[疊*毛]布施佛僧。<a id="a-5I"></a>发愿而去。<a id="a-5J"></a>缘是功德天上人中。<a id="a-5K"></a>常有净衣裹身而生。<a id="a-5L"></a>乃至今者遭值于我出家得道。<a id="a-5M"></a>比丘闻已欢喜奉行。</p>
  <p id="a5N">又百缘经云。<a id="a-5O"></a>佛在世时。<a id="a-5P"></a>波罗柰国有梵摩达王。<a id="a-5Q"></a>其妇生女身被袈裟。<a id="a-5R"></a>端正殊妙世所希有。<a id="a-5S"></a>因为立字名伽尸孙陀利。<a id="a-5T"></a>年渐长大衣亦随大。<a id="a-5U"></a>禀性贤善慈仁孝顺。<a id="a-5V"></a>将诸侍卫出城游戏。<a id="a-5W"></a>渐次往到鹿野苑中。<a id="a-5X"></a>见佛相好心怀喜悦。<a id="a-5Y"></a>前礼佛足却坐一面。<a id="a-5Z"></a>佛为说法。<a id="a-5a"></a>心开意解得须陀洹果。<a id="a-5b"></a>复求出家。<a id="a-5c"></a>佛告善来。<a id="a-5d"></a>比丘尼头发自落法服着身。<a id="a-5e"></a>成比丘尼。<a id="a-5f"></a>精勤修习得阿罗汉果。<a id="a-5g"></a>诸天世人所见敬仰。<a id="a-5h"></a>时诸比丘见是事已。<a id="a-5i"></a>请问因缘。<a id="a-5j"></a>佛告比丘。<a id="a-5k"></a>乃往过去无量世时。<a id="a-5l"></a>有佛出世。<a id="a-5m"></a>号加那牟尼。<a id="a-5n"></a>将诸比丘游行教化。<a id="a-5o"></a>时有王女值行见佛心怀喜悦。<a id="a-5p"></a>前礼佛足。<a id="a-5q"></a>请佛及僧。<a id="a-5r"></a>三月受请四事供养已。<a id="a-5s"></a>复以妙衣各施一领。<a id="a-5t"></a>缘是功德天上人中尊荣豪贵。<a id="a-5u"></a>常有袈裟随身而生。<a id="a-5v"></a>佛告比丘。<a id="a-5w"></a>欲知王女者。<a id="a-5x"></a>今孙陀利比丘尼是。<a id="a-5y"></a>比丘闻已欢喜奉行。</p>
  <p id="a5z">又百缘经云。<a id="a-60"></a>佛在世时。<a id="a-61"></a>波斯匿王夫人。<a id="a-62"></a>生一男儿。<a id="a-63"></a>端正殊妙世所希有。<a id="a-64"></a>身被袈裟。<a id="a-65"></a>生已能语。<a id="a-66"></a>问父王言。<a id="a-67"></a>如来世尊今者在不。<a id="a-68"></a>大德迦葉舍利弗大目揵连。<a id="a-69"></a>如是遍问悉为在不。<a id="a-6A"></a>父王答曰。<a id="a-6B"></a>皆悉都在。<a id="a-6C"></a>唯愿大王为我设供。<a id="a-6D"></a>请佛及僧寻敕为请。<a id="a-6E"></a>佛入宫已。<a id="a-6F"></a>见其太子而问之曰。<a id="a-6G"></a>汝自忆念迦葉佛时是三藏比丘不。<a id="a-6H"></a>答言。<a id="a-6I"></a>实是。<a id="a-6J"></a>处此胞胎为安隐不。<a id="a-6K"></a>蒙佛遗恩得存性命得过日耳。<a id="a-6L"></a>时王夫人见此太子佛世尊共相问答。<a id="a-6M"></a>喜不自胜。<a id="a-6N"></a>而白佛言。<a id="a-6O"></a>今此太子宿殖何福。<a id="a-6P"></a>生便能语。<a id="a-6Q"></a>乃能与佛感有问答。<a id="a-6R"></a>唯愿世尊敷演解说。<a id="a-6S"></a>尔时世尊。<a id="a-6T"></a>即便为王说偈言。</p>
  <p id="a6U">宿造诸善缘　　百劫而不朽</p>
  <p id="a6V">善业因缘故　　今获如是报</p>
  <p id="a6W">此贤劫中有佛出世。<a id="a-6X"></a>号曰迦葉。<a id="a-6Y"></a>将诸比丘游行教化到迦翅王国。<a id="a-6Z"></a>时王太子。<a id="a-6a"></a>名曰善生。<a id="a-6b"></a>见佛世尊深生信敬。<a id="a-6c"></a>归白大王求索入道。<a id="a-6d"></a>王不听许言。<a id="a-6e"></a>我唯一子当继王位养育民众。<a id="a-6f"></a>终不听汝出家入道。<a id="a-6g"></a>时王太子闻已愁瘁。<a id="a-6h"></a>断谷不食已经六日。<a id="a-6i"></a>恐命不全。<a id="a-6j"></a>敕彼太子共作要誓。<a id="a-6k"></a>汝今若能读诵三藏经书通利。<a id="a-6l"></a>听汝出家。<a id="a-6m"></a>然后见我。<a id="a-6n"></a>时太子闻已。<a id="a-6o"></a>心怀喜悦寻即出家。<a id="a-6p"></a>诵习三藏尽令通利。<a id="a-6q"></a>王大欢喜。<a id="a-6r"></a>即语比丘。<a id="a-6s"></a>我今库藏所有财物。<a id="a-6t"></a>随汝取用终不吝惜于是王子比丘闻已。<a id="a-6u"></a>取财设百味食请迦葉佛及二万比丘。<a id="a-6v"></a>供养既已。<a id="a-6w"></a>一一比丘各施三衣六物。<a id="a-6x"></a>缘是功德不堕恶世。<a id="a-6y"></a>天上人中常有袈裟裹身而生。<a id="a-6z"></a>乃至今者遭值于我。<a id="a-70"></a>故有袈裟出家得道。<a id="a-71"></a>比丘闻已欢喜奉行。</p>
  <p data-pb></p>
  <h2 id="a72">违损部第六</h2>
  <p id="a73">如贤愚经云。<a id="a-74"></a>昔过去无量阿僧祇劫。<a id="a-75"></a>此阎浮提有大国王。<a id="a-76"></a>名曰提毗。<a id="a-77"></a>总领八万四千小国。<a id="a-78"></a>时世无佛有辟支佛在山林中。<a id="a-79"></a>福度众生禽兽亦附。<a id="a-7A"></a>时有师子。<a id="a-7B"></a>名曰坚誓。<a id="a-7C"></a>躯体金色食果啖草。<a id="a-7D"></a>不害群生。<a id="a-7E"></a>有一猎师。<a id="a-7F"></a>剃除须发。<a id="a-7G"></a>身着袈裟。<a id="a-7H"></a>内佩弓箭行见师子。<a id="a-7I"></a>而心念言。<a id="a-7J"></a>可杀取皮以用上王。<a id="a-7K"></a>足得脱贫。<a id="a-7L"></a>值师子睡。<a id="a-7M"></a>猎师便以毒箭射伤。<a id="a-7N"></a>师子惊觉即往欲害。<a id="a-7O"></a>见着袈裟便自念言。<a id="a-7P"></a>着袈裟人不久在世必得解脱。<a id="a-7Q"></a>所以然者。<a id="a-7R"></a>此袈裟乃是三世圣人标相。<a id="a-7S"></a>我若害之则起恶心。<a id="a-7T"></a>向三世诸贤圣人。<a id="a-7U"></a>念已息害。<a id="a-7V"></a>毒箭入体。<a id="a-7W"></a>命在不久。<a id="a-7X"></a>即说偈言。</p>
  <p id="a7Y">耶啰啰　婆奢沙莎呵。</p>
  <p id="a7Z">说此语时。<a id="a-7a"></a>天地大动无云而雨。<a id="a-7b"></a>诸天观见雨华供养。<a id="a-7c"></a>死已剥皮持以奉王。<a id="a-7d"></a>求索赏募。<a id="a-7e"></a>王见念言。<a id="a-7f"></a>经书有云。<a id="a-7g"></a>若有禽兽金色身者。<a id="a-7h"></a>必是菩萨。<a id="a-7i"></a>我今云何与物赏之。<a id="a-7j"></a>若与赏者同彼无异。<a id="a-7k"></a>王即问言。<a id="a-7l"></a>师子死时有何瑞应。<a id="a-7m"></a>猎师答言。<a id="a-7n"></a>口说八字。<a id="a-7o"></a>雨华动地无云而雨。<a id="a-7p"></a>王闻语已。<a id="a-7q"></a>悲喜交集。<a id="a-7r"></a>即召诸臣。<a id="a-7s"></a>令解是义无能解者。<a id="a-7t"></a>时山林中有一仙人。<a id="a-7u"></a>名曰奢摩。<a id="a-7v"></a>善解字义。<a id="a-7w"></a>王即请来为王解说。<a id="a-7x"></a>耶啰啰者。<a id="a-7y"></a>谓剃头着袈裟者。<a id="a-7z"></a>当于生死疾得解脱。<a id="a-80"></a>婆奢沙者。<a id="a-81"></a>谓剃头着染衣者。<a id="a-82"></a>皆是三世贤圣之相。<a id="a-83"></a>近于涅槃。<a id="a-84"></a>莎诃者。<a id="a-85"></a>谓剃头着染衣者。<a id="a-86"></a>当为一切诸天世人所见敬仰。<a id="a-87"></a>仙人解竟。<a id="a-88"></a>王大欢喜。<a id="a-89"></a>即召八万四千小王。<a id="a-8A"></a>悉集共作七宝高车载师子皮。<a id="a-8B"></a>烧香散华尽心供养。<a id="a-8C"></a>打金作棺。<a id="a-8D"></a>盛师子皮以用起塔。<a id="a-8E"></a>尔时人民因是善心。<a id="a-8F"></a>命终之后悉得生天。<a id="a-8G"></a>佛告阿难。<a id="a-8H"></a>尔时师子由发善心向染衣人。<a id="a-8I"></a>十亿万劫作转轮王。<a id="a-8J"></a>给足众生。<a id="a-8K"></a>广殖福业。<a id="a-8L"></a>致得成佛。<a id="a-8M"></a>时师子者今我身是。<a id="a-8N"></a>时王提毗。<a id="a-8O"></a>由因供养师子皮故。<a id="a-8P"></a>十万亿劫天上人中尊贵第一。<a id="a-8Q"></a>修诸善本。<a id="a-8R"></a>今弥勒是。<a id="a-8S"></a>时仙人者。<a id="a-8T"></a>今舍利弗是。<a id="a-8U"></a>时猎师者今提婆达多是。<a id="a-8V"></a>以是义故。<a id="a-8W"></a>若有众生有恶心向诸沙门着袈裟者。<a id="a-8X"></a>当知是人则起恶心。<a id="a-8Y"></a>向于三世诸佛贤圣。<a id="a-8Z"></a>以起恶故获无量罪。<a id="a-8a"></a>若有众生能发信心。<a id="a-8b"></a>敬于出家着袈裟人获无量福。</p>
  <p id="a8c">又大集月藏经云。<a id="a-8d"></a>佛言。<a id="a-8e"></a>我昔为于一切众生。<a id="a-8f"></a>修诸苦行起大悲心。<a id="a-8g"></a>舍身头目耳鼻舌等。<a id="a-8h"></a>各如毗福罗山。<a id="a-8i"></a>及舍象马国城妻子。<a id="a-8j"></a>经于三千阿僧祇劫。<a id="a-8k"></a>悲愍一切苦恼众生。<a id="a-8l"></a>及谤正法毁呰贤圣。<a id="a-8m"></a>无惭无愧不善众生。<a id="a-8n"></a>及于一切净佛国土所弃众生。<a id="a-8o"></a>为如是等诸众生故。<a id="a-8p"></a>发愿在于五浊恶世成无上道。<a id="a-8q"></a>为救三涂苦恼众生。<a id="a-8r"></a>安置善道及涅槃乐。<a id="a-8s"></a>若有众生。<a id="a-8t"></a>于我法中为我出家。<a id="a-8u"></a>剃除须发被着袈裟。<a id="a-8v"></a>虽不受戒及受毁犯。<a id="a-8w"></a>若有护持供养是人。<a id="a-8x"></a>得大果报。<a id="a-8y"></a>何况供养具持戒者。<a id="a-8z"></a>若未来世。<a id="a-90"></a>国王大臣及断事者。<a id="a-91"></a>于我弟子及着袈裟骂辱打缚。<a id="a-92"></a>或驱使及夺财物资生之具。<a id="a-93"></a>是人则坏三世诸佛真实报身。<a id="a-94"></a>则挑一切天人眼目。<a id="a-95"></a>则隐一切诸佛正法。<a id="a-96"></a>令诸天人堕于地狱。<a id="a-97"></a>时憍陈如及梵天王。<a id="a-98"></a>而白佛言。<a id="a-99"></a>若有为佛剃除须发。<a id="a-9A"></a>被着袈裟不受禁戒。<a id="a-9B"></a>受已毁犯。<a id="a-9C"></a>若王大臣及断事者。<a id="a-9D"></a>骂辱打缚得几许罪。<a id="a-9E"></a>佛告梵王。<a id="a-9F"></a>我今为汝且略说之。<a id="a-9G"></a>若人出于万亿佛血得罪多不。<a id="a-9H"></a>梵王答佛。<a id="a-9I"></a>若人但出一佛身血。<a id="a-9J"></a>其罪尚多无量无边。<a id="a-9K"></a>何况具出万亿佛血。<a id="a-9L"></a>终无有能广说彼人罪业果报。<a id="a-9M"></a>佛告梵王。<a id="a-9N"></a>若有恼乱骂辱打缚为我剃发被着袈裟不受禁戒受而犯者。<a id="a-9O"></a>得罪多被出万亿佛血。<a id="a-9P"></a>何以故。<a id="a-9Q"></a>是人为我出家剃发被着袈裟。<a id="a-9R"></a>虽不受戒或受毁犯。<a id="a-9S"></a>是人犹能为诸天人示涅槃道。<a id="a-9T"></a>是人便已于三宝中心得敬信。<a id="a-9U"></a>胜于一切九十五道。<a id="a-9V"></a>其人必能速入涅槃。<a id="a-9W"></a>胜于一切在家俗人。<a id="a-9X"></a>是故天人应当供养。<a id="a-9Y"></a>若有国王见出家人作大罪业。<a id="a-9Z"></a>止得如法摈。<a id="a-9a"></a>出国土及在寺外。<a id="a-9b"></a>不得鞭打及以骂辱。<a id="a-9c"></a>一切不应如其身罪。<a id="a-9d"></a>若故打骂。<a id="a-9e"></a>是人便已退失解脱。<a id="a-9f"></a>及离一切人天善道。<a id="a-9g"></a>必定归趣阿鼻地狱。<a id="a-9h"></a>何况鞭打为佛出家具持戒者。<a id="a-9i"></a>颂曰。</p>
  <p id="a9j">外洁内明　　同资净土　　戒品无亏</p>
  <p id="a9k">法服庠序　　既仿田文　　亦救龙苦</p>
  <p id="a9l">威仪可观　　恩沾法雨</p>
  <p data-pb></p>
  <h2 id="a9m">感应缘(略引五验)</h2>
  <p id="a9n">西域志云有佛袈裟验 魏明帝有火浣布袈裟验 宋沙门释僧妙有袈裟验 唐沙门释慧光有袈裟验 唐沙门道宣感通袈裟之验。</p>
  <p id="a9o">西域志云。<a id="a-9p"></a>娑罗双树林边别有一床。<a id="a-9q"></a>是释迦佛素像在上。<a id="a-9r"></a>右胁而卧。<a id="a-9s"></a>身长二丈二尺四寸。<a id="a-9t"></a>以金色袈裟覆上。<a id="a-9u"></a>今犹现在数放神光。<a id="a-9v"></a>又王舍城东北是耆阇崛山有佛袈裟石。<a id="a-9w"></a>佛在世时。<a id="a-9x"></a>将就池浴脱衣于此。<a id="a-9y"></a>有鹫鸟衔袈裟升飞。<a id="a-9z"></a>既而坠地化成此石。<a id="a-A0"></a>纵横叶文今现分明。<a id="a-A1"></a>其南有佛观田命弟子难陀制造袈裟处。<a id="a-A2"></a>并数有瑞光现。<a id="a-A3"></a>大唐使人王玄策等。<a id="a-A4"></a>前后三回。<a id="a-A5"></a>往彼见者非一。</p>
  <p id="aA6">魏文帝时。<a id="a-A7"></a>不信南方有火浣布。<a id="a-A8"></a>帝云。<a id="a-A9"></a>火功尚能铄石销金。<a id="a-AA"></a>何为不烧其布。<a id="a-AB"></a>文帝既崩至太子明帝时。<a id="a-AC"></a>西国有献火浣布袈裟。<a id="a-AD"></a>明帝初依父语不信。<a id="a-AE"></a>以火试之久烧不坏。<a id="a-AF"></a>始知有征言不虚也。<a id="a-AG"></a>文帝前已着史籍上。<a id="a-AH"></a>有不信火浣布之文者。<a id="a-AI"></a>并私改有之。</p>
  <p id="aAJ">宋沙门僧妙者。<a id="a-AK"></a>上党人也。<a id="a-AL"></a>家姓冯氏。<a id="a-AM"></a>居于江陵上明村。<a id="a-AN"></a>妙至大明年初。<a id="a-AO"></a>游乞零陵。<a id="a-AP"></a>因居郡治龙华精舍。<a id="a-AQ"></a>贩货蓄聚。<a id="a-AR"></a>米至数千斛。<a id="a-AS"></a>大明八年卒龙华寺。<a id="a-AT"></a>灾焚荡尽。<a id="a-AU"></a>妙临终以财物付弟子法宗。<a id="a-AV"></a>令造讲堂僧房。<a id="a-AW"></a>法宗立堂毕。<a id="a-AX"></a>颇陀延曰。<a id="a-AY"></a>未时建房。<a id="a-AZ"></a>至泰始三年正月。<a id="a-Aa"></a>被疾甚笃。<a id="a-Ab"></a>时有道猛比丘。<a id="a-Ac"></a>随泉陵令高阳许静慧在县。<a id="a-Ad"></a>县即郡治之邑也。<a id="a-Ae"></a>猛往省宗疾。<a id="a-Af"></a>入寺数步见一沙门着桃华布裙单黄小被。<a id="a-Ag"></a>行且骂云。<a id="a-Ah"></a>小子法宗违处分。<a id="a-Ai"></a>不立僧房。<a id="a-Aj"></a>费散财物。<a id="a-Ak"></a>云云。<a id="a-Al"></a>既回见道猛如惊羞状。<a id="a-Am"></a>以被蒙头入法宗房。<a id="a-An"></a>猛常往来此寺未尝见此沙门。<a id="a-Ao"></a>不欲干突之。<a id="a-Ap"></a>先造法超道人说所闻见。<a id="a-Aq"></a>超疑猛或诈妄。<a id="a-Ar"></a>捡问形状音气。<a id="a-As"></a>猛具言之。<a id="a-At"></a>超曰。<a id="a-Au"></a>即法宗之师。<a id="a-Av"></a>亡来数载共叹怅之。<a id="a-Aw"></a>其夕即灵语使急召法宗。<a id="a-Ax"></a>法宗既至。<a id="a-Ay"></a>数骂甚严。<a id="a-Az"></a>犹以僧房为言。<a id="a-B0"></a>声音气调不异平生法宗稽首谢之既毕。<a id="a-B1"></a>问和尚今生何处。<a id="a-B2"></a>善恶云何。<a id="a-B3"></a>妙曰。<a id="a-B4"></a>生处复粗可耳。<a id="a-B5"></a>但应受小讁。<a id="a-B6"></a>二年外乃可得免。<a id="a-B7"></a>兼有小抑横欲诉所司。<a id="a-B8"></a>为无袈裟不能得行。<a id="a-B9"></a>可急为制也。<a id="a-BA"></a>法宗曰。<a id="a-BB"></a>袈裟可办。<a id="a-BC"></a>未审和尚云何得之。<a id="a-BD"></a>妙曰。<a id="a-BE"></a>汝可请僧设供以袈裟为嚫。<a id="a-BF"></a>我即得也。<a id="a-BG"></a>法宗如言饭僧嚫衣。<a id="a-BH"></a>道猛时在会。<a id="a-BI"></a>又见僧妙倚于堂户之外拱立听经。<a id="a-BJ"></a>饭嚫毕。<a id="a-BK"></a>猛即见袈裟已在妙身。<a id="a-BL"></a>仍进堂中欲依僧次就坐。<a id="a-BM"></a>问猛年腊。<a id="a-BN"></a>猛云。<a id="a-BO"></a>吾忘其年。<a id="a-BP"></a>是索勇虏临江岁之二月也。<a id="a-BQ"></a>妙云。<a id="a-BR"></a>与吾同腊。<a id="a-BS"></a>见大一月耳。<a id="a-BT"></a>乃坐猛下。<a id="a-BU"></a>猛即空一坐位。<a id="a-BV"></a>妙端默听。<a id="a-BW"></a>至座散乃不复见。<a id="a-BX"></a>时一堂道俗百余人。<a id="a-BY"></a>零陵太守泰山羊阐亦预法集。<a id="a-BZ"></a>自猛与妙讲论往反。<a id="a-Ba"></a>众但闻猛独言耳。<a id="a-Bb"></a>所以咸知验。<a id="a-Bc"></a>实者猛与妙不相识。<a id="a-Bd"></a>说其形色举动年腊少宿莫不符同。<a id="a-Be"></a>法宗始病厄困殆命。<a id="a-Bf"></a>至灵语曰。<a id="a-Bg"></a>枕疾即愈。<a id="a-Bh"></a>灵语所著盖是弱僮。<a id="a-Bi"></a>而声气音用听者莫辩其殊。<a id="a-Bj"></a>故并信异之。<a id="a-Bk"></a>初阐不甚奉法。<a id="a-Bl"></a>因是大兴敬寤连建福集。<a id="a-Bm"></a>即其年设讲于此寺。<a id="a-Bn"></a>持斋布施。</p>
  <p id="aBo">大唐贞观五年。<a id="a-Bp"></a>梁州安养寺慧光法师弟子。<a id="a-Bq"></a>母氏家贫内无小衣。<a id="a-Br"></a>来入子房取故袈裟。<a id="a-Bs"></a>作之而着。<a id="a-Bt"></a>与诸邻母同聚言笑。<a id="a-Bu"></a>忽觉脚热。<a id="a-Bv"></a>渐上至腰。<a id="a-Bw"></a>须臾雷震霹雳。<a id="a-Bx"></a>掷邻母百步之外。<a id="a-By"></a>土泥两耳。<a id="a-Bz"></a>闷绝经日方得醒寤。<a id="a-C0"></a>所用衣母遂被震死火烧燋踡。<a id="a-C1"></a>题其背曰。<a id="a-C2"></a>由用法衣不如法也。<a id="a-C3"></a>其子收殡之。<a id="a-C4"></a>又再震出。<a id="a-C5"></a>乃露骸林下。<a id="a-C6"></a>方终销散。<a id="a-C7"></a>是知受持法服福利三归之龙。<a id="a-C8"></a>信不虚矣。<a id="a-C9"></a>近有山居僧在深岩宿。<a id="a-CA"></a>以衣障前。<a id="a-CB"></a>感异神来。<a id="a-CC"></a>形极可畏。<a id="a-CD"></a>申臂内探欲取宿者。<a id="a-CE"></a>畏触袈裟碍不得入。<a id="a-CF"></a>遂得免脱(右此二验出唐高僧传)</p>
  <p id="aCG">西明寺道宣律师。<a id="a-CH"></a>干封二年仲春二月住持。<a id="a-CI"></a>感应因缘具在第十卷初。<a id="a-CJ"></a>时有四天王臣子。<a id="a-CK"></a>白宣律师曰。<a id="a-CL"></a>如来临涅槃三月未至前。<a id="a-CM"></a>命文殊师利。<a id="a-CN"></a>汝往戒坛所呜钟。<a id="a-CO"></a>召四方菩萨并及比丘天龙八部等。<a id="a-CP"></a>使集只桓。<a id="a-CQ"></a>文殊依命告集已。<a id="a-CR"></a>世尊告文殊大众言。<a id="a-CS"></a>我初踰城入山学道。<a id="a-CT"></a>以无价宝衣贸得鹿裘着。<a id="a-CU"></a>有树神现身。<a id="a-CV"></a>手执僧伽梨。<a id="a-CW"></a>告我言。<a id="a-CX"></a>悉达太子。<a id="a-CY"></a>汝今修道定得正觉。<a id="a-CZ"></a>过去迦葉涅槃时。<a id="a-Ca"></a>将此布僧伽梨大衣付嘱于我。<a id="a-Cb"></a>令善守护待至仁者出世。<a id="a-Cc"></a>令我付悉达。<a id="a-Cd"></a>我于于时欲受大衣。<a id="a-Ce"></a>地便大动。<a id="a-Cf"></a>树神告言。<a id="a-Cg"></a>今为汝开衣示福田相。<a id="a-Ch"></a>树神既开我见福田相。<a id="a-Ci"></a>即入金刚三昧定。<a id="a-Cj"></a>地又大动。<a id="a-Ck"></a>树神又言。<a id="a-Cl"></a>汝今犹是俗人。<a id="a-Cm"></a>未合被此法衣。<a id="a-Cn"></a>当置于顶上恭敬供养。<a id="a-Co"></a>令汝求佛道不为魔娆。<a id="a-Cp"></a>我依树神。<a id="a-Cq"></a>即以头顶戴之。<a id="a-Cr"></a>我初戴时大地震动。<a id="a-Cs"></a>不胜我身。<a id="a-Ct"></a>彼地神坚牢从金刚际踊出金刚山。<a id="a-Cu"></a>随我所行处处承我。<a id="a-Cv"></a>始得安住。<a id="a-Cw"></a>我时六年苦行身体既羸。<a id="a-Cx"></a>衣犹顶上不敢辞疲。<a id="a-Cy"></a>唯有梵王数来见我。<a id="a-Cz"></a>深起大悲愍我劳苦。<a id="a-D0"></a>将我伽梨上至梵天。<a id="a-D1"></a>地又大动日月无光。<a id="a-D2"></a>地神又告梵言。<a id="a-D3"></a>汝可持衣还安顶上。<a id="a-D4"></a>梵王依教。<a id="a-D5"></a>大地乃安。<a id="a-D6"></a>日月还明。<a id="a-D7"></a>太子又告梵王。<a id="a-D8"></a>汝知僧伽梨在我顶上意不。<a id="a-D9"></a>答言不知。<a id="a-DA"></a>太子言。<a id="a-DB"></a>此为未来诸恶比丘比丘尼等。<a id="a-DC"></a>不敬我解脱法服故。<a id="a-DD"></a>以衣在顶上住。<a id="a-DE"></a>为摧伏天魔外道故。<a id="a-DF"></a>我入河浴。<a id="a-DG"></a>受二牧女乳糜时。<a id="a-DH"></a>被着此大衣即得第三禅乐。<a id="a-DI"></a>众苦皆尽。<a id="a-DJ"></a>我坐菩提树初转法轮。<a id="a-DK"></a>尔时树神将塔来奉上我。<a id="a-DL"></a>令我脱此服安置塔中。<a id="a-DM"></a>我自成佛来于今五十载。<a id="a-DN"></a>敬重此大衣守护自濯。<a id="a-DO"></a>常使金刚神擎持宝塔。<a id="a-DP"></a>未尝置地。<a id="a-DQ"></a>每转法轮便被此服。<a id="a-DR"></a>自成道来被着五十度。<a id="a-DS"></a>我欲涅槃须有付嘱。</p>
  <p id="aDT">佛告文殊及诸比丘天龙八部等。<a id="a-DU"></a>此是迦葉佛粗布僧伽梨有大威德。<a id="a-DV"></a>我以佛眼观诸天龙鬼神及十地菩萨等。<a id="a-DW"></a>未能动此大衣如毛发许。<a id="a-DX"></a>既不能动唯有如来擎此衣塔。<a id="a-DY"></a>三匝绕戒坛。<a id="a-DZ"></a>从南面西阶升于戒坛上。<a id="a-Da"></a>从西面北转至于北面上立。<a id="a-Db"></a>世尊掷衣塔上空中。<a id="a-Dc"></a>衣塔放光遍照百亿国土。<a id="a-Dd"></a>一切苦趣蒙光皆除。<a id="a-De"></a>犹如天树妙乐国土。<a id="a-Df"></a>如来发声普告诸佛。<a id="a-Dg"></a>我欲涅槃。<a id="a-Dh"></a>有古迦葉佛粗布僧伽梨。<a id="a-Di"></a>付我住持末法众生。<a id="a-Dj"></a>诸来十方佛等。<a id="a-Dk"></a>愿各舍一衣共持末法。<a id="a-Dl"></a>十方诸佛闻是语已。<a id="a-Dm"></a>即各脱僧伽梨以施牟尼佛。<a id="a-Dn"></a>世尊受已魔王又白佛言。<a id="a-Do"></a>伏愿哀愍听。<a id="a-Dp"></a>我欲施黄金珠宝用作盛衣塔。<a id="a-Dq"></a>愿见听许。<a id="a-Dr"></a>世尊许已。<a id="a-Ds"></a>便以神力于一念顷众塔皆成。<a id="a-Dt"></a>成已。<a id="a-Du"></a>世尊自将大衣一一内宝塔中。<a id="a-Dv"></a>魔众白佛。<a id="a-Dw"></a>不知此塔付嘱何人安置何处。<a id="a-Dx"></a>于是如来临欲涅槃。<a id="a-Dy"></a>即告罗云。<a id="a-Dz"></a>汝命阿难来。<a id="a-E0"></a>阿难来已。<a id="a-E1"></a>世尊放光遍照大千。<a id="a-E2"></a>百亿释迦俱集只桓。<a id="a-E3"></a>诸佛集已。<a id="a-E4"></a>世尊即从坐起升于戒坛。<a id="a-E5"></a>又告阿难。<a id="a-E6"></a>汝往震旦国。<a id="a-E7"></a>于清凉山窟。<a id="a-E8"></a>命文殊师利。<a id="a-E9"></a>我欲付嘱迦葉僧伽梨。<a id="a-EA"></a>诸来释迦佛。<a id="a-EB"></a>即与文殊。<a id="a-EC"></a>于一弹指顷来至戒坛。<a id="a-ED"></a>佛告文殊及诸来大众。<a id="a-EE"></a>我今涅槃。<a id="a-EF"></a>欲付汝迦葉佛衣塔持我遗法。<a id="a-EG"></a>我入涅槃后。<a id="a-EH"></a>将迦葉衣塔置我戒坛北经于十二年。<a id="a-EI"></a>又告四天王。<a id="a-EJ"></a>汝将天乐常供养衣塔。</p>
  <p id="aEK">佛告文殊。<a id="a-EL"></a>有恶比丘共相斗诤灭我正法。<a id="a-EM"></a>北天竺国有恶王治。<a id="a-EN"></a>信受小乘诽谤大乘。<a id="a-EO"></a>小乘学者更相扇惑。<a id="a-EP"></a>恶魔所罥。<a id="a-EQ"></a>所以杀害大乘三藏学者。<a id="a-ER"></a>佛告文殊。<a id="a-ES"></a>以是因缘听住戒坛北十二年中。<a id="a-ET"></a>恶王治世正法灭时。<a id="a-EU"></a>汝当以神力擎持衣塔游行彼国。<a id="a-EV"></a>所有大乘教收内塔中。<a id="a-EW"></a>彼持戒比丘为王杀者。<a id="a-EX"></a>各有僧伽梨如法受持者。<a id="a-EY"></a>汝亦收取内我衣塔中。<a id="a-EZ"></a>彼持戒比丘命未尽者。<a id="a-Ea"></a>汝当以神力接取安须弥顶上。<a id="a-Eb"></a>尔时魔王白佛言。<a id="a-Ec"></a>我于未来世护持正法。<a id="a-Ed"></a>至彼恶王出除灭大乘时。<a id="a-Ee"></a>我从须弥顶下大石山。<a id="a-Ef"></a>厌彼恶王并恶比丘。<a id="a-Eg"></a>犹如微尘。<a id="a-Eh"></a>我有千子并大威力。<a id="a-Ei"></a>下生阎浮提为彼诸国。<a id="a-Ej"></a>各造万僧伽蓝。<a id="a-Ek"></a>满阎浮提及三天下。<a id="a-El"></a>为灭忧虑护持正法。<a id="a-Em"></a>佛告文殊。<a id="a-En"></a>汝持我衣钵之塔。<a id="a-Eo"></a>周遍阎浮及三天下。<a id="a-Ep"></a>乃至大千世界。<a id="a-Eq"></a>处处安置。<a id="a-Er"></a>镇我遗法。<a id="a-Es"></a>有阿育王塔。<a id="a-Et"></a>亦劝令造遍三千土。</p>
  <p id="aEu">又佛告文殊师利。<a id="a-Ev"></a>汝以神力往只桓中堂西宝楼上。<a id="a-Ew"></a>取我珠玉函将示大众。<a id="a-Ex"></a>我初踰城离父王宫。<a id="a-Ey"></a>四十里到彼丛林。<a id="a-Ez"></a>身小疲怠。<a id="a-F0"></a>权时止息。<a id="a-F1"></a>时彼树神现身告我言。<a id="a-F2"></a>汝今修道定得金色身。<a id="a-F3"></a>为三界大师。<a id="a-F4"></a>迦葉佛涅槃时。<a id="a-F5"></a>付嘱我珠函并绢僧伽梨。<a id="a-F6"></a>令我转付嘱汝。<a id="a-F7"></a>我语神言。<a id="a-F8"></a>汝绢僧伽梨非我所用。<a id="a-F9"></a>我闻先老所言。<a id="a-FA"></a>诸佛出世不着蚕衣。<a id="a-FB"></a>我今修道如何害生。<a id="a-FC"></a>以付我着。<a id="a-FD"></a>汝今是魔故来相恼。<a id="a-FE"></a>树神告言。<a id="a-FF"></a>汝大智人何辄粗言。<a id="a-FG"></a>诸佛慈悲实不着蚕衣。<a id="a-FH"></a>此丝化出非是害生。<a id="a-FI"></a>汝今受此珠函。<a id="a-FJ"></a>开中有字。<a id="a-FK"></a>我即开函具见诸奇特事。<a id="a-FL"></a>有大毗尼及修多罗藏。<a id="a-FM"></a>迦葉遗教并在此中。<a id="a-FN"></a>并见僧伽梨彼佛手迹遗书。<a id="a-FO"></a>付嘱树神令付与我。<a id="a-FP"></a>迦葉佛书云。<a id="a-FQ"></a>我初成道时大梵天王施我彼丝。<a id="a-FR"></a>是化出之非是缲茧。<a id="a-FS"></a>梵天王施经丝。<a id="a-FT"></a>坚牢地神王施纬丝。<a id="a-FU"></a>由彼二施主共成一法衣。<a id="a-FV"></a>由是义故。<a id="a-FW"></a>今持施我。<a id="a-FX"></a>我自成道已来常披此衣未曾损失。<a id="a-FY"></a>今付悉达。<a id="a-FZ"></a>若得成佛。<a id="a-Fa"></a>取我僧伽梨安置只桓中。<a id="a-Fb"></a>若转毗尼时当为我着。<a id="a-Fc"></a>今留此衣。<a id="a-Fd"></a>汝涅槃后一百年。<a id="a-Fe"></a>初有无智比丘分毗尼藏遂为五部。<a id="a-Ff"></a>从百年后分汝修多罗。<a id="a-Fg"></a>当为无量部。<a id="a-Fh"></a>诤论由兴令法速灭。<a id="a-Fi"></a>由彼愚僧不闲三藏。<a id="a-Fj"></a>闻开着缯衣即为杀蚕。<a id="a-Fk"></a>汝若成道后。<a id="a-Fl"></a>彼丝自出诸国。<a id="a-Fm"></a>非是杀蚕。<a id="a-Fn"></a>故我将付树神。<a id="a-Fo"></a>今转付汝。<a id="a-Fp"></a>此函中并是我遗教。<a id="a-Fq"></a>亦将付汝住持遗法。<a id="a-Fr"></a>我既读书已。<a id="a-Fs"></a>地即六种震动珠函自开又放大光。<a id="a-Ft"></a>树神又告我言。<a id="a-Fu"></a>可将此衣函置汝左肩上。<a id="a-Fv"></a>常起恭敬勿安余处。<a id="a-Fw"></a>珠函在肩能摧诸魔及伏外道。<a id="a-Fx"></a>令速成佛。<a id="a-Fy"></a>我自受函来。<a id="a-Fz"></a>常在肩上。<a id="a-G0"></a>乃至受乳糜。<a id="a-G1"></a>菩提树下坐时。<a id="a-G2"></a>帝释来至我所从肩上取函。<a id="a-G3"></a>开取僧伽梨令我披着。<a id="a-G4"></a>又取迦葉佛粗布僧伽梨安于绢衣上。<a id="a-G5"></a>梵王将帝释复施布大衣。<a id="a-G6"></a>我依前纳受。<a id="a-G7"></a>既披三重衣。<a id="a-G8"></a>二是迦葉佛衣。<a id="a-G9"></a>一是我许。<a id="a-GA"></a>大梵天王来告我言。<a id="a-GB"></a>我见过去诸佛。<a id="a-GC"></a>亦披三大衣地所不能胜。<a id="a-GD"></a>世尊宜可去二大衣。<a id="a-GE"></a>还安本处。<a id="a-GF"></a>着我所施衣。<a id="a-GG"></a>大地方得安住。<a id="a-GH"></a>我遂依王言。<a id="a-GI"></a>大地乃安住尔。</p>
  <p id="aGJ">又释迦佛初成道时乃至涅槃。<a id="a-GK"></a>唯服粗布僧伽梨及白氎三衣。<a id="a-GL"></a>未曾着蚕衣缯帛。<a id="a-GM"></a>何为恶比丘等谤黩我云。<a id="a-GN"></a>毗尼教中开许着之。<a id="a-GO"></a>初成道时爱道比丘尼。<a id="a-GP"></a>手执金缕袈裟。<a id="a-GQ"></a>持施与我。<a id="a-GR"></a>我不敢受。<a id="a-GS"></a>令持施僧。<a id="a-GT"></a>况我三界大师服着蚕衣。<a id="a-GU"></a>我于三藏教中虽听用缯彩供养佛法僧。<a id="a-GV"></a>然本非是蚕口出丝绵。<a id="a-GW"></a>我此阎浮洲及以大洲之外。<a id="a-GX"></a>有千八百大国。<a id="a-GY"></a>并有缯帛丝绵。<a id="a-GZ"></a>皆从女口出之。<a id="a-Ga"></a>非是蚕口中出。<a id="a-Gb"></a>由不杀害众生命故。<a id="a-Gc"></a>福业所感故。<a id="a-Gd"></a>从女口中出。<a id="a-Ge"></a>问何以得知。<a id="a-Gf"></a>答曰。<a id="a-Gg"></a>若欲须丝作衣时即须然香至桑树下。<a id="a-Gh"></a>便有二化女子。<a id="a-Gi"></a>从彼树下出形。<a id="a-Gj"></a>如八岁女。<a id="a-Gk"></a>从口中吐丝。<a id="a-Gl"></a>彼国人等但设繀车。<a id="a-Gm"></a>从女口中取丝。<a id="a-Gn"></a>转至繀车上。<a id="a-Go"></a>取足便止。<a id="a-Gp"></a>化女即灭。<a id="a-Gq"></a>我听着缯彩者。<a id="a-Gr"></a>是此女丝及天缯彩。<a id="a-Gs"></a>本非害生取丝而用。<a id="a-Gt"></a>云何谤我害生取丝用邪。</p>
  <p id="aGu">尔时文殊便白佛言。<a id="a-Gv"></a>今有少疑欲有所决。<a id="a-Gw"></a>未知许不。<a id="a-Gx"></a>佛告文殊。<a id="a-Gy"></a>可随汝意。<a id="a-Gz"></a>我观大众心皆有疑。<a id="a-H0"></a>前云。<a id="a-H1"></a>迦葉佛小珠函。<a id="a-H2"></a>唯长三寸三分。<a id="a-H3"></a>盛彼僧伽梨一衣亦恐不受。<a id="a-H4"></a>何况容受迦葉佛三藏教迹一切经典邪。<a id="a-H5"></a>佛告文殊大众等。<a id="a-H6"></a>是诸佛力不可思议。<a id="a-H7"></a>唯佛与佛乃能知之。<a id="a-H8"></a>非汝等境界之所筹度。<a id="a-H9"></a>世尊又令文殊师利捧函。<a id="a-HA"></a>世尊起礼。<a id="a-HB"></a>以指触函如开大城门。<a id="a-HC"></a>大众咸睹。<a id="a-HD"></a>一切众事。<a id="a-HE"></a>珠塔绢衣金银楼观。<a id="a-HF"></a>其数十万盛诸三藏。<a id="a-HG"></a>复有天乐而常供养。<a id="a-HH"></a>台高四十里。<a id="a-HI"></a>塔高十由旬。<a id="a-HJ"></a>然函无增减。<a id="a-HK"></a>依本三寸。<a id="a-HL"></a>十方诸来佛等。<a id="a-HM"></a>各赞牟尼。<a id="a-HN"></a>能于恶世广度众生。<a id="a-HO"></a>各施僧伽梨及一珠函。<a id="a-HP"></a>用助牟尼尊者住持遗法。<a id="a-HQ"></a>佛命文殊令开佛函。<a id="a-HR"></a>其中各有大衣台观三藏教迹。<a id="a-HS"></a>一如迦葉佛塔。<a id="a-HT"></a>平等无异。<a id="a-HU"></a>佛告文殊。<a id="a-HV"></a>汝将此塔还至只桓戒坛北台内安置。<a id="a-HW"></a>待我涅槃时。<a id="a-HX"></a>自当有付嘱。<a id="a-HY"></a>因此文殊重问。<a id="a-HZ"></a>世尊涅槃后。<a id="a-Ha"></a>此函塔等当付何人何处。<a id="a-Hb"></a>世尊对诸大众。<a id="a-Hc"></a>今付文殊置戒坛上。<a id="a-Hd"></a>经三年已移置东南角。<a id="a-He"></a>经三十年住。<a id="a-Hf"></a>过是年已。<a id="a-Hg"></a>后移西印度频伽罗山顶光明池南住。<a id="a-Hh"></a>如来灭度后经四十五年。<a id="a-Hi"></a>有一恶王出现于世。<a id="a-Hj"></a>破损佛法逼掠僧尼。<a id="a-Hk"></a>不可具述。<a id="a-Hl"></a>时有魔王兵众及四天王等。<a id="a-Hm"></a>便下大石压杀恶王。<a id="a-Hn"></a>娑竭龙王陷彼宫殿成大池水。<a id="a-Ho"></a>恶王种族无有遗余。<a id="a-Hp"></a>唯有伽蓝及诸民众。<a id="a-Hq"></a>西印度人甚弘炽盛。<a id="a-Hr"></a>寺有十三万。<a id="a-Hs"></a>僧有六十万。<a id="a-Ht"></a>及菩萨众亦有无量。<a id="a-Hu"></a>经有十三万藏。<a id="a-Hv"></a>金缕字经有八万藏。<a id="a-Hw"></a>金银七宝像大者高百尺。<a id="a-Hx"></a>小者丈六。<a id="a-Hy"></a>合有一百三十万躯。<a id="a-Hz"></a>自余小者数不可量。<a id="a-I0"></a>此之经像皆是忉利天王工匠具相造之。<a id="a-I1"></a>以是因缘故。<a id="a-I2"></a>其衣塔等往彼山住。<a id="a-I3"></a>至像法末时一千七百年。<a id="a-I4"></a>我此阎浮提及诸四天下多恶比丘。<a id="a-I5"></a>起造伽蓝不修禅慧亦不读经不识文字。<a id="a-I6"></a>纵有识者千有一二至彼恶世。<a id="a-I7"></a>令文殊师利。<a id="a-I8"></a>擎持衣函塔等遍历诸国教化人民令造衣塔。<a id="a-I9"></a>以神通力普被大千。<a id="a-IA"></a>令彼恶比丘等改恶修善。<a id="a-IB"></a>习读三藏令法久住。<a id="a-IC"></a>所作既已。<a id="a-ID"></a>还将衣塔置于本处。<a id="a-IE"></a>至弥勒下时。<a id="a-IF"></a>令文殊师利将塔付弥勒佛。<a id="a-IG"></a>是为安置处。<a id="a-IH"></a>所以相付嘱也。</p>
  <p id="aII">又如来成道后。<a id="a-IJ"></a>第二十一年。<a id="a-IK"></a>佛告大目连。<a id="a-IL"></a>汝往只桓戒坛北鸣钟召。<a id="a-IM"></a>十方僧如普贤观音菩萨等。<a id="a-IN"></a>并集我分身百亿释迦佛。<a id="a-IO"></a>各乘楼观至戒坛所。<a id="a-IP"></a>依教集已。<a id="a-IQ"></a>佛告普贤菩萨。<a id="a-IR"></a>汝往猕猴。<a id="a-IS"></a>池所。<a id="a-IT"></a>我常经行处有破僧伽梨衣。<a id="a-IU"></a>角有小珠塔。<a id="a-IV"></a>可持将来。<a id="a-IW"></a>普贤依教持至只桓。<a id="a-IX"></a>世尊受此塔已。<a id="a-IY"></a>即告大众。<a id="a-IZ"></a>我初踰城至城楼上。<a id="a-Ia"></a>城神叹我言。<a id="a-Ib"></a>我为此城神。<a id="a-Ic"></a>经今十三劫。<a id="a-Id"></a>见过去诸佛。<a id="a-Ie"></a>皆踰城学道。<a id="a-If"></a>破恩爱网杀烦恼贼。<a id="a-Ig"></a>成无上道度脱一切。<a id="a-Ih"></a>汝今亦尔。<a id="a-Ii"></a>勿令有退。<a id="a-Ij"></a>迦葉佛时付我小珠塔。<a id="a-Ik"></a>待悉达踰城令我付汝。<a id="a-Il"></a>此是拘留孙四牙印之塔。<a id="a-Im"></a>展转相付乃至娄至佛。<a id="a-In"></a>太子受已礼拜。<a id="a-Io"></a>塔讫。<a id="a-Ip"></a>放大光明。<a id="a-Iq"></a>塔门自开。<a id="a-Ir"></a>便见四牙及佛遗教。<a id="a-Is"></a>有金银台观。<a id="a-It"></a>其数八万。<a id="a-Iu"></a>并盛经律。<a id="a-Iv"></a>又有摩尼台观。<a id="a-Iw"></a>上常有灯香供养。<a id="a-Ix"></a>并傍有银题字告释迦文佛。<a id="a-Iy"></a>汝初成道时当取一牙印印汝脚。<a id="a-Iz"></a>足下千辐轮现。<a id="a-J0"></a>次取一牙印印汝手掌中。<a id="a-J1"></a>便有万字现。<a id="a-J2"></a>又取一牙印印汝胸臆上。<a id="a-J3"></a>便有德相现。<a id="a-J4"></a>又取一牙印印汝顶上。<a id="a-J5"></a>便获大圆光现。<a id="a-J6"></a>我后成道依此四印。<a id="a-J7"></a>随印现相。<a id="a-J8"></a>皆如前说。<a id="a-J9"></a>印竟内塔中门自然闭。<a id="a-JA"></a>塔基有铭文。<a id="a-JB"></a>令置袈裟角。<a id="a-JC"></a>自成道来置于左肩上。<a id="a-JD"></a>又告诸来佛及人天众。<a id="a-JE"></a>各施一珠塔住待未来。<a id="a-JF"></a>诸佛依言施已。<a id="a-JG"></a>并付普贤守护。<a id="a-JH"></a>待如来涅槃。<a id="a-JI"></a>送至只桓中安戒坛北。<a id="a-JJ"></a>至阇维舍利竟。<a id="a-JK"></a>令普贤守护。<a id="a-JL"></a>住二十年已后付文殊。<a id="a-JM"></a>开塔取此四牙。<a id="a-JN"></a>至正法末时。<a id="a-JO"></a>令传阎浮诸国佛法住持。<a id="a-JP"></a>乃至一千一百年后。<a id="a-JQ"></a>将此四牙印百亿世界形像。<a id="a-JR"></a>皆有光明生希有心。<a id="a-JS"></a>后乃至四洲六欲天等流通化益。<a id="a-JT"></a>后文殊师利将付弥勒佛。</p>
  <p id="aJU">尔时世尊又告大众。<a id="a-JV"></a>我初成道时欲入河洗。<a id="a-JW"></a>尔时河神现身手执此宝塔。<a id="a-JX"></a>内有黄金函。<a id="a-JY"></a>盛一安陀会。<a id="a-JZ"></a>并一尼师檀。<a id="a-Ja"></a>及有一钵袋。<a id="a-Jb"></a>迦葉佛四牙并在函中。<a id="a-Jc"></a>此是迦葉佛付我令付世尊今澡浴竟。<a id="a-Jd"></a>请披安陀会。<a id="a-Je"></a>我即受着。<a id="a-Jf"></a>地为六种震动。<a id="a-Jg"></a>而安陀会四角放光照千百亿国土。<a id="a-Jh"></a>十方诸梵王寻光来至我所前白我言。<a id="a-Ji"></a>此白氎五条如拘留孙佛衣。<a id="a-Jj"></a>佛涅槃已展转相付。<a id="a-Jk"></a>乃至娄至佛。<a id="a-Jl"></a>释迦佛涅槃后付嘱娑竭龙王。<a id="a-Jm"></a>令依此法衣造八万领。<a id="a-Jn"></a>仍造塔供养镇后遗法。<a id="a-Jo"></a>而此安陀会四角及条节头。<a id="a-Jp"></a>皆安万字。<a id="a-Jq"></a>此衣贤劫中最初而造而此宝塔形同五寸。<a id="a-Jr"></a>而世尊开塔现真珠楼观。<a id="a-Js"></a>其数八万。<a id="a-Jt"></a>盛拘留孙佛所说遗教。<a id="a-Ju"></a>又有彼佛三比丘坐禅。<a id="a-Jv"></a>佛命文殊。<a id="a-Jw"></a>汝取我法螺至。<a id="a-Jx"></a>彼比丘所吹佛兴世曲。<a id="a-Jy"></a>文殊依命吹螺。<a id="a-Jz"></a>入定比丘即起。<a id="a-K0"></a>问文殊师利。<a id="a-K1"></a>今有何佛出世。<a id="a-K2"></a>文殊答言。<a id="a-K3"></a>此贤劫中第四释迦佛出世。<a id="a-K4"></a>彼三比丘俱来礼佛在一面住。<a id="a-K5"></a>即白佛言。<a id="a-K6"></a>拘留孙佛般涅槃时。<a id="a-K7"></a>付我安陀会尼师檀及钵袋。<a id="a-K8"></a>令我住此塔中。<a id="a-K9"></a>乃至娄至佛。<a id="a-KA"></a>令我始入涅槃。<a id="a-KB"></a>迦葉佛又付我四牙。<a id="a-KC"></a>牟尼佛施我少爪发。<a id="a-KD"></a>并置塔中。<a id="a-KE"></a>世尊涅槃后从塔中出于此阎浮提乃至大千界。<a id="a-KF"></a>处处流布衣塔镇后遗法也。</p>
  <p id="aKG">又问。<a id="a-KH"></a>如来成道竟。<a id="a-KI"></a>佛度迦葉兄弟徒众渐多。<a id="a-KJ"></a>于迦兰陀竹园集二部僧。<a id="a-KK"></a>于水池边令二部众并脱僧伽梨。<a id="a-KL"></a>遣敷尼师檀。<a id="a-KM"></a>比丘在上坐。<a id="a-KN"></a>令褺僧伽梨置比丘头上。<a id="a-KO"></a>尔时世尊问比丘。<a id="a-KP"></a>汝解我意不。<a id="a-KQ"></a>比丘答不解。<a id="a-KR"></a>我灭度后一千一百年。<a id="a-KS"></a>多有非法比丘毁灭我正法。<a id="a-KT"></a>有恶国王杀害比丘。<a id="a-KU"></a>焚烧经像故。<a id="a-KV"></a>如来从座起。<a id="a-KW"></a>自脱僧伽梨褺置头上。</p>
  <p id="aKX">佛告诸比丘。<a id="a-KY"></a>我此僧伽梨过去未来诸佛。<a id="a-KZ"></a>皆着此衣得至解脱。<a id="a-Ka"></a>末世恶比丘不受持三衣。<a id="a-Kb"></a>亦不持戒轻慢法衣。<a id="a-Kc"></a>令法速灭。<a id="a-Kd"></a>我今与汝合三千大衣。<a id="a-Ke"></a>愿汝受持勿令损失。<a id="a-Kf"></a>当用布褐作此伽梨。<a id="a-Kg"></a>不得用缯帛及细软者。<a id="a-Kh"></a>并用粗大布作之。<a id="a-Ki"></a>令末世比丘不乐好衣服。<a id="a-Kj"></a>世尊发此言时。<a id="a-Kk"></a>地之六种震动。<a id="a-Kl"></a>天人叹息皆大欢喜。<a id="a-Km"></a>今此诸大衣。<a id="a-Kn"></a>世尊教敕将付四天王及诸八使者。<a id="a-Ko"></a>令八部鬼神守护此衣。<a id="a-Kp"></a>勿令损失。<a id="a-Kq"></a>乃至弥勒下生付嘱彼佛。<a id="a-Kr"></a>又付梵王帝释若至六斋日年三长斋月。<a id="a-Ks"></a>扫洒天宫殿。<a id="a-Kt"></a>令将僧伽梨至彼天宫供养。<a id="a-Ku"></a>藏七宝匣中。<a id="a-Kv"></a>用牛头栴檀沉水末香。<a id="a-Kw"></a>煮取香汁。<a id="a-Kx"></a>浣濯伽梨。<a id="a-Ky"></a>曝曝令干已。<a id="a-Kz"></a>后取香屑。<a id="a-L0"></a>安宝匣中用熏僧伽梨。<a id="a-L1"></a>令彼大衣久住。<a id="a-L2"></a>六斋七日长斋则一月。<a id="a-L3"></a>过此日月后。<a id="a-L4"></a>还付四天王。<a id="a-L5"></a>是为安置处也。</p>
  <p id="aL6">世尊又告阿难言。<a id="a-L7"></a>往须弥山顶鸣钟。<a id="a-L8"></a>召集四方一切诸比丘。<a id="a-L9"></a>皆集戒坛所。<a id="a-LA"></a>各各自言。<a id="a-LB"></a>得四果者合得八百万人。<a id="a-LC"></a>皆令脱七条披着僧伽梨。<a id="a-LD"></a>以前忧多罗送至世尊前。<a id="a-LE"></a>如来手自受之。<a id="a-LF"></a>安置覆釜上。<a id="a-LG"></a>世尊自脱七条安置诸衣上。<a id="a-LH"></a>如来发声。<a id="a-LI"></a>普告大众天人龙神等。<a id="a-LJ"></a>我于无量劫中。<a id="a-LK"></a>舍头目髓脑及内外财宝。<a id="a-LL"></a>方得解脱衣。<a id="a-LM"></a>证无上菩提教化群生。<a id="a-LN"></a>我涅槃后。<a id="a-LO"></a>诸恶比丘不信我教。<a id="a-LP"></a>不持禁戒不护解脱衣。<a id="a-LQ"></a>无有威德毁灭正法。<a id="a-LR"></a>诸恶比丘尼不顺教敕。<a id="a-LS"></a>于金刚道场内行不净行。<a id="a-LT"></a>犹如淫舍。<a id="a-LU"></a>不行八敬轻慢比丘。<a id="a-LV"></a>速灭我正法。<a id="a-LW"></a>令天人众减诸恶充满。<a id="a-LX"></a>我今共汝发四弘愿。<a id="a-LY"></a>愍念来世诸恶僧尼。<a id="a-LZ"></a>守护此衣勿令损失。<a id="a-La"></a>安置塔中住持佛法。<a id="a-Lb"></a>说此语时。<a id="a-Lc"></a>地之六种震动天人龙神悲叹欢喜。<a id="a-Ld"></a>声至大千(世尊安多会五条衣。<a id="a-Le"></a>及尼师坛。<a id="a-Lf"></a>广起问答。<a id="a-Lg"></a>大同僧伽梨。<a id="a-Lh"></a>世尊皆从梵王帝释魔王等索诸宝玉。<a id="a-Li"></a>世尊造塔不盈七日宝塔皆成。<a id="a-Lj"></a>展转相付。<a id="a-Lk"></a>乃至弥勒下时付彼流通)又世尊初成道度五拘邻竟。<a id="a-Ll"></a>至第七年中。<a id="a-Lm"></a>诸声闻弟子渐渐增多。<a id="a-Ln"></a>有一比丘。<a id="a-Lo"></a>名真陀罗是阎浮洲北瞿陀罗国人。<a id="a-Lp"></a>因商贾为业。<a id="a-Lq"></a>来至中天竺。<a id="a-Lr"></a>遇佛出家命善来度。<a id="a-Ls"></a>彼国无有布帛毡毛。<a id="a-Lt"></a>一切国人纯着驳犊皮以为上衣。<a id="a-Lu"></a>此真陀罗比丘。<a id="a-Lv"></a>于王舍城见一驳犊皮。<a id="a-Lw"></a>从彼俗人索作袈裟。<a id="a-Lx"></a>彼俗讥嫌。<a id="a-Ly"></a>有比丘白佛。<a id="a-Lz"></a>佛唤呵责。<a id="a-M0"></a>佛告诸大众。<a id="a-M1"></a>我此阎浮提及余大千界如瞿陀罗国。<a id="a-M2"></a>以皮为袈裟。<a id="a-M3"></a>总有二十万国。<a id="a-M4"></a>恐我入涅槃后。<a id="a-M5"></a>多恶比丘手害生命。<a id="a-M6"></a>取皮为衣。</p>
  <p id="aM7">佛告目连。<a id="a-M8"></a>汝至我父王所。<a id="a-M9"></a>白父王言。<a id="a-MA"></a>我为童子时。<a id="a-MB"></a>毁前四齿令父王收举遗我。<a id="a-MC"></a>今须留住末世镇我遗法。<a id="a-MD"></a>目连依命取已来付世尊。<a id="a-ME"></a>佛告诸来佛及以分身佛。<a id="a-MF"></a>可施一齿及一金刚塔。<a id="a-MG"></a>告诸鬼神龙王。<a id="a-MH"></a>于一弹指顷各造金刚塔。<a id="a-MI"></a>盛前四齿。<a id="a-MJ"></a>及十方诸来佛及我分身佛。<a id="a-MK"></a>皆施我齿塔。<a id="a-ML"></a>令娑竭龙王收在大海中供养。</p>
  <p id="aMM">又告文殊师利及观音大士。<a id="a-MN"></a>待我灭度后。<a id="a-MO"></a>汝以神力分身取我齿塔。<a id="a-MP"></a>擎往彼国至僧伽蓝中。<a id="a-MQ"></a>令塔放光。<a id="a-MR"></a>于光明中出诸布氎。<a id="a-MS"></a>汝为商客至彼贸易。<a id="a-MT"></a>或施为法衣。<a id="a-MU"></a>汝复变为三藏比丘。<a id="a-MV"></a>教化彼国比丘勿着皮衣。<a id="a-MW"></a>若如佛教勤行精进。<a id="a-MX"></a>诸天送衣并施饮食。</p>
  <p id="aMY">又我灭度后。<a id="a-MZ"></a>一千四百年后。<a id="a-Ma"></a>我此阎浮提及大千界。<a id="a-Mb"></a>多有恶比丘不修禅戒。<a id="a-Mc"></a>多造塔寺遍满天下。<a id="a-Md"></a>虽非皮国多有布氎缯彩。<a id="a-Me"></a>不以为衣。<a id="a-Mf"></a>手乐杀生取其斑驳色皮以为上服。<a id="a-Mg"></a>汝至彼恶世时。<a id="a-Mh"></a>当以神力震动大千。<a id="a-Mi"></a>令塔放光触彼恶人。<a id="a-Mj"></a>令生改悔不习恶法也。</p>
  <p data-pb></p>
  <h2 id="aMk">然灯篇第三十一(此有二部)</h2>
  <h2 id="aMl">述意部第一</h2>
  <p id="aMm">夫日舒则夜卷。<a id="a-Mn"></a>月生则阴灭。<a id="a-Mo"></a>灯之破暗。<a id="a-Mp"></a>犹慧之销障。<a id="a-Mq"></a>是以虔躬灯王。<a id="a-Mr"></a>克成弥陀之尊。<a id="a-Ms"></a>致力续明。<a id="a-Mt"></a>遂受定光之号。<a id="a-Mu"></a>茅照轻缘。<a id="a-Mv"></a>乃获身色之晖。<a id="a-Mw"></a>烛施微因。<a id="a-Mx"></a>爰果眼根之净。<a id="a-My"></a>况乃振此大智开彼胜光者哉。<a id="a-Mz"></a>是以育王临终之日。<a id="a-N0"></a>总造八万四千之灯。<a id="a-N1"></a>普照八万四千之塔。<a id="a-N2"></a>制穷机巧体极殊妙。<a id="a-N3"></a>莫不名应法区事动真境。<a id="a-N4"></a>灼铄电摇馩馧华列。<a id="a-N5"></a>倒影绿水笼光碧树。<a id="a-N6"></a>晔晔交焰。<a id="a-N7"></a>似朝霞之镂白日。<a id="a-N8"></a>昭昭联晖。<a id="a-N9"></a>若常星之绣天汉。<a id="a-NA"></a>睇金铺以忘夜。<a id="a-NB"></a>临玉砌而疑晓。<a id="a-NC"></a>可谓无尽之福常照。<a id="a-ND"></a>盛明之征恒皎如也。</p>
  <p data-pb></p>
  <h2 id="aNE">引证部第二</h2>
  <p id="aNF">如菩萨本行经云。<a id="a-NG"></a>佛言。<a id="a-NH"></a>我昔无数劫来放舍身命。<a id="a-NI"></a>于阎浮提作大国王。<a id="a-NJ"></a>便持刀授与左右。<a id="a-NK"></a>敕令剜身作千灯处。<a id="a-NL"></a>出其身肉深如大钱。<a id="a-NM"></a>以苏油灌中而作千灯。<a id="a-NN"></a>安炷已讫。<a id="a-NO"></a>语婆罗门言。<a id="a-NP"></a>先说经法然后灸灯。<a id="a-NQ"></a>而婆罗门为王。<a id="a-NR"></a>说偈言。</p>
  <p id="aNS">常者皆尽　　高者亦堕　　合会有离</p>
  <p id="aNT">生者有死</p>
  <p id="aNU">王闻偈已。<a id="a-NV"></a>欢喜踊跃。<a id="a-NW"></a>今为法故以身为灯。<a id="a-NX"></a>不求世荣。<a id="a-NY"></a>亦不求二乘之证。<a id="a-NZ"></a>持是功德愿求无上正真之道。<a id="a-Na"></a>发是愿已。<a id="a-Nb"></a>即时大千世界六种震动。<a id="a-Nc"></a>身灸千灯。<a id="a-Nd"></a>一切诸天帝释梵王轮王等。<a id="a-Ne"></a>皆来慰问。<a id="a-Nf"></a>身灸千灯得无痛耶。<a id="a-Ng"></a>颇有悔耶。<a id="a-Nh"></a>王答天帝。<a id="a-Ni"></a>不以为痛。<a id="a-Nj"></a>亦无悔恨。<a id="a-Nk"></a>若无悔恨以何为证。<a id="a-Nl"></a>王便誓言。<a id="a-Nm"></a>而我千灯用求无上之道。<a id="a-Nn"></a>审当成佛者诸疮即愈。<a id="a-No"></a>作是语已。<a id="a-Np"></a>身即平复无有疮瘢。<a id="a-Nq"></a>帝释诸天王臣眷属无量庶民。<a id="a-Nr"></a>异口同音悉赞欢喜。<a id="a-Ns"></a>皆行十善。</p>
  <p id="aNt">如阿阇世王受决经云。<a id="a-Nu"></a>时阿阇世王请佛食已。<a id="a-Nv"></a>佛还祇洹。<a id="a-Nw"></a>王与耆婆议曰。<a id="a-Nx"></a>佛饭已竟。<a id="a-Ny"></a>更复何宜。<a id="a-Nz"></a>耆婆言。<a id="a-O0"></a>唯多然灯。<a id="a-O1"></a>于是王乃敕具百斛麻油膏。<a id="a-O2"></a>从宫门然至祇洹精舍。<a id="a-O3"></a>时有贫穷老母。<a id="a-O4"></a>见王作此功德。<a id="a-O5"></a>乃更感激。<a id="a-O6"></a>行乞得两钱。<a id="a-O7"></a>以至油家买油膏。<a id="a-O8"></a>膏主曰。<a id="a-O9"></a>母人大贫穷乞得两钱。<a id="a-OA"></a>何不买食以自连继。<a id="a-OB"></a>用此膏为。<a id="a-OC"></a>母曰。<a id="a-OD"></a>我闻佛生难值百劫一遇。<a id="a-OE"></a>我幸逢佛而无供养。<a id="a-OF"></a>今日见王作大功德。<a id="a-OG"></a>虽实贫穷欲然一灯作后世本。<a id="a-OH"></a>于是膏主嘉其至意。<a id="a-OI"></a>与两钱膏应得二合。<a id="a-OJ"></a>特益三合。<a id="a-OK"></a>凡得五合。<a id="a-OL"></a>母则往当佛前然之。<a id="a-OM"></a>计此不足半夕。<a id="a-ON"></a>乃自誓言。<a id="a-OO"></a>若我后世得道如佛。<a id="a-OP"></a>膏当通夕光明不消。<a id="a-OQ"></a>作礼而去。<a id="a-OR"></a>王所然灯或灭或尽。<a id="a-OS"></a>母所然灯。<a id="a-OT"></a>光明特朗殊胜诸灯。<a id="a-OU"></a>通夕不灭。<a id="a-OV"></a>膏又不尽。<a id="a-OW"></a>至明朝旦。<a id="a-OX"></a>佛告目连。<a id="a-OY"></a>天今已晓可灭诸灯。<a id="a-OZ"></a>目连承教以次灭灯。<a id="a-Oa"></a>诸灯皆灭。<a id="a-Ob"></a>唯母一灯三灭不尽。<a id="a-Oc"></a>便举袈裟以扇之灯光益明。<a id="a-Od"></a>乃以威神引随岚风以次吹灯。<a id="a-Oe"></a>灯更炽盛上照梵天。<a id="a-Of"></a>傍照三千世界。<a id="a-Og"></a>悉见其光。<a id="a-Oh"></a>佛告目连。<a id="a-Oi"></a>止止。<a id="a-Oj"></a>此当来佛之光明功德。<a id="a-Ok"></a>非汝威神所灭。<a id="a-Ol"></a>此母宿命供养百八十亿佛。<a id="a-Om"></a>已从前佛受决。<a id="a-On"></a>务以经法未暇修檀。<a id="a-Oo"></a>故今贫穷无有财宝。<a id="a-Op"></a>却后三十劫当得作佛。<a id="a-Oq"></a>号曰须弥灯光如来至真等正觉。<a id="a-Or"></a>世界无有日月。<a id="a-Os"></a>人民身中皆有大光。<a id="a-Ot"></a>光明相照如忉利天。<a id="a-Ou"></a>母闻欢喜作礼而去。<a id="a-Ov"></a>王问耆婆。<a id="a-Ow"></a>我作功德巍巍如此。<a id="a-Ox"></a>佛不与我决。<a id="a-Oy"></a>此母一灯便与授决。<a id="a-Oz"></a>耆婆曰。<a id="a-P0"></a>王所作虽多心不专一。<a id="a-P1"></a>不如此母注心于佛也。<a id="a-P2"></a>于是后时阇王以至诚心。<a id="a-P3"></a>奉献油华供养佛故。<a id="a-P4"></a>佛便授王决曰。<a id="a-P5"></a>却后八万劫。<a id="a-P6"></a>劫名喜观。<a id="a-P7"></a>王当为佛。<a id="a-P8"></a>佛号净其。<a id="a-P9"></a>阇王太子名旃陀和利。<a id="a-PA"></a>时年八岁。<a id="a-PB"></a>见父受决甚大欢喜。<a id="a-PC"></a>即脱身众宝以散佛上曰。<a id="a-PD"></a>愿净其佛所。<a id="a-PE"></a>我作金轮王得供养佛。<a id="a-PF"></a>佛般泥洹我当承续为佛。<a id="a-PG"></a>佛言。<a id="a-PH"></a>必如汝愿。<a id="a-PI"></a>佛号旃檀。</p>
  <p id="aPJ">又贤愚经云。<a id="a-PK"></a>阿难白佛。<a id="a-PL"></a>不审世尊。<a id="a-PM"></a>过去世中作何善根。<a id="a-PN"></a>致斯无极灯供果报。<a id="a-PO"></a>佛告阿难。<a id="a-PP"></a>过去二阿僧祇九十一劫。<a id="a-PQ"></a>此阎浮提。<a id="a-PR"></a>有大国王。<a id="a-PS"></a>名波塞奇。<a id="a-PT"></a>大夫人生一太子。<a id="a-PU"></a>身紫金色相好具足。<a id="a-PV"></a>后渐长大出家成佛。<a id="a-PW"></a>教化人民度者甚多尔时父王请佛及僧三月供养。<a id="a-PX"></a>有一比丘字阿梨蜜罗(晋言圣友)于三月中作灯檀越。<a id="a-PY"></a>日日入城求索苏油灯炷之具。<a id="a-PZ"></a>时王女名曰牟尼。<a id="a-Pa"></a>蹬于高楼见此比丘。<a id="a-Pb"></a>日行入城经营所须。<a id="a-Pc"></a>心生敬愍。<a id="a-Pd"></a>遣人往问何所营理。<a id="a-Pe"></a>比丘报言。<a id="a-Pf"></a>我今三月与佛及僧作灯。<a id="a-Pg"></a>檀越求乞苏油灯炷之具。<a id="a-Ph"></a>使还报命。<a id="a-Pi"></a>王女欢喜。<a id="a-Pj"></a>自今已往莫复行乞。<a id="a-Pk"></a>我当给汝灯炷之具。<a id="a-Pl"></a>比丘可之。<a id="a-Pm"></a>于是已后常送苏油灯炷之具。<a id="a-Pn"></a>圣及比丘诚心殷着。<a id="a-Po"></a>佛授其记。<a id="a-Pp"></a>汝于来世阿僧祇劫。<a id="a-Pq"></a>当得作佛名曰定光(余经名燃灯佛)王女牟尼闻圣及比丘授记作佛。<a id="a-Pr"></a>心自念言。<a id="a-Ps"></a>佛灯之物悉是我有。<a id="a-Pt"></a>比丘已记我独不得作是念已往诣佛所自陈所怀。<a id="a-Pu"></a>佛复授记。<a id="a-Pv"></a>告牟尼曰。<a id="a-Pw"></a>汝于来世二阿僧祇九十一劫。<a id="a-Px"></a>当得作佛名释迦牟尼。<a id="a-Py"></a>十号具足。<a id="a-Pz"></a>王女闻记欢喜发心。<a id="a-Q0"></a>化成男子。<a id="a-Q1"></a>重礼佛足。<a id="a-Q2"></a>求为沙门。<a id="a-Q3"></a>佛便听之精修不息。<a id="a-Q4"></a>由昔灯明布施。<a id="a-Q5"></a>从是已来无数劫中。<a id="a-Q6"></a>天上人间受福自然。<a id="a-Q7"></a>身体殊异超绝余人。<a id="a-Q8"></a>至今成佛。<a id="a-Q9"></a>受此灯明之报。</p>
  <p id="aQA">又施灯功德经云。<a id="a-QB"></a>佛告舍利弗。<a id="a-QC"></a>或有人于佛塔庙诸形像前而设供养。<a id="a-QD"></a>故奉施灯明。<a id="a-QE"></a>乃至以少灯炬。<a id="a-QF"></a>或苏油涂然持以奉施。<a id="a-QG"></a>其明唯照一道一阶。<a id="a-QH"></a>舍利弗。<a id="a-QI"></a>如此福德非是一切声闻缘觉所能可知。<a id="a-QJ"></a>唯佛如来乃能知也。<a id="a-QK"></a>求世报者。<a id="a-QL"></a>福德尚尔。<a id="a-QM"></a>况以清净深乐心。<a id="a-QN"></a>相续无间念佛功德。<a id="a-QO"></a>照道一阶福德尚尔。<a id="a-QP"></a>何况全照一切阶道也。<a id="a-QQ"></a>或二三四阶道。<a id="a-QR"></a>或塔身一级二级乃至多级。<a id="a-QS"></a>一面二面乃至四面。<a id="a-QT"></a>乃至佛形像。<a id="a-QU"></a>舍利弗。<a id="a-QV"></a>彼所然灯。<a id="a-QW"></a>或时速灭。<a id="a-QX"></a>或风吹灭。<a id="a-QY"></a>或油尽灭。<a id="a-QZ"></a>或炷尽灭。<a id="a-Qa"></a>或俱尽灭。<a id="a-Qb"></a>如是少时于佛塔庙奉施灯明。<a id="a-Qc"></a>为信佛法僧故。<a id="a-Qd"></a>如是少灯奉施福田。<a id="a-Qe"></a>所得果报福德之聚。<a id="a-Qf"></a>唯佛能知。<a id="a-Qg"></a>少灯尚多不可算数。<a id="a-Qh"></a>况我灭后于佛塔寺。<a id="a-Qi"></a>若自作若教他作。<a id="a-Qj"></a>或然一灯二灯乃至多灯。<a id="a-Qk"></a>香华缨络宝幢幡盖。<a id="a-Ql"></a>及余种种胜妙供养。<a id="a-Qm"></a>复次若人。<a id="a-Qn"></a>于佛塔庙施灯明已。<a id="a-Qo"></a>临命终时得三种明。<a id="a-Qp"></a>何等为三。<a id="a-Qq"></a>一者彼人临命终时。<a id="a-Qr"></a>先所作福悉皆现前。<a id="a-Qs"></a>忆念善法而不忘失。<a id="a-Qt"></a>因此念已心生踊悦。<a id="a-Qu"></a>二者因此便能起念佛心能行布施得欣喜心无有死苦。<a id="a-Qv"></a>三者因此便得念法之心。<a id="a-Qw"></a>又舍利弗。<a id="a-Qx"></a>彼人临命终时。<a id="a-Qy"></a>更复得见四种光明。<a id="a-Qz"></a>何等为四。<a id="a-R0"></a>一者临终见于日轮圆满踊出。<a id="a-R1"></a>二者见净月轮圆满踊出。<a id="a-R2"></a>三者见诸天众一处而生。<a id="a-R3"></a>四者见于如来应正遍知。<a id="a-R4"></a>坐菩提树垂得菩提。<a id="a-R5"></a>自见己身尊重如来。<a id="a-R6"></a>合十指掌恭敬而住又舍利弗。<a id="a-R7"></a>于佛塔庙施灯明已。<a id="a-R8"></a>于临终时。<a id="a-R9"></a>得见如是四种光明。<a id="a-RA"></a>死已便生三十三天。<a id="a-RB"></a>生彼天已。<a id="a-RC"></a>于五种事而得清净。<a id="a-RD"></a>一者得清净力。<a id="a-RE"></a>二者于诸天中得殊胜威德。<a id="a-RF"></a>三者常得清净念慧。<a id="a-RG"></a>四者常得闻于摄意之声。<a id="a-RH"></a>五者而得眷属。<a id="a-RI"></a>常护彼意心得欣喜。<a id="a-RJ"></a>于彼天宫舍寿命已。<a id="a-RK"></a>不堕恶趣。<a id="a-RL"></a>生于人中最上种姓信佛法家。<a id="a-RM"></a>其时世间若无佛者。<a id="a-RN"></a>亦不在轻贱吉凶邪见家生。<a id="a-RO"></a>由施灯已复得四种可乐之法。<a id="a-RP"></a>何等为四。<a id="a-RQ"></a>一者色力。<a id="a-RR"></a>二者资财。<a id="a-RS"></a>三者大善。<a id="a-RT"></a>四者智慧。<a id="a-RU"></a>若人住于大乘。<a id="a-RV"></a>于佛塔庙施灯明已。<a id="a-RW"></a>得于八种可乐胜法。<a id="a-RX"></a>何等为八。<a id="a-RY"></a>一者获胜肉眼。<a id="a-RZ"></a>二者得于胜念无能测量。<a id="a-Ra"></a>三者得于胜达分天眼。<a id="a-Rb"></a>四者为于满足修集道故得不缺戒。<a id="a-Rc"></a>五者得智满足证于涅槃。<a id="a-Rd"></a>六者先所作善得无难处。<a id="a-Re"></a>七者所作善业得值诸佛。<a id="a-Rf"></a>能为一切众生之眼。<a id="a-Rg"></a>八者以彼善根得转轮王。<a id="a-Rh"></a>所得轮宝不为他障。<a id="a-Ri"></a>其身端正。<a id="a-Rj"></a>成为帝释。<a id="a-Rk"></a>得大威力具足十眼。<a id="a-Rl"></a>或为梵王。<a id="a-Rm"></a>善弘梵事得大禅定。<a id="a-Rn"></a>舍利弗。<a id="a-Ro"></a>以其回向菩提善根。<a id="a-Rp"></a>得是八种所乐胜法。<a id="a-Rq"></a>又舍利弗。<a id="a-Rr"></a>若人于如来前。<a id="a-Rs"></a>见他施灯信心清净。<a id="a-Rt"></a>合十指掌起随喜心。<a id="a-Ru"></a>以此善根得于八种增上之法。<a id="a-Rv"></a>何等为八。<a id="a-Rw"></a>一者得增上色。<a id="a-Rx"></a>二者得增上眷属。<a id="a-Ry"></a>三者得增上戒。<a id="a-Rz"></a>四者于人天中得增上生。<a id="a-S0"></a>五者得增上信。<a id="a-S1"></a>六者得增上辩。<a id="a-S2"></a>七者得增上圣道。<a id="a-S3"></a>八者得阿耨菩提。<a id="a-S4"></a>又告舍利弗。<a id="a-S5"></a>有五种法最为难得。<a id="a-S6"></a>一者得人身难。<a id="a-S7"></a>二者于佛正法得信乐难。<a id="a-S8"></a>三者乐于佛法得出家难。<a id="a-S9"></a>四者具清净戒难。<a id="a-SA"></a>五者得漏尽难。<a id="a-SB"></a>一切众生于是五法。<a id="a-SC"></a>言为难得。<a id="a-SD"></a>汝等已得(此经一卷略取要言)</p>
  <p id="aSE">又灯指经云。<a id="a-SF"></a>昔王舍城五山围绕。<a id="a-SG"></a>于五摩伽陀最处。<a id="a-SH"></a>其里。<a id="a-SI"></a>诸胜智人修梵行者。<a id="a-SJ"></a>咸以此地庄严殊特心生喜乐。<a id="a-SK"></a>自远而来云集其中。<a id="a-SL"></a>尔时城中有一长者。<a id="a-SM"></a>其家巨富库藏盈溢。<a id="a-SN"></a>如毗沙门。<a id="a-SO"></a>然无子嗣。<a id="a-SP"></a>祷祀神祇求乞有子。<a id="a-SQ"></a>其妇不久便觉有娠。<a id="a-SR"></a>满足十月生一男儿。<a id="a-SS"></a>是儿先世宿殖福因。<a id="a-ST"></a>初生之日。<a id="a-SU"></a>其手一指出大光明明照十里。<a id="a-SV"></a>父母欢喜。<a id="a-SW"></a>即集亲族及诸相师。<a id="a-SX"></a>施设大会为儿立字。<a id="a-SY"></a>因其指光。<a id="a-SZ"></a>字曰灯指。<a id="a-Sa"></a>集诸会者睹其异相叹未曾有。<a id="a-Sb"></a>时此会中有婆罗门。<a id="a-Sc"></a>名曰婆修。<a id="a-Sd"></a>博闻多知事无不晓。<a id="a-Se"></a>见儿奇相非常含笑而言。<a id="a-Sf"></a>此儿或是那罗延天帝释提桓因日之天子诸大德天来现生也。<a id="a-Sg"></a>时儿父母闻是语已。<a id="a-Sh"></a>倍增欢喜。<a id="a-Si"></a>七日设大施会。<a id="a-Sj"></a>举国知闻上彻于王。<a id="a-Sk"></a>阇王闻已。<a id="a-Sl"></a>即敕将来。<a id="a-Sm"></a>长者受教。<a id="a-Sn"></a>寻即抱儿诣王宫门。<a id="a-So"></a>值王宴会通启不得。<a id="a-Sp"></a>其儿指光彻照宫庭赫然大明。<a id="a-Sq"></a>照于王身及以宫观。<a id="a-Sr"></a>一切杂物斯皆金色。<a id="a-Ss"></a>其光遍照于王宫内。<a id="a-St"></a>王即怪问。<a id="a-Su"></a>此光何来忽照吾宫。<a id="a-Sv"></a>将非世尊欲化众生至我门邪。<a id="a-Sw"></a>又非大德诸天释提桓因日天子等下降来邪。<a id="a-Sx"></a>王寻遣人往门外看。<a id="a-Sy"></a>使人见已。<a id="a-Sz"></a>还入白王。<a id="a-T0"></a>向者大王所唤小儿。<a id="a-T1"></a>今在门外。<a id="a-T2"></a>此小儿手在乳母肩上。<a id="a-T3"></a>其指出光明来彻照。<a id="a-T4"></a>故有此光。<a id="a-T5"></a>王敕使言。<a id="a-T6"></a>速将儿来。<a id="a-T7"></a>王既见已。<a id="a-T8"></a>深异此儿。<a id="a-T9"></a>自捉儿手观其儿相。<a id="a-TA"></a>谛瞻睹已而作是言。<a id="a-TB"></a>外道六师称无因果。<a id="a-TC"></a>真为诳惑。<a id="a-TD"></a>若无因果。<a id="a-TE"></a>云何此儿得有此光。<a id="a-TF"></a>以此观之。<a id="a-TG"></a>诸外道辈陷诸众生颠坠恶趣。<a id="a-TH"></a>定知此儿非自在天等自然而有。<a id="a-TI"></a>必因宿福获斯善报。<a id="a-TJ"></a>始知佛语审谛不虚。<a id="a-TK"></a>而不修福一何怪哉。<a id="a-TL"></a>王言。<a id="a-TM"></a>今犹未审。<a id="a-TN"></a>此指光曜或因于日而有此明。<a id="a-TO"></a>或因于月而有此明。<a id="a-TP"></a>必欲验者须待夜半。<a id="a-TQ"></a>既至日暮即以小儿。<a id="a-TR"></a>置于象上在前而行。<a id="a-TS"></a>王将群臣共入园中。<a id="a-TT"></a>而此小儿指光所照幽闇大明。<a id="a-TU"></a>观视园中鸟兽华果与昼无异。<a id="a-TV"></a>王观此已。<a id="a-TW"></a>喟然叹曰。<a id="a-TX"></a>佛之所说何期真妙。<a id="a-TY"></a>我于今日于因于果生大坚信。<a id="a-TZ"></a>深鄙六师愚迷之甚。<a id="a-Ta"></a>是故于佛倍生宗仰。<a id="a-Tb"></a>于时耆域即白王言。<a id="a-Tc"></a>假令贫穷尚应罄竭而修善业。<a id="a-Td"></a>况复富饶而不作福。<a id="a-Te"></a>如是语顷天已平晓。<a id="a-Tf"></a>还将灯指入于王宫。<a id="a-Tg"></a>王甚欢喜。<a id="a-Th"></a>大赐珍宝放令还家。<a id="a-Ti"></a>灯指渐大。<a id="a-Tj"></a>其父长者为求婚所。<a id="a-Tk"></a>选择高门娉以为妇。<a id="a-Tl"></a>长者既富礼教先备。<a id="a-Tm"></a>闺门雝穆资产转盛。<a id="a-Tn"></a>夫盛有衰合会有离。<a id="a-To"></a>长者及母俱时丧亡。<a id="a-Tp"></a>譬如日到没处晖光潜翳。<a id="a-Tq"></a>如日既出月光不现。<a id="a-Tr"></a>如火为灰炽焰永灭。<a id="a-Ts"></a>强健好色为病所坏。<a id="a-Tt"></a>少壮之年为老所侵。<a id="a-Tu"></a>所爱之命为死所夺。<a id="a-Tv"></a>父母既终生计渐损。<a id="a-Tw"></a>而此灯指少长富逸不闲家业。<a id="a-Tx"></a>恶伴交游恣心放意。<a id="a-Ty"></a>耽惑酒色用钱无度。<a id="a-Tz"></a>仓库贮积无人料理。<a id="a-U0"></a>如月盈昃闇转就损。<a id="a-U1"></a>时彼国法岁一大会集般舟山。<a id="a-U2"></a>于时灯指服饰严从诣彼会所。<a id="a-U3"></a>时后群贼知灯指未还。<a id="a-U4"></a>伺其空便往到其家。<a id="a-U5"></a>劫掠钱财一切尽取。<a id="a-U6"></a>灯指暮归。<a id="a-U7"></a>见已舍内为贼劫掠。<a id="a-U8"></a>唯有木石塼瓦等。<a id="a-U9"></a>见此事已。<a id="a-UA"></a>闷绝躄地。<a id="a-UB"></a>傍人水洒方得惺寤。<a id="a-UC"></a>忧愁啼哭而作是念。<a id="a-UD"></a>我父昔来广作方宜。<a id="a-UE"></a>修治家业劬劳积聚。<a id="a-UF"></a>仓库财宝是父所为。<a id="a-UG"></a>生育我身见有委付。<a id="a-UH"></a>如何至我不绍父业。<a id="a-UI"></a>浮游懒堕为人欺陵。<a id="a-UJ"></a>父之余财一旦丧失仓库空虚畜产迸散。<a id="a-UK"></a>当于尔时指光亦灭。<a id="a-UL"></a>其妻厌贱舍弃而走。<a id="a-UM"></a>僮仆逃失亲里断绝。<a id="a-UN"></a>极亲厚者反如怨仇。<a id="a-UO"></a>贫穷之人如起尸鬼。<a id="a-UP"></a>一切怖畏能毁盛年。<a id="a-UQ"></a>好色气力名闻种族。<a id="a-UR"></a>门户智慧仁义信行。<a id="a-US"></a>悉能坏之。<a id="a-UT"></a>我之贫厄世间少比。<a id="a-UU"></a>正欲舍身不能自殒。<a id="a-UV"></a>当作何方以自存济。<a id="a-UW"></a>复作是念。<a id="a-UX"></a>世人所鄙不过担尸。<a id="a-UY"></a>此事虽恶交无供世受苦之业。<a id="a-UZ"></a>有人闻语即雇担尸。<a id="a-Ua"></a>灯指取直寻从其言。<a id="a-Ub"></a>担负死人到于冡间。<a id="a-Uc"></a>意欲掷弃。<a id="a-Ud"></a>于时死人急抱灯指。<a id="a-Ue"></a>譬如小儿抱其父母。<a id="a-Uf"></a>急捉不放。<a id="a-Ug"></a>尽力挽却不能得去。<a id="a-Uh"></a>死人着脊犹如胡胶。<a id="a-Ui"></a>不可得脱。<a id="a-Uj"></a>排推不离。<a id="a-Uk"></a>甚大怖畏。<a id="a-Ul"></a>作是念言。<a id="a-Um"></a>我于今日。<a id="a-Un"></a>担此死尸欲何处活。<a id="a-Uo"></a>即诣旃陀罗村语言。<a id="a-Up"></a>谁能却我背上死尸。<a id="a-Uq"></a>当重相雇。<a id="a-Ur"></a>诸旃陀罗详共尽力。<a id="a-Us"></a>共挽却之。<a id="a-Ut"></a>亦不肯去。<a id="a-Uu"></a>余见之者骂灯指言。<a id="a-Uv"></a>狂人何为担负死尸入人村落。<a id="a-Uw"></a>竞以杖石而打掷之。<a id="a-Ux"></a>身体伤破痛惧并至。<a id="a-Uy"></a>有人怜愍将其诣城。<a id="a-Uz"></a>既到城门。<a id="a-V0"></a>守门之人逆遮打之。<a id="a-V1"></a>不得近门。<a id="a-V2"></a>此何痴人。<a id="a-V3"></a>担负死尸欲来入城。<a id="a-V4"></a>自见己身被诸杖木。<a id="a-V5"></a>身体皆破甚怀懊恼。<a id="a-V6"></a>发声大哭。<a id="a-V7"></a>由我贫困不择作处。<a id="a-V8"></a>为斯贱业。<a id="a-V9"></a>如何一旦复值苦毒。<a id="a-VA"></a>宁作余死不负尸生。<a id="a-VB"></a>且哭且言。<a id="a-VC"></a>时守门者深生怜愍。<a id="a-VD"></a>放令还家。<a id="a-VE"></a>到自空室。<a id="a-VF"></a>先同乞索诸贫人等。<a id="a-VG"></a>共住之者。<a id="a-VH"></a>遥见死尸在其背上。<a id="a-VI"></a>悉皆舍去。<a id="a-VJ"></a>既到舍已尸自堕地。<a id="a-VK"></a>灯指于时逾增惶怖闷绝躄地。<a id="a-VL"></a>久乃得苏。<a id="a-VM"></a>寻见死尸手指纯是黄金。<a id="a-VN"></a>虽复怖畏见是好金。<a id="a-VO"></a>即前视之。<a id="a-VP"></a>以刀试割。<a id="a-VQ"></a>实是真金。<a id="a-VR"></a>既得金已。<a id="a-VS"></a>心生欢喜。<a id="a-VT"></a>复前剪头项手足。<a id="a-VU"></a>如是剪已。<a id="a-VV"></a>寻复还生。<a id="a-VW"></a>须臾之顷。<a id="a-VX"></a>金头手足其积过人。<a id="a-VY"></a>譬如王者失国还复本位。<a id="a-VZ"></a>如盲得眼视照明了。<a id="a-Va"></a>灯指欢喜亦复如是。<a id="a-Vb"></a>库藏珍宝倍胜于前。<a id="a-Vc"></a>威德名誉有过先日。<a id="a-Vd"></a>亲里朋友妻子僮仆一切还来。<a id="a-Ve"></a>灯指叹曰。<a id="a-Vf"></a>呜呼怪哉。<a id="a-Vg"></a>富有大力。<a id="a-Vh"></a>能使世人来归亟疾。<a id="a-Vi"></a>呜呼怪哉。<a id="a-Vj"></a>贫有大力。<a id="a-Vk"></a>能使所亲舍我亟速。<a id="a-Vl"></a>我先贫时素有所亲昵交游道绝。<a id="a-Vm"></a>聊无一人与我语者。<a id="a-Vn"></a>今日一切颙颙承事合掌恭敬。<a id="a-Vo"></a>假使生处如天帝释。<a id="a-Vp"></a>勇力如罗摩。<a id="a-Vq"></a>知见如天师。<a id="a-Vr"></a>若无钱财都无所直。<a id="a-Vs"></a>富者不问愚智皆称好人。<a id="a-Vt"></a>实无所知人以为智。<a id="a-Vu"></a>亦得勇健诸善名闻。<a id="a-Vv"></a>虽复丑陋老弊。<a id="a-Vw"></a>少壮妇女乐至其边。<a id="a-Vx"></a>阿阇世王闻其还富。<a id="a-Vy"></a>寻即遣人来取其宝。<a id="a-Vz"></a>其所取者尽是死人。<a id="a-W0"></a>还掷屋中见是真金。<a id="a-W1"></a>灯指知王欲得此宝。<a id="a-W2"></a>即以金头手足以用上王。<a id="a-W3"></a>王既得已赍之还宫。<a id="a-W4"></a>于后灯指作是思惟。<a id="a-W5"></a>而说偈言。</p>
  <p id="aW6">五欲极轻动　　如电毒蛇虫</p>
  <p id="aW7">荣乐不久停　　即生厌患心</p>
  <p id="aW8">寻以珍宝施与众人。<a id="a-W9"></a>于佛法中出家求道。<a id="a-WA"></a>精勤修习得阿罗汉。<a id="a-WB"></a>虽获道果而此尸宝常随逐之。<a id="a-WC"></a>比丘问佛。<a id="a-WD"></a>灯指比丘。<a id="a-WE"></a>以何因缘从生已来有是指光。<a id="a-WF"></a>以何因缘受此贫困。<a id="a-WG"></a>复以何因缘有此尸宝常随逐之。<a id="a-WH"></a>佛告比丘至心谛听。<a id="a-WI"></a>吾当为汝说其宿缘。<a id="a-WJ"></a>灯指比丘。<a id="a-WK"></a>乃往古世生波罗柰国大长者家。<a id="a-WL"></a>为小儿时乘车在外。<a id="a-WM"></a>游戏晚来门户已闭。<a id="a-WN"></a>大唤开门。<a id="a-WO"></a>无人来应。<a id="a-WP"></a>良久母来与儿开门。<a id="a-WQ"></a>嗔骂母言。<a id="a-WR"></a>举家担死人去耶。<a id="a-WS"></a>贼来劫耶。<a id="a-WT"></a>何以无人与我开门。<a id="a-WU"></a>以是业缘死堕地狱。<a id="a-WV"></a>地狱余报还生人中受斯贫困。<a id="a-WW"></a>光指因缘尸宝因缘。<a id="a-WX"></a>为汝更说。<a id="a-WY"></a>过去九十一劫有佛名毗婆尸。<a id="a-WZ"></a>彼佛入涅槃后。<a id="a-Wa"></a>佛法住世。<a id="a-Wb"></a>灯指尔时为大长者。<a id="a-Wc"></a>其家大富。<a id="a-Wd"></a>往至塔寺恭敬礼拜。<a id="a-We"></a>见有泥像一指破落。<a id="a-Wf"></a>寻治此指以金薄薄之。<a id="a-Wg"></a>修治已讫。<a id="a-Wh"></a>寻发愿言。<a id="a-Wi"></a>我以香华伎乐供养治像功德因缘。<a id="a-Wj"></a>愿生天上人间。<a id="a-Wk"></a>常得尊豪富贵。<a id="a-Wl"></a>假令漏失寻还得之。<a id="a-Wm"></a>使我于佛法中出家得道。<a id="a-Wn"></a>以治佛指故。<a id="a-Wo"></a>得是指光及死尸宝聚。<a id="a-Wp"></a>以恶口故。<a id="a-Wq"></a>从地狱出时贫穷果报。<a id="a-Wr"></a>以是因缘少种福业。<a id="a-Ws"></a>于形像所得是福报。<a id="a-Wt"></a>乃至涅槃形像尚尔。<a id="a-Wu"></a>况复如来法身者乎。</p>
  <p id="aWv">又譬喻经云。<a id="a-Ww"></a>昔佛在世时。<a id="a-Wx"></a>佛大弟子大目揵连。<a id="a-Wy"></a>乘通往到忉利天上。<a id="a-Wz"></a>入帝释园游行观看。<a id="a-X0"></a>见一天女形貌端正光明照曜与众超绝。<a id="a-X1"></a>目连见已。<a id="a-X2"></a>即问天女。<a id="a-X3"></a>汝本前身种何福缘。<a id="a-X4"></a>今受此报奇妙无量。<a id="a-X5"></a>天女答曰。<a id="a-X6"></a>我本前身时作瓶沙王宫中使人。<a id="a-X7"></a>时王宫中有佛精舍。<a id="a-X8"></a>我时夜入见佛塔中。<a id="a-X9"></a>暗无光明。<a id="a-XA"></a>我即然灯着精舍中。<a id="a-XB"></a>由是因缘今受此身光明殊妙。<a id="a-XC"></a>天堂受福快乐无极。</p>
  <p id="aXD">又譬喻经云。<a id="a-XE"></a>昔佛在世时。<a id="a-XF"></a>诸弟子中德各不同。<a id="a-XG"></a>如舍利弗智慧第一。<a id="a-XH"></a>大目连神通第一。<a id="a-XI"></a>如阿那律天眼第一。<a id="a-XJ"></a>能见三千大千世界。<a id="a-XK"></a>乃至微细无幽不睹。<a id="a-XL"></a>阿难见已而白佛言。<a id="a-XM"></a>此阿那律。<a id="a-XN"></a>宿有何业。<a id="a-XO"></a>天眼乃尔。<a id="a-XP"></a>佛告阿难。<a id="a-XQ"></a>乃往过去九十一劫。<a id="a-XR"></a>毗婆尸佛入涅槃后。<a id="a-XS"></a>此人尔时身行劫贼。<a id="a-XT"></a>入佛塔中欲盗塔物。<a id="a-XU"></a>时佛塔中佛前然灯。<a id="a-XV"></a>其灯欲灭。<a id="a-XW"></a>贼即以箭正灯使明。<a id="a-XX"></a>见佛威光。<a id="a-XY"></a>[嗇*欠]然毛竖。<a id="a-XZ"></a>即自念言。<a id="a-Xa"></a>他人尚能舍物求福。<a id="a-Xb"></a>我云何盗便舍而去。<a id="a-Xc"></a>缘正灯炷福德因缘。<a id="a-Xd"></a>从是以来九十一劫。<a id="a-Xe"></a>常生善处。<a id="a-Xf"></a>渐舍诸恶福祐日增。<a id="a-Xg"></a>今得值我出家修道得阿罗汉。<a id="a-Xh"></a>于众人中天眼彻视最为第一。<a id="a-Xi"></a>何况有人至心割舍。<a id="a-Xj"></a>燃灯佛前所获福德难可称量。<a id="a-Xk"></a>又智度论云。<a id="a-Xl"></a>若人盗佛塔中珠及盗灯明死堕地狱。<a id="a-Xm"></a>若出为人世世生盲。</p>
  <p id="aXn">又灌顶经云。<a id="a-Xo"></a>救脱菩萨白佛言。<a id="a-Xp"></a>若族姓男女。<a id="a-Xq"></a>其有尪羸着床痛恼无救护者。<a id="a-Xr"></a>我今当劝请诸众僧。<a id="a-Xs"></a>七日七夜斋戒一心。<a id="a-Xt"></a>受持八禁六时行道。<a id="a-Xu"></a>四十九遍读是经典。<a id="a-Xv"></a>劝然七层之灯。<a id="a-Xw"></a>悬五色续命神幡。<a id="a-Xx"></a>阿难问言。<a id="a-Xy"></a>续命幡灯法则云何。<a id="a-Xz"></a>神幡五色四十九尺。<a id="a-Y0"></a>灯亦复尔。<a id="a-Y1"></a>七层之灯一层七灯。<a id="a-Y2"></a>灯如车轮。<a id="a-Y3"></a>若遭厄难闭在牢狱枷锁着身。<a id="a-Y4"></a>亦应造立幡灯放诸杂类众生。<a id="a-Y5"></a>至四十九。<a id="a-Y6"></a>可得过度危厄之难。<a id="a-Y7"></a>不为诸横恶鬼所持。</p>
  <p id="aY8">又超日明三昧经云。<a id="a-Y9"></a>日天王与无数天人。<a id="a-YA"></a>来诣佛所稽首言。<a id="a-YB"></a>以何等行得为日天照四天下。<a id="a-YC"></a>复以何缘而为月天照除夜冥。<a id="a-YD"></a>佛言。<a id="a-YE"></a>有四事。<a id="a-YF"></a>一常喜布施。<a id="a-YG"></a>二修身慎行。<a id="a-YH"></a>三奉戒不犯。<a id="a-YI"></a>四然灯于佛寺。<a id="a-YJ"></a>若于父母沙门道人皆殖光明。<a id="a-YK"></a>又身口意行不杀等十善。<a id="a-YL"></a>佛言。<a id="a-YM"></a>又有四事得为月王。<a id="a-YN"></a>一布施贫匮。<a id="a-YO"></a>二奉持五戒。<a id="a-YP"></a>三恭事三尊。<a id="a-YQ"></a>四冥设灯光于君父师等。</p>
  <p id="aYR">又僧祇律云。<a id="a-YS"></a>佛言。<a id="a-YT"></a>从今日听然灯。<a id="a-YU"></a>时当置火一边渐次然之。<a id="a-YV"></a>当先然照金刹及佛形像。<a id="a-YW"></a>先礼拜已。<a id="a-YX"></a>当出次然余处。<a id="a-YY"></a>灭时不得卒灭。<a id="a-YZ"></a>当言诸大德欲灭灯。<a id="a-Ya"></a>不听用口吹灭(义云为有食火虫恐人口气损虫所以不听口吹也)听以手扇灭及衣扇灭。<a id="a-Yb"></a>当羁折头燋去入时不得卒入。<a id="a-Yc"></a>当唱言诸大德灯欲入始得入之。<a id="a-Yd"></a>若不如是越威仪法也。<a id="a-Ye"></a>又三千威仪云。<a id="a-Yf"></a>然灯有五事。<a id="a-Yg"></a>一当持净巾拭中外令净。<a id="a-Yh"></a>二当作净炷。<a id="a-Yi"></a>三当自作麻油。<a id="a-Yj"></a>四着膏不得令满亦不得令少。<a id="a-Yk"></a>五当护令坚莫悬妨人道。<a id="a-Yl"></a>又五百问事云。<a id="a-Ym"></a>续佛光明昼不得灭。<a id="a-Yn"></a>佛无明闇以本无言。<a id="a-Yo"></a>念齐限故灭有罪。<a id="a-Yp"></a>又大唐三藏波颇师云。<a id="a-Yq"></a>佛前灯无处取灯。<a id="a-Yr"></a>以物傍取不损光者得颂曰。</p>
  <p id="aYs">藕树交无极　　华云衣数重</p>
  <p id="aYt">织竹能为象　　缚荻巧成龙</p>
  <p id="aYu">落灰然甤盛　　垂油湿画峰</p>
  <p id="aYv">天宫傥若照　　灯王复可逢</p>
  <p data-pb></p>
  <h2 id="aYw">感应缘(略引三验)</h2>
  <p id="aYx">宋沙门释道冏 隋沙门释法纯 唐简州三学山寺神灯。</p>
  <p id="aYy">宋京师南涧寺。<a id="a-Yz"></a>有释道冏。<a id="a-Z0"></a>姓马。<a id="a-Z1"></a>扶风人。<a id="a-Z2"></a>初出家为道懿弟子。<a id="a-Z3"></a>懿病常遣冏等四人。<a id="a-Z4"></a>至河南霍山采钟乳。<a id="a-Z5"></a>入穴数里跨木度水三人溺死。<a id="a-Z6"></a>炬火又亡。<a id="a-Z7"></a>冏判无济理。<a id="a-Z8"></a>冏素诵法华。<a id="a-Z9"></a>唯凭诚此业。<a id="a-ZA"></a>又存念观音。<a id="a-ZB"></a>有项见一光如荧光。<a id="a-ZC"></a>追之不及。<a id="a-ZD"></a>遂得出穴。<a id="a-ZE"></a>于是进修禅业节行弥新。<a id="a-ZF"></a>频作数度普贤斋。<a id="a-ZG"></a>并有瑞应。<a id="a-ZH"></a>或见胡僧入坐。<a id="a-ZI"></a>或见骑马人至。<a id="a-ZJ"></a>并未叙暄凉。<a id="a-ZK"></a>儵忽不见。<a id="a-ZL"></a>后与同学人南游上京观瞩风化。<a id="a-ZM"></a>夜乘冰度河。<a id="a-ZN"></a>中道冰破三人没死。<a id="a-ZO"></a>冏又归诚观音。<a id="a-ZP"></a>乃觉脚下如有一物臲卼复见赤光在前。<a id="a-ZQ"></a>乘光至岸。<a id="a-ZR"></a>达都止南涧寺。<a id="a-ZS"></a>常以般舟为业。<a id="a-ZT"></a>尝中夜入禅忽见四人。<a id="a-ZU"></a>御车至房呼令上乘。<a id="a-ZV"></a>冏欻不自觉。<a id="a-ZW"></a>已见身在郡后沈桥间。<a id="a-ZX"></a>见一人在路坐胡床。<a id="a-ZY"></a>侍者数百人。<a id="a-ZZ"></a>见冏惊起曰。<a id="a-Za"></a>坐禅人耳。<a id="a-Zb"></a>彼人因语左右曰。<a id="a-Zc"></a>向止令知处而已。<a id="a-Zd"></a>何忽劳屈法师。<a id="a-Ze"></a>于是礼拜执别。<a id="a-Zf"></a>令人送冏。<a id="a-Zg"></a>还寺扣门。<a id="a-Zh"></a>良久方开。<a id="a-Zi"></a>入寺见房犹闭。<a id="a-Zj"></a>众咸莫测其然。<a id="a-Zk"></a>宋元嘉二十年。<a id="a-Zl"></a>临川康王义庆携往广陵。<a id="a-Zm"></a>终于彼也(右此一验出梁高僧传)</p>
  <p id="aZn">隋西京净住寺释法纯。<a id="a-Zo"></a>姓祝氏。<a id="a-Zp"></a>扶风始平人也。<a id="a-Zq"></a>性爱定林情兼拯溺。<a id="a-Zr"></a>尝于道场然灯。<a id="a-Zs"></a>遂感灯明续焰经于一七夜。<a id="a-Zt"></a>不添油炷而光曜倍常。<a id="a-Zu"></a>私密异之。<a id="a-Zv"></a>为灭累之嘉相也。<a id="a-Zw"></a>又油瓮所止在佛堂内。<a id="a-Zx"></a>忽然不见。<a id="a-Zy"></a>乃经再宿还来本处。<a id="a-Zz"></a>而油满如故。<a id="a-a0"></a>每于夜静闻有说法教授之声。<a id="a-a1"></a>异香寻隙气冲于外。<a id="a-a2"></a>就而视之一无所见。<a id="a-a3"></a>识者以为幽只所集故也。<a id="a-a4"></a>至仁寿三年遂觉不愈。<a id="a-a5"></a>闭室静坐而无痛所。<a id="a-a6"></a>白衣童子手捧光明立侍于右。<a id="a-a7"></a>弟子慧进入问。<a id="a-a8"></a>此是何人。<a id="a-a9"></a>答曰。<a id="a-aA"></a>是第六欲天频来命我。<a id="a-aB"></a>但以诸天着乐竟不许之。<a id="a-aC"></a>由妨修道故也。<a id="a-aD"></a>常愿生无佛法处教化众生。<a id="a-aE"></a>慎勿彰言。<a id="a-aF"></a>死后门徒为建斋修福。<a id="a-aG"></a>道俗凑集并在纯前。<a id="a-aH"></a>有双鸽飞来入纯房内。<a id="a-aI"></a>在衣桁上注目看纯。<a id="a-aJ"></a>虽人触捉都无有惧。<a id="a-aK"></a>纯云。<a id="a-aL"></a>任之勿捉至暮方逝。<a id="a-aM"></a>与众辞别。<a id="a-aN"></a>不觉余想。<a id="a-aO"></a>卒于净住。<a id="a-aP"></a>春秋八十有五。<a id="a-aQ"></a>即仁寿三年五月十二日也。</p>
  <p id="aaR">唐蜀川简州三学山寺。<a id="a-aS"></a>至隋开皇十二年。<a id="a-aT"></a>寺东壁有佛迹现。<a id="a-aU"></a>长尺八寸阔七寸。<a id="a-aV"></a>兼有神灯自空而现。<a id="a-aW"></a>每夕常尔。<a id="a-aX"></a>斋日则多。<a id="a-aY"></a>有州宰意欲寻之。<a id="a-aZ"></a>乘马来寺。<a id="a-aa"></a>十里已外空灯列见渐近渐昧。<a id="a-ab"></a>遂并失之。<a id="a-ac"></a>返还十里如前还见。<a id="a-ad"></a>至今不绝。<a id="a-ae"></a>初出一灯至大。<a id="a-af"></a>从此大灯流散四空千有余现。<a id="a-ag"></a>遇大风起吹此小灯还灭。<a id="a-ah"></a>灭已大灯还出。<a id="a-ai"></a>小灯流散四空迄至天明始灭。<a id="a-aj"></a>每月于六斋日常出如此。<a id="a-ak"></a>至贞观末。<a id="a-al"></a>有僧法藏。<a id="a-am"></a>以乞为心不护细行。<a id="a-an"></a>夜宿寺中。<a id="a-ao"></a>有大神衣甲羽胄。<a id="a-ap"></a>从门中拔出掷于寺外七里。<a id="a-aq"></a>伤足余无所损。<a id="a-ar"></a>夜还返寺。<a id="a-as"></a>重门皆闭。<a id="a-at"></a>后遂改励精勤道业(右此一验出高僧传)</p>
  <p id="aau">依道宣律师感通记云。<a id="a-av"></a>律师问天人曰。<a id="a-aw"></a>其蜀地简州三学山寺空灯常照因何而有。<a id="a-ax"></a>答曰。<a id="a-ay"></a>山有菩萨寺。<a id="a-az"></a>迦葉佛正法时初立。<a id="a-b0"></a>有欢喜王菩萨造之。<a id="a-b1"></a>寺名法灯。<a id="a-b2"></a>自彼至今常明空表有小菩萨三百人断粒遐龄常住此。<a id="a-b3"></a>山此灯又是山神李特续后供养(特旧蜀主)故至正月处处然灯以供佛寺。</p>
 </body>
</html>