<!doctype html>
<html id="z3IBWkv1Rx" data-ver="1405">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第九十八</h1>
  <h2 id="a2">法灭篇第九十八</h2>
  <p id="a3">述意部 五浊部 时节部 度女部 佛钵部 讹替部 破戒部 诤讼部 损法部。</p>
  <p data-pb></p>
  <h2 id="a4">述意部第一</h2>
  <p id="a5">惟。<a id="a-6"></a>正像推移教流末代。<a id="a-7"></a>人有邪正法有讹替。<a id="a-8"></a>或凭真以构伪。<a id="a-9"></a>或饰虚以乱真。<a id="a-A"></a>假托之文辞意浅杂。<a id="a-B"></a>玉石朱紫无所逃形。<a id="a-C"></a>复由世渐浇浮人心改变。<a id="a-D"></a>妄想居怀专崇业祸。<a id="a-E"></a>增长三毒弥招四恶。<a id="a-F"></a>所以无明巨夜。<a id="a-G"></a>了无思旦之心。<a id="a-H"></a>欣慕六尘。<a id="a-I"></a>不觉五刀随后。<a id="a-J"></a>名利既侵我人逾盛。<a id="a-K"></a>致使凶党之徒。<a id="a-L"></a>轻举邪风。<a id="a-M"></a>淳正之辈。<a id="a-N"></a>时遭谗佞。<a id="a-O"></a>所以教流震旦六百余年。<a id="a-P"></a>恶王虐治三被残屏。<a id="a-Q"></a>祸不旋踵毕顾前良。<a id="a-R"></a>殃咎已刑取笑天下。<a id="a-S"></a>呜呼来业深可痛欤。<a id="a-T"></a>良由寡学所缠故得师心独断。<a id="a-U"></a>法随潜隐灾患集身。<a id="a-V"></a>若元披图八藏。<a id="a-W"></a>综文义之成明。<a id="a-X"></a>寻绎九识。<a id="a-Y"></a>达情智之迷解者。<a id="a-Z"></a>则五翳有除昏之期。<a id="a-a"></a>三明有逾光之日也。</p>
  <h2 id="ab">五浊部第二</h2>
  <p id="ac">如地持论云。<a id="a-d"></a>所谓五浊者。<a id="a-e"></a>一曰命浊。<a id="a-f"></a>二曰众生浊。<a id="a-g"></a>三曰烦恼浊。<a id="a-h"></a>四曰见浊。<a id="a-i"></a>五曰劫浊谓今世短寿人极百岁。<a id="a-j"></a>是名命浊。</p>
  <p id="ak">若诸众生不识父母。<a id="a-l"></a>不识沙门婆罗门。<a id="a-m"></a>及宗族尊长。<a id="a-n"></a>不修义理。<a id="a-o"></a>不作所作。<a id="a-p"></a>不畏今世后世恶业果报。<a id="a-q"></a>不修慧施。<a id="a-r"></a>不作功德。<a id="a-s"></a>不修斋法。<a id="a-t"></a>不持禁戒。<a id="a-u"></a>是名众生浊。</p>
  <p id="av">若此众生增非法贪刀剑布施器仗布施诤讼斗乱谄曲虚诳妄语摄受邪法。<a id="a-w"></a>及余恶不善法生。<a id="a-x"></a>是名烦恼浊。</p>
  <p id="ay">若于今世法坏法没。<a id="a-z"></a>像法渐起邪法转生。<a id="a-10"></a>是名见浊。</p>
  <p id="a11">若饥馑劫起。<a id="a-12"></a>疾病劫起。<a id="a-13"></a>刀兵劫起。<a id="a-14"></a>是名劫浊。</p>
  <p id="a15">又俱舍论云。<a id="a-16"></a>何者为五浊。<a id="a-17"></a>一命浊。<a id="a-18"></a>二劫浊。<a id="a-19"></a>三惑浊。<a id="a-1A"></a>四见浊。<a id="a-1B"></a>五众生浊。<a id="a-1C"></a>下劫将来命等五浊。<a id="a-1D"></a>最粗最下已成滓故。<a id="a-1E"></a>说名为浊。<a id="a-1F"></a>由前二浊次第损减寿命及损减乐具。<a id="a-1G"></a>复由二浊损减助善。<a id="a-1H"></a>何以故。<a id="a-1I"></a>因此二浊。<a id="a-1J"></a>有诸众生多习欲尘乐行及自苦行。<a id="a-1K"></a>能损在家出家助善。<a id="a-1L"></a>由后一浊损减自身量色无病力。<a id="a-1M"></a>智念正勤不动。<a id="a-1N"></a>此德坏故。</p>
  <p id="a1O">又持人菩萨经云。<a id="a-1P"></a>如来今兴在五浊世。<a id="a-1Q"></a>何谓五浊。<a id="a-1R"></a>一人多弊恶不识义理。<a id="a-1S"></a>二六十二疑邪见强盛不受道教。<a id="a-1T"></a>三人多爱欲尘劳兴隆不知去就。<a id="a-1U"></a>四人寿命短。<a id="a-1V"></a>往古世时。<a id="a-1W"></a>八万四千岁以为甚损。<a id="a-1X"></a>今寿百岁或长或短。<a id="a-1Y"></a>五小劫转尽三灾当起无不被害。<a id="a-1Z"></a>若有在此五浊恶世能信乐佛正真慧。<a id="a-1a"></a>是为甚难。</p>
  <p id="a1b">又依顺正理论云。<a id="a-1c"></a>此五浊但为次第显五衰相。<a id="a-1d"></a>极增盛时。<a id="a-1e"></a>何等名为五种衰相。<a id="a-1f"></a>一寿命衰损。<a id="a-1g"></a>时极短故。<a id="a-1h"></a>二资具衰损。<a id="a-1i"></a>少光泽故。<a id="a-1j"></a>三善品衰损。<a id="a-1k"></a>欣恶行故。<a id="a-1l"></a>四寂静衰损。<a id="a-1m"></a>展转相违成諠诤故。<a id="a-1n"></a>五自体衰损。<a id="a-1o"></a>非出世间功德器故。<a id="a-1p"></a>为欲次第显此五种衰损不同。<a id="a-1q"></a>故分五浊。</p>
  <p id="a1r">又萨遮尼干子经云。<a id="a-1s"></a>佛告文殊师利。<a id="a-1t"></a>诸佛如来有十二种胜妙功德。<a id="a-1u"></a>犹如醍醐于诸味中最为胜上。<a id="a-1v"></a>清净第一能净一切诸佛国土。<a id="a-1w"></a>如来于中成阿耨菩提。<a id="a-1x"></a>何等十二。<a id="a-1y"></a>一示现劫浊。<a id="a-1z"></a>二示现时浊。<a id="a-20"></a>三示现众生浊。<a id="a-21"></a>四示现烦恼浊。<a id="a-22"></a>五示现命浊。<a id="a-23"></a>六示现三乘差别浊。<a id="a-24"></a>七示现不净佛国土浊。<a id="a-25"></a>八示现难化众生浊。<a id="a-26"></a>九示现说种种烦恼浊。<a id="a-27"></a>十示现外道乱浊。<a id="a-28"></a>十一示现魔浊。<a id="a-29"></a>十二示现魔业浊。<a id="a-2A"></a>善男子。<a id="a-2B"></a>一切诸佛国土皆是出世功德庄严具足清净。<a id="a-2C"></a>无有诸浊如此过者。<a id="a-2D"></a>皆是诸佛方便力。<a id="a-2E"></a>为利众生。<a id="a-2F"></a>汝等应知。</p>
  <p id="a2G">又大五浊经云。<a id="a-2H"></a>佛涅槃后当有五乱。<a id="a-2I"></a>一者当来比丘从白衣学法。<a id="a-2J"></a>世之一乱。<a id="a-2K"></a>二者白衣上坐比丘处下。<a id="a-2L"></a>世之二乱。<a id="a-2M"></a>三者比丘说法不行承受。<a id="a-2N"></a>白衣说法以为无上。<a id="a-2O"></a>世之三乱。<a id="a-2P"></a>四者魔家比丘自生现在。<a id="a-2Q"></a>于世间以为真道谛。<a id="a-2R"></a>佛法正典自为不明。<a id="a-2S"></a>诈伪为信。<a id="a-2T"></a>世之四乱。<a id="a-2U"></a>五者当来比丘畜养妻子奴仆治生。<a id="a-2V"></a>但共诤讼不承佛教。<a id="a-2W"></a>世之五乱。<a id="a-2X"></a>今时屡见无识白衣。<a id="a-2Y"></a>触事不闲。<a id="a-2Z"></a>诈为知法。<a id="a-2a"></a>房室不舍然为师范。<a id="a-2b"></a>愚痴俗人以用指南。<a id="a-2c"></a>虚弃功夫终勤无益。<a id="a-2d"></a>未来生世犹不免狱。<a id="a-2e"></a>故智度论云。<a id="a-2f"></a>有其盲人。<a id="a-2g"></a>自不见道妄言见道。<a id="a-2h"></a>引他五百盲人。<a id="a-2i"></a>并堕粪坑。<a id="a-2j"></a>自处长津焉能救溺。</p>
  <p data-pb></p>
  <h2 id="a2k">时节部第三</h2>
  <p id="a2l">如阿难七梦经云。<a id="a-2m"></a>阿难。<a id="a-2n"></a>有七种梦来问于佛。<a id="a-2o"></a>一梦陂池火焰连天。<a id="a-2p"></a>二梦日月没星宿亦没。<a id="a-2q"></a>三梦出家比丘转在于不净坑堑之中。<a id="a-2r"></a>在家白衣登头而出。<a id="a-2s"></a>四梦群猪来抵突栴檀林坏之。<a id="a-2t"></a>五梦头戴须弥山不以为重。<a id="a-2u"></a>六梦大象弃出小象。<a id="a-2v"></a>七梦师子王名华萨。<a id="a-2w"></a>头上有七豪毛在地而死。<a id="a-2x"></a>一切禽兽见故怖畏。<a id="a-2y"></a>后见身中虫出然后食之。<a id="a-2z"></a>以此恶梦来问于佛。<a id="a-30"></a>佛告阿难。<a id="a-31"></a>汝所梦者。<a id="a-32"></a>皆为当来五浊恶世。<a id="a-33"></a>不损汝也。<a id="a-34"></a>何为忧色。<a id="a-35"></a>第一梦陂池火焰连天者。<a id="a-36"></a>当来比丘善心转少恶逆炽盛。<a id="a-37"></a>共相杀害不可称计。<a id="a-38"></a>第二梦日月没星宿亦没者。<a id="a-39"></a>佛泥洹后一切声闻。<a id="a-3A"></a>随佛泥洹不在世间。<a id="a-3B"></a>众生眼灭。<a id="a-3C"></a>第三梦出家比丘转在于不净坑堑之中在家白衣登头出者。<a id="a-3D"></a>当来比丘坏毒嫉妒至相杀害。<a id="a-3E"></a>道士斩头白衣亲之。<a id="a-3F"></a>死入地狱。<a id="a-3G"></a>白衣精进死生天上。<a id="a-3H"></a>第四梦者群猪来抵突栴檀林坏之者。<a id="a-3I"></a>当来白衣来入塔寺。<a id="a-3J"></a>诽谤众僧求其长短。<a id="a-3K"></a>破塔害僧。<a id="a-3L"></a>第五梦者。<a id="a-3M"></a>头戴须弥山不以为重者。<a id="a-3N"></a>佛泥洹后。<a id="a-3O"></a>阿难当为千阿罗汉出经之师。<a id="a-3P"></a>一句不忘。<a id="a-3Q"></a>受悟亦多。<a id="a-3R"></a>不以为重。<a id="a-3S"></a>第六梦大象弃小象者。<a id="a-3T"></a>将来邪见炽盛坏我佛法。<a id="a-3U"></a>有德之人皆隐不现。<a id="a-3V"></a>第七梦师子死者。<a id="a-3W"></a>佛泥洹后一千四百七十岁。<a id="a-3X"></a>四部诸弟子修德之心。<a id="a-3Y"></a>一切恶魔不得娆乱。<a id="a-3Z"></a>七豪者此是七百年后事。</p>
  <p id="a3a">又摩耶经云。<a id="a-3b"></a>摩耶问阿难言。<a id="a-3c"></a>汝于往昔已来闻世尊说。<a id="a-3d"></a>如来正法几时当灭。<a id="a-3e"></a>阿难垂泪而便答言我于往昔曾闻世尊说于当来法灭之后事。<a id="a-3f"></a>云佛涅槃后摩诃迦葉云阿难结集法藏。<a id="a-3g"></a>事悉毕已。<a id="a-3h"></a>摩诃迦葉于狼迹山中入灭尽定。<a id="a-3i"></a>我亦当得果证。<a id="a-3j"></a>次第随后入般涅槃。<a id="a-3k"></a>当以正法付嘱忧波掬多。<a id="a-3l"></a>忧波掬多善说法要。<a id="a-3m"></a>如富楼那。<a id="a-3n"></a>广说度人。<a id="a-3o"></a>又复劝化阿输迦王。<a id="a-3p"></a>令于佛法坚固正信。<a id="a-3q"></a>以舍利广起八万四千诸塔。<a id="a-3r"></a>更经二百岁已。<a id="a-3s"></a>有尸罗难陀比丘。<a id="a-3t"></a>善说法要。<a id="a-3u"></a>于阎浮提度十二亿人。<a id="a-3v"></a>三百岁已有青莲华眼比丘。<a id="a-3w"></a>善说法要度得半亿人。<a id="a-3x"></a>四百岁已。<a id="a-3y"></a>有牛口比丘。<a id="a-3z"></a>善说法要度得二万人。<a id="a-40"></a>五百岁已有宝天比丘。<a id="a-41"></a>善说法要度得二万人。<a id="a-42"></a>八部众生发阿耨菩提心。<a id="a-43"></a>正法于此便就灭尽。<a id="a-44"></a>六百岁已九十六种外道等。<a id="a-45"></a>邪见竞兴破灭佛法。<a id="a-46"></a>有一比丘。<a id="a-47"></a>名曰马鸣。<a id="a-48"></a>善说法要。<a id="a-49"></a>降伏一切诸外道辈。<a id="a-4A"></a>七百岁已有一比丘。<a id="a-4B"></a>名曰龙树。<a id="a-4C"></a>善说法要。<a id="a-4D"></a>灭邪见幢。<a id="a-4E"></a>然正法灯。<a id="a-4F"></a>八百岁后。<a id="a-4G"></a>诸比丘等。<a id="a-4H"></a>乐好衣服。<a id="a-4I"></a>纵逸嬉戏。<a id="a-4J"></a>百千万人中有一两得道果者。<a id="a-4K"></a>九百岁已奴为比丘。<a id="a-4L"></a>婢为比丘尼。<a id="a-4M"></a>一千岁已。<a id="a-4N"></a>诸比丘等闻不净观阿那波那。<a id="a-4O"></a>嗔恚不欲。<a id="a-4P"></a>无量比丘。<a id="a-4Q"></a>若一若两。<a id="a-4R"></a>思惟正受。<a id="a-4S"></a>千一百岁已。<a id="a-4T"></a>诸比丘等。<a id="a-4U"></a>如世俗人媒嫁行媒。<a id="a-4V"></a>于大众中毁谤毗尼。<a id="a-4W"></a>千二百岁已。<a id="a-4X"></a>是诸比丘及比丘尼。<a id="a-4Y"></a>作非梵行。<a id="a-4Z"></a>若有子息。<a id="a-4a"></a>男为比丘。<a id="a-4b"></a>女为比丘尼。<a id="a-4c"></a>千三百岁已。<a id="a-4d"></a>袈裟变白不受染色。<a id="a-4e"></a>千四百岁已时诸四众犹如猎师。<a id="a-4f"></a>乐好杀生。<a id="a-4g"></a>贪卖三宝物。<a id="a-4h"></a>千五百岁已。<a id="a-4i"></a>俱睒弥国有三藏比丘。<a id="a-4j"></a>善说法要。<a id="a-4k"></a>从于十五日布萨已时。<a id="a-4l"></a>罗汉比丘升于高座说清净戒。<a id="a-4m"></a>云此所应作。<a id="a-4n"></a>此不应作。<a id="a-4o"></a>彼三藏比丘弟子答罗汉言。<a id="a-4p"></a>汝今身口不清净。<a id="a-4q"></a>云何而乃说是粗言。<a id="a-4r"></a>罗汉答言。<a id="a-4s"></a>我久清净身口意业无诸过患。<a id="a-4t"></a>三藏弟子闻此语已。<a id="a-4u"></a>倍更怨忿。<a id="a-4v"></a>即于座上杀彼罗汉。<a id="a-4w"></a>时罗汉弟子而作是言。<a id="a-4x"></a>我师所说合于法理。<a id="a-4y"></a>云何汝等杀我和上。<a id="a-4z"></a>即以利刀杀彼三藏。<a id="a-50"></a>天龙八部莫不忧恼。<a id="a-51"></a>恶魔波旬及外道众。<a id="a-52"></a>踊跃欢喜。<a id="a-53"></a>竞破塔寺。<a id="a-54"></a>杀害比丘。<a id="a-55"></a>一切经藏皆悉流移至鸠尸那。<a id="a-56"></a>阿耨达龙王悉持入海。<a id="a-57"></a>于是佛法而灭尽也。<a id="a-58"></a>时摩诃摩耶闻此语已。<a id="a-59"></a>号哭懊恼。<a id="a-5A"></a>即向阿难。<a id="a-5B"></a>而说偈言。</p>
  <p id="a5C">一切皆归灭　　无有常安者</p>
  <p id="a5D">须弥及海水　　劫尽亦消竭</p>
  <p id="a5E">世间诸豪强　　会必还衰朽</p>
  <p id="a5F">我子于往昔　　勤苦集众行</p>
  <p id="a5G">故得成正觉　　为众说法藏</p>
  <p id="a5H">如何于尔时　　皆悉潜没尽</p>
  <p data-pb></p>
  <h2 id="a5I">度女部第四</h2>
  <p id="a5J">如善见论云。<a id="a-5K"></a>中度女人出家。<a id="a-5L"></a>正法唯得五百岁住。<a id="a-5M"></a>由世尊制比丘尼行八敬教。<a id="a-5N"></a>正法还得千年。<a id="a-5O"></a>问千年已正法为都灭耶。<a id="a-5P"></a>答不都灭。<a id="a-5Q"></a>于千年中得三达智。<a id="a-5R"></a>复千年中得爱尽罗汉无三达智。<a id="a-5S"></a>复千年中得阿那含。<a id="a-5T"></a>复千年中得斯陀含。<a id="a-5U"></a>复千年中得须陀洹。<a id="a-5V"></a>总得一万年。<a id="a-5W"></a>初五千岁得道。<a id="a-5X"></a>后五千岁学而不得道。<a id="a-5Y"></a>于万岁后一切经书文字灭尽。<a id="a-5Z"></a>但现剃头袈裟法服而已。</p>
  <p id="a5a">又毗尼母经云。<a id="a-5b"></a>尊者迦葉。<a id="a-5c"></a>责阿难为女人求出家中。<a id="a-5d"></a>彼有十事谪阿难。<a id="a-5e"></a>一者若女人不出家者。<a id="a-5f"></a>诸檀越等常应各各器盛食在道侧胡跪授与沙门。<a id="a-5g"></a>二者若女人不出家者。<a id="a-5h"></a>诸檀越等常应与衣服卧具。<a id="a-5i"></a>逆于道中求沙门受用。<a id="a-5j"></a>三者若女人不出家者。<a id="a-5k"></a>诸檀越等常应乘象马车乘在于道侧。<a id="a-5l"></a>以五体投地求沙门蹈而过。<a id="a-5m"></a>四者若女人不出家者。<a id="a-5n"></a>诸檀越辈常应在于路中。<a id="a-5o"></a>以发布地求沙门蹈而过。<a id="a-5p"></a>五者若女人不出家者。<a id="a-5q"></a>诸檀越辈常应恭心请诸沙门到舍供养。<a id="a-5r"></a>六者若女人不出家者。<a id="a-5s"></a>诸檀越辈见诸沙门。<a id="a-5t"></a>常应恭心净扫其地脱体上衣布地令沙门坐。<a id="a-5u"></a>七者若女人不出家者。<a id="a-5v"></a>诸檀越辈常应脱体上衣拂比丘足上尘。<a id="a-5w"></a>八者若女人不出家者。<a id="a-5x"></a>诸檀越辈常应舒发拂比丘足上尘。<a id="a-5y"></a>九者若女人不出家者。<a id="a-5z"></a>沙门威德过于日月。<a id="a-60"></a>况诸外道岂能正视于沙门首。<a id="a-61"></a>十者若女人不出家者。<a id="a-62"></a>佛之正法应住千年。<a id="a-63"></a>今减五百年。<a id="a-64"></a>一百年中得坚固解脱。<a id="a-65"></a>一百年中得坚固定。<a id="a-66"></a>一百年中得坚固持戒。<a id="a-67"></a>一百年中得坚固多闻。<a id="a-68"></a>一百年中得坚固布施。<a id="a-69"></a>初百岁中有解脱坚固法。</p>
  <p id="a6A">安住于此中　　悉能达解义</p>
  <p id="a6B">第二百岁中　　复有坚固定</p>
  <p id="a6C">第三百岁中　　持戒亦不毁</p>
  <p id="a6D">第四百岁中　　有能多闻者</p>
  <p id="a6E">第五百岁中　　复有能布施</p>
  <p id="a6F">从是如来法　　念念中渐减</p>
  <p id="a6G">如车轮转已　　随转时有尽</p>
  <p id="a6H">正法所以隐　　阿难之愆咎</p>
  <p id="a6I">为女人出家　　勤请调御师</p>
  <p id="a6J">正法应住世　　满足于千年</p>
  <p id="a6K">五百已损减　　余者悉如本</p>
  <p id="a6L">是故五百岁　　五百兴于世</p>
  <p id="a6M">解脱定持戒　　多闻及布施</p>
  <p data-pb></p>
  <h2 id="a6N">佛钵部第五</h2>
  <p id="a6O">如莲华面经云。<a id="a-6P"></a>佛告阿难。<a id="a-6Q"></a>于未来世。<a id="a-6R"></a>罽宾国土。<a id="a-6S"></a>当作大法之会。<a id="a-6T"></a>有金毗罗等五天子。<a id="a-6U"></a>灭度之后有富兰那外道弟子名莲华面。<a id="a-6V"></a>聪明智慧。<a id="a-6W"></a>身如金色。<a id="a-6X"></a>此大痴人。<a id="a-6Y"></a>已曾供养四阿罗汉。<a id="a-6Z"></a>当供养时作如是誓愿。<a id="a-6a"></a>我未来世破坏佛法。<a id="a-6b"></a>以其供养阿罗汉故。<a id="a-6c"></a>世世受于端正之身。<a id="a-6d"></a>于最后身生国王家。<a id="a-6e"></a>身为国王。<a id="a-6f"></a>名寐吱曷罗俱逻。<a id="a-6g"></a>而灭我法。<a id="a-6h"></a>此大痴人。<a id="a-6i"></a>破碎我钵。<a id="a-6j"></a>既破钵已生于阿鼻大地狱中。<a id="a-6k"></a>此大痴人命终之后。<a id="a-6l"></a>有七天子。<a id="a-6m"></a>次第舍身生罽宾国。<a id="a-6n"></a>复更建立如来正法。<a id="a-6o"></a>大设供养。<a id="a-6p"></a>阿难。<a id="a-6q"></a>以破钵故。<a id="a-6r"></a>我诸弟子。<a id="a-6s"></a>渐污净戒乐作不善。<a id="a-6t"></a>智慧之人悉皆灭度。<a id="a-6u"></a>有诸国王不依王法。<a id="a-6v"></a>其国人民多行十不善业。<a id="a-6w"></a>以恶业故。<a id="a-6x"></a>此阎浮提五种失味。<a id="a-6y"></a>所谓苏油盐石蜜浆。<a id="a-6z"></a>故佛破钵。<a id="a-70"></a>当至北方。<a id="a-71"></a>尔时北方诸众生等。<a id="a-72"></a>见佛破钵大设供养。<a id="a-73"></a>大发三乘心者以众生善根力感故。<a id="a-74"></a>我此破钵自然还复如本不异。<a id="a-75"></a>于后不久我钵即于阎浮提没。<a id="a-76"></a>现娑伽龙王宫中。<a id="a-77"></a>当没之时。<a id="a-78"></a>此阎浮提七日七夜皆大黑暗。<a id="a-79"></a>日月威光悉不复现。<a id="a-7A"></a>地大震动。<a id="a-7B"></a>天人等众皆大号哭。<a id="a-7C"></a>泪下如雨。<a id="a-7D"></a>初没之时。<a id="a-7E"></a>如来法律亦没不现。<a id="a-7F"></a>尔时魔王见法律灭。<a id="a-7G"></a>心大欢喜。<a id="a-7H"></a>以教众生。<a id="a-7I"></a>广作恶故。<a id="a-7J"></a>生身陷入阿鼻地狱。<a id="a-7K"></a>尔时娑伽罗龙王。<a id="a-7L"></a>见钵供养。<a id="a-7M"></a>至于七日。<a id="a-7N"></a>礼拜右绕。<a id="a-7O"></a>有发三乘心者。<a id="a-7P"></a>如是我钵于龙宫没。<a id="a-7Q"></a>四天王宫出。<a id="a-7R"></a>至于七日大设供养。<a id="a-7S"></a>各发三乘心。<a id="a-7T"></a>过七日已。<a id="a-7U"></a>于四天王宫没三十三天宫出。<a id="a-7V"></a>佛母摩耶夫人。<a id="a-7W"></a>见佛钵已忧愁苦恼。<a id="a-7X"></a>如箭入心。<a id="a-7Y"></a>难可堪忍。<a id="a-7Z"></a>宛转于地。<a id="a-7a"></a>犹如圜木。<a id="a-7b"></a>作如是言。<a id="a-7c"></a>如来涅槃。<a id="a-7d"></a>一何疾哉。<a id="a-7e"></a>修伽陀灭。<a id="a-7f"></a>何其太速。<a id="a-7g"></a>世间眼灭。<a id="a-7h"></a>佛树倾倒。<a id="a-7i"></a>佛须弥山崩。<a id="a-7j"></a>佛灯亦灭。<a id="a-7k"></a>法泉枯竭。<a id="a-7l"></a>无常魔日萎佛莲华。<a id="a-7m"></a>尔时夫人以手捧钵告于天众。<a id="a-7n"></a>此是我释迦如来常受用钵。<a id="a-7o"></a>今来至此。<a id="a-7p"></a>尔时帝释七日七夜大设供养。<a id="a-7q"></a>各发三乘心者。<a id="a-7r"></a>过七日已。<a id="a-7s"></a>于三十三天没炎摩天中出。<a id="a-7t"></a>尔时炎摩天王见佛钵已。<a id="a-7u"></a>七日七夜种种供养。<a id="a-7v"></a>有发三乘心者。<a id="a-7w"></a>过七日已。<a id="a-7x"></a>于炎摩天没兜率陀天出。<a id="a-7y"></a>尔时兜率天王见佛钵已。<a id="a-7z"></a>七日七夜种种供养。<a id="a-80"></a>过七日已。<a id="a-81"></a>于兜率天没化乐天出。<a id="a-82"></a>尔时化乐天王见佛钵已。<a id="a-83"></a>七日七夜种种供养。<a id="a-84"></a>有发三乘心者。<a id="a-85"></a>尔时天王以手捧钵。<a id="a-86"></a>而说偈言(以前诸天各说偈叹以文繁故不具录出)</p>
  <p id="a87">希有大导师　　悲愍于众生</p>
  <p id="a88">为利众生故　　使钵来于此</p>
  <p id="a89">佛告阿难。<a id="a-8A"></a>此阎浮提及余十方。<a id="a-8B"></a>所有佛钵。<a id="a-8C"></a>及佛舍利。<a id="a-8D"></a>皆在娑伽罗龙王宫中。<a id="a-8E"></a>如是我钵及我舍利。<a id="a-8F"></a>于未来世于此地没。<a id="a-8G"></a>直过八万由旬住金刚际。<a id="a-8H"></a>未来之世诸众生等。<a id="a-8I"></a>寿命八万四千岁时。<a id="a-8J"></a>弥勒如来其声犹如大梵天鼓迦陵伽音。<a id="a-8K"></a>尔时我钵及我舍利。<a id="a-8L"></a>从金刚际出至阎浮提弥勒佛所住虚空中。<a id="a-8M"></a>放五色光。<a id="a-8N"></a>所谓青黄赤白颇梨杂色。<a id="a-8O"></a>彼五色光复至其余一切天处。<a id="a-8P"></a>到彼天已。<a id="a-8Q"></a>于其光中。<a id="a-8R"></a>出声说偈。</p>
  <p id="a8S">一切行无常　　一切法无我</p>
  <p id="a8T">及寂灭涅槃　　此三是法印</p>
  <p id="a8U">其光复至一切地狱。<a id="a-8V"></a>亦说此偈。<a id="a-8W"></a>所放光明复至十方世界。<a id="a-8X"></a>于其光中亦说此偈。<a id="a-8Y"></a>佛告阿难。<a id="a-8Z"></a>如明我钵及我舍利。<a id="a-8a"></a>所放光明。<a id="a-8b"></a>十方世界作佛事已。<a id="a-8c"></a>还至本处。<a id="a-8d"></a>于虚空中成大光明云盖而住。<a id="a-8e"></a>舍利及钵现此神通时。<a id="a-8f"></a>八十百亿众生得阿罗汉果。<a id="a-8g"></a>千亿众生剃发出家信心清净。<a id="a-8h"></a>一万众生发阿耨菩提心皆不退转。<a id="a-8i"></a>弥勒以手捧钵及佛舍利。<a id="a-8j"></a>告诸天人一切大众。<a id="a-8k"></a>汝等当知。<a id="a-8l"></a>此钵舍利。<a id="a-8m"></a>乃是释迦牟尼如来雄猛大士。<a id="a-8n"></a>能令无量百千那由他亿诸众生等住涅槃城。<a id="a-8o"></a>出优昙华百千亿倍。<a id="a-8p"></a>钵及舍利故来至此。<a id="a-8q"></a>尔时弥勒佛为我此钵及我舍利。<a id="a-8r"></a>起四宝塔。<a id="a-8s"></a>以舍利钵置此塔中。<a id="a-8t"></a>大设供养恭敬礼拜。<a id="a-8u"></a>依道宣律师住持感应云。<a id="a-8v"></a>问天人持钵因缘。<a id="a-8w"></a>天人答曰。<a id="a-8x"></a>如来成道已至第三十八年。<a id="a-8y"></a>于只桓精舍重阁讲堂上。<a id="a-8z"></a>佛告文殊师利菩萨。<a id="a-90"></a>汝往戒坛所鸣钟。<a id="a-91"></a>召十方天龙及比丘诸大菩萨众等。<a id="a-92"></a>普集只桓。<a id="a-93"></a>文殊依教召集皆来只桓。<a id="a-94"></a>世尊以神通力化只桓精舍如妙乐国。<a id="a-95"></a>眉间放光遍照十方。<a id="a-96"></a>地皆六种震动。<a id="a-97"></a>有百亿释迦同来集会。<a id="a-98"></a>十亿妙光佛亦集只桓。<a id="a-99"></a>世尊跏趺坐入金刚三昧。<a id="a-9A"></a>地又大动。<a id="a-9B"></a>从三昧起出大音声。<a id="a-9C"></a>普告三千界一切诸来大众。<a id="a-9D"></a>我初踰城至瓶沙王国。<a id="a-9E"></a>入山修道。<a id="a-9F"></a>天魔迷我。<a id="a-9G"></a>道路山神示我道处。<a id="a-9H"></a>即语我言。<a id="a-9I"></a>我曾于往古迦葉佛般涅槃时。<a id="a-9J"></a>留一故瓦钵嘱我护持。<a id="a-9K"></a>待如来下生令我付世尊。<a id="a-9L"></a>世尊成道先须受我此钵。<a id="a-9M"></a>次及四天王钵。<a id="a-9N"></a>我语山神。<a id="a-9O"></a>若得成佛当如汝言。<a id="a-9P"></a>我后入河澡浴受二女乳糜时。<a id="a-9Q"></a>尔时山神即奉我钵。<a id="a-9R"></a>我时受用。<a id="a-9S"></a>将盛乳糜食。<a id="a-9T"></a>地便六种震动。<a id="a-9U"></a>我持此钵来经三十八年。<a id="a-9V"></a>未曾有损失。<a id="a-9W"></a>我入王舍城受彼国王请。<a id="a-9X"></a>我既食讫。<a id="a-9Y"></a>即命罗睺将我钵。<a id="a-9Z"></a>还于彼龙池洗。<a id="a-9a"></a>罗睺洗钵损破为五片。<a id="a-9b"></a>我即以铅锡缀彼破钵。<a id="a-9c"></a>此非罗睺过失。<a id="a-9d"></a>欲表示未来世诸恶。<a id="a-9e"></a>比丘比丘尼等轻毁法器。<a id="a-9f"></a>于初五百年分我毗尼藏遂有五部。<a id="a-9g"></a>分我修多罗为十八部。<a id="a-9h"></a>至正法灭尽。<a id="a-9i"></a>分我三藏。<a id="a-9j"></a>复为五百部。<a id="a-9k"></a>彼无智比丘本无慈心。<a id="a-9l"></a>不发弘誓救度众生。<a id="a-9m"></a>但起诤论增我慢幢速灭正法。<a id="a-9n"></a>至于千岁正法皆灭。<a id="a-9o"></a>诸恶比丘满阎浮提及余天下。<a id="a-9p"></a>不持禁戒。<a id="a-9q"></a>诸恶比丘尼犹如淫女不行八敬。<a id="a-9r"></a>将我应量之器游行酒肆。<a id="a-9s"></a>或入淫舍贮酒盛肉。<a id="a-9t"></a>痛哉苦哉。<a id="a-9u"></a>法岂不灭也。</p>
  <p id="a9v">尔时诸比丘同声白佛言。<a id="a-9w"></a>我于今朝入城乞食。<a id="a-9x"></a>还所居方各洗应量器。<a id="a-9y"></a>同时皆破。<a id="a-9z"></a>各分五段。<a id="a-A0"></a>方欲问佛。<a id="a-A1"></a>向闻世尊已说未来表法将灭心生大怖。</p>
  <p id="aA2">尔时世尊告诸比丘。<a id="a-A3"></a>我留菩萨僧。<a id="a-A4"></a>合有八十亿人不取涅槃。<a id="a-A5"></a>后恶世中护持圣教。<a id="a-A6"></a>各以通力化恶比丘令敬佛钵。</p>
  <p id="aA7">尔时世尊即从坐起。<a id="a-A8"></a>往至戒坛所。<a id="a-A9"></a>从北面升坛。<a id="a-AA"></a>诸比丘奉钵。<a id="a-AB"></a>世尊自受。<a id="a-AC"></a>又告罗睺。<a id="a-AD"></a>将我破钵来。<a id="a-AE"></a>佛受钵已。<a id="a-AF"></a>即掷于空。<a id="a-AG"></a>上至有顶。<a id="a-AH"></a>如是次第。<a id="a-AI"></a>同名牟尼各掷相次。<a id="a-AJ"></a>犹如贯珠。<a id="a-AK"></a>上至色界顶已。<a id="a-AL"></a>次第还下。<a id="a-AM"></a>直至戒坛。<a id="a-AN"></a>百亿诸来佛亦命侍者取钵。<a id="a-AO"></a>各施牟尼佛。<a id="a-AP"></a>共相住持。<a id="a-AQ"></a>使来世恶僧尼等令生惭愧。<a id="a-AR"></a>世尊受已还掷上界。<a id="a-AS"></a>相次重叠还至坛所。<a id="a-AT"></a>尔时世尊化彼破瓦钵。<a id="a-AU"></a>状如诸天金幢。<a id="a-AV"></a>放大光明照十方国。</p>
  <p id="aAW">又佛在世时告天帝释言。<a id="a-AX"></a>汝施我真珠并天工匠。<a id="a-AY"></a>又告天魔。<a id="a-AZ"></a>汝施我七宝。<a id="a-Aa"></a>又告娑竭龙王。<a id="a-Ab"></a>汝施我摩尼珠。<a id="a-Ac"></a>帝释天龙等即奉珠宝。<a id="a-Ad"></a>于三七日中并集戒坛所造作珠塔。<a id="a-Ae"></a>用七宝庄。<a id="a-Af"></a>上安摩尼珠。<a id="a-Ag"></a>以佛神力故。<a id="a-Ah"></a>于三七日中一时皆成。<a id="a-Ai"></a>合得八百亿真珠七宝塔。<a id="a-Aj"></a>以盛如来瓦钵。<a id="a-Ak"></a>尔时魔王白佛言。<a id="a-Al"></a>我自造珠塔用盛世尊钵。<a id="a-Am"></a>我虽是天魔敬顺佛语。<a id="a-An"></a>故于未来世不令恶人损坏圣教。<a id="a-Ao"></a>化恶比丘令生惭愧。<a id="a-Ap"></a>佛即听许。<a id="a-Aq"></a>纯用摩尼以盛一大塔。<a id="a-Ar"></a>高四十由旬。<a id="a-As"></a>以盛佛钵。<a id="a-At"></a>世尊涅槃时付嘱魔王造塔。<a id="a-Au"></a>令付帝释及四天王并大魔王。<a id="a-Av"></a>汝自守护。<a id="a-Aw"></a>我涅槃后正法灭尽已。<a id="a-Ax"></a>将我钵塔安置戒坛南。<a id="a-Ay"></a>十二年中住。<a id="a-Az"></a>汝等四天王日夜常自供养。<a id="a-B0"></a>守护勿令损失。<a id="a-B1"></a>过十二年已。<a id="a-B2"></a>将付娑竭龙王。<a id="a-B3"></a>安置彼宫中毗尼大藏所。<a id="a-B4"></a>又敕龙王当造十六塔为钵塔眷属。<a id="a-B5"></a>还经十二年后付嘱帝释四天王。<a id="a-B6"></a>将往须弥顶。<a id="a-B7"></a>帝释欢喜园中金砂池南住。<a id="a-B8"></a>佛告揵闼婆王八部神等。<a id="a-B9"></a>汝于四十年中。<a id="a-BA"></a>作天音乐供养宝塔。<a id="a-BB"></a>为彼恶世中持戒弟子。<a id="a-BC"></a>守护应器如护眼睛。</p>
  <p id="aBD">佛告帝释四天王等。<a id="a-BE"></a>汝于须弥山金刚窟中。<a id="a-BF"></a>取彼黄砂石多造石钵。<a id="a-BG"></a>置新塔中。<a id="a-BH"></a>大小形量如我破钵。<a id="a-BI"></a>皆作五缀形安置彼塔中。<a id="a-BJ"></a>汝等守护勿令损失。<a id="a-BK"></a>后经一百年。<a id="a-BL"></a>至阿育王造塔竟。<a id="a-BM"></a>汝将我塔遍大千国至十亿家。<a id="a-BN"></a>或纵广万里当安两钵塔。<a id="a-BO"></a>于彼国土中周觅名山古圣住处。<a id="a-BP"></a>于彼安置。<a id="a-BQ"></a>又告北方天王。<a id="a-BR"></a>汝至楞伽山采取牛头栴檀香。<a id="a-BS"></a>于日三时中当至彼塔所。<a id="a-BT"></a>烧香供养勿令断绝。<a id="a-BU"></a>我令自在天安置诸钵塔。<a id="a-BV"></a>又遣四天王及揵闼婆王。<a id="a-BW"></a>烧香奏乐常为供养。<a id="a-BX"></a>汝等天人龙神等未解我意。<a id="a-BY"></a>此为未来非法比丘比丘尼。<a id="a-BZ"></a>令其改恶生善故。<a id="a-Ba"></a>使安置如是。</p>
  <p data-pb></p>
  <h2 id="aBb">讹替部第六</h2>
  <p id="aBc">如付法藏经云。<a id="a-Bd"></a>阿难比丘化诸众生皆令度脱。<a id="a-Be"></a>最后至一竹林之中。<a id="a-Bf"></a>闻有比丘诵法句经偈云。</p>
  <p id="aBg">若人生百岁　　不见水潦涸</p>
  <p id="aBh">不如生一日　　而得睹见之</p>
  <p id="aBi">阿难闻已惨然而叹。<a id="a-Bj"></a>世间眼灭何其速哉。<a id="a-Bk"></a>烦恼诸恶如何便起。<a id="a-Bl"></a>违反圣教自生妄想。<a id="a-Bm"></a>此非佛语不可修行。<a id="a-Bn"></a>汝今当知二人谤佛。<a id="a-Bo"></a>一虽多闻而生邪见。<a id="a-Bp"></a>二不解深义颠倒妄说。<a id="a-Bq"></a>有此二法为自毁伤。<a id="a-Br"></a>不能令人离三恶道。<a id="a-Bs"></a>汝今谛听我演佛偈。</p>
  <p id="aBt">若人生百岁　　不解生灭法</p>
  <p id="aBu">不如生一日　　而得解了之</p>
  <p id="aBv">尔时比丘。<a id="a-Bw"></a>即向其师说阿难语。<a id="a-Bx"></a>师告之曰。<a id="a-By"></a>阿难老朽智慧衰劣。<a id="a-Bz"></a>言多错谬不可信矣。<a id="a-C0"></a>汝今但当如前而诵。<a id="a-C1"></a>阿难后时闻彼比丘在竹林下犹诵前偈。<a id="a-C2"></a>即问其意。<a id="a-C3"></a>答言。<a id="a-C4"></a>尊者。<a id="a-C5"></a>吾师告我。<a id="a-C6"></a>阿难老朽言多虚妄。<a id="a-C7"></a>汝今但当依前诵习。<a id="a-C8"></a>阿难思惟。<a id="a-C9"></a>彼轻我言。<a id="a-CA"></a>或受余教。<a id="a-CB"></a>即入三昧推求胜德。<a id="a-CC"></a>不见有人能回彼意。<a id="a-CD"></a>便作是言。<a id="a-CE"></a>异哉无常甚大雄猛散坏。<a id="a-CF"></a>如是无量贤圣令诸世间皆悉空旷。<a id="a-CG"></a>常处黑暗怖畏中行。<a id="a-CH"></a>邪见炽盛不善增长。<a id="a-CI"></a>诽谤如来断绝正教。<a id="a-CJ"></a>永当沉没生死大河。<a id="a-CK"></a>开恶趣门闭人天路。<a id="a-CL"></a>于无量劫受诸苦恼。<a id="a-CM"></a>我于今日宜入涅槃。</p>
  <p id="aCN">又新婆沙论问。<a id="a-CO"></a>齐何当言正法住。<a id="a-CP"></a>答。<a id="a-CQ"></a>若时行法者住。<a id="a-CR"></a>齐何当言正法灭。<a id="a-CS"></a>答。<a id="a-CT"></a>若时行法者灭。<a id="a-CU"></a>问。<a id="a-CV"></a>何故复作此论。<a id="a-CW"></a>答。<a id="a-CX"></a>为欲分别契经义故。<a id="a-CY"></a>如契经说。<a id="a-CZ"></a>迦葉波当知。<a id="a-Ca"></a>如来所觉所说法毗柰耶。<a id="a-Cb"></a>非地界水界火界风界所能灭没。<a id="a-Cc"></a>然有一类补特伽罗。<a id="a-Cd"></a>当出于世。<a id="a-Ce"></a>恶欲恶行成就恶法。<a id="a-Cf"></a>非法说法。<a id="a-Cg"></a>法说非法。<a id="a-Ch"></a>非毗柰耶说毗柰耶。<a id="a-Ci"></a>于毗柰耶说非毗柰耶。<a id="a-Cj"></a>彼能灭我三无数劫所集正法令无有余。<a id="a-Ck"></a>契经虽作是说而不分别。<a id="a-Cl"></a>齐何当言正法住。<a id="a-Cm"></a>齐何当言正法灭。<a id="a-Cn"></a>彼经是此论所依根本。<a id="a-Co"></a>彼所不分别者。<a id="a-Cp"></a>今应分别。<a id="a-Cq"></a>故作斯论。<a id="a-Cr"></a>此中有二种正法。<a id="a-Cs"></a>一世俗正法。<a id="a-Ct"></a>二胜义正法。<a id="a-Cu"></a>世俗正法。<a id="a-Cv"></a>谓名句文身。<a id="a-Cw"></a>即素怛缆毗柰耶阿毗达磨。<a id="a-Cx"></a>胜义正法。<a id="a-Cy"></a>谓圣道即无漏根力觉支道支。<a id="a-Cz"></a>行法者亦有二种。<a id="a-D0"></a>一持教法。<a id="a-D1"></a>二持证法。<a id="a-D2"></a>持教法者。<a id="a-D3"></a>谓读诵解说素怛缆等。<a id="a-D4"></a>持证法者。<a id="a-D5"></a>谓能修证无漏圣道。<a id="a-D6"></a>若持教者相续不灭。<a id="a-D7"></a>能令世俗正法久住。<a id="a-D8"></a>若持证者相续不灭。<a id="a-D9"></a>能令胜义正法久住。<a id="a-DA"></a>彼若灭时正法则灭。<a id="a-DB"></a>故契经说。<a id="a-DC"></a>我之正法不依墙壁柱等而住。<a id="a-DD"></a>但依行法有情相续而住。<a id="a-DE"></a>问何故世尊不决定说法住时分耶。<a id="a-DF"></a>答欲显正法随行法者住久近故。<a id="a-DG"></a>谓行法者。<a id="a-DH"></a>若行正法常如佛在世时及如来灭度未久时者。<a id="a-DI"></a>则佛正法常住于世无有灭没。<a id="a-DJ"></a>若无如是行正法者。<a id="a-DK"></a>则彼正法速疾灭没。<a id="a-DL"></a>若度女人出家不令行八尊重法者。<a id="a-DM"></a>则佛正法应减五百岁住。<a id="a-DN"></a>由佛令彼行八尊重法故。<a id="a-DO"></a>正法住世还满千年。</p>
  <p id="aDP">又迦旃延说法灭尽偈云。</p>
  <p id="aDQ">尊者迦旃延　　体道修律护</p>
  <p id="aDR">见诸卒暴者　　以偈开法路</p>
  <p id="aDS">正法垂欲没　　人年裁寿百</p>
  <p id="aDT">正法之光明　　在世不久没</p>
  <p id="aDU">正法已灭尽　　比丘众迷惑</p>
  <p id="aDV">当舍诸经法　　圣觉之所讲</p>
  <p id="aDW">释置经义理　　更互相求短</p>
  <p id="aDX">吾身所闻传　　独步无俦伴</p>
  <p id="aDY">持中以着下　　举下着于中</p>
  <p id="aDZ">不复识次第　　所说贵不穷</p>
  <p id="aDa">证据设乖谬　　反说无本末</p>
  <p id="aDb">闻受皆浮漫　　讲论无清话</p>
  <p id="aDc">各各共诤讼　　用生毒害心</p>
  <p id="aDd">贪得利供养　　随俗共浮沉</p>
  <p id="aDe">喜乐于愦扰　　不慕处静默</p>
  <p id="aDf">展转相侵欺　　以自养妻息</p>
  <p id="aDg">或时有比丘　　客从远方来</p>
  <p id="aDh">寺主先自安　　闲居乃听之</p>
  <p id="aDi">见远方比丘　　颜色不悦和</p>
  <p id="aDj">得其舍之去　　于心乃为快</p>
  <p id="aDk">常念嗔恚恶　　憍慢为自大</p>
  <p id="aDl">所求无厌足　　恣意随尘秽</p>
  <p id="aDm">毒事相续行　　不欲诵受经</p>
  <p id="aDn">终日笑歌舞　　冥暮寝不醒</p>
  <p id="aDo">斯等共聚会　　言不及经理</p>
  <p id="aDp">但说县官贼　　流俗行来事</p>
  <p id="aDq">假使有学者　　众人所供养</p>
  <p id="aDr">羡者求出家　　言学比丘法</p>
  <p id="aDs">所行不如教　　自从利养起</p>
  <p id="aDt">其年既幼少　　多畜众弟子</p>
  <p id="aDu">其心怀诤乱　　不能究所学</p>
  <p id="aDv">莫能谨慎戒　　堕落于邪见</p>
  <p id="aDw">苟且无羞耻　　不能修慎行</p>
  <p id="aDx">亦不乐法会　　汲汲着利养</p>
  <p id="aDy">适共斗诤已　　遂乃结仇怨</p>
  <p id="aDz">诸魔及官属　　用斯得人便</p>
  <p id="aE0">诸天龙鬼神　　来欲听经教</p>
  <p id="aE1">倾企迟闻戒　　但更闻诤讼</p>
  <p id="aE2">诸天人怀恨　　不可比丘行</p>
  <p id="aE3">行来共讲言　　佛法欲灭尽</p>
  <p id="aE4">吾等舍天乐　　故来欲受法</p>
  <p id="aE5">不得闻正法　　不如弃之去</p>
  <p id="aE6">其有尊鬼神　　心乐佛法者</p>
  <p id="aE7">不念诸比丘　　不复行拥护</p>
  <p id="aE8">于时弊鬼神　　凶暴行毒害</p>
  <p id="aE9">取比丘精气　　令命无有余</p>
  <p id="aEA">偷狗无羞惭　　懈怠怀毒意</p>
  <p id="aEB">斯等将来世　　反当见敬事</p>
  <p id="aEC">有仁贤比丘　　具足知廉耻</p>
  <p id="aED">于彼失法时　　乃更不见侍</p>
  <p id="aEE">譬如师子王　　处在林树间</p>
  <p id="aEF">豺狼及犬狐　　不敢食其肉</p>
  <p id="aEG">命过身出虫　　还自啖其肉</p>
  <p id="aEH">昼夜共啖食　　毁灭其形体</p>
  <p id="aEI">正法在于世　　终不自没尽</p>
  <p id="aEJ">因缘像法故　　正法则灭尽</p>
  <p id="aEK">譬如海中船　　贪重故沉没</p>
  <p id="aEL">佛法斯亦然　　利养故灭尽</p>
  <p id="aEM">诸比丘遭患　　如人丧二亲</p>
  <p id="aEN">今日最末世　　佛正法灭尽</p>
  <p id="aEO">从今日以往　　无复说经典</p>
  <p id="aEP">法律及禁戒　　当何从闻听</p>
  <p id="aEQ">诸天树木鬼　　旷野屠神明</p>
  <p id="aER">悲感心忧恼　　宛转不自宁</p>
  <p id="aES">法灯为已没　　正学已毁灭</p>
  <p id="aET">今世最崩颓　　法鼓不复鸣</p>
  <p id="aEU">诸魔设欢喜　　聚会相庆贺</p>
  <p id="aEV">举手而赞言　　今是佛末世</p>
  <p id="aEW">知后将来世　　当有是患难</p>
  <p id="aEX">益当加精进　　勉力求度脱</p>
  <p data-pb></p>
  <h2 id="aEY">破戒部第七</h2>
  <p id="aEZ">如莲华面经。<a id="a-Ea"></a>佛告阿难。<a id="a-Eb"></a>我今当说未来之时。<a id="a-Ec"></a>有诸破戒比丘。<a id="a-Ed"></a>身着袈裟游行城邑。<a id="a-Ee"></a>往来聚落住亲里家。<a id="a-Ef"></a>彼非比丘。<a id="a-Eg"></a>又非白衣。<a id="a-Eh"></a>畜养妇妾产育男女。<a id="a-Ei"></a>复有比丘。<a id="a-Ej"></a>往淫女家。<a id="a-Ek"></a>淫比丘尼。<a id="a-El"></a>贮畜金银。<a id="a-Em"></a>造作生业。<a id="a-En"></a>以自活命。<a id="a-Eo"></a>复有通致使驿以自活命。<a id="a-Ep"></a>复有专行医药以自活命。<a id="a-Eq"></a>复有围棋六博以自活命。<a id="a-Er"></a>复有为他卜筮以自活命。<a id="a-Es"></a>复有为他诵咒驱遣鬼神多取财物以自活命。<a id="a-Et"></a>复有专行杀生以自活命。<a id="a-Eu"></a>复有私自费用佛法僧物以自活命。<a id="a-Ev"></a>复有内实犯戒外示护持受人信施。<a id="a-Ew"></a>复有秘吝僧物不与客僧。<a id="a-Ex"></a>复有吝惜僧房床座不与客僧。<a id="a-Ey"></a>复有比丘实非罗汉而诈称罗汉。<a id="a-Ez"></a>欲令人知多受供养但为活命不为修道。<a id="a-F0"></a>复有兴利商贾以自养活。<a id="a-F1"></a>复有专行盗偷以自养活。<a id="a-F2"></a>复有畜养杂畜乃至卖买以自养活。<a id="a-F3"></a>复有贩卖奴婢以自养活。<a id="a-F4"></a>复有屠杀牛羊以自养活。<a id="a-F5"></a>复有受募入阵征战讨伐多杀众人以求勋赏。<a id="a-F6"></a>复有专行劫夺攻破城邑及与聚落以自活命。<a id="a-F7"></a>如是无量地狱因缘。<a id="a-F8"></a>舍命之后皆堕地狱。<a id="a-F9"></a>譬如师子身肉所有众生不敢食彼。<a id="a-FA"></a>唯师子身自生诸虫还自啖食师子之肉。<a id="a-FB"></a>佛告阿难。<a id="a-FC"></a>我之佛法非余能坏。<a id="a-FD"></a>是我法中诸恶比丘。<a id="a-FE"></a>犹如毒刺。<a id="a-FF"></a>破我三阿僧祇劫积行勤苦所集佛法。<a id="a-FG"></a>尔时阿难见此事已。<a id="a-FH"></a>心大怖畏身毛皆竖。<a id="a-FI"></a>即白佛言。<a id="a-FJ"></a>如来速入涅槃。<a id="a-FK"></a>今正是时。<a id="a-FL"></a>何用见此未来之世如是恶事。<a id="a-FM"></a>佛言。<a id="a-FN"></a>阿难。<a id="a-FO"></a>未来之世多有在家白衣得生天上。<a id="a-FP"></a>多有出家之人堕于地狱饿鬼畜生。<a id="a-FQ"></a>善恶之业终不败亡。<a id="a-FR"></a>我于过去曾作商人。<a id="a-FS"></a>入于大海。<a id="a-FT"></a>活多人故手杀一人。<a id="a-FU"></a>以是业缘乃至成佛。<a id="a-FV"></a>犹尚身受金枪之报。</p>
  <p id="aFW">又当来变经云。<a id="a-FX"></a>尔时世尊告诸比丘。<a id="a-FY"></a>将来之世当有比丘。<a id="a-FZ"></a>因有一法不从法化。<a id="a-Fa"></a>令法毁灭不得长益。<a id="a-Fb"></a>何谓为一。<a id="a-Fc"></a>谓不护禁戒。<a id="a-Fd"></a>不能守心。<a id="a-Fe"></a>不修智慧。<a id="a-Ff"></a>放逸其意。<a id="a-Fg"></a>唯求善名。<a id="a-Fh"></a>不顺道教。<a id="a-Fi"></a>不肯勤慕度世之业。<a id="a-Fj"></a>是为一事令法毁灭。<a id="a-Fk"></a>复有二事令法毁灭。<a id="a-Fl"></a>何谓为二。<a id="a-Fm"></a>一不护禁戒。<a id="a-Fn"></a>不摄其心。<a id="a-Fo"></a>不修智慧。<a id="a-Fp"></a>畜妻养子放心恣意。<a id="a-Fq"></a>贾作治生以共相活。<a id="a-Fr"></a>二伴党相着。<a id="a-Fs"></a>憎奉法者。<a id="a-Ft"></a>欲令陷堕。<a id="a-Fu"></a>故为言义。<a id="a-Fv"></a>谓之谀谄。<a id="a-Fw"></a>私记恶行外扬清白。<a id="a-Fx"></a>是为二事令法毁灭。<a id="a-Fy"></a>复有三事令法毁灭。<a id="a-Fz"></a>何谓为三。<a id="a-G0"></a>一既不护禁戒。<a id="a-G1"></a>不能摄心。<a id="a-G2"></a>不修智慧。<a id="a-G3"></a>二自读文字不谛句读。<a id="a-G4"></a>以上着下。<a id="a-G5"></a>以下着上。<a id="a-G6"></a>头尾颠倒不能解了义之所归自以为是。<a id="a-G7"></a>三明者呵之不从其教。<a id="a-G8"></a>反怀嗔恨谓相嫉姤。<a id="a-G9"></a>议识者少多不别理。<a id="a-GA"></a>咸云为是。<a id="a-GB"></a>是为三事令法毁灭。<a id="a-GC"></a>复有四事令法毁灭。<a id="a-GD"></a>何谓为四。<a id="a-GE"></a>一将来比丘舍空闲处修道之业。<a id="a-GF"></a>二喜游人间愦闹之中行来。<a id="a-GG"></a>比丘谈言求好袈裟五色之服。<a id="a-GH"></a>三高望远视以为奇雅。<a id="a-GI"></a>自以高德无能及者。<a id="a-GJ"></a>杂碎之智比日月之明而已。<a id="a-GK"></a>四不摄三事。<a id="a-GL"></a>不护根门。<a id="a-GM"></a>行妇女间宣文饰词。<a id="a-GN"></a>多言合偶以动人心。<a id="a-GO"></a>使清变浊。<a id="a-GP"></a>身行荒乱。<a id="a-GQ"></a>正法废迟。<a id="a-GR"></a>是为四事令法毁灭。<a id="a-GS"></a>若有比丘欲谛学道。<a id="a-GT"></a>弃捐绮饰。<a id="a-GU"></a>不求名闻。<a id="a-GV"></a>质朴守真。<a id="a-GW"></a>宣传正经。<a id="a-GX"></a>佛之雅典。<a id="a-GY"></a>深法之化。<a id="a-GZ"></a>不用多言。<a id="a-Ga"></a>案本说经。<a id="a-Gb"></a>不舍正句。<a id="a-Gc"></a>希言屡中不失佛意。<a id="a-Gd"></a>粗衣趣食。<a id="a-Ge"></a>得美不甘。<a id="a-Gf"></a>得粗不恶。<a id="a-Gg"></a>衣食好丑。<a id="a-Gh"></a>随施者意。<a id="a-Gi"></a>守诸根门。<a id="a-Gj"></a>不违佛教。<a id="a-Gk"></a>勤修佛法犹救头然。<a id="a-Gl"></a>虽不值佛出世。<a id="a-Gm"></a>出家为道学不唐捐。<a id="a-Gn"></a>平其本心愍念一切。</p>
  <p id="aGo">又十诵律云。<a id="a-Gp"></a>正法灭于像法时有五非法。<a id="a-Gq"></a>一比丘小得心止便谓已得圣法。<a id="a-Gr"></a>二白衣生天出家堕地狱。<a id="a-Gs"></a>三有人舍世间业出家破戒。<a id="a-Gt"></a>四破戒人多人佐助持戒者无人佐助。<a id="a-Gu"></a>五乃至罗汉亦被骂辱。<a id="a-Gv"></a>更有五怖畏未来有应知。<a id="a-Gw"></a>一自身不修身戒心慧。<a id="a-Gx"></a>复度他出家。<a id="a-Gy"></a>亦不能令他修身戒心慧。<a id="a-Gz"></a>二畜沙弥。<a id="a-H0"></a>三与他依止。<a id="a-H1"></a>四如是人与净人沙弥近住不知三相掘。<a id="a-H2"></a>地斩草用水溉灌。<a id="a-H3"></a>五虽诵持三藏前后杂乱。</p>
  <p data-pb></p>
  <h2 id="aH4">诤讼部第八</h2>
  <p id="aH5">如杂阿含经云。<a id="a-H6"></a>佛言。<a id="a-H7"></a>此摩偷罗国。<a id="a-H8"></a>将来之世。<a id="a-H9"></a>我之正法千岁不灭。<a id="a-HA"></a>过千岁后有非法出。<a id="a-HB"></a>阎浮提中恶风暴雨多诸灾患。<a id="a-HC"></a>人民饥馑触物磨灭。<a id="a-HD"></a>饮食失味珍宝沉没。<a id="a-HE"></a>西方有王名钵罗婆。<a id="a-HF"></a>北方有王名耶婆那。<a id="a-HG"></a>南方有王名非释迦。<a id="a-HH"></a>东方有王名儿沙罗。<a id="a-HI"></a>此之四王皆多眷属。<a id="a-HJ"></a>杀害比丘破坏塔寺。<a id="a-HK"></a>四方尽乱。<a id="a-HL"></a>时诸比丘来集中国。<a id="a-HM"></a>拘睒弥国。<a id="a-HN"></a>王名摩因陀罗西那。<a id="a-HO"></a>生子手似血涂。<a id="a-HP"></a>身似甲胄。<a id="a-HQ"></a>有大勇力。<a id="a-HR"></a>又五百大臣同日生子。<a id="a-HS"></a>皆血手胄身。<a id="a-HT"></a>时拘睒弥国一日雨血。<a id="a-HU"></a>王见恶相。<a id="a-HV"></a>即大恐怖。<a id="a-HW"></a>请问相师。<a id="a-HX"></a>相师答王。<a id="a-HY"></a>今生子当王阎浮提多杀害人。<a id="a-HZ"></a>即因为名难当。<a id="a-Ha"></a>年渐长大四恶王从四方来。<a id="a-Hb"></a>王大忧怖。<a id="a-Hc"></a>有天神告言。<a id="a-Hd"></a>大王。<a id="a-He"></a>且立难当为王。<a id="a-Hf"></a>足能降伏彼四恶王。<a id="a-Hg"></a>便依神言。<a id="a-Hh"></a>舍位与子。<a id="a-Hi"></a>以髻中明珠冠其子首。<a id="a-Hj"></a>迨五百大臣香水灌顶令往征伐。<a id="a-Hk"></a>诸臣之子。<a id="a-Hl"></a>身被甲胄从王俱征。<a id="a-Hm"></a>与四恶王共战杀之都尽。<a id="a-Hn"></a>王阎浮提治在拘睒弥国。<a id="a-Ho"></a>后有三藏罗汉出现。<a id="a-Hp"></a>为王说法。<a id="a-Hq"></a>王闻法已忧恼即止。<a id="a-Hr"></a>于佛法中大生敬信。<a id="a-Hs"></a>而发声唱言。<a id="a-Ht"></a>自今以后我施诸比丘无恐畏事。<a id="a-Hu"></a>适意为乐。<a id="a-Hv"></a>而问比丘言。<a id="a-Hw"></a>前四恶王毁灭佛法有几年岁。<a id="a-Hx"></a>诸比丘答云。<a id="a-Hy"></a>经十二年。<a id="a-Hz"></a>王心念言作师子吼。<a id="a-I0"></a>我当十二年中供养五众种种丰足。<a id="a-I1"></a>供施之日天当降雨。<a id="a-I2"></a>香泽之雨遍阎浮提。<a id="a-I3"></a>一切实种皆得增长。<a id="a-I4"></a>后经不久。<a id="a-I5"></a>三藏门徒弟子。<a id="a-I6"></a>共诸比丘不和。<a id="a-I7"></a>有恶比丘遂杀阿罗汉及三藏法师。<a id="a-I8"></a>心生懊恼。<a id="a-I9"></a>诸邪见辈竞破塔庙及害比丘从是佛法索然顿灭。<a id="a-IA"></a>尔时人天闻佛所说莫不挥泪。</p>
  <p id="aIB">又法灭尽经云。<a id="a-IC"></a>佛告阿难。<a id="a-ID"></a>吾般泥洹欲灭时。<a id="a-IE"></a>五逆浊世魔道兴盛。<a id="a-IF"></a>诸魔沙门坏乱吾道。<a id="a-IG"></a>着俗衣裳。<a id="a-IH"></a>乐好袈裟五色之服。<a id="a-II"></a>饮酒啖肉。<a id="a-IJ"></a>杀生贪味无有慈心。<a id="a-IK"></a>更相憎嫉。<a id="a-IL"></a>时有菩萨精进修德者。<a id="a-IM"></a>众魔比丘咸共嫉之。<a id="a-IN"></a>诽谤扬恶。<a id="a-IO"></a>摈黜驱遣不令得住。<a id="a-IP"></a>自此于后不修道德。<a id="a-IQ"></a>寺庙空荒不复修理。<a id="a-IR"></a>展转毁坏。<a id="a-IS"></a>但贪财物。<a id="a-IT"></a>积聚不散。<a id="a-IU"></a>不作福田。<a id="a-IV"></a>贩卖奴婢。<a id="a-IW"></a>耕田种殖。<a id="a-IX"></a>焚烧山林。<a id="a-IY"></a>伤害众生。<a id="a-IZ"></a>无有慈心。<a id="a-Ia"></a>奴为比丘。<a id="a-Ib"></a>婢为比丘尼。<a id="a-Ic"></a>无有道德。<a id="a-Id"></a>淫嫉浊乱。<a id="a-Ie"></a>男女不别。<a id="a-If"></a>令道薄淡。<a id="a-Ig"></a>皆由斯辈。<a id="a-Ih"></a>或避县官依倚五道。<a id="a-Ii"></a>求作比丘不修戒律。<a id="a-Ij"></a>月半月尽。<a id="a-Ik"></a>虽名诵戒。<a id="a-Il"></a>厌倦懈怠不欲听闻。<a id="a-Im"></a>不乐读诵经律。<a id="a-In"></a>设有读者不识字句。<a id="a-Io"></a>为强言是不咨明者。<a id="a-Ip"></a>贡高求名虚无雅步。<a id="a-Iq"></a>以为荣贵望人供养。<a id="a-Ir"></a>诸魔比丘命终死后。<a id="a-Is"></a>精神当堕无择地狱五逆罪中。<a id="a-It"></a>饿鬼畜生靡不更历。<a id="a-Iu"></a>于无边河沙劫受罪竟。<a id="a-Iv"></a>乃出生在边国无三宝处。<a id="a-Iw"></a>法欲灭时。<a id="a-Ix"></a>女人精勤常作功德。<a id="a-Iy"></a>男子懈怠不用法语。<a id="a-Iz"></a>眼见沙门如视粪土。<a id="a-J0"></a>无有信心。<a id="a-J1"></a>法轮弥没。<a id="a-J2"></a>当尔之时诸天泣泪。<a id="a-J3"></a>水旱不调五谷不熟。<a id="a-J4"></a>灾疫流行死亡者众。<a id="a-J5"></a>人民勤苦县官侵克。<a id="a-J6"></a>不循道理皆思乐乱。<a id="a-J7"></a>恶人转多善者甚少。<a id="a-J8"></a>日月转促人命转短。<a id="a-J9"></a>菩萨比丘众魔驱逐不预众会。<a id="a-JA"></a>菩萨入山福德之处。<a id="a-JB"></a>淡泊自守以为倾快。<a id="a-JC"></a>寿命延长诸天卫护。<a id="a-JD"></a>一切十二部经寻复化灭。<a id="a-JE"></a>不见文字。<a id="a-JF"></a>沙门袈裟自然变白。<a id="a-JG"></a>圣王去后吾法灭尽。<a id="a-JH"></a>譬如油灯临欲灭时。<a id="a-JI"></a>光更猛盛。<a id="a-JJ"></a>于是便灭。<a id="a-JK"></a>吾法尽时亦如灯灭。<a id="a-JL"></a>自此之后难可覶缕。<a id="a-JM"></a>如是久后。<a id="a-JN"></a>弥勒当下世间作佛。<a id="a-JO"></a>天下大平。<a id="a-JP"></a>毒气消除。<a id="a-JQ"></a>雨润和适。<a id="a-JR"></a>五谷滋茂。<a id="a-JS"></a>草木荣敷。<a id="a-JT"></a>大人长八丈。<a id="a-JU"></a>皆寿八万四千岁。<a id="a-JV"></a>众生得度不可称计。</p>
  <p data-pb></p>
  <h2 id="aJW">损法部第九</h2>
  <p id="aJX">如仁王经云。<a id="a-JY"></a>后五浊世比丘比丘尼四部弟子。<a id="a-JZ"></a>天龙八部一切神王。<a id="a-Ja"></a>国王大臣大子王子。<a id="a-Jb"></a>自恃高贵灭破吾法。<a id="a-Jc"></a>明作制法。<a id="a-Jd"></a>制我弟子比丘比丘尼不听。<a id="a-Je"></a>造作佛像形佛塔形。<a id="a-Jf"></a>立统官制众安籍记僧。<a id="a-Jg"></a>比丘地立。<a id="a-Jh"></a>白衣高坐。<a id="a-Ji"></a>兵奴为比丘受别请法。<a id="a-Jj"></a>知识比丘共为一心。<a id="a-Jk"></a>亲善比丘为作斋会。<a id="a-Jl"></a>求福如外道法。<a id="a-Jm"></a>都非吾法。<a id="a-Jn"></a>当知尔时正法将灭不久。<a id="a-Jo"></a>大王。<a id="a-Jp"></a>法末世时。<a id="a-Jq"></a>有诸比丘四部弟子国王大臣。<a id="a-Jr"></a>各作非法之行。<a id="a-Js"></a>横与佛法众僧作大法制。<a id="a-Jt"></a>作诸罪过非法非律系缚比丘。<a id="a-Ju"></a>如狱囚法。<a id="a-Jv"></a>当尔之时法灭不久。<a id="a-Jw"></a>大王。<a id="a-Jx"></a>我灭度后未来世中四部弟子。<a id="a-Jy"></a>诸小国王大子王子。<a id="a-Jz"></a>乃是住持护三宝者。<a id="a-K0"></a>转更灭破三宝。<a id="a-K1"></a>如师子身中虫自食师子肉。<a id="a-K2"></a>非外道也。<a id="a-K3"></a>各坏我佛法得大罪过。<a id="a-K4"></a>正教衰薄民无正行。<a id="a-K5"></a>以渐为恶其寿日减。<a id="a-K6"></a>至若干百岁。<a id="a-K7"></a>人坏佛教。<a id="a-K8"></a>无复孝子。<a id="a-K9"></a>六亲不和。<a id="a-KA"></a>天神不祐。<a id="a-KB"></a>疾疫恶鬼日来侵害。<a id="a-KC"></a>灾怪首尾连祸从衡。<a id="a-KD"></a>死入地狱饿鬼畜生。<a id="a-KE"></a>若出为人。<a id="a-KF"></a>兵奴果报。<a id="a-KG"></a>如响如影。<a id="a-KH"></a>如人夜书火灭字存。<a id="a-KI"></a>三界果报亦复如是。<a id="a-KJ"></a>大王。<a id="a-KK"></a>未来世中一切国王太子王子四部弟子。<a id="a-KL"></a>横与佛弟子书记制戒。<a id="a-KM"></a>如白衣法。<a id="a-KN"></a>如兵奴法。<a id="a-KO"></a>若我弟子比丘比丘尼立籍。<a id="a-KP"></a>为官所使。<a id="a-KQ"></a>都非我弟子。<a id="a-KR"></a>是兵奴法。<a id="a-KS"></a>立统官摄僧。<a id="a-KT"></a>典主僧籍。<a id="a-KU"></a>大小僧统共相摄缚。<a id="a-KV"></a>如狱因法兵奴之法。<a id="a-KW"></a>当尔之时佛法不久。</p>
  <p id="aKX">又舍利弗问经云。<a id="a-KY"></a>佛告舍利弗。<a id="a-KZ"></a>我寻泥洹。<a id="a-Ka"></a>大迦葉等当共分别为比丘比丘尼作大依止。<a id="a-Kb"></a>如我不异。<a id="a-Kc"></a>迦葉传付阿难。<a id="a-Kd"></a>阿难复付末田地。<a id="a-Ke"></a>末田地复付舍那婆私。<a id="a-Kf"></a>舍那婆私传付优波笈多。<a id="a-Kg"></a>优波笈多后孔雀输柯王世弘经律。<a id="a-Kh"></a>其孙名曰弗沙蜜多罗。<a id="a-Ki"></a>嗣正王位。<a id="a-Kj"></a>顾问群臣。<a id="a-Kk"></a>云何令我名事不灭时有臣言。<a id="a-Kl"></a>唯有二事。<a id="a-Km"></a>何等为二。<a id="a-Kn"></a>犹如先王造八万四千塔。<a id="a-Ko"></a>舍倾国物供养三宝。<a id="a-Kp"></a>此其一也。<a id="a-Kq"></a>若其不尔。<a id="a-Kr"></a>便应反之。<a id="a-Ks"></a>毁塔灭法残害息心四众。<a id="a-Kt"></a>此其二也。<a id="a-Ku"></a>名虽好恶俱不朽也。<a id="a-Kv"></a>王曰。<a id="a-Kw"></a>我无威德以及先王。<a id="a-Kx"></a>当建次业以成名。<a id="a-Ky"></a>行即御四兵攻鸡雀寺。<a id="a-Kz"></a>寺有二石师子。<a id="a-L0"></a>号吼动地。<a id="a-L1"></a>王大惊怖退走入城。<a id="a-L2"></a>人民看者嗟泣盈路。<a id="a-L3"></a>王益忿怒自不敢入。<a id="a-L4"></a>驱逼兵将。<a id="a-L5"></a>诈行死害。<a id="a-L6"></a>蹴令勤与。<a id="a-L7"></a>呼摄七众。<a id="a-L8"></a>一切集会。<a id="a-L9"></a>问曰。<a id="a-LA"></a>坏塔好。<a id="a-LB"></a>坏房好。<a id="a-LC"></a>佥曰。<a id="a-LD"></a>愿皆勿坏。<a id="a-LE"></a>如不得已坏房可耳。<a id="a-LF"></a>王大忿励曰。<a id="a-LG"></a>云何不可。<a id="a-LH"></a>因遂害之。<a id="a-LI"></a>无问少长。<a id="a-LJ"></a>血流成川。<a id="a-LK"></a>坏诸塔寺八百余所。<a id="a-LL"></a>诸清信士举声号噭。<a id="a-LM"></a>悲哭懊恼。<a id="a-LN"></a>王取囚系加其鞭罚。<a id="a-LO"></a>五百罗汉登南山获免。<a id="a-LP"></a>山谷隐崄军甲不能至。<a id="a-LQ"></a>王恐不济赏募诸国。<a id="a-LR"></a>若得一首即赏金钱三千。<a id="a-LS"></a>时有君徒钵叹阿罗汉。<a id="a-LT"></a>乃佛所嘱累流通。<a id="a-LU"></a>一人化作无量人。<a id="a-LV"></a>捉无量比丘比丘尼头。<a id="a-LW"></a>处处受金。<a id="a-LX"></a>王诸库藏一切空竭。<a id="a-LY"></a>王益忿怒。<a id="a-LZ"></a>君徒钵叹阿罗汉。<a id="a-La"></a>现身入灭尽定。<a id="a-Lb"></a>王自加害。<a id="a-Lc"></a>定力所持。<a id="a-Ld"></a>初无伤损。<a id="a-Le"></a>次烧经台。<a id="a-Lf"></a>火始就然颷焰及经。<a id="a-Lg"></a>弥勒菩萨以神通力。<a id="a-Lh"></a>接我经律上兜率天。<a id="a-Li"></a>次至身齿塔。<a id="a-Lj"></a>塔神曰。<a id="a-Lk"></a>有虫行神先索我女。<a id="a-Ll"></a>我薄不与。<a id="a-Lm"></a>今誓令护法。<a id="a-Ln"></a>以女与之。<a id="a-Lo"></a>使王心伏。<a id="a-Lp"></a>虫行神喜手捧大山。<a id="a-Lq"></a>用以压王及四部兵众。<a id="a-Lr"></a>一时皆死。<a id="a-Ls"></a>王家子孙于斯顿尽。<a id="a-Lt"></a>其后有王性甚良善。<a id="a-Lu"></a>弥勒菩萨化作三百童子。<a id="a-Lv"></a>下于人间以求佛道。<a id="a-Lw"></a>从五百罗汉咨受法教。<a id="a-Lx"></a>国土男女复共出家。<a id="a-Ly"></a>还复滋繁。<a id="a-Lz"></a>罗汉上天接取经律。<a id="a-M0"></a>还于人间。<a id="a-M1"></a>时有比丘。<a id="a-M2"></a>名曰总闻。<a id="a-M3"></a>咨诸罗汉。<a id="a-M4"></a>及与国王分我经律。<a id="a-M5"></a>多立台馆。<a id="a-M6"></a>为求学来难。<a id="a-M7"></a>王玄策行传云。<a id="a-M8"></a>摩伽陀国菩提寺主。<a id="a-M9"></a>达磨师问汉敕使。<a id="a-MA"></a>知此佛法盛行。<a id="a-MB"></a>达磨师云。<a id="a-MC"></a>佛法当今盛在四方也。<a id="a-MD"></a>昔有迦羯王。<a id="a-ME"></a>梦大海水中心浊四边清。<a id="a-MF"></a>请迦葉佛解云。<a id="a-MG"></a>后释迦末代佛法。<a id="a-MH"></a>中天竺无。<a id="a-MI"></a>所以中浊也。<a id="a-MJ"></a>总向四方。<a id="a-MK"></a>所以四边清也。</p>
  <p id="aML">述曰。<a id="a-MM"></a>自佛法东流已来。<a id="a-MN"></a>震旦已三度为诸恶王废损佛法。<a id="a-MO"></a>第一赫运勃勃号为夏国。<a id="a-MP"></a>被破长安遇僧皆杀。<a id="a-MQ"></a>第二魏太武用崔皓言夷灭三宝。<a id="a-MR"></a>后悔皓加五刑。<a id="a-MS"></a>第三周武帝。<a id="a-MT"></a>但令还俗。<a id="a-MU"></a>此之三君为灭佛法。<a id="a-MV"></a>皆不得久。<a id="a-MW"></a>身患癞疮。<a id="a-MX"></a>死入地狱。<a id="a-MY"></a>有人暴死见入地狱受大极苦。<a id="a-MZ"></a>具如别传。<a id="a-Ma"></a>唐临冥报记述。</p>
  <p id="aMb">颂曰。</p>
  <p id="aMc">圣迹隐显　　随人废兴　　至诚即感</p>
  <p id="aMd">匪信难矜　　冀存敬学　　教被真宗</p>
  <p id="aMe">迷斯厥理　　宁解困穷</p>
 </body>
</html>