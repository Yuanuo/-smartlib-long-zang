<!doctype html>
<html id="z3IBWkt1Rw" data-ver="1446">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第九十七</h1>
  <h2 id="a2">送终篇第九十七(此有四部)</h2>
  <p id="a3">述意部 舍命部 遣送部 受生部。</p>
  <p data-pb></p>
  <h2 id="a4">述意部第一</h2>
  <p id="a5">惟四大毒器有秽斯充。<a id="a-6"></a>六贼狂主是境皆着。<a id="a-7"></a>无复逆流之期。<a id="a-8"></a>唯有循环之势。<a id="a-9"></a>至如析一毛以利天下。<a id="a-A"></a>则吝而弗为。<a id="a-B"></a>撤一餐以续余粮。<a id="a-C"></a>则惜而不与。<a id="a-D"></a>沦滞生死。<a id="a-E"></a>封执有为。<a id="a-F"></a>诸佛为其敛眉。<a id="a-G"></a>菩萨于兹泣血。<a id="a-H"></a>窃见俗徒贵胜父母丧亡。<a id="a-I"></a>多造葬仪广杀生命。<a id="a-J"></a>聚集亲族供待宾客。<a id="a-K"></a>苟求现胜不避业因。<a id="a-L"></a>或畏外讥不修内典。<a id="a-M"></a>所以父亡于斯重苦。<a id="a-N"></a>母终偏增汤炭。<a id="a-O"></a>是以宛转三界绵历六道。<a id="a-P"></a>四趣易归万劫难启。<a id="a-Q"></a>痛慈母之幽灵。<a id="a-R"></a>愍逆子之酬毒。<a id="a-S"></a>但亢阳如久必思甘雨之泽。<a id="a-T"></a>灾疠若多。<a id="a-U"></a>克待良医之药。<a id="a-V"></a>惟斯考妣既是凡夫。<a id="a-W"></a>能无恶业。<a id="a-X"></a>罪因不灭。<a id="a-Y"></a>苦报难排。<a id="a-Z"></a>若不凭诸胜福。<a id="a-a"></a>乐果何容得证。<a id="a-b"></a>庶使临终发愿令入尸陀。<a id="a-c"></a>葬具资身并修功德。<a id="a-d"></a>冀济飞走之饥。<a id="a-e"></a>得免将来之债也。</p>
  <p id="af">如十二品生死经云。<a id="a-g"></a>佛言。<a id="a-h"></a>人死有十二品。<a id="a-i"></a>何等十二。<a id="a-j"></a>一曰无余死者。<a id="a-k"></a>谓罗汉。<a id="a-l"></a>无所著也。<a id="a-m"></a>二曰度于死者。<a id="a-n"></a>谓阿那含。<a id="a-o"></a>不复还也。<a id="a-p"></a>三曰有余死者。<a id="a-q"></a>谓斯陀含。<a id="a-r"></a>往而还也。<a id="a-s"></a>四曰学度死者。<a id="a-t"></a>谓须陀洹。<a id="a-u"></a>见道迹也。<a id="a-v"></a>五曰无欺死者。<a id="a-w"></a>谓八等人也。<a id="a-x"></a>六曰欢喜死者。<a id="a-y"></a>谓行一心也。<a id="a-z"></a>七曰数数死者。<a id="a-10"></a>谓恶戒人也。<a id="a-11"></a>八曰悔死者。<a id="a-12"></a>谓凡夫也。<a id="a-13"></a>九曰横死者。<a id="a-14"></a>谓孤独苦也。<a id="a-15"></a>十曰缚着死者。<a id="a-16"></a>谓畜生也。<a id="a-17"></a>十一曰烧灼死者。<a id="a-18"></a>谓地狱也。<a id="a-19"></a>十二曰饥渴死者。<a id="a-1A"></a>谓饿鬼也。<a id="a-1B"></a>比丘当晓知是。<a id="a-1C"></a>勿为放逸也。</p>
  <p id="a1D">又净度三昧经云。<a id="a-1E"></a>若人造善恶业生天堕狱。<a id="a-1F"></a>临命终时各有迎人。<a id="a-1G"></a>病欲死时眼自见来迎。<a id="a-1H"></a>应生天上者。<a id="a-1I"></a>天人持天衣伎乐来迎。<a id="a-1J"></a>应生他方者。<a id="a-1K"></a>眼见尊人为说妙言。<a id="a-1L"></a>若为恶堕地狱者。<a id="a-1M"></a>眼见兵士持刀楯矛戟索围绕之。<a id="a-1N"></a>所见不同。<a id="a-1O"></a>口不能言。<a id="a-1P"></a>各随所作得其果报。<a id="a-1Q"></a>天无枉滥平直无二。<a id="a-1R"></a>随其所作天网治之。</p>
  <p id="a1S">又华严经云。<a id="a-1T"></a>人欲终时见中阴相。<a id="a-1U"></a>若行恶业者。<a id="a-1V"></a>见三恶受苦。<a id="a-1W"></a>或见阎罗持诸兵仗囚执将去。<a id="a-1X"></a>或闻苦声。<a id="a-1Y"></a>若行善者。<a id="a-1Z"></a>见诸天宫殿伎女庄严游戏快乐如是胜事。</p>
  <p id="a1a">又法句喻经云。<a id="a-1b"></a>昔佛在只桓精舍。<a id="a-1c"></a>为天人说法。<a id="a-1d"></a>有一长者。<a id="a-1e"></a>居在路侧财富无数。<a id="a-1f"></a>正有一子。<a id="a-1g"></a>其年二十。<a id="a-1h"></a>新为聚妻。<a id="a-1i"></a>未满七日。<a id="a-1j"></a>夫妇相敬。<a id="a-1k"></a>欲至后园。<a id="a-1l"></a>上春三月看戏园中。<a id="a-1m"></a>有一柰树。<a id="a-1n"></a>高大好华。<a id="a-1o"></a>妇欲得华无人取与。<a id="a-1p"></a>夫为上树。<a id="a-1q"></a>乃至细枝枝折堕死。<a id="a-1r"></a>居家大小奔走儿所。<a id="a-1s"></a>呼天号哭断绝复稣。<a id="a-1t"></a>闻者莫不伤心。<a id="a-1u"></a>棺敛送还家啼不止。<a id="a-1v"></a>世尊愍伤其愚。<a id="a-1w"></a>往问讯之。<a id="a-1x"></a>长者室家大小见佛。<a id="a-1y"></a>悲感作礼具陈辛苦。<a id="a-1z"></a>佛语长者。<a id="a-20"></a>止息听法。<a id="a-21"></a>万物无常。<a id="a-22"></a>不可久保。<a id="a-23"></a>生则有死。<a id="a-24"></a>罪福相追。<a id="a-25"></a>此儿三处为其哭泣。<a id="a-26"></a>懊恼断绝亦复难胜。<a id="a-27"></a>竟为谁子。<a id="a-28"></a>何者为亲。<a id="a-29"></a>于是世尊即说偈言。</p>
  <p id="a2A">命如华果熟　　常恐会零落</p>
  <p id="a2B">已生皆有苦　　孰能致不死</p>
  <p id="a2C">从初乐爱欲　　可望入胞影</p>
  <p id="a2D">受形命如电　　昼夜流难止</p>
  <p id="a2E">是身为死物　　精神无形法</p>
  <p id="a2F">作命死复生　　罪福则不亡</p>
  <p id="a2G">终始非一世　　从痴爱长久</p>
  <p id="a2H">自作受苦乐　　身死神不丧</p>
  <p id="a2I">长者闻得意解忘忧。<a id="a-2J"></a>长跪白佛。<a id="a-2K"></a>此儿宿命作何罪衅。<a id="a-2L"></a>盛美之寿而便中夭。<a id="a-2M"></a>唯愿解说本所行罪。<a id="a-2N"></a>佛告长者。<a id="a-2O"></a>乃往昔时有一小儿。<a id="a-2P"></a>持弓箭入神树中戏。<a id="a-2Q"></a>边有三人亦在中看。<a id="a-2R"></a>树上有雀小儿欲射。<a id="a-2S"></a>三人劝言。<a id="a-2T"></a>若能中雀世间健儿。<a id="a-2U"></a>小儿意美引弓射之。<a id="a-2V"></a>中雀即死。<a id="a-2W"></a>三人共笑。<a id="a-2X"></a>助之欢喜而各自去。<a id="a-2Y"></a>经历生死数劫之中所在相会受罪。<a id="a-2Z"></a>三人中一人有福今在天上。<a id="a-2a"></a>一人生海中为化生龙王。<a id="a-2b"></a>一人今日长者身是。<a id="a-2c"></a>小儿者前生天上为天作子。<a id="a-2d"></a>寿终为长者作子。<a id="a-2e"></a>堕树命终即生海中为龙王作子。<a id="a-2f"></a>即以生日金翅鸟王而取食之。<a id="a-2g"></a>今日三处懊恼洟泣。<a id="a-2h"></a>宁可言也。<a id="a-2i"></a>以其前世助其喜故。<a id="a-2j"></a>此三人受报如此。<a id="a-2k"></a>于是世尊即说偈言。</p>
  <p id="a2l">识神造三界　　善不善三处</p>
  <p id="a2m">阴行而默至　　所往如响应</p>
  <p id="a2n">色欲不色有　　一切因宿行</p>
  <p id="a2o">如种随本像　　自然报如影</p>
  <p id="a2p">佛说偈已。<a id="a-2q"></a>长者意解。<a id="a-2r"></a>大小欢喜。<a id="a-2s"></a>皆得须陀洹道。</p>
  <p id="a2t">又四分律。<a id="a-2u"></a>尔时世尊为利益众生。<a id="a-2v"></a>王命终。<a id="a-2w"></a>说偈云。</p>
  <p id="a2x">一切要归尽　　高者会当堕</p>
  <p id="a2y">生者无不死　　有命皆无常</p>
  <p id="a2z">众生堕有数　　一切皆有为</p>
  <p id="a30">一切诸世间　　无有不老死</p>
  <p id="a31">众生是常法　　生生皆归死</p>
  <p id="a32">随其所造业　　罪福有果报</p>
  <p id="a33">恶业堕地狱　　善业生天上</p>
  <p id="a34">高行生善道　　得无漏涅槃</p>
  <p data-pb></p>
  <h2 id="a35">遣送部第三</h2>
  <p id="a36">述曰。<a id="a-37"></a>生死连环不离俗谛。<a id="a-38"></a>虽复出家志求胜道。<a id="a-39"></a>分段未舍变易未除。<a id="a-3A"></a>仍依三界随俗迁流。<a id="a-3B"></a>至于存亡。<a id="a-3C"></a>皆依内外。<a id="a-3D"></a>临终之日安置得所。<a id="a-3E"></a>葬送威仪具存下说。<a id="a-3F"></a>且论亡尸。<a id="a-3G"></a>安置南北。<a id="a-3H"></a>魂魄不同。<a id="a-3I"></a>今此略述。</p>
  <p id="a3J">礼记礼运曰体魄则降知气在上。<a id="a-3K"></a>死者北首生者南向。</p>
  <p id="a3L">郊特生曰。<a id="a-3M"></a>魂气归于天。<a id="a-3N"></a>形魄归于地。<a id="a-3O"></a>故祭求诸阴阳之义。<a id="a-3P"></a>祭义曰。<a id="a-3Q"></a>气也者神之盛。<a id="a-3R"></a>魂也者鬼之盛。</p>
  <p id="a3S">左传昭二年子产对赵景子曰。<a id="a-3T"></a>人生死化曰魄。<a id="a-3U"></a>既生魄阳曰魂。<a id="a-3V"></a>用物精多则魂魄强。<a id="a-3W"></a>是以有精爽至于神明。<a id="a-3X"></a>匹夫匹妇强死。<a id="a-3Y"></a>其魂魄犹能凭依于人以为淫厉。<a id="a-3Z"></a>况良霄乎。</p>
  <p id="a3a">淮南子曰。<a id="a-3b"></a>天气为魂。<a id="a-3c"></a>地气为魄魄问于魂曰。<a id="a-3d"></a>道何以为体。<a id="a-3e"></a>魂曰。<a id="a-3f"></a>以无有形乎。<a id="a-3g"></a>魄曰。<a id="a-3h"></a>有形也。<a id="a-3i"></a>若也无有。<a id="a-3j"></a>何而问也。<a id="a-3k"></a>魂曰。<a id="a-3l"></a>吾直有所遇之耳。<a id="a-3m"></a>视之无形。<a id="a-3n"></a>听之无声。<a id="a-3o"></a>谓之幽冥者。<a id="a-3p"></a>所以喻道。<a id="a-3q"></a>而非道也。<a id="a-3r"></a>问曰。<a id="a-3s"></a>既知魂与魄别。<a id="a-3t"></a>今时俗亡何故以衣唤魂。<a id="a-3u"></a>不云唤魄。<a id="a-3v"></a>答曰。<a id="a-3w"></a>魂是灵。<a id="a-3x"></a>魄是尸。<a id="a-3y"></a>故礼以初亡之时。<a id="a-3z"></a>以己所著之衣。<a id="a-40"></a>将向尸魄之上。<a id="a-41"></a>以魂外出故。<a id="a-42"></a>将衣唤魂。<a id="a-43"></a>魂识己衣。<a id="a-44"></a>寻衣归魄。<a id="a-45"></a>若魂归于魄。<a id="a-46"></a>则尸口纩动。<a id="a-47"></a>若魂不归于魄。<a id="a-48"></a>则口纩不动。<a id="a-49"></a>以理而言。<a id="a-4A"></a>故云招魂不言唤魄。<a id="a-4B"></a>故萧丧服要记曰。<a id="a-4C"></a>鲁哀公葬其父。<a id="a-4D"></a>孔子问曰。<a id="a-4E"></a>宁设魂衣乎。<a id="a-4F"></a>哀公曰。<a id="a-4G"></a>魂衣起伯桃。<a id="a-4H"></a>伯桃荆山之下道逢寒死。<a id="a-4I"></a>友人羊角哀往迎其尸。<a id="a-4J"></a>愍魂神之寒。<a id="a-4K"></a>故改作魂衣。<a id="a-4L"></a>吾父生服锦绣。<a id="a-4M"></a>死于衣被。<a id="a-4N"></a>何用衣为。</p>
  <p id="a4O">问曰。<a id="a-4P"></a>何须幡上书其姓名。<a id="a-4Q"></a>答曰。<a id="a-4R"></a>幡招魂置其干地。<a id="a-4S"></a>以魂识其名。<a id="a-4T"></a>寻名入于闇室。<a id="a-4U"></a>亦投之于魄。<a id="a-4V"></a>或入于重室(直龙反)重者重也(徒用反)以重之内。<a id="a-4W"></a>具安祭食。<a id="a-4X"></a>以存亡各别明闇不同故。<a id="a-4Y"></a>鬼神闇食。<a id="a-4Z"></a>生人明食。<a id="a-4a"></a>故重用籧篨。<a id="a-4b"></a>裹其食具。<a id="a-4c"></a>以安重内。<a id="a-4d"></a>置其坤地也。</p>
  <p id="a4e">依如西域葬法有四。<a id="a-4f"></a>一水漂。<a id="a-4g"></a>二火焚。<a id="a-4h"></a>三土埋。<a id="a-4i"></a>四施林。<a id="a-4j"></a>五分律云。<a id="a-4k"></a>若火烧时安在石上。<a id="a-4l"></a>不得草土上。<a id="a-4m"></a>恐伤虫故。<a id="a-4n"></a>四分律云。<a id="a-4o"></a>如来轮王二人悉火葬。<a id="a-4p"></a>余人通前。<a id="a-4q"></a>四葬者多。<a id="a-4r"></a>五分律云。<a id="a-4s"></a>尸应埋之(此谓王法不许施身。<a id="a-4t"></a>复恐夏烧杀虫。<a id="a-4u"></a>故令埋之。<a id="a-4v"></a>自外无难水林亦得也)又依四分律及五百问事云。<a id="a-4w"></a>若见如来塔庙及见五众出家人冢塔。<a id="a-4x"></a>大于己者。<a id="a-4y"></a>皆须展转依生时年腊而设礼之。<a id="a-4z"></a>若一切白衣见出家人冢塔。<a id="a-50"></a>不简大小皆须敬礼。</p>
  <p id="a51">述曰。<a id="a-52"></a>既知如此。<a id="a-53"></a>诸道俗等。<a id="a-54"></a>若见师僧父母亡柩。<a id="a-55"></a>外来吊人小于亡者。<a id="a-56"></a>至其尸所如常设礼。<a id="a-57"></a>已先执孝子手默慰吊之。<a id="a-58"></a>后至大德所。<a id="a-59"></a>具展哀情。<a id="a-5A"></a>吊而拜之。<a id="a-5B"></a>亦见愚痴白衣。<a id="a-5C"></a>妄行法教。<a id="a-5D"></a>展转教他。<a id="a-5E"></a>不听礼父母叔伯尊亲亡灵。<a id="a-5F"></a>口云。<a id="a-5G"></a>我既受戒彼为鬼神。<a id="a-5H"></a>故不合礼。<a id="a-5I"></a>恐破戒故。<a id="a-5J"></a>此不合教。<a id="a-5K"></a>反招无知之罪。<a id="a-5L"></a>伏惟师僧等长养我法身。<a id="a-5M"></a>父母叔伯等长养我生身。<a id="a-5N"></a>依斯乳哺长大成人。<a id="a-5O"></a>思此恩德昊天难报。<a id="a-5P"></a>历劫酬恩。<a id="a-5Q"></a>岂一生能谢。<a id="a-5R"></a>不存敬恩。<a id="a-5S"></a>反起堕慢。<a id="a-5T"></a>继踵鄙夫。<a id="a-5U"></a>何成孝子。<a id="a-5V"></a>故世尊极圣。<a id="a-5W"></a>尚自躬扶亡父尸送。<a id="a-5X"></a>况下凡愚辄生怠慢。<a id="a-5Y"></a>故涅槃经云。<a id="a-5Z"></a>知恩者。<a id="a-5a"></a>大悲之本。<a id="a-5b"></a>不知恩者。<a id="a-5c"></a>甚于畜生。</p>
  <p id="a5d">又净饭王泥洹经云。<a id="a-5e"></a>白净王在舍夷国。<a id="a-5f"></a>病笃将终。<a id="a-5g"></a>思见世尊及难陀等。<a id="a-5h"></a>世尊在王舍城耆阇崛山中。<a id="a-5i"></a>去此悬远五十由旬。<a id="a-5j"></a>世尊在灵鹫山。<a id="a-5k"></a>天耳遥闻父思忆声。<a id="a-5l"></a>即共阿难等乘空而至。<a id="a-5m"></a>以手摩王额上。<a id="a-5n"></a>慰劳王已。<a id="a-5o"></a>为王说摩诃波罗本生经。<a id="a-5p"></a>王闻得阿那含果。<a id="a-5q"></a>王捉佛手捧置心上。<a id="a-5r"></a>佛又说法得阿罗汉果。<a id="a-5s"></a>无常对至命尽气绝。<a id="a-5t"></a>忽就后世。<a id="a-5u"></a>至阇维时。<a id="a-5v"></a>佛共难陀在丧头前肃恭而立。<a id="a-5w"></a>阿难罗云在丧足后。<a id="a-5x"></a>阿难陀长跪白佛言。<a id="a-5y"></a>唯愿听我担伯父棺。<a id="a-5z"></a>罗云复言。<a id="a-60"></a>唯愿听我担祖王棺。<a id="a-61"></a>世尊慰言。<a id="a-62"></a>当来世人皆凶暴。<a id="a-63"></a>不报父母育养之恩。<a id="a-64"></a>为是不孝众生设化法故。<a id="a-65"></a>如来躬欲担于父王之棺。<a id="a-66"></a>即时三千大千世界六种震动。<a id="a-67"></a>一切众山駊騀涌没。<a id="a-68"></a>如水上船。<a id="a-69"></a>尔时一切诸天龙神。<a id="a-6A"></a>皆来赴丧举声哭泣。<a id="a-6B"></a>四天王将鬼神亿百千众。<a id="a-6C"></a>皆共举丧。<a id="a-6D"></a>白佛言。<a id="a-6E"></a>佛为当来诸不孝父母者故。<a id="a-6F"></a>以大慈悲亲欲自身担父王棺四王俱白佛言。<a id="a-6G"></a>我等是佛弟子。<a id="a-6H"></a>从佛闻法得须陀洹。<a id="a-6I"></a>以是之故。<a id="a-6J"></a>我曹宜担父王之棺。<a id="a-6K"></a>佛听四王担父王棺。<a id="a-6L"></a>即变为人。<a id="a-6M"></a>一切人民莫不啼泣。<a id="a-6N"></a>世尊躬自手执香炉。<a id="a-6O"></a>前行诣于墓所。<a id="a-6P"></a>令千罗汉往大海渚上取牛头栴檀种种香木。<a id="a-6Q"></a>以火焚之。<a id="a-6R"></a>佛言。<a id="a-6S"></a>苦空无常。<a id="a-6T"></a>犹如幻化水月镜像烧身归竟。<a id="a-6U"></a>尔时诸王各持五百瓶乳。<a id="a-6V"></a>以用灭火。<a id="a-6W"></a>火灭之后竞共收骨。<a id="a-6X"></a>盛金刚函。<a id="a-6Y"></a>即于其上便共起塔。<a id="a-6Z"></a>悬缯幡盖供养塔庙。<a id="a-6a"></a>佛告众会。<a id="a-6b"></a>父王净饭是清净人。<a id="a-6c"></a>生净居天。</p>
  <p id="a6d">又佛母泥洹经云。<a id="a-6e"></a>大爱道比丘尼。<a id="a-6f"></a>即是佛姨母。<a id="a-6g"></a>不忍见佛后当灭度。<a id="a-6h"></a>欲先灭度。<a id="a-6i"></a>与除馑女五百人(即是比丘尼也。<a id="a-6j"></a>康僧会法镜经云。<a id="a-6k"></a>凡夫贪染六尘。<a id="a-6l"></a>犹饿夫贪饭不知厌足今圣人断贪除六情饥馑故。<a id="a-6m"></a>号出家尼。<a id="a-6n"></a>为除馑也)以手摩佛足。<a id="a-6o"></a>绕佛三匝。<a id="a-6p"></a>稽首而去。<a id="a-6q"></a>现神足德。<a id="a-6r"></a>于自座没。<a id="a-6s"></a>从东方来在虚空中作十八变。<a id="a-6t"></a>八方上下亦复如是。<a id="a-6u"></a>放大光明以照诸冥。<a id="a-6v"></a>上曜诸天。<a id="a-6w"></a>五百除馑变化俱然同时泥洹。<a id="a-6x"></a>佛劝理家作五百舆床。<a id="a-6y"></a>麻油香华樟楠梓材。<a id="a-6z"></a>事各五百。<a id="a-70"></a>真伎正音当以供养。<a id="a-71"></a>一切凡圣睹之莫不哀泣。<a id="a-72"></a>阇维毕捧舍利诣佛所。<a id="a-73"></a>于是四方各二百五十应真。<a id="a-74"></a>神足飞来稽首佛足。<a id="a-75"></a>至舍利所。<a id="a-76"></a>千比丘俱皆就坐。<a id="a-77"></a>佛告阿难。<a id="a-78"></a>取舍利盛之。<a id="a-79"></a>以钵着吾手中。<a id="a-7A"></a>阿难如命。<a id="a-7B"></a>告诸比丘。<a id="a-7C"></a>斯聚舍利本是秽身。<a id="a-7D"></a>凶愚急暴。<a id="a-7E"></a>嫉妒阴谋。<a id="a-7F"></a>败道坏德。<a id="a-7G"></a>今母能拔兴丈夫行。<a id="a-7H"></a>获应真道迁灵卒无。<a id="a-7I"></a>何其健哉。<a id="a-7J"></a>敕令兴庙供养。</p>
  <p id="a7K">又增一阿含经云。<a id="a-7L"></a>佛告阿难陀罗云。<a id="a-7M"></a>汝等舆大爱道身。<a id="a-7N"></a>我当亲自供养。<a id="a-7O"></a>尔时释提桓因四天王等。<a id="a-7P"></a>前白佛言。<a id="a-7Q"></a>唯愿勿自劳神。<a id="a-7R"></a>我等自当供养。<a id="a-7S"></a>佛言。<a id="a-7T"></a>止止。<a id="a-7U"></a>所以然者。<a id="a-7V"></a>父母生子多有所益。<a id="a-7W"></a>长养恩重乳哺怀抱。<a id="a-7X"></a>要当报恩不得不报。<a id="a-7Y"></a>过去未来诸佛母。<a id="a-7Z"></a>先取灭度。<a id="a-7a"></a>诸佛皆自供养阇维舍利也。<a id="a-7b"></a>时毗沙门天王使诸鬼神往栴檀林取栴檀薪。<a id="a-7c"></a>至旷野之间。<a id="a-7d"></a>佛躬自轝床一脚。<a id="a-7e"></a>阿难舆一脚。<a id="a-7f"></a>飞在虚空。<a id="a-7g"></a>往至冢间。<a id="a-7h"></a>尔时佛自取栴檀木着大爱道身上。<a id="a-7i"></a>佛言。<a id="a-7j"></a>有四人应起塔供养。<a id="a-7k"></a>一者佛。<a id="a-7l"></a>二者辟支佛。<a id="a-7m"></a>三者漏尽阿罗汉。<a id="a-7n"></a>四者转轮圣王。<a id="a-7o"></a>皆以十善化物故。<a id="a-7p"></a>尔时人民即取舍利。<a id="a-7q"></a>各起塔供养。<a id="a-7r"></a>依杂阿含经。<a id="a-7s"></a>爱道姨母。<a id="a-7t"></a>即是难陀亲母也。</p>
  <p id="a7u">又增一阿含经云。<a id="a-7v"></a>四部弟子中略取前后者。<a id="a-7w"></a>且列八人。<a id="a-7x"></a>比丘中最初得道者如拘邻比丘。<a id="a-7y"></a>善能劝化。<a id="a-7z"></a>不失威仪。<a id="a-80"></a>最后得道者如须跋陀罗。<a id="a-81"></a>临得道日入般涅槃。<a id="a-82"></a>比丘尼中最初得道者如大爱道尼。<a id="a-83"></a>最后得道者如陀罗俱夷国尼。<a id="a-84"></a>优婆塞中最初得道者如商客男。<a id="a-85"></a>最后得道者如俱夷那摩罗。<a id="a-86"></a>优婆夷中最初得道者如难婆女。<a id="a-87"></a>最后得道者如蓝优婆夷。</p>
  <p data-pb></p>
  <h2 id="a88">受生部第四</h2>
  <p id="a89">夫生则八识持。<a id="a-8A"></a>死则四大离散。<a id="a-8B"></a>迅矣百龄终归磨灭。<a id="a-8C"></a>循环三界运转靡停。<a id="a-8D"></a>故经曰。<a id="a-8E"></a>有始必终。<a id="a-8F"></a>既生则灭。<a id="a-8G"></a>圣教不虚自睹交臂。<a id="a-8H"></a>所以于此缘中略述六门。</p>
  <p id="a8I">第一门中临命终时。<a id="a-8J"></a>检身冷热。<a id="a-8K"></a>验其善恶。<a id="a-8L"></a>具知来报。<a id="a-8M"></a>故瑜伽论云。<a id="a-8N"></a>此有情者。<a id="a-8O"></a>非色非心。<a id="a-8P"></a>假为命者。<a id="a-8Q"></a>大小皆同死通渐顿。<a id="a-8R"></a>诸师相传。<a id="a-8S"></a>造善之人从下冷触至脐已上。<a id="a-8T"></a>暖气后尽。<a id="a-8U"></a>即生人中。<a id="a-8V"></a>若至头面热气后尽。<a id="a-8W"></a>即生天道。<a id="a-8X"></a>若造恶者与此相违。<a id="a-8Y"></a>从上至腰热后尽者。<a id="a-8Z"></a>生于鬼趣。<a id="a-8a"></a>从腰至膝热气尽者。<a id="a-8b"></a>生于畜生。<a id="a-8c"></a>从膝已下乃至脚尽者。<a id="a-8d"></a>生地狱中。<a id="a-8e"></a>无学之人入涅槃者。<a id="a-8f"></a>或在心暖。<a id="a-8g"></a>或在顶也。<a id="a-8h"></a>然瑜伽论云。<a id="a-8i"></a>羯罗蓝义最初托处。<a id="a-8j"></a>即名肉心。<a id="a-8k"></a>如是识于此处最初托。<a id="a-8l"></a>即从此处最后舍。<a id="a-8m"></a>释云。<a id="a-8n"></a>依瑜伽论由造善生上。<a id="a-8o"></a>故从下渐舍至肉心。<a id="a-8p"></a>后方说上舍。<a id="a-8q"></a>由造恶生下故先从上舍至肉心。<a id="a-8r"></a>后方从下舍也。</p>
  <p id="a8s">俱舍论云。<a id="a-8t"></a>若人正死。<a id="a-8u"></a>于何身分中意识断灭。<a id="a-8v"></a>若一时身死根共意识一时俱灭。<a id="a-8w"></a>若人次第死。<a id="a-8x"></a>此中偈曰。</p>
  <p id="a8y">次第死脚齐　　于心意识断</p>
  <p id="a8z">下人天不生</p>
  <p id="a90">论中释曰。<a id="a-91"></a>若人必往恶道受生及人道。<a id="a-92"></a>如此等人。<a id="a-93"></a>次第于阿罗汉。<a id="a-94"></a>此人于心意识断绝。<a id="a-95"></a>有余部说于头上。<a id="a-96"></a>何以故。<a id="a-97"></a>身根于此等处与意识俱灭故。<a id="a-98"></a>若人正死。<a id="a-99"></a>此身根如热。<a id="a-9A"></a>石水渐渐缩灭。<a id="a-9B"></a>于脚等处次第而灭。<a id="a-9C"></a>释云。<a id="a-9D"></a>俱舍论述小乘义。<a id="a-9E"></a>故云身于此等处与意识俱灭。<a id="a-9F"></a>若依大乘。<a id="a-9G"></a>身根于此等处与本识俱灭也。</p>
  <p id="a9H">第二受生方法者。<a id="a-9I"></a>依俱舍论云。<a id="a-9J"></a>为行至。<a id="a-9K"></a>应生道处故。<a id="a-9L"></a>起此中阴众生。<a id="a-9M"></a>由宿业势力所生眼根。<a id="a-9N"></a>虽住最远处。<a id="a-9O"></a>能见应生处。<a id="a-9P"></a>于中见父母变异事。<a id="a-9Q"></a>若变成男。<a id="a-9R"></a>于母即起男人欲心。<a id="a-9S"></a>若变成女。<a id="a-9T"></a>于父即起女人欲心。<a id="a-9U"></a>倒此心起嗔。<a id="a-9V"></a>此中有众生。<a id="a-9W"></a>由二起颠倒心故。<a id="a-9X"></a>求欲戏往至生处。<a id="a-9Y"></a>是即乐得属已。<a id="a-9Z"></a>是时不净已至胎处。<a id="a-9a"></a>即生欢喜。<a id="a-9b"></a>仍托彼生。<a id="a-9c"></a>从此刹那是众生五阴和合坚实。<a id="a-9d"></a>中有五阴。<a id="a-9e"></a>即灭如此方说受生。<a id="a-9f"></a>若胎是男依母左胁。<a id="a-9g"></a>面向母背蹲坐。<a id="a-9h"></a>若胎是女。<a id="a-9i"></a>依母右胁向母腹而住。<a id="a-9j"></a>若胎非男非女。<a id="a-9k"></a>随欲类托生。<a id="a-9l"></a>住亦如此。<a id="a-9m"></a>无有中有异于男女皆具根故。<a id="a-9n"></a>是故或男或女。<a id="a-9o"></a>托生而住。<a id="a-9p"></a>后时在胎中增长。<a id="a-9q"></a>或作黄门。<a id="a-9r"></a>若托胎卵二生。<a id="a-9s"></a>道理如此。<a id="a-9t"></a>若众生欲受湿生爱乐香故至生处。<a id="a-9u"></a>此香或净。<a id="a-9v"></a>或不净。<a id="a-9w"></a>随宿业故。<a id="a-9x"></a>若是化生爱乐处所故至生处。<a id="a-9y"></a>若尔地狱众生。<a id="a-9z"></a>云何生乐处所。<a id="a-A0"></a>由心颠倒故。<a id="a-A1"></a>此众生见寒风冷雨触恼身。<a id="a-A2"></a>见地狱火猛炽盛可爱。<a id="a-A3"></a>欲得暖触故往入彼。<a id="a-A4"></a>复见身为热风光及火焰等所炙。<a id="a-A5"></a>苦痛难忍。<a id="a-A6"></a>见寒地狱清凉爱乐冷触故往入彼。<a id="a-A7"></a>胎卵二生于父母变异事生爱。<a id="a-A8"></a>湿化二生不由托赤白为身故无此变。<a id="a-A9"></a>湿生但爱着香故。<a id="a-AA"></a>至所生处。<a id="a-AB"></a>随业善恶。<a id="a-AC"></a>所爱之香自有净秽。<a id="a-AD"></a>化生但爱所依之处。<a id="a-AE"></a>地狱虽是苦处。<a id="a-AF"></a>然罪人乐亦得爱处。<a id="a-AG"></a>于中受生。<a id="a-AH"></a>何以故。<a id="a-AI"></a>非爱不受生故。<a id="a-AJ"></a>论云。<a id="a-AK"></a>如往昔造作能感如此生。<a id="a-AL"></a>乐见身是如此位。<a id="a-AM"></a>见彼众生亦尔。<a id="a-AN"></a>是故往彼。<a id="a-AO"></a>先旧诸师作如此说。<a id="a-AP"></a>若众生年三十时。<a id="a-AQ"></a>行杀生业网捕众生。<a id="a-AR"></a>行此事时必有伴类。<a id="a-AS"></a>此业能感地狱生。<a id="a-AT"></a>后于中阴中。<a id="a-AU"></a>见自身如昔年三十行网捕时故言位。<a id="a-AV"></a>又见昔伴与昔不差。<a id="a-AW"></a>见地狱时。<a id="a-AX"></a>如昔见江湖诸伴类等相牵共入其中。<a id="a-AY"></a>缘此起变即于中受生后解昔所造业虽多。<a id="a-AZ"></a>必以一业牵地狱生。<a id="a-Aa"></a>或于年二十时作此业。<a id="a-Ab"></a>或三十时作此业。<a id="a-Ac"></a>后于中阴中见自身。<a id="a-Ad"></a>如昔作业时少老。<a id="a-Ae"></a>见地狱众生。<a id="a-Af"></a>并如己年时。<a id="a-Ag"></a>年时既相似。<a id="a-Ah"></a>于此众生起变。<a id="a-Ai"></a>即往就彼。<a id="a-Aj"></a>由此爱故受生。<a id="a-Ak"></a>依经部师作如此释。</p>
  <p id="aAl">又瑜伽论云。<a id="a-Am"></a>若居薄福者。<a id="a-An"></a>当生下贱家。<a id="a-Ao"></a>彼于死时及入胎时。<a id="a-Ap"></a>便闻种种纷乱之声。<a id="a-Aq"></a>及自妄见入于丛林竹[竺-二+韋]芦荻等中。<a id="a-Ar"></a>若多福者。<a id="a-As"></a>当生尊贵家。<a id="a-At"></a>彼于尔时便自闻有寂静美妙可意音声。<a id="a-Au"></a>及自妄见升宫殿等可意相现。</p>
  <p id="aAv">又俱舍论云。<a id="a-Aw"></a>若人临终起邪见心。<a id="a-Ax"></a>是人以先不善为因邪见为缘故堕地狱。<a id="a-Ay"></a>有论师言。<a id="a-Az"></a>一切不善皆是地狱因。<a id="a-B0"></a>此不善之余生畜生饿鬼中。<a id="a-B1"></a>又法业盛故堕畜生中。<a id="a-B2"></a>如淫欲盛故生于鸽雀鸳鸯之中。<a id="a-B3"></a>嗔恚盛故生于蚖蝮蛇蝎中。<a id="a-B4"></a>愚痴盛故生猪羊蚌蛤中。<a id="a-B5"></a>憍慢盛故生于师子虎狼中。<a id="a-B6"></a>掉戏盛故生猕猴中。<a id="a-B7"></a>悭嫉盛故生饿狗中。<a id="a-B8"></a>若有少分施善余福。<a id="a-B9"></a>虽生畜生于中微乐。<a id="a-BA"></a>身口二业虽由心为主。<a id="a-BB"></a>然其口业受报者多。<a id="a-BC"></a>如骂人轻躁喻如猕猴即生猴中。<a id="a-BD"></a>若言贪悷如乌。<a id="a-BE"></a>语如狗吠。<a id="a-BF"></a>騃如猪羊。<a id="a-BG"></a>声如驴鸣。<a id="a-BH"></a>行如[馬*(壹-豆+石)]驼。<a id="a-BI"></a>自高如象。<a id="a-BJ"></a>恶如逸牛。<a id="a-BK"></a>淫如鸟雀。<a id="a-BL"></a>怯如猫狸。<a id="a-BM"></a>谄如野狐。<a id="a-BN"></a>如是诸恶随口受报。<a id="a-BO"></a>然由三毒为本。<a id="a-BP"></a>三毒之中贪爱为重。<a id="a-BQ"></a>如捉布一头余则尽随。<a id="a-BR"></a>故智度论云。<a id="a-BS"></a>若不断爱爱则润生。<a id="a-BT"></a>是故四生皆由爱起。<a id="a-BU"></a>如说多欲生鸟雀中。<a id="a-BV"></a>多贪味故。<a id="a-BW"></a>厕中受生。<a id="a-BX"></a>又爱欲故卵生。<a id="a-BY"></a>贪香味故受湿生。<a id="a-BZ"></a>随其所爱故。<a id="a-Ba"></a>起殷重业则受化生。<a id="a-Bb"></a>若殷重心乐行罪业。<a id="a-Bc"></a>死时妄见地狱受其化生。<a id="a-Bd"></a>若殷重爱福上界化生。<a id="a-Be"></a>故成论云。<a id="a-Bf"></a>如树根不拔其树犹生。<a id="a-Bg"></a>贪根不拔苦树常在。</p>
  <p id="aBh">又瑜伽论云。<a id="a-Bi"></a>云何生我爱无间已生故。<a id="a-Bj"></a>无始乐着戏论。<a id="a-Bk"></a>因已熏习故。<a id="a-Bl"></a>净不净业因已熏习故。<a id="a-Bm"></a>彼所依体。<a id="a-Bn"></a>由二种因。<a id="a-Bo"></a>增上力故。<a id="a-Bp"></a>从种子。<a id="a-Bq"></a>即于是处中有异熟无间得生。<a id="a-Br"></a>死时如称两头低昂时等。<a id="a-Bs"></a>而此中必具诸根造恶业者。<a id="a-Bt"></a>所得中有如黑[羺-雨+而]光。<a id="a-Bu"></a>或阴暗夜作善业者。<a id="a-Bv"></a>如白衣光。<a id="a-Bw"></a>或晴明夜。<a id="a-Bx"></a>俱舍论云。<a id="a-By"></a>此中有具足五根。<a id="a-Bz"></a>金刚等所不能碍。<a id="a-C0"></a>须弥山下金刚中有虾蟆。<a id="a-C1"></a>于中受生。<a id="a-C2"></a>中有细色金刚。<a id="a-C3"></a>不能碍之。<a id="a-C4"></a>有天眼者。<a id="a-C5"></a>能见此事。<a id="a-C6"></a>重举所闻事证。<a id="a-C7"></a>曾闻人说。<a id="a-C8"></a>烧铁令热。<a id="a-C9"></a>破之见虫。</p>
  <p id="aCA">第三寿量长短者。<a id="a-CB"></a>俱舍论云。<a id="a-CC"></a>若不定生处于余处。<a id="a-CD"></a>此道中皆得受生。<a id="a-CE"></a>譬如牛于夏时欲事偏多。<a id="a-CF"></a>狗于秋时。<a id="a-CG"></a>熊于冬时。<a id="a-CH"></a>马于春时。<a id="a-CI"></a>野干等欲事无时。<a id="a-CJ"></a>是时此众生应生牛中。<a id="a-CK"></a>若非夏时则生野干中。<a id="a-CL"></a>若应生狗中。<a id="a-CM"></a>非时则生野干中。</p>
  <p id="aCN">又俱舍小乘师有四释不同。<a id="a-CO"></a>一说极促时死已即受阴生。<a id="a-CP"></a>二说得住七日。<a id="a-CQ"></a>七日满已。<a id="a-CR"></a>处中有不限时节。<a id="a-CS"></a>三说得住四十九日生缘未具。<a id="a-CT"></a>死已更受。<a id="a-CU"></a>亦不限时节。<a id="a-CV"></a>四说随受生缘。<a id="a-CW"></a>乃至经劫住不命终。<a id="a-CX"></a>第五依瑜伽论云。<a id="a-CY"></a>若未得生缘极七日住。<a id="a-CZ"></a>死而复生。<a id="a-Ca"></a>乃至七七日受死生。<a id="a-Cb"></a>自此已后决得生缘。<a id="a-Cc"></a>此与前四皆不同也。</p>
  <p id="aCd">第四通力迟速者。<a id="a-Ce"></a>俱舍论云。<a id="a-Cf"></a>此中阴游空而去。<a id="a-Cg"></a>如人舍命应至无量世界外受生。<a id="a-Ch"></a>俄顷即到。<a id="a-Ci"></a>二乘通力未出一世界。<a id="a-Cj"></a>中阴已至无量世界外。<a id="a-Ck"></a>纵佛神力亦不能遮令不往生得住余道。<a id="a-Cl"></a>以业力定故。<a id="a-Cm"></a>论业通胜者。<a id="a-Cn"></a>据胜凡夫一乘神通。<a id="a-Co"></a>婆沙论云。<a id="a-Cp"></a>神足胜者。<a id="a-Cq"></a>据佛神通速也。</p>
  <p id="aCr">第五互见不同者。<a id="a-Cs"></a>依俱舍论云。<a id="a-Ct"></a>若同生道中阴定互相见。<a id="a-Cu"></a>若人有天眼最清净是一道慧类。<a id="a-Cv"></a>此人亦得见彼生。<a id="a-Cw"></a>若报得天眼则不能见。<a id="a-Cx"></a>以最细故。<a id="a-Cy"></a>萨婆多部云。<a id="a-Cz"></a>若同于人道中受生。<a id="a-D0"></a>同是人道中阴。<a id="a-D1"></a>互得相见。<a id="a-D2"></a>此义为定。<a id="a-D3"></a>不能见余道中阴。<a id="a-D4"></a>若人修得天眼。<a id="a-D5"></a>此天眼则是道类。<a id="a-D6"></a>能见中阴色。<a id="a-D7"></a>若报得天眼则不能见中阴色。<a id="a-D8"></a>中阴色细余色故。<a id="a-D9"></a>依正量部云。<a id="a-DA"></a>天道中阴备能见五道中阴色。<a id="a-DB"></a>人道中阴能见四道。<a id="a-DC"></a>除天道中阴。<a id="a-DD"></a>非其所能见。<a id="a-DE"></a>如是次第除前。<a id="a-DF"></a>乃至地狱道中阴。<a id="a-DG"></a>除前四道中阴。<a id="a-DH"></a>非其所见。<a id="a-DI"></a>唯见地狱道中阴。</p>
  <p id="aDJ">第六身量大小者。<a id="a-DK"></a>俱舍论云。<a id="a-DL"></a>身量如六七岁小儿。<a id="a-DM"></a>而识解聪利。<a id="a-DN"></a>若菩萨在中阴。<a id="a-DO"></a>如圆满少病人。<a id="a-DP"></a>具大小相。<a id="a-DQ"></a>是故虽在中阴。<a id="a-DR"></a>正欲入胎。<a id="a-DS"></a>而能遍照万俱胝剡浮洲。</p>
  <p id="aDT">颂曰。</p>
  <p id="aDU">高堂信逆旅　　坏业理常牵</p>
  <p id="aDV">玉匣方委观　　金台不复延</p>
  <p id="aDW">挽声随遥远　　萝影带松悬</p>
  <p id="aDX">讵能留十念　　唯应逐四缘</p>
  <p id="aDY">幻工作同异　　变弄作多身</p>
  <p id="aDZ">愚俗诤人我　　谁复非谓真</p>
  <p id="aDa">谬者疑久固　　达者知幻宾</p>
  <p id="aDb">亲疏既无定　　何劳非苍旻</p>
  <p data-pb></p>
  <h2 id="aDc">感应缘(略引十六验)</h2>
  <p id="aDd">汉哀帝有女孕未生二月儿啼腹中 汉平帝时有牧女春死棺殓六日出棺 汉建安中李妖死十四日复生 汉陈留史姁临死遗嘱有征 汉冯贵人亡死将百岁贼发冢颜色如故 汉灵帝时辽西人见辽水中浮棺内人语云是伯夷之弟孤竹君也 汉北海营陵有道人能令人与已死人相见 汉武帝时幸李夫人后卒哀帝见之帐中 汉时杜嘏家葬而婢误不得出经十年开冢而婢尚生 汉洛阳沙门达多发墓得生人死来十二年 晋唐遵暴死经夕见有灵征可验 晋沙门诃罗竭存亡皆有灵征神异难测 晋沙门竺法慧存亡亦有灵神化难测 宋沙门慧远有弟子名黄迁存亡有验 隋沙门释玄景存亡亦有征祥可验 唐居士裴则男暴死而稣说冥道可验。</p>
  <p id="aDe">汉哀帝建平四年四月。<a id="a-Df"></a>山阳方有女子田无壹孕未生。<a id="a-Dg"></a>二月儿啼腹中。<a id="a-Dh"></a>及生不举葬之陌上。<a id="a-Di"></a>三日有人过。<a id="a-Dj"></a>闻儿啼声。<a id="a-Dk"></a>母掘养之。</p>
  <p id="aDl">汉平帝元始元年二月。<a id="a-Dm"></a>朔方广牧女子赵病春死。<a id="a-Dn"></a>棺殓六日。<a id="a-Do"></a>出在棺外。<a id="a-Dp"></a>自言。<a id="a-Dq"></a>见死夫。<a id="a-Dr"></a>乃曰。<a id="a-Ds"></a>年二十七。<a id="a-Dt"></a>汝不当死。<a id="a-Du"></a>太守谭以闻说曰。<a id="a-Dv"></a>至阴为阳。<a id="a-Dw"></a>下人为上。<a id="a-Dx"></a>其后王莽篡位。</p>
  <p id="aDy">汉建安中李妖死。<a id="a-Dz"></a>十四日复生。<a id="a-E0"></a>其语具作鬼神。<a id="a-E1"></a>献帝初平中长沙桓氏死。<a id="a-E2"></a>月余其母闻棺中有声。<a id="a-E3"></a>发之遂生。</p>
  <p id="aE4">汉陈留考城史姁字威明。<a id="a-E5"></a>年少时当得病。<a id="a-E6"></a>临死谓其母曰。<a id="a-E7"></a>我死当复生。<a id="a-E8"></a>埋我以竹杖柱我瘗上。<a id="a-E9"></a>若杖拔掘出我。<a id="a-EA"></a>及死埋之柱如其言。<a id="a-EB"></a>七日往视之。<a id="a-EC"></a>杖果拔出。<a id="a-ED"></a>即掘尸出活。<a id="a-EE"></a>走至井上浴已。<a id="a-EF"></a>平复如故。<a id="a-EG"></a>复与邻人乘船至下邳。<a id="a-EH"></a>卖锄不售。<a id="a-EI"></a>思欲归。<a id="a-EJ"></a>谓人曰。<a id="a-EK"></a>我方暂归。<a id="a-EL"></a>人不信之。<a id="a-EM"></a>何有千里暂得归耶。<a id="a-EN"></a>答曰。<a id="a-EO"></a>一宿便还。<a id="a-EP"></a>即不相信。<a id="a-EQ"></a>作书得报。<a id="a-ER"></a>以为验实。<a id="a-ES"></a>其一宿便还。<a id="a-ET"></a>果得报书。<a id="a-EU"></a>具知消息。<a id="a-EV"></a>考城令江夏[邱-丘+覃]贾和闻之。<a id="a-EW"></a>姊病在乡里。<a id="a-EX"></a>欲急知消息。<a id="a-EY"></a>请往省之。<a id="a-EZ"></a>路遥三千。<a id="a-Ea"></a>再宿报书。<a id="a-Eb"></a>具知委曲。</p>
  <p id="aEc">汉冯贵人亡死将百岁。<a id="a-Ed"></a>盗贼发冢。<a id="a-Ee"></a>颜色如故。<a id="a-Ef"></a>但肉微冷。<a id="a-Eg"></a>群贼幸之。<a id="a-Eh"></a>致相妒忌。<a id="a-Ei"></a>然后事觉。</p>
  <p id="aEj">汉令支县有孤竹城。<a id="a-Ek"></a>古孤竹之国也。<a id="a-El"></a>灵帝光和元年。<a id="a-Em"></a>辽西人见辽水中有浮棺。<a id="a-En"></a>欲斫破之。<a id="a-Eo"></a>棺中人语曰。<a id="a-Ep"></a>我是伯夷之弟孤竹君也。<a id="a-Eq"></a>海水坏我棺椁。<a id="a-Er"></a>是以漂流。<a id="a-Es"></a>汝斫我何为。<a id="a-Et"></a>人惧不敢斫。<a id="a-Eu"></a>因为立庙祠祀。<a id="a-Ev"></a>吏民有欲发视者。<a id="a-Ew"></a>皆无何而死。</p>
  <p id="aEx">汉北海营陵有道人。<a id="a-Ey"></a>能令人与已死人相见。<a id="a-Ez"></a>其同郡人妇死已数年。<a id="a-F0"></a>闻而往见之曰。<a id="a-F1"></a>愿令我一见亡妇。<a id="a-F2"></a>死不恨矣。<a id="a-F3"></a>道人曰。<a id="a-F4"></a>可卿往见之。<a id="a-F5"></a>若闻鼓声。<a id="a-F6"></a>疾出勿留。<a id="a-F7"></a>乃语其相见之制。<a id="a-F8"></a>于是与妇言语悲喜。<a id="a-F9"></a>思情如生。<a id="a-FA"></a>良久闻鼓音声。<a id="a-FB"></a>恨不能得住当出户时。<a id="a-FC"></a>揜闭其衣裾。<a id="a-FD"></a>户间掣绝而去。<a id="a-FE"></a>至后岁余。<a id="a-FF"></a>此人身亡。<a id="a-FG"></a>室家葬之。<a id="a-FH"></a>开冢见妇棺。<a id="a-FI"></a>盖下有衣裾。</p>
  <p id="aFJ">汉武帝幸李夫人。<a id="a-FK"></a>夫人后卒。<a id="a-FL"></a>帝哀思不已。<a id="a-FM"></a>方土少翁言能致其神。<a id="a-FN"></a>乃施帷帐明灯烛。<a id="a-FO"></a>帝遥望见美女居帐中。<a id="a-FP"></a>如李夫人之状。<a id="a-FQ"></a>而不得就。<a id="a-FR"></a>乃遥视之。</p>
  <p id="aFS">汉杜嘏家葬。<a id="a-FT"></a>而婢误不得出。<a id="a-FU"></a>后十余年开冢附葬。<a id="a-FV"></a>而婢尚生。<a id="a-FW"></a>其始如瞑。<a id="a-FX"></a>有顷渐问之。<a id="a-FY"></a>自谓尝一再宿耳。<a id="a-FZ"></a>初婢埋时。<a id="a-Fa"></a>年至十五。<a id="a-Fb"></a>及开冢后更生十五六年。<a id="a-Fc"></a>嫁之有子(右此九验出搜神异记)</p>
  <p id="aFd">汉菩提寺。<a id="a-Fe"></a>西域人所立也。<a id="a-Ff"></a>在慕义里。<a id="a-Fg"></a>沙门达多发墓取塼。<a id="a-Fh"></a>得一人以送。<a id="a-Fi"></a>时太后与汉明帝在华林都堂。<a id="a-Fj"></a>以为妖异。<a id="a-Fk"></a>谓黄门郎徐纥曰。<a id="a-Fl"></a>上古以来颇有此事不。<a id="a-Fm"></a>纥曰。<a id="a-Fn"></a>昔魏时发冢得霍光女婿范朋友家奴。<a id="a-Fo"></a>说汉朝废立。<a id="a-Fp"></a>与史书符合。<a id="a-Fq"></a>不足为异也。<a id="a-Fr"></a>后令纥问其姓名。<a id="a-Fs"></a>死来几年。<a id="a-Ft"></a>何所饮食。<a id="a-Fu"></a>死者答曰。<a id="a-Fv"></a>臣姓崔名涵。<a id="a-Fw"></a>字子洪博陵安平人。<a id="a-Fx"></a>父名畅。<a id="a-Fy"></a>母姓魏。<a id="a-Fz"></a>家在城西埠财里。<a id="a-G0"></a>死时年十五。<a id="a-G1"></a>今乃二十七。<a id="a-G2"></a>在地下十二年。<a id="a-G3"></a>常似醉卧无所食也。<a id="a-G4"></a>时复游行。<a id="a-G5"></a>或遇饮食。<a id="a-G6"></a>如似梦中。<a id="a-G7"></a>不甚辩了。<a id="a-G8"></a>后即遣门下录事张俊。<a id="a-G9"></a>诣埠财里访涵父母。<a id="a-GA"></a>果有崔畅其妻魏氏。<a id="a-GB"></a>俊问畅曰。<a id="a-GC"></a>卿有死儿不。<a id="a-GD"></a>畅曰。<a id="a-GE"></a>有息子洪。<a id="a-GF"></a>年十五而亡。<a id="a-GG"></a>俊曰。<a id="a-GH"></a>为人所发今日稣活在华林园。<a id="a-GI"></a>主上遣我来相问。<a id="a-GJ"></a>畅闻惊怖曰。<a id="a-GK"></a>实无此儿。<a id="a-GL"></a>向者谬言。<a id="a-GM"></a>俊还具以实闻启后。<a id="a-GN"></a>后遣俊送涵向家。<a id="a-GO"></a>畅闻涵至门前。<a id="a-GP"></a>起火手持刀。<a id="a-GQ"></a>魏氏把桃枝拒之。<a id="a-GR"></a>汝不须来。<a id="a-GS"></a>吾非汝父。<a id="a-GT"></a>汝非我子。<a id="a-GU"></a>急手速去。<a id="a-GV"></a>可得无殃。<a id="a-GW"></a>涵遂舍去。<a id="a-GX"></a>游于京师衖内。<a id="a-GY"></a>常宿寺门下。<a id="a-GZ"></a>汝南王畅黄衣一通。<a id="a-Ga"></a>性畏日不仰视天。<a id="a-Gb"></a>又畏水火及兵刃之属。<a id="a-Gc"></a>常走于路。<a id="a-Gd"></a>疲则止。<a id="a-Ge"></a>不徐行也。<a id="a-Gf"></a>时人犹谓是鬼。<a id="a-Gg"></a>雒阳大市北有奉终里。<a id="a-Gh"></a>里内之人。<a id="a-Gi"></a>多卖送死之具及诸棺椁。<a id="a-Gj"></a>涵谓曰。<a id="a-Gk"></a>柏棺。<a id="a-Gl"></a>勿以桑木为欀。<a id="a-Gm"></a>人问其故。<a id="a-Gn"></a>涵曰。<a id="a-Go"></a>吾在地下见发鬼兵。<a id="a-Gp"></a>有一鬼称。<a id="a-Gq"></a>是柏棺。<a id="a-Gr"></a>应免兵主。<a id="a-Gs"></a>吏曰。<a id="a-Gt"></a>儞虽柏棺桑木为欀。<a id="a-Gu"></a>遂不免兵。<a id="a-Gv"></a>京师仰闻此。<a id="a-Gw"></a>柏木勇贵。<a id="a-Gx"></a>人疑卖棺者化涵故发此言(见洛阳寺记录)</p>
  <p id="aGy">晋唐遵字保道。<a id="a-Gz"></a>上虞人也。<a id="a-H0"></a>晋太元八年暴病而死。<a id="a-H1"></a>经夕得稣。<a id="a-H2"></a>云有人呼将去至一城府。<a id="a-H3"></a>未进顷见其从叔自城中出。<a id="a-H4"></a>惊问遵。<a id="a-H5"></a>汝何故来。<a id="a-H6"></a>遵答。<a id="a-H7"></a>违离姑姊。<a id="a-H8"></a>并历年载。<a id="a-H9"></a>欲往问讯。<a id="a-HA"></a>本明当发。<a id="a-HB"></a>夜见数人。<a id="a-HC"></a>急呼来此。<a id="a-HD"></a>即时可得归去。<a id="a-HE"></a>而不知还路。<a id="a-HF"></a>从叔云。<a id="a-HG"></a>汝姑丧已二年。<a id="a-HH"></a>汝大姊儿道文近被录来。<a id="a-HI"></a>既蒙恩放。<a id="a-HJ"></a>仍留看戏。<a id="a-HK"></a>不即还去。<a id="a-HL"></a>积日方归。<a id="a-HM"></a>家已殡殓。<a id="a-HN"></a>乃入棺中。<a id="a-HO"></a>又摇动棺器。<a id="a-HP"></a>冀望其家觉寤开棺。<a id="a-HQ"></a>棺遂至路。<a id="a-HR"></a>落棺车下。<a id="a-HS"></a>其家或欲开之。<a id="a-HT"></a>乃问卜者。<a id="a-HU"></a>卜云不吉。<a id="a-HV"></a>遂不敢开。<a id="a-HW"></a>不复得生。<a id="a-HX"></a>今为把沙之役。<a id="a-HY"></a>辛勤极苦。<a id="a-HZ"></a>汝宜速去。<a id="a-Ha"></a>勿复住此。<a id="a-Hb"></a>且汝小姊又已丧亡。<a id="a-Hc"></a>今与汝姑共在地狱。<a id="a-Hd"></a>日夕忧苦。<a id="a-He"></a>不知何时可得免脱。<a id="a-Hf"></a>汝今还去可语其儿。<a id="a-Hg"></a>勤修功德庶得免之。<a id="a-Hh"></a>于此示遵归路。<a id="a-Hi"></a>将别又属遵曰。<a id="a-Hj"></a>汝得还生良为殊庆。<a id="a-Hk"></a>在世无几倏如风尘。<a id="a-Hl"></a>天堂地狱苦乐报应。<a id="a-Hm"></a>吾昔闻其语。<a id="a-Hn"></a>今睹其实。<a id="a-Ho"></a>汝宜深勤善业务为孝敬爱法持戒。<a id="a-Hp"></a>慎不可犯。<a id="a-Hq"></a>一去人身入此罪地。<a id="a-Hr"></a>幽穷苦酷。<a id="a-Hs"></a>自悔何及。<a id="a-Ht"></a>勤以在心不可忘也。<a id="a-Hu"></a>我家亲属。<a id="a-Hv"></a>生时不信罪福。<a id="a-Hw"></a>今并遭涂炭长受楚毒。<a id="a-Hx"></a>焦烂伤痛无时暂休。<a id="a-Hy"></a>欲求一日改恶为善。<a id="a-Hz"></a>当何得耶。<a id="a-I0"></a>悉我所具知故以嘱汝。<a id="a-I1"></a>劝化家内共加勉励。<a id="a-I2"></a>言已洟泣。<a id="a-I3"></a>因此而别。<a id="a-I4"></a>遵随路而归。<a id="a-I5"></a>俄而至家。<a id="a-I6"></a>家治棺将竟。<a id="a-I7"></a>方营殡殓。<a id="a-I8"></a>遵既附尸。<a id="a-I9"></a>尸寻气通。<a id="a-IA"></a>移日稍差。<a id="a-IB"></a>劝示亲识。<a id="a-IC"></a>并奉大法。<a id="a-ID"></a>初遵姑适南郡徐汉。<a id="a-IE"></a>长姊适江夏乐瑜。<a id="a-IF"></a>其小姊适吴兴严晚。<a id="a-IG"></a>途路悬远久断音息。<a id="a-IH"></a>遵既差。<a id="a-II"></a>遂至三郡。<a id="a-IJ"></a>寻访姑及小姊。<a id="a-IK"></a>姊子果并丧亡。<a id="a-IL"></a>长姊亦说。<a id="a-IM"></a>儿道文殓后棺动堕车。<a id="a-IN"></a>皆如叔言。<a id="a-IO"></a>既闻遵说道文横死之意。<a id="a-IP"></a>姊追加痛恨。<a id="a-IQ"></a>重为制服(右此一验出冥祥记)</p>
  <p id="aIR">晋雒阳有释诃罗竭者。<a id="a-IS"></a>本襄阳人。<a id="a-IT"></a>少出家诵经二百万言。<a id="a-IU"></a>性虚玄守戒节。<a id="a-IV"></a>善举厝美容色。<a id="a-IW"></a>多行头陀独宿山野。<a id="a-IX"></a>晋武帝太康九年。<a id="a-IY"></a>暂至雒阳。<a id="a-IZ"></a>时疫疾甚流。<a id="a-Ia"></a>咒者皆愈。<a id="a-Ib"></a>至晋慧帝元康元年。<a id="a-Ic"></a>乃入止娄至山石室中坐禅。<a id="a-Id"></a>此室去水既远。<a id="a-Ie"></a>时人欲为开涧。<a id="a-If"></a>竭曰。<a id="a-Ig"></a>不假相劳。<a id="a-Ih"></a>乃自起以左脚蹍室西石壁。<a id="a-Ii"></a>壁陷没指。<a id="a-Ij"></a>既拔足已水从中出。<a id="a-Ik"></a>清香濡美。<a id="a-Il"></a>四时不绝。<a id="a-Im"></a>来饮者。<a id="a-In"></a>皆止饥渴除疾病。<a id="a-Io"></a>至元康八年。<a id="a-Ip"></a>端坐从化。<a id="a-Iq"></a>弟子依国法阇维之。<a id="a-Ir"></a>焚燎累日而尸犹坐火中。<a id="a-Is"></a>永不灰烬。<a id="a-It"></a>乃移还室内。<a id="a-Iu"></a>后西域人竺定字安世。<a id="a-Iv"></a>晋咸和中往其国。<a id="a-Iw"></a>亲自观视见尸。<a id="a-Ix"></a>俨然平坐。<a id="a-Iy"></a>亡已三十余年。<a id="a-Iz"></a>定后至京。<a id="a-J0"></a>传之道俗。</p>
  <p id="aJ1">晋竺法慧。<a id="a-J2"></a>本关中人。<a id="a-J3"></a>方直有戒行。<a id="a-J4"></a>入嵩高山事佛图蜜为师。<a id="a-J5"></a>晋康帝建元年。<a id="a-J6"></a>至襄阳止羊叔子寺。<a id="a-J7"></a>不受别请。<a id="a-J8"></a>每乞食辄赍绳床自随。<a id="a-J9"></a>于闲旷之路则施之而坐。<a id="a-JA"></a>时或遇雨以油帔自覆。<a id="a-JB"></a>雨止唯见绳床。<a id="a-JC"></a>不知慧所在。<a id="a-JD"></a>讯问未息。<a id="a-JE"></a>慧已在床。<a id="a-JF"></a>每语弟子法昭曰。<a id="a-JG"></a>汝过去时折一鸡脚。<a id="a-JH"></a>其殃寻至。<a id="a-JI"></a>俄而昭为人所掷。<a id="a-JJ"></a>脚遂永疾。<a id="a-JK"></a>后语弟子云。<a id="a-JL"></a>新野有一老翁当命过。<a id="a-JM"></a>吾欲度之。<a id="a-JN"></a>仍行于畦畔之间。<a id="a-JO"></a>果见一翁将牛耕田。<a id="a-JP"></a>慧从乞牛。<a id="a-JQ"></a>翁不与。<a id="a-JR"></a>慧前自捉牛鼻。<a id="a-JS"></a>翁惧其异。<a id="a-JT"></a>遂以施之。<a id="a-JU"></a>慧牵牛咒愿七步而反。<a id="a-JV"></a>以牛还翁。<a id="a-JW"></a>翁少日而亡。<a id="a-JX"></a>后征西庾移恭镇襄阳。<a id="a-JY"></a>既素不奉法。<a id="a-JZ"></a>闻慧有非常之迹甚嫉之。<a id="a-Ja"></a>慧预告弟子曰。<a id="a-Jb"></a>吾宿对寻至。<a id="a-Jc"></a>诫劝眷属令勤修福善。<a id="a-Jd"></a>尔后二日果收而刑之。<a id="a-Je"></a>春秋五十八矣。<a id="a-Jf"></a>临死语众人云。<a id="a-Jg"></a>犹枉刑吾。<a id="a-Jh"></a>吾死后三日天当暴雨。<a id="a-Ji"></a>至期果洪霔。<a id="a-Jj"></a>城门外深一丈。<a id="a-Jk"></a>恭眷属居民等并皆没死(右此二验出梁高僧传)</p>
  <p id="aJl">宋慧远沙门者。<a id="a-Jm"></a>江陵长沙寺僧也。<a id="a-Jn"></a>师慧印善禅法。<a id="a-Jo"></a>号曰禅师。<a id="a-Jp"></a>远本印苍头名黄迁。<a id="a-Jq"></a>年二十时印每入定。<a id="a-Jr"></a>辄见迁先世。<a id="a-Js"></a>乃是其师。<a id="a-Jt"></a>故遂度为弟子。<a id="a-Ju"></a>常寄江陵市西杨道产家行般舟。<a id="a-Jv"></a>勤苦岁余。<a id="a-Jw"></a>因尔遂颇有感变。<a id="a-Jx"></a>或一日之中赴十余处斋。<a id="a-Jy"></a>虽复终日竟夜行道转经。<a id="a-Jz"></a>而家家悉见黄迁在焉。<a id="a-K0"></a>众稍敬异之。<a id="a-K1"></a>以为得道。<a id="a-K2"></a>孝建二年一旦自言死期。<a id="a-K3"></a>谓道产曰。<a id="a-K4"></a>明夕吾当于君家过世。<a id="a-K5"></a>至日道产设八关。<a id="a-K6"></a>然灯通夕。<a id="a-K7"></a>初夜中夜。<a id="a-K8"></a>迁犹豫众行道。<a id="a-K9"></a>休然不异。<a id="a-KA"></a>四更之后。<a id="a-KB"></a>乃称疲而卧。<a id="a-KC"></a>颜色稍变。<a id="a-KD"></a>有顷而尽。<a id="a-KE"></a>阖境为设三七斋起塔。<a id="a-KF"></a>塔今犹存。<a id="a-KG"></a>死后久之。<a id="a-KH"></a>见形多宝寺。<a id="a-KI"></a>谓昙珣道人云。<a id="a-KJ"></a>明年二月二十三日。<a id="a-KK"></a>当与诸天共相迎也。<a id="a-KL"></a>言已而去。<a id="a-KM"></a>昙珣即于长沙禅房设斋九十日。<a id="a-KN"></a>舍身布施。<a id="a-KO"></a>至其日苦气。<a id="a-KP"></a>自知必终。<a id="a-KQ"></a>大延道俗盛设法会。<a id="a-KR"></a>三更中呼问众僧。<a id="a-KS"></a>有闻见不。<a id="a-KT"></a>众曰。<a id="a-KU"></a>不觉异也。<a id="a-KV"></a>珣曰。<a id="a-KW"></a>空中有奏乐声。<a id="a-KX"></a>霭烟香异。<a id="a-KY"></a>黄迁之契。<a id="a-KZ"></a>今期至矣。<a id="a-Ka"></a>众僧始还堂就席。<a id="a-Kb"></a>而珣已尽(右此一验出冥祥记)</p>
  <p id="aKc">宋时有一人忘其姓名。<a id="a-Kd"></a>与妇同寝。<a id="a-Ke"></a>天晓妇起。<a id="a-Kf"></a>后夫寻出外。<a id="a-Kg"></a>而妇还见其夫。<a id="a-Kh"></a>犹在被中眠。<a id="a-Ki"></a>须臾奴子外来。<a id="a-Kj"></a>云郎求镜。<a id="a-Kk"></a>妇以奴诈。<a id="a-Kl"></a>巧指床上以示奴。<a id="a-Km"></a>奴云。<a id="a-Kn"></a>适从郎处来。<a id="a-Ko"></a>于是驰白其夫。<a id="a-Kp"></a>大愕便入。<a id="a-Kq"></a>夫妇共视被中人。<a id="a-Kr"></a>高枕安寝。<a id="a-Ks"></a>正是其形。<a id="a-Kt"></a>了无一异。<a id="a-Ku"></a>虑是其魂神。<a id="a-Kv"></a>不敢惊动。<a id="a-Kw"></a>乃共以手徐徐抚床。<a id="a-Kx"></a>遂冉冉入席。<a id="a-Ky"></a>渐渐消灭。<a id="a-Kz"></a>夫妇惋怖如此。<a id="a-L0"></a>少时夫得疾。<a id="a-L1"></a>性理乖错。<a id="a-L2"></a>于是终卒(右一验出续搜神记)</p>
  <p id="aL3">宋时有诸生远学。<a id="a-L4"></a>其父母然火夜作。<a id="a-L5"></a>儿至前叹息曰。<a id="a-L6"></a>今我但魂魄耳。<a id="a-L7"></a>非复生人。<a id="a-L8"></a>父母问之。<a id="a-L9"></a>儿曰。<a id="a-LA"></a>此月初病。<a id="a-LB"></a>以今日某时亡。<a id="a-LC"></a>今在琅耶任子成家。<a id="a-LD"></a>明日当殓。<a id="a-LE"></a>来迎父母。<a id="a-LF"></a>父母曰。<a id="a-LG"></a>去此千里。<a id="a-LH"></a>虽复愿到那得及汝。<a id="a-LI"></a>儿曰。<a id="a-LJ"></a>外有车乘。<a id="a-LK"></a>去自得至耳。<a id="a-LL"></a>父母从之上车。<a id="a-LM"></a>忽若睡顷。<a id="a-LN"></a>比鸡鸣已至其所。<a id="a-LO"></a>视其驾乘但魂车木马。<a id="a-LP"></a>遂主人见临儿哀。<a id="a-LQ"></a>问其疾消息如言(右一验出搜神记)</p>
  <p id="aLR">隋相州邺下释玄景。<a id="a-LS"></a>姓石氏。<a id="a-LT"></a>沧州人。<a id="a-LU"></a>统解玄微纯讲大乘。<a id="a-LV"></a>后因卧疾三日。<a id="a-LW"></a>告侍人曰。<a id="a-LX"></a>玄景欲见弥勒佛。<a id="a-LY"></a>云何乃作夜摩天主。<a id="a-LZ"></a>又云。<a id="a-La"></a>宾客极多事须看视。<a id="a-Lb"></a>有问其故。<a id="a-Lc"></a>答云。<a id="a-Ld"></a>凡夫识想何可检校。<a id="a-Le"></a>向有天众欲来邀迎耳。<a id="a-Lf"></a>尔后异香充户。<a id="a-Lg"></a>众共闻之。<a id="a-Lh"></a>又曰。<a id="a-Li"></a>吾欲去矣。<a id="a-Lj"></a>当愿生世为善知识。<a id="a-Lk"></a>遂终于所住。<a id="a-Ll"></a>即大业二年六月也。<a id="a-Lm"></a>自生常立愿云。<a id="a-Ln"></a>沈骸水中。<a id="a-Lo"></a>及殁后遵用前旨。<a id="a-Lp"></a>葬于紫陌河深滢之中。<a id="a-Lq"></a>三日往观。<a id="a-Lr"></a>所沈之处。<a id="a-Ls"></a>反成沙坟。<a id="a-Lt"></a>极高峻而水分两派。<a id="a-Lu"></a>道俗异其雅瑞。<a id="a-Lv"></a>传迹于今(右此一验出唐高僧传)</p>
  <p id="aLw">唐曹州离狐人裴则男。<a id="a-Lx"></a>贞观末年二十一死。<a id="a-Ly"></a>经三日而稣。<a id="a-Lz"></a>自云。<a id="a-M0"></a>初死被一人将至王所。<a id="a-M1"></a>王衣白非常鲜洁。<a id="a-M2"></a>王遣此人将牛耕地。<a id="a-M3"></a>此人诉云。<a id="a-M4"></a>兄弟幼小无人扶侍二亲。<a id="a-M5"></a>王即悯之。<a id="a-M6"></a>乃遣使将向南。<a id="a-M7"></a>至第三重门。<a id="a-M8"></a>入见镬汤及刀山剑树。<a id="a-M9"></a>又见数千人头皆被斩布列地上。<a id="a-MA"></a>此头并口云大饥。<a id="a-MB"></a>当村有一老母。<a id="a-MC"></a>年向七十。<a id="a-MD"></a>其时犹未死。<a id="a-ME"></a>遂见在镬汤前然火。<a id="a-MF"></a>观望讫还至王前。<a id="a-MG"></a>见同村人张成。<a id="a-MH"></a>亦未死。<a id="a-MI"></a>有一人诉成云毁破某屋。<a id="a-MJ"></a>王遣使检之。<a id="a-MK"></a>报云。<a id="a-ML"></a>是实。<a id="a-MM"></a>成曰。<a id="a-MN"></a>成犁地不觉。<a id="a-MO"></a>犁破其冢。<a id="a-MP"></a>非故然也。<a id="a-MQ"></a>王曰。<a id="a-MR"></a>汝虽非故。<a id="a-MS"></a>心终为不谨耳。<a id="a-MT"></a>遂令人杖其腰上七下。<a id="a-MU"></a>有顷王曰。<a id="a-MV"></a>汝更无事。<a id="a-MW"></a>放汝早还。<a id="a-MX"></a>王乃使人送去遣。<a id="a-MY"></a>北出踰墙及登墙望见其舍。<a id="a-MZ"></a>遂闻哭声。<a id="a-Ma"></a>乃跳下墙。<a id="a-Mb"></a>忽觉起坐。<a id="a-Mc"></a>既稣之后。<a id="a-Md"></a>具为乡曲言之。<a id="a-Me"></a>邑人视张成腰上有七下杖迹迹极青黑。<a id="a-Mf"></a>问其毁墓。<a id="a-Mg"></a>答云不虚。<a id="a-Mh"></a>老母寻病。<a id="a-Mi"></a>未几而死(右此一验出冥报拾遗)</p>
  <p id="aMj">唐琅耶王之弘。<a id="a-Mk"></a>贞观年中为沁州和川县令。<a id="a-Ml"></a>有女适博陵崔轨。<a id="a-Mm"></a>轨于和川会病而卒。<a id="a-Mn"></a>卒经数十日。<a id="a-Mo"></a>其家忽于夜中闻轨语声。<a id="a-Mp"></a>初时倾家惊恐。<a id="a-Mq"></a>其后乃以为常。<a id="a-Mr"></a>闻语云。<a id="a-Ms"></a>轨是女婿。<a id="a-Mt"></a>虽不合于妻家立灵。<a id="a-Mu"></a>然以苦无所依。<a id="a-Mv"></a>但为置立也。<a id="a-Mw"></a>妻从其请。<a id="a-Mx"></a>朝夕置食不许置肉。<a id="a-My"></a>唯令下其素食。<a id="a-Mz"></a>常劝礼佛不听懈怠。<a id="a-N0"></a>又具说地狱中事云。<a id="a-N1"></a>人一生常不免杀生及不孝。<a id="a-N2"></a>自余之罪盖亦小耳。<a id="a-N3"></a>又云。<a id="a-N4"></a>轨虽无罪。<a id="a-N5"></a>然大资福助为轨数设斋供。<a id="a-N6"></a>并写法华金刚般若观音等经。<a id="a-N7"></a>各三两部。<a id="a-N8"></a>兼旧功德如获济。<a id="a-N9"></a>自兹以后即不复来。<a id="a-NA"></a>王家一依其言写经设供。<a id="a-NB"></a>轨忽更来愧谢。<a id="a-NC"></a>因云。<a id="a-ND"></a>今即取别。<a id="a-NE"></a>举家哭而送之。<a id="a-NF"></a>轨有遗腹之子。<a id="a-NG"></a>已年四五岁云。<a id="a-NH"></a>轨此子必有仕宦。<a id="a-NI"></a>愿善养畜。<a id="a-NJ"></a>自此已后不复更来(右此一验见王之自说)</p>
 </body>
</html>