<!doctype html>
<html id="z3IBWi91Qu" data-ver="1900">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第三十二</h1>
  <h2 id="a2">变化篇第二十五 眠梦篇第二十六</h2>
  <h2 id="a3">变化篇(此有三部)</h2>
  <p id="a4">述意部 通变部 厌欲部。</p>
  <p data-pb></p>
  <h2 id="a5">述意部第一</h2>
  <p id="a6">圣人之用。<a id="a-7"></a>玄通无碍。<a id="a-8"></a>致感多方。<a id="a-9"></a>不可作一途求。<a id="a-A"></a>不可以一理推。<a id="a-B"></a>故粗以粗应。<a id="a-C"></a>细以细应。<a id="a-D"></a>粗细随机理固然矣。<a id="a-E"></a>所以放大光明现诸神变者。<a id="a-F"></a>此应十方诸大菩萨将绍尊位者耳。<a id="a-G"></a>若处俗接粗按邪归正者。<a id="a-H"></a>复须随缘通变量称物情。<a id="a-I"></a>不可以妙理通寤指事。<a id="a-J"></a>而变现不思议之形质。<a id="a-K"></a>用遮不思议之顽见也。<a id="a-L"></a>譬圣人亦入鹿马而度脱之。<a id="a-M"></a>当在鹿马。<a id="a-N"></a>岂同于鹿马哉若不异于鹿马。<a id="a-O"></a>应时常流不待此神变明矣。</p>
  <h2 id="aP">通变部第二</h2>
  <p id="aQ">如华严经云。<a id="a-R"></a>佛子。<a id="a-S"></a>如一如来一化身转。<a id="a-T"></a>如是等不可说譬喻法轮云。<a id="a-U"></a>一切法界虚空界等世界。<a id="a-V"></a>悉以毛端周遍度量。<a id="a-W"></a>一一毛端处。<a id="a-X"></a>于念念中化不可说不可说佛刹微尘等身。<a id="a-Y"></a>乃至尽未来际劫。<a id="a-Z"></a>一一化佛身有不可说不可说佛刹微尘等头。<a id="a-a"></a>一一头有不可说不可说佛刹微尘等舌。<a id="a-b"></a>一一舌出不可说不可说佛刹微尘等音声。<a id="a-c"></a>一一音声说不可说不可说佛刹微尘等修多罗。<a id="a-d"></a>一一修多罗说不可说不可说。<a id="a-e"></a>佛刹微尘等法。<a id="a-f"></a>一一法中说不可说不可说佛刹微尘等句身味身。<a id="a-g"></a>复不可说不可说佛刹微尘等劫说异句身味身音声充满法界。<a id="a-h"></a>一切众生无不闻者。<a id="a-i"></a>尽未来际常转法轮。<a id="a-j"></a>如来音声无异无断不可穷尽。<a id="a-k"></a>是为一切诸佛大力那罗延幢佛所住法。</p>
  <p id="al">又华严经云。<a id="a-m"></a>一切诸佛悉有八种微妙音声。<a id="a-n"></a>一一音声悉有五百妙音声眷属。<a id="a-o"></a>不可称数百千音声以为庄严。<a id="a-p"></a>无量无边妙音声伎乐皆悉清净。<a id="a-q"></a>普能演说一切诸佛正法义味。<a id="a-r"></a>悉离恐怖安住无畏大师子吼。<a id="a-s"></a>悉令一切法界一切众生闻其音声随其本行种种善根皆令开解。<a id="a-t"></a>是为一切诸佛最胜无上口业庄严。</p>
  <p id="au">又处处经云。<a id="a-v"></a>尔时佛笑。<a id="a-w"></a>口中有五色光出者有五因缘。<a id="a-x"></a>一欲令人有所问因所问有益故。<a id="a-y"></a>二恐人言佛不知笑故。<a id="a-z"></a>三为现口中光故。<a id="a-10"></a>四笑诸不至诚故。<a id="a-11"></a>五笑阿罗汉守空不得菩萨道。<a id="a-12"></a>光还从顶上入者。<a id="a-13"></a>当示后人大明故。</p>
  <p id="a14">又佛说心明经云。<a id="a-15"></a>尔时世尊。<a id="a-16"></a>为梵志乃笑。<a id="a-17"></a>五色光从口出。<a id="a-18"></a>照十方五趣之类。<a id="a-19"></a>夫欲至人心喜令饿鬼饱。<a id="a-1A"></a>地狱痛息。<a id="a-1B"></a>畜生意开罪除。<a id="a-1C"></a>寻光来诣佛所。<a id="a-1D"></a>诸佛笑法皆有常瑞。<a id="a-1E"></a>若授菩萨决。<a id="a-1F"></a>遍照十方光从顶入。<a id="a-1G"></a>授缘觉决。<a id="a-1H"></a>光入面门。<a id="a-1I"></a>授声闻决。<a id="a-1J"></a>光入肩斗。<a id="a-1K"></a>说生天事。<a id="a-1L"></a>光从脐入。<a id="a-1M"></a>说降人中。<a id="a-1N"></a>光从膝入。<a id="a-1O"></a>说趣三苦。<a id="a-1P"></a>光从足心入。<a id="a-1Q"></a>诸佛之欣不以欲笑。<a id="a-1R"></a>不以嗔笑。<a id="a-1S"></a>不以痴笑不放逸笑。<a id="a-1T"></a>不利欲笑。<a id="a-1U"></a>不荣贵笑。<a id="a-1V"></a>不富饶笑。<a id="a-1W"></a>今佛普等愍伤群生。<a id="a-1X"></a>行大慈笑。<a id="a-1Y"></a>无斯七也。</p>
  <p id="a1Z">又智度论云。<a id="a-1a"></a>如佛初转法轮时。<a id="a-1b"></a>应持菩萨从他方来。<a id="a-1c"></a>欲量佛身上过虚空。<a id="a-1d"></a>无量佛刹至华上世界。<a id="a-1e"></a>见佛身如故。<a id="a-1f"></a>而说偈言。</p>
  <p id="a1g">虚空无有边　　佛功德亦尔</p>
  <p id="a1h">设欲量佛身　　唐劳不能尽</p>
  <p id="a1i">上过虚空界　　无量诸佛土</p>
  <p id="a1j">见释师子身　　如故而不异</p>
  <p id="a1k">佛身如金山　　演出大光明</p>
  <p id="a1l">相好自庄严　　犹如春华敷</p>
  <p id="a1m">又处处经云。<a id="a-1n"></a>佛在世时。<a id="a-1o"></a>诸天鬼神龙人民皆到佛所。<a id="a-1p"></a>听经数百千重。<a id="a-1q"></a>前后皆见佛面。<a id="a-1r"></a>所以者何。<a id="a-1s"></a>佛前世时言语无前后故。<a id="a-1t"></a>是故无不见佛面者。<a id="a-1u"></a>人卧皆随佛所首。<a id="a-1v"></a>向佛尊故。</p>
  <p data-pb></p>
  <h2 id="a1w">厌欲部第三</h2>
  <p id="a1x">如大庄严法门经云。<a id="a-1y"></a>尔时王舍城中有淫女。<a id="a-1z"></a>女名金色。<a id="a-20"></a>光明威德。<a id="a-21"></a>彼女宿世善根因缘。<a id="a-22"></a>形貌端正众相具足。<a id="a-23"></a>身真金色光明照曜。<a id="a-24"></a>容仪媚丽世所希有。<a id="a-25"></a>神慧聪敏辩才无碍。<a id="a-26"></a>音辞清妙深邃柔软。<a id="a-27"></a>言常含笑。<a id="a-28"></a>随所行处皆金光照。<a id="a-29"></a>所著衣服亦皆金色。<a id="a-2A"></a>一切人众见者系心爱着无舍。<a id="a-2B"></a>随所游处皆悉随从。<a id="a-2C"></a>有长者子。<a id="a-2D"></a>名上威德。<a id="a-2E"></a>为欲乐故多与财宝。<a id="a-2F"></a>共相要契。<a id="a-2G"></a>车乘庄严。<a id="a-2H"></a>往诣园林。<a id="a-2I"></a>尔时金色女宿缘冥感。<a id="a-2J"></a>为文殊师利化令入道。<a id="a-2K"></a>神变自在故。<a id="a-2L"></a>以头枕彼威德膝上而睡。<a id="a-2M"></a>即以神力于其卧处现为死相。<a id="a-2N"></a>膖胀臭烂难可附近。<a id="a-2O"></a>须臾腹破肝肠剖裂。<a id="a-2P"></a>五藏露现臭秽可恶。<a id="a-2Q"></a>大小便道流溢不净。<a id="a-2R"></a>诸根肢节蝇蛆唼食。<a id="a-2S"></a>不可称说。<a id="a-2T"></a>时长者子见此死尸。<a id="a-2U"></a>生大恐怖身毛皆竖。<a id="a-2V"></a>而作是念。<a id="a-2W"></a>我今无救。<a id="a-2X"></a>遍观四方无归依处。<a id="a-2Y"></a>倍增怖畏发大怖声彼长者子二因缘故。<a id="a-2Z"></a>生大怖畏。<a id="a-2a"></a>一昔所未见如是恶事。<a id="a-2b"></a>是故生怖。<a id="a-2c"></a>二大众知我与彼同来。<a id="a-2d"></a>在此而今忽死。<a id="a-2e"></a>谓我故杀。<a id="a-2f"></a>阿阇世王不鉴此理横见加戮。<a id="a-2g"></a>是故生怖。<a id="a-2h"></a>时长者子独于此林不见一人。<a id="a-2i"></a>一切凡圣谁能救者。<a id="a-2j"></a>彼长者子过去善根虽熟。<a id="a-2k"></a>以不闻见文殊共金色女所说法故。<a id="a-2l"></a>文殊师利即以神力。<a id="a-2m"></a>令诸树林悉说偈言。<a id="a-2n"></a>长者子闻已心大欢喜。<a id="a-2o"></a>深自庆幸。<a id="a-2p"></a>舍弃死尸从林而出。<a id="a-2q"></a>即往佛所具说怖缘。<a id="a-2r"></a>尔时佛告长者子。<a id="a-2s"></a>汝莫忧怖。<a id="a-2t"></a>我当施汝一切无畏。<a id="a-2u"></a>汝归佛者一切无怖。<a id="a-2v"></a>长者白佛。<a id="a-2w"></a>一切怖畏从何而生。<a id="a-2x"></a>佛言。<a id="a-2y"></a>从贪嗔痴因缘故。<a id="a-2z"></a>畏当知一切诸。<a id="a-30"></a>怖无主无作无有执者。<a id="a-31"></a>汝先欲觉今何所在。<a id="a-32"></a>长者子言。<a id="a-33"></a>此中所见好色恶觉。<a id="a-34"></a>凡夫贪着。<a id="a-35"></a>于圣法中无如是事。<a id="a-36"></a>于是佛为种种方便说法。<a id="a-37"></a>时长者子得顺法忍。<a id="a-38"></a>时金色女知长者子受教化已。<a id="a-39"></a>庄严五百马车前后围绕。<a id="a-3A"></a>来诣佛所却住一面。</p>
  <p id="a3B">尔时文殊问长者子言。<a id="a-3C"></a>汝识此妹不。<a id="a-3D"></a>长者子言。<a id="a-3E"></a>我今实识。<a id="a-3F"></a>文殊师利言。<a id="a-3G"></a>汝云何识。<a id="a-3H"></a>时长者子。<a id="a-3I"></a>即向文殊。<a id="a-3J"></a>而说偈言。</p>
  <p id="a3K">见色如水沫　　诸受悉如泡</p>
  <p id="a3L">观想同阳焰　　如是我识彼</p>
  <p id="a3M">见行如芭蕉　　知识犹如幻</p>
  <p id="a3N">女名假施设　　如是我识彼</p>
  <p id="a3O">身无觉如木　　亦如草瓦砾</p>
  <p id="a3P">心则不可见　　如是我识彼</p>
  <p id="a3Q">诸凡夫如醉　　颠倒生恶觉</p>
  <p id="a3R">智者所不染　　如是我识彼</p>
  <p id="a3S">如彼林中尸　　臭烂恶不净</p>
  <p id="a3T">身体性如是　　如是我识彼</p>
  <p id="a3U">过去本不灭　　未来亦不生</p>
  <p id="a3V">现在不暂住　　如是我识彼</p>
  <p id="a3W">文殊当善听　　彼恩难可报</p>
  <p id="a3X">我本多贪欲　　见不净解脱</p>
  <p id="a3Y">彼身实不死　　为化我现死</p>
  <p id="a3Z">愍众故示现　　谁见不发心</p>
  <p id="a3a">如是贪嗔痴　　及一切烦恼</p>
  <p id="a3b">如是体法性　　善哉甚微妙</p>
  <p id="a3c">尔时佛告阿难。<a id="a-3d"></a>此金色女上威德男。<a id="a-3e"></a>已于过去教化。<a id="a-3f"></a>令发菩提。<a id="a-3g"></a>今更闻法得顺法忍。<a id="a-3h"></a>此金色女。<a id="a-3i"></a>于当来世过九十百千劫。<a id="a-3j"></a>当得作佛。<a id="a-3k"></a>号曰宝光如来。<a id="a-3l"></a>威德长者。<a id="a-3m"></a>于宝光佛所。<a id="a-3n"></a>得菩萨身。<a id="a-3o"></a>名曰德光。<a id="a-3p"></a>宝光灭后当得作佛。<a id="a-3q"></a>号曰宝焰如来。</p>
  <p id="a3r">又观佛三昧经云。<a id="a-3s"></a>佛告阿难。<a id="a-3t"></a>我昔夏安居时。<a id="a-3u"></a>波罗柰国有一淫女。<a id="a-3v"></a>在楼上。<a id="a-3w"></a>名曰妙意。<a id="a-3x"></a>昔日于佛有缘。<a id="a-3y"></a>尔时世尊化三童子。<a id="a-3z"></a>年皆十五。<a id="a-40"></a>面貌端正。<a id="a-41"></a>胜诸世间一切人类。<a id="a-42"></a>此女见已身心欢喜。<a id="a-43"></a>白言。<a id="a-44"></a>丈夫。<a id="a-45"></a>我今此舍如功德天。<a id="a-46"></a>富力自在众宝庄严。<a id="a-47"></a>我今以身及与奴婢。<a id="a-48"></a>奉上丈夫可备洒扫。<a id="a-49"></a>若能顾纳随我所愿。<a id="a-4A"></a>一切供给。<a id="a-4B"></a>无所爱惜作是语已。<a id="a-4C"></a>化人就床未及食顷。<a id="a-4D"></a>女前亲近白言。<a id="a-4E"></a>丈夫愿遂我意。<a id="a-4F"></a>化人不违。<a id="a-4G"></a>随己所欲。<a id="a-4H"></a>既附近已。<a id="a-4I"></a>一日一夜心不疲厌。<a id="a-4J"></a>至二日时爱心渐息。<a id="a-4K"></a>至三日时。<a id="a-4L"></a>白言丈夫可起饮食。<a id="a-4M"></a>化人即起。<a id="a-4N"></a>缠绵不已。<a id="a-4O"></a>女生厌悔白言。<a id="a-4P"></a>丈夫异人乃尔。<a id="a-4Q"></a>化人告言。<a id="a-4R"></a>我先世法凡与女通。<a id="a-4S"></a>经十二日尔乃休息。<a id="a-4T"></a>女闻此语如人食噎既不得吐又不得咽。<a id="a-4U"></a>身体苦痛如被杵捣。<a id="a-4V"></a>至四日时如被车轹。<a id="a-4W"></a>至五日时如铁丸入体。<a id="a-4X"></a>至六日时支节悉痛。<a id="a-4Y"></a>如箭入心。<a id="a-4Z"></a>女作念言。<a id="a-4a"></a>我闻人说。<a id="a-4b"></a>迦毗罗城。<a id="a-4c"></a>净饭王子。<a id="a-4d"></a>身紫金色三十二相。<a id="a-4e"></a>愍诸盲冥救济苦人。<a id="a-4f"></a>常在此城常行福度。<a id="a-4g"></a>放金色光济一切人。<a id="a-4h"></a>今日何故不来救我。<a id="a-4i"></a>我从今日乃至寿终。<a id="a-4j"></a>终不贪色。<a id="a-4k"></a>宁与虎狼同处一穴。<a id="a-4l"></a>不贪色欲受此苦恼。<a id="a-4m"></a>化人亦嗔。<a id="a-4n"></a>咄弊恶妇女。<a id="a-4o"></a>废我事业。<a id="a-4p"></a>我今共汝合体一处。<a id="a-4q"></a>不如早死。<a id="a-4r"></a>父母宗亲若来觅者。<a id="a-4s"></a>何处自藏。<a id="a-4t"></a>我宁经死不堪耻辱。<a id="a-4u"></a>女言。<a id="a-4v"></a>弊物我不用。<a id="a-4w"></a>尔欲死随意。<a id="a-4x"></a>是时化人取刀刺颈。<a id="a-4y"></a>血流滂沱涂污女身。<a id="a-4z"></a>萎陀在地。<a id="a-50"></a>女不能胜。<a id="a-51"></a>二日青淤。<a id="a-52"></a>三日膖胀。<a id="a-53"></a>四日烂溃。<a id="a-54"></a>五日渐烂。<a id="a-55"></a>六日肉落。<a id="a-56"></a>七日唯有臭骨。<a id="a-57"></a>如胶如漆粘着女身。<a id="a-58"></a>一切大小便利及诸恶虫。<a id="a-59"></a>迸血诸脓涂漫女身。<a id="a-5A"></a>女极恶厌而不得离。<a id="a-5B"></a>女发誓愿。<a id="a-5C"></a>若诸天神及与仙人。<a id="a-5D"></a>净饭王子能免我苦。<a id="a-5E"></a>我持此舍一切珍宝以用给施。<a id="a-5F"></a>作是念时。<a id="a-5G"></a>佛将阿难难陀。<a id="a-5H"></a>帝释在前。<a id="a-5I"></a>梵王在后。<a id="a-5J"></a>佛放常光照曜天地。<a id="a-5K"></a>一切大众皆见如来诣此女楼。<a id="a-5L"></a>时女见佛心怀惭愧。<a id="a-5M"></a>藏骨无处。<a id="a-5N"></a>取诸白氎缠裹臭尸。<a id="a-5O"></a>臭气如故不可覆藏。<a id="a-5P"></a>女见世尊。<a id="a-5Q"></a>为佛作礼。<a id="a-5R"></a>以惭愧故身映骨上。<a id="a-5S"></a>臭骨忽然在女背上。<a id="a-5T"></a>女极惭愧流泪而言。<a id="a-5U"></a>如来功德慈悲无量。<a id="a-5V"></a>若能令我离此苦者。<a id="a-5W"></a>愿为弟子心终不退。<a id="a-5X"></a>佛神力故臭骨不现。<a id="a-5Y"></a>女大欢喜。<a id="a-5Z"></a>为佛作礼白佛言。<a id="a-5a"></a>世尊。<a id="a-5b"></a>我今所珍一切施佛。<a id="a-5c"></a>佛为祝愿梵音流畅。<a id="a-5d"></a>女闻祝愿心大欢喜。<a id="a-5e"></a>应时即得须陀洹道。<a id="a-5f"></a>五百侍女闻佛音声。<a id="a-5g"></a>皆发无上菩提道心。<a id="a-5h"></a>无量梵众见佛神变得无生忍。<a id="a-5i"></a>帝释所将诸天有发菩提心者。<a id="a-5j"></a>有得阿那含者。</p>
  <p id="a5k">又百缘经云。<a id="a-5l"></a>佛在世时。<a id="a-5m"></a>舍卫城中有一长者妇。<a id="a-5n"></a>产一男儿。<a id="a-5o"></a>形貌极丑状似恶鬼。<a id="a-5p"></a>有人见者舍之而去。<a id="a-5q"></a>年渐长大父母厌恶。<a id="a-5r"></a>驱令远弃。<a id="a-5s"></a>乃至畜生。<a id="a-5t"></a>见此丑陋。<a id="a-5u"></a>尚怀怖惧。<a id="a-5v"></a>何况人类。<a id="a-5w"></a>又于一时。<a id="a-5x"></a>诣林采果以自存活。<a id="a-5y"></a>飞鸟走兽。<a id="a-5z"></a>无不怖走。<a id="a-60"></a>绝迹无住。<a id="a-61"></a>世尊慈念将诸比丘。<a id="a-62"></a>到林欲度。<a id="a-63"></a>见佛避走。<a id="a-64"></a>佛以神力使不得去。<a id="a-65"></a>时诸比丘在树下跏趺系念。<a id="a-66"></a>世尊化作丑陋人。<a id="a-67"></a>执持应器盛满中食。<a id="a-68"></a>渐向丑人。<a id="a-69"></a>形状类己心怀喜悦。<a id="a-6A"></a>今此人者真是我伴。<a id="a-6B"></a>寻求共语同器而食。<a id="a-6C"></a>食已时彼化人忽然端正。<a id="a-6D"></a>丑陋问言。<a id="a-6E"></a>汝今何以忽然端正。<a id="a-6F"></a>化人答言。<a id="a-6G"></a>我食此食。<a id="a-6H"></a>以善心观彼树下坐禅比丘使我端正。<a id="a-6I"></a>丑陋闻已。<a id="a-6J"></a>寻复效之。<a id="a-6K"></a>寻得端正。<a id="a-6L"></a>心怀喜悦。<a id="a-6M"></a>即向化人深生信解。<a id="a-6N"></a>于是化人还复本形丑陋。<a id="a-6O"></a>见佛三十二相八十种好。<a id="a-6P"></a>光明普曜如百千日。<a id="a-6Q"></a>前礼佛足却坐一面。<a id="a-6R"></a>佛即为其种种说法得须陀洹果。<a id="a-6S"></a>即于佛前求索出家。<a id="a-6T"></a>佛告善来比丘。<a id="a-6U"></a>须发自落。<a id="a-6V"></a>法服着身。<a id="a-6W"></a>便成沙门。<a id="a-6X"></a>精勤修习。<a id="a-6Y"></a>得阿罗汉果。<a id="a-6Z"></a>时诸比丘见是事已。<a id="a-6a"></a>请佛为说宿本因缘。<a id="a-6b"></a>佛告比丘。<a id="a-6c"></a>乃往过去无量世中。<a id="a-6d"></a>有佛出世。<a id="a-6e"></a>号曰弗沙。<a id="a-6f"></a>在一树下结跏趺坐。<a id="a-6g"></a>我及弥勒俱为菩萨到彼佛所种种供养。<a id="a-6h"></a>而翘一足。<a id="a-6i"></a>于七日中说偈赞佛。</p>
  <p id="a6j">天上世间无如佛　　十方世界亦无有</p>
  <p id="a6k">世界所有悉能见　　无有能及如佛者</p>
  <p id="a6l">尔时菩萨说此偈已。<a id="a-6m"></a>时彼山中有一鬼神。<a id="a-6n"></a>作丑陋形来恐怖我。<a id="a-6o"></a>我以神力令彼行处悬崖崄岨不能得过。<a id="a-6p"></a>时彼山神即作是念。<a id="a-6q"></a>我以恶心恐怖他故。<a id="a-6r"></a>令我今者行处崄难不可得过。<a id="a-6s"></a>今当往彼忏悔先罪。<a id="a-6t"></a>作是念已。<a id="a-6u"></a>寻即往诣。<a id="a-6v"></a>忏悔讫已发愿而去。<a id="a-6w"></a>佛告比丘。<a id="a-6x"></a>欲知彼山神恐怖我故。<a id="a-6y"></a>五百世中形体丑陋见者惊走。<a id="a-6z"></a>由彼忏悔故今遭值我出家得道。<a id="a-70"></a>比丘闻已欢喜奉行。</p>
  <p id="a71">颂曰。</p>
  <p id="a72">大圣神变　　随事开曚　　含英秀发</p>
  <p id="a73">开寤相应　　服以邪道　　化现神通</p>
  <p id="a74">隐显利物　　乃轨高踪　　群生息谤</p>
  <p id="a75">感寤兴隆　　潜运自在　　见者生恭</p>
  <p id="a76">罕逢斯圣　　绝代灵笼　　含生有福</p>
  <p id="a77">遇此休功</p>
  <p data-pb></p>
  <h2 id="a78">感应缘(略引二十五验)</h2>
  <p id="a79">通叙神化多种之变 周时有左慈能变 舌埵山有帝女能变 夏鲧及赵王如意变 魏襄王年中有女变 汉建平中有男子变 汉建安中有男子变 晋元康中有女变 晋惠怀时有男女变 汉景帝时有人变 汉宣帝时有鸡变 晋太康年中有蟚蜞及蟹变 孔子于陈弦歌馆中有鳀鱼变 梁朝居士韦英妻梁氏嫁变 晋豫章郡吏易拔变 晋宜阳县有女姓彭名娥变 晋太末县吴道宗母变 晋复阳县有牛变 炎帝之女变 诸传杂记之变 秦时有江南亭庙神变 秦时南方有落民飞头变 高阳氏同产夫妇变 魏时寻阳县北山蛮人作术变 魏时清河宋士母因浴变。</p>
  <p id="a7A">夫慈济之道震古式瞻。<a id="a-7B"></a>通化之方由来难测。<a id="a-7C"></a>此是方外之大圣。<a id="a-7D"></a>非是域中之凡能。<a id="a-7E"></a>穷之不可原。<a id="a-7F"></a>究之不可尽。<a id="a-7G"></a>然凡圣虽别变化有同。<a id="a-7H"></a>良由智有浅深障有粗细。<a id="a-7I"></a>机有大小化有宽陜。<a id="a-7J"></a>盖达生死之本。<a id="a-7K"></a>可以言变化矣。<a id="a-7L"></a>若依佛教明信因果。<a id="a-7M"></a>因缘相假方成变化。<a id="a-7N"></a>若据外俗未达大方。<a id="a-7O"></a>唯信缘起不赖因成。<a id="a-7P"></a>故千宝记云。<a id="a-7Q"></a>天有五气万物化成。<a id="a-7R"></a>木精则仁。<a id="a-7S"></a>火精则礼。<a id="a-7T"></a>金精则义。<a id="a-7U"></a>水精则智。<a id="a-7V"></a>土精则恩。<a id="a-7W"></a>五气尽纯圣德备也。<a id="a-7X"></a>木浊则弱。<a id="a-7Y"></a>火浊则淫。<a id="a-7Z"></a>金浊则暴。<a id="a-7a"></a>水浊则贪。<a id="a-7b"></a>土浊则顽。<a id="a-7c"></a>五气尽浊民之下也。<a id="a-7d"></a>中土多圣人。<a id="a-7e"></a>和气所交也。<a id="a-7f"></a>绝域多怪物。<a id="a-7g"></a>异气所产也。<a id="a-7h"></a>苟禀此气必有此形。<a id="a-7i"></a>苟有此形必生此性。<a id="a-7j"></a>故食谷者智慧而文。<a id="a-7k"></a>食草者多力而愚。<a id="a-7l"></a>食桑者有丝而蛾。<a id="a-7m"></a>食肉者勇憨而悍。<a id="a-7n"></a>食土者无心而不息。<a id="a-7o"></a>食气者神明而长寿。<a id="a-7p"></a>不食者不死而神。<a id="a-7q"></a>大腰无雄细腰无雌。<a id="a-7r"></a>无雄外接无雌外育。<a id="a-7s"></a>三化之虫先孕后交。<a id="a-7t"></a>兼爱之兽自为牡牝。<a id="a-7u"></a>寄生因夫高木。<a id="a-7v"></a>女萝托乎伏苓。<a id="a-7w"></a>木株于土。<a id="a-7x"></a>萍植于水。<a id="a-7y"></a>鸟排虚而飞。<a id="a-7z"></a>兽蹠实而走。<a id="a-80"></a>虫土闭而蛰。<a id="a-81"></a>鱼渊潜而处。<a id="a-82"></a>本乎天者亲上。<a id="a-83"></a>本乎地者亲下。<a id="a-84"></a>本乎时者亲旁则各从其类也。<a id="a-85"></a>千岁之雉入海为蜃。<a id="a-86"></a>百年之雀入江为蛤。<a id="a-87"></a>千岁龟鼋能与人语。<a id="a-88"></a>千岁之狐起为美女。<a id="a-89"></a>千岁之蛇断而复续。<a id="a-8A"></a>百年之鼠而能相卜。<a id="a-8B"></a>数之至也。<a id="a-8C"></a>春分之日鹰变为鸠。<a id="a-8D"></a>秋分之日鸠变为鹰。<a id="a-8E"></a>时之化也。<a id="a-8F"></a>故腐草之为萤也。<a id="a-8G"></a>朽苇之为蛬也。<a id="a-8H"></a>稻之为[加/虫]也。<a id="a-8I"></a>麦之为蛱蝶也。<a id="a-8J"></a>羽翼生焉。<a id="a-8K"></a>眼目成焉。<a id="a-8L"></a>心智存焉。<a id="a-8M"></a>此自无知而化为有知。<a id="a-8N"></a>而气易也。<a id="a-8O"></a>鹤之为獐也。<a id="a-8P"></a>蛇之为鳖也。<a id="a-8Q"></a>蛬之为虾也。<a id="a-8R"></a>不失其血气而形性变也。<a id="a-8S"></a>若此之类不可胜论。<a id="a-8T"></a>应变而动。<a id="a-8U"></a>是谓顺常。<a id="a-8V"></a>苟错其方则为妖眚。<a id="a-8W"></a>故下体生于上气之反者也。<a id="a-8X"></a>人生兽兽生人。<a id="a-8Y"></a>气之乱者也。<a id="a-8Z"></a>男化为女。<a id="a-8a"></a>女化为男。<a id="a-8b"></a>气之质者也。<a id="a-8c"></a>鲁牛哀得疾七日而化为虎。<a id="a-8d"></a>形体变易爪牙施张。<a id="a-8e"></a>其兄将入。<a id="a-8f"></a>搏而食之。<a id="a-8g"></a>当其为人不知将为虎。<a id="a-8h"></a>当其为虎不知当为人故。<a id="a-8i"></a>晋太康中。<a id="a-8j"></a>陈留阮士。<a id="a-8k"></a>禽伤于虺。<a id="a-8l"></a>不忍其痛。<a id="a-8m"></a>数嗅其疮。<a id="a-8n"></a>已而双虺成于鼻中。<a id="a-8o"></a>元康中历阳纪元载。<a id="a-8p"></a>客食道龟。<a id="a-8q"></a>已而成瘕。<a id="a-8r"></a>医以药攻之。<a id="a-8s"></a>下龟子数升。<a id="a-8t"></a>大如小钱。<a id="a-8u"></a>头足[穀-禾+卵]备文甲皆具。<a id="a-8v"></a>唯中药已死。<a id="a-8w"></a>夫嗅非化育之气。<a id="a-8x"></a>鼻非胎孕子所。<a id="a-8y"></a>亨道非物之具。<a id="a-8z"></a>从此观之。<a id="a-90"></a>万物之生死也。<a id="a-91"></a>与其变化也。<a id="a-92"></a>非通神之思。<a id="a-93"></a>虽求诸己恶识所自来。<a id="a-94"></a>然朽草之为萤由乎腐也。<a id="a-95"></a>麦之为蛱蠂由乎湿也。<a id="a-96"></a>尔则万物之变皆有由也。<a id="a-97"></a>农夫止麦之化者。<a id="a-98"></a>沤之以灰。<a id="a-99"></a>圣人理万物之化者。<a id="a-9A"></a>济之以道。<a id="a-9B"></a>其与不然乎。<a id="a-9C"></a>今所觉事者。<a id="a-9D"></a>固未足以究其变化之极也。<a id="a-9E"></a>此乃由众生本识杂业熏成。<a id="a-9F"></a>因种既熟缘假外形。<a id="a-9G"></a>情与非情随缘兴变。<a id="a-9H"></a>若先无种纵遇其缘。<a id="a-9I"></a>缘疏力弱亦未能独变故。<a id="a-9J"></a>因假缘故。<a id="a-9K"></a>种不独成缘假因故。<a id="a-9L"></a>缘不独办。<a id="a-9M"></a>因缘和合。<a id="a-9N"></a>力用相齐。<a id="a-9O"></a>万类由生。<a id="a-9P"></a>一非能建。<a id="a-9Q"></a>庶将来哲。<a id="a-9R"></a>岂猜余卜也。</p>
  <p id="a9S">左慈。<a id="a-9T"></a>字元放。<a id="a-9U"></a>庐江人也。<a id="a-9V"></a>有神道。<a id="a-9W"></a>尝在曹公坐。<a id="a-9X"></a>公曰。<a id="a-9Y"></a>今日高会恨不得吴松江鲈鱼为脍。<a id="a-9Z"></a>放云。<a id="a-9a"></a>可得也。<a id="a-9b"></a>求铜盘贮水。<a id="a-9c"></a>放以竹竿饵钓盘中。<a id="a-9d"></a>须臾引一鲈出。<a id="a-9e"></a>公大抚掌。<a id="a-9f"></a>会者皆惊。<a id="a-9g"></a>公曰。<a id="a-9h"></a>一鱼不周座席得两为佳。<a id="a-9i"></a>放乃复饵钓之。<a id="a-9j"></a>须臾引出。<a id="a-9k"></a>皆三尺余。<a id="a-9l"></a>生鲜可爱。<a id="a-9m"></a>公便目前脍之周赐座席。<a id="a-9n"></a>公曰。<a id="a-9o"></a>今既得鲈。<a id="a-9p"></a>恨不得蜀生姜耳。<a id="a-9q"></a>放曰可得也。<a id="a-9r"></a>公恐其近道买。<a id="a-9s"></a>因曰。<a id="a-9t"></a>吾昔使人至蜀买锦。<a id="a-9u"></a>可敕人告吾使。<a id="a-9v"></a>使增市二端。<a id="a-9w"></a>人去须臾还得生姜。<a id="a-9x"></a>又云。<a id="a-9y"></a>于锦肆下见公使。<a id="a-9z"></a>已敕增市二端。<a id="a-A0"></a>后经岁余。<a id="a-A1"></a>公使还果增市二端锦。<a id="a-A2"></a>问之云。<a id="a-A3"></a>昔某月某日见人于肆下。<a id="a-A4"></a>以公敕敕之。<a id="a-A5"></a>增市二端锦。<a id="a-A6"></a>后公近郊士人从者百许人。<a id="a-A7"></a>放乃赍酒一罂脯一片。<a id="a-A8"></a>手自倾罂行酒百官。<a id="a-A9"></a>百官皆醉饱。<a id="a-AA"></a>公还验之酤卖家。<a id="a-AB"></a>昨悉亡其酒脯矣。<a id="a-AC"></a>公恶之阴欲杀元放。<a id="a-AD"></a>元放在公座。<a id="a-AE"></a>将收之。<a id="a-AF"></a>放却入壁中霍然不见。<a id="a-AG"></a>乃募取之。<a id="a-AH"></a>或见于市乃捕之。<a id="a-AI"></a>而市人皆放同形。<a id="a-AJ"></a>后或见放于阳城山头。<a id="a-AK"></a>行人逐之。<a id="a-AL"></a>放入于群羊。<a id="a-AM"></a>行人知放在羊中。<a id="a-AN"></a>告之曰。<a id="a-AO"></a>曹公不复相杀。<a id="a-AP"></a>本成君术。<a id="a-AQ"></a>既验。<a id="a-AR"></a>但欲与相见。<a id="a-AS"></a>羊中忽有一大老羝。<a id="a-AT"></a>屈前两膝人立而言曰。<a id="a-AU"></a>遽如许。<a id="a-AV"></a>人即云。<a id="a-AW"></a>此羊是。<a id="a-AX"></a>竞往欲取。<a id="a-AY"></a>而群羊数百皆为羝羊。<a id="a-AZ"></a>并屈前膝人立云。<a id="a-Aa"></a>遽如许。<a id="a-Ab"></a>于是莫知所取焉。<a id="a-Ac"></a>老子曰。<a id="a-Ad"></a>吾之所以为大患者。<a id="a-Ae"></a>以吾有身也。<a id="a-Af"></a>及吾无身。<a id="a-Ag"></a>吾有何患哉。<a id="a-Ah"></a>若老子之畴可谓能无身矣。<a id="a-Ai"></a>岂不远哉。</p>
  <p id="aAj">舌埵山帝之女死。<a id="a-Ak"></a>化为怪草。<a id="a-Al"></a>其叶甤成。<a id="a-Am"></a>其华黄色。<a id="a-An"></a>其实如菟丝。<a id="a-Ao"></a>故服怪草者。<a id="a-Ap"></a>常媚于人焉。</p>
  <p id="aAq">周宣王三十三年幽王生。<a id="a-Ar"></a>是岁有马化为狐。</p>
  <p id="aAs">晋献公二年。<a id="a-At"></a>周惠王居于郑。<a id="a-Au"></a>郑人入王府。<a id="a-Av"></a>多取化为蜮射人。<a id="a-Aw"></a>苌弘见杀。<a id="a-Ax"></a>蜀人藏其血。<a id="a-Ay"></a>故三年而为碧。</p>
  <p id="aAz">汉灵帝时。<a id="a-B0"></a>江夏黄氏之母浴伏磐水中。<a id="a-B1"></a>久而不起。<a id="a-B2"></a>变为鼋矣。<a id="a-B3"></a>婢惊走告。<a id="a-B4"></a>比家人来。<a id="a-B5"></a>鼋转入深渊。<a id="a-B6"></a>其后时时出现。<a id="a-B7"></a>初浴簪一银钗。<a id="a-B8"></a>犹在其首焉。<a id="a-B9"></a>于是黄氏累世不敢食鼋肉。</p>
  <p id="aBA">吴宝鼎元年六月晦日。<a id="a-BB"></a>丹阳宣骞母年八十矣。<a id="a-BC"></a>亦因池浴化为鼋。<a id="a-BD"></a>其状如黄氏。<a id="a-BE"></a>骞兄弟四人闭户卫之。<a id="a-BF"></a>掘堂上作大坑泻水。<a id="a-BG"></a>其鼋入水中游戏。<a id="a-BH"></a>一二日间常延颈出。<a id="a-BI"></a>亦望伺户小开便轮转。<a id="a-BJ"></a>自擢入于深渊。<a id="a-BK"></a>遂不复还。</p>
  <p id="aBL">夏[骨*系]。<a id="a-BM"></a>天子之父。<a id="a-BN"></a>赵王如意汉祖之子。<a id="a-BO"></a>而[骨*系]为黄能。<a id="a-BP"></a>意为苍狗。</p>
  <p id="aBQ">魏襄王三年。<a id="a-BR"></a>有女子。<a id="a-BS"></a>自首化为丈夫。<a id="a-BT"></a>与妻生子。<a id="a-BU"></a>故京房易传曰。<a id="a-BV"></a>女人化为丈夫。<a id="a-BW"></a>兹谓阴昌。<a id="a-BX"></a>贱人为王。<a id="a-BY"></a>丈夫化为女子。<a id="a-BZ"></a>兹为阴胜阳。<a id="a-Ba"></a>厥咎亡。</p>
  <p id="aBb">汉建平中。<a id="a-Bc"></a>豫章有男子。<a id="a-Bd"></a>化为女子。<a id="a-Be"></a>嫁为人妇生一子。<a id="a-Bf"></a>长安陈凤曰。<a id="a-Bg"></a>阳变为阴。<a id="a-Bh"></a>将亡继嗣。<a id="a-Bi"></a>生一子者。<a id="a-Bj"></a>将复一世乃绝也。<a id="a-Bk"></a>故使哀帝崩平帝没。<a id="a-Bl"></a>而王莽篡焉。</p>
  <p id="aBm">汉建安七年。<a id="a-Bn"></a>越嶲有男子化为女子周群曰。<a id="a-Bo"></a>哀帝时尔有此变。<a id="a-Bp"></a>将有易代之事也。<a id="a-Bq"></a>至二十五年。<a id="a-Br"></a>献帝封山阳公。</p>
  <p id="aBs">晋元康中。<a id="a-Bt"></a>安丰有女子曰周世宁。<a id="a-Bu"></a>年八岁渐化为男。<a id="a-Bv"></a>至十七八而气性成。<a id="a-Bw"></a>女体化而不尽。<a id="a-Bx"></a>男体成而不彻。<a id="a-By"></a>畜妻而无子。</p>
  <p id="aBz">晋惠怀之世。<a id="a-C0"></a>京雒有人。<a id="a-C1"></a>一身而有男女二体。<a id="a-C2"></a>亦能两幸而尤好淫。<a id="a-C3"></a>天下兵乱。<a id="a-C4"></a>由男女气乱而妖形作也。<a id="a-C5"></a>当中兴之间。<a id="a-C6"></a>又有女子其阴在腹肚。<a id="a-C7"></a>居在杨州。<a id="a-C8"></a>亦性好淫色。<a id="a-C9"></a>故京房易曰。<a id="a-CA"></a>妖人生子阴在首。<a id="a-CB"></a>则天下大乱。<a id="a-CC"></a>若在腹。<a id="a-CD"></a>则天下有事。<a id="a-CE"></a>若在背。<a id="a-CF"></a>则天下无后。</p>
  <p id="aCG">汉景帝元年九月。<a id="a-CH"></a>胶东下密人。<a id="a-CI"></a>年七十余生角。<a id="a-CJ"></a>角有毛生。<a id="a-CK"></a>故京房易传曰。<a id="a-CL"></a>冡宰政阙妖人生角。<a id="a-CM"></a>五行志。<a id="a-CN"></a>以为人不当生角。<a id="a-CO"></a>犹诸侯不当举兵向京师也。<a id="a-CP"></a>其后有七国之难起。</p>
  <p id="aCQ">汉宣帝黄龙元年。<a id="a-CR"></a>未央殿辂軨厩中雌鸡化为雄鸡。<a id="a-CS"></a>毛衣亦变。<a id="a-CT"></a>不鸣不将无距。<a id="a-CU"></a>元帝初元中。<a id="a-CV"></a>丞相府史家雌鸡化为雄鸡。<a id="a-CW"></a>冠距。<a id="a-CX"></a>鸣将至。<a id="a-CY"></a>永光年中。<a id="a-CZ"></a>有献雄鸡生角者。<a id="a-Ca"></a>五行志。<a id="a-Cb"></a>以为王氏之应也。</p>
  <p id="aCc">晋太康四年。<a id="a-Cd"></a>会稽郡蟚蜞及蟹皆化为鼠。<a id="a-Ce"></a>其众覆野。<a id="a-Cf"></a>大食稻为灾。<a id="a-Cg"></a>始成有毛肉而无骨。<a id="a-Ch"></a>其行不能过田塍。<a id="a-Ci"></a>数日之后则皆为壮。<a id="a-Cj"></a>至六年南阳获两足虎。<a id="a-Ck"></a>虎者阴精而居乎阳。<a id="a-Cl"></a>金兽也。<a id="a-Cm"></a>南阳火名也。<a id="a-Cn"></a>金精入火而失其形。<a id="a-Co"></a>王室乱之妖也。</p>
  <p id="aCp">孔子厄于陈。<a id="a-Cq"></a>弦歌于馆中。<a id="a-Cr"></a>夜有一人长九尺余。<a id="a-Cs"></a>着皂衣高冠。<a id="a-Ct"></a>大吒声动左右。<a id="a-Cu"></a>子贡进问何人耶。<a id="a-Cv"></a>便提子贡而挟之。<a id="a-Cw"></a>子路引出与战于庭。<a id="a-Cx"></a>有顷未胜。<a id="a-Cy"></a>孔子察之。<a id="a-Cz"></a>见其甲车间。<a id="a-D0"></a>时时开如掌。<a id="a-D1"></a>孔子曰。<a id="a-D2"></a>何不探其甲车引而奋之。<a id="a-D3"></a>子路如之。<a id="a-D4"></a>没手仆于地。<a id="a-D5"></a>乃是大鳀鱼也。<a id="a-D6"></a>长九尺余。<a id="a-D7"></a>孔子叹曰。<a id="a-D8"></a>此物也。<a id="a-D9"></a>何为来哉。<a id="a-DA"></a>吾闻物老则群精依之。<a id="a-DB"></a>因衰而至此其来也。<a id="a-DC"></a>岂以吾遇厄绝粮从者病乎。<a id="a-DD"></a>夫六畜之物及龟蛇鱼鳖草木久者。<a id="a-DE"></a>神皆依凭能为妖怪。<a id="a-DF"></a>故谓之五酉。<a id="a-DG"></a>五酉者。<a id="a-DH"></a>五行之方皆有其物。<a id="a-DI"></a>酉者老也。<a id="a-DJ"></a>故物老则为怪矣。<a id="a-DK"></a>杀之则已。<a id="a-DL"></a>夫何患焉。<a id="a-DM"></a>或者天之未丧斯文。<a id="a-DN"></a>以是系予之命乎。<a id="a-DO"></a>不然何为至于斯也。<a id="a-DP"></a>弦歌不辍。<a id="a-DQ"></a>子路烹之。<a id="a-DR"></a>其味滋病者兴。<a id="a-DS"></a>明日遂行(右十三验出搜神记)</p>
  <p id="aDT">晋时豫章郡吏易拔。<a id="a-DU"></a>义熙中受番还家违遁不反。<a id="a-DV"></a>郡遣追见拔言语如常。<a id="a-DW"></a>亦为施设。<a id="a-DX"></a>使者催令装束。<a id="a-DY"></a>拔因语曰。<a id="a-DZ"></a>汝看我面。<a id="a-Da"></a>仍见。<a id="a-Db"></a>眼目角张身有黄斑色。<a id="a-Dc"></a>便竖一足径出门去。<a id="a-Dd"></a>家先依山为居。<a id="a-De"></a>至鹿变成三足大虎。<a id="a-Df"></a>所竖之脚即成其尾(右此一验出异苑)</p>
  <p id="aDg">晋永嘉之乱。<a id="a-Dh"></a>郡县无定主。<a id="a-Di"></a>强弱相暴。<a id="a-Dj"></a>宜阳县有女子。<a id="a-Dk"></a>姓彭名娥。<a id="a-Dl"></a>父母昆弟十余口。<a id="a-Dm"></a>为长沙贼所杀。<a id="a-Dn"></a>时娥负器出汲于溪。<a id="a-Do"></a>闻贼至走还。<a id="a-Dp"></a>正见坞壁已破。<a id="a-Dq"></a>不胜其哀。<a id="a-Dr"></a>与贼相格。<a id="a-Ds"></a>贼缚娥驱出溪边将杀之。<a id="a-Dt"></a>溪际有大山。<a id="a-Du"></a>石壁高数十丈。<a id="a-Dv"></a>娥仰呼曰。<a id="a-Dw"></a>皇天宁有神不。<a id="a-Dx"></a>我为何罪而当如此。<a id="a-Dy"></a>因奔走向山。<a id="a-Dz"></a>山立开广数丈。<a id="a-E0"></a>平路如砥。<a id="a-E1"></a>群贼亦逐娥入山。<a id="a-E2"></a>山遂崩合泯然如初。<a id="a-E3"></a>贼皆压死山里头出。<a id="a-E4"></a>娥遂隐不复出。<a id="a-E5"></a>娥所舍汲器化为石形似鸡。<a id="a-E6"></a>土人因号曰石鸡山。<a id="a-E7"></a>水为娥潭(右此一验出幽冥录)</p>
  <p id="aE8">晋义熙四年。<a id="a-E9"></a>东阳郡太末县吴道宗。<a id="a-EA"></a>少失父。<a id="a-EB"></a>单与母居。<a id="a-EC"></a>未有妇儿。<a id="a-ED"></a>宗赁不在家。<a id="a-EE"></a>邻人闻其屋中砰礚之声。<a id="a-EF"></a>窥不见其母但有乌斑虎在其屋中。<a id="a-EG"></a>乡里惊怛。<a id="a-EH"></a>恐虎入其家食其母。<a id="a-EI"></a>便鸣鼓会人。<a id="a-EJ"></a>共往救之。<a id="a-EK"></a>围宅突进不见有虎。<a id="a-EL"></a>但见其母语如平常。<a id="a-EM"></a>不解其意。<a id="a-EN"></a>儿还。<a id="a-EO"></a>母语之曰。<a id="a-EP"></a>宿罪见追当有变化事。<a id="a-EQ"></a>后一月日便失母。<a id="a-ER"></a>县界内虎灾屡起。<a id="a-ES"></a>皆云。<a id="a-ET"></a>母乌斑虎。<a id="a-EU"></a>百姓患之发人格击之。<a id="a-EV"></a>杀数人。<a id="a-EW"></a>后人射虎白鹰并戟刺中其腹。<a id="a-EX"></a>然不能即得。<a id="a-EY"></a>经数日后虎还其家故床上。<a id="a-EZ"></a>不能复人形。<a id="a-Ea"></a>伏床上而死。<a id="a-Eb"></a>其儿号泣如葬其母法。<a id="a-Ec"></a>朝冥哭临之(右此一验出齐谐记)</p>
  <p id="aEd">晋复阳县里民有一家儿牧牛。<a id="a-Ee"></a>牛忽舐此儿处肉悉白。<a id="a-Ef"></a>儿俄而死。<a id="a-Eg"></a>其家葬此儿。<a id="a-Eh"></a>杀牛以供宾客。<a id="a-Ei"></a>凡食此牛肉男女二十余人。<a id="a-Ej"></a>悉变作虎(右此一验出顾微广州记录)</p>
  <p id="aEk">炎帝之女娃(恶佳反)游于东海溺而死。<a id="a-El"></a>化为精卫。<a id="a-Em"></a>其状如乌。<a id="a-En"></a>常衔西山之木石。<a id="a-Eo"></a>以堙东海(堙者塞也其音曰因)夸父与日竞走渴饮河。<a id="a-Ep"></a>河涸不足。<a id="a-Eq"></a>北饮大泽。<a id="a-Er"></a>未至道死。<a id="a-Es"></a>弃其杖化为邓林(右此三验出山海经)</p>
  <p id="aEt">博物志曰。<a id="a-Eu"></a>松脂沦入地千年化为伏苓。<a id="a-Ev"></a>伏苓千年化为虎魄。<a id="a-Ew"></a>虎魄一名江珠。<a id="a-Ex"></a>今太山有伏苓而无虎魄。<a id="a-Ey"></a>益州永昌出虎魄而无伏苓。<a id="a-Ez"></a>或复云。<a id="a-F0"></a>烧蜂巢所作。<a id="a-F1"></a>未详此二说孰是。<a id="a-F2"></a>神农本草经云。<a id="a-F3"></a>取鸡卵[穀-禾+卵]黄白浑杂者熟煮。<a id="a-F4"></a>及尚软随意刻作物。<a id="a-F5"></a>以苦酒渍。<a id="a-F6"></a>数宿既坚。<a id="a-F7"></a>内着粉中假者乱真(此世所常用无作不成)</p>
  <p id="aF8">韩诗外传曰。<a id="a-F9"></a>孔子曰。<a id="a-FA"></a>老韭为雚。<a id="a-FB"></a>老蒲为苇。<a id="a-FC"></a>搜神记曰。<a id="a-FD"></a>土蜂名曰蜾[虫*嬴]。<a id="a-FE"></a>今世谓蠮螉。<a id="a-FF"></a>细腰之类。<a id="a-FG"></a>其为物雄而无雌。<a id="a-FH"></a>不交不产。<a id="a-FI"></a>常取桑虫之子育之。<a id="a-FJ"></a>则皆化成己子也。</p>
  <p id="aFK">秦周访。<a id="a-FL"></a>少时与商人溯江俱行。<a id="a-FM"></a>夕止宫亭庙下。<a id="a-FN"></a>同侣相语。<a id="a-FO"></a>谁能入庙中宿。<a id="a-FP"></a>访性胆果决。<a id="a-FQ"></a>因上庙宿。<a id="a-FR"></a>竟夕宴然。<a id="a-FS"></a>晨起庙中见有白头老公。<a id="a-FT"></a>访遂擒之。<a id="a-FU"></a>化为雄鸭。<a id="a-FV"></a>访捉还船欲烹之。<a id="a-FW"></a>因而飞去。<a id="a-FX"></a>后竟无他(右此一验出述异记)</p>
  <p id="aFY">秦时南方有落民。<a id="a-FZ"></a>其头能飞。<a id="a-Fa"></a>其种人部有祭祀。<a id="a-Fb"></a>号曰虫落。<a id="a-Fc"></a>故因取名焉。<a id="a-Fd"></a>吴时将军朱桓得一婢。<a id="a-Fe"></a>每夜卧后头辄飞去。<a id="a-Ff"></a>或从狗窦。<a id="a-Fg"></a>或从天窗中出入。<a id="a-Fh"></a>以耳为翼。<a id="a-Fi"></a>将晓复还。<a id="a-Fj"></a>数数如此。<a id="a-Fk"></a>傍人怪之。<a id="a-Fl"></a>夜中照视唯有身无头。<a id="a-Fm"></a>其体微冷气息裁属。<a id="a-Fn"></a>乃蒙之以被。<a id="a-Fo"></a>至晓头还碍被不得安。<a id="a-Fp"></a>两三堕地。<a id="a-Fq"></a>噫吒甚愁。<a id="a-Fr"></a>而其体气急状若将死。<a id="a-Fs"></a>乃去被头复起传颈。<a id="a-Ft"></a>有顷平和。<a id="a-Fu"></a>桓以为巨怪。<a id="a-Fv"></a>畏不敢畜。<a id="a-Fw"></a>乃放遣之。<a id="a-Fx"></a>既而详之乃知天怪也。<a id="a-Fy"></a>时南征大将亦往往得之。<a id="a-Fz"></a>又尝有覆以铜盘者。<a id="a-G0"></a>头不得进遂死。</p>
  <p id="aG1">昔者高阳氏。<a id="a-G2"></a>有同产而为夫妇。<a id="a-G3"></a>帝放之于崆峒之野。<a id="a-G4"></a>相抱而死。<a id="a-G5"></a>神鸟以不死草覆之。<a id="a-G6"></a>七年男女同体而生。<a id="a-G7"></a>二头四足四手。<a id="a-G8"></a>是为蒙双氏(右二验出搜神记)</p>
  <p id="aG9">魏时寻阳县北山中蛮人有术。<a id="a-GA"></a>能使人化作虎。<a id="a-GB"></a>毛色介身悉如真虎。<a id="a-GC"></a>余乡人周畛有一奴。<a id="a-GD"></a>使入山伐薪。<a id="a-GE"></a>奴有妇及妹亦与俱行。<a id="a-GF"></a>既至山奴语二人云。<a id="a-GG"></a>汝且上高树视我所为。<a id="a-GH"></a>如其言。<a id="a-GI"></a>既而入草。<a id="a-GJ"></a>须臾一大黄斑虎从草出。<a id="a-GK"></a>奋迅吼唤甚为可畏二人大怖。<a id="a-GL"></a>良久还草中。<a id="a-GM"></a>少时复还为人。<a id="a-GN"></a>语二人归家慎勿道。<a id="a-GO"></a>后遂向等辈说之。<a id="a-GP"></a>周寻复知。<a id="a-GQ"></a>乃以醇酒饮之令熟醉。<a id="a-GR"></a>使人解其衣服及身体。<a id="a-GS"></a>事事详视了无异。<a id="a-GT"></a>唯于髻发中得一纸。<a id="a-GU"></a>画作大虎。<a id="a-GV"></a>虎边有符。<a id="a-GW"></a>周密取录之。<a id="a-GX"></a>奴既醒唤问之。<a id="a-GY"></a>见事已露。<a id="a-GZ"></a>遂具说本末云。<a id="a-Ga"></a>先尝于蛮中告籴。<a id="a-Gb"></a>有一蛮师云。<a id="a-Gc"></a>有此术以三尺布一斗米精一赤雄鸡一斗酒。<a id="a-Gd"></a>受得此法。</p>
  <p id="aGe">魏时有清河宋士宗母。<a id="a-Gf"></a>以黄初中夏天于浴室里浴。<a id="a-Gg"></a>遣家中子女尽出户。<a id="a-Gh"></a>独在室中。<a id="a-Gi"></a>良久。<a id="a-Gj"></a>家人不解其意。<a id="a-Gk"></a>于壁穿中窥不见人。<a id="a-Gl"></a>木盆水中有一大鳖。<a id="a-Gm"></a>遂开户大小悉入。<a id="a-Gn"></a>了不与人相承。<a id="a-Go"></a>尝先着银钗犹在头上。<a id="a-Gp"></a>相与守之啼泣。<a id="a-Gq"></a>无可柰何。<a id="a-Gr"></a>意欲求去。<a id="a-Gs"></a>永不可留。<a id="a-Gt"></a>视之积日转解。<a id="a-Gu"></a>自投出户外而去驶。<a id="a-Gv"></a>逐之不及。<a id="a-Gw"></a>遂便入水。<a id="a-Gx"></a>复数日忽还。<a id="a-Gy"></a>巡行宅舍如平生。<a id="a-Gz"></a>了无所言而去。<a id="a-H0"></a>时人谓士宗。<a id="a-H1"></a>应行丧治服。<a id="a-H2"></a>士宗以母形虽变而生理尚存。<a id="a-H3"></a>竟不治丧。<a id="a-H4"></a>与江夏黄母相似(右二验出续搜神记)</p>
  <p id="aH5">梁时开善寺。<a id="a-H6"></a>京兆人。<a id="a-H7"></a>韦英宅也。<a id="a-H8"></a>英早卒。<a id="a-H9"></a>其妻梁氏不治丧而嫁。<a id="a-HA"></a>更纳河内向子集为夫。<a id="a-HB"></a>虽云改嫁仍居英宅。<a id="a-HC"></a>英闻梁嫁。<a id="a-HD"></a>白日来归。<a id="a-HE"></a>乘马将数人至于庭前。<a id="a-HF"></a>呼曰。<a id="a-HG"></a>阿梁卿忘我耶。<a id="a-HH"></a>子集惊怪张弓射之。<a id="a-HI"></a>应箭而倒。<a id="a-HJ"></a>即变为桃人。<a id="a-HK"></a>所骑之马亦化成茅马。<a id="a-HL"></a>从者数人尽为蒲人。<a id="a-HM"></a>梁氏惶惧遂舍为寺(见雒阳寺记传)</p>
  <p data-pb></p>
  <h2 id="aHN">眠梦篇第二十六(此有五部)</h2>
  <p id="aHO">意部 三性部 善性部 不善部 无记部。</p>
  <p data-pb></p>
  <h2 id="aHP">述意部第一</h2>
  <p id="aHQ">是一心积为三界。<a id="a-HR"></a>痴流慢堕昏滞沉没。<a id="a-HS"></a>欲讨其际难测其本。<a id="a-HT"></a>所以远自无始至于今身。<a id="a-HU"></a>生死轮转尘轹莫之比。<a id="a-HV"></a>明闇递来薪火不能譬。<a id="a-HW"></a>逝水非驶器月难保。<a id="a-HX"></a>且夫盛衰之道与时交构。<a id="a-HY"></a>睡梦之途因心而动。<a id="a-HZ"></a>动由内识境由外熏。<a id="a-Ha"></a>缘熏好丑梦通三性。<a id="a-Hb"></a>若宿有善恶则梦有吉凶。<a id="a-Hc"></a>此为有记。<a id="a-Hd"></a>若习无善恶泛睹平事。<a id="a-He"></a>此为无记。<a id="a-Hf"></a>若昼缘青黄。<a id="a-Hg"></a>梦想还同。<a id="a-Hh"></a>此为想梦。<a id="a-Hi"></a>若见升沉水火交侵。<a id="a-Hj"></a>此为病梦。<a id="a-Hk"></a>虽梦通三性。<a id="a-Hl"></a>然有报无报。<a id="a-Hm"></a>欲知斯事如下经说。</p>
  <h2 id="aHn">三性部第二</h2>
  <p id="aHo">如善见律云。<a id="a-Hp"></a>梦有四种。<a id="a-Hq"></a>一四大不和梦。<a id="a-Hr"></a>二先见梦。<a id="a-Hs"></a>三天人梦。<a id="a-Ht"></a>四想梦。<a id="a-Hu"></a>云何四大不和梦。<a id="a-Hv"></a>答眠时梦见山崩。<a id="a-Hw"></a>或飞腾虚空或见虎狼师子贼逐。<a id="a-Hx"></a>此是四大不和梦。<a id="a-Hy"></a>虚而不实。<a id="a-Hz"></a>云何先见梦。<a id="a-I0"></a>答或昼日见。<a id="a-I1"></a>或白或黑。<a id="a-I2"></a>或男或女。<a id="a-I3"></a>夜克梦见。<a id="a-I4"></a>是名先见梦。<a id="a-I5"></a>此亦不实。<a id="a-I6"></a>云何天人梦。<a id="a-I7"></a>答若善知识天人为现善梦。<a id="a-I8"></a>令人得善。<a id="a-I9"></a>若恶知识者为现恶梦。<a id="a-IA"></a>此即真实。<a id="a-IB"></a>云何想梦者。<a id="a-IC"></a>答此人前身。<a id="a-ID"></a>或有福德。<a id="a-IE"></a>或有罪障。<a id="a-IF"></a>若福德者现善梦。<a id="a-IG"></a>罪者现恶梦。<a id="a-IH"></a>如菩萨初欲入母胎时。<a id="a-II"></a>梦见白象从忉利天下入其右胁此是想梦也。<a id="a-IJ"></a>若梦礼佛诵经持戒布施种种功德此亦想梦。<a id="a-IK"></a>问梦为善不善无记耶。<a id="a-IL"></a>答亦善不善无记。<a id="a-IM"></a>若梦见礼佛听法说法。<a id="a-IN"></a>此是善功德。<a id="a-IO"></a>若梦见杀盗淫。<a id="a-IP"></a>此是不善梦。<a id="a-IQ"></a>若梦见青黄赤白色等。<a id="a-IR"></a>此是无记梦也。<a id="a-IS"></a>问曰。<a id="a-IT"></a>若尔者应受果报。<a id="a-IU"></a>答曰不受果报。<a id="a-IV"></a>何以故。<a id="a-IW"></a>以心业羸弱故不感报。<a id="a-IX"></a>是故律云。<a id="a-IY"></a>除梦中不犯也。<a id="a-IZ"></a>又迦延论云。<a id="a-Ia"></a>云何一切睡眠相应耶。<a id="a-Ib"></a>答曰。<a id="a-Ic"></a>或睡不眠相应。<a id="a-Id"></a>如未眠时。<a id="a-Ie"></a>身不软心不软。<a id="a-If"></a>身重心重。<a id="a-Ig"></a>身[夢-夕+登][夢-夕+夌]心[夢-夕+登][夢-夕+夌]。<a id="a-Ih"></a>身愦心愦。<a id="a-Ii"></a>身睡心睡。<a id="a-Ij"></a>为睡所缠。<a id="a-Ik"></a>是谓睡不眠相应。<a id="a-Il"></a>云何眠不睡相应。<a id="a-Im"></a>答曰。<a id="a-In"></a>不染污心眠梦。<a id="a-Io"></a>是谓眠不睡相应。<a id="a-Ip"></a>云何睡眠相应。<a id="a-Iq"></a>答曰。<a id="a-Ir"></a>染污心眠梦。<a id="a-Is"></a>是谓睡眠相应。<a id="a-It"></a>云何不睡不眠。<a id="a-Iu"></a>答曰。<a id="a-Iv"></a>除上尔所事。<a id="a-Iw"></a>问眠当言善不善无记耶。<a id="a-Ix"></a>答曰。<a id="a-Iy"></a>眠或善。<a id="a-Iz"></a>或不善。<a id="a-J0"></a>或无记。<a id="a-J1"></a>云何为善。<a id="a-J2"></a>答曰。<a id="a-J3"></a>善心眠梦。<a id="a-J4"></a>云何不善。<a id="a-J5"></a>答曰。<a id="a-J6"></a>不善心眠梦。<a id="a-J7"></a>云何无记。<a id="a-J8"></a>答曰。<a id="a-J9"></a>除上尔所事。<a id="a-JA"></a>如梦中施与作福持戒守斋。<a id="a-JB"></a>如善心眠时所作福。<a id="a-JC"></a>当言余福回。<a id="a-JD"></a>是名善。<a id="a-JE"></a>云何眠时所作不福当言回耶。<a id="a-JF"></a>答曰。<a id="a-JG"></a>如梦中杀盗等。<a id="a-JH"></a>如不善心眠余不福心回。<a id="a-JI"></a>是名不善。<a id="a-JJ"></a>云何眠时所作福不福不当言回。<a id="a-JK"></a>答曰。<a id="a-JL"></a>如眠时非福心非不福心回。<a id="a-JM"></a>如无记。<a id="a-JN"></a>心眠时。<a id="a-JO"></a>所作福非福不当言回。<a id="a-JP"></a>是名无记。<a id="a-JQ"></a>问梦名何等法。<a id="a-JR"></a>答曰。<a id="a-JS"></a>是五盖中无明盖也。</p>
  <h2 id="aJT">善性部第三</h2>
  <p id="aJU">如出生菩提心经云。<a id="a-JV"></a>尔时世尊告迦葉婆罗门言。<a id="a-JW"></a>汝善男子。<a id="a-JX"></a>有四种善梦得于胜法。<a id="a-JY"></a>何等为四。<a id="a-JZ"></a>所谓于睡眠中梦见莲华。<a id="a-Ja"></a>或见伞盖。<a id="a-Jb"></a>或见月轮及见佛形。<a id="a-Jc"></a>如是见已。<a id="a-Jd"></a>应自庆幸。<a id="a-Je"></a>我遇胜法。<a id="a-Jf"></a>尔时世尊。<a id="a-Jg"></a>而说偈言。</p>
  <p id="aJh">若有睡梦见莲华　　及以梦见于伞盖</p>
  <p id="aJi">或复梦里见月轮　　应当获得大利益</p>
  <p id="aJj">若有梦见佛形像　　诸相具足庄严身</p>
  <p id="aJk">众生见者应欢喜　　念当必作调御师</p>
  <p id="aJl">又杂宝藏经云。<a id="a-Jm"></a>昔有恶生王。<a id="a-Jn"></a>为行残暴无悲邪见。<a id="a-Jo"></a>如来遣迦旃延化其本国。<a id="a-Jp"></a>恶生王及夫人皆得生信。<a id="a-Jq"></a>王大夫人号为尸婆具沙。<a id="a-Jr"></a>后生太子字乔波罗。<a id="a-Js"></a>时王于寝梦见八事。<a id="a-Jt"></a>一头上火然。<a id="a-Ju"></a>二两蛇绞腰。<a id="a-Jv"></a>三细铁网缠身。<a id="a-Jw"></a>四见二赤鱼吞其双足。<a id="a-Jx"></a>五有四白鹤飞来向王。<a id="a-Jy"></a>六血泥中行泥没其腋。<a id="a-Jz"></a>七登大白山。<a id="a-K0"></a>八鹳雀[尸@(栗-木+土)]头。<a id="a-K1"></a>于梦寤已以为不祥愁忧惨悴。<a id="a-K2"></a>寻即问诸外道婆罗门。<a id="a-K3"></a>外道闻王此梦。<a id="a-K4"></a>素嫌于王兼嫉尊者迦旃延。<a id="a-K5"></a>因王此梦言。<a id="a-K6"></a>大不吉。<a id="a-K7"></a>不禳厌之祸及王身。<a id="a-K8"></a>王闻其语。<a id="a-K9"></a>信以为然。<a id="a-KA"></a>益增忧恼。<a id="a-KB"></a>即问之言。<a id="a-KC"></a>若禳厌时当须何物。<a id="a-KD"></a>诸婆罗门言。<a id="a-KE"></a>所须用者王所珍爱。<a id="a-KF"></a>我若说者王必不能。<a id="a-KG"></a>时王答言。<a id="a-KH"></a>此梦甚恶。<a id="a-KI"></a>但恐大祸殃及我身。<a id="a-KJ"></a>除我以往余无所惜。<a id="a-KK"></a>请为我说所须之物。<a id="a-KL"></a>诸婆罗门等见其殷勤知其心至。<a id="a-KM"></a>即语王言。<a id="a-KN"></a>所可用者此梦有八。<a id="a-KO"></a>还须八种可得禳灾。<a id="a-KP"></a>一杀王所敬夫人尸婆具沙。<a id="a-KQ"></a>二杀王所爱太子乔婆罗。<a id="a-KR"></a>三杀辅相大臣。<a id="a-KS"></a>四杀王所有乌臣。<a id="a-KT"></a>五杀王一日能行三千里象。<a id="a-KU"></a>六杀王一日能行三千里驼。<a id="a-KV"></a>七杀王良马。<a id="a-KW"></a>八杀王所敬秃头迦旃延。<a id="a-KX"></a>却后七日若杀此八。<a id="a-KY"></a>聚集其血入中而行可得消灾。<a id="a-KZ"></a>王闻其言以己命重。<a id="a-Ka"></a>即便许可。<a id="a-Kb"></a>还至宫中愁忧懊恼。<a id="a-Kc"></a>夫人问王。<a id="a-Kd"></a>何故如是。<a id="a-Ke"></a>王答夫人具陈说上不祥之梦。<a id="a-Kf"></a>并道婆罗门禳梦所须。<a id="a-Kg"></a>夫人闻已而作是言。<a id="a-Kh"></a>但使王身平安无患。<a id="a-Ki"></a>妾之贱身岂足贵耶。<a id="a-Kj"></a>白王言。<a id="a-Kk"></a>却后七日我当归死。<a id="a-Kl"></a>听我往彼尊者迦旃延所。<a id="a-Km"></a>六日之中受斋听法。<a id="a-Kn"></a>王言。<a id="a-Ko"></a>不得。<a id="a-Kp"></a>汝若至彼或语其实。<a id="a-Kq"></a>彼若知者舍我飞去。<a id="a-Kr"></a>夫人殷勤。<a id="a-Ks"></a>王不能免。<a id="a-Kt"></a>即便听往。<a id="a-Ku"></a>夫人到彼尊者所。<a id="a-Kv"></a>礼拜问讯遂经三日。<a id="a-Kw"></a>尊者怪问。<a id="a-Kx"></a>王之夫人未曾至此经停信宿。<a id="a-Ky"></a>何故今者不同于常。<a id="a-Kz"></a>夫人具说王之恶梦。<a id="a-L0"></a>却后七日当杀我等用穰灾患。<a id="a-L1"></a>余命未几故来听法。<a id="a-L2"></a>因向尊者说王所梦。<a id="a-L3"></a>尊者迦旃延言。<a id="a-L4"></a>此梦甚吉。<a id="a-L5"></a>当有欢庆不足为忧。<a id="a-L6"></a>一头上火然者。<a id="a-L7"></a>宝主之国。<a id="a-L8"></a>当有天冠直十万两金来贡于王。<a id="a-L9"></a>正为斯梦。<a id="a-LA"></a>夫人心急七日向满。<a id="a-LB"></a>为王所害。<a id="a-LC"></a>惧其来晚。<a id="a-LD"></a>问尊者言。<a id="a-LE"></a>何时来到。<a id="a-LF"></a>尊者答言。<a id="a-LG"></a>日晡时必当来至。<a id="a-LH"></a>二两蛇绞腰者。<a id="a-LI"></a>月支国王当献双剑。<a id="a-LJ"></a>价直十万两金。<a id="a-LK"></a>今日当至。<a id="a-LL"></a>三细铁网缠身者。<a id="a-LM"></a>大秦国王当献珠璎价直十万两金。<a id="a-LN"></a>后日朝晨当至。<a id="a-LO"></a>四赤鱼吞足者。<a id="a-LP"></a>师子国王当献毗琉璃宝屐。<a id="a-LQ"></a>价直十万两金。<a id="a-LR"></a>后日食时当至。<a id="a-LS"></a>五四白鹤来者。<a id="a-LT"></a>跋耆国王当献金宝。<a id="a-LU"></a>后日日中当至。<a id="a-LV"></a>六血泥中者。<a id="a-LW"></a>安息国王当献鹿毛钦婆罗衣。<a id="a-LX"></a>价直十万两金。<a id="a-LY"></a>后日日昳当至。<a id="a-LZ"></a>七登大白山者。<a id="a-La"></a>旷野国王当献大象。<a id="a-Lb"></a>后日晡时当至。<a id="a-Lc"></a>八鹳雀[尸@(栗-木+土)]头者。<a id="a-Ld"></a>王与夫人当有私密之事。<a id="a-Le"></a>事至自当知之。<a id="a-Lf"></a>果如尊者所言。<a id="a-Lg"></a>期限既至。<a id="a-Lh"></a>诸国所献一切皆到。<a id="a-Li"></a>王大欢喜尸婆具沙夫人先有天冠。<a id="a-Lj"></a>重着宝主国所献天冠。<a id="a-Lk"></a>王因校戏脱尸婆具沙夫人所著一重天冠。<a id="a-Ll"></a>着金鬘夫人头上。<a id="a-Lm"></a>时夫人嗔恚而言。<a id="a-Ln"></a>若有恶事我先当之。<a id="a-Lo"></a>今得天冠与彼而着。<a id="a-Lp"></a>寻以酪器掷王头上。<a id="a-Lq"></a>王头尽污。<a id="a-Lr"></a>王大嗔恚。<a id="a-Ls"></a>拔剑欲斫夫人。<a id="a-Lt"></a>夫人畏王。<a id="a-Lu"></a>走入房中。<a id="a-Lv"></a>即闭房户。<a id="a-Lw"></a>王不得前。<a id="a-Lx"></a>玉寻自寤。<a id="a-Ly"></a>尊者占梦云。<a id="a-Lz"></a>有私密事正此是耳。<a id="a-M0"></a>王及夫人寻至尊者迦旃延所。<a id="a-M1"></a>具论上来信于非法恶邪之言。<a id="a-M2"></a>几于尊者妻子大臣所爱之物行大恶事。<a id="a-M3"></a>今蒙尊者离于恶事。<a id="a-M4"></a>即诣尊者敬奉供养。<a id="a-M5"></a>驱诸外道婆罗门等。<a id="a-M6"></a>远其国界。<a id="a-M7"></a>即问尊者。<a id="a-M8"></a>有何因缘如此诸国。<a id="a-M9"></a>各有所珍奉献于我。<a id="a-MA"></a>尊者答言。<a id="a-MB"></a>乃往过去九十一劫。<a id="a-MC"></a>尔时有佛名毗婆尸。<a id="a-MD"></a>彼佛出时有一国。<a id="a-ME"></a>名曰槃头。<a id="a-MF"></a>王之太子信乐精进。<a id="a-MG"></a>至彼佛所供养礼拜。<a id="a-MH"></a>即以所著天冠宝剑璎珞大象宝车钦婆罗衣。<a id="a-MI"></a>用上彼佛。<a id="a-MJ"></a>缘是福庆生生尊贵。<a id="a-MK"></a>所欲珍宝不求自至。<a id="a-ML"></a>王闻是已。<a id="a-MM"></a>于三宝所深生敬信。<a id="a-MN"></a>作礼还宫。</p>
  <p data-pb></p>
  <h2 id="aMO">不善部第四</h2>
  <p id="aMP">如发觉净心经云。<a id="a-MQ"></a>佛告弥勒菩萨言。<a id="a-MR"></a>菩萨当观二十种眠睡诸患。<a id="a-MS"></a>何等二十。<a id="a-MT"></a>一乐睡眠者当有懒堕。<a id="a-MU"></a>二身体沉重。<a id="a-MV"></a>三肤皮不净。<a id="a-MW"></a>四皮肉粗涩。<a id="a-MX"></a>五诸大秽浊威德薄少。<a id="a-MY"></a>六饮食不消。<a id="a-MZ"></a>七体生疮疱。<a id="a-Ma"></a>八多有懈怠。<a id="a-Mb"></a>九增长痴网。<a id="a-Mc"></a>十智慧羸弱。<a id="a-Md"></a>十一善欲疲倦。<a id="a-Me"></a>十二当趣黑暗。<a id="a-Mf"></a>十三不恭敬。<a id="a-Mg"></a>十四禀质愚痴。<a id="a-Mh"></a>十五多诸烦恼心向诸使。<a id="a-Mi"></a>十六于善法中而不生欲。<a id="a-Mj"></a>十七一切白法能令减少。<a id="a-Mk"></a>十八常行惊怖之中。<a id="a-Ml"></a>十九见精进者而毁辱之。<a id="a-Mm"></a>二十至于大众被他轻贱。<a id="a-Mn"></a>又国王不黎先泥十梦经云。<a id="a-Mo"></a>佛在世时。<a id="a-Mp"></a>时有国王。<a id="a-Mq"></a>名不黎先泥。<a id="a-Mr"></a>夜梦十事。<a id="a-Ms"></a>一梦见三瓶并两边瓶满气出。<a id="a-Mt"></a>相交往来。<a id="a-Mu"></a>不入中央空瓶中。<a id="a-Mv"></a>二梦见马口食尻亦食。<a id="a-Mw"></a>三梦见小树生华。<a id="a-Mx"></a>四梦见小树生果。<a id="a-My"></a>五梦见一人索绳人后有羊羊主食绳。<a id="a-Mz"></a>六梦见狐坐于金床上于金器中食。<a id="a-N0"></a>七梦见大牛还从犊子乳。<a id="a-N1"></a>八梦见四牛从四面鸣来相趋欲斗。<a id="a-N2"></a>当合未合不知牛处。<a id="a-N3"></a>九梦见大陂水中央浊四边清。<a id="a-N4"></a>十梦见大溪水流正赤。<a id="a-N5"></a>王梦见是事已。<a id="a-N6"></a>即寤大怖恐亡其国及身妻子。<a id="a-N7"></a>王至明日。<a id="a-N8"></a>即召公卿大臣及诸道人晓解梦者。<a id="a-N9"></a>即言。<a id="a-NA"></a>昨夜梦见十事。<a id="a-NB"></a>寤即恐怖。<a id="a-NC"></a>意中不乐。<a id="a-ND"></a>谁能解梦。<a id="a-NE"></a>有一婆罗门言。<a id="a-NF"></a>我为王解之。<a id="a-NG"></a>恐王闻者愁忧不乐。<a id="a-NH"></a>王言。<a id="a-NI"></a>如卿所睹说之勿有所讳。<a id="a-NJ"></a>婆罗门言。<a id="a-NK"></a>王梦皆恶。<a id="a-NL"></a>当取所重爱夫人太子及边亲近侍人奴婢。<a id="a-NM"></a>皆杀以祠天王。<a id="a-NN"></a>可得无他。<a id="a-NO"></a>王有卧具及着身珍宝好物。<a id="a-NP"></a>皆当烧已祠天。<a id="a-NQ"></a>如是者王身可得无他。<a id="a-NR"></a>王闻梦恶愁忧不乐。<a id="a-NS"></a>即入斋房思念是事。<a id="a-NT"></a>王正夫人名摩尼。<a id="a-NU"></a>到王所问王言。<a id="a-NV"></a>何为入斋房愁忧不乐耶。<a id="a-NW"></a>我身有过于王耶。<a id="a-NX"></a>王言。<a id="a-NY"></a>汝无过于我。<a id="a-NZ"></a>我自愁耳。<a id="a-Na"></a>夫人复问王言。<a id="a-Nb"></a>汝莫问我。<a id="a-Nc"></a>闻者令汝不乐。<a id="a-Nd"></a>夫人复言。<a id="a-Ne"></a>我是王身半。<a id="a-Nf"></a>设有善恶。<a id="a-Ng"></a>王语我。<a id="a-Nh"></a>云何不相语耶。<a id="a-Ni"></a>王便为夫人具说夜梦十事。<a id="a-Nj"></a>夫人言。<a id="a-Nk"></a>王莫愁忧如人买金磨石好丑善恶。<a id="a-Nl"></a>其色自见于石上。<a id="a-Nm"></a>今佛近在精舍。<a id="a-Nn"></a>去国不远。<a id="a-No"></a>何不往问。<a id="a-Np"></a>如佛所解。<a id="a-Nq"></a>王当随之。<a id="a-Nr"></a>王即敕群臣严驾而出到佛所。<a id="a-Ns"></a>头面佛足却坐白佛言。<a id="a-Nt"></a>我昨夜梦见十事。<a id="a-Nu"></a>具如前述。<a id="a-Nv"></a>所梦如是。<a id="a-Nw"></a>寤即恐怖。<a id="a-Nx"></a>恐亡我国及身妻子。<a id="a-Ny"></a>唯佛为解所梦十事。<a id="a-Nz"></a>愿闻教诫。<a id="a-O0"></a>佛言。<a id="a-O1"></a>王莫恐怖。<a id="a-O2"></a>梦者无他。<a id="a-O3"></a>乃为后世当来之事。<a id="a-O4"></a>非今世恶。<a id="a-O5"></a>此后世人当不畏法禁。<a id="a-O6"></a>淫泆贪利嫉妒不知厌足。<a id="a-O7"></a>少义无慈喜怒无惭愧。</p>
  <p id="aO8">佛言。<a id="a-O9"></a>第一梦见三瓶并两边瓶。<a id="a-OA"></a>满气出相交往来不入中央空瓶中者。<a id="a-OB"></a>此后世人豪贵者。<a id="a-OC"></a>自相追随不亲贫者。<a id="a-OD"></a>王梦瓶并正谓是耳。<a id="a-OE"></a>王莫恐怖。<a id="a-OF"></a>于国于太子于夫人。<a id="a-OG"></a>皆亦无他。</p>
  <p id="aOH">佛言。<a id="a-OI"></a>第二王梦见马口食尻亦食者。<a id="a-OJ"></a>此后世人作帝王及大臣。<a id="a-OK"></a>禀食县官俸禄。<a id="a-OL"></a>复采万民不知厌足。<a id="a-OM"></a>王梦正是。<a id="a-ON"></a>王莫恐怖。</p>
  <p id="aOO">佛言。<a id="a-OP"></a>第三梦见小树生华者。<a id="a-OQ"></a>此后世人。<a id="a-OR"></a>年未满三十而头生白发。<a id="a-OS"></a>贪淫多欲年少强老。<a id="a-OT"></a>王梦正是。<a id="a-OU"></a>王莫恐怖。</p>
  <p id="aOV">佛言。<a id="a-OW"></a>第四王梦见小树生果者。<a id="a-OX"></a>此后世女人。<a id="a-OY"></a>年未满十五行嫁。<a id="a-OZ"></a>抱儿而归不知惭愧。<a id="a-Oa"></a>王梦正是。<a id="a-Ob"></a>王莫恐怖。</p>
  <p id="aOc">佛言。<a id="a-Od"></a>第五王梦见一人索绳人后有羊羊主食绳者。<a id="a-Oe"></a>此后世人夫婿出行贾作。<a id="a-Of"></a>其妇于后便与他家男子交通。<a id="a-Og"></a>食其财物。<a id="a-Oh"></a>王梦正是。<a id="a-Oi"></a>王莫恐怖。</p>
  <p id="aOj">佛言。<a id="a-Ok"></a>第六王梦见狐坐金床上于金器中食。<a id="a-Ol"></a>此后世人下贱便尊贵。<a id="a-Om"></a>有财产众人敬畏。<a id="a-On"></a>公侯子孙更经贫贱。<a id="a-Oo"></a>处于下坐饮食在后。<a id="a-Op"></a>王梦正是。<a id="a-Oq"></a>王莫恐怖。</p>
  <p id="aOr">佛言。<a id="a-Os"></a>第七王梦见大牛还从小犊子乳者。<a id="a-Ot"></a>此后世人无有礼义。<a id="a-Ou"></a>母反为女作媒。<a id="a-Ov"></a>诱恤他家男子与女交通。<a id="a-Ow"></a>求财物以自供给不知惭愧。<a id="a-Ox"></a>王梦正是。<a id="a-Oy"></a>王莫恐怖。</p>
  <p id="aOz">佛言。<a id="a-P0"></a>第八王梦见四牛从四面鸣来相趋欲斗当合未合不知牛处者。<a id="a-P1"></a>此后世帝王长吏及人民。<a id="a-P2"></a>皆无至诚之心。<a id="a-P3"></a>更相欺诈。<a id="a-P4"></a>愚痴嗔恚不敬天地。<a id="a-P5"></a>是故雨泽不时。<a id="a-P6"></a>长吏人民请祷求雨。<a id="a-P7"></a>天当四面起云雷电有声。<a id="a-P8"></a>长吏人民咸言当雨。<a id="a-P9"></a>须臾之间云散不堕。<a id="a-PA"></a>所以者何。<a id="a-PB"></a>帝王长吏人民无有忠正慈仁。<a id="a-PC"></a>王梦正是。<a id="a-PD"></a>王莫恐怖。</p>
  <p id="aPE">佛言。<a id="a-PF"></a>第九王梦见大陂水中央浊四边清者。<a id="a-PG"></a>此后世中国当扰乱治行不平。<a id="a-PH"></a>人民不孝父母。<a id="a-PI"></a>不敬长老。<a id="a-PJ"></a>边国四面当清平。<a id="a-PK"></a>人民和穆孝顺二亲。<a id="a-PL"></a>王梦正是。<a id="a-PM"></a>王莫恐怖。</p>
  <p id="aPN">佛言。<a id="a-PO"></a>第十王梦见大溪水流正赤者。<a id="a-PP"></a>此后世诸国当忿争。<a id="a-PQ"></a>兴军聚众更相攻伐。<a id="a-PR"></a>当作车兵步兵骑兵共斗。<a id="a-PS"></a>相杀伤不可数。<a id="a-PT"></a>死者于路血流正赤。<a id="a-PU"></a>王梦正是。<a id="a-PV"></a>王莫恐怖。<a id="a-PW"></a>于国于大子于夫人皆亦无他。</p>
  <p id="aPX">王闻长跪心即欢喜。<a id="a-PY"></a>今受佛恩令得安隐。<a id="a-PZ"></a>作礼还归。<a id="a-Pa"></a>重赐宫臣。<a id="a-Pb"></a>从今已后不信诸异外道及婆罗门。</p>
  <p data-pb></p>
  <h2 id="aPc">无记部第五</h2>
  <p id="aPd">如十诵律云。<a id="a-Pe"></a>有比丘众中睡。<a id="a-Pf"></a>佛言。<a id="a-Pg"></a>听水洗头。<a id="a-Ph"></a>犹睡不可信。<a id="a-Pi"></a>令比丘以五法用水洗他。<a id="a-Pj"></a>一者怜愍。<a id="a-Pk"></a>二者不恼他。<a id="a-Pl"></a>三者睡眠四者头倚墙壁。<a id="a-Pm"></a>五者舒脚坐犹睡不止。<a id="a-Pn"></a>听以手撑。<a id="a-Po"></a>若故睡不止。<a id="a-Pp"></a>佛听以鞠掷。<a id="a-Pq"></a>若故睡不止。<a id="a-Pr"></a>佛听用禅杖者。<a id="a-Ps"></a>若取禅杖时应生敬心。<a id="a-Pt"></a>以两手捉杖放戴顶上。<a id="a-Pu"></a>若坐睡不止。<a id="a-Pv"></a>应起看余睡者以禅杖筑。<a id="a-Pw"></a>筑已还坐。<a id="a-Px"></a>若无睡者。<a id="a-Py"></a>还以禅杖着本处已坐。<a id="a-Pz"></a>若故睡不止。<a id="a-Q0"></a>佛听用禅镇。<a id="a-Q1"></a>安孔作之。<a id="a-Q2"></a>以绳贯孔中。<a id="a-Q3"></a>绳头施纽挂耳上。<a id="a-Q4"></a>去额前四指着禅镇堕地。<a id="a-Q5"></a>佛言。<a id="a-Q6"></a>禅镇堕者。<a id="a-Q7"></a>应起庠行如鹅行法。</p>
  <p id="aQ8">颂曰。</p>
  <p id="aQ9">昏沉睡盖　　游想妄现　　亲族虚聚</p>
  <p id="aQA">徒沾美宴　　既寤空无　　妄生爱恋</p>
  <p id="aQB">虽通三性　　终成七变</p>
  <p data-pb></p>
  <h2 id="aQC">感应缘(略引六验)</h2>
  <p id="aQD">汉甘陵府丞文颖 宋陈秀远 宋太守诸葛覆 宋马虔伯 齐沙门释僧护 唐沙门释智兴。</p>
  <p id="aQE">汉南阳文颖。<a id="a-QF"></a>字叔良。<a id="a-QG"></a>建安中为甘陵府丞。<a id="a-QH"></a>过界止宿。<a id="a-QI"></a>夜鼓三时。<a id="a-QJ"></a>梦见一人。<a id="a-QK"></a>跪前曰。<a id="a-QL"></a>昔我先人葬我于此。<a id="a-QM"></a>水来湍墓棺木溺渍。<a id="a-QN"></a>水处半燥然无以自温。<a id="a-QO"></a>闻君在此故来相依。<a id="a-QP"></a>屈明日暂住须臾。<a id="a-QQ"></a>幸之相迁高燥处。<a id="a-QR"></a>鬼披衣示颖而皆沾湿。<a id="a-QS"></a>颖心中怆然即寤。<a id="a-QT"></a>寤已语左右。<a id="a-QU"></a>左右曰。<a id="a-QV"></a>梦为虚耳。<a id="a-QW"></a>何足可怪。<a id="a-QX"></a>颖乃还眠。<a id="a-QY"></a>向晨复梦见。<a id="a-QZ"></a>谓颖曰。<a id="a-Qa"></a>我以穷苦告君。<a id="a-Qb"></a>柰何不相愍悼乎。<a id="a-Qc"></a>颖梦中问曰。<a id="a-Qd"></a>子为是谁。<a id="a-Qe"></a>对曰。<a id="a-Qf"></a>吾本赵人。<a id="a-Qg"></a>今属注送民之神。<a id="a-Qh"></a>颖曰。<a id="a-Qi"></a>子棺今为所在。<a id="a-Qj"></a>对曰。<a id="a-Qk"></a>近在君帐北十数步水侧枯杨树下。<a id="a-Ql"></a>即是吾也。<a id="a-Qm"></a>天将明不复得见君必念之。<a id="a-Qn"></a>颖答曰诺。<a id="a-Qo"></a>忽然便寤。<a id="a-Qp"></a>天明可发。<a id="a-Qq"></a>颖曰。<a id="a-Qr"></a>虽云梦不足怪。<a id="a-Qs"></a>此何大适。<a id="a-Qt"></a>左右曰。<a id="a-Qu"></a>亦何惜须臾不验之耶。<a id="a-Qv"></a>颖即起幸之。<a id="a-Qw"></a>十数人将导顺水上果得一枯杨。<a id="a-Qx"></a>曰是矣。<a id="a-Qy"></a>掘其下未几果得棺。<a id="a-Qz"></a>棺甚朽坏没半水中。<a id="a-R0"></a>颖谓左右曰。<a id="a-R1"></a>向闻于人。<a id="a-R2"></a>谓为虚矣。<a id="a-R3"></a>世俗所传不可无验。<a id="a-R4"></a>为移其棺醊之而去(右一验出搜神记)</p>
  <p id="aR5">宋陈秀远者。<a id="a-R6"></a>颖川人也。<a id="a-R7"></a>尝为湘州西曹客居临相县。<a id="a-R8"></a>少信奉三宝。<a id="a-R9"></a>年过耳顺笃业不衰。<a id="a-RA"></a>宋元徽二年七月中。<a id="a-RB"></a>于昏夕间闲卧未寝。<a id="a-RC"></a>叹念万品死生流转无定。<a id="a-RD"></a>自惟己身将从何来。<a id="a-RE"></a>一心祈念冀通感梦。<a id="a-RF"></a>时夕结阴室无灯烛。<a id="a-RG"></a>有顷见枕边如荧火者。<a id="a-RH"></a>冏然明照流飞而去。<a id="a-RI"></a>俄而一室尽明。<a id="a-RJ"></a>爰至空中有如朝昼。<a id="a-RK"></a>秀远遽起坐合掌喘息顷。<a id="a-RL"></a>见中庭四五丈上有一桥阁焉。<a id="a-RM"></a>栏槛朱釆立于空中。<a id="a-RN"></a>秀远了不觉升动之时。<a id="a-RO"></a>而己自见平坐桥侧。<a id="a-RP"></a>见桥上士女往还填衢。<a id="a-RQ"></a>衣服庄束不异世人。<a id="a-RR"></a>末有一妪。<a id="a-RS"></a>年可三十许。<a id="a-RT"></a>上着青袄。<a id="a-RU"></a>下服白布裳。<a id="a-RV"></a>行至秀远左边而立。<a id="a-RW"></a>有顷复有一妇人。<a id="a-RX"></a>通体衣白布为偏环髻。<a id="a-RY"></a>手持华香当前而立。<a id="a-RZ"></a>语秀远曰。<a id="a-Ra"></a>汝欲睹前身即我是也。<a id="a-Rb"></a>以此华供养佛故得转身作汝。<a id="a-Rc"></a>回指白妪曰。<a id="a-Rd"></a>此即复是我先身也。<a id="a-Re"></a>言毕而去。<a id="a-Rf"></a>去后桥亦渐隐。<a id="a-Rg"></a>秀远忽然不觉还下之时。<a id="a-Rh"></a>光亦寻灭去(右一验出冥祥记)</p>
  <p id="aRi">宋琅邪诸葛覆。<a id="a-Rj"></a>宋永嘉年为九真太守。<a id="a-Rk"></a>家累悉在阳都。<a id="a-Rl"></a>唯将长子元崇送职。<a id="a-Rm"></a>覆于郡病亡。<a id="a-Rn"></a>元崇年始十九。<a id="a-Ro"></a>送丧欲还。<a id="a-Rp"></a>覆门生何法僧贪其资货。<a id="a-Rq"></a>与伴共推元崇堕水而死。<a id="a-Rr"></a>因分其财。<a id="a-Rs"></a>尔夜元崇母陈氏梦。<a id="a-Rt"></a>元崇还具叙亡父事及身被杀委曲。<a id="a-Ru"></a>尸骸流漂怨酷无双。<a id="a-Rv"></a>违奉累载一旦长辞。<a id="a-Rw"></a>衔悲茹恨如何可说。<a id="a-Rx"></a>歔欷不能自胜。<a id="a-Ry"></a>又云。<a id="a-Rz"></a>行速疲极因卧窗下。<a id="a-S0"></a>床上以头沈窗。<a id="a-S1"></a>母视儿卧处足知非虚矣。<a id="a-S2"></a>陈氏悲怛惊起。<a id="a-S3"></a>把火照儿眠处。<a id="a-S4"></a>沾湿犹如人形。<a id="a-S5"></a>于是举家号泣。<a id="a-S6"></a>便始问。<a id="a-S7"></a>于时徐森之始除交州。<a id="a-S8"></a>徐道立为长史。<a id="a-S9"></a>道立即陈氏从姑儿也。<a id="a-SA"></a>具疏所梦托二徐捡之。<a id="a-SB"></a>二徐道遇诸葛丧船。<a id="a-SC"></a>验其父子亡日如鬼语。<a id="a-SD"></a>乃收得行凶二人。<a id="a-SE"></a>即皆款服依法杀之。<a id="a-SF"></a>更差人送丧达都(右一验出冤魂志)</p>
  <p id="aSG">宋马虔伯。<a id="a-SH"></a>巴西阆中人也。<a id="a-SI"></a>少信佛法。<a id="a-SJ"></a>尝作宣汉县。<a id="a-SK"></a>以元嘉十二年七月。<a id="a-SL"></a>夜于县得梦。<a id="a-SM"></a>见天际有三人长二丈余。<a id="a-SN"></a>姿容严丽临云下观。<a id="a-SO"></a>诸天伎乐盈牣空中。<a id="a-SP"></a>告曰。<a id="a-SQ"></a>汝厄在荆楚。<a id="a-SR"></a>戊寅之年八月四日。<a id="a-SS"></a>若处山泽其祸克消。<a id="a-ST"></a>人中斋戒亦可获免。<a id="a-SU"></a>若过此期当寤道也。<a id="a-SV"></a>时俯见相识杨暹等八人。<a id="a-SW"></a>并着锁械。<a id="a-SX"></a>又见道士胡辽。<a id="a-SY"></a>半身土中天中天际神人。<a id="a-SZ"></a>皆记八人命尽年月。<a id="a-Sa"></a>唯语辽曰。<a id="a-Sb"></a>若能修立功德犹可延长也。<a id="a-Sc"></a>暹等皆如期终亡。<a id="a-Sd"></a>辽益惧奉法山居勤厉弥至。<a id="a-Se"></a>虔伯后为梁州西曹。<a id="a-Sf"></a>州将萧思话也。<a id="a-Sg"></a>萧转南蛮。<a id="a-Sh"></a>复命为行参军。<a id="a-Si"></a>虔伯思荆楚之言。<a id="a-Sj"></a>心甚惧。<a id="a-Sk"></a>然求萧解职将适衡山。<a id="a-Sl"></a>萧苦不许。<a id="a-Sm"></a>十五年即戊寅岁也。<a id="a-Sn"></a>六月末得病。<a id="a-So"></a>至八月四日危笃守命。<a id="a-Sp"></a>其日黄昏后忽朗然彻视。<a id="a-Sq"></a>遥见西面有三人。<a id="a-Sr"></a>形可二丈。<a id="a-Ss"></a>前一人衣帢垂须顶光圆明。<a id="a-St"></a>后二人资质金曜仪相端备。<a id="a-Su"></a>列于空中去地数仞。<a id="a-Sv"></a>虔伯委悉详视。<a id="a-Sw"></a>犹是前所梦者也。<a id="a-Sx"></a>顷之不见。<a id="a-Sy"></a>余芳移时方歇。<a id="a-Sz"></a>同居大小皆闻香气。<a id="a-T0"></a>因而流汗病即小差。<a id="a-T1"></a>虔伯所居宇卑陋。<a id="a-T2"></a>于时自觉处在殿堂。<a id="a-T3"></a>廊壁瑰曜皆是珍宝。<a id="a-T4"></a>于是所患以渐平复(右一验出冥祥记)</p>
  <p id="aT5">高齐时。<a id="a-T6"></a>有释僧护。<a id="a-T7"></a>守道直心不求慧业。<a id="a-T8"></a>愿造丈八石像。<a id="a-T9"></a>咸怪其言。<a id="a-TA"></a>后于寺北谷中。<a id="a-TB"></a>见一卧石可长丈八。<a id="a-TC"></a>乃雇匠营造。<a id="a-TD"></a>向经一周。<a id="a-TE"></a>面复粗了。<a id="a-TF"></a>而背犹着地。<a id="a-TG"></a>以六具拗举之如初不动。<a id="a-TH"></a>经夜至旦忽然自翻。<a id="a-TI"></a>即就营讫移置佛堂。<a id="a-TJ"></a>晋州陷日像汗流地。<a id="a-TK"></a>周兵入齐烧诸佛寺。<a id="a-TL"></a>此像独不变色。<a id="a-TM"></a>又欲倒之。<a id="a-TN"></a>人牛六十头挽不动。<a id="a-TO"></a>忽有异僧以瓦木土堑垒而围之。<a id="a-TP"></a>须臾便了。<a id="a-TQ"></a>失僧所在。<a id="a-TR"></a>像后降梦信心者日。<a id="a-TS"></a>吾患指痛。<a id="a-TT"></a>其人寤而视焉。<a id="a-TU"></a>乃木伤其二指也。<a id="a-TV"></a>遂即补之。<a id="a-TW"></a>开皇十年有盗像幡盖者。<a id="a-TX"></a>梦丈八人。<a id="a-TY"></a>入室责之。<a id="a-TZ"></a>贼遂惭怖悔而谢焉。<a id="a-Ta"></a>其像现在。</p>
  <p id="aTb">唐京师大庄严寺释智兴。<a id="a-Tc"></a>俗缘宋氏。<a id="a-Td"></a>洺州人也。<a id="a-Te"></a>谦约成务励行坚明。<a id="a-Tf"></a>依首律师诵经持律。<a id="a-Tg"></a>心口相吊不辍昏晓。<a id="a-Th"></a>至大业五年仲冬。<a id="a-Ti"></a>次当维那。<a id="a-Tj"></a>鸣钟依时僧徒无扰。<a id="a-Tk"></a>同寺僧名三果者有兄。<a id="a-Tl"></a>从炀帝南幸江都。<a id="a-Tm"></a>中路身亡。<a id="a-Tn"></a>初无凶告。<a id="a-To"></a>通梦其妻曰。<a id="a-Tp"></a>吾行达彭城不幸病死。<a id="a-Tq"></a>由斋戒不持今堕地狱。<a id="a-Tr"></a>备经五苦辛酸叵述。<a id="a-Ts"></a>谁知吾苦。<a id="a-Tt"></a>赖以今月初日。<a id="a-Tu"></a>蒙庄严寺僧智兴鸣钟发响声振地狱。<a id="a-Tv"></a>同受苦者一时解脱。<a id="a-Tw"></a>今生乐处思报其恩。<a id="a-Tx"></a>汝可具绢十匹早奉与之。<a id="a-Ty"></a>并陈吾意寄礼殷诚。<a id="a-Tz"></a>从眠惊寤怪梦所由。<a id="a-U0"></a>与人共说初无信者。<a id="a-U1"></a>寻又重梦及诸巫觋咸陈前说。<a id="a-U2"></a>后经十日凶告奄至。<a id="a-U3"></a>恰与梦同。<a id="a-U4"></a>果乃奉绢与之。<a id="a-U5"></a>而兴自陈无德。<a id="a-U6"></a>并施大众。<a id="a-U7"></a>寺主恭禅师等合寺大德。<a id="a-U8"></a>咸问兴曰。<a id="a-U9"></a>何缘钟鸣乃感斯应。<a id="a-UA"></a>兴曰。<a id="a-UB"></a>余无他术。<a id="a-UC"></a>见付法藏传云。<a id="a-UD"></a>罽腻吒王受苦。<a id="a-UE"></a>由鸣钟得停。<a id="a-UF"></a>及增一阿含经鸣钟偈。<a id="a-UG"></a>福敬遵此辙励力行之。<a id="a-UH"></a>严冬登楼风切皮肉。<a id="a-UI"></a>僧给羔袖用执钟椎。<a id="a-UJ"></a>兴自励意露手鸣椎。<a id="a-UK"></a>掌中伤破不以为苦。<a id="a-UL"></a>兼鸣钟之始。<a id="a-UM"></a>先发善愿。<a id="a-UN"></a>愿诸贤圣同入道场。<a id="a-UO"></a>同受法食。<a id="a-UP"></a>然后三下。<a id="a-UQ"></a>将欲长打如先致敬。<a id="a-UR"></a>愿诸恶趣闻此钟声。<a id="a-US"></a>俱时离苦速得解脱。<a id="a-UT"></a>如斯愿行志常奉修。<a id="a-UU"></a>岂惟彻诚遂能远感。<a id="a-UV"></a>众服其言。<a id="a-UW"></a>倍验非谬。<a id="a-UX"></a>以贞观六年三月。<a id="a-UY"></a>遘疾少时。<a id="a-UZ"></a>自知后世。<a id="a-Ua"></a>舍缘身资召诸师友。<a id="a-Ub"></a>因食陈别。<a id="a-Uc"></a>寻卒庄严。<a id="a-Ud"></a>春秋四十有五(右二验出唐高僧传)</p>
 </body>
</html>