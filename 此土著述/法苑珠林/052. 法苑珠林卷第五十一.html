<!doctype html>
<html id="z3IBWih1RC" data-ver="945">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第五十一</h1>
  <h2 id="a2">善友篇第五十三 恶友篇第五十四 择交篇第五十五</h2>
  <h2 id="a3">善友篇(此有二部)</h2>
  <h2 id="a4">述意部第一</h2>
  <p id="a5">夫理之所穷唯善与恶。<a id="a-6"></a>顾此二途条然易辩。<a id="a-7"></a>幽则有罪福苦乐。<a id="a-8"></a>显则有贤愚荣辱。<a id="a-9"></a>爱荣憎辱趣乐背苦。<a id="a-A"></a>含识所必同也。<a id="a-B"></a>今爱荣而不知慕贤。<a id="a-C"></a>求福而不知避祸。<a id="a-D"></a>譬犹播植秕粺而欲岁取精粮。<a id="a-E"></a>驱驾驽蹇而望腾超夐绝。<a id="a-F"></a>不亦惑哉。<a id="a-G"></a>如鸟兽虫虺之智。<a id="a-H"></a>犹知因风假鹜托迅附高以成其事。<a id="a-I"></a>奚况于人而无托友以就其善乎。<a id="a-J"></a>故所托善友则身存而成德。<a id="a-K"></a>所亲闇蔽则身瘁而名恶也。<a id="a-L"></a>故玄轨之宗。<a id="a-M"></a>出于高范。<a id="a-N"></a>切瑳之意。<a id="a-O"></a>事存我友。<a id="a-P"></a>又如[口*集]牛之虻飞极百步。<a id="a-Q"></a>若附鸾尾则一翥万里。<a id="a-R"></a>此岂非其翼工之所托迅也。<a id="a-S"></a>亦同凡夫溺丧极趣不越人天。<a id="a-T"></a>若凭大圣之威。<a id="a-U"></a>则高升十地同生净域也。</p>
  <p data-pb></p>
  <h2 id="aV">引证部第二</h2>
  <p id="aW">如涅槃经云。<a id="a-X"></a>阿难比丘。<a id="a-Y"></a>说半梵行名善知识。<a id="a-Z"></a>佛言。<a id="a-a"></a>不尔。<a id="a-b"></a>具足梵行乃名善知识。<a id="a-c"></a>又云。<a id="a-d"></a>善知识者。<a id="a-e"></a>如法而说如说而行。<a id="a-f"></a>云何名为如法而说如法而行。<a id="a-g"></a>自不杀生。<a id="a-h"></a>教人不杀生。<a id="a-i"></a>乃至自行正见。<a id="a-j"></a>教人行正见。<a id="a-k"></a>若能如是则得名为真善知识。<a id="a-l"></a>自修菩提。<a id="a-m"></a>亦能教人修行菩提。<a id="a-n"></a>以是义故名善知识。<a id="a-o"></a>自能修行信戒布施多闻智慧。<a id="a-p"></a>亦能教人修行信戒布施多闻智慧。<a id="a-q"></a>复以是义名善知识。<a id="a-r"></a>善知识者。<a id="a-s"></a>有善法故。<a id="a-t"></a>何等善法。<a id="a-u"></a>所作之事不求自乐。<a id="a-v"></a>常为众生而求于乐。<a id="a-w"></a>见他有过不讼其短。<a id="a-x"></a>口常宣说纯善之事。<a id="a-y"></a>以是义故名善知识。<a id="a-z"></a>善男子。<a id="a-10"></a>如空中月从初一日至十五日渐渐增长。<a id="a-11"></a>善知识者亦复如是。<a id="a-12"></a>令诸学人渐远恶法增长善法。<a id="a-13"></a>善男子。<a id="a-14"></a>若有亲近善知识者。<a id="a-15"></a>本未有定慧解脱解脱知见。<a id="a-16"></a>即便有之。<a id="a-17"></a>未具足者。<a id="a-18"></a>则得增广。<a id="a-19"></a>又云。<a id="a-1A"></a>善友当观。<a id="a-1B"></a>是人贪欲嗔恚愚痴思觉。<a id="a-1C"></a>何者遍多。<a id="a-1D"></a>若知是人贪欲多者。<a id="a-1E"></a>则应为说不净观法。<a id="a-1F"></a>嗔恚多者。<a id="a-1G"></a>为说慈悲。<a id="a-1H"></a>思觉多者。<a id="a-1I"></a>教令数息。<a id="a-1J"></a>着我多者。<a id="a-1K"></a>当为分析十八界等。<a id="a-1L"></a>闻已修行次第获得四念处。<a id="a-1M"></a>观身受心法。<a id="a-1N"></a>得是观已次第复观十二因缘。<a id="a-1O"></a>如是观已次得暖法。<a id="a-1P"></a>从得暖法乃至渐得罗汉辟支佛果。<a id="a-1Q"></a>菩萨大乘佛果等依此而生。<a id="a-1R"></a>更无疑滞。<a id="a-1S"></a>自利利他。<a id="a-1T"></a>不加水乳。<a id="a-1U"></a>是名真善知识法师之位。<a id="a-1V"></a>若不具此非善知识。<a id="a-1W"></a>加水之法不可依承。<a id="a-1X"></a>故佛性论引经偈云。</p>
  <p id="a1Y">无知无善识　　恶友损正行</p>
  <p id="a1Z">蜘蛛落乳中　　是乳转成毒</p>
  <p id="a1a">是故要须真实利益众生。<a id="a-1b"></a>先自调伏然后教人。<a id="a-1c"></a>无寡闻失。<a id="a-1d"></a>无退行失。<a id="a-1e"></a>无散乱失。<a id="a-1f"></a>无轻慢失。<a id="a-1g"></a>无颠倒失。<a id="a-1h"></a>无贪求失。<a id="a-1i"></a>无嗔恚失。<a id="a-1j"></a>无邪行失。<a id="a-1k"></a>无著我失。<a id="a-1l"></a>无小行失。<a id="a-1m"></a>具此十法名善知识。<a id="a-1n"></a>故庄严论偈云。</p>
  <p id="a1o">多闻及见谛　　巧说亦怜愍</p>
  <p id="a1p">不退此丈夫　　菩萨胜依止</p>
  <p id="a1q">又佛本行经云。<a id="a-1r"></a>尔时世尊。<a id="a-1s"></a>又共长老难陀至于一卖香邸。<a id="a-1t"></a>见彼邸上有诸香裹。<a id="a-1u"></a>见已即告长老难陀作如是言。<a id="a-1v"></a>难陀。<a id="a-1w"></a>汝来取此邸上诸香裹物。<a id="a-1x"></a>难陀尔时即依佛教于彼邸上取诸香裹。<a id="a-1y"></a>佛告难陀。<a id="a-1z"></a>汝于漏刻一移之顷捉持香裹。<a id="a-20"></a>然后放地。<a id="a-21"></a>尔时长老难陀闻佛如此语已。<a id="a-22"></a>手执此香于一刻间。<a id="a-23"></a>还放地上。<a id="a-24"></a>尔时佛告长老难陀。<a id="a-25"></a>汝今当自嗅于手看。<a id="a-26"></a>尔时难陀闻佛语已。<a id="a-27"></a>即嗅自手佛语难陀。<a id="a-28"></a>汝嗅此手作何等气。<a id="a-29"></a>白佛言。<a id="a-2A"></a>世尊。<a id="a-2B"></a>其手香气微妙无量。<a id="a-2C"></a>佛告难陀。<a id="a-2D"></a>如是如是。<a id="a-2E"></a>若人亲近诸善知识。<a id="a-2F"></a>时常共居随顺染习。<a id="a-2G"></a>相亲近故必定当得广大名闻。<a id="a-2H"></a>尔时世尊。<a id="a-2I"></a>因此事故。<a id="a-2J"></a>而说偈言。</p>
  <p id="a2K">若有手执沉水香　　及以藿香麝香等</p>
  <p id="a2L">须臾执持香自染　　亲附善友亦复然</p>
  <p id="a2M">尔时世尊复说偈言。</p>
  <p id="a2N">若人亲近恶知识　　现世不得好名闻</p>
  <p id="a2O">必以恶友相亲近　　当来亦堕阿鼻狱</p>
  <p id="a2P">若人亲近善知识　　随顺彼等所业行</p>
  <p id="a2Q">虽不现证世间利　　未来当得尽苦因</p>
  <p id="a2R">又四分律。<a id="a-2S"></a>亲友意者。<a id="a-2T"></a>要具七法方成亲友。<a id="a-2U"></a>一难作能作。<a id="a-2V"></a>二难与能与。<a id="a-2W"></a>三难忍能忍。<a id="a-2X"></a>四密事相告。<a id="a-2Y"></a>五互相覆藏。<a id="a-2Z"></a>六遭苦不舍。<a id="a-2a"></a>七贫贱不轻。<a id="a-2b"></a>如是七法人能行者。<a id="a-2c"></a>是亲善友。<a id="a-2d"></a>应亲附之。<a id="a-2e"></a>又庄严论佛说偈云。</p>
  <p id="a2f">无病第一利　　知足第一富</p>
  <p id="a2g">善友第一亲　　涅槃第一乐</p>
  <p id="a2h">又迦罗越六向拜经云。<a id="a-2i"></a>善知识者有四辈。<a id="a-2j"></a>一外如怨家内有厚意。<a id="a-2k"></a>二于人前直谏于外说其善。<a id="a-2l"></a>三病瘦悬官若为其怔忪忧解之。<a id="a-2m"></a>四见人贫贱心不弃捐当念欲富之善。<a id="a-2n"></a>知识者复有四辈。<a id="a-2o"></a>一为吏所捕将归藏匿于后解决之。<a id="a-2p"></a>二有病瘦消损将归养视之。<a id="a-2q"></a>三知识死亡棺殓视之。<a id="a-2r"></a>四知识已死复念其家。</p>
  <p id="a2s">又生经云。<a id="a-2t"></a>佛告诸比丘。<a id="a-2u"></a>往古久远不可计时。<a id="a-2v"></a>于他异土时有四人。<a id="a-2w"></a>以为亲厚共止一处。<a id="a-2x"></a>时有猎师。<a id="a-2y"></a>射猎得鹿。<a id="a-2z"></a>欲来入城。<a id="a-30"></a>各共议言。<a id="a-31"></a>吾等设计从其猎师当索鹿肉。<a id="a-32"></a>知谁获多。<a id="a-33"></a>俱即发行。<a id="a-34"></a>一人陈辞。<a id="a-35"></a>其言粗犷而高自大。<a id="a-36"></a>咄男子。<a id="a-37"></a>当惠我肉。<a id="a-38"></a>欲得食之。<a id="a-39"></a>第二人曰。<a id="a-3A"></a>唯兄施肉令弟得食。<a id="a-3B"></a>第三人曰。<a id="a-3C"></a>仁者可爱。<a id="a-3D"></a>以肉相与。<a id="a-3E"></a>吾思食之。<a id="a-3F"></a>第四人曰。<a id="a-3G"></a>亲厚损肉唯见乞施。<a id="a-3H"></a>吾欲食之。<a id="a-3I"></a>俱共饥渴。<a id="a-3J"></a>时猎师观察四人言辞。<a id="a-3K"></a>各随所言以偈报之。<a id="a-3L"></a>先报第一人曰。</p>
  <p id="a3M">卿辞甚粗犷　　云何相与肉</p>
  <p id="a3N">其言如刺人　　且以角相施</p>
  <p id="a3O">报第二人曰。</p>
  <p id="a3P">此人为善哉　　谓我以为兄</p>
  <p id="a3Q">其辞如枝体　　便持一膊与</p>
  <p id="a3R">报第三人曰。</p>
  <p id="a3S">可爱敬施我　　而心怀慈哀</p>
  <p id="a3T">其辞如腹心　　便以心肝与</p>
  <p id="a3U">报第四人曰。</p>
  <p id="a3V">以我为亲厚　　其身得同契</p>
  <p id="a3W">此言快善哉　　以肉皆相与</p>
  <p id="a3X">于时猎师随其所志言辞粗细。<a id="a-3Y"></a>各与肉分。<a id="a-3Z"></a>于是天说颂曰。</p>
  <p id="a3a">一切男子辞　　柔软归其身</p>
  <p id="a3b">是故莫粗言　　衰利不离身</p>
  <p id="a3c">尔时佛告诸比丘。<a id="a-3d"></a>第一粗辞则所欣释子是。<a id="a-3e"></a>第二人者颰陀和梨是。<a id="a-3f"></a>第三人者黑优陀是。<a id="a-3g"></a>第四人者今阿难是。<a id="a-3h"></a>天说偈者则吾身是。<a id="a-3i"></a>尔时相遇今亦如是。</p>
  <p id="a3j">又佛本行经云。<a id="a-3k"></a>佛告诸比丘。<a id="a-3l"></a>我念往昔久远之时。<a id="a-3m"></a>波罗柰国有一乌王。<a id="a-3n"></a>其乌名曰苏弗多罗(隋言善子)而依住彼波罗柰城。<a id="a-3o"></a>与八万乌和合共住。<a id="a-3p"></a>善子乌王有妻。<a id="a-3q"></a>名曰苏弗窒利(隋言善女)时彼乌妻共彼乌王行欲怀妊。<a id="a-3r"></a>时彼乌妻忽作是念。<a id="a-3s"></a>愿我得净香洁饮食现今人王之所食者。<a id="a-3t"></a>而彼乌妻思是饮食。<a id="a-3u"></a>不能得故宛转迷闷。<a id="a-3v"></a>身体憔瘁。<a id="a-3w"></a>羸瘦颤掉。<a id="a-3x"></a>不自安故。<a id="a-3y"></a>问其妻言。<a id="a-3z"></a>汝今何乃宛转于地身体憔瘁。<a id="a-40"></a>羸瘦颤掉不能自安。<a id="a-41"></a>彼时乌妻报乌王言。<a id="a-42"></a>善哉圣子。<a id="a-43"></a>我今有娠乃作是念。<a id="a-44"></a>愿得清净香洁肴膳如王食者。<a id="a-45"></a>时善子乌告其妻言。<a id="a-46"></a>异哉贤者。<a id="a-47"></a>如我今日何处得是香美饮食。<a id="a-48"></a>王宫深邃不可得到。<a id="a-49"></a>我若入者于彼手边必失身命。<a id="a-4A"></a>彼妻又复报乌王言。<a id="a-4B"></a>圣子今者。<a id="a-4C"></a>若不能得如是饮食。<a id="a-4D"></a>我死无疑。<a id="a-4E"></a>并其胎子亦必无活。<a id="a-4F"></a>善子乌王复告妻言。<a id="a-4G"></a>异哉贤者。<a id="a-4H"></a>汝今死日必当欲至。<a id="a-4I"></a>乃思如是难得之物。<a id="a-4J"></a>善子乌王作是语已。<a id="a-4K"></a>忧愁怅怏思惟而住。<a id="a-4L"></a>复作是念。<a id="a-4M"></a>如我意者。<a id="a-4N"></a>如是香洁清净饮食如王食者。<a id="a-4O"></a>实难得也。<a id="a-4P"></a>尔时乌王群众之内乃有一乌。<a id="a-4Q"></a>见善子乌心怀愁忧不乐而住。<a id="a-4R"></a>见是事已诣乌王所白乌王言。<a id="a-4S"></a>异哉贤者。<a id="a-4T"></a>何故忧愁思惟而住。<a id="a-4U"></a>善子乌王。<a id="a-4V"></a>于时广说前事因缘。<a id="a-4W"></a>彼乌复白善子王言。<a id="a-4X"></a>善哉圣子。<a id="a-4Y"></a>莫复愁忧。<a id="a-4Z"></a>我能为王觅是难得香美肴膳王所食者。<a id="a-4a"></a>是时乌王复告彼乌作如是言。<a id="a-4b"></a>善哉善友。<a id="a-4c"></a>汝若力能为我办得如此事者。<a id="a-4d"></a>我当报汝所作功德。<a id="a-4e"></a>尔时彼乌。<a id="a-4f"></a>从乌王所居住之处。<a id="a-4g"></a>飞腾虚空至梵德王宫。<a id="a-4h"></a>去厨不远坐一树上。<a id="a-4i"></a>观梵德王食厨之内。<a id="a-4j"></a>其王食辨有一妇女备具肴膳。<a id="a-4k"></a>食时将至。<a id="a-4l"></a>专以银器盛彼饮食欲奉与王。<a id="a-4m"></a>尔时彼乌从树飞下。<a id="a-4n"></a>在彼妇女头上而立啄鹐其鼻。<a id="a-4o"></a>时彼妇女患其鼻痛。<a id="a-4p"></a>即翻此食在于地上。</p>
  <p id="a4q">尔时彼乌即取其食将与乌王。<a id="a-4r"></a>乌王得已即将与妻。<a id="a-4s"></a>其妻得已寻时饱食。<a id="a-4t"></a>身体安隐如是产生。<a id="a-4u"></a>尔时彼乌日别数往。<a id="a-4v"></a>夺彼食取将与乌王。<a id="a-4w"></a>时梵德王屡见此事。<a id="a-4x"></a>作如是念。<a id="a-4y"></a>奇哉怪异。<a id="a-4z"></a>云何此乌数数常来秽污我食。<a id="a-50"></a>复以觜(下准)爪伤我妇女。<a id="a-51"></a>而王不能忍此事故。<a id="a-52"></a>寻时敕唤网捕猎师。<a id="a-53"></a>而语之言。<a id="a-54"></a>卿等急速至彼乌处。<a id="a-55"></a>生捕将来。<a id="a-56"></a>其诸猎师闻王敕已。<a id="a-57"></a>启白王言。<a id="a-58"></a>如王所敕不敢违命。<a id="a-59"></a>猎师往至以其罗网捕得此乌。<a id="a-5A"></a>生捉将来付梵德王。<a id="a-5B"></a>时梵德王语其乌言。<a id="a-5C"></a>汝比何故数污我食。<a id="a-5D"></a>复以觜爪伤我妇女。<a id="a-5E"></a>尔时彼乌语梵德王。<a id="a-5F"></a>善哉大王。<a id="a-5G"></a>听我向王说如此事令王欢喜。<a id="a-5H"></a>时梵德王心生喜悦。<a id="a-5I"></a>作如是念。<a id="a-5J"></a>希有斯事。<a id="a-5K"></a>云何此乌能作人语。<a id="a-5L"></a>作是念已告彼乌言。<a id="a-5M"></a>善哉善哉。<a id="a-5N"></a>汝必为我说斯事意令我欢喜。<a id="a-5O"></a>尔时彼乌。<a id="a-5P"></a>即以偈颂。<a id="a-5Q"></a>向梵德王而说之曰。</p>
  <p id="a5R">大王当知波罗柰　　有一乌王常依止</p>
  <p id="a5S">八万乌众所围绕　　悉皆取彼王处分</p>
  <p id="a5T">彼乌王妻有所忆　　我向大王说其缘</p>
  <p id="a5U">乌妻所思香美膳　　如是大王所食者</p>
  <p id="a5V">是故我今数数来　　抄拨大王香美食</p>
  <p id="a5W">今者为彼乌王故　　致被大王之所系</p>
  <p id="a5X">善哉唯愿大圣王　　慈悲怜愍放脱我</p>
  <p id="a5Y">我为乌王彼妻故　　数来抄拨大王食</p>
  <p id="a5Z">我念从此一生来　　未曾经造如此事</p>
  <p id="a5a">今为大王一敕已　　于后不敢更复为</p>
  <p id="a5b">时梵德王。<a id="a-5c"></a>既闻彼乌如此语已。<a id="a-5d"></a>心生喜悦。<a id="a-5e"></a>作如是言。<a id="a-5f"></a>希有此事。<a id="a-5g"></a>人尚不能于其主边有如是等爱重之心如此乌也。<a id="a-5h"></a>作是语已。<a id="a-5i"></a>其梵德王。<a id="a-5j"></a>而说偈言。</p>
  <p id="a5k">若有如是大臣者　　彼应重答食封禄</p>
  <p id="a5l">须似如是猛健乌　　为主求食不惜命</p>
  <p id="a5m">其梵德王说此偈已。<a id="a-5n"></a>复告乌言。<a id="a-5o"></a>善哉汝乌。<a id="a-5p"></a>于今已去常来至此取香美食。<a id="a-5q"></a>若其有人遮断于汝不与食者。<a id="a-5r"></a>来语我知。<a id="a-5s"></a>我自与汝已分所食。<a id="a-5t"></a>而将去耳。<a id="a-5u"></a>佛告诸比丘。<a id="a-5v"></a>汝等当知。<a id="a-5w"></a>彼乌王者我身是也。<a id="a-5x"></a>彼时为主偷食乌者。<a id="a-5y"></a>即忧陀夷比丘是也。<a id="a-5z"></a>梵德王者。<a id="a-60"></a>此即输头檀王是也。<a id="a-61"></a>于时比丘忧陀夷。<a id="a-62"></a>令彼欢喜为我取食今亦复尔。<a id="a-63"></a>令净饭王心生欢喜。<a id="a-64"></a>又复为吾而将食来。<a id="a-65"></a>颂曰。</p>
  <p id="a66">澡身沐德　　炉冶心坚　　冰开春日</p>
  <p id="a67">兰败秋年　　慧人成哲　　愚友增缠</p>
  <p id="a68">将升宝地　　愿值善缘</p>
  <p data-pb></p>
  <h2 id="a69">恶友篇第五十四(此有二部)</h2>
  <h2 id="a6A">述意部第一</h2>
  <p id="a6B">惟夫大圣垂化正摄群心。<a id="a-6C"></a>善恶二门用标宗极。<a id="a-6D"></a>善类清升恶称俯坠。<a id="a-6E"></a>良由业惑未倾牢笼三界。<a id="a-6F"></a>情尘不静拥翳五烧。<a id="a-6G"></a>滞八倒之沉沦。<a id="a-6H"></a>劳四生之维絷。<a id="a-6I"></a>是故随顺邪师信受恶友。<a id="a-6J"></a>致使烦惑难摄乱使常行。<a id="a-6K"></a>心马易驰情猴难禁。<a id="a-6L"></a>修福念善罕自无闻。<a id="a-6M"></a>造罪营愆日就增进因此轮回生死不绝。<a id="a-6N"></a>大圣愍之岂不痛心也。</p>
  <p data-pb></p>
  <h2 id="a6O">引证部第二</h2>
  <p id="a6P">如尸迦罗越六向拜经云。<a id="a-6Q"></a>恶知识者有四辈。<a id="a-6R"></a>一内有怨心外强为知识。<a id="a-6S"></a>二于人前好言语背后说人恶。<a id="a-6T"></a>三有急时于人前愁苦背后欢喜。<a id="a-6U"></a>四外如亲厚内兴怨谋。<a id="a-6V"></a>恶知识复有四辈。<a id="a-6W"></a>一小侵之便大怒。<a id="a-6X"></a>二有倩使之便不肯行。<a id="a-6Y"></a>三见人有急时避人走。<a id="a-6Z"></a>四见人死亡弃之不视。<a id="a-6a"></a>又涅槃经云。<a id="a-6b"></a>菩萨摩诃萨。<a id="a-6c"></a>观于恶象及恶知识等无有二。<a id="a-6d"></a>何以故。<a id="a-6e"></a>俱坏身故。<a id="a-6f"></a>菩萨摩诃萨。<a id="a-6g"></a>于恶象等心无怖惧。<a id="a-6h"></a>于恶知识生怖畏心。<a id="a-6i"></a>何以故。<a id="a-6j"></a>是恶象等唯能坏身不能坏心。<a id="a-6k"></a>恶知识者二俱坏故。<a id="a-6l"></a>是恶象等唯坏一身。<a id="a-6m"></a>恶知识者坏无量善身无量善心。<a id="a-6n"></a>是恶象等唯能破坏不净臭身。<a id="a-6o"></a>恶知识者能坏净身及以净心。<a id="a-6p"></a>是恶象等能坏肉身。<a id="a-6q"></a>恶知识者坏于法身。<a id="a-6r"></a>为恶象杀不至三恶。<a id="a-6s"></a>为恶友杀必至三恶。<a id="a-6t"></a>是恶象等但为身怨。<a id="a-6u"></a>恶知识者为善法怨。<a id="a-6v"></a>是故菩萨。<a id="a-6w"></a>常当远离诸恶知识。</p>
  <p id="a6x">又增一阿含经。<a id="a-6y"></a>世尊说偈云。</p>
  <p id="a6z">莫亲恶知识　　亦莫从愚事</p>
  <p id="a70">当近善知识　　人中最胜者</p>
  <p id="a71">人中无有恶　　习近恶如识</p>
  <p id="a72">后必种恶根　　永在暗中行</p>
  <p id="a73">又中阿含经云。<a id="a-74"></a>尔时世尊告诸比丘。<a id="a-75"></a>有七怨家。<a id="a-76"></a>法而作怨家。<a id="a-77"></a>第一不欲令怨家有好色。<a id="a-78"></a>虽好沐浴名香涂身。<a id="a-79"></a>然为色故。<a id="a-7A"></a>嗔恚覆心而作怨家。<a id="a-7B"></a>第二不欲令怨家安隐睡眠虽卧床枕覆以锦绮。<a id="a-7C"></a>然故忧苦不舍。<a id="a-7D"></a>嗔恚覆心而作怨家。<a id="a-7E"></a>第三不欲令怨家而得大利。<a id="a-7F"></a>虽应得利而不得利应。<a id="a-7G"></a>不得利而得其利。<a id="a-7H"></a>彼此二法更互相违嗔恚覆心而作怨家。<a id="a-7I"></a>第四不欲令怨家有朋友。<a id="a-7J"></a>若有亲朋舍离避去。<a id="a-7K"></a>因嗔覆心而作怨家。<a id="a-7L"></a>第五不欲令怨家有称誉彼恶名丑声周闻诸方。<a id="a-7M"></a>因嗔覆心而作怨家。<a id="a-7N"></a>第六不欲令怨家极大财富。<a id="a-7O"></a>彼大富人傥失财物。<a id="a-7P"></a>因嗔覆心而作怨家。<a id="a-7Q"></a>第七不欲令怨家身坏命终往至善处。<a id="a-7R"></a>彼身口意恶行已。<a id="a-7S"></a>命终必至恶处。<a id="a-7T"></a>生地狱中而作怨家。</p>
  <p id="a7U">又佛本行经云。<a id="a-7V"></a>尔时佛告。<a id="a-7W"></a>诸比丘言。<a id="a-7X"></a>我念往昔久远世时。<a id="a-7Y"></a>于雪山下有二头鸟。<a id="a-7Z"></a>同共一身。<a id="a-7a"></a>在于彼住。<a id="a-7b"></a>一头名曰迦楼荼鸟。<a id="a-7c"></a>一头名忧波迦楼荼鸟。<a id="a-7d"></a>而彼二鸟。<a id="a-7e"></a>一头若睡一头便寤。<a id="a-7f"></a>其迦楼荼有时睡眠。<a id="a-7g"></a>近彼寤头有一果树。<a id="a-7h"></a>名摩头迦。<a id="a-7i"></a>其树花落。<a id="a-7j"></a>风吹至彼所寤头边。<a id="a-7k"></a>其头尔时作如是念。<a id="a-7l"></a>我今虽复独食此华。<a id="a-7m"></a>若入于腹二头俱时得色得力并除饥渴。<a id="a-7n"></a>而彼寤头遂即不令彼头睡寤。<a id="a-7o"></a>亦不告知。<a id="a-7p"></a>默食彼华。<a id="a-7q"></a>其彼睡头于后寤时。<a id="a-7r"></a>腹中饱满欬哕气出。<a id="a-7s"></a>即语彼头作如是言。<a id="a-7t"></a>汝于何处得此香美微妙饮食而啖食之。<a id="a-7u"></a>令我身体安隐饱满。<a id="a-7v"></a>令我所出音声微妙。<a id="a-7w"></a>彼寤头报言。<a id="a-7x"></a>汝睡眠时。<a id="a-7y"></a>此处去我头边不远。<a id="a-7z"></a>有摩头迦华果之树。<a id="a-80"></a>当于彼时一华堕落在我头边。<a id="a-81"></a>我于尔时作如是念。<a id="a-82"></a>今我但当独食此华。<a id="a-83"></a>若入于腹俱得色力并除饥渴。<a id="a-84"></a>是故我时不令汝寤。<a id="a-85"></a>亦不语知。<a id="a-86"></a>即食此华。<a id="a-87"></a>尔时彼头闻此语已。<a id="a-88"></a>即生嗔恚嫌恨之心。<a id="a-89"></a>作如是念。<a id="a-8A"></a>其所得食。<a id="a-8B"></a>不语我知。<a id="a-8C"></a>不唤我觉。<a id="a-8D"></a>即便自食。<a id="a-8E"></a>若如此者。<a id="a-8F"></a>我从今后所得饮食我亦不唤彼寤语知。<a id="a-8G"></a>而彼二头至于一时游行经历。<a id="a-8H"></a>忽然值遇一毒药华。<a id="a-8I"></a>便作是念。<a id="a-8J"></a>我食此华。<a id="a-8K"></a>愿令二头俱时取死。<a id="a-8L"></a>于时语彼迦楼荼言。<a id="a-8M"></a>汝今睡眠我当寤住时迦楼荼闻彼忧波迦楼荼头如是语已。<a id="a-8N"></a>便即睡眠。<a id="a-8O"></a>其彼忧波迦楼荼头寻食毒华。<a id="a-8P"></a>迦楼荼头既寤已。<a id="a-8Q"></a>咳哕气出。<a id="a-8R"></a>于是即觉有此毒气。<a id="a-8S"></a>而告彼头作如是言。<a id="a-8T"></a>汝向寤时食何恶食。<a id="a-8U"></a>令我身体不得安隐。<a id="a-8V"></a>命将欲死。<a id="a-8W"></a>又令我今语言粗涩。<a id="a-8X"></a>欲作音声障碍不利。<a id="a-8Y"></a>于是寤头报彼头言。<a id="a-8Z"></a>汝睡眠时我食毒华。<a id="a-8a"></a>愿令二头俱时取死。<a id="a-8b"></a>于时彼头语别头言。<a id="a-8c"></a>汝所为者一何太猝。<a id="a-8d"></a>云何乃作如是恶事。<a id="a-8e"></a>即说偈曰。</p>
  <p id="a8f">汝于昔日睡眠时　　我食妙华甘美味</p>
  <p id="a8g">其华风吹在我边　　汝反生此大嗔恚</p>
  <p id="a8h">凡是痴人愿莫见　　亦愿莫开痴共居</p>
  <p id="a8i">与痴共居无利益　　自损及以损他身</p>
  <p id="a8j">佛告诸比丘。<a id="a-8k"></a>汝等若有心疑。<a id="a-8l"></a>彼时迦楼荼鸟食美华者。<a id="a-8m"></a>莫作异见。<a id="a-8n"></a>即我身是。<a id="a-8o"></a>彼时忧波迦楼荼鸟食毒华者。<a id="a-8p"></a>即此提婆达多是也。<a id="a-8q"></a>我于彼时为作利益。<a id="a-8r"></a>反生嗔恚。<a id="a-8s"></a>今亦复尔。<a id="a-8t"></a>我教利益。<a id="a-8u"></a>反更用我为怨仇也。</p>
  <p id="a8v">又佛本行经云。<a id="a-8w"></a>尔时世尊。<a id="a-8x"></a>与彼难陀入迦毗罗婆苏都城。<a id="a-8y"></a>入已渐至一卖鱼店。<a id="a-8z"></a>尔时世尊见彼店内茅草铺上有一百头臭烂死鱼。<a id="a-90"></a>置彼草铺。<a id="a-91"></a>见已告彼长老难陀作如是言。<a id="a-92"></a>难陀。<a id="a-93"></a>汝来取此鱼铺一把茅草。<a id="a-94"></a>其彼难陀而白佛言。<a id="a-95"></a>如世尊教。<a id="a-96"></a>作是语已即于彼店鱼铺下。<a id="a-97"></a>抽取一把臭恶茅草。<a id="a-98"></a>既执取已。<a id="a-99"></a>佛复告言。<a id="a-9A"></a>长老难陀。<a id="a-9B"></a>少时捉住还放于地。<a id="a-9C"></a>难陀白言。<a id="a-9D"></a>如世尊教。<a id="a-9E"></a>即把草住。<a id="a-9F"></a>尔时难陀捉得彼草。<a id="a-9G"></a>经一时顷便放于地。<a id="a-9H"></a>尔时佛复告难陀言。<a id="a-9I"></a>汝自嗅手。<a id="a-9J"></a>尔时难陀即嗅其手。<a id="a-9K"></a>尔时佛复告难陀言。<a id="a-9L"></a>汝手何气。<a id="a-9M"></a>长老难陀报言。<a id="a-9N"></a>世尊。<a id="a-9O"></a>唯有不净腥臭气也。<a id="a-9P"></a>尔时佛告长老难陀。<a id="a-9Q"></a>如是如是。<a id="a-9R"></a>若人亲近诸恶知识。<a id="a-9S"></a>共为朋友交往止住。<a id="a-9T"></a>虽经少时共相随顺。<a id="a-9U"></a>后以恶业相染习故。<a id="a-9V"></a>令其恶声名闻远至。<a id="a-9W"></a>尔时世尊。<a id="a-9X"></a>因斯事故。<a id="a-9Y"></a>而说偈言。</p>
  <p id="a9Z">犹如在于鱼铺下　　以手执取一把茅</p>
  <p id="a9a">其人手即同鱼臭　　亲近恶友亦如是</p>
  <p id="a9b">颂曰。</p>
  <p id="a9c">峨峨王舍城　　郁郁灵竹园</p>
  <p id="a9d">中有神化长　　巧诱入幽昏</p>
  <p id="a9e">善人慕授福　　恶友乐仇怨</p>
  <p id="a9f">善恶升沉异　　薰莸别路门</p>
  <p data-pb></p>
  <h2 id="a9g">择交篇第五十五(此有二部)</h2>
  <h2 id="a9h">述意部第一</h2>
  <p id="a9i">盖闻。<a id="a-9j"></a>经说善知识者。<a id="a-9k"></a>不得暂离。<a id="a-9l"></a>恶知识者。<a id="a-9m"></a>不得暂近。<a id="a-9n"></a>但凡夫识心譬同素丝。<a id="a-9o"></a>随缘改转受色有殊。<a id="a-9p"></a>境来熏心。<a id="a-9q"></a>心应其境心境相乘善恶业现。<a id="a-9r"></a>故知三宝所资在物为贵。<a id="a-9s"></a>其德既弘其功亦大。<a id="a-9t"></a>愿捐弃恶友亲近善人。<a id="a-9u"></a>非直自行得成。<a id="a-9v"></a>亦使幽显归心也。</p>
  <p data-pb></p>
  <h2 id="a9w">引证部第二</h2>
  <p id="a9x">如僧祇律云。<a id="a-9y"></a>佛告诸比丘。<a id="a-9z"></a>过去世时。<a id="a-A0"></a>云山根底曲山壅中有向阳处。<a id="a-A1"></a>众鸟云集便共议言。<a id="a-A2"></a>我等今日当推举一鸟为王令众畏难不作非法。<a id="a-A3"></a>众鸟议言。<a id="a-A4"></a>善谁应为王。<a id="a-A5"></a>有一鸟言。<a id="a-A6"></a>当推鸧鹄。<a id="a-A7"></a>有一鸟言。<a id="a-A8"></a>此事不可。<a id="a-A9"></a>何以故。<a id="a-AA"></a>高脚长颈众鸟脱犯啄我等脑。<a id="a-AB"></a>众咸言尔。<a id="a-AC"></a>复有一鸟言。<a id="a-AD"></a>当推鹅为王。<a id="a-AE"></a>其色绝白众鸟所敬。<a id="a-AF"></a>众鸟复言。<a id="a-AG"></a>此亦不可。<a id="a-AH"></a>颜貌虽白项长且曲。<a id="a-AI"></a>自项不直。<a id="a-AJ"></a>安能正他。<a id="a-AK"></a>是故不可。<a id="a-AL"></a>又复众言。<a id="a-AM"></a>正有孔雀。<a id="a-AN"></a>衣毛彩饰观者悦目。<a id="a-AO"></a>可应为王。<a id="a-AP"></a>复言不可。<a id="a-AQ"></a>所以者何。<a id="a-AR"></a>衣毛虽好而无惭愧。<a id="a-AS"></a>每至舞时丑形出现。<a id="a-AT"></a>是故不可。<a id="a-AU"></a>有一鸟言。<a id="a-AV"></a>土枭为王。<a id="a-AW"></a>所以者何。<a id="a-AX"></a>昼则安静夜则勤伺守护我等。<a id="a-AY"></a>堪为王者。<a id="a-AZ"></a>众咸可尔。<a id="a-Aa"></a>有一鹦鹉。<a id="a-Ab"></a>在一处住。<a id="a-Ac"></a>有多智慧。<a id="a-Ad"></a>作是念言。<a id="a-Ae"></a>众鸟之法夜应眠息。<a id="a-Af"></a>昼则求食。<a id="a-Ag"></a>是土枭法。<a id="a-Ah"></a>夜则不眠。<a id="a-Ai"></a>昼则多睡。<a id="a-Aj"></a>而诸众鸟围侍左右。<a id="a-Ak"></a>昼夜警宿不复眠睡。<a id="a-Al"></a>甚为苦事。<a id="a-Am"></a>我今设语。<a id="a-An"></a>彼当嗔恚拔我毛羽。<a id="a-Ao"></a>正欲不言。<a id="a-Ap"></a>众鸟之类长夜受困。<a id="a-Aq"></a>宁受拔毛不越正理。<a id="a-Ar"></a>便到众鸟前。<a id="a-As"></a>举翅恭敬白众鸟言愿听。<a id="a-At"></a>我说如前。<a id="a-Au"></a>意见尔时。<a id="a-Av"></a>众鸟即说。<a id="a-Aw"></a>偈答。</p>
  <p id="aAx">黠慧广知义　　不必以年耆</p>
  <p id="aAy">汝年虽幼小　　智者宜时说</p>
  <p id="aAz">尔时鹦鹉闻众鸟说。<a id="a-B0"></a>即说偈言。</p>
  <p id="aB1">若从我意者　　不用土枭王</p>
  <p id="aB2">欢喜时睹面　　常令众鸟怖</p>
  <p id="aB3">况复嗔恚时　　其面不可观</p>
  <p id="aB4">时众鸟咸言。<a id="a-B5"></a>实如所说。<a id="a-B6"></a>即共集义。<a id="a-B7"></a>此鹦鹉鸟聪明黠慧堪应为王。<a id="a-B8"></a>便拜为王。<a id="a-B9"></a>佛告诸比丘。<a id="a-BA"></a>彼时土枭者。<a id="a-BB"></a>今阐陀比丘是。<a id="a-BC"></a>鹦鹉鸟者。<a id="a-BD"></a>今阿难是。</p>
  <p id="aBE">又僧祇律云。<a id="a-BF"></a>佛告诸比丘。<a id="a-BG"></a>如过去世时有群鸡。<a id="a-BH"></a>依棒林住。<a id="a-BI"></a>有狸侵食雄鸡。<a id="a-BJ"></a>唯有雌在。<a id="a-BK"></a>后有乌来覆之。<a id="a-BL"></a>共生一子。<a id="a-BM"></a>子作声时翁说偈言。</p>
  <p id="aBN">此儿非我有　　野父聚落母</p>
  <p id="aBO">共合生一子　　非乌复非鸡</p>
  <p id="aBP">若欲学翁声　　复是鸡母生</p>
  <p id="aBQ">若欲学母鸣　　其父复是乌</p>
  <p id="aBR">学乌似鸡鸣　　学鸡作乌声</p>
  <p id="aBS">乌鸡二兼学　　是二俱不成</p>
  <p id="aBT">又智度论云何布施生尸波罗蜜。<a id="a-BU"></a>菩萨思惟。<a id="a-BV"></a>众生不知布施后世贫穷。<a id="a-BW"></a>以贫穷故劫盗心生。<a id="a-BX"></a>以劫盗故而有杀害。<a id="a-BY"></a>以贫穷故不足于色。<a id="a-BZ"></a>色不足故而行邪行。<a id="a-Ba"></a>以贫穷故为人下贱。<a id="a-Bb"></a>下贱畏他而生妄语。<a id="a-Bc"></a>如是等贫行十不善道。<a id="a-Bd"></a>若行布施。<a id="a-Be"></a>生有财物不为非法。<a id="a-Bf"></a>何以故。<a id="a-Bg"></a>五欲充足无所乏短故。<a id="a-Bh"></a>如提婆达多。<a id="a-Bi"></a>本生曾为一蛇。<a id="a-Bj"></a>与一虾蟆一龟。<a id="a-Bk"></a>在一池中。<a id="a-Bl"></a>共结亲友。<a id="a-Bm"></a>其后池水竭尽饥穷困乏。<a id="a-Bn"></a>无所控告。<a id="a-Bo"></a>时蛇遣龟以呼虾蟆。<a id="a-Bp"></a>虾蟆说偈以遣龟言。</p>
  <p id="aBq">若遭贫穷失本心　　不惟本义食为先</p>
  <p id="aBr">汝持我声以语蛇　　虾蟆终不到汝边</p>
  <p id="aBs">若修布施后生有福无所短乏。<a id="a-Bt"></a>则能持戒无此众恶。<a id="a-Bu"></a>是为布施能生尸罗波罗蜜。<a id="a-Bv"></a>若能布施以破悭心。<a id="a-Bw"></a>然后持戒忍辱等易可得行。<a id="a-Bx"></a>如文殊师利。<a id="a-By"></a>在昔过去久远劫时。<a id="a-Bz"></a>曾为比丘。<a id="a-C0"></a>入城乞食。<a id="a-C1"></a>得满钵。<a id="a-C2"></a>百味欢喜丸。<a id="a-C3"></a>城中有一小儿。<a id="a-C4"></a>追而从乞。<a id="a-C5"></a>不即与之。<a id="a-C6"></a>乃至佛图手捉二丸。<a id="a-C7"></a>而要之言。<a id="a-C8"></a>汝若能自食一丸。<a id="a-C9"></a>以一丸施僧者。<a id="a-CA"></a>当以施汝。<a id="a-CB"></a>即相然可。<a id="a-CC"></a>以一欢喜丸布施众僧。<a id="a-CD"></a>然后于文殊师利许受戒发心作佛。<a id="a-CE"></a>如是布施能令受戒发心作佛。<a id="a-CF"></a>颂曰。</p>
  <p id="aCG">善恶自相违　　明闇不同止</p>
  <p id="aCH">圣人愍迷徒　　乘机入生死</p>
  <p id="aCI">慕德祛嚣烦　　惩心见真理</p>
  <p id="aCJ">择交恶自终　　出苦方有始</p>
  <p data-pb></p>
  <h2 id="aCK">感应缘(略引三验)</h2>
  <p id="aCL">魏沙门释超达 魏沙门释僧朗 齐沙门释道丰。</p>
  <p id="aCM">魏荥阳释超达。<a id="a-CN"></a>未详氏族。<a id="a-CO"></a>元魏中行业僧也。<a id="a-CP"></a>多知解善咒术。<a id="a-CQ"></a>帝禁图谶尤急。<a id="a-CR"></a>所在搜访。<a id="a-CS"></a>有人诬达。<a id="a-CT"></a>乃收付荥阳狱。<a id="a-CU"></a>时魏博陵公检勘穷劾。<a id="a-CV"></a>达以实告。<a id="a-CW"></a>公遂大怒。<a id="a-CX"></a>以车轮系颈严防卫之。<a id="a-CY"></a>自知无活专念观音。<a id="a-CZ"></a>至夜四更忽不见轮。<a id="a-Ca"></a>唯见守者皆大昏睡。<a id="a-Cb"></a>因走出外将欲远避。<a id="a-Cc"></a>以系狱囚久。<a id="a-Cd"></a>脚遂[戀-心+足]急不能远行。<a id="a-Ce"></a>至晓虏骑四出追之。<a id="a-Cf"></a>达急伏卧草中。<a id="a-Cg"></a>兵骑蹋草悉皆靡遍。<a id="a-Ch"></a>对逼不见仰看虏面。<a id="a-Ci"></a>悉以皮障目。<a id="a-Cj"></a>达一心服死唯专诚称念。<a id="a-Ck"></a>夜中虏去寻即得脱。<a id="a-Cl"></a>又有僧明道人。<a id="a-Cm"></a>为北台石窟寺主。<a id="a-Cn"></a>魏氏之王天下。<a id="a-Co"></a>每疑沙门为贼。<a id="a-Cp"></a>官收数百僧。<a id="a-Cq"></a>并五系缚之。<a id="a-Cr"></a>僧明为魁首以绳急系。<a id="a-Cs"></a>从头至足。<a id="a-Ct"></a>克明斩决。<a id="a-Cu"></a>僧明大怖。<a id="a-Cv"></a>一心念观世音。<a id="a-Cw"></a>至于半夜觉绳小宽。<a id="a-Cx"></a>私心欣幸精诚弥切。<a id="a-Cy"></a>及晓索绳都断。<a id="a-Cz"></a>既因得脱。<a id="a-D0"></a>逃逸奔山。<a id="a-D1"></a>明旦狱监来觅不见唯有断绳在地。<a id="a-D2"></a>知为神力所加。<a id="a-D3"></a>非关人事。<a id="a-D4"></a>即以奏闻。<a id="a-D5"></a>帝信道人不反遂总释放。</p>
  <p id="aD6">魏凉州释僧朗。<a id="a-D7"></a>魏虏攻凉州。<a id="a-D8"></a>城民少。<a id="a-D9"></a>逼僧上城。<a id="a-DA"></a>举城同陷。<a id="a-DB"></a>收登城僧三千人。<a id="a-DC"></a>王军将至魏主所。<a id="a-DD"></a>谓曰。<a id="a-DE"></a>道人当坐禅行道。<a id="a-DF"></a>乃复作贼登城。<a id="a-DG"></a>罪极刑戮。<a id="a-DH"></a>明日当杀。<a id="a-DI"></a>至期食时。<a id="a-DJ"></a>赤气数丈贯日直度。<a id="a-DK"></a>天师寇谦之为帝所信。<a id="a-DL"></a>奏曰。<a id="a-DM"></a>上天降异正为道人。<a id="a-DN"></a>实非本心。<a id="a-DO"></a>官抑令上。<a id="a-DP"></a>愿不须杀。<a id="a-DQ"></a>帝遂放之。<a id="a-DR"></a>犹散配役徒。<a id="a-DS"></a>唯朗等数僧别付帐下。<a id="a-DT"></a>从驾东归。<a id="a-DU"></a>及魏军东还。<a id="a-DV"></a>朗与同学思慕本乡。<a id="a-DW"></a>中路共叛。<a id="a-DX"></a>然严防守更无走处。<a id="a-DY"></a>东西绝壁莫测浅深。<a id="a-DZ"></a>上有大树傍垂岸侧。<a id="a-Da"></a>遂以鼓旗竿绳系树悬下。<a id="a-Db"></a>时夜大暗。<a id="a-Dc"></a>崖底纯棘无安足处。<a id="a-Dd"></a>欲上崖头复恐军觉。<a id="a-De"></a>投计慞惶捉绳悬住。<a id="a-Df"></a>势非及久。<a id="a-Dg"></a>共相谓曰。<a id="a-Dh"></a>今厄顿至。<a id="a-Di"></a>唯念观音。<a id="a-Dj"></a>以头扣石一心专注。<a id="a-Dk"></a>须臾光明从日处出通照天地。<a id="a-Dl"></a>乃见棘中有得下处。<a id="a-Dm"></a>因光至地还忽冥暗。<a id="a-Dn"></a>方知圣力非关天明。<a id="a-Do"></a>相庆感遇便泰稍眠。<a id="a-Dp"></a>良久天晓。<a id="a-Dq"></a>始闻军众警角将发。<a id="a-Dr"></a>而山谷重叠裴回万里。<a id="a-Ds"></a>不知出路。<a id="a-Dt"></a>候月而行。<a id="a-Du"></a>路值大虎出在其前。<a id="a-Dv"></a>相顾而言。<a id="a-Dw"></a>虽免虏难虎口难脱。<a id="a-Dx"></a>朗语僧曰。<a id="a-Dy"></a>不如君言。<a id="a-Dz"></a>正以我等有感所以现光。<a id="a-E0"></a>今遇此虎。<a id="a-E1"></a>将非圣人示吾路耶。<a id="a-E2"></a>于是二人径诣虎所。<a id="a-E3"></a>虎即前行。<a id="a-E4"></a>若朗小迟虎亦暂住。<a id="a-E5"></a>至晓得出。<a id="a-E6"></a>而失虎踪。<a id="a-E7"></a>便随道自进。<a id="a-E8"></a>至于七日达于仇池。<a id="a-E9"></a>又至凉汉出于荆州。<a id="a-EA"></a>不测所终。</p>
  <p id="aEB">齐相州鼓山释道丰。<a id="a-EC"></a>未详氏族。<a id="a-ED"></a>世称得道之流。<a id="a-EE"></a>与弟子三人居相州鼓山中。<a id="a-EF"></a>不求利养。<a id="a-EG"></a>或云。<a id="a-EH"></a>练丹黄白医疗占相世之术艺无所不解。<a id="a-EI"></a>齐高来往并邺。<a id="a-EJ"></a>常过问之。<a id="a-EK"></a>应对不思随事标答。<a id="a-EL"></a>帝曾命酒并蒸肫。<a id="a-EM"></a>敕置丰前令遣食之。<a id="a-EN"></a>丰聊无辞让极意饱啖。<a id="a-EO"></a>帝乃大笑。<a id="a-EP"></a>亦不与言。<a id="a-EQ"></a>驾去后谓弟子曰。<a id="a-ER"></a>除却床头物。<a id="a-ES"></a>及发撒床见向者蒸肫酒等犹在。<a id="a-ET"></a>都不似啖嚼处。<a id="a-EU"></a>时石窟寺有一坐禅僧。<a id="a-EV"></a>每日西则东望山颠。<a id="a-EW"></a>有丈八金像现。<a id="a-EX"></a>此僧私喜谓睹灵瑞。<a id="a-EY"></a>日日礼拜。<a id="a-EZ"></a>如此可经两月。<a id="a-Ea"></a>后在房卧。<a id="a-Eb"></a>忽闻枕间有语。<a id="a-Ec"></a>谓之曰。<a id="a-Ed"></a>天下更何处有佛。<a id="a-Ee"></a>汝今道成即是佛也。<a id="a-Ef"></a>尔当好作佛身莫自轻脱。<a id="a-Eg"></a>此僧闻已便起郑重。<a id="a-Eh"></a>傍视群僧犹如草芥。<a id="a-Ei"></a>于大众前侧手指胸云。<a id="a-Ej"></a>儞辈颇识真佛不。<a id="a-Ek"></a>泥龛画佛语不出唇。<a id="a-El"></a>智虑何如。<a id="a-Em"></a>儞见真佛不知礼敬。<a id="a-En"></a>犹作本日欺我。<a id="a-Eo"></a>悉堕阿鼻。<a id="a-Ep"></a>又眼睛已赤噭呼无常。<a id="a-Eq"></a>合寺知是惊禅。<a id="a-Er"></a>及未发前舆诣丰所住。<a id="a-Es"></a>即谓曰。<a id="a-Et"></a>汝两月已来常见东山上现金像耶。<a id="a-Eu"></a>答曰。<a id="a-Ev"></a>实见。<a id="a-Ew"></a>又曰。<a id="a-Ex"></a>汝闻枕间遣作佛耶。<a id="a-Ey"></a>答曰。<a id="a-Ez"></a>实然。<a id="a-F0"></a>丰曰。<a id="a-F1"></a>此风动失心耳。<a id="a-F2"></a>若不早治。<a id="a-F3"></a>或狂走难制。<a id="a-F4"></a>便以针针之三处。<a id="a-F5"></a>因即不发。<a id="a-F6"></a>及丰临终谓弟子曰。<a id="a-F7"></a>吾在山久。<a id="a-F8"></a>汝等有谷汲之劳。<a id="a-F9"></a>今去无以相遗。<a id="a-FA"></a>当留一泉与汝。<a id="a-FB"></a>既无陟降辛苦努力勤修道业。<a id="a-FC"></a>便指窖傍去一方石。<a id="a-FD"></a>遂有悬泉澄映不盈不减。<a id="a-FE"></a>于今现存(右三验出梁高僧传)</p>
 </body>
</html>