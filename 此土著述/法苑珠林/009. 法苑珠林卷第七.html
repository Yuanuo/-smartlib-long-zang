<!doctype html>
<html id="z3IBWgz1QV" data-ver="2041">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七</h1>
  <h2 id="a2">六道篇第四之三</h2>
  <h2 id="a3">地狱部(此别八部)</h2>
  <p id="a4">述意部 会名部 受报部 时量部 典主部 王都部 业因部 诫勖部。</p>
  <p data-pb></p>
  <h2 id="a5">述意部第一</h2>
  <p id="a6">论地狱幽酸。<a id="a-7"></a>特为痛切。<a id="a-8"></a>刀林耸日剑岭参天。<a id="a-9"></a>沸镬腾波炎炉起焰。<a id="a-A"></a>铁城昼掩铜柱夜然。<a id="a-B"></a>如此之中罪人遍满。<a id="a-C"></a>周慞困苦悲号叫唤。<a id="a-D"></a>牛头恶眼狱卒凶牙。<a id="a-E"></a>长叉柱肋肝心碓捣。<a id="a-F"></a>猛火逼身肌肤净尽。<a id="a-G"></a>或复舂头捣脚煮魄烹魂。<a id="a-H"></a>裂胆抽肠屠身脍肉。<a id="a-I"></a>如斯之苦。<a id="a-J"></a>何可言念。<a id="a-K"></a>于是沉浮镬汤之里。<a id="a-L"></a>偃仰炉炭之中。<a id="a-M"></a>肉尽戈剑之端。<a id="a-N"></a>骨碎枯形之侧。<a id="a-O"></a>铁床之上讵可安眠。<a id="a-P"></a>铜柱之间何宜久附。<a id="a-Q"></a>眼中带火啼泪不垂。<a id="a-R"></a>口里含烟。<a id="a-S"></a>叫声难出。<a id="a-T"></a>如此之处犹为轻者。<a id="a-U"></a>所以寒冰之内傥遇温风。<a id="a-V"></a>炭火之中若蒙凉气。<a id="a-W"></a>便为欢乐即复欣然。<a id="a-X"></a>脱在阿鼻禀形始奇。<a id="a-Y"></a>酸楚铁墙。<a id="a-Z"></a>纵广八万由旬。<a id="a-a"></a>爆声震骇臭烟蓬勃。<a id="a-b"></a>如鱼在[金*敖]脂血焦然。<a id="a-c"></a>间无暂乐触缘皆苦。<a id="a-d"></a>动转不得缠缚甚严。<a id="a-e"></a>东西交过上下通彻。<a id="a-f"></a>此间劫烧徙寄他方。<a id="a-g"></a>他方劫尽还归此处。<a id="a-h"></a>如是展转经无量劫。<a id="a-i"></a>愿令修福悉皆忏悔。<a id="a-j"></a>当愿镬汤清净变作华池。<a id="a-k"></a>炉炭氛氲化成香盖。<a id="a-l"></a>危昂剑树即是琼林。<a id="a-m"></a>蓊郁刀山真如鹫岭。<a id="a-n"></a>铜柱变色永竖法幢。<a id="a-o"></a>铁网改形方开净土。<a id="a-p"></a>牛头掷刃更受三归。<a id="a-q"></a>狱卒弃鞭还持五戒。<a id="a-r"></a>怨家和解。<a id="a-s"></a>宁有带忿之容。<a id="a-t"></a>债主喜欢。<a id="a-u"></a>人无含嗔之色。<a id="a-v"></a>亡头失首之客。<a id="a-w"></a>藉此完全。<a id="a-x"></a>粉骨麋筋之士。<a id="a-y"></a>因兹平复也。</p>
  <h2 id="az">会名部第二</h2>
  <p id="a10">问曰。<a id="a-11"></a>云何名地狱耶。<a id="a-12"></a>答曰。<a id="a-13"></a>依立世阿毗昙论云。<a id="a-14"></a>梵名泥犁耶。<a id="a-15"></a>以无戏乐故。<a id="a-16"></a>又无喜乐故。<a id="a-17"></a>又无行出故。<a id="a-18"></a>又无福德故。<a id="a-19"></a>又因不除离恶业故。<a id="a-1A"></a>故于中生。<a id="a-1B"></a>复说。<a id="a-1C"></a>此道于欲界中最为下劣。<a id="a-1D"></a>名曰非道。<a id="a-1E"></a>因是事故。<a id="a-1F"></a>故说。<a id="a-1G"></a>地狱名泥犁耶。<a id="a-1H"></a>如婆沙论中。<a id="a-1I"></a>名不自在。<a id="a-1J"></a>谓彼罪人为狱卒阿傍之所拘制不得自在。<a id="a-1K"></a>故名地狱。<a id="a-1L"></a>亦名不可爱乐。<a id="a-1M"></a>故名地狱。<a id="a-1N"></a>又地者底也。<a id="a-1O"></a>谓下底。<a id="a-1P"></a>万物之中地最在下。<a id="a-1Q"></a>故名为底也。<a id="a-1R"></a>狱者局也。<a id="a-1S"></a>谓拘局不得自在。<a id="a-1T"></a>故名地狱。<a id="a-1U"></a>又名泥黎者梵音。<a id="a-1V"></a>此名无有。<a id="a-1W"></a>谓彼狱中无有义利。<a id="a-1X"></a>故名无有也。<a id="a-1Y"></a>问曰。<a id="a-1Z"></a>地狱多种。<a id="a-1a"></a>或在地下。<a id="a-1b"></a>或处地上。<a id="a-1c"></a>或居虚空。<a id="a-1d"></a>何故并名地狱。<a id="a-1e"></a>答曰。<a id="a-1f"></a>旧翻地狱名狭处。<a id="a-1g"></a>局不摄地空。<a id="a-1h"></a>今依新翻经论。<a id="a-1i"></a>梵本正音名那落迦。<a id="a-1j"></a>或云捺落迦。<a id="a-1k"></a>此总摄人处苦尽。<a id="a-1l"></a>故名捺落迦。<a id="a-1m"></a>故新婆沙论云。<a id="a-1n"></a>问何故彼趣名捺落迦。<a id="a-1o"></a>答彼诸有情无悦无爱无味无利无喜乐。<a id="a-1p"></a>故名那落迦。<a id="a-1q"></a>或有说者。<a id="a-1r"></a>由彼先时造作增长增上暴恶身语意恶行往彼令彼相续。<a id="a-1s"></a>故名捺落迦。<a id="a-1t"></a>有说。<a id="a-1u"></a>彼趣以颠坠。<a id="a-1v"></a>故名捺落迦。<a id="a-1w"></a>如有颂言。</p>
  <p id="a1x">颠坠于地狱　　足上头归下</p>
  <p id="a1y">由毁谤诸仙　　乐寂修苦行</p>
  <p id="a1z">有说。<a id="a-20"></a>捺落名人。<a id="a-21"></a>迦名为恶。<a id="a-22"></a>恶人生彼处。<a id="a-23"></a>故名捺落迦。<a id="a-24"></a>问何故最下大者名无间耶。<a id="a-25"></a>答彼处恒受苦受。<a id="a-26"></a>无喜乐间。<a id="a-27"></a>故名无间。<a id="a-28"></a>问余地狱中。<a id="a-29"></a>岂有歌舞饮食受喜乐异熟。<a id="a-2A"></a>故不名无间耶。<a id="a-2B"></a>答余地狱中。<a id="a-2C"></a>虽无异熟喜乐。<a id="a-2D"></a>而有等流喜乐。<a id="a-2E"></a>如于施设论说。<a id="a-2F"></a>等活地狱中。<a id="a-2G"></a>有时凉风所吹血肉还生。<a id="a-2H"></a>有时出声唱言等活。<a id="a-2I"></a>彼诸有情欻然还活。<a id="a-2J"></a>唯于如是血肉生时及还活时。<a id="a-2K"></a>暂生喜乐间苦受。<a id="a-2L"></a>故不名无间也。</p>
  <p data-pb></p>
  <h2 id="a2M">受报部第三</h2>
  <p id="a2N">如新婆沙论云。<a id="a-2O"></a>问曰。<a id="a-2P"></a>地狱在何处。<a id="a-2Q"></a>答曰。<a id="a-2R"></a>多分在此赡部洲下。<a id="a-2S"></a>云何安立。<a id="a-2T"></a>有说。<a id="a-2U"></a>从此洲下四万踰缮那至无间地狱底。<a id="a-2V"></a>无间地狱纵广高下各二万踰缮那。<a id="a-2W"></a>次上一万九千踰缮那。<a id="a-2X"></a>中安立余七地狱。<a id="a-2Y"></a>谓次上有极热地狱。<a id="a-2Z"></a>次上有热地狱。<a id="a-2a"></a>次上有大[口*睪]叫地狱。<a id="a-2b"></a>次上有[口*睪]叫地狱。<a id="a-2c"></a>次上有众合地狱。<a id="a-2d"></a>次上有黑绳地狱。<a id="a-2e"></a>次上有等活地狱。<a id="a-2f"></a>此地狱一一纵广万踰缮那。<a id="a-2g"></a>次上余有一千踰缮那。<a id="a-2h"></a>五百踰缮那是白墡。<a id="a-2i"></a>五百踰缮那是泥。<a id="a-2j"></a>有说。<a id="a-2k"></a>从此泥下有无间地狱在于中央。<a id="a-2l"></a>余七地狱周回围绕。<a id="a-2m"></a>如今聚落围绕大城。<a id="a-2n"></a>问曰。<a id="a-2o"></a>若尔施设论说当云何通。<a id="a-2p"></a>如说赡部洲周围六千踰缮那。<a id="a-2q"></a>三踰缮那半。<a id="a-2r"></a>一一地狱其量广大。<a id="a-2s"></a>云何于此洲下得相容受。<a id="a-2t"></a>答曰。<a id="a-2u"></a>此赡部洲上尖下阔。<a id="a-2v"></a>犹如谷聚。<a id="a-2w"></a>故得容受。<a id="a-2x"></a>由此经中。<a id="a-2y"></a>说四大海渐入渐深。<a id="a-2z"></a>又一一大地狱有十六增。<a id="a-30"></a>谓各有四门。<a id="a-31"></a>一一门外各有四增。<a id="a-32"></a>一煻煨增。<a id="a-33"></a>谓此增内煻煨没膝。<a id="a-34"></a>二尸粪增。<a id="a-35"></a>谓此增内尸粪泥满。<a id="a-36"></a>三锋刃增。<a id="a-37"></a>谓此增内复有三种。<a id="a-38"></a>一刀刃路。<a id="a-39"></a>谓于此中仰布刀刃以为道路。<a id="a-3A"></a>二剑叶林。<a id="a-3B"></a>谓此上纯以铦利剑刃为叶。<a id="a-3C"></a>三铁剌林。<a id="a-3D"></a>谓此林上有利铁剌。<a id="a-3E"></a>长十六指。<a id="a-3F"></a>刀刃路等三种虽殊而铁林同。<a id="a-3G"></a>故一增摄。<a id="a-3H"></a>四烈河增。<a id="a-3I"></a>谓此增内有热碱水。<a id="a-3J"></a>并本地狱以为十七。<a id="a-3K"></a>如是八大地狱并诸眷属。<a id="a-3L"></a>便有一百三十六所。<a id="a-3M"></a>是故经说。<a id="a-3N"></a>有一百三十六捺落迦。<a id="a-3O"></a>故长阿含经云。<a id="a-3P"></a>大地狱其数总八。<a id="a-3Q"></a>其八地狱各有十六小地狱围绕。<a id="a-3R"></a>如四天下外有八万天下而围绕。<a id="a-3S"></a>八万天下外复有大海。<a id="a-3T"></a>海外复有大金刚山山外复有山亦名金刚(楼炭经云大铁围山)二山中间日月神天威光并不照。<a id="a-3U"></a>八大地狱者。<a id="a-3V"></a>一想。<a id="a-3W"></a>二黑绳。<a id="a-3X"></a>三埠压。<a id="a-3Y"></a>四叫唤。<a id="a-3Z"></a>五大叫唤。<a id="a-3a"></a>六烧炙。<a id="a-3b"></a>七大烧炙。<a id="a-3c"></a>八无间(楼炭及余经名有不同者犹翻有讹正大意并同也)第一想地狱十六者。<a id="a-3d"></a>其中众生手生铁爪。<a id="a-3e"></a>递相嗔忿以爪相爴应手肉堕。<a id="a-3f"></a>想以为死。<a id="a-3g"></a>故名其想。<a id="a-3h"></a>复次其中众生怀害想。<a id="a-3i"></a>手执刀剑递相斫刺。<a id="a-3j"></a>[利-禾+皮]剥脔割身碎在地。<a id="a-3k"></a>想谓为死。<a id="a-3l"></a>冷风来吹寻复活起。<a id="a-3m"></a>彼自想言。<a id="a-3n"></a>我今已活。<a id="a-3o"></a>久受罪已出想地狱。<a id="a-3p"></a>慞惶求救。<a id="a-3q"></a>不觉忽到黑沙地狱。<a id="a-3r"></a>热风暴起吹热黑沙。<a id="a-3s"></a>来着其身烧皮彻骨。<a id="a-3t"></a>身中焰起回旋周还。<a id="a-3u"></a>身烧燋烂。<a id="a-3v"></a>其罪未毕。<a id="a-3w"></a>故使不死久受苦已。<a id="a-3x"></a>出黑砂地狱到沸屎地狱。<a id="a-3y"></a>有沸屎铁丸自然满前驱迫罪人。<a id="a-3z"></a>使把铁丸烧其身手。<a id="a-40"></a>复使撮着口中从咽至腹。<a id="a-41"></a>通彻下过无不燋烂。<a id="a-42"></a>有铁觜虫唼肉达髓。<a id="a-43"></a>苦毒无量受罪未毕。<a id="a-44"></a>复不肯死久受苦已。<a id="a-45"></a>出沸屎狱到铁钉地狱。<a id="a-46"></a>狱卒扑之偃热铁上。<a id="a-47"></a>舒展其身以钉钉手足。<a id="a-48"></a>周遍身体尽五百钉。<a id="a-49"></a>苦毒号吟犹不复死。<a id="a-4A"></a>久受苦已出铁钉地狱。<a id="a-4B"></a>到饥铁地狱。<a id="a-4C"></a>即扑热铁上。<a id="a-4D"></a>销铜灌口从咽至腹。<a id="a-4E"></a>通彻下过无不燋烂。<a id="a-4F"></a>余罪未尽犹复不死。<a id="a-4G"></a>久受苦已出饥地狱到渴地狱。<a id="a-4H"></a>即扑热铁上以热铁丸着其口中烧其唇舌。<a id="a-4I"></a>通彻下过无不燋烂。<a id="a-4J"></a>苦毒啼哭。<a id="a-4K"></a>久受苦已出渴地狱到一铜镬地狱。<a id="a-4L"></a>狱卒怒目捉罪人足。<a id="a-4M"></a>倒投镬中随汤涌沸。<a id="a-4N"></a>上下回旋身坏烂熟。<a id="a-4O"></a>万苦并至故令不死。<a id="a-4P"></a>久受苦已出一铜镬至多铜镬地狱。<a id="a-4Q"></a>捉罪人足倒投镬中。<a id="a-4R"></a>随汤涌沸上下回旋举身坏烂。<a id="a-4S"></a>以铁钩取投余镬中。<a id="a-4T"></a>悲叫苦毒故使不死。<a id="a-4U"></a>久受苦已出多铜镬地狱至石磨地狱。<a id="a-4V"></a>捉彼罪人扑热石上。<a id="a-4W"></a>舒展手足以大热石压其身上。<a id="a-4X"></a>回转揩磨骨肉糜碎。<a id="a-4Y"></a>苦毒切痛故使不死。<a id="a-4Z"></a>久受苦已出石磨狱至脓血地狱。<a id="a-4a"></a>脓血沸涌。<a id="a-4b"></a>罪人于中东西驰走。<a id="a-4c"></a>汤其身体头面烂坏。<a id="a-4d"></a>又取脓血食之通彻下过。<a id="a-4e"></a>苦毒难忍故令不死。<a id="a-4f"></a>久受苦已乃出脓血地狱至量火地狱。<a id="a-4g"></a>有大火聚。<a id="a-4h"></a>其火焰炽驱迫罪人。<a id="a-4i"></a>手把热铁斗以量火聚。<a id="a-4j"></a>遍烧身体苦热毒痛。<a id="a-4k"></a>吟呻号哭故令不死。<a id="a-4l"></a>久受苦已出量火狱到灰河地狱。<a id="a-4m"></a>纵广深浅各五百由旬。<a id="a-4n"></a>灰汤涌沸恶气熢[火*孛]。<a id="a-4o"></a>回波相搏声响可畏。<a id="a-4p"></a>从底至上铁刺纵横。<a id="a-4q"></a>其河岸上有剑树林。<a id="a-4r"></a>枝叶华实皆是刀剑。<a id="a-4s"></a>罪人入河随波上下。<a id="a-4t"></a>回澓沉没铁剌剌身。<a id="a-4u"></a>内外通彻脓血流出。<a id="a-4v"></a>苦痛万端故令不死。<a id="a-4w"></a>乃出灰河至彼岸上到剑树林。<a id="a-4x"></a>被剑割剌身体伤坏。<a id="a-4y"></a>复有豺狼来啮罪人。<a id="a-4z"></a>生食其肉。<a id="a-50"></a>走上剑树。<a id="a-51"></a>时剑刃下向。<a id="a-52"></a>下剑树时剑刃上向。<a id="a-53"></a>手举手绝足踏足断。<a id="a-54"></a>皮肉堕落。<a id="a-55"></a>唯有白骨筋脉相连。<a id="a-56"></a>时剑树上有铁觜乌。<a id="a-57"></a>啄头食脑。<a id="a-58"></a>苦毒号叫故使不死。<a id="a-59"></a>还入灰河随波沉没。<a id="a-5A"></a>铁剌剌身苦毒万端。<a id="a-5B"></a>皮肉烂坏脓血流出。<a id="a-5C"></a>唯有白骨浮漂于外。<a id="a-5D"></a>冷风来吹寻便起立。<a id="a-5E"></a>宿对所牵不觉忽至铁丸地狱。<a id="a-5F"></a>有热铁丸狱鬼驱使捉之。<a id="a-5G"></a>手足烂坏举身火燃。<a id="a-5H"></a>万毒并至故令不死。<a id="a-5I"></a>久受苦已乃出铁丸狱至斤斧地狱。<a id="a-5J"></a>捉此罪人扑热铁上。<a id="a-5K"></a>以热铁斤斧斫其手足耳鼻舌身体。<a id="a-5L"></a>苦毒号叫犹不令死。<a id="a-5M"></a>久受罪已出斤斧狱至豺狼狱。<a id="a-5N"></a>有群豺狼竞来[齒*齊]啮。<a id="a-5O"></a>肉堕骨伤脓血流出。<a id="a-5P"></a>苦痛万端故令不死。<a id="a-5Q"></a>久受苦已乃出豺狼狱至剑树狱。<a id="a-5R"></a>入彼剑林有暴风起。<a id="a-5S"></a>吹剑树叶堕其身上。<a id="a-5T"></a>头面身体无不伤坏。<a id="a-5U"></a>有铁觜乌啄其两目。<a id="a-5V"></a>苦痛悲号故使不死。<a id="a-5W"></a>久受苦已乃出剑树狱至寒冰狱。<a id="a-5X"></a>有大寒风吹其身上。<a id="a-5Y"></a>举体冻伤皮肉堕落。<a id="a-5Z"></a>苦毒叫唤然后命终。<a id="a-5a"></a>身为不善。<a id="a-5b"></a>口意亦然。<a id="a-5c"></a>斯堕想地狱。<a id="a-5d"></a>怀惧毛竖第二黑绳大地狱。<a id="a-5e"></a>有十六小地狱周匝围绕。<a id="a-5f"></a>各纵广五百由旬。<a id="a-5g"></a>何故名黑绳。<a id="a-5h"></a>其诸狱卒捉彼罪人。<a id="a-5i"></a>扑热铁上舒展其身。<a id="a-5j"></a>以热铁绳絣之使直。<a id="a-5k"></a>以热铁斧逐绳道。<a id="a-5l"></a>斫罪人作百千段。<a id="a-5m"></a>复次以铁绳絣锯锯之。<a id="a-5n"></a>复次悬热铁绳。<a id="a-5o"></a>交横无数驱迫罪人。<a id="a-5p"></a>使行绳间恶风暴起。<a id="a-5q"></a>吹诸铁绳历络其身。<a id="a-5r"></a>烧皮彻肉燋骨沸髓。<a id="a-5s"></a>苦毒万端。<a id="a-5t"></a>余罪未毕。<a id="a-5u"></a>故令不死。<a id="a-5v"></a>故名黑绳。<a id="a-5w"></a>久受苦已乃出黑绳。<a id="a-5x"></a>至黑沙地狱乃至寒冰地狱。<a id="a-5y"></a>然后命终不可具述。<a id="a-5z"></a>余十六地狱受苦痛事。<a id="a-60"></a>准前同法。<a id="a-61"></a>然受苦加重。<a id="a-62"></a>由恶意向父母佛及声闻。<a id="a-63"></a>即堕黑绳地狱。<a id="a-64"></a>苦痛不可称计第三[序-予+阜]压大地狱。<a id="a-65"></a>亦有十六小地狱围绕。<a id="a-66"></a>各纵广五百由旬。<a id="a-67"></a>何故名[序-予+阜]压。<a id="a-68"></a>有大石山两两相对。<a id="a-69"></a>人入此中山自然合[序-予+阜]压其身。<a id="a-6A"></a>骨肉糜碎山还故处。<a id="a-6B"></a>苦毒万端故使不死。<a id="a-6C"></a>复有大铁象举身火然。<a id="a-6D"></a>哮呼而来。<a id="a-6E"></a>蹴蹋罪人婉转其上。<a id="a-6F"></a>身体糜碎脓血流出。<a id="a-6G"></a>号啕悲叫故使不死。<a id="a-6H"></a>复捉罪人卧大石上以大石压。<a id="a-6I"></a>复取罪人卧地铁杵捣之。<a id="a-6J"></a>从足至头。<a id="a-6K"></a>皮肉糜碎脓血流出。<a id="a-6L"></a>万毒并至余罪未毕。<a id="a-6M"></a>故令不死。<a id="a-6N"></a>故名[序-予+阜]压。<a id="a-6O"></a>久受苦已乃出[序-予+阜]压地狱。<a id="a-6P"></a>到黑沙地狱乃至寒冰地狱。<a id="a-6Q"></a>然后命终。<a id="a-6R"></a>但造三恶业不修三善行。<a id="a-6S"></a>即堕[序-予+阜]压地狱。<a id="a-6T"></a>苦痛不可称计。</p>
  <p id="a6U">第四叫唤大地狱。<a id="a-6V"></a>亦有十六小地狱围绕。<a id="a-6W"></a>各纵广五百由旬。<a id="a-6X"></a>何故名叫唤地狱。<a id="a-6Y"></a>狱卒捉罪人掷大镬中。<a id="a-6Z"></a>又置大铁镬中。<a id="a-6a"></a>热汤涌沸煮彼罪人。<a id="a-6b"></a>号啕叫唤苦辛痛酸。<a id="a-6c"></a>又取彼罪人掷大[金*敖]上反覆煎熬。<a id="a-6d"></a>久受苦已乃出叫唤。<a id="a-6e"></a>至黑沙地狱乃至寒冰地狱。<a id="a-6f"></a>尔乃命终。<a id="a-6g"></a>由嗔恚怀毒造诸恶行。<a id="a-6h"></a>故堕叫唤地狱。</p>
  <p id="a6i">第五大叫唤地狱。<a id="a-6j"></a>亦有十六小地狱围绕(大小同前)何故名大叫唤地狱。<a id="a-6k"></a>取彼罪人着大铁釜中。<a id="a-6l"></a>久置铁镬中热汤涌沸煮彼罪人。<a id="a-6m"></a>又掷大铁[金*敖]上反覆煎熬。<a id="a-6n"></a>号啕大叫苦痛辛酸。<a id="a-6o"></a>余罪未毕故使不死。<a id="a-6p"></a>名大叫唤。<a id="a-6q"></a>久受苦已出大叫唤。<a id="a-6r"></a>乃至寒冰地狱尔乃命终。<a id="a-6s"></a>由习众邪见为爱网所牵造卑陋行堕大叫唤地狱。</p>
  <p id="a6t">第六烧炙地狱。<a id="a-6u"></a>亦有十六小地狱围绕(大小同前)何故名烧炙。<a id="a-6v"></a>将诸罪人置铁城中。<a id="a-6w"></a>其城火然内外俱赤。<a id="a-6x"></a>烧炙罪人。<a id="a-6y"></a>又着铁楼上。<a id="a-6z"></a>其楼火然内外俱赤。<a id="a-70"></a>又掷着大铁陶中。<a id="a-71"></a>其陶火然内外俱赤。<a id="a-72"></a>烧炙罪人。<a id="a-73"></a>皮肉燋烂万毒并至。<a id="a-74"></a>余罪未毕故使不死。<a id="a-75"></a>故名烧炙。<a id="a-76"></a>久受苦已出烧炙地狱。<a id="a-77"></a>乃至寒冰地狱然后命终。<a id="a-78"></a>为烧炙众生故堕烧炙地狱。<a id="a-79"></a>长夜受此烧炙苦。</p>
  <p id="a7A">第七大烧炙地狱。<a id="a-7B"></a>亦有十六小地狱围绕(大小同前)何名大烧炙地狱。<a id="a-7C"></a>谓将诸罪人置铁城中。<a id="a-7D"></a>其城火然内外俱赤。<a id="a-7E"></a>烧炙罪人。<a id="a-7F"></a>皮肉燋烂万毒并至。<a id="a-7G"></a>有大火坑火焰炽盛。<a id="a-7H"></a>其坑两岸有大火山。<a id="a-7I"></a>投彼罪人贯铁叉上竖着火中。<a id="a-7J"></a>然火烧炙皮肉燋烂余罪未毕故使不死。<a id="a-7K"></a>久受苦已出大烧炙。<a id="a-7L"></a>乃至寒冰尔乃命终。<a id="a-7M"></a>由舍善果业为众恶行。<a id="a-7N"></a>故堕大烧炙地狱。</p>
  <p id="a7O">第八无间地狱。<a id="a-7P"></a>亦有十六小地狱围绕(大小同前)何名阿鼻地狱。<a id="a-7Q"></a>此云无间地狱。<a id="a-7R"></a>何名无间。<a id="a-7S"></a>狱卒捉彼罪人剥取其皮从足至顶。<a id="a-7T"></a>即以其皮缠罪人身着火车上。<a id="a-7U"></a>轮碾热地周回往反。<a id="a-7V"></a>身体碎烂皮肉堕落。<a id="a-7W"></a>万毒并至故使不死。<a id="a-7X"></a>又有铁城四面火起。<a id="a-7Y"></a>东焰至西西焰至东。<a id="a-7Z"></a>南北上下亦复如是。<a id="a-7a"></a>焰炽回遑间无空处。<a id="a-7b"></a>东西驰走烧炙其身。<a id="a-7c"></a>皮肉燋烂苦痛辛酸。<a id="a-7d"></a>万毒并至。<a id="a-7e"></a>罪人在中久乃开门。<a id="a-7f"></a>其诸罪人奔走往趣。<a id="a-7g"></a>身诸支节皆火焰出。<a id="a-7h"></a>走欲至门门自然闭。<a id="a-7i"></a>余罪未毕故使不死。<a id="a-7j"></a>又其中罪人举目所见。<a id="a-7k"></a>但见恶色。<a id="a-7l"></a>耳闻恶声。<a id="a-7m"></a>鼻闻臭气。<a id="a-7n"></a>身触苦痛。<a id="a-7o"></a>意念恶法。<a id="a-7p"></a>弹指之顷无不苦时。<a id="a-7q"></a>故名无间地狱。<a id="a-7r"></a>久受苦已从无间出。<a id="a-7s"></a>乃至寒冰地狱尔乃命终。<a id="a-7t"></a>为重罪行生恶趣业。<a id="a-7u"></a>故堕无间地狱。<a id="a-7v"></a>受罪不可称计。<a id="a-7w"></a>名八大地狱。<a id="a-7x"></a>各历十六。<a id="a-7y"></a>受罪如前。</p>
  <p id="a7z">又观佛三昧海经云。<a id="a-80"></a>阿鼻地狱者。<a id="a-81"></a>纵广正等八千由旬。<a id="a-82"></a>七重铁城七层铁网。<a id="a-83"></a>有十八隔子周匝七重。<a id="a-84"></a>皆是刀林。<a id="a-85"></a>复有七重剑林。<a id="a-86"></a>四角有四大铜狗。<a id="a-87"></a>广长四十由旬。<a id="a-88"></a>眼如掣电牙如剑树。<a id="a-89"></a>齿如刀山舌如铁剌。<a id="a-8A"></a>一切身毛皆然猛火。<a id="a-8B"></a>其烟恶臭。<a id="a-8C"></a>有十八狱卒。<a id="a-8D"></a>口如夜叉。<a id="a-8E"></a>六十四眼。<a id="a-8F"></a>散迸铁丸。<a id="a-8G"></a>狗牙上出高四由旬。<a id="a-8H"></a>牙端火流烧前铁车。<a id="a-8I"></a>轮辋出火锋刃剑戟烧阿鼻城。<a id="a-8J"></a>赤如融铜。<a id="a-8K"></a>狱卒八头六十四角。<a id="a-8L"></a>角头火然火化成钢。<a id="a-8M"></a>复成刀轮。<a id="a-8N"></a>轮轮相次在火焰间满阿鼻城。<a id="a-8O"></a>城内有七铁幢。<a id="a-8P"></a>火涌如沸。<a id="a-8Q"></a>铁融流迸涌出四门。<a id="a-8R"></a>上有十八釜沸铜涌漫满城中。<a id="a-8S"></a>二隔间有八万四千铁蟒大蛇。<a id="a-8T"></a>吐毒火中身满城内。<a id="a-8U"></a>其咜哮吼如天震雷。<a id="a-8V"></a>雨大铁丸。<a id="a-8W"></a>五百夜叉。<a id="a-8X"></a>五百亿虫。<a id="a-8Y"></a>八万四千觜头上火流如雨。<a id="a-8Z"></a>而下满阿鼻城。<a id="a-8a"></a>此虫若下猛火大炽。<a id="a-8b"></a>照八万四千由旬狱上。<a id="a-8c"></a>冲大海水沷燋山下。<a id="a-8d"></a>贯大海底形如车轮。<a id="a-8e"></a>若有杀父害母骂辱六亲。<a id="a-8f"></a>命终之时铜狗化十八车。<a id="a-8g"></a>状如宝盖。<a id="a-8h"></a>一切火焰化为玉女。<a id="a-8i"></a>罪人遥见心喜欲往。<a id="a-8j"></a>风刀解时寒急作声。<a id="a-8k"></a>宁得好火安在车上。<a id="a-8l"></a>然火自曝即便命终。<a id="a-8m"></a>在金车上瞻玉女者。<a id="a-8n"></a>皆捉铁斧斩截其身。<a id="a-8o"></a>屈申臂顷直落阿鼻。<a id="a-8p"></a>从上隔下如旋火轮至于下隔。<a id="a-8q"></a>身体隔内。<a id="a-8r"></a>铜狗大吼。<a id="a-8s"></a>啮骨唼髓。<a id="a-8t"></a>狱卒罗刹捉大铁叉叉头令起。<a id="a-8u"></a>遍体火焰满阿鼻狱。<a id="a-8v"></a>阎罗王大声告敕曰。<a id="a-8w"></a>痴人狱种。<a id="a-8x"></a>汝在世时不孝父母邪慢无道。<a id="a-8y"></a>汝今生处名阿鼻狱。<a id="a-8z"></a>如是展转经历大苦。<a id="a-90"></a>说不可尽。<a id="a-91"></a>地狱一日一夜受罪。<a id="a-92"></a>如阎浮提六十小劫。<a id="a-93"></a>如是大劫。<a id="a-94"></a>具五逆者受罪五劫。<a id="a-95"></a>复有众生犯四重禁。<a id="a-96"></a>虚食信施诽谤邪见。<a id="a-97"></a>不识因果断学般若。<a id="a-98"></a>毁十方佛偷僧祇物。<a id="a-99"></a>淫劮无道逼掠净戒尼姊妹亲戚造众恶事。<a id="a-9A"></a>此人罪。<a id="a-9B"></a>报临命终时。<a id="a-9C"></a>此等罪人经八万四千大劫。<a id="a-9D"></a>复入东方十八隔中。<a id="a-9E"></a>如前受苦。<a id="a-9F"></a>南西北方亦复如是。<a id="a-9G"></a>身满阿鼻狱。<a id="a-9H"></a>四支复满十八隔中。<a id="a-9I"></a>阿鼻地狱有十八小地狱。<a id="a-9J"></a>小地狱中各有十八寒冰地狱。<a id="a-9K"></a>十八黑暗地狱。<a id="a-9L"></a>十八小热地狱。<a id="a-9M"></a>十八刀轮地狱。<a id="a-9N"></a>十八剑轮地狱。<a id="a-9O"></a>十八火车地狱。<a id="a-9P"></a>十八沸屎地狱。<a id="a-9Q"></a>十八镬汤地狱。<a id="a-9R"></a>十八灰河地狱。<a id="a-9S"></a>五百亿剑林地狱。<a id="a-9T"></a>五百亿剌林地狱。<a id="a-9U"></a>五百亿铜柱地狱。<a id="a-9V"></a>五百亿铁机地狱。<a id="a-9W"></a>五百亿铁网地狱。<a id="a-9X"></a>十八铁窟地狱。<a id="a-9Y"></a>十八铁丸地狱。<a id="a-9Z"></a>十八尖石地狱。<a id="a-9a"></a>十八饮铜地狱。<a id="a-9b"></a>如是阿鼻大地狱中。<a id="a-9c"></a>有此十八地狱。<a id="a-9d"></a>一一狱中。<a id="a-9e"></a>别有十八隔小地狱。<a id="a-9f"></a>始从寒冰乃至饮铜。<a id="a-9g"></a>总有一百四十二隔地狱。<a id="a-9h"></a>各有造业不同。<a id="a-9i"></a>然历此狱受苦皆遍。</p>
  <p id="a9j">又起世经云。<a id="a-9k"></a>佛告诸比丘。<a id="a-9l"></a>阿毗至大地狱中。<a id="a-9m"></a>亦有十六诸小地狱。<a id="a-9n"></a>而为眷属。<a id="a-9o"></a>以自围绕。<a id="a-9p"></a>各广五百由旬。<a id="a-9q"></a>所有众生有生者出者住者。<a id="a-9r"></a>恶业果故。<a id="a-9s"></a>自然出生诸守狱卒。<a id="a-9t"></a>各以两手执彼地狱诸众生身。<a id="a-9u"></a>扑置炽然热铁地上。<a id="a-9v"></a>火焰直上。<a id="a-9w"></a>一向猛盛面覆于地。<a id="a-9x"></a>便持利刀从脚踝上。<a id="a-9y"></a>破出其筋手捉挽之。<a id="a-9z"></a>乃至顶筋皆相连引。<a id="a-A0"></a>贯彻心髓痛苦难论。<a id="a-A1"></a>如是挽已令驾铁车驰奔而走。<a id="a-A2"></a>其车甚热光焰炽然。<a id="a-A3"></a>所行之处纯是洞然。<a id="a-A4"></a>热铁险道去已复去。<a id="a-A5"></a>随狱卒意无暂时停。<a id="a-A6"></a>欲向何方称意即去。<a id="a-A7"></a>随所去处狱卒挽之。<a id="a-A8"></a>未曾舍离。<a id="a-A9"></a>随所经历销铄罪人。<a id="a-AA"></a>身诸肉血无复遗余。<a id="a-AB"></a>往昔人非人时所作业者一切悉受。<a id="a-AC"></a>以不善报故从于东方有大火聚。<a id="a-AD"></a>忽尔出生。<a id="a-AE"></a>炽然赤色极大猛焰一向焰赫。<a id="a-AF"></a>南西北方四维上下。<a id="a-AG"></a>各各如是。<a id="a-AH"></a>诸大火聚之所围绕。<a id="a-AI"></a>渐渐逼近受诸苦痛。<a id="a-AJ"></a>从于东壁出大火焰。<a id="a-AK"></a>直射西壁到已而住。<a id="a-AL"></a>从于西壁出大光焰。<a id="a-AM"></a>直射北壁。<a id="a-AN"></a>从于北壁出大光焰。<a id="a-AO"></a>直射南壁。<a id="a-AP"></a>从下于上自上于下。<a id="a-AQ"></a>纵横相接上下交射。<a id="a-AR"></a>热光赫奕腾焰相冲。<a id="a-AS"></a>尔时狱卒以诸罪人。<a id="a-AT"></a>掷置六种大火聚内。<a id="a-AU"></a>乃至受于极严切苦。<a id="a-AV"></a>命亦未终。<a id="a-AW"></a>彼不善业未毕未尽。<a id="a-AX"></a>于其中间具足而受。<a id="a-AY"></a>此阿毗至大地狱中诸众生等。<a id="a-AZ"></a>以诸不善业果报故。<a id="a-Aa"></a>经无量时长远道中。<a id="a-Ab"></a>受诸苦已地狱四门还复更开。<a id="a-Ac"></a>于门开时诸众生等闻声见开。<a id="a-Ad"></a>向门而走作如是念。<a id="a-Ae"></a>我等今者必应得脱彼人如是大驰走时。<a id="a-Af"></a>其身转复炽燃猛烈。<a id="a-Ag"></a>譬如壮夫执干草炬逆风而走。<a id="a-Ah"></a>彼炬既然转复炽盛。<a id="a-Ai"></a>彼诸众生走已复走。<a id="a-Aj"></a>彼人身分转更炽然。<a id="a-Ak"></a>欲举足时肉血俱散。<a id="a-Al"></a>欲下足时肉血还生。<a id="a-Am"></a>及到狱门其门还闭。<a id="a-An"></a>既不得出其心闷乱。<a id="a-Ao"></a>覆面倒地遍烧身皮。<a id="a-Ap"></a>次烧其肉复烧其骨。<a id="a-Aq"></a>乃至彻髓烟焰洞然。<a id="a-Ar"></a>其烟蓬[火*孛]其焰炎赫。<a id="a-As"></a>烟焰相杂热恼复倍。<a id="a-At"></a>彼人于中受极严苦。<a id="a-Au"></a>恶业未灭一切悉受。<a id="a-Av"></a>此阿毗至。<a id="a-Aw"></a>大地狱中。<a id="a-Ax"></a>于一切时无有须臾暂受安乐如弹指顷。<a id="a-Ay"></a>如是次第具受此苦。<a id="a-Az"></a>世尊告诸比丘。<a id="a-B0"></a>作如是言。<a id="a-B1"></a>汝应当知。<a id="a-B2"></a>彼世中间别有十地狱。<a id="a-B3"></a>何等为十。<a id="a-B4"></a>一頞浮陀地狱。<a id="a-B5"></a>二泥罗浮陀地狱。<a id="a-B6"></a>三阿呼地狱。<a id="a-B7"></a>四呼呼婆地狱。<a id="a-B8"></a>五阿吒吒地狱。<a id="a-B9"></a>六搔揵提迦地狱。<a id="a-BA"></a>七忧钵罗地狱。<a id="a-BB"></a>八波头摩地狱。<a id="a-BC"></a>九奔荼梨地狱。<a id="a-BD"></a>十拘牟陀地狱何因何缘名頞浮陀地狱耶。<a id="a-BE"></a>此诸众生所有身形犹如泡沫。<a id="a-BF"></a>是故名为頞浮陀地狱。<a id="a-BG"></a>复何因缘名泥罗浮陀地狱。<a id="a-BH"></a>此诸众生所有身形譬如肉段。<a id="a-BI"></a>是故名为泥。<a id="a-BJ"></a>罗浮陀地狱。<a id="a-BK"></a>复何因缘名阿呼地狱。<a id="a-BL"></a>此诸众生受严切苦逼迫之时。<a id="a-BM"></a>叫唤而言阿呼阿呼。<a id="a-BN"></a>甚大苦也。<a id="a-BO"></a>是名为阿呼地狱。</p>
  <p id="aBP">复何因缘名呼呼婆地狱。<a id="a-BQ"></a>此诸众生为彼地狱极苦逼时。<a id="a-BR"></a>叫唤而言呼呼婆呼呼婆。<a id="a-BS"></a>是故名为呼呼婆地狱。</p>
  <p id="aBT">复何因缘名阿吒吒地狱。<a id="a-BU"></a>此诸众生以极苦恼逼切其身。<a id="a-BV"></a>但得唱言阿吒吒阿吒吒。<a id="a-BW"></a>然其舌声不能出口。<a id="a-BX"></a>是故名为阿吒吒地狱。</p>
  <p id="aBY">复何因缘名搔揵提迦地狱。<a id="a-BZ"></a>此诸众生地狱之中。<a id="a-Ba"></a>猛火焰色如搔揵提迦华。<a id="a-Bb"></a>是故名为搔揵提迦地狱。</p>
  <p id="aBc">复何因缘名优钵罗地狱。<a id="a-Bd"></a>此诸众生地狱之中。<a id="a-Be"></a>猛火焰色如优钵罗华。<a id="a-Bf"></a>是故名为优钵罗地狱。</p>
  <p id="aBg">复何因缘名拘牟陀地狱。<a id="a-Bh"></a>此诸众生地狱之中。<a id="a-Bi"></a>猛火焰色如拘牟陀华。<a id="a-Bj"></a>是故名为拘牟陀地狱。</p>
  <p id="aBk">复何因缘名奔荼梨迦地狱。<a id="a-Bl"></a>此诸众生地狱之中。<a id="a-Bm"></a>猛火焰色如奔荼梨迦华。<a id="a-Bn"></a>是故名为奔荼梨迦地狱。</p>
  <p id="aBo">复何因缘名波头摩地狱。<a id="a-Bp"></a>此诸众生地狱之中。<a id="a-Bq"></a>猛火焰色如波头摩华。<a id="a-Br"></a>是故名为波头摩地狱。</p>
  <p id="aBs">又三法度论经云。<a id="a-Bt"></a>地狱有三。<a id="a-Bu"></a>一热二寒三边。<a id="a-Bv"></a>热地狱者。<a id="a-Bw"></a>依萨婆多部有八大地狱。<a id="a-Bx"></a>一等活。<a id="a-By"></a>亦名更活。<a id="a-Bz"></a>或狱卒唱生。<a id="a-C0"></a>或冷风吹活。<a id="a-C1"></a>两缘虽异令活一等。<a id="a-C2"></a>名等活地狱。<a id="a-C3"></a>二名黑绳地狱。<a id="a-C4"></a>先以绳絣后以斧斫。<a id="a-C5"></a>三名众合地狱。<a id="a-C6"></a>亦名众磕两山下合以磕罪人。<a id="a-C7"></a>四名呼呼地狱。<a id="a-C8"></a>亦名叫唤地狱。<a id="a-C9"></a>狱卒逼趁叫呼而走。<a id="a-CA"></a>五名大呼。<a id="a-CB"></a>亦名大叫唤地狱。<a id="a-CC"></a>四大火起欲逃无路。<a id="a-CD"></a>故名大叫唤地狱。<a id="a-CE"></a>六名热地狱。<a id="a-CF"></a>亦名烧然。<a id="a-CG"></a>火铁狭近于中受热。<a id="a-CH"></a>七名众热地狱。<a id="a-CI"></a>亦名大烧然。<a id="a-CJ"></a>山火相爆丳炙罪人。<a id="a-CK"></a>八名无择地狱。<a id="a-CL"></a>亦名无间。<a id="a-CM"></a>一投苦火永无乐间。<a id="a-CN"></a>既苦无间何所可择。<a id="a-CO"></a>此八地狱在阎浮洲重垒而住。<a id="a-CP"></a>依三法度论云。<a id="a-CQ"></a>前二有主治。<a id="a-CR"></a>次三少主治。<a id="a-CS"></a>从三无主治。<a id="a-CT"></a>然此八为本。<a id="a-CU"></a>一一各有十六围。<a id="a-CV"></a>一面有四。<a id="a-CW"></a>四四而合。<a id="a-CX"></a>总有十六。<a id="a-CY"></a>通本为十七。<a id="a-CZ"></a>八个十七。<a id="a-Ca"></a>合有一百三十六所。<a id="a-Cb"></a>罪人于中受热恼苦。<a id="a-Cc"></a>第二寒地狱亦八。<a id="a-Cd"></a>一名頞浮陀地狱。<a id="a-Ce"></a>由寒苦所切肉生细疱。<a id="a-Cf"></a>二名泥赖浮陀地狱。<a id="a-Cg"></a>由寒风吹通身成疱。<a id="a-Ch"></a>三名阿吒吒地狱。<a id="a-Ci"></a>由唇动不得唯舌得动。<a id="a-Cj"></a>故作此声。<a id="a-Ck"></a>四名阿波波地狱。<a id="a-Cl"></a>由舌不得动唯唇得动。<a id="a-Cm"></a>故作此声。<a id="a-Cn"></a>五名呕喉地狱。<a id="a-Co"></a>由唇舌不得动以唯喉内振气。<a id="a-Cp"></a>故作此声。<a id="a-Cq"></a>六名郁波罗地狱。<a id="a-Cr"></a>此是青莲华。<a id="a-Cs"></a>此华叶细由肉色细圻似此华烈日而开。<a id="a-Ct"></a>七名波头摩地狱。<a id="a-Cu"></a>此是赤莲华。<a id="a-Cv"></a>由肉色大圻似此华开。<a id="a-Cw"></a>八名分陀利地狱。<a id="a-Cx"></a>此是白莲华。<a id="a-Cy"></a>由彼骨圻似此华开。<a id="a-Cz"></a>前二从身相受名。<a id="a-D0"></a>次三从声相受名。<a id="a-D1"></a>后三从疮相受名。<a id="a-D2"></a>故俱舍论云。<a id="a-D3"></a>于此八中众生极寒所逼。<a id="a-D4"></a>由身声疮变异。<a id="a-D5"></a>故立此名。<a id="a-D6"></a>依三法度论云。<a id="a-D7"></a>前二为可叫。<a id="a-D8"></a>次四不可叫。<a id="a-D9"></a>从三不叫。<a id="a-DA"></a>此八在洲间着铁围山底。<a id="a-DB"></a>仰向居止。<a id="a-DC"></a>罪人于中受寒冻苦。<a id="a-DD"></a>第三边地狱者。<a id="a-DE"></a>依三法度论云。<a id="a-DF"></a>亦三。<a id="a-DG"></a>一山间。<a id="a-DH"></a>二水间。<a id="a-DI"></a>三旷野。<a id="a-DJ"></a>受别业报。<a id="a-DK"></a>此应寒热杂受。<a id="a-DL"></a>若论寿报命有延促。</p>
  <p id="aDM">又立世毗昙论云。<a id="a-DN"></a>世尊说。<a id="a-DO"></a>有大地狱名曰黑闇。<a id="a-DP"></a>各各世界外边悉有。<a id="a-DQ"></a>皆无覆盖。<a id="a-DR"></a>此中众生自举手眼不能见。<a id="a-DS"></a>虽复日月具大威神。<a id="a-DT"></a>所有光明不照彼色。<a id="a-DU"></a>诸佛出世大光遍照。<a id="a-DV"></a>因此光明互得相见。<a id="a-DW"></a>住在两山世界铁轮外边名曰界外。<a id="a-DX"></a>是寒地狱。<a id="a-DY"></a>于两山间有十名。<a id="a-DZ"></a>一名頞浮陀。<a id="a-Da"></a>乃至第十名波头摩。<a id="a-Db"></a>彼中众生傍行。<a id="a-Dc"></a>作向上想犹如守宫。<a id="a-Dd"></a>铁轮外边常作傍行。<a id="a-De"></a>是其身量如頞多大。<a id="a-Df"></a>因冷风触其身圻破。<a id="a-Dg"></a>譬如熟瓜。<a id="a-Dh"></a>如行苇林被大火烧。<a id="a-Di"></a>爆声吒吒。<a id="a-Dj"></a>如是众生被寒风触。<a id="a-Dk"></a>骨破爆声吒吒远彻。<a id="a-Dl"></a>因是声故互得相知。<a id="a-Dm"></a>有诸众生此中受生。<a id="a-Dn"></a>若有众生于此间死多往生彼。<a id="a-Do"></a>寒水地狱在铁轮外。<a id="a-Dp"></a>若余世界有众生死应生寒冰地狱。<a id="a-Dq"></a>多彼世界铁轮外生。<a id="a-Dr"></a>两界中间其最狭处。<a id="a-Ds"></a>八万由旬。<a id="a-Dt"></a>在下无底向上无覆。<a id="a-Du"></a>其最广处十六万由旬。</p>
  <p data-pb></p>
  <h2 id="aDv">时量部第四</h2>
  <p id="aDw">如起世经云。<a id="a-Dx"></a>佛言。<a id="a-Dy"></a>如憍萨罗国斛量胡麻。<a id="a-Dz"></a>满二十斛。<a id="a-E0"></a>高盛不概。<a id="a-E1"></a>有一丈夫。<a id="a-E2"></a>满百年已取一胡麻。<a id="a-E3"></a>如是次第满百年已。<a id="a-E4"></a>复取一粒掷着余处。<a id="a-E5"></a>掷满二十斛胡麻尽已。<a id="a-E6"></a>尔所时节我说其寿犹未毕尽。<a id="a-E7"></a>且以此数略而计之。<a id="a-E8"></a>如是二十頞浮陀寿为一泥罗浮陀寿。<a id="a-E9"></a>二十泥罗浮陀寿为一阿呼寿。<a id="a-EA"></a>二十阿呼寿为一呼呼婆寿。<a id="a-EB"></a>二十呼呼婆寿为一阿吒吒寿。<a id="a-EC"></a>二十阿吒吒寿为一搔揵提迦寿。<a id="a-ED"></a>二十搔揵提迦寿为一忧钵罗寿。<a id="a-EE"></a>二十忧钵罗寿为一拘牟陀寿。<a id="a-EF"></a>二十拘牟陀寿为一奔荼黎迦寿。<a id="a-EG"></a>二十奔荼黎迦寿为一波头摩寿。<a id="a-EH"></a>二十波头摩寿为一中劫。</p>
  <p id="aEI">又那先比丘问佛经云。<a id="a-EJ"></a>如世间火不如泥犁中火热。<a id="a-EK"></a>如持小石着世间火中至暮不消取大石着泥犁火中即消。<a id="a-EL"></a>亦如有人作恶死在泥犁中数千万岁其人不死。<a id="a-EM"></a>亦如大蟒蛟龙等以沙石为食即消。<a id="a-EN"></a>如人怀胎腹中有子不消。<a id="a-EO"></a>此并由善恶业力致使消与不消。<a id="a-EP"></a>如人所作善恶随人如形影随身。<a id="a-EQ"></a>人死但亡其身不亡其行。<a id="a-ER"></a>譬如然火夜书火灭字存火至后成。<a id="a-ES"></a>今世所作行后世成之。</p>
  <p id="aET">又如钵头摩地狱中火焰炽盛。<a id="a-EU"></a>罪人去此火一百由旬。<a id="a-EV"></a>火已烧炙。<a id="a-EW"></a>若去六十由旬。<a id="a-EX"></a>罪人两耳已聋无所闻知。<a id="a-EY"></a>若去火五十由旬。<a id="a-EZ"></a>其罪人两目已盲无所复见。<a id="a-Ea"></a>如瞿波利比丘已怀恶心谤舍利弗目揵连。<a id="a-Eb"></a>身坏命终堕此钵头摩地狱中。</p>
  <p id="aEc">又如起世经云。<a id="a-Ed"></a>波头摩地狱所住之处。<a id="a-Ee"></a>若诸众生离其处所一百由旬。<a id="a-Ef"></a>便为彼狱火焰所及。<a id="a-Eg"></a>若离五十由旬。<a id="a-Eh"></a>所住众生为彼火薰皆盲无眼。<a id="a-Ei"></a>若离二十五由旬。<a id="a-Ej"></a>所住众生身之肉血燋然破散。<a id="a-Ek"></a>谓于梵行出家人边生污浊心故。<a id="a-El"></a>损恼心故。<a id="a-Em"></a>毒恶心故。<a id="a-En"></a>不利益心故。<a id="a-Eo"></a>无慈心故。<a id="a-Ep"></a>无净心故。<a id="a-Eq"></a>自受斯殃。<a id="a-Er"></a>是故于一切梵行人所。<a id="a-Es"></a>起慈身口意业常受安乐。<a id="a-Et"></a>尔时世尊说此伽陀曰。</p>
  <p id="aEu">世间诸人在世时　　舌上自然生斤斧</p>
  <p id="aEv">所谓口说诸毒恶　　还自衰损害其身</p>
  <p id="aEw">应赞叹者不称誉　　不应赞者反谈美</p>
  <p id="aEx">如是名为口中诤　　以此诤故无乐受</p>
  <p id="aEy">若人博戏得资财　　是为世间微诤事</p>
  <p id="aEz">于净行人起浊心　　是名曰中大斗诤</p>
  <p id="aF0">如是三十六百千　　泥罗浮陀地狱数</p>
  <p id="aF1">五頞浮陀诸地狱　　反堕波头摩狱中</p>
  <p id="aF2">以毁圣人致如是　　由口意业作恶故</p>
  <p data-pb></p>
  <h2 id="aF3">典主部第五</h2>
  <p id="aF4">如问地狱经及净度三昧经云。<a id="a-F5"></a>总括地狱有一百三十四界。<a id="a-F6"></a>先述狱主名字处所。<a id="a-F7"></a>阎罗王者。<a id="a-F8"></a>昔为毗沙国王。<a id="a-F9"></a>与维陀始生王共战。<a id="a-FA"></a>兵力不敌。<a id="a-FB"></a>因立誓愿为地狱主。<a id="a-FC"></a>臣佐十八人领百万之众。<a id="a-FD"></a>头有角耳皆悉忿怼。<a id="a-FE"></a>同立誓曰。<a id="a-FF"></a>后当奉助治此罪人。<a id="a-FG"></a>毗沙王者今阎罗王是。<a id="a-FH"></a>十八大臣者今诸小王是。<a id="a-FI"></a>百万之众诸阿傍是。</p>
  <p id="aFJ">又长阿含经云。<a id="a-FK"></a>阎浮提南有金刚。<a id="a-FL"></a>内有阎罗王宫。<a id="a-FM"></a>纵广六千由旬(问地狱经云。<a id="a-FN"></a>住狱间城纵广三万里金银所成)</p>
  <p id="aFO">昼夜三时有大铜镬自然在前。<a id="a-FP"></a>若镬入宫内。<a id="a-FQ"></a>王见怖畏。<a id="a-FR"></a>舍出宫外。<a id="a-FS"></a>若镬出宫外王入宫内。<a id="a-FT"></a>有大狱卒卧王热铁上。<a id="a-FU"></a>铁钩擗口洋铜灌之。<a id="a-FV"></a>从咽彻下无不燋烂。<a id="a-FW"></a>事竟还与婇女共相娱乐。<a id="a-FX"></a>彼诸大臣同受福者亦复如是。</p>
  <p id="aFY">问地狱经云。<a id="a-FZ"></a>十八王者。<a id="a-Fa"></a>即主领十八地狱。<a id="a-Fb"></a>一迦延典泥犁。<a id="a-Fc"></a>二屈遵典刀山。<a id="a-Fd"></a>三沸进寿典沸沙。<a id="a-Fe"></a>四沸典沸屎。<a id="a-Ff"></a>五迦世典黑耳。<a id="a-Fg"></a>六[山*蓋]嵯典火车。<a id="a-Fh"></a>七汤谓典镬汤。<a id="a-Fi"></a>八铁迦然典铁床。<a id="a-Fj"></a>九恶生典[山*蓋]山。<a id="a-Fk"></a>十寒冰(经阙王名)。<a id="a-Fl"></a>十一毗迦典剥皮。<a id="a-Fm"></a>十二遥头典畜生。<a id="a-Fn"></a>十三提薄典刀兵。<a id="a-Fo"></a>十四夷大典铁磨。<a id="a-Fp"></a>十五悦头典水地狱。<a id="a-Fq"></a>十六铁笧(经阙王名)。<a id="a-Fr"></a>十七身典蛆虫。<a id="a-Fs"></a>十八观身典洋铜。<a id="a-Ft"></a>又净度三昧经云。<a id="a-Fu"></a>复有三十地狱。<a id="a-Fv"></a>各有主典不烦具录。<a id="a-Fw"></a>但列五官名字者。<a id="a-Fx"></a>一者鲜官禁杀。<a id="a-Fy"></a>二者水官禁盗。<a id="a-Fz"></a>三者铁官禁淫。<a id="a-G0"></a>四者土官禁两舌。<a id="a-G1"></a>五者天官禁酒。</p>
  <p id="aG2">问地狱经云。<a id="a-G3"></a>阎罗王城之东西南北面列诸地狱。<a id="a-G4"></a>有日月光而不明净唯黑耳狱光所不照。<a id="a-G5"></a>人命终时生中阴。<a id="a-G6"></a>中阴者已舍死阴未及生阴。<a id="a-G7"></a>其罪人乘中阴身入泥犁城泥犁域者(梁言密条城又云闭城也)是诸罪人未受罪之间。<a id="a-G8"></a>共聚是处。<a id="a-G9"></a>巧风所吹。<a id="a-GA"></a>随业轻重受大小身。<a id="a-GB"></a>臭风所吹。<a id="a-GC"></a>成就罪人粗丑之形。<a id="a-GD"></a>香风所吹成就福人微细之体。</p>
  <p data-pb></p>
  <h2 id="aGE">王都部第六</h2>
  <p id="aGF">起世经云。<a id="a-GG"></a>当阎浮洲南二铁围山外有阎摩王宫殿。<a id="a-GH"></a>住处纵广正等六千由旬。<a id="a-GI"></a>七重墙壁。<a id="a-GJ"></a>七重栏楯。<a id="a-GK"></a>七重铃网。<a id="a-GL"></a>其外七重多罗行树周匝围绕。<a id="a-GM"></a>杂色可观七宝所成。<a id="a-GN"></a>于其四方各有诸门。<a id="a-GO"></a>一一诸门皆有却敌楼橹。<a id="a-GP"></a>台殿园苑华池。<a id="a-GQ"></a>有种种美果弥满。<a id="a-GR"></a>香风远薰众鸟和鸣。<a id="a-GS"></a>王以恶业不善果故。<a id="a-GT"></a>于夜三时及昼三时。<a id="a-GU"></a>自然有赤融铜汁在前出生。<a id="a-GV"></a>其王宫殿即变为铁。<a id="a-GW"></a>五欲功德皆没不现。<a id="a-GX"></a>王见此已怖畏不安诸毛皆竖。<a id="a-GY"></a>即便出外。<a id="a-GZ"></a>若在宫外即走入内。<a id="a-Ga"></a>时守狱者取阎摩王。<a id="a-Gb"></a>高举扑之置热铁地上。<a id="a-Gc"></a>其地炽然极大猛盛光焰炎赫。<a id="a-Gd"></a>扑令卧已即以铁钳开张其口。<a id="a-Ge"></a>赤融铜汁泻置口中。<a id="a-Gf"></a>时阎摩王被烧唇口。<a id="a-Gg"></a>次烧其舌后烧咽喉。<a id="a-Gh"></a>复烧大肠及小肠等。<a id="a-Gi"></a>次第燋然。<a id="a-Gj"></a>从下而出。<a id="a-Gk"></a>尔时彼王作如是念。<a id="a-Gl"></a>一切众生以于往昔身作恶行口作恶行意作恶行。<a id="a-Gm"></a>并余众生同作业者皆受此苦。<a id="a-Gn"></a>愿我从今舍此身已。<a id="a-Go"></a>更得身时。<a id="a-Gp"></a>但于人间相逢受生。<a id="a-Gq"></a>于如来法中当得信解剃除须发着袈裟衣。<a id="a-Gr"></a>得正信解从家出家。<a id="a-Gs"></a>既出家已愿得通证。<a id="a-Gt"></a>生死已尽梵行已立。<a id="a-Gu"></a>所应作者皆已作讫。<a id="a-Gv"></a>更不复于后世受生。<a id="a-Gw"></a>发如是等熏习善念。<a id="a-Gx"></a>即于所住宫殿还成七宝。<a id="a-Gy"></a>犹如诸天。<a id="a-Gz"></a>五欲功德现前具足。<a id="a-H0"></a>以三业善便得快乐。<a id="a-H1"></a>又新婆沙论。<a id="a-H2"></a>问诸地狱卒为是有情数。<a id="a-H3"></a>为是非有情数耶。<a id="a-H4"></a>答若以铁锁系缚初生地狱有情往琰摩王所者。<a id="a-H5"></a>是有情数。<a id="a-H6"></a>若以种种苦具于地狱中害有情者。<a id="a-H7"></a>是非有情数。<a id="a-H8"></a>赡部洲下有大地狱。<a id="a-H9"></a>赡部洲上亦有边地地狱。<a id="a-HA"></a>及独地狱。<a id="a-HB"></a>或在谷中。<a id="a-HC"></a>或在山上。<a id="a-HD"></a>或在旷野。<a id="a-HE"></a>或在空中。<a id="a-HF"></a>于余三洲唯有边地狱独地狱无大地狱。<a id="a-HG"></a>所以者何。<a id="a-HH"></a>唯赡部洲人造善猛利。<a id="a-HI"></a>彼作恶亦复猛利。<a id="a-HJ"></a>非余洲故。<a id="a-HK"></a>有说。<a id="a-HL"></a>北拘卢洲亦无边地狱等。<a id="a-HM"></a>是受纯净业果处故。<a id="a-HN"></a>问若余无大地狱者。<a id="a-HO"></a>彼诸有情造无间业断善根等。<a id="a-HP"></a>当于何处受异熟耶。<a id="a-HQ"></a>答即于此赡部洲下大地狱受。<a id="a-HR"></a>问地狱有情其形云何。<a id="a-HS"></a>答其形如人。<a id="a-HT"></a>问语言云何。<a id="a-HU"></a>答彼初生时皆作圣语。<a id="a-HV"></a>后受苦时虽出种种受苦痛声。<a id="a-HW"></a>乃至无有一言可了。<a id="a-HX"></a>唯有斫刺破烈之声。</p>
  <h2 id="aHY">业因部第七</h2>
  <p id="aHZ">如十轮经云。<a id="a-Ha"></a>有五逆罪为最极恶。<a id="a-Hb"></a>何者为五。<a id="a-Hc"></a>故心杀父母阿罗汉。<a id="a-Hd"></a>破坏声闻和合僧事。<a id="a-He"></a>乃至恶心出佛身血。<a id="a-Hf"></a>诸如是等名为五逆。<a id="a-Hg"></a>若人于五逆中作一一逆者。<a id="a-Hh"></a>不得出家受具足戒。<a id="a-Hi"></a>若听出家则犯重罪。<a id="a-Hj"></a>应摈令出。<a id="a-Hk"></a>若已有出家具诸威仪者。<a id="a-Hl"></a>不应加其鞭杖及诸系闭。<a id="a-Hm"></a>复有四种大罪。<a id="a-Hn"></a>同于四逆犯根本罪。<a id="a-Ho"></a>何者为四。<a id="a-Hp"></a>杀辟支佛。<a id="a-Hq"></a>是名杀生犯根本罪。<a id="a-Hr"></a>淫阿罗汉比丘尼。<a id="a-Hs"></a>是名邪淫犯根本罪。<a id="a-Ht"></a>若人舍财与佛法僧。<a id="a-Hu"></a>主掌此物而辄用之。<a id="a-Hv"></a>是名为盗犯根本罪。<a id="a-Hw"></a>若人倒见破坏比丘僧。<a id="a-Hx"></a>是名破僧犯根本罪。<a id="a-Hy"></a>若人于此四根本罪中犯一一罪。<a id="a-Hz"></a>皆悉不听佛法出家。<a id="a-I0"></a>设使出家不得听受具足戒。<a id="a-I1"></a>若受具者应驱令出。<a id="a-I2"></a>以有出家威仪法故。<a id="a-I3"></a>不应鞭杖系闭夺其生命。<a id="a-I4"></a>如是皆犯根本罪。<a id="a-I5"></a>非逆罪也。<a id="a-I6"></a>有根本罪亦是逆罪。<a id="a-I7"></a>有是逆罪非根本罪。<a id="a-I8"></a>有非根本罪亦非逆罪。<a id="a-I9"></a>何者为逆罪亦是根本罪。<a id="a-IA"></a>若人出家受具足戒得见谛道。<a id="a-IB"></a>断其命根是名逆罪。<a id="a-IC"></a>亦根本罪也。<a id="a-ID"></a>如是众生于我戒律中应驱令出。<a id="a-IE"></a>何者为根本罪非逆罪。<a id="a-IF"></a>若人在我法中出家。<a id="a-IG"></a>如是凡夫众生故害其命。<a id="a-IH"></a>若以毒药。<a id="a-II"></a>或堕其胎。<a id="a-IJ"></a>是名犯根本非逆罪也。<a id="a-IK"></a>若有四方僧物饮食敷具。<a id="a-IL"></a>悉不应与同共利养。<a id="a-IM"></a>若有众生于佛法僧而生疑心。<a id="a-IN"></a>此中出家乃至见他读诵。<a id="a-IO"></a>而作留难。<a id="a-IP"></a>乃至一偈。<a id="a-IQ"></a>此非根本罪亦非逆罪。<a id="a-IR"></a>是名甚恶近于逆罪。<a id="a-IS"></a>如是众生若不忏悔除其罪根。<a id="a-IT"></a>终不听使佛法中出家。<a id="a-IU"></a>设使出家受具足戒。<a id="a-IV"></a>不悔过者亦驱令出。<a id="a-IW"></a>何以故。<a id="a-IX"></a>不信正法毁谤三乘坏正法眼。<a id="a-IY"></a>欲灭法灯断三宝种。<a id="a-IZ"></a>减损人天而无利益堕于恶道。<a id="a-Ia"></a>此二种人名谤正法毁訾贤圣地狱劫寿增长。<a id="a-Ib"></a>如是诸恶业。<a id="a-Ic"></a>已是名根本大重罪也。<a id="a-Id"></a>何者是不威仪根本法罪。<a id="a-Ie"></a>若比丘故淫故杀。<a id="a-If"></a>凡人不与而取。<a id="a-Ig"></a>犯故妄语。<a id="a-Ih"></a>于此四根本中。<a id="a-Ii"></a>若犯一一罪。<a id="a-Ij"></a>一切比丘所作法事悉不听入。<a id="a-Ik"></a>四方僧物饮食卧具。<a id="a-Il"></a>皆悉不得共同受用。<a id="a-Im"></a>然帝王大臣一切群官。<a id="a-In"></a>不应加其鞭杖系闭刑罚乃至夺命。<a id="a-Io"></a>是名根本罪体性相也。<a id="a-Ip"></a>何故名为根本重罪。<a id="a-Iq"></a>若人作如是行。<a id="a-Ir"></a>身坏命终堕于恶趣。<a id="a-Is"></a>作如是行是恶道根本。<a id="a-It"></a>是故名为根本罪也。<a id="a-Iu"></a>譬如铁丸虽掷空中终不暂住速疾投地。<a id="a-Iv"></a>如是五逆犯四重禁。<a id="a-Iw"></a>及二种众生毁坏正法诽谤贤圣。<a id="a-Ix"></a>如是等十一种罪中。<a id="a-Iy"></a>若人犯一一罪者。<a id="a-Iz"></a>身坏命终皆堕阿鼻地狱。<a id="a-J0"></a>又如正法念经说。<a id="a-J1"></a>阿鼻地狱苦千倍过前七大地狱。<a id="a-J2"></a>寿经一劫。<a id="a-J3"></a>其身长大五百由旬。<a id="a-J4"></a>造四逆人四百由旬。<a id="a-J5"></a>造三逆人三百由旬。<a id="a-J6"></a>造二逆人。<a id="a-J7"></a>二百由旬。<a id="a-J8"></a>造一逆人一百由旬。<a id="a-J9"></a>彼五逆业人临欲死时。<a id="a-JA"></a>唱唤失粪咽喉抒气。<a id="a-JB"></a>如是死灭中有色生不见其对。<a id="a-JC"></a>其身犹如八岁小儿。<a id="a-JD"></a>阎罗王然焰铁罥系缚其咽。<a id="a-JE"></a>及束两手。<a id="a-JF"></a>头面向下足在于上。<a id="a-JG"></a>经二千年皆向下行。<a id="a-JH"></a>多烧焰鬘。<a id="a-JI"></a>先烧其头。<a id="a-JJ"></a>次烧其身。<a id="a-JK"></a>彼六欲天闻彼阿鼻地狱中气。<a id="a-JL"></a>即皆消散。<a id="a-JM"></a>何以故。<a id="a-JN"></a>以阿鼻狱人极大臭故。</p>
  <p id="aJO">又观佛三昧海经云。<a id="a-JP"></a>佛告阿难。<a id="a-JQ"></a>若有众生。<a id="a-JR"></a>杀父害母骂辱六亲。<a id="a-JS"></a>作是罪者。<a id="a-JT"></a>命终之时挥霍之间。<a id="a-JU"></a>譬如壮士屈申臂顷。<a id="a-JV"></a>直落阿鼻大地狱中。<a id="a-JW"></a>化阎罗王大声告敕。<a id="a-JX"></a>痴人狱种。<a id="a-JY"></a>汝在世时不孝父母邪慢无道。<a id="a-JZ"></a>汝今生处名阿鼻地狱。<a id="a-Ja"></a>作是语已即灭不现。<a id="a-Jb"></a>尔时狱卒复驱罪人。<a id="a-Jc"></a>从于下隔。<a id="a-Jd"></a>乃至上隔。<a id="a-Je"></a>经历八万四千隔中。<a id="a-Jf"></a>攒身而过至铁网际。<a id="a-Jg"></a>一日一夜乃至周遍阿鼻地狱。<a id="a-Jh"></a>一日一夜比此阎浮提日月岁数经六十小劫。<a id="a-Ji"></a>如是寿命尽一大劫。<a id="a-Jj"></a>具五逆者。<a id="a-Jk"></a>其人受罪足满五劫。<a id="a-Jl"></a>复有众生。<a id="a-Jm"></a>犯四重禁虚食信施。<a id="a-Jn"></a>诽谤邪见。<a id="a-Jo"></a>不识因果。<a id="a-Jp"></a>断学般若。<a id="a-Jq"></a>毁十方佛。<a id="a-Jr"></a>偷僧祇物。<a id="a-Js"></a>淫劮无道。<a id="a-Jt"></a>逼略净戒诸比丘尼姊妹亲戚。<a id="a-Ju"></a>不知惭愧毁辱所亲。<a id="a-Jv"></a>造此恶事。<a id="a-Jw"></a>此人罪报临命终时刀风解身。<a id="a-Jx"></a>俄尔之间身如铁华。<a id="a-Jy"></a>满十八隔中。<a id="a-Jz"></a>一一华八万四千叶。<a id="a-K0"></a>一一叶头身手支节。<a id="a-K1"></a>各在一隔。<a id="a-K2"></a>地狱不大此身不小。<a id="a-K3"></a>遍满如此大地狱中。<a id="a-K4"></a>经历八万四千大劫。<a id="a-K5"></a>此泥犁灭复入东方十八隔中。<a id="a-K6"></a>如前受苦。<a id="a-K7"></a>此阿鼻狱南西北方经十八隔。<a id="a-K8"></a>谤方等经。<a id="a-K9"></a>具五逆罪。<a id="a-KA"></a>破坏僧祇。<a id="a-KB"></a>污比丘尼。<a id="a-KC"></a>断诸善根。<a id="a-KD"></a>如此罪人具众罪者。<a id="a-KE"></a>身满阿鼻狱。<a id="a-KF"></a>四支复满十八隔中。<a id="a-KG"></a>此阿鼻狱但烧此狱种种众生。<a id="a-KH"></a>劫欲尽时东门即开。<a id="a-KI"></a>见东门外清泉流水。<a id="a-KJ"></a>华果林树。<a id="a-KK"></a>一切俱现。<a id="a-KL"></a>是诸罪人从下上走。<a id="a-KM"></a>到上隔中手举刀轮。<a id="a-KN"></a>时虚空中雨热铁丸。<a id="a-KO"></a>走趣东门。<a id="a-KP"></a>既至门阃。<a id="a-KQ"></a>狱卒罗刹手捉铁叉逆刺其眼。<a id="a-KR"></a>铁狗啮心闷绝而死。<a id="a-KS"></a>死已生。<a id="a-KT"></a>复见南门开如前不异。<a id="a-KU"></a>如是西门北门亦复如是。<a id="a-KV"></a>如此时间经历半劫。<a id="a-KW"></a>阿鼻狱死生寒冰中。<a id="a-KX"></a>寒冰狱死生黑暗处。<a id="a-KY"></a>八千万岁目无所见。<a id="a-KZ"></a>受大虫身婉转腹行。<a id="a-Ka"></a>诸情暗塞无所解知。<a id="a-Kb"></a>百千狐狼牵掣食之。<a id="a-Kc"></a>命终之后生畜生中。<a id="a-Kd"></a>五千万身受鸟兽形。<a id="a-Ke"></a>还生人中。<a id="a-Kf"></a>聋盲喑哑病癞痈疽贫穷下贱。<a id="a-Kg"></a>一切诸衰以为严饰。<a id="a-Kh"></a>受此贱形经五百身。<a id="a-Ki"></a>后复还生饿鬼道中。<a id="a-Kj"></a>饿鬼道中遇善知识诸大菩萨。<a id="a-Kk"></a>诃责其言。<a id="a-Kl"></a>汝于前身无量世时作无限罪。<a id="a-Km"></a>诽谤不信堕阿鼻狱。<a id="a-Kn"></a>受诸苦恼不可具说。<a id="a-Ko"></a>汝今应当发慈悲心。<a id="a-Kp"></a>时诸饿鬼闻是语已称南无佛。<a id="a-Kq"></a>称佛恩力寻即命终生四天处。<a id="a-Kr"></a>生彼天已悔过自责发菩提心。<a id="a-Ks"></a>诸佛心光不舍是等。<a id="a-Kt"></a>摄受是辈如罗睺罗。<a id="a-Ku"></a>教避地狱如爱眼耳。<a id="a-Kv"></a>故起世经。<a id="a-Kw"></a>世尊说偈言。</p>
  <p id="aKx">若人身口意造业　　作已入于恶道中</p>
  <p id="aKy">如是当生活地狱　　最为可畏毛竖处</p>
  <p id="aKz">经历无数千亿岁　　死已须臾还复活</p>
  <p id="aL0">怨仇各各相报对　　由此众生更相杀</p>
  <p id="aL1">若于父母起恶心　　或佛菩萨声闻众</p>
  <p id="aL2">此等皆堕黑绳狱　　其处受苦极严炽</p>
  <p id="aL3">教他正行令邪曲　　见人发善必破坏</p>
  <p id="aL4">此等亦堕黑绳狱　　两舌恶口多妄语</p>
  <p id="aL5">乐作三种重恶业　　不修三种善根牙</p>
  <p id="aL6">此等痴人必当入　　令大地狱久受苦</p>
  <p id="aL7">或杀羊马及诸牛　　种种杂兽鸡猪等</p>
  <p id="aL8">并杀诸余虫蚁类　　彼人当堕合地狱</p>
  <p id="aL9">世间怖畏相多种　　以此逼迫恼众生</p>
  <p id="aLA">当堕硙山地狱中　　受于压磨舂捣苦</p>
  <p id="aLB">贪欲恚痴结使故　　回转正理令别异</p>
  <p id="aLC">判是作非乖法律　　彼为刀剑转所伤</p>
  <p id="aLD">倚恃强势劫夺他　　有力无力皆悉取</p>
  <p id="aLE">若作如是诸逼恼　　当为铁象所蹴踏</p>
  <p id="aLF">若乐杀害诸众生　　身手血涂心严恶</p>
  <p id="aLG">常行如是不净业　　彼等当生叫唤处</p>
  <p id="aLH">种种触恼众生故　　于叫唤狱被烧煮</p>
  <p id="aLI">其中复有大叫唤　　此由谄曲奸猾心</p>
  <p id="aLJ">诸见稠林所覆蔽　　爱网弥密所沉沦</p>
  <p id="aLK">常行如是最下业　　彼则堕于大叫唤</p>
  <p id="aLL">若至如是大叫唤　　炽然铁城毛竖处</p>
  <p id="aLM">其中铁堂及铁屋　　诸来入者悉烧然</p>
  <p id="aLN">若作世间诸事业　　恒多恼乱诸众生</p>
  <p id="aLO">彼等当生热恼处　　于无量时受热恼</p>
  <p id="aLP">世间沙门婆罗门　　父母尊长诸耆旧</p>
  <p id="aLQ">若恒触恼令不喜　　彼等皆堕热恼狱</p>
  <p id="aLR">生天净业不乐修　　所爱至亲常远离</p>
  <p id="aLS">喜作如是诸事者　　彼人当入热恼狱</p>
  <p id="aLT">恶向沙门婆罗门　　并诸善人父母等</p>
  <p id="aLU">或复害于余尊者　　彼堕热恼常炽然</p>
  <p id="aLV">常多造作诸恶业　　不曾发起一善心</p>
  <p id="aLW">是人直趣阿鼻狱　　当受无量众苦恼</p>
  <p id="aLX">若说正法为非法　　说诸非法为正法</p>
  <p id="aLY">既无增益于善事　　彼人当入阿鼻狱</p>
  <p id="aLZ">活及黑绳及两狱　　合会叫唤等为五</p>
  <p id="aLa">热恼大热共成七　　阿鼻地狱为第八</p>
  <p id="aLb">此八名为大地狱　　严炽苦切难忍受</p>
  <p id="aLc">恶业之人所作故　　其中小狱有十六</p>
  <p data-pb></p>
  <h2 id="aLd">诫勖部第八</h2>
  <p id="aLe">如起世经云。<a id="a-Lf"></a>佛告诸比丘。<a id="a-Lg"></a>有三天使在于世间。<a id="a-Lh"></a>何等为三。<a id="a-Li"></a>一老二病三死。<a id="a-Lj"></a>有人放逸三业恶行。<a id="a-Lk"></a>身坏命终生地狱中。<a id="a-Ll"></a>诸守狱者。<a id="a-Lm"></a>应时即来。<a id="a-Ln"></a>驱彼众生至阎摩王前。<a id="a-Lo"></a>白言。<a id="a-Lp"></a>大王。<a id="a-Lq"></a>此等众生昔在人间纵逸自恣。<a id="a-Lr"></a>不善三业。<a id="a-Ls"></a>今来生此。<a id="a-Lt"></a>唯愿大王善教示之。<a id="a-Lu"></a>王问罪人。<a id="a-Lv"></a>汝昔人间第一天使。<a id="a-Lw"></a>善教示汝善呵责汝。<a id="a-Lx"></a>岂得不见出现生耶。<a id="a-Ly"></a>答言。<a id="a-Lz"></a>大天。<a id="a-M0"></a>我实不见。<a id="a-M1"></a>王重告言。<a id="a-M2"></a>汝岂不见为人身时。<a id="a-M3"></a>或作妇女。<a id="a-M4"></a>或作丈夫。<a id="a-M5"></a>衰老相现齿落发白。<a id="a-M6"></a>皮肤缓皱黑黡遍体。<a id="a-M7"></a>状若胡麻膊伛背曲。<a id="a-M8"></a>行步跛蹇足不依身。<a id="a-M9"></a>左右倾侧颈细皮宽。<a id="a-MA"></a>两边垂缓犹若牛[古*頁]。<a id="a-MB"></a>唇口干枯喉舌燥涩。<a id="a-MC"></a>身体屈弱气力绵微。<a id="a-MD"></a>喘息出声犹如挽锯。<a id="a-ME"></a>向前欲倒恃杖而行。<a id="a-MF"></a>盛年衰损血肉消竭。<a id="a-MG"></a>羸瘦尪弱趣来世路。<a id="a-MH"></a>举动沉滞无复壮形。<a id="a-MI"></a>乃至身心恒常战掉。<a id="a-MJ"></a>一切支节瘦懈难摄。<a id="a-MK"></a>汝见之不。<a id="a-ML"></a>答言。<a id="a-MM"></a>大天。<a id="a-MN"></a>我实见之。<a id="a-MO"></a>时王告言。<a id="a-MP"></a>汝愚痴人无有智慧。<a id="a-MQ"></a>昔日既见如是相貌。<a id="a-MR"></a>云何不作如是思惟。<a id="a-MS"></a>我今具有如是老法未得远离。<a id="a-MT"></a>可作善业使我长夜利益安乐。<a id="a-MU"></a>彼人复答言。<a id="a-MV"></a>大天。<a id="a-MW"></a>我实不作如是思惟。<a id="a-MX"></a>以心纵荡行放逸故。<a id="a-MY"></a>王又告言。<a id="a-MZ"></a>汝愚痴人不修善业。<a id="a-Ma"></a>当具足受放逸之罪。<a id="a-Mb"></a>此之苦报非他人作。<a id="a-Mc"></a>是汝自业。<a id="a-Md"></a>今还聚集自受报也。</p>
  <p id="aMe">尔汝阎摩王。<a id="a-Mf"></a>第二呵之告言。<a id="a-Mg"></a>诸人岂不见第二天使世间出耶。<a id="a-Mh"></a>答言。<a id="a-Mi"></a>大天。<a id="a-Mj"></a>我实不见。<a id="a-Mk"></a>王复告言。<a id="a-Ml"></a>汝岂不见。<a id="a-Mm"></a>昔在世间作人身时。<a id="a-Mn"></a>若妇女身。<a id="a-Mo"></a>若丈夫身。<a id="a-Mp"></a>四大和合忽尔乖违。<a id="a-Mq"></a>病苦所侵缠绵困笃。<a id="a-Mr"></a>或卧大小床上。<a id="a-Ms"></a>粪尿污秽。<a id="a-Mt"></a>宛转其中。<a id="a-Mu"></a>不得自在。<a id="a-Mv"></a>眠卧起坐。<a id="a-Mw"></a>仰人扶侍。<a id="a-Mx"></a>洗拭抱持。<a id="a-My"></a>与饮与食。<a id="a-Mz"></a>一切须人。<a id="a-N0"></a>汝见之不。<a id="a-N1"></a>彼人答言。<a id="a-N2"></a>大天。<a id="a-N3"></a>我实见之。<a id="a-N4"></a>王复告言。<a id="a-N5"></a>痴人汝见如是。<a id="a-N6"></a>云何不思。<a id="a-N7"></a>我今亦有如是之法未离患法。<a id="a-N8"></a>可作善业令我当来长夜得大利益大安乐事。<a id="a-N9"></a>彼人答言。<a id="a-NA"></a>不也。<a id="a-NB"></a>我实不作如是思惟。<a id="a-NC"></a>以懈怠心行放逸故。<a id="a-ND"></a>王告痴人。<a id="a-NE"></a>汝既懒堕。<a id="a-NF"></a>不作善业受此恶报。<a id="a-NG"></a>非他人造还自受报。</p>
  <p id="aNH">尔时阎摩王。<a id="a-NI"></a>第三呵之语言。<a id="a-NJ"></a>汝愚痴人。<a id="a-NK"></a>汝昔作人时。<a id="a-NL"></a>岂可不见第三天使世间出耶。<a id="a-NM"></a>答言。<a id="a-NN"></a>大天。<a id="a-NO"></a>我实不见。<a id="a-NP"></a>王复告言。<a id="a-NQ"></a>汝人间时。<a id="a-NR"></a>岂不复见。<a id="a-NS"></a>若妇人身。<a id="a-NT"></a>若丈夫身。<a id="a-NU"></a>随时命终置于床上以杂色衣而蒙覆之。<a id="a-NV"></a>将出聚落。<a id="a-NW"></a>升帐轩盖种种庄严。<a id="a-NX"></a>眷属围绕举手散发。<a id="a-NY"></a>灰土坌头极大悲恼。<a id="a-NZ"></a>号啕哭泣举声大叫。<a id="a-Na"></a>椎胸哀恸酸哽楚切。<a id="a-Nb"></a>汝悉见不。<a id="a-Nc"></a>答言。<a id="a-Nd"></a>大天。<a id="a-Ne"></a>我实见之。<a id="a-Nf"></a>时王告言。<a id="a-Ng"></a>痴人汝昔既见如此。<a id="a-Nh"></a>何不思惟。<a id="a-Ni"></a>我亦有死未得免离。<a id="a-Nj"></a>今宜作善为我长夜得大利益。<a id="a-Nk"></a>彼人答言。<a id="a-Nl"></a>大天。<a id="a-Nm"></a>我实不作如是思惟何以故。<a id="a-Nn"></a>以放逸故。<a id="a-No"></a>时王告言。<a id="a-Np"></a>汝既放逸。<a id="a-Nq"></a>不作善业自造此恶。<a id="a-Nr"></a>非他人造得此果报。<a id="a-Ns"></a>汝还自受。<a id="a-Nt"></a>以此三使教示呵责已。<a id="a-Nu"></a>敕令将去。<a id="a-Nv"></a>时守狱者。<a id="a-Nw"></a>即执罪人两足两臂。<a id="a-Nx"></a>以头向下以足向上。<a id="a-Ny"></a>遥掷置于诸地狱中。</p>
  <p id="aNz">夫拥其流者。<a id="a-O0"></a>未若杜其源。<a id="a-O1"></a>扬其汤者。<a id="a-O2"></a>未若扑其火。<a id="a-O3"></a>何者源出于水。<a id="a-O4"></a>源未杜而水不穷。<a id="a-O5"></a>火沸于汤。<a id="a-O6"></a>火未扑而汤讵息。<a id="a-O7"></a>故有杜源之客不拥流而自干。<a id="a-O8"></a>扑火之宾。<a id="a-O9"></a>不扬汤而自止。<a id="a-OA"></a>类斯而谈可得详矣。<a id="a-OB"></a>厌其果者未若绝其因。<a id="a-OC"></a>怖其苦者岂若惩于恶。<a id="a-OD"></a>因资于果。<a id="a-OE"></a>因未绝而果不穷。<a id="a-OF"></a>恶生于苦。<a id="a-OG"></a>恶未惩而苦讵息。<a id="a-OH"></a>故使绝因之士。<a id="a-OI"></a>不厌果而自亡。<a id="a-OJ"></a>惩恶之贤。<a id="a-OK"></a>不怖苦而自离。<a id="a-OL"></a>凡百君子书而诫欤。</p>
  <p id="aOM">颂曰。</p>
  <p id="aON">生来死还送　　日往复月旋</p>
  <p id="aOO">弱丧昏风动　　流浪逐物迁</p>
  <p id="aOP">愚戆失正路　　漂没入重渊</p>
  <p id="aOQ">一坠幽暗处　　万劫履锋鋋</p>
  <p id="aOR">六道旋寰苦　　三业未会全</p>
  <p id="aOS">随流无人救　　凄伤还自怜</p>
  <p id="aOT">归诚观物像　　方知虚妄筌</p>
  <p id="aOU">苦海深何趣　　思登般若船</p>
  <p data-pb></p>
  <h2 id="aOV">感应缘(略引七验)</h2>
  <p id="aOW">晋居士赵泰验 晋沙门支法衡验 赵居士石长和验 汉函谷鬼验 庐江县哭验 吐蕃国镬汤验 唐柳智感判地狱验。</p>
  <p id="aOX">晋赵泰。<a id="a-OY"></a>字文和。<a id="a-OZ"></a>清河贝丘人也。<a id="a-Oa"></a>祖父京兆太守。<a id="a-Ob"></a>泰郡察孝廉。<a id="a-Oc"></a>公府辟不就。<a id="a-Od"></a>精思典籍有誉乡里。<a id="a-Oe"></a>尝晚乃膺仕终于中散大夫。<a id="a-Of"></a>泰年三十五时。<a id="a-Og"></a>尝卒心痛须臾而死。<a id="a-Oh"></a>下尸于地。<a id="a-Oi"></a>心暖不已屈申随人。<a id="a-Oj"></a>留尸十日卒咽喉中有声如雨。<a id="a-Ok"></a>俄而苏活。<a id="a-Ol"></a>说初死之时。<a id="a-Om"></a>梦有一人来近心下。<a id="a-On"></a>复有二人乘黄马。<a id="a-Oo"></a>从者二人扶策泰掖。<a id="a-Op"></a>径将东行不知可几里。<a id="a-Oq"></a>至一大城。<a id="a-Or"></a>崔崒高峻。<a id="a-Os"></a>城邑青黑状锡。<a id="a-Ot"></a>将泰向城门入经两重门。<a id="a-Ou"></a>有瓦屋可数千间。<a id="a-Ov"></a>男女大小亦数千人行列而立。<a id="a-Ow"></a>吏着皂衣有五六人。<a id="a-Ox"></a>条疏姓字云。<a id="a-Oy"></a>当以科呈府君。<a id="a-Oz"></a>泰名在二十。<a id="a-P0"></a>须臾将泰与数千人男女。<a id="a-P1"></a>一时俱进。<a id="a-P2"></a>府君西向坐简视名薄讫。<a id="a-P3"></a>复遣泰南入黑门。<a id="a-P4"></a>有人着绛衣坐大屋下。<a id="a-P5"></a>以次呼名问生时所事。<a id="a-P6"></a>作何罪行何福善。<a id="a-P7"></a>谛汝等辞以实言也。<a id="a-P8"></a>此常遣六部使者。<a id="a-P9"></a>常在人间疏记善恶。<a id="a-PA"></a>具有条状不可得虚。<a id="a-PB"></a>泰答父兄仕宦。<a id="a-PC"></a>皆二千石。<a id="a-PD"></a>我少在家修学而已。<a id="a-PE"></a>无所事也。<a id="a-PF"></a>亦不犯恶。<a id="a-PG"></a>乃遣泰为水官监。<a id="a-PH"></a>作使将二千余人。<a id="a-PI"></a>运沙裨岸昼夜勤苦。<a id="a-PJ"></a>后转泰水官都督。<a id="a-PK"></a>知诸狱事给泰马兵。<a id="a-PL"></a>令案行地狱。<a id="a-PM"></a>所至诸狱楚毒各殊。<a id="a-PN"></a>或针贯其舌。<a id="a-PO"></a>流血竟体。<a id="a-PP"></a>或被头露发裸形徒跣。<a id="a-PQ"></a>相牵而行。<a id="a-PR"></a>有持大杖从后催促铁床铜柱烧之洞然。<a id="a-PS"></a>驱迫此人抱卧其上。<a id="a-PT"></a>起即燋烂寻复还生。<a id="a-PU"></a>或炎炉巨镬焚煮罪人。<a id="a-PV"></a>身首碎坠随沸翻转。<a id="a-PW"></a>有鬼持叉倚于其侧。<a id="a-PX"></a>有三四百人立于一面。<a id="a-PY"></a>次当入镬相抱悲泣。<a id="a-PZ"></a>或剑树高广不知限极。<a id="a-Pa"></a>限茎枝叶皆剑为之。<a id="a-Pb"></a>人众相訾自登自攀。<a id="a-Pc"></a>若有欣竞而身首割截尺寸离断。<a id="a-Pd"></a>泰见祖父母及二弟在此狱中。<a id="a-Pe"></a>相见涕泣。<a id="a-Pf"></a>泰出狱门见有二人赍文书来。<a id="a-Pg"></a>语狱吏言。<a id="a-Ph"></a>有三人。<a id="a-Pi"></a>其家为其于塔寺中悬幡烧香救解其罪可出福舍。<a id="a-Pj"></a>俄见三人自狱而出。<a id="a-Pk"></a>已有自然衣服完整在身。<a id="a-Pl"></a>南诣一门云名开光大舍。<a id="a-Pm"></a>有三重门朱彩照发。<a id="a-Pn"></a>见此三人即入舍中。<a id="a-Po"></a>泰亦随入。<a id="a-Pp"></a>前有大殿。<a id="a-Pq"></a>珍宝周饰。<a id="a-Pr"></a>精光耀目。<a id="a-Ps"></a>金玉为床。<a id="a-Pt"></a>见一神人。<a id="a-Pu"></a>姿容伟异殊好非常。<a id="a-Pv"></a>坐此座上。<a id="a-Pw"></a>边有沙门立侍甚众。<a id="a-Px"></a>见府君来恭敬作礼。<a id="a-Py"></a>泰问此是何人府君致敬。<a id="a-Pz"></a>吏曰。<a id="a-Q0"></a>号名。</p>
  <p id="aQ1">世尊度人之师。<a id="a-Q2"></a>有顷令恶道中人皆出听经。<a id="a-Q3"></a>时云有百万九千人。<a id="a-Q4"></a>皆出地狱入百里城。<a id="a-Q5"></a>在此到者奉法众坐也。<a id="a-Q6"></a>行虽亏殆尚当得度。<a id="a-Q7"></a>故开经法。<a id="a-Q8"></a>七日之中随本所作善恶多少差次免脱。<a id="a-Q9"></a>泰未出之顷。<a id="a-QA"></a>已见千人升虚而去。<a id="a-QB"></a>出此舍复见一城。<a id="a-QC"></a>方二百余里。<a id="a-QD"></a>名为受变形城。<a id="a-QE"></a>地狱考治已毕者。<a id="a-QF"></a>当于此城更受变报。<a id="a-QG"></a>泰入其城见有土瓦屋数千区。<a id="a-QH"></a>各有房巷。<a id="a-QI"></a>正中有瓦屋高床。<a id="a-QJ"></a>栏槛彩饰。<a id="a-QK"></a>有数百局。<a id="a-QL"></a>吏对校文书云。<a id="a-QM"></a>杀生者。<a id="a-QN"></a>当作蜉蝣朝生暮死。<a id="a-QO"></a>劫盗者。<a id="a-QP"></a>当作猪羊受人屠割。<a id="a-QQ"></a>淫劮者作鹤鹜獐麋。<a id="a-QR"></a>两舌者。<a id="a-QS"></a>作鸱枭鸺鹠。<a id="a-QT"></a>捍债者。<a id="a-QU"></a>为驼骡牛马。<a id="a-QV"></a>泰案行毕还水官处主者语泰。<a id="a-QW"></a>卿是长者子。<a id="a-QX"></a>以何罪过而来在此。<a id="a-QY"></a>泰答。<a id="a-QZ"></a>祖父兄弟皆二千石。<a id="a-Qa"></a>我举考公府辞不行。<a id="a-Qb"></a>修志念善不染众恶。<a id="a-Qc"></a>主者曰。<a id="a-Qd"></a>卿无罪过。<a id="a-Qe"></a>故相使为水官都督。<a id="a-Qf"></a>不尔与地狱中人无以异也。<a id="a-Qg"></a>泰问主者曰。<a id="a-Qh"></a>人有何行死得乐报。<a id="a-Qi"></a>主者唯言。<a id="a-Qj"></a>奉法弟子精进持戒。<a id="a-Qk"></a>得乐报无有谪罚也。<a id="a-Ql"></a>泰复问曰。<a id="a-Qm"></a>人未事法时所行罪过。<a id="a-Qn"></a>事法之后得除以不。<a id="a-Qo"></a>答曰。<a id="a-Qp"></a>皆除也。<a id="a-Qq"></a>语毕。<a id="a-Qr"></a>主者开滕箧检泰年纪。<a id="a-Qs"></a>尚有余算三十年在。<a id="a-Qt"></a>乃遣泰还。<a id="a-Qu"></a>临别主者曰。<a id="a-Qv"></a>已见地狱罪报如是。<a id="a-Qw"></a>当告世人皆令作善。<a id="a-Qx"></a>善恶随人其犹影响。<a id="a-Qy"></a>可不慎乎。<a id="a-Qz"></a>时亲表内外候视泰五六十人。<a id="a-R0"></a>同闻泰说。<a id="a-R1"></a>泰自书记以示时人。<a id="a-R2"></a>时晋太始五年七月十三日也。<a id="a-R3"></a>乃为祖父母二弟。<a id="a-R4"></a>延请僧众大设福会。<a id="a-R5"></a>皆命子孙改意奉法课劝精进。<a id="a-R6"></a>时人闻泰死而复生多见罪福。<a id="a-R7"></a>互来访问。<a id="a-R8"></a>时有太中大夫武城孙丰关内侯常共郝伯平等十人。<a id="a-R9"></a>同集泰舍。<a id="a-RA"></a>款曲寻问莫不惧然。<a id="a-RB"></a>皆即奉法。</p>
  <p id="aRC">晋沙门支法衡。<a id="a-RD"></a>晋初人也。<a id="a-RE"></a>得病旬日亡。<a id="a-RF"></a>经三日而苏活说。<a id="a-RG"></a>死时有人将去。<a id="a-RH"></a>见如官曹舍者数处。<a id="a-RI"></a>不肯受之。<a id="a-RJ"></a>俄见有铁轮。<a id="a-RK"></a>轮上有铁爪从西转来。<a id="a-RL"></a>无持引者而转驶如风。<a id="a-RM"></a>有一吏呼罪人当轮立。<a id="a-RN"></a>轮转来轹之。<a id="a-RO"></a>翻还如此。<a id="a-RP"></a>数人碎烂。<a id="a-RQ"></a>吏呼衡。<a id="a-RR"></a>道人来当轮立。<a id="a-RS"></a>衡恐怖自责悔不精进。<a id="a-RT"></a>今当此轮乎。<a id="a-RU"></a>语毕谓衡曰。<a id="a-RV"></a>道人可去。<a id="a-RW"></a>于是仰首见天有孔。<a id="a-RX"></a>不觉[怤-寸+(ㄆ/火)]尔上升。<a id="a-RY"></a>以头穿中。<a id="a-RZ"></a>两手博两边。<a id="a-Ra"></a>四向顾视见七宝宫殿及诸天人。<a id="a-Rb"></a>衡甚踊跃不能得上。<a id="a-Rc"></a>疲而复还下。<a id="a-Rd"></a>所将衡去人笑曰。<a id="a-Re"></a>见何等物不能上乎。<a id="a-Rf"></a>乃以衡付船官。<a id="a-Rg"></a>船官行船使为柂工。<a id="a-Rh"></a>衡曰。<a id="a-Ri"></a>我不能持柂强之。<a id="a-Rj"></a>有船数百皆随衡后。<a id="a-Rk"></a>衡不晓捉柂跄沙洲上。<a id="a-Rl"></a>吏司推衡。<a id="a-Rm"></a>汝道而失。<a id="a-Rn"></a>以法应斩。<a id="a-Ro"></a>引衡上岸雷鼓将斩。<a id="a-Rp"></a>忽有五色二龙推船还浮。<a id="a-Rq"></a>吏乃原衡罪。<a id="a-Rr"></a>载衡北行三十许里。<a id="a-Rs"></a>见好村岸有数万家。<a id="a-Rt"></a>云是流人。<a id="a-Ru"></a>衡窃上岸。<a id="a-Rv"></a>村中饶狗互欲啮之。<a id="a-Rw"></a>衡大恐惧。<a id="a-Rx"></a>望见西北有讲堂。<a id="a-Ry"></a>上有沙门甚众。<a id="a-Rz"></a>闻经呗之声。<a id="a-S0"></a>衡遽走趣之。<a id="a-S1"></a>堂有十二阶。<a id="a-S2"></a>衡始蹑一阶。<a id="a-S3"></a>见亡师法柱踞胡床坐。<a id="a-S4"></a>见衡曰。<a id="a-S5"></a>我弟子也。<a id="a-S6"></a>何以而来。<a id="a-S7"></a>回起临阶以手巾打衡面曰。<a id="a-S8"></a>莫来。<a id="a-S9"></a>衡甚欲上。<a id="a-SA"></a>复举步登阶。<a id="a-SB"></a>柱复推令下。<a id="a-SC"></a>至三乃止。<a id="a-SD"></a>见平地有一井口。<a id="a-SE"></a>深三四丈。<a id="a-SF"></a>塼无隙际。<a id="a-SG"></a>衡心念言。<a id="a-SH"></a>此井自然。<a id="a-SI"></a>井边有人谓曰。<a id="a-SJ"></a>不自然者何得成井。<a id="a-SK"></a>唯见法柱故倚望之。<a id="a-SL"></a>谓衡可复道还去。<a id="a-SM"></a>狗不啮汝。<a id="a-SN"></a>衡还水边亦不见向来船也。<a id="a-SO"></a>衡渴欲饮水。<a id="a-SP"></a>乃堕水中。<a id="a-SQ"></a>因便得苏。<a id="a-SR"></a>于是出家持戒菜食。<a id="a-SS"></a>昼夜精思为至行沙门。<a id="a-ST"></a>比丘法桥衡弟子也。</p>
  <p id="aSU">赵石长和者。<a id="a-SV"></a>赵国高人也。<a id="a-SW"></a>年十九时病一月余日亡。<a id="a-SX"></a>家贫未能及时得殡敛。<a id="a-SY"></a>经四日而苏说。<a id="a-SZ"></a>初死时东南行见二人治道。<a id="a-Sa"></a>在和前五十步。<a id="a-Sb"></a>和行有迟疾。<a id="a-Sc"></a>二人治道亦随缓速。<a id="a-Sd"></a>常五十步。<a id="a-Se"></a>而道之两边荆棘森然皆如鹰爪。<a id="a-Sf"></a>见人甚众群走棘中身体伤裂地皆流血。<a id="a-Sg"></a>见和独行平道。<a id="a-Sh"></a>俱叹息曰。<a id="a-Si"></a>佛子独行大道中。<a id="a-Sj"></a>前至见瓦屋行楼。<a id="a-Sk"></a>可数千间。<a id="a-Sl"></a>有屋甚高。<a id="a-Sm"></a>上有一人。<a id="a-Sn"></a>形面壮大著皂袍四缝。<a id="a-So"></a>临窗而坐。<a id="a-Sp"></a>和拜之。<a id="a-Sq"></a>阁上人曰。<a id="a-Sr"></a>石君来耶。<a id="a-Ss"></a>一别二十余年。<a id="a-St"></a>长和尔时意中便若忆此别时也。<a id="a-Su"></a>和相识有马牧孟承。<a id="a-Sv"></a>夫妻先死已积年岁。<a id="a-Sw"></a>阁上人曰。<a id="a-Sx"></a>君识孟承不。<a id="a-Sy"></a>长和曰识。<a id="a-Sz"></a>阁上人曰。<a id="a-T0"></a>孟承生时不能精进。<a id="a-T1"></a>今常为我司扫除之役。<a id="a-T2"></a>孟承妻精进居处甚乐。<a id="a-T3"></a>举手指西南一房曰。<a id="a-T4"></a>孟妻在此也。<a id="a-T5"></a>孟妻开窗见和厚相慰问。<a id="a-T6"></a>遍访其家中大小安否消息曰。<a id="a-T7"></a>石君还时可更见过。<a id="a-T8"></a>当因书也。<a id="a-T9"></a>俄见孟丞执帚提箕自阁西来。<a id="a-TA"></a>亦问家消息。<a id="a-TB"></a>阁上人曰。<a id="a-TC"></a>闻鱼龙超精进为信。<a id="a-TD"></a>尔何所修行。<a id="a-TE"></a>长和曰。<a id="a-TF"></a>不食鱼肉酒不经口。<a id="a-TG"></a>常转尊经救诸疾痛。<a id="a-TH"></a>阁上人曰。<a id="a-TI"></a>所传不忘也。<a id="a-TJ"></a>语久之。<a id="a-TK"></a>阁上人问都录主者。<a id="a-TL"></a>审案石君名录。<a id="a-TM"></a>勿谬滥也。<a id="a-TN"></a>主者案录云。<a id="a-TO"></a>余三十年命在。<a id="a-TP"></a>阁上人曰。<a id="a-TQ"></a>君欲归不。<a id="a-TR"></a>和对曰愿归。<a id="a-TS"></a>乃敕主者以车骑两吏送之。<a id="a-TT"></a>长和拜辞上车而归。<a id="a-TU"></a>前所行道更有传馆吏民饮食储跱之具。<a id="a-TV"></a>倏忽至家。<a id="a-TW"></a>恶其尸臭不欲附之。<a id="a-TX"></a>于尸头立。<a id="a-TY"></a>见其亡妹于后推之踣尸面上。<a id="a-TZ"></a>因得苏活。<a id="a-Ta"></a>道人支法山时未出家。<a id="a-Tb"></a>闻和所说遂定入道之志。<a id="a-Tc"></a>法山者咸和时人也(右三人出冥祥记)</p>
  <p id="aTd">汉武帝。<a id="a-Te"></a>东游未出函谷关。<a id="a-Tf"></a>有物当道。<a id="a-Tg"></a>其身数十丈。<a id="a-Th"></a>其状像牛。<a id="a-Ti"></a>青眼曜精四足入土。<a id="a-Tj"></a>动而不徙。<a id="a-Tk"></a>百官惊惧。<a id="a-Tl"></a>东方朔乃请以酒灌之。<a id="a-Tm"></a>灌之数十斛。<a id="a-Tn"></a>而怪物始消。<a id="a-To"></a>帝问其故。<a id="a-Tp"></a>答曰。<a id="a-Tq"></a>此名为患忧气之所生。<a id="a-Tr"></a>此必是秦家之狱地。<a id="a-Ts"></a>不然则是罪人徒作之所聚也。<a id="a-Tt"></a>夫酒是忘忧。<a id="a-Tu"></a>故能消之也。<a id="a-Tv"></a>帝曰。<a id="a-Tw"></a>吁博物之士矣。</p>
  <p id="aTx">庐江腕摐阳二县境上有大青小青黑。<a id="a-Ty"></a>居山野之中。<a id="a-Tz"></a>时闻有哭声。<a id="a-U0"></a>多者至数十人。<a id="a-U1"></a>男女大小如始丧者。<a id="a-U2"></a>邻人惊骇至彼奔赴。<a id="a-U3"></a>常不见人。<a id="a-U4"></a>然于哭地必有死丧。<a id="a-U5"></a>率声若多则为大家。<a id="a-U6"></a>声若小者则为小家(右二怪出搜神传记)</p>
  <p id="aU7">王玄策行传云。<a id="a-U8"></a>吐蕃国西南有一涌泉。<a id="a-U9"></a>平地涌出。<a id="a-UA"></a>激水遂高五六尺甚热。<a id="a-UB"></a>煮肉即熟。<a id="a-UC"></a>气上冲天像似气雾。<a id="a-UD"></a>有一老吐蕃云。<a id="a-UE"></a>十年前其水上激。<a id="a-UF"></a>高十余丈。<a id="a-UG"></a>然始傍散。<a id="a-UH"></a>有一人乘马逐鹿直赴泉中。<a id="a-UI"></a>自此已来不复高涌。<a id="a-UJ"></a>泉中时时见人骸骨涌出。<a id="a-UK"></a>垂[毯-炎+壘]布水须臾即烂。<a id="a-UL"></a>或名为镬汤。<a id="a-UM"></a>此泉西北六七十里更有一泉。<a id="a-UN"></a>其热略等。<a id="a-UO"></a>时时盛沸殷若雷声。<a id="a-UP"></a>诸小泉温往往皆然。<a id="a-UQ"></a>今此震旦诸处多有温汤。<a id="a-UR"></a>准此亦是镬汤。<a id="a-US"></a>故四分律下文佛言。<a id="a-UT"></a>王舍城北有热汤。<a id="a-UU"></a>从地狱中来。<a id="a-UV"></a>初出甚热。<a id="a-UW"></a>后流至远处稍冷。<a id="a-UX"></a>为有余水相和。<a id="a-UY"></a>所以冷也(右此一验出西国传)</p>
  <p id="aUZ">唐河东柳智感。<a id="a-Ua"></a>以贞观初为长举县令。<a id="a-Ub"></a>一夜暴死。<a id="a-Uc"></a>明旦而苏。<a id="a-Ud"></a>说云。<a id="a-Ue"></a>始忽为冥官所追至大官府。<a id="a-Uf"></a>使者以智感见已谓感曰。<a id="a-Ug"></a>今有一官阙。<a id="a-Uh"></a>故枉君任之。<a id="a-Ui"></a>智感辞以亲老。<a id="a-Uj"></a>且自陈福业未应便死。<a id="a-Uk"></a>王使勘之籍信然。<a id="a-Ul"></a>因谓曰。<a id="a-Um"></a>君未当死可权判录事。<a id="a-Un"></a>智感许诺。<a id="a-Uo"></a>谢吏引退至曹。<a id="a-Up"></a>曹有五判官连坐。<a id="a-Uq"></a>感为第六。<a id="a-Ur"></a>其厅事是长官人坐。<a id="a-Us"></a>三间各有床。<a id="a-Ut"></a>案务甚繁拥。<a id="a-Uu"></a>西头一坐处无判官。<a id="a-Uv"></a>吏引智感就空坐。<a id="a-Uw"></a>群吏将文书簿帐来。<a id="a-Ux"></a>取智感署置于案上。<a id="a-Uy"></a>而退立阶下。<a id="a-Uz"></a>智感问之。<a id="a-V0"></a>对曰。<a id="a-V1"></a>气恶逼公。<a id="a-V2"></a>但遥以案中事答。<a id="a-V3"></a>智感省读其如人间者。<a id="a-V4"></a>于是为判句文。<a id="a-V5"></a>有顷食来。<a id="a-V6"></a>诸判官同食。<a id="a-V7"></a>智感亦欲就之。<a id="a-V8"></a>诸判官曰。<a id="a-V9"></a>君既权判不宜食此。<a id="a-VA"></a>感从之竟不敢食。<a id="a-VB"></a>日别吏送智感归家苏。<a id="a-VC"></a>而方晓。<a id="a-VD"></a>自归家中。<a id="a-VE"></a>日暝。<a id="a-VF"></a>吏复来迎。<a id="a-VG"></a>至彼而旦。<a id="a-VH"></a>故知幽显昼夜相反矣。<a id="a-VI"></a>于是夜判冥事昼临县职。<a id="a-VJ"></a>遂以常。<a id="a-VK"></a>岁余智感在冥曹。<a id="a-VL"></a>因起至厕。<a id="a-VM"></a>于堂西见一妇女。<a id="a-VN"></a>年三十许。<a id="a-VO"></a>姿容端正衣服鲜明。<a id="a-VP"></a>立而掩涕。<a id="a-VQ"></a>智感问是何人。<a id="a-VR"></a>答曰。<a id="a-VS"></a>妾是兴州司仓参军之妇也。<a id="a-VT"></a>摄来此方别夫子。<a id="a-VU"></a>是以悲伤。<a id="a-VV"></a>智感以问吏。<a id="a-VW"></a>吏曰。<a id="a-VX"></a>官摄来有所案问。<a id="a-VY"></a>且以证其夫事尔。<a id="a-VZ"></a>智感因谓妇人曰。<a id="a-Va"></a>感长举县令也。<a id="a-Vb"></a>夫人若被勘问。<a id="a-Vc"></a>幸自分疏。<a id="a-Vd"></a>无为牵引司仓俱死无益。<a id="a-Ve"></a>妇人曰。<a id="a-Vf"></a>诚不愿引之。<a id="a-Vg"></a>恐官相逼耳。<a id="a-Vh"></a>感曰。<a id="a-Vi"></a>夫人幸勿相牵。<a id="a-Vj"></a>可无逼迫之虑。<a id="a-Vk"></a>妇人许之。<a id="a-Vl"></a>既而智感还州先问。<a id="a-Vm"></a>司仓妇有疾否。<a id="a-Vn"></a>司仓曰。<a id="a-Vo"></a>吾妇年少无疾患。<a id="a-Vp"></a>智感以所见告之。<a id="a-Vq"></a>说其衣服形貌。<a id="a-Vr"></a>且劝令作福。<a id="a-Vs"></a>司仓走归家。<a id="a-Vt"></a>见其妇在机中织无患也。<a id="a-Vu"></a>不甚信之。<a id="a-Vv"></a>后十余日司仓妇暴疾死。<a id="a-Vw"></a>司仓始惧而作福禳之。<a id="a-Vx"></a>又兴州官二人考满当赴京选。<a id="a-Vy"></a>谓智感曰。<a id="a-Vz"></a>君判冥道事。<a id="a-W0"></a>请问吾选得何官。<a id="a-W1"></a>智感至冥曹。<a id="a-W2"></a>以某姓名问小录事。<a id="a-W3"></a>录事曰。<a id="a-W4"></a>名簿并封在石函中。<a id="a-W5"></a>检之二日方可得报。<a id="a-W6"></a>及期来报。<a id="a-W7"></a>仍具二人今年所得官名号。<a id="a-W8"></a>智感以报二人。<a id="a-W9"></a>二人至京选吏部。<a id="a-WA"></a>拟其官皆与报不同。<a id="a-WB"></a>州官闻之以语智感。<a id="a-WC"></a>后问小录事。<a id="a-WD"></a>覆检簿云。<a id="a-WE"></a>定如所检不错也。<a id="a-WF"></a>既而选人过门下。<a id="a-WG"></a>门下审退之吏部。<a id="a-WH"></a>重名果是冥簿。<a id="a-WI"></a>检报者于是众咸信服。<a id="a-WJ"></a>智感每于冥簿。<a id="a-WK"></a>见其亲识名状及死时日月。<a id="a-WL"></a>报之使修福多得免。<a id="a-WM"></a>智感权判三年。<a id="a-WN"></a>其部吏来告曰。<a id="a-WO"></a>已得隆州李司户。<a id="a-WP"></a>授正官以代公。<a id="a-WQ"></a>不复判矣。<a id="a-WR"></a>智感至州因告李刺史。<a id="a-WS"></a>李德凤遣人往隆州审焉。<a id="a-WT"></a>其司户已亡。<a id="a-WU"></a>问其死日即吏来告之时也。<a id="a-WV"></a>从此遂绝。<a id="a-WW"></a>州司遣智感领囚送京。<a id="a-WX"></a>至凤州界囚四人皆逃。<a id="a-WY"></a>智感忧惧捕捉不获。<a id="a-WZ"></a>夜宿于传舍。<a id="a-Wa"></a>忽见其故部吏来。<a id="a-Wb"></a>告曰。<a id="a-Wc"></a>囚尽得矣。<a id="a-Wd"></a>一人死。<a id="a-We"></a>三人在南山西谷中。<a id="a-Wf"></a>并已擒缚。<a id="a-Wg"></a>愿公勿忧。<a id="a-Wh"></a>言毕辞去。<a id="a-Wi"></a>智感即请人兵入南山西谷。<a id="a-Wj"></a>果得四囚。<a id="a-Wk"></a>囚知走不免。<a id="a-Wl"></a>因来拒抗。<a id="a-Wm"></a>智感格之杀一囚。<a id="a-Wn"></a>三囚受缚。<a id="a-Wo"></a>果如所告。<a id="a-Wp"></a>智感今在南任慈州司法。<a id="a-Wq"></a>光禄卿柳亨为临说之。<a id="a-Wr"></a>亨为邛州刺史。<a id="a-Ws"></a>见智感亲问之。<a id="a-Wt"></a>然御史裴同节亦云见。<a id="a-Wu"></a>数人说如此尔(右一验出冥报记)</p>
 </body>
</html>