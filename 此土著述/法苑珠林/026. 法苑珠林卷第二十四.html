<!doctype html>
<html id="z3IBWhX1Qm" data-ver="1264">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第二十四</h1>
  <h2 id="a2">说听篇第十六之二</h2>
  <h2 id="a3">简众部第五</h2>
  <p id="a4">夫法师升座。<a id="a-5"></a>先须礼敬三宝自净其心。<a id="a-6"></a>观时择人具慈悲意。<a id="a-7"></a>救生利物。<a id="a-8"></a>然后为说。<a id="a-9"></a>故报恩经云。<a id="a-A"></a>听者坐说者立不应为说。<a id="a-B"></a>若听者求说者过。<a id="a-C"></a>不应为说。<a id="a-D"></a>若听者依人不依法。<a id="a-E"></a>依字不依义。<a id="a-F"></a>依不了义经不依了义经。<a id="a-G"></a>依识不依智。<a id="a-H"></a>并不应为说。<a id="a-I"></a>何以故。<a id="a-J"></a>是人不能恭敬诸佛菩萨清净法故。<a id="a-K"></a>若说尊重于法。<a id="a-L"></a>听法之人亦生崇敬。<a id="a-M"></a>至心听受不生轻慢。<a id="a-N"></a>是名清净说。<a id="a-O"></a>故阿含经偈云。</p>
  <p id="aP">听者端心如渴饮　　一心入于语义中</p>
  <p id="aQ">闻法踊跃心悲喜　　如是之人可为说</p>
  <p id="aR">又五分律云。<a id="a-S"></a>除其贪心。<a id="a-T"></a>不自轻心。<a id="a-U"></a>不轻大众心。<a id="a-V"></a>慈心喜心利益心不动心。<a id="a-W"></a>立此等心。<a id="a-X"></a>乃至宣说一四句偈。<a id="a-Y"></a>令前人如实解者。<a id="a-Z"></a>长夜安乐利益无量。</p>
  <p id="aa">又涅槃经云。<a id="a-b"></a>若有受持读诵书写宣说。<a id="a-c"></a>非时非国不请而说。<a id="a-d"></a>轻心轻他自叹随处而说。<a id="a-e"></a>反灭佛法。<a id="a-f"></a>乃至令无量人死堕地狱。<a id="a-g"></a>则是众生恶知识也。</p>
  <p id="ah">又十诵律云。<a id="a-i"></a>有五种人。<a id="a-j"></a>问法皆不应为说。<a id="a-k"></a>一试问。<a id="a-l"></a>二无疑问。<a id="a-m"></a>三不为悔所犯故问。<a id="a-n"></a>四不受语故问。<a id="a-o"></a>五诘难故问。<a id="a-p"></a>并不得答。<a id="a-q"></a>若前人实有好心。<a id="a-r"></a>不具前意。<a id="a-s"></a>为欲生善灭恶者。<a id="a-t"></a>法师随机方便好心为说。<a id="a-u"></a>若自解未明。<a id="a-v"></a>或于法有疑者。<a id="a-w"></a>则不得为说。<a id="a-x"></a>恐令前人有错传之失。<a id="a-y"></a>彼此得罪。</p>
  <p id="az">又百喻经及毗昙论。<a id="a-10"></a>问答有四。<a id="a-11"></a>一有决定答。<a id="a-12"></a>譬如人问一切有生皆死。<a id="a-13"></a>此是决定答。<a id="a-14"></a>二问死者必有生。<a id="a-15"></a>是应分别答。<a id="a-16"></a>爱尽者无生。<a id="a-17"></a>有爱者必有生。<a id="a-18"></a>是名分别答。<a id="a-19"></a>三有问人为最胜不。<a id="a-1A"></a>此应反问言。<a id="a-1B"></a>汝问三恶道。<a id="a-1C"></a>为问诸天。<a id="a-1D"></a>若问三恶道。<a id="a-1E"></a>人实为最胜。<a id="a-1F"></a>若问于诸天。<a id="a-1G"></a>人必为不如。<a id="a-1H"></a>如是等义名反问答。<a id="a-1I"></a>四若问十四难。<a id="a-1J"></a>若问世界及众生有边无边有始终无始终。<a id="a-1K"></a>如是等义名置答。<a id="a-1L"></a>论问若论诸外道愚痴自以为智。<a id="a-1M"></a>不闲四论。<a id="a-1N"></a>唯作一分别论。</p>
  <p id="a1O">又优婆塞戒经云。<a id="a-1P"></a>佛言。<a id="a-1Q"></a>如法住者。<a id="a-1R"></a>能自他利。<a id="a-1S"></a>不如法住者。<a id="a-1T"></a>则不得名自他利。<a id="a-1U"></a>如法住者有八智。<a id="a-1V"></a>何等为八。<a id="a-1W"></a>一法智。<a id="a-1X"></a>二义智。<a id="a-1Y"></a>三时智。<a id="a-1Z"></a>四知足智。<a id="a-1a"></a>五自他智。<a id="a-1b"></a>六众智。<a id="a-1c"></a>七根智。<a id="a-1d"></a>八上下智。<a id="a-1e"></a>是人具足如是八智。<a id="a-1f"></a>凡有所说具十六事。<a id="a-1g"></a>一时说。<a id="a-1h"></a>二至心说。<a id="a-1i"></a>三次第说。<a id="a-1j"></a>四和合说。<a id="a-1k"></a>五随义说。<a id="a-1l"></a>六喜乐说。<a id="a-1m"></a>七随意说。<a id="a-1n"></a>八不轻众说。<a id="a-1o"></a>九不诃众说。<a id="a-1p"></a>十如法说。<a id="a-1q"></a>十一自他利说。<a id="a-1r"></a>十二不散乱说。<a id="a-1s"></a>十三合义说。<a id="a-1t"></a>十四真正说。<a id="a-1u"></a>十五说已不生憍慢。<a id="a-1v"></a>十六说已不求来世报。<a id="a-1w"></a>如是之人能从他听。<a id="a-1x"></a>从他听时具十六事。<a id="a-1y"></a>一时听。<a id="a-1z"></a>二乐听。<a id="a-20"></a>三至心听。<a id="a-21"></a>四恭敬听。<a id="a-22"></a>五不求过听。<a id="a-23"></a>六不为论议听。<a id="a-24"></a>七不为胜听。<a id="a-25"></a>八听时不轻说者。<a id="a-26"></a>九听时不轻于法。<a id="a-27"></a>十听时终不自轻。<a id="a-28"></a>十一听时远离五盖。<a id="a-29"></a>十二听时为受持读诵。<a id="a-2A"></a>十三听时为除五欲。<a id="a-2B"></a>十四听时为具信心。<a id="a-2C"></a>十五听时为调众生。<a id="a-2D"></a>十六听时为断闇根。<a id="a-2E"></a>善男子。<a id="a-2F"></a>具八智者。<a id="a-2G"></a>能说能听。<a id="a-2H"></a>如是之人能自他利。<a id="a-2I"></a>不具足者则不得名自利利他。</p>
  <p id="a2J">复次能说法者。<a id="a-2K"></a>复有二种。<a id="a-2L"></a>一者清净。<a id="a-2M"></a>二者不清净。<a id="a-2N"></a>不清净者复有五事。<a id="a-2O"></a>一为利故说。<a id="a-2P"></a>二为报而说。<a id="a-2Q"></a>三为胜他说。<a id="a-2R"></a>四为十报说。<a id="a-2S"></a>五疑说。</p>
  <p id="a2T">清净说者。<a id="a-2U"></a>复有五事。<a id="a-2V"></a>一先施食然后说。<a id="a-2W"></a>二为增长三宝故说。<a id="a-2X"></a>三断自他烦恼故说。<a id="a-2Y"></a>四为分别邪正故说。<a id="a-2Z"></a>五为听者得最胜故说。<a id="a-2a"></a>善男子。<a id="a-2b"></a>不净说法者。<a id="a-2c"></a>名曰垢秽。<a id="a-2d"></a>名为卖法。<a id="a-2e"></a>亦名污辱。<a id="a-2f"></a>亦名错说。<a id="a-2g"></a>亦名失意(清净说者翻前即是)</p>
  <p id="a2h">又法句喻经云。<a id="a-2i"></a>于是世尊即说偈言。</p>
  <p id="a2j">虽诵千章　　句义不正　　不如一要</p>
  <p id="a2k">闻可灭意　　虽诵千言　　不义何益</p>
  <p id="a2l">不如一义　　闻行可度　　虽多诵经</p>
  <p id="a2m">不解何益　　解一法句　　行可得道</p>
  <p id="a2n">又大法炬陀罗尼经云。<a id="a-2o"></a>若受法人欲行咒法令不断者。<a id="a-2p"></a>彼诸法师欲说法时。<a id="a-2q"></a>敛容端坐先诵咒曰。</p>
  <p id="a2r">怛绖他　陀迦那　阿迦男迦那　迦那　迦那　那迦　迦迦那迦　阿迦迦那迦　迦那　迦那　迦那阿迦那　迦迦那　婆鼻杀　帝夜他婆鼻杀　夜他伽伽那　多他婆鼻杀帝　多他摩迦舍　那迦舍　迦迦舍。</p>
  <p id="a2s">法师尔时眷属围绕。<a id="a-2t"></a>即得成此加护方便。<a id="a-2u"></a>令彼法师心不动乱说法不断。<a id="a-2v"></a>灭除欲执。<a id="a-2w"></a>令诸罗刹女等。<a id="a-2x"></a>所有听众不为留难。<a id="a-2y"></a>法师所须不为障碍。</p>
  <p data-pb></p>
  <h2 id="a2z">渐顿部第六</h2>
  <p id="a30">如百喻经云。<a id="a-31"></a>昔有一聚落。<a id="a-32"></a>去王城五由旬。<a id="a-33"></a>村中有好美水。<a id="a-34"></a>王敕村人常使民日日送其美水。<a id="a-35"></a>村人疲苦悉欲移避远此村去。<a id="a-36"></a>时彼村主语诸人言。<a id="a-37"></a>汝等莫去。<a id="a-38"></a>我当为汝白王。<a id="a-39"></a>改五由旬作三由旬。<a id="a-3A"></a>使汝得近往来不疲。<a id="a-3B"></a>即往白王。<a id="a-3C"></a>王为改之作三由旬。<a id="a-3D"></a>众人闻已便大欢喜。<a id="a-3E"></a>有人语言。<a id="a-3F"></a>此故是本五由旬。<a id="a-3G"></a>更无有异。<a id="a-3H"></a>虽闻此言信王语故终不肯舍。<a id="a-3I"></a>世间之人亦复如是。<a id="a-3J"></a>修行正法度于五道向涅槃城。<a id="a-3K"></a>心生疲倦便欲舍离。<a id="a-3L"></a>顿驾生死不能复进。<a id="a-3M"></a>如来法王有大方便。<a id="a-3N"></a>于一乘法分别说三。<a id="a-3O"></a>小乘之人闻之欢喜。<a id="a-3P"></a>以为易行。<a id="a-3Q"></a>修善进德求度生死。<a id="a-3R"></a>后闻人说无有三乘。<a id="a-3S"></a>故是一乘。<a id="a-3T"></a>以信佛语终不肯舍。<a id="a-3U"></a>如彼村人亦复如是。</p>
  <p id="a3V">又华严经云。<a id="a-3W"></a>佛子。<a id="a-3X"></a>譬如日出光照一切大山王。<a id="a-3Y"></a>次照一切大山。<a id="a-3Z"></a>次照金刚宝山。<a id="a-3a"></a>然后普照一切大地。<a id="a-3b"></a>日光不作是念。<a id="a-3c"></a>我应先照诸大山王。<a id="a-3d"></a>次第乃至普照大地。<a id="a-3e"></a>但彼山地有高下故。<a id="a-3f"></a>照有先后。<a id="a-3g"></a>如来应供等正觉亦复如是。<a id="a-3h"></a>成就无量无边法界智慧日轮。<a id="a-3i"></a>常放无量无碍智慧光明。<a id="a-3j"></a>光照菩萨等诸大山王。<a id="a-3k"></a>次照缘觉。<a id="a-3l"></a>次照声闻。<a id="a-3m"></a>次照决定善根众生随应受化。<a id="a-3n"></a>然后悉照一切众生。<a id="a-3o"></a>乃至邪定为作未来饶益因缘。<a id="a-3p"></a>如来智慧日光不作是念。<a id="a-3q"></a>我当先照菩萨乃至邪定。<a id="a-3r"></a>但放大智日光普照一切。<a id="a-3s"></a>佛子。<a id="a-3t"></a>譬如日月出现世间乃至深山幽谷无不普照。<a id="a-3u"></a>如来智慧日月亦复如是。<a id="a-3v"></a>普照一切无不明了。<a id="a-3w"></a>但众生悕望善根不同。<a id="a-3x"></a>故如来智光种种差别。</p>
  <p data-pb></p>
  <h2 id="a3y">法施部第七</h2>
  <p id="a3z">如十住毗婆沙论云。<a id="a-40"></a>若菩萨欲以法施众生者。<a id="a-41"></a>应如决定王大乘经中称法师功德及说法义戒随顺修学。<a id="a-42"></a>谓说法者应行四法。<a id="a-43"></a>何等为四。<a id="a-44"></a>一者广博多学。<a id="a-45"></a>能持一切言辞章句。<a id="a-46"></a>二者决定。<a id="a-47"></a>善知世间出世间诸法生灭相。<a id="a-48"></a>三者得禅定慧。<a id="a-49"></a>于诸经法随顺无诤。<a id="a-4A"></a>四者不增不损如所说行。</p>
  <p id="a4B">又正法念经云。<a id="a-4C"></a>若有众生正行善业。<a id="a-4D"></a>为邪见人说一偈法令净信佛。<a id="a-4E"></a>命终生应声天受种种乐。<a id="a-4F"></a>从天还退随业流转。<a id="a-4G"></a>若为财物故与人说法。<a id="a-4H"></a>不以悲心利益众生。<a id="a-4I"></a>而取财物。<a id="a-4J"></a>或用饮酒。<a id="a-4K"></a>或与女人共饮共食。<a id="a-4L"></a>如伎儿法自实求财。<a id="a-4M"></a>如是法施其果甚少。<a id="a-4N"></a>生于天上作智慧鸟。<a id="a-4O"></a>能说偈颂。<a id="a-4P"></a>是则名曰下品法施也。<a id="a-4Q"></a>云何名为中品法施耶。<a id="a-4R"></a>为名闻故。<a id="a-4S"></a>为胜他故。<a id="a-4T"></a>为胜余大法师故。<a id="a-4U"></a>为人说法。<a id="a-4V"></a>或以妒心为人说法。<a id="a-4W"></a>如是法施得报亦少。<a id="a-4X"></a>生于天中受中果报。<a id="a-4Y"></a>或生人中。<a id="a-4Z"></a>是则名曰中品法施也。<a id="a-4a"></a>云何名为上品法施耶。<a id="a-4b"></a>以清净心为欲增长众生智慧。<a id="a-4c"></a>而为说法。<a id="a-4d"></a>不为财利。<a id="a-4e"></a>为令邪见众生等住于正法。<a id="a-4f"></a>如是法施。<a id="a-4g"></a>自利利人无上最胜。<a id="a-4h"></a>乃至涅槃其福不尽。<a id="a-4i"></a>是则名曰上品法施也。</p>
  <p id="a4j">又迦葉经尔时世尊而说偈颂曰。</p>
  <p id="a4k">三千大千界　　珍宝满其中</p>
  <p id="a4l">以此用布施　　所得功德少</p>
  <p id="a4m">若说一偈法　　功德为甚多</p>
  <p id="a4n">三界诸乐具　　尽持施一人</p>
  <p id="a4o">不如一偈施　　功德为最胜</p>
  <p id="a4p">此功德胜彼　　能离诸苦恼</p>
  <p id="a4q">若河沙世界　　珍宝满其中</p>
  <p id="a4r">以施诸如来　　不如一法施</p>
  <p id="a4s">施宝福虽多　　不及一法施</p>
  <p id="a4t">一偈福尚胜　　况多难思议</p>
  <p id="a4u">又十住毗婆沙论云。<a id="a-4v"></a>在家之人当行财施。<a id="a-4w"></a>出家之人当行法施。<a id="a-4x"></a>何以故。<a id="a-4y"></a>在家法施不及出家人。<a id="a-4z"></a>以听受法者于在家人信心浅薄故。<a id="a-50"></a>又在家之人多有财物。<a id="a-51"></a>出家之人于诸经法读诵通达。<a id="a-52"></a>为人解说在众无畏。<a id="a-53"></a>非在家者之所能及。<a id="a-54"></a>又使听者起恭敬心不及出家。<a id="a-55"></a>又欲说法降伏人心不及出家。<a id="a-56"></a>如偈说曰。</p>
  <p id="a57">先自修行法　　然后教余人</p>
  <p id="a58">乃可作是言　　汝随我所行</p>
  <p id="a59">身自行不善　　安能令彼善</p>
  <p id="a5A">自不得寂灭　　何能令人寂</p>
  <p id="a5B">又出家之人。<a id="a-5C"></a>若行财施则妨余善。<a id="a-5D"></a>远离阿练若处。<a id="a-5E"></a>必至聚落与白衣从事。<a id="a-5F"></a>多有言说发起三毒。<a id="a-5G"></a>于六度等心薄。<a id="a-5H"></a>乃至贪着五欲舍戒还俗。<a id="a-5I"></a>故名为死。<a id="a-5J"></a>或能反戒。<a id="a-5K"></a>易起重罪。<a id="a-5L"></a>是名死等。<a id="a-5M"></a>诸烦恼苦患。<a id="a-5N"></a>以是因缘故。<a id="a-5O"></a>于出家者称叹法施。<a id="a-5P"></a>于在家者称叹财施。</p>
  <p id="a5Q">又金光明经云。<a id="a-5R"></a>说法者有五种事。<a id="a-5S"></a>一者法施彼我兼利。<a id="a-5T"></a>财施不尔。<a id="a-5U"></a>二者法施。<a id="a-5V"></a>能令众生出于三界。<a id="a-5W"></a>财施者不出欲界。<a id="a-5X"></a>三者法施利益法身。<a id="a-5Y"></a>财施之者长养色身。<a id="a-5Z"></a>四者法施增长无穷。<a id="a-5a"></a>财施必有竭尽。<a id="a-5b"></a>五者法施能断无明。<a id="a-5c"></a>财施只有伏贪心。<a id="a-5d"></a>故知财施不及法也。<a id="a-5e"></a>就法施中自有阶渐。<a id="a-5f"></a>若有所解不用他知。<a id="a-5g"></a>恐他胜己秘而有说。<a id="a-5h"></a>则自未来常不闻法。</p>
  <p id="a5i">又智度论云。<a id="a-5j"></a>若吝惜法则常生边地无佛法处。<a id="a-5k"></a>由吝法故障他慧明。<a id="a-5l"></a>此则不如卖法。<a id="a-5m"></a>他人反胜过此。</p>
  <p id="a5n">又成实论云。<a id="a-5o"></a>若人但能为他说法。<a id="a-5p"></a>是名利他。<a id="a-5q"></a>是人虽不自随法行。<a id="a-5r"></a>为他说故自亦得利。<a id="a-5s"></a>于此惠施门略有三品。<a id="a-5t"></a>下法施者。<a id="a-5u"></a>说布施法不说智慧。<a id="a-5v"></a>中法施者。<a id="a-5w"></a>说于持戒。<a id="a-5x"></a>上法施者。<a id="a-5y"></a>说于智慧。<a id="a-5z"></a>以说智慧。<a id="a-60"></a>教人观理得断惑智二障出离生死远成菩提涅槃乐果。<a id="a-61"></a>乃至但能唯说小乘。<a id="a-62"></a>教化一人令观生空。<a id="a-63"></a>信解依行虽未得道。<a id="a-64"></a>亦胜教化一阎浮中所有众生令行十善。<a id="a-65"></a>以信解人解修圣道。<a id="a-66"></a>则有出因要得涅槃。</p>
  <p id="a67">又诸法勇王经云。<a id="a-68"></a>阎浮提中所有水陆空行众生尽得人身。<a id="a-69"></a>若有一人教是诸人令其安住五戒十善。<a id="a-6A"></a>所得功德。<a id="a-6B"></a>不如有人教诲一人令得信行。</p>
  <p id="a6C">又十住毗婆沙论云。<a id="a-6D"></a>有四法能退失智慧。<a id="a-6E"></a>菩萨所应远离。<a id="a-6F"></a>何等为四。<a id="a-6G"></a>一不敬法及说法者。<a id="a-6H"></a>二于要法秘匿吝惜。<a id="a-6I"></a>三乐法者为作障碍坏其听心。<a id="a-6J"></a>四怀憍慢自高卑人。<a id="a-6K"></a>复有四法。<a id="a-6L"></a>得其智慧。<a id="a-6M"></a>应常修习。<a id="a-6N"></a>何等为四。<a id="a-6O"></a>一恭敬法及说法者。<a id="a-6P"></a>二如所闻法及所读诵为他人说其心清净不求利养。<a id="a-6Q"></a>三知从多闻得智慧故。<a id="a-6R"></a>勤求不息如救头然。<a id="a-6S"></a>四如所闻法受持不忘。<a id="a-6T"></a>贵如说行不贵言说。</p>
  <p data-pb></p>
  <h2 id="a6U">报恩部第八</h2>
  <p id="a6V">如善恭敬经云。<a id="a-6W"></a>佛告阿难。<a id="a-6X"></a>若有从他闻一四句偈。<a id="a-6Y"></a>或抄或写书之竹帛。<a id="a-6Z"></a>所有名字于若干劫。<a id="a-6a"></a>取彼和尚阿阇梨等荷担肩上。<a id="a-6b"></a>或时背负。<a id="a-6c"></a>或以顶戴。<a id="a-6d"></a>常负行者。<a id="a-6e"></a>复将一切音乐之具供养是师。<a id="a-6f"></a>作如是事尚自不能具报师恩。<a id="a-6g"></a>若当来世于师和尚所起不敬心。<a id="a-6h"></a>常说于过我说愚痴。<a id="a-6i"></a>极受多苦。<a id="a-6j"></a>于当来世必堕恶道。<a id="a-6k"></a>是故阿难。<a id="a-6l"></a>我教汝等常行恭敬尊重之心。<a id="a-6m"></a>当得如是胜上之法。<a id="a-6n"></a>所谓爱重三宝甚深之法。</p>
  <p id="a6o">又梵网经云。<a id="a-6p"></a>若佛子。<a id="a-6q"></a>见大乘法师同见同行来入僧坊舍宅城邑。<a id="a-6r"></a>若百里千里来者。<a id="a-6s"></a>即迎来送去礼拜供养。<a id="a-6t"></a>日日三时供养。<a id="a-6u"></a>日食三两金。<a id="a-6v"></a>百味饮食床座供养法师。<a id="a-6w"></a>一切所须尽给与之。<a id="a-6x"></a>常请法师三时说法。<a id="a-6y"></a>日日三时礼拜。<a id="a-6z"></a>不生嗔心患恼之心。<a id="a-70"></a>为法灭身请法。<a id="a-71"></a>若不尔者犯轻垢罪。</p>
  <p id="a72">又优婆塞戒经云。<a id="a-73"></a>若优婆塞受持六重戒已。<a id="a-74"></a>四十里中有讲法处。<a id="a-75"></a>不能往听得失意罪。</p>
  <p id="a76">又大方等陀罗尼经云。<a id="a-77"></a>佛告阿难。<a id="a-78"></a>若有父母妻子。<a id="a-79"></a>不放此人至于道场者。<a id="a-7A"></a>此人应向父母等前烧种种香。<a id="a-7B"></a>长跪合掌应作是言。<a id="a-7C"></a>我今欲至道场哀愍听许亦应种种谏晓随宜说法。<a id="a-7D"></a>亦应三请。<a id="a-7E"></a>若不听者。<a id="a-7F"></a>此人应于舍宅默自思惟诵持经典。</p>
  <p id="a7G">又正法念经云。<a id="a-7H"></a>若人供养说法法师。<a id="a-7I"></a>当知是人即为供养现在世尊。<a id="a-7J"></a>其人如是随所供养。<a id="a-7K"></a>所发愿成就。<a id="a-7L"></a>乃至得阿耨菩提。<a id="a-7M"></a>以能供养说法师故。<a id="a-7N"></a>何以故。<a id="a-7O"></a>以闻法故心得调伏。<a id="a-7P"></a>以调伏故能断无知流转之闇。<a id="a-7Q"></a>若离闻法无有一法能调伏心。</p>
  <p id="a7R">又胜思惟经云。<a id="a-7S"></a>不起罪业不起福业不起无动业者。<a id="a-7T"></a>是名供养佛。</p>
  <p id="a7U">又华手经云。<a id="a-7V"></a>若以华香衣食汤药等供养诸佛。<a id="a-7W"></a>不名为真供养。<a id="a-7X"></a>如来坐道场所得微妙法随能修学者。<a id="a-7Y"></a>是名真供养。<a id="a-7Z"></a>故说偈云。</p>
  <p id="a7a">若以华涂香　　衣食及汤药</p>
  <p id="a7b">以此供诸佛　　不名为真供</p>
  <p id="a7c">如来坐道场　　所得微妙法</p>
  <p id="a7d">若人能修学　　是真供养佛</p>
  <p id="a7e">又十住婆沙论云。<a id="a-7f"></a>佛告阿难。<a id="a-7g"></a>天雨香华不名供养恭敬如来。<a id="a-7h"></a>若比丘比丘尼优婆塞优婆夷。<a id="a-7i"></a>一心不放逸。<a id="a-7j"></a>亲近修集圣法。<a id="a-7k"></a>是名真供养佛。</p>
  <p id="a7l">又宝云经云。<a id="a-7m"></a>不以财施供养于佛。<a id="a-7n"></a>何以故。<a id="a-7o"></a>如来法身不待财施。<a id="a-7p"></a>唯以法施供养于佛。<a id="a-7q"></a>为具佛道。<a id="a-7r"></a>以法供养为最第一。</p>
  <p id="a7s">又善恭敬经云。<a id="a-7t"></a>佛言。<a id="a-7u"></a>若有比丘。<a id="a-7v"></a>虽复有夏不能闲解如是法句。<a id="a-7w"></a>彼亦应当从他依止。<a id="a-7x"></a>所以者何。<a id="a-7y"></a>自尚不解。<a id="a-7z"></a>况欲与他作依止师。<a id="a-80"></a>假令耆旧百夏比丘。<a id="a-81"></a>而不能解沙门秘密之事。<a id="a-82"></a>不解法律等。<a id="a-83"></a>亦应说依止。<a id="a-84"></a>若有比丘从他受法。<a id="a-85"></a>于彼师边应起尊贵敬重之心。<a id="a-86"></a>欲受法时。<a id="a-87"></a>当在师前不得轻笑。<a id="a-88"></a>不得露齿。<a id="a-89"></a>不得交足。<a id="a-8A"></a>不得视足。<a id="a-8B"></a>不得动足。<a id="a-8C"></a>不得踔脚。<a id="a-8D"></a>师不发问不得辄言凡有所使勿得违命。<a id="a-8E"></a>勿视师面。<a id="a-8F"></a>离师三肘令坐即坐。<a id="a-8G"></a>勿得违教。<a id="a-8H"></a>于彼师所应起慈心。<a id="a-8I"></a>若有所疑先应咨白。<a id="a-8J"></a>若见师许然后请决。<a id="a-8K"></a>当知一日三时应参进止。<a id="a-8L"></a>若三时间不参进止。<a id="a-8M"></a>是师应当如法治之。<a id="a-8N"></a>若参师不见应持土块或木或草以为记验。<a id="a-8O"></a>若当见师在房室内。<a id="a-8P"></a>是时学者应起至心绕房三匝向师顶礼尔乃方还。<a id="a-8Q"></a>若不见师众务皆止不得为也。<a id="a-8R"></a>除大小便。<a id="a-8S"></a>又复弟子于其师所不得粗言。<a id="a-8T"></a>师所呵责不应反报。<a id="a-8U"></a>师坐卧床应先敷拭令无尘污虫蚁之属。<a id="a-8V"></a>若师坐卧。<a id="a-8W"></a>乃至师起。<a id="a-8X"></a>应修诵业。<a id="a-8Y"></a>时彼学者。<a id="a-8Z"></a>至日东方便到师所。<a id="a-8a"></a>善知时已数往师边咨问所须。<a id="a-8b"></a>我作何事。<a id="a-8c"></a>又复弟子在于师前不得洟唾。<a id="a-8d"></a>若行寺内恭敬师故。<a id="a-8e"></a>勿以袈裟覆于肩髆。<a id="a-8f"></a>不得笼头。<a id="a-8g"></a>天时若热日别三时以扇扇师。<a id="a-8h"></a>三度授水授令洗浴。<a id="a-8i"></a>又复三时应献冷饮师。<a id="a-8j"></a>师所营事应尽身力而营助之。<a id="a-8k"></a>佛告阿难。<a id="a-8l"></a>若将来世有诸比丘。<a id="a-8m"></a>或于师所不起恭敬。<a id="a-8n"></a>说于师僧长短之者。<a id="a-8o"></a>彼人则非是须陀洹。<a id="a-8p"></a>亦非凡夫。<a id="a-8q"></a>彼愚痴人。<a id="a-8r"></a>应如是治。<a id="a-8s"></a>师实有过尚不得说。<a id="a-8t"></a>况当无也。<a id="a-8u"></a>若有比丘。<a id="a-8v"></a>于其师边不恭敬者。<a id="a-8w"></a>我说别有一小地狱。<a id="a-8x"></a>名为[序-予+阜]扑。<a id="a-8y"></a>当堕是中。<a id="a-8z"></a>堕彼处已一身四头身体俱然。<a id="a-90"></a>状如火聚。<a id="a-91"></a>出大猛焰炽然不息。<a id="a-92"></a>然已复然。<a id="a-93"></a>于彼狱处复有诸虫。<a id="a-94"></a>名曰钩[此/束]。<a id="a-95"></a>彼诸毒虫常啖舌根。<a id="a-96"></a>时彼痴人从彼舍身生畜生中。<a id="a-97"></a>皆由往昔骂辱于师舌根过故。<a id="a-98"></a>常食屎尿。<a id="a-99"></a>舍彼身已虽生人间。<a id="a-9A"></a>常生边地具足恶法。<a id="a-9B"></a>虽得人身皮不似人。<a id="a-9C"></a>不能具足人之形色。<a id="a-9D"></a>常被极贱诽谤陵辱。<a id="a-9E"></a>离佛世尊常无智慧。<a id="a-9F"></a>从彼死已还堕地狱。<a id="a-9G"></a>更得无量无边苦患之法。</p>
  <p data-pb></p>
  <h2 id="a9H">利益部第九</h2>
  <p id="a9I">如正法念经云。<a id="a-9J"></a>说法有十功德多所利益。<a id="a-9K"></a>何等为十。<a id="a-9L"></a>一时处具足。<a id="a-9M"></a>二分别易解。<a id="a-9N"></a>三与法相应。<a id="a-9O"></a>四非为利养。<a id="a-9P"></a>五为调伏心。<a id="a-9Q"></a>六随顺说法。<a id="a-9R"></a>七说施有报。<a id="a-9S"></a>八说生死法多诸障碍。<a id="a-9T"></a>九说天退殁。<a id="a-9U"></a>十说有业果。<a id="a-9V"></a>若说法人有此十法。<a id="a-9W"></a>令闻法者得多功德利益安乐乃至涅槃。<a id="a-9X"></a>若闻法功德成就深心。<a id="a-9Y"></a>信根清净一向净心信于三宝。<a id="a-9Z"></a>诣听法处为闻正法。<a id="a-9a"></a>随举一足皆生梵福。<a id="a-9b"></a>又大菩萨藏经云。<a id="a-9c"></a>于诸菩萨起深爱乐。<a id="a-9d"></a>犹如大师。<a id="a-9e"></a>于正法所起爱乐心。<a id="a-9f"></a>如自己身。<a id="a-9g"></a>于如来所起爱乐心。<a id="a-9h"></a>如自己命。<a id="a-9i"></a>于尊重师起爱乐心。<a id="a-9j"></a>犹如父母。<a id="a-9k"></a>于诸众生起爱乐心。<a id="a-9l"></a>视如一子。<a id="a-9m"></a>于阿遮利耶受教师所起爱乐心。<a id="a-9n"></a>敬如眼目。<a id="a-9o"></a>于诸正行起爱乐心。<a id="a-9p"></a>犹如耳目身首。<a id="a-9q"></a>于波罗蜜起爱敬心。<a id="a-9r"></a>犹如手足。<a id="a-9s"></a>于说法师起爱乐心。<a id="a-9t"></a>如众重宝。<a id="a-9u"></a>所求正法起爱乐心。<a id="a-9v"></a>犹如良药。<a id="a-9w"></a>于能举罪及忆念者起爱乐心。<a id="a-9x"></a>犹如良医。</p>
  <p id="a9y">又僧伽吒经云。<a id="a-9z"></a>尔时一切勇菩萨白佛言。<a id="a-A0"></a>世尊。<a id="a-A1"></a>若有众生闻此法者寿命几劫。<a id="a-A2"></a>佛言。<a id="a-A3"></a>寿命满八十劫。<a id="a-A4"></a>一切勇白佛言。<a id="a-A5"></a>劫以何量。<a id="a-A6"></a>佛言。<a id="a-A7"></a>譬如大城纵广十二由旬高三由旬盛满胡麻。<a id="a-A8"></a>有长寿人过百岁已取一而去。<a id="a-A9"></a>如是城中胡麻悉尽。<a id="a-AA"></a>劫犹不尽。<a id="a-AB"></a>又如大山纵广二十五由旬高十二由旬。<a id="a-AC"></a>有长寿人过一百岁以轻缯帛一往拂之。<a id="a-AD"></a>如是山尽劫犹不尽。<a id="a-AE"></a>是名劫量。<a id="a-AF"></a>时一切勇菩萨白佛言。<a id="a-AG"></a>世尊。<a id="a-AH"></a>一发誓愿尚得如是福德之聚。<a id="a-AI"></a>寿命八十劫。<a id="a-AJ"></a>何况于佛法中广修诸行。</p>
  <p id="aAK">又涅槃经云。<a id="a-AL"></a>若离四法得涅槃者。<a id="a-AM"></a>无有是处。<a id="a-AN"></a>何等为四。<a id="a-AO"></a>一亲近善友二专心听法。<a id="a-AP"></a>三系念思惟。<a id="a-AQ"></a>四如法修行。<a id="a-AR"></a>以是义故。<a id="a-AS"></a>听法因缘。<a id="a-AT"></a>则得近于大般涅槃。<a id="a-AU"></a>何以故。<a id="a-AV"></a>开法眼故。<a id="a-AW"></a>世有三人。<a id="a-AX"></a>一者无目(譬凡夫人)二者一目(譬声闻人)三者二目(譬诸菩萨)言无目者。<a id="a-AY"></a>常不闻法。<a id="a-AZ"></a>一目之人罗暂闻法其心不住。<a id="a-Aa"></a>二目之人专心听受如闻而行。<a id="a-Ab"></a>以听法故得知世间如是三人。</p>
  <p id="aAc">又法句喻经云。<a id="a-Ad"></a>昔佛在舍卫国给孤精舍。<a id="a-Ae"></a>为诸天人民说法时。<a id="a-Af"></a>波斯匿王有一寡女。<a id="a-Ag"></a>名曰金刚。<a id="a-Ah"></a>父母哀愍别为作好舍宅。<a id="a-Ai"></a>给五百妓女以娱乐之。<a id="a-Aj"></a>众共有一长老青衣。<a id="a-Ak"></a>名曰度胜。<a id="a-Al"></a>常行市内买脂粉香华。<a id="a-Am"></a>时见男女无数大众。<a id="a-An"></a>各赍香华出城诣佛。<a id="a-Ao"></a>即问行人。<a id="a-Ap"></a>欲何所至。<a id="a-Aq"></a>众人答言。<a id="a-Ar"></a>佛出于世。<a id="a-As"></a>三界之尊度脱众生皆得泥洹。<a id="a-At"></a>度胜闻之心悦意喜。<a id="a-Au"></a>即自念言。<a id="a-Av"></a>今老见佛宿世之福。<a id="a-Aw"></a>便分香直持买好华。<a id="a-Ax"></a>随众人辈往到佛所作礼却立。<a id="a-Ay"></a>散华烧香一心听法已。<a id="a-Az"></a>过市取香。<a id="a-B0"></a>因听法功宿行所追。<a id="a-B1"></a>香气熏闻斤两倍前。<a id="a-B2"></a>嫌其迟晚而共诘之。<a id="a-B3"></a>度胜奉道即如事言。<a id="a-B4"></a>世有圣师三界之尊。<a id="a-B5"></a>击无上法鼓震动三千。<a id="a-B6"></a>往听法者无央数人。<a id="a-B7"></a>实随听法。<a id="a-B8"></a>是以稽迟。<a id="a-B9"></a>金刚之徒闻说世尊法义殊妙非世所闻。<a id="a-BA"></a>悚然心欢而自叹曰。<a id="a-BB"></a>吾等何罪独隔不闻。<a id="a-BC"></a>即报度胜。<a id="a-BD"></a>试为我说之。<a id="a-BE"></a>度胜白曰。<a id="a-BF"></a>身贱口秽不敢便宣。<a id="a-BG"></a>说法之仪先施高座。<a id="a-BH"></a>度胜受敕具宣圣旨。<a id="a-BI"></a>五百侍女皆大欢喜。<a id="a-BJ"></a>各脱衣服一领积为高座。<a id="a-BK"></a>度胜洗浴承佛威神如应说法。<a id="a-BL"></a>金刚之等五百侍女。<a id="a-BM"></a>疑结破恶得须陀洹道。<a id="a-BN"></a>说法甚美。<a id="a-BO"></a>不觉失火。<a id="a-BP"></a>一时烧死。<a id="a-BQ"></a>即生天上。<a id="a-BR"></a>王将人从来欲救火。<a id="a-BS"></a>见之已然。<a id="a-BT"></a>收拾棺敛葬送毕已。<a id="a-BU"></a>往过佛所。<a id="a-BV"></a>为佛作礼叉手言曰。<a id="a-BW"></a>金刚不幸不觉失火。<a id="a-BX"></a>大小烧尽。<a id="a-BY"></a>适棺敛讫。<a id="a-BZ"></a>不审何罪遇此火害。<a id="a-Ba"></a>唯愿世尊彰告未闻。<a id="a-Bb"></a>佛告大王。<a id="a-Bc"></a>过去世时有城名波罗柰。<a id="a-Bd"></a>有长者妇。<a id="a-Be"></a>将采女五百人至城外大祠祀。<a id="a-Bf"></a>其法难急。<a id="a-Bg"></a>他性之人不得到边。<a id="a-Bh"></a>无问亲疏。<a id="a-Bi"></a>其有来者掷着火中。<a id="a-Bj"></a>时世有辟支佛。<a id="a-Bk"></a>名曰迦罗处在山中。<a id="a-Bl"></a>晨来分卫暮辄还山。<a id="a-Bm"></a>迦罗分卫来趣郊祠。<a id="a-Bn"></a>长者妇见之忿然嗔恚。<a id="a-Bo"></a>共捉迦罗扑着火中。<a id="a-Bp"></a>举身燋烂。<a id="a-Bq"></a>便现神足飞升虚空。<a id="a-Br"></a>众女惊怖泣泪悔过。<a id="a-Bs"></a>长跪举头而自陈曰。<a id="a-Bt"></a>女人愚戆不识至真。<a id="a-Bu"></a>群迷长慢毁辱神灵。<a id="a-Bv"></a>自惟过衅罪恶如山。<a id="a-Bw"></a>愿降尊德以消重殃。<a id="a-Bx"></a>寻声即下而般泥洹。<a id="a-By"></a>诸女起塔供养舍利。<a id="a-Bz"></a>佛为大王而说偈言。</p>
  <p id="aC0">愚戆作恶　　不能自解　　殃追自焚</p>
  <p id="aC1">罪成炽然　　愚不望处　　不谓适苦</p>
  <p id="aC2">临堕厄地　　乃知不善</p>
  <p id="aC3">佛告大王。<a id="a-C4"></a>尔时长者妇者。<a id="a-C5"></a>今王女金刚是。<a id="a-C6"></a>五百侍女者今度胜等五百妓女是。<a id="a-C7"></a>罪福追人久无不彰。<a id="a-C8"></a>善恶随人如影随形。<a id="a-C9"></a>说是法时诸来大小即得道迹。</p>
  <p id="aCA">又阿育王经云。<a id="a-CB"></a>昔阿恕伽王使道人说法。<a id="a-CC"></a>时以步障遮诸妇女。<a id="a-CD"></a>使其听法。<a id="a-CE"></a>尔时法师为诸妇女说法。<a id="a-CF"></a>常说施论戒论生天之论。<a id="a-CG"></a>有一妇女。<a id="a-CH"></a>分犯王法。<a id="a-CI"></a>发幕向法师前问法师言。<a id="a-CJ"></a>如来大觉于菩提树下觉诸法时觉悟施戒耶。<a id="a-CK"></a>更悟余法耶。<a id="a-CL"></a>法师答言。<a id="a-CM"></a>佛觉一切有漏法皆苦。<a id="a-CN"></a>犹若融铁。<a id="a-CO"></a>此苦因从习而生。<a id="a-CP"></a>犹如毒树。<a id="a-CQ"></a>修八正道以灭苦习。<a id="a-CR"></a>是女人得闻此语获得须陀洹道。<a id="a-CS"></a>以刀系颈往到王所。<a id="a-CT"></a>而白王言。<a id="a-CU"></a>我今日犯王重法。<a id="a-CV"></a>愿王以法治我。<a id="a-CW"></a>王问言。<a id="a-CX"></a>汝犯何事。<a id="a-CY"></a>答言。<a id="a-CZ"></a>我破王禁制至道人所。<a id="a-Ca"></a>譬如渴牛不避于死。<a id="a-Cb"></a>我实渴于佛法。<a id="a-Cc"></a>是以默突听法。<a id="a-Cd"></a>王问言。<a id="a-Ce"></a>汝听法时颇有所得不。<a id="a-Cf"></a>答言。<a id="a-Cg"></a>得法见四真谛。<a id="a-Ch"></a>解阴入界及以诸大。<a id="a-Ci"></a>皆知无我。<a id="a-Cj"></a>遂得法眼。<a id="a-Ck"></a>王闻是语踊跃欢喜。<a id="a-Cl"></a>即为作礼。<a id="a-Cm"></a>便唱令言。<a id="a-Cn"></a>自今已后不听作障隔。<a id="a-Co"></a>乐听法者听直至法师所对面听法。<a id="a-Cp"></a>叹言。<a id="a-Cq"></a>奇哉。<a id="a-Cr"></a>我宫内乃出人宝。<a id="a-Cs"></a>以是因缘。<a id="a-Ct"></a>当知听法有大利益。</p>
  <p id="aCu">又杂宝藏经云。<a id="a-Cv"></a>尔时般遮罗国。<a id="a-Cw"></a>以五百白雁献波斯匿王。<a id="a-Cx"></a>王令送着只桓精舍。<a id="a-Cy"></a>众僧食时人人乞食。<a id="a-Cz"></a>雁见僧众来在前立。<a id="a-D0"></a>佛以一音说法众生各得类解。<a id="a-D1"></a>当时群雁亦解僧语。<a id="a-D2"></a>闻法欢喜。<a id="a-D3"></a>鸣声相和还于池水。<a id="a-D4"></a>后毛羽转长飞至余处。<a id="a-D5"></a>猎师以网都覆杀之。<a id="a-D6"></a>一雁作声诸雁皆和。<a id="a-D7"></a>谓听法时声。<a id="a-D8"></a>乘是善心生忉利天。<a id="a-D9"></a>生天之法。<a id="a-DA"></a>法有三念。<a id="a-DB"></a>一念本所从来。<a id="a-DC"></a>二念定生何处。<a id="a-DD"></a>三念先作何业得来生天。<a id="a-DE"></a>便自思惟。<a id="a-DF"></a>自见宿因更无余善。<a id="a-DG"></a>唯佛僧边听法。<a id="a-DH"></a>作是念已五百天子即时来下在如来边。<a id="a-DI"></a>佛为说法悉得须陀洹。<a id="a-DJ"></a>波斯匿王遇到佛所。<a id="a-DK"></a>常见五百雁罗列。<a id="a-DL"></a>佛前。<a id="a-DM"></a>是日不见。<a id="a-DN"></a>便问佛言。<a id="a-DO"></a>此中诸雁向何处去。<a id="a-DP"></a>佛言。<a id="a-DQ"></a>欲见诸雁者。<a id="a-DR"></a>先雁飞去他处。<a id="a-DS"></a>为猎师所杀。<a id="a-DT"></a>命终生天。<a id="a-DU"></a>今此五百诸天子等。<a id="a-DV"></a>着好天冠端正殊特者。<a id="a-DW"></a>是今日听法皆得须陀洹。<a id="a-DX"></a>王问佛言。<a id="a-DY"></a>此诸群雁以何业缘堕于畜生。<a id="a-DZ"></a>命终生天今日得道。<a id="a-Da"></a>佛言。<a id="a-Db"></a>昔迦葉佛时。<a id="a-Dc"></a>五百女人尽共受戒。<a id="a-Dd"></a>用心不坚毁所受戒。<a id="a-De"></a>犯戒因缘堕畜生中作此雁身。<a id="a-Df"></a>以受戒故得值如来闻法获道。<a id="a-Dg"></a>以雁身中听法因缘生于天上。</p>
  <p id="aDh">又旧杂譬喻经云。<a id="a-Di"></a>昔有沙门昼夜诵经。<a id="a-Dj"></a>有狗伏床下一心听经。<a id="a-Dk"></a>不复念食。<a id="a-Dl"></a>如是积年。<a id="a-Dm"></a>命尽得人形。<a id="a-Dn"></a>生舍卫国中作女人。<a id="a-Do"></a>长大见沙门分卫。<a id="a-Dp"></a>便走自持饭与沙门欢喜。<a id="a-Dq"></a>后作比丘尼。<a id="a-Dr"></a>得应真道。</p>
  <p id="aDs">颂曰。</p>
  <p id="aDt">王猷外厘　　神道内绥　　皇觉正法</p>
  <p id="aDu">斯极宗师　　敬承玄教　　崇德振辉</p>
  <p id="aDv">师弟说授　　芳叶秀滋　　四谛感悟</p>
  <p id="aDw">三达熙怡　　启境金牒　　开训神机</p>
  <p id="aDx">空有齐[車*犬]　　玄门洞微　　遣于无遣</p>
  <p id="aDy">至道非弥</p>
  <p data-pb></p>
  <h2 id="aDz">感应缘(略引九验)</h2>
  <p id="aE0">宋沙门竺道生 宋居士费崇先 魏沙门天竺勒那 齐沙门释僧范 隋沙门释昙延 隋沙门释慧远 隋沙门释法彦 唐沙门释道宗 唐沙门释道慧。</p>
  <p id="aE1">宋长安龙光寺有竺道生。<a id="a-E2"></a>本姓魏。<a id="a-E3"></a>钜鹿人也。<a id="a-E4"></a>少小出家聪锐神异。<a id="a-E5"></a>年在志学便登法座吐纳宫商。<a id="a-E6"></a>道俗高伏。<a id="a-E7"></a>年至具戒器鉴日深。<a id="a-E8"></a>性度机警神气清穆。<a id="a-E9"></a>初入庐山幽栖七年以求其志。<a id="a-EA"></a>常以入道之要慧解为本。<a id="a-EB"></a>故钻仰群经斟酌杂论。<a id="a-EC"></a>万里随法不惮疲苦。<a id="a-ED"></a>后与慧睿慧严同游长安。<a id="a-EE"></a>从什公受业。<a id="a-EF"></a>关中僧众咸谓神寤。<a id="a-EG"></a>后还都止青园寺。<a id="a-EH"></a>宋太祖文皇帝深加叹重。<a id="a-EI"></a>后太祖设会。<a id="a-EJ"></a>帝亲同众御于地筵。<a id="a-EK"></a>下食良久众咸疑日晚。<a id="a-EL"></a>帝曰。<a id="a-EM"></a>始可中耳。<a id="a-EN"></a>生曰。<a id="a-EO"></a>白日丽天。<a id="a-EP"></a>天言始中。<a id="a-EQ"></a>何得非中。<a id="a-ER"></a>遂取钵食。<a id="a-ES"></a>于是一众从之。<a id="a-ET"></a>莫不叹其枢机得衷。<a id="a-EU"></a>后校阅真俗研思因果。<a id="a-EV"></a>乃立善不受报顿悟成佛。<a id="a-EW"></a>又着二谛论佛性当有论法身无色论佛无净土论应有缘论等。<a id="a-EX"></a>笼罩旧说妙有渊旨。<a id="a-EY"></a>而守文之徒多生嫌嫉。<a id="a-EZ"></a>与夺之声纷然竞起。<a id="a-Ea"></a>又六卷泥洹先至京都。<a id="a-Eb"></a>生剖析经理洞入幽微。<a id="a-Ec"></a>乃说一阐提人皆得成佛。<a id="a-Ed"></a>于时大本未传。<a id="a-Ee"></a>孤明先发独见忤众。<a id="a-Ef"></a>于是旧学以为邪说。<a id="a-Eg"></a>机愤滋甚。<a id="a-Eh"></a>遂显大众摈而遣之。<a id="a-Ei"></a>生于大众中正容誓曰。<a id="a-Ej"></a>若我所说反于经义者。<a id="a-Ek"></a>谓于现身即表癞疾。<a id="a-El"></a>若与实相不相违背者。<a id="a-Em"></a>愿舍寿之时据师子座。<a id="a-En"></a>言竟拂衣而逝。<a id="a-Eo"></a>初投吴之虎丘山。<a id="a-Ep"></a>旬日之中学徒数百。<a id="a-Eq"></a>其年夏雷震。<a id="a-Er"></a>青园佛殿龙升于天光影西壁。<a id="a-Es"></a>因改寺名曰龙光。<a id="a-Et"></a>时人叹曰。<a id="a-Eu"></a>龙既已去。<a id="a-Ev"></a>生必行矣。<a id="a-Ew"></a>俄而投迹庐山销影岩岫。<a id="a-Ex"></a>山中僧众咸共敬服。<a id="a-Ey"></a>后涅槃大本至于南京。<a id="a-Ez"></a>果称阐提悉有佛性。<a id="a-F0"></a>与前所说合若符契。<a id="a-F1"></a>生既获斯经。<a id="a-F2"></a>寻即讲说。<a id="a-F3"></a>以宋元嘉十一年冬十一月庚子。<a id="a-F4"></a>于庐山精舍升于法座。<a id="a-F5"></a>神色开明德音浚发。<a id="a-F6"></a>论义数番穷理尽妙。<a id="a-F7"></a>观听之众莫不悟悦。<a id="a-F8"></a>法席将毕。<a id="a-F9"></a>忽见麈尾纷然而坠。<a id="a-FA"></a>端坐正容隐几而卒。<a id="a-FB"></a>颜色不异似若入定。<a id="a-FC"></a>道俗嗟骇远近悲洟。<a id="a-FD"></a>于是京邑诸僧内惭自疾追而信服。<a id="a-FE"></a>其神鉴之至征瑞如此乃葬庐山之阜。<a id="a-FF"></a>初睿公及严观同学齐名。<a id="a-FG"></a>故时人评曰。<a id="a-FH"></a>生睿发天真。<a id="a-FI"></a>严观霔流得。<a id="a-FJ"></a>慧义彭享进。<a id="a-FK"></a>寇渊于默塞。<a id="a-FL"></a>生及睿公独标天真之目。<a id="a-FM"></a>故以秀出群士矣。<a id="a-FN"></a>初关中僧肇始注维摩。<a id="a-FO"></a>世咸玩味。<a id="a-FP"></a>生乃更发深旨显畅新异。<a id="a-FQ"></a>及诸经义疏世皆宝焉。<a id="a-FR"></a>王微以生比郭林宗。<a id="a-FS"></a>乃为之立传。<a id="a-FT"></a>旍其遗德。<a id="a-FU"></a>时人以生推阐提得佛。<a id="a-FV"></a>此语有据。<a id="a-FW"></a>顿悟不受报等时亦宪章。<a id="a-FX"></a>宋太祖尝述生顿悟义。<a id="a-FY"></a>有沙门僧弼等皆设巨难。<a id="a-FZ"></a>帝曰。<a id="a-Fa"></a>若使逝者可兴。<a id="a-Fb"></a>岂为诸君所屈。<a id="a-Fc"></a>龙光寺又有沙门宝林。<a id="a-Fd"></a>初经长安受学。<a id="a-Fe"></a>后祖述生公诸义。<a id="a-Ff"></a>时人号曰逝玄。<a id="a-Fg"></a>生着涅槃记。<a id="a-Fh"></a>及注异宗论檄魔文等。<a id="a-Fi"></a>林弟子法宝亦学兼内外。<a id="a-Fj"></a>着金刚后心论等。<a id="a-Fk"></a>亦祖述生义焉。<a id="a-Fl"></a>近代又有释慧生者。<a id="a-Fm"></a>亦止龙光寺。<a id="a-Fn"></a>蔬食善众经。<a id="a-Fo"></a>兼攻草隶。<a id="a-Fp"></a>时人以同寺相继。<a id="a-Fq"></a>号曰大小二生(右此一验出梁高僧传)</p>
  <p id="aFr">宋费崇先者。<a id="a-Fs"></a>吴兴人也。<a id="a-Ft"></a>少颇信法。<a id="a-Fu"></a>至三十余精勤弥笃。<a id="a-Fv"></a>至泰始三年受菩萨戒。<a id="a-Fw"></a>寄斋于谢慧远家。<a id="a-Fx"></a>二十四日昼夜不懈。<a id="a-Fy"></a>每听经常以鹊尾香炉置膝前。<a id="a-Fz"></a>初斋三夕见一人容服不凡。<a id="a-G0"></a>径来举炉将去。<a id="a-G1"></a>崇先视膝前炉。<a id="a-G2"></a>犹在其处。<a id="a-G3"></a>更详视此人见提去甚分明。<a id="a-G4"></a>崇先方悟是神异。<a id="a-G5"></a>自惟衣裳新濯了无不净。<a id="a-G6"></a>唯坐侧有唾壶。<a id="a-G7"></a>既使去壶。<a id="a-G8"></a>即复见此人还炉坐前。<a id="a-G9"></a>未至席顷犹见两炉。<a id="a-GA"></a>既至即合为一。<a id="a-GB"></a>然则此神人所提者盖炉影乎。<a id="a-GC"></a>崇先又当闻人说。<a id="a-GD"></a>福远寺有僧钦尼。<a id="a-GE"></a>精勤得道。<a id="a-GF"></a>欣然愿见未及得往。<a id="a-GG"></a>属意甚至。<a id="a-GH"></a>尝斋于他家。<a id="a-GI"></a>夜三更中忽见一尼容仪俨若。<a id="a-GJ"></a>着赭布袈裟正立斋席之前。<a id="a-GK"></a>食顷而灭。<a id="a-GL"></a>及崇先后观此尼。<a id="a-GM"></a>色貌被服即窗前所睹者也(右此验出冥祥记)</p>
  <p id="aGN">元魏时有中天竺沙门勒那。<a id="a-GO"></a>魏云实意。<a id="a-GP"></a>是西国人。<a id="a-GQ"></a>不知氏族。<a id="a-GR"></a>遍通三藏妙入总持。<a id="a-GS"></a>以魏永平之初来游东夏。<a id="a-GT"></a>宣武皇帝每请讲华严经。<a id="a-GU"></a>披阅精勤毋废一日。<a id="a-GV"></a>正处高座。<a id="a-GW"></a>忽有一人持笏执名者。<a id="a-GX"></a>形如大官。<a id="a-GY"></a>云奉天帝命来请法师讲华严经。<a id="a-GZ"></a>意曰。<a id="a-Ga"></a>今此法席尚未停止。<a id="a-Gb"></a>待讫经文当来从命。<a id="a-Gc"></a>虽然法事所资独不能建。<a id="a-Gd"></a>都讲香火维那梵呗。<a id="a-Ge"></a>咸皆须之。<a id="a-Gf"></a>可请令定。<a id="a-Gg"></a>使者如所请。<a id="a-Gh"></a>见讲诸僧。<a id="a-Gi"></a>既而法事将了。<a id="a-Gj"></a>又见前使云。<a id="a-Gk"></a>奉天帝命故来下迎。<a id="a-Gl"></a>意乃含笑熙怡告众辞诀。<a id="a-Gm"></a>奄然卒于法座。<a id="a-Gn"></a>都讲四人亦同时殒。<a id="a-Go"></a>魏境道俗闻见斯异无不嗟叹。</p>
  <p id="aGp">齐邺东大觉寺沙门僧范。<a id="a-Gq"></a>姓李。<a id="a-Gr"></a>平乡人也。<a id="a-Gs"></a>善解群书时称府库。<a id="a-Gt"></a>晚年出家经论谙委。<a id="a-Gu"></a>言行相辅祥征屡降。<a id="a-Gv"></a>尝有胶州刺史杜弼。<a id="a-Gw"></a>于邺显义寺请范冬讲。<a id="a-Gx"></a>至华严六地。<a id="a-Gy"></a>忽有一雁飞下从浮图东顺行入堂。<a id="a-Gz"></a>正对高座伏地听法。<a id="a-H0"></a>讲散徐出。<a id="a-H1"></a>还顺塔西尔乃翔逝。<a id="a-H2"></a>又于此寺夏讲。<a id="a-H3"></a>雀来在座西南伏听终于九旬。<a id="a-H4"></a>又曾处济州。<a id="a-H5"></a>亦有一枭。<a id="a-H6"></a>飞来入听讲讫便去。<a id="a-H7"></a>又有一僧怀忿加毁骂云。<a id="a-H8"></a>伽斗汝何所知。<a id="a-H9"></a>当夜有神打而几死。<a id="a-HA"></a>自非道洽冥符能感应如是。<a id="a-HB"></a>以天保六年三月二日卒于大觉寺。<a id="a-HC"></a>年八十矣。</p>
  <p id="aHD">隋京师延兴寺释昙延。<a id="a-HE"></a>姓王。<a id="a-HF"></a>蒲州万泉人也。<a id="a-HG"></a>世家豪族宦历齐周。<a id="a-HH"></a>而姓协书籍乡邦称叙。<a id="a-HI"></a>探[(阜-十+止)*責]玄旨洞晓无差。<a id="a-HJ"></a>欲着涅槃大疏。<a id="a-HK"></a>恐滞凡情每祈诚寤寐。<a id="a-HL"></a>愿得嘉征。<a id="a-HM"></a>乃于夜梦有人被白服乘于白马。<a id="a-HN"></a>鬃尾拂地而道授经旨。<a id="a-HO"></a>延手执马鬃与之请论。<a id="a-HP"></a>寤后惟曰。<a id="a-HQ"></a>此必马鸣菩萨授我义端。<a id="a-HR"></a>执鬃知其宗旨。<a id="a-HS"></a>抵事可观耳。<a id="a-HT"></a>虽感此瑞犹恐不合理。<a id="a-HU"></a>更持经疏。<a id="a-HV"></a>于陈州治仁寿寺舍利塔前。<a id="a-HW"></a>烧香誓曰。<a id="a-HX"></a>延以凡度仰测圣心。<a id="a-HY"></a>铨释已了具如别卷。<a id="a-HZ"></a>若幽致微达。<a id="a-Ha"></a>愿示明灵。<a id="a-Hb"></a>如无所感誓不传授。<a id="a-Hc"></a>言讫涅槃卷轴并放光明。<a id="a-Hd"></a>通夜呈祥。<a id="a-He"></a>道俗称庆。<a id="a-Hf"></a>塔中舍利又放光明。<a id="a-Hg"></a>三日三夜晖光不绝。<a id="a-Hh"></a>上烛天汉下照山河。<a id="a-Hi"></a>合境望光皆来谒拜。<a id="a-Hj"></a>既感征祥众伏传受。<a id="a-Hk"></a>君臣重德罕有斯人。<a id="a-Hl"></a>以隋开皇八年八月十三日。<a id="a-Hm"></a>终于延兴寺。<a id="a-Hn"></a>春秋七十有三。</p>
  <p id="aHo">隋京师净影寺释慧远。<a id="a-Hp"></a>姓季。<a id="a-Hq"></a>炖煌人。<a id="a-Hr"></a>后居上党之高都焉。<a id="a-Hs"></a>三藏备通九流洞晓。<a id="a-Ht"></a>天纵疏朗仪止冲和。<a id="a-Hu"></a>讲导为业天下同归。<a id="a-Hv"></a>昔在清化先养一鹅。<a id="a-Hw"></a>听讲为务。<a id="a-Hx"></a>开皇七年敕召入京。<a id="a-Hy"></a>鹅在本寺栖宿廊庑。<a id="a-Hz"></a>昼夜鸣呼众共愍之。<a id="a-I0"></a>附使达京至净影寺大门放之。<a id="a-I1"></a>鸣叫腾跃注入远房。<a id="a-I2"></a>依前驯听不避寒暑。<a id="a-I3"></a>但闻法集钟声不问旦夕。<a id="a-I4"></a>皆入讲堂静声伏听。<a id="a-I5"></a>僧徒梵散出堂翔鸣。<a id="a-I6"></a>若值白黑布萨鸣钟。<a id="a-I7"></a>终不入听。<a id="a-I8"></a>时共异之。<a id="a-I9"></a>若远常途讲解。<a id="a-IA"></a>依法潜听。<a id="a-IB"></a>中间及余语便鸣翔而出。<a id="a-IC"></a>信知道籍人弘。<a id="a-ID"></a>灵鸟嘉应。<a id="a-IE"></a>不可非其身未证法辄升法座。<a id="a-IF"></a>定堕地狱。<a id="a-IG"></a>此亦别时之意。<a id="a-IH"></a>不得雷同总废也。<a id="a-II"></a>以开皇年中卒于净影寺。</p>
  <p id="aIJ">隋西京真寂道场释法彦。<a id="a-IK"></a>姓张。<a id="a-IL"></a>寓居治州志隆大法。<a id="a-IM"></a>而聪明振响冠远侪伦。<a id="a-IN"></a>虽三藏并通。<a id="a-IO"></a>偏以大论驰美。<a id="a-IP"></a>游涉法会莫敢抗言。<a id="a-IQ"></a>开皇十六年。<a id="a-IR"></a>下敕以彦为大论众主。<a id="a-IS"></a>住真寂寺。<a id="a-IT"></a>镇长引化仁寿造塔。<a id="a-IU"></a>复召送舍利于汝州。<a id="a-IV"></a>四年又敕送舍利沂州善应寺。<a id="a-IW"></a>掘其深丈余。<a id="a-IX"></a>乃得金沙。<a id="a-IY"></a>涛汰成纯。<a id="a-IZ"></a>凡有二升。<a id="a-Ia"></a>光曜夺日。<a id="a-Ib"></a>又感黄牛。<a id="a-Ic"></a>自至塔前屈膝前足两拜而止。<a id="a-Id"></a>回身又礼文帝。<a id="a-Ie"></a>比景像一拜。<a id="a-If"></a>及入石函于时三万许人。<a id="a-Ig"></a>并见天云五色长十余丈阔三四丈。<a id="a-Ih"></a>四绕白云状如罗绮。<a id="a-Ii"></a>正当基上空中。<a id="a-Ij"></a>自午至未方乃歇灭。<a id="a-Ik"></a>后降五色云从四方来。<a id="a-Il"></a>状同前瑞。<a id="a-Im"></a>又感玄鹤五头从西北来回旋塔上乃经四度去复还来。<a id="a-In"></a>复感白鹤于上裴回久之乃逝。<a id="a-Io"></a>又感五色蛇盘屈函外可三尺头向舍利。<a id="a-Ip"></a>惊终不怖。<a id="a-Iq"></a>如此数度。<a id="a-Ir"></a>刺史郑善果以表奏闻曰。</p>
  <p id="aIs">臣闻。<a id="a-It"></a>敬天育物。<a id="a-Iu"></a>则乾象着其能。<a id="a-Iv"></a>顺地养民。<a id="a-Iw"></a>则坤元表其德。<a id="a-Ix"></a>是以陶唐砥躬弗懈。<a id="a-Iy"></a>伏气呈祥。<a id="a-Iz"></a>夏后水土成功。<a id="a-J0"></a>玄圭告锡。<a id="a-J1"></a>方知天时人事影响若神伏惟陛下。<a id="a-J2"></a>秉图揖让。<a id="a-J3"></a>受命君临。<a id="a-J4"></a>区宇无尘声教尽一。<a id="a-J5"></a>含弘光大慈愍无边。<a id="a-J6"></a>天佛垂鉴降兹荣瑞。<a id="a-J7"></a>塔基六处并得异砂。<a id="a-J8"></a>炫曜相晖俱同金宝。<a id="a-J9"></a>牛为礼拜。<a id="a-JA"></a>太古未经。<a id="a-JB"></a>云腾五色。<a id="a-JC"></a>于今方见。<a id="a-JD"></a>又感蛇形杂采盘旋塔基。<a id="a-JE"></a>鹤扬玄素裴回空际。<a id="a-JF"></a>虽轩皇景瑞空传旧章。<a id="a-JG"></a>汉帝庆征徒书简策。<a id="a-JH"></a>自非德隆三宝道冠百王。<a id="a-JI"></a>岂能感斯美庆致招灵异。<a id="a-JJ"></a>帝乃大悦。<a id="a-JK"></a>着于别记。<a id="a-JL"></a>以大业三年卒于所住。<a id="a-JM"></a>春秋六十矣。</p>
  <p id="aJN">唐西京胜光寺释道宗。<a id="a-JO"></a>俗姓孙氏。<a id="a-JP"></a>莱州即墨人也。<a id="a-JQ"></a>三藏通明大论尤精。<a id="a-JR"></a>每讲大论天雨众华。<a id="a-JS"></a>旋绕讲堂飞流户内。<a id="a-JT"></a>既不委地。<a id="a-JU"></a>久之还去。<a id="a-JV"></a>合众惊嗟希睹斯瑞。<a id="a-JW"></a>武德六年卒于所住。<a id="a-JX"></a>春秋七十有一。</p>
  <p id="aJY">唐蒲州仁寿年释道慧。<a id="a-JZ"></a>俗姓张氏。<a id="a-Ja"></a>河东虞乡人也。<a id="a-Jb"></a>神气高邈器度虚简。<a id="a-Jc"></a>善通机会鉴达治方。<a id="a-Jd"></a>虽通群典偏以涅槃摄论为栖神之宅也。<a id="a-Je"></a>至贞观二年冬月。<a id="a-Jf"></a>有请讲涅槃。<a id="a-Jg"></a>预知将终苦不受请。<a id="a-Jh"></a>前人不测郑重延之。<a id="a-Ji"></a>不免来意赴请登座。<a id="a-Jj"></a>发题告诸四众。<a id="a-Jk"></a>悲叹而言。<a id="a-Jl"></a>自惟去圣遥远微言隐绝。<a id="a-Jm"></a>庸愚所传不足师范。<a id="a-Jn"></a>但以信心归向自当识悟。<a id="a-Jo"></a>今席讲说止于云何偈后。<a id="a-Jp"></a>但世界法尔不久当终。<a id="a-Jq"></a>时日既促愿各用心。<a id="a-Jr"></a>逐文依叙。<a id="a-Js"></a>恰至偈初。<a id="a-Jt"></a>即觉失念无疾而终。<a id="a-Ju"></a>春秋七十有五。<a id="a-Jv"></a>即以其年十二月。<a id="a-Jw"></a>送往王城子午谷中南山之阴。<a id="a-Jx"></a>阖境同号若丧考妣。<a id="a-Jy"></a>当夜降雪。<a id="a-Jz"></a>周三四里。<a id="a-K0"></a>乃扫路通行陈尸山岭经夕忽有异华。<a id="a-K1"></a>绕尸周匝备地涌出。<a id="a-K2"></a>可五百枝。<a id="a-K3"></a>长二尺许。<a id="a-K4"></a>上发鲜荣似款冬华。<a id="a-K5"></a>而形相全异。<a id="a-K6"></a>大众惊恸悲庆諠山。<a id="a-K7"></a>乃折入城示诸耆宿。<a id="a-K8"></a>乃内水瓶。<a id="a-K9"></a>至来年五月犹不萎瘁。<a id="a-KA"></a>自非宿祐所资。<a id="a-KB"></a>岂感冥祥嘉应也。<a id="a-KC"></a>晋州有人。<a id="a-KD"></a>性爱畋猎。<a id="a-KE"></a>初不奉信。<a id="a-KF"></a>有传慧感。<a id="a-KG"></a>乃造山觅唯睹空处。<a id="a-KH"></a>自悔哀哭曰。<a id="a-KI"></a>生不蒙开信死不逢瑞。<a id="a-KJ"></a>独何无感。<a id="a-KK"></a>必有神道愿示微祥。<a id="a-KL"></a>言讫地涌奇华。<a id="a-KM"></a>还长二尺。<a id="a-KN"></a>欣慰嘉应发心永固(右此八验出唐高僧传)</p>
 </body>
</html>