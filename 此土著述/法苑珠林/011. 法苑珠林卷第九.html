<!doctype html>
<html id="z3IBWh41QX" data-ver="1665">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第九</h1>
  <h2 id="a2">千佛篇第五之二出胎部第五(此别八部)</h2>
  <p id="a3">述意部 迎后部 感瑞部 诞孕部 招福部 降邪部 同应部 校量部。</p>
  <p data-pb></p>
  <h2 id="a4">述意部第一</h2>
  <p id="a5">思定光授记逆号能仁。<a id="a-6"></a>玄符合契。<a id="a-7"></a>故托化释种。<a id="a-8"></a>萠兆于未形之前。<a id="a-9"></a>迹孚于已生之后。<a id="a-A"></a>照炳人天联绵旷劫。<a id="a-B"></a>其为源也。<a id="a-C"></a>邃乎胜矣。<a id="a-D"></a>所以坤形六动方行七步。<a id="a-E"></a>五净雨华九龙洒水。<a id="a-F"></a>神瑞毕臻吉征总萃。<a id="a-G"></a>观诸百代曾未之有。<a id="a-H"></a>然后孕异尧轩产殊禹偰。<a id="a-I"></a>至如黑帝入梦之兆。<a id="a-J"></a>白光满室之征。<a id="a-K"></a>徒曰嘉祥。<a id="a-L"></a>讵可拟议。<a id="a-M"></a>身边则光色一丈。<a id="a-N"></a>眉间则白毫五尺。<a id="a-O"></a>开万字于胸前。<a id="a-P"></a>蹑千轮于足下。<a id="a-Q"></a>大略以言三十有二。<a id="a-R"></a>非可以龙颜虎鼻八彩双瞳方我妙色较其升降者也。</p>
  <p data-pb></p>
  <h2 id="aS">迎后部第二</h2>
  <p id="aT">佛本行经云。<a id="a-U"></a>尔时菩萨圣母摩耶怀孕菩萨。<a id="a-V"></a>将满十月垂欲生时。<a id="a-W"></a>时彼摩耶大夫人父善觉长者。<a id="a-X"></a>即遣使人。<a id="a-Y"></a>诣迦毗罗净饭王所。<a id="a-Z"></a>又云。<a id="a-a"></a>夫人父名善智。<a id="a-b"></a>奏大王言。<a id="a-c"></a>如我所知。<a id="a-d"></a>我女摩耶王大夫人。<a id="a-e"></a>怀藏圣胎威德既大。<a id="a-f"></a>若彼产出。<a id="a-g"></a>我女命短。<a id="a-h"></a>不久必终。<a id="a-i"></a>我意欲迎我女摩耶。<a id="a-j"></a>还我安止住于岚毗尼中。<a id="a-k"></a>共相娱乐尽父子情。<a id="a-l"></a>唯愿大王莫生留难。<a id="a-m"></a>乞垂哀愍遣放女来。<a id="a-n"></a>我家产讫即遣送还。<a id="a-o"></a>时净饭王闻善觉使作是言已。<a id="a-p"></a>即敕有司。<a id="a-q"></a>其迦毗罗城及提婆陀河。<a id="a-r"></a>两间之中平治道路。<a id="a-s"></a>具办幡华种种音乐。<a id="a-t"></a>仆从人物不可称计。<a id="a-u"></a>送妃至家(自外云云)</p>
  <h2 id="av">感瑞部第三</h2>
  <p id="aw">如普曜经云。<a id="a-x"></a>太子满十月。<a id="a-y"></a>已临产之时。<a id="a-z"></a>先现瑞应三十有二。<a id="a-10"></a>一后园树木自然生果。<a id="a-11"></a>二陆地生青莲华大如车轮。<a id="a-12"></a>三陆地枯树皆生华叶。<a id="a-13"></a>四天神牵七宝交露车至。<a id="a-14"></a>五地中二万宝藏自然发出。<a id="a-15"></a>六名香好薰遍布远近。<a id="a-16"></a>七雪山中出五百白师子。<a id="a-17"></a>罗住城门。<a id="a-18"></a>无所娆害。<a id="a-19"></a>八五百白象子罗住殿前。<a id="a-1A"></a>九天为四面雨细泽香洁。<a id="a-1B"></a>十其王宫中。<a id="a-1C"></a>自然泉水。<a id="a-1D"></a>百味饮食。<a id="a-1E"></a>给诸虚渴。<a id="a-1F"></a>十一诸龙玉女在虚空中。<a id="a-1G"></a>现半身住。<a id="a-1H"></a>十二天万玉女执孔雀拂现宫墙上。<a id="a-1I"></a>十三诸天玉女持万金瓶盛甘露住虚空中。<a id="a-1J"></a>十四天万玉女手执万瓶。<a id="a-1K"></a>皆盛香水。<a id="a-1L"></a>行住虚空。<a id="a-1M"></a>十五天万玉女手执幢盖而住侍焉。<a id="a-1N"></a>十六诸天玉女罗列而住。<a id="a-1O"></a>鼓百千乐。<a id="a-1P"></a>在于虚空自然相和。<a id="a-1Q"></a>十七四渎江河清澄不流。<a id="a-1R"></a>十八日月宫殿停住不进。<a id="a-1S"></a>十九沸宿下侍诸星卫从。<a id="a-1T"></a>二十交露宝帐普覆王宫。<a id="a-1U"></a>二十一明月神珠悬于殿堂光明晃昱。<a id="a-1V"></a>二十二宫中灯火为不复明。<a id="a-1W"></a>二十三箧笥衣被被在箷架。<a id="a-1X"></a>二十四奇珍璎珞一切宝藏自然为现。<a id="a-1Y"></a>二十五毒虫隐藏吉鸟祥鸣。<a id="a-1Z"></a>二十六地狱皆休毒痛不行。<a id="a-1a"></a>二十七地为大动丘墟皆平。<a id="a-1b"></a>二十八四衢街巷平正散华。<a id="a-1c"></a>二十九诸深坑堑悉皆为平。<a id="a-1d"></a>三十渔猎怨恶一时慈心。<a id="a-1e"></a>三十一境内孕妇产者悉男。<a id="a-1f"></a>聋盲喑哑癃残百疾皆悉除愈。<a id="a-1g"></a>三十二一切树神半身出现低首礼侍。<a id="a-1h"></a>是为三十二瑞。<a id="a-1i"></a>当此之时疆场左右。<a id="a-1j"></a>莫不雅奇叹未曾有。</p>
  <h2 id="a1k">诞孕部第四</h2>
  <p id="a1l">如因果经云。<a id="a-1m"></a>菩萨处胎垂满十月。<a id="a-1n"></a>身诸支节及以相好皆悉具足。<a id="a-1o"></a>夫人忆入园游观。<a id="a-1p"></a>王敕后宫端正婇女。<a id="a-1q"></a>凡有八万四千。<a id="a-1r"></a>以用侍摩耶夫人。<a id="a-1s"></a>又择取八万四千端正童女。<a id="a-1t"></a>赍持香华往蓝毗尼园。<a id="a-1u"></a>王又敕诸群臣百官夫人皆悉徒从。<a id="a-1v"></a>于是夫人即升宝舆。<a id="a-1w"></a>与诸官属及婇女。<a id="a-1x"></a>前后道从往蓝毗尼园。<a id="a-1y"></a>尔时复有天龙八部。<a id="a-1z"></a>亦皆随从充满虚空。<a id="a-20"></a>十月满足于四月八日日初出时。<a id="a-21"></a>夫人见后园中有一大树。<a id="a-22"></a>名曰无忧。<a id="a-23"></a>华色香鲜枝叶分布。<a id="a-24"></a>极为茂盛。<a id="a-25"></a>即举右手欲牵摘之。<a id="a-26"></a>菩萨渐渐从右胁而出。<a id="a-27"></a>菩萨处胎经云。<a id="a-28"></a>佛告弥勒。<a id="a-29"></a>当知汝复受记五十六亿七千万岁。<a id="a-2A"></a>于此树王下成无上正等觉。<a id="a-2B"></a>我以右胁生。<a id="a-2C"></a>汝弥勒从顶生。<a id="a-2D"></a>如我寿百岁。<a id="a-2E"></a>弥勒寿八万四千岁。<a id="a-2F"></a>我国土土。<a id="a-2G"></a>汝国土金。<a id="a-2H"></a>我国土苦。<a id="a-2I"></a>汝国土乐。</p>
  <p id="a2J">又依菩萨本行经云。<a id="a-2K"></a>尔时菩萨见母立地以手攀树枝时。<a id="a-2L"></a>在胎正念从座而起。<a id="a-2M"></a>自余一切诸众生母欲生子时。<a id="a-2N"></a>身体遍痛受大苦恼。<a id="a-2O"></a>数坐数起不能自安。<a id="a-2P"></a>其菩萨母熙怡坦然身受大乐。<a id="a-2Q"></a>是时摩耶夫人立地。<a id="a-2R"></a>以手执波罗叉树枝讫。<a id="a-2S"></a>即生菩萨。<a id="a-2T"></a>此是菩萨希奇之事。<a id="a-2U"></a>未曾有法。<a id="a-2V"></a>表如来得成于佛已。<a id="a-2W"></a>无疲劳倦。<a id="a-2X"></a>能拔一切烦恼诸根。<a id="a-2Y"></a>割断一切诸烦恼结。<a id="a-2Z"></a>犹如截于多罗树头毕竟不生。<a id="a-2a"></a>无相无形无后生法。<a id="a-2b"></a>此是如来往先瑞相。</p>
  <p id="a2c">又复一切诸众生等生苦逼故。<a id="a-2d"></a>在于胎内。<a id="a-2e"></a>处处移动。<a id="a-2f"></a>菩萨不然。<a id="a-2g"></a>从右胁入还住右胁。<a id="a-2h"></a>在于胎内不曾移动。<a id="a-2i"></a>及欲出时从右胁生。<a id="a-2j"></a>不为众苦之所逼切。<a id="a-2k"></a>此是菩萨未曾有事。<a id="a-2l"></a>表成佛已尽其后际。<a id="a-2m"></a>修行梵行永无有畏。<a id="a-2n"></a>常得快乐无复诸苦。</p>
  <p id="a2o">又菩萨初从母胎右胁正念生时。<a id="a-2p"></a>放大光明悉皆遍照。<a id="a-2q"></a>此是菩萨未曾有事。<a id="a-2r"></a>表成佛已。<a id="a-2s"></a>裂破无明黑暗之网。<a id="a-2t"></a>能出明净大智慧光。<a id="a-2u"></a>又菩萨初从右胁出已正心忆念。<a id="a-2v"></a>时菩萨母身体安常。<a id="a-2w"></a>不伤不损无疮无痛。<a id="a-2x"></a>菩萨母身如本无异。<a id="a-2y"></a>此是菩萨未曾有法。<a id="a-2z"></a>表成佛已行于梵行。<a id="a-30"></a>不缺不减具足不少。</p>
  <p id="a31">又菩萨初从母胎出时。<a id="a-32"></a>无苦无恼安庠而起。<a id="a-33"></a>一切诸秽不能污染。<a id="a-34"></a>不同众生。<a id="a-35"></a>譬如如意琉璃之宝用于迦尸迦衣裹时。<a id="a-36"></a>各不相染。<a id="a-37"></a>此是菩萨未曾有法表成佛已在于世间。<a id="a-38"></a>住于世间世希有法。<a id="a-39"></a>世间秽浊不污不染。</p>
  <p id="a3A">又菩萨初从母胎出时。<a id="a-3B"></a>时天帝释将天细妙憍尸迦衣裹于自手。<a id="a-3C"></a>于先承接擎菩萨身。<a id="a-3D"></a>此是菩萨未曾有法。<a id="a-3E"></a>表成佛已。<a id="a-3F"></a>创为娑婆世界之主。<a id="a-3G"></a>大梵天王于先劝请如来说法。</p>
  <p id="a3H">又菩萨初从右胁生时。<a id="a-3I"></a>四大天王抱持菩萨。<a id="a-3J"></a>将向母前示其母言。<a id="a-3K"></a>世大夫人今可欢喜。<a id="a-3L"></a>夫人生子既得人身。<a id="a-3M"></a>诸天犹尚欢喜赞叹。<a id="a-3N"></a>况复于人。<a id="a-3O"></a>此是菩萨未曾有法。<a id="a-3P"></a>表成佛已无量四众皆向如来听受于法。<a id="a-3Q"></a>依如来教不违不背。<a id="a-3R"></a>又菩萨生已立在于地。<a id="a-3S"></a>仰观于母右胁之时口作是言。<a id="a-3T"></a>我此身形从今日后不复更受。<a id="a-3U"></a>于母胁中不入胎卧。<a id="a-3V"></a>此是于我最末后身。<a id="a-3W"></a>我当作佛。<a id="a-3X"></a>此是菩萨未曾有法。<a id="a-3Y"></a>表成佛已口作是言。<a id="a-3Z"></a>我今生分一切已尽。<a id="a-3a"></a>梵行已立所作已办。<a id="a-3b"></a>不受后有。<a id="a-3c"></a>此是如来往先瑞相。</p>
  <p id="a3d">又涅槃经云。<a id="a-3e"></a>菩萨初生之时。<a id="a-3f"></a>于十方面各行七步。<a id="a-3g"></a>摩尼跋陀富那跋陀鬼神大将。<a id="a-3h"></a>执持旛盖。<a id="a-3i"></a>振动无量无边世界。<a id="a-3j"></a>金色晃曜弥满虚空。<a id="a-3k"></a>难陀龙王及跋难陀。<a id="a-3l"></a>以神通力浴菩萨身。<a id="a-3m"></a>诸天形像承迎礼拜。<a id="a-3n"></a>阿私陀仙合掌恭敬。<a id="a-3o"></a>盛年舍欲如弃涕唾。<a id="a-3p"></a>不为世乐之所迷惑。<a id="a-3q"></a>出家修道乐于闲寂。<a id="a-3r"></a>为破邪见六年苦行。<a id="a-3s"></a>于诸众生平等无二。<a id="a-3t"></a>心常在定初无散乱。<a id="a-3u"></a>相好严丽庄饰其身。<a id="a-3v"></a>所游之处丘墟皆平。<a id="a-3w"></a>衣服离身四寸不堕。<a id="a-3x"></a>行时直视不顾左右。<a id="a-3y"></a>所食之物物无完过。<a id="a-3z"></a>坐起之处草不动乱。<a id="a-40"></a>为调众生故往说法。<a id="a-41"></a>心无憍慢。</p>
  <p data-pb></p>
  <h2 id="a42">招福部第五</h2>
  <p id="a43">因果经云。<a id="a-44"></a>太子生时。<a id="a-45"></a>于时树下亦生七宝七茎莲华。<a id="a-46"></a>大如车轮。<a id="a-47"></a>菩萨即便堕莲华上。<a id="a-48"></a>无扶侍者自行七步(大善权经云。<a id="a-49"></a>行七步者为应七觉意也)举其右手而师子吼云。<a id="a-4A"></a>我于一切天人之中最尊最胜。<a id="a-4B"></a>无量生死于今尽矣。<a id="a-4C"></a>说是语已。<a id="a-4D"></a>时四天王即以天缯接太子身置宝机上。<a id="a-4E"></a>释提桓因手执宝盖。<a id="a-4F"></a>大梵天王又持白佛侍立左右。<a id="a-4G"></a>难陀龙王优波难陀龙王。<a id="a-4H"></a>于虚空中吐清净水。<a id="a-4I"></a>一温一凉灌太子身(普曜经云。<a id="a-4J"></a>诸天释梵雨杂名香。<a id="a-4K"></a>九龙在上而下香水。<a id="a-4L"></a>洗浴菩萨。<a id="a-4M"></a>瑞应本起经云。<a id="a-4N"></a>梵释下侍。<a id="a-4O"></a>四天大王接菩萨身置金机上。<a id="a-4P"></a>修行本起经云。<a id="a-4Q"></a>龙王兄弟。<a id="a-4R"></a>左雨温水。<a id="a-4S"></a>右雨冷水。<a id="a-4T"></a>释梵天衣裹菩萨身也)身黄金色三十二相。<a id="a-4U"></a>放大光明普照三千大千世界。<a id="a-4V"></a>迦维罗卫国。<a id="a-4W"></a>三千日月。<a id="a-4X"></a>万二千天地之中央也(便有百万亿日月四百万亿天下。<a id="a-4Y"></a>三千者略举其要故知华戎之判。<a id="a-4Z"></a>非易而详。<a id="a-4a"></a>海内经云。<a id="a-4b"></a>身毒之国是轩辕氏居之。<a id="a-4c"></a>郭氏注云。<a id="a-4d"></a>天竺国也。<a id="a-4e"></a>以此而言天地中央未为其滥。<a id="a-4f"></a>后汉书云。<a id="a-4g"></a>以葱岭之外。<a id="a-4h"></a>称为九夷。<a id="a-4i"></a>语其壮丽胜于中国。<a id="a-4j"></a>吴越春秋云。<a id="a-4k"></a>季子入周见章甫之服三代之乐。<a id="a-4l"></a>云吴蛮夷之国岂有此乎虽此而辨未必即地为政故当随其时代改张。<a id="a-4m"></a>不可同于中天始末常定也)又智度论问曰。<a id="a-4n"></a>何故佛作金色。<a id="a-4o"></a>答曰。<a id="a-4p"></a>若铁在金边则不现。<a id="a-4q"></a>今现在金比佛在时金则不现。<a id="a-4r"></a>佛在时金比阎浮那金则不现。<a id="a-4s"></a>阎浮那金比大海中转轮圣王道中金沙则不现。<a id="a-4t"></a>金沙比金山则不现。<a id="a-4u"></a>金山比须弥山金则不现须弥山金比三十三诸天璎珞金则不现。<a id="a-4v"></a>三十三天璎珞金比焰摩天金则不现。<a id="a-4w"></a>焰摩天金比兜率陀天金则不现。<a id="a-4x"></a>兜率陀天金比化自在天金则不现。<a id="a-4y"></a>化自在天金比他化自在天金则不现。<a id="a-4z"></a>他化自在天金比菩萨身色则不现。<a id="a-50"></a>如是妙色。<a id="a-51"></a>是名金色相。<a id="a-52"></a>又瑞应经云。<a id="a-53"></a>太子初生之时。<a id="a-54"></a>天龙八部示于虚空。<a id="a-55"></a>作天伎乐歌呗赞颂。<a id="a-56"></a>烧香散华。<a id="a-57"></a>雨众天衣璎珞缤纷不可称数。<a id="a-58"></a>又于树下忽生四井八功德水。<a id="a-59"></a>瑞应有三十四相。<a id="a-5A"></a>不可具说(略同前三十二相中说)</p>
  <h2 id="a5B">降邪部第六</h2>
  <p id="a5C">如瑞应经云。<a id="a-5D"></a>太子初生之时。<a id="a-5E"></a>是时大王即严四兵。<a id="a-5F"></a>共诸臣等入园。<a id="a-5G"></a>见太子奇瑞如是。<a id="a-5H"></a>一喜一惧。<a id="a-5I"></a>合掌礼诸天神。<a id="a-5J"></a>前抱太子置于七宝象舆之上。<a id="a-5K"></a>与诸群臣婇女。<a id="a-5L"></a>诸天作伎随从入城。<a id="a-5M"></a>王未识三宝。<a id="a-5N"></a>即将太子往诣天寺。<a id="a-5O"></a>太子即入。<a id="a-5P"></a>梵天形像皆从坐起礼太子足。<a id="a-5Q"></a>而语王言。<a id="a-5R"></a>大王当知。<a id="a-5S"></a>今此太子天人中尊。<a id="a-5T"></a>虚空天神皆悉礼敬。<a id="a-5U"></a>大王岂不见如是相耶。<a id="a-5V"></a>云何而令来此礼我。<a id="a-5W"></a>白净王及诸大臣等。<a id="a-5X"></a>叹未曾有。<a id="a-5Y"></a>即将太子出于天寺还入后宫。<a id="a-5Z"></a>普曜经云。<a id="a-5a"></a>太子至寺说偈言。</p>
  <p id="a5b">初生动三千　　释梵须伦神</p>
  <p id="a5c">日月息天王　　来稽头面礼</p>
  <p id="a5d">何有天过是　　将吾到其所</p>
  <p id="a5e">超天天中天　　天无比况胜</p>
  <p id="a5f">随俗来现此　　现瑞人欢喜</p>
  <p id="a5g">若干种奉养　　过圣天中天</p>
  <p id="a5h">于是天王释梵四王各舍本位。<a id="a-5i"></a>寻时来下。<a id="a-5j"></a>五体投地礼菩萨足。<a id="a-5k"></a>诸天人民百千之众默然叹吒。<a id="a-5l"></a>称扬洪音叹未曾有。<a id="a-5m"></a>欢喜踊跃。<a id="a-5n"></a>天地大动。<a id="a-5o"></a>天雨众华。<a id="a-5p"></a>百千伎乐不鼓自鸣。<a id="a-5q"></a>诸天形像。<a id="a-5r"></a>现其本身。<a id="a-5s"></a>礼菩萨足。<a id="a-5t"></a>则在前住。<a id="a-5u"></a>于是颂曰。</p>
  <p id="a5v">须弥比芥子　　过天龙王变</p>
  <p id="a5w">日月礼劳耶　　慧德岂礼敬</p>
  <p id="a5x">三千界自归　　芥子比须弥</p>
  <p id="a5y">牛迹比大海　　上尊逾日月</p>
  <p id="a5z">若能礼其尊　　功福不可计</p>
  <p id="a60">各各得安隐　　德丰无限量</p>
  <p data-pb></p>
  <h2 id="a61">同应部第七</h2>
  <p id="a62">如瑞应经云。<a id="a-63"></a>当尔之时诸释种姓亦同一日生五百男。<a id="a-64"></a>修行本起经云。<a id="a-65"></a>国中八万四千长者生子悉男。<a id="a-66"></a>八万四千厩马生驹。<a id="a-67"></a>其一特异。<a id="a-68"></a>毛色纯白[騣-凶+(鬯-匕)][馬*耆]贯珠。<a id="a-69"></a>故名为蹇特。<a id="a-6A"></a>奴名阐特。</p>
  <p id="a6B">又瑞应本起经云。<a id="a-6C"></a>奴名车匿。<a id="a-6D"></a>马名揵陟。<a id="a-6E"></a>时王厩中象生白子马生白驹。<a id="a-6F"></a>牛羊亦生五色羔犊。<a id="a-6G"></a>如是等类数各五百。<a id="a-6H"></a>王子青衣亦生五百苍头(普曜经云。<a id="a-6I"></a>五千青衣各生力士)尔时宫中五百伏藏自然发出。<a id="a-6J"></a>有诸商人从海采宝而还。<a id="a-6K"></a>各赍奇珍奉贡上王。<a id="a-6L"></a>诸瑞吉祥。<a id="a-6M"></a>当名太子为悉达。<a id="a-6N"></a>尔时八王子亦于白净王同生太子。<a id="a-6O"></a>各怀欢喜共制好名。<a id="a-6P"></a>又佛本行经云。<a id="a-6Q"></a>迦维罗阅国有八城。<a id="a-6R"></a>合有九百万户。<a id="a-6S"></a>调达以四月七日生。<a id="a-6T"></a>佛以四月八日生佛弟难陀以四月九日生。<a id="a-6U"></a>阿难以四月十日生。<a id="a-6V"></a>调达身长一丈五尺四寸。<a id="a-6W"></a>佛身长一丈六尺。<a id="a-6X"></a>难陀身长一丈五尺四寸。<a id="a-6Y"></a>阿难身长一丈五尺三寸。<a id="a-6Z"></a>其贵姓舍夷长一丈四尺。<a id="a-6a"></a>其余国种皆长一丈三尺。<a id="a-6b"></a>菩萨外家去城八百里。<a id="a-6c"></a>姓瞿昙氏。<a id="a-6d"></a>作小王主百万户。<a id="a-6e"></a>名一亿王。<a id="a-6f"></a>菩萨妇家姓瞿昙氏。<a id="a-6g"></a>舍夷长者名水光。<a id="a-6h"></a>其妇母名月女。<a id="a-6i"></a>有一城居近其边。<a id="a-6j"></a>生女之时。<a id="a-6k"></a>日将欲没。<a id="a-6l"></a>余明照其家室内皆明。<a id="a-6m"></a>因字之为瞿夷。<a id="a-6n"></a>晋言明女。<a id="a-6o"></a>瞿夷者是太子第一夫人。<a id="a-6p"></a>其父名水光长者。<a id="a-6q"></a>太子第二夫人生罗云者名那维檀。<a id="a-6r"></a>其父名移施长者。<a id="a-6s"></a>太子第三夫人名鹿野。<a id="a-6t"></a>其父名释长者。<a id="a-6u"></a>以有三妇故。<a id="a-6v"></a>太子父王为立三时殿。<a id="a-6w"></a>殿有二万婇女。<a id="a-6x"></a>三殿凡有六万婇女。<a id="a-6y"></a>以太子当作遮迦越王故。<a id="a-6z"></a>置有六万婇女。</p>
  <p data-pb></p>
  <h2 id="a70">校量部第八</h2>
  <p id="a71">如瑜伽论云。<a id="a-72"></a>四种入胎。<a id="a-73"></a>一正知而入不正知住出。<a id="a-74"></a>二正知入住不正知而出。<a id="a-75"></a>三俱能正知。<a id="a-76"></a>四俱不正知。<a id="a-77"></a>初谓轮王。<a id="a-78"></a>二谓独觉。<a id="a-79"></a>三谓菩萨。<a id="a-7A"></a>四谓所余有情。<a id="a-7B"></a>宝性论偈云。</p>
  <p id="a7C">从天退入胎　　现生有父母</p>
  <p id="a7D">在家示婴儿　　习学诸伎艺</p>
  <p id="a7E">戏乐及游行　　出家行苦行</p>
  <p id="a7F">现就外道学　　降伏于天魔</p>
  <p id="a7G">成佛转法轮　　示道入涅槃</p>
  <p id="a7H">诸薄福众生　　不能见如来</p>
  <p id="a7I">瑞应经云。<a id="a-7J"></a>太子四月八日夜明星出时生。<a id="a-7K"></a>又佛行赞云。<a id="a-7L"></a>于三月八日菩萨从右胁生。<a id="a-7M"></a>过去现在因果经云。<a id="a-7N"></a>二月八日夫人往毗蓝尼园。<a id="a-7O"></a>见无忧华。<a id="a-7P"></a>举右手摘。<a id="a-7Q"></a>从右胁出。<a id="a-7R"></a>今谓世代既遥译人前后。<a id="a-7S"></a>直就经文难可论辩。<a id="a-7T"></a>考求外典。<a id="a-7U"></a>如似可见。<a id="a-7V"></a>春秋云。<a id="a-7W"></a>鲁庄公七年即庄王十一年。<a id="a-7X"></a>四月辛亥。<a id="a-7Y"></a>恒星不现。<a id="a-7Z"></a>星殒如雨。<a id="a-7a"></a>检内外以四月为正也。</p>
  <p data-pb></p>
  <h2 id="a7b">侍养部第六(此别三部)</h2>
  <p id="a7c">意部 养育部 善征部。</p>
  <p data-pb></p>
  <h2 id="a7d">述意部第一</h2>
  <p id="a7e">神妙寂通圆智湛照。<a id="a-7f"></a>道绝于形秽之封。<a id="a-7g"></a>理毕于生灭之境。<a id="a-7h"></a>形识久绝。<a id="a-7i"></a>岂实诞于王宫。<a id="a-7j"></a>生灭已毕。<a id="a-7k"></a>宁假设于侍卫。<a id="a-7l"></a>但大圣应生本期利物。<a id="a-7m"></a>有感斯现。<a id="a-7n"></a>无幽不瞩。<a id="a-7o"></a>机化万途受说非一。<a id="a-7p"></a>或假安禅悟道。<a id="a-7q"></a>或藉慧解开襟。<a id="a-7r"></a>或示婴孩扶持。<a id="a-7s"></a>或现乳哺资养。<a id="a-7t"></a>缘悟多种不可一例。<a id="a-7u"></a>此是诱物之能。<a id="a-7v"></a>济俗之术也。</p>
  <h2 id="a7w">养育部第二</h2>
  <p id="a7x">依佛本行经云。<a id="a-7y"></a>尔时太子既诞生适满七日。<a id="a-7z"></a>其太子母摩耶夫人遂便命终。<a id="a-80"></a>或有师言。<a id="a-81"></a>摩耶夫人寿命算数唯在七日。<a id="a-82"></a>是故命终。<a id="a-83"></a>虽然但往昔常有是法。<a id="a-84"></a>其菩萨生满七日已。<a id="a-85"></a>而菩萨母皆取命终。<a id="a-86"></a>何以故。<a id="a-87"></a>以诸菩萨幼年出家。<a id="a-88"></a>母见是事其心碎裂即便命终。<a id="a-89"></a>又萨婆多师云母见生子身体端正希奇之事。<a id="a-8A"></a>欢喜不胜即便命终。<a id="a-8B"></a>命终之后。<a id="a-8C"></a>即便往生忉利天上。<a id="a-8D"></a>时净饭王见夫人命终之后。<a id="a-8E"></a>即便唤召释种皆令云集。<a id="a-8F"></a>而告之言。<a id="a-8G"></a>汝等眷属并是国亲。<a id="a-8H"></a>今是童子婴孩失母。<a id="a-8I"></a>乳哺之寄将付嘱谁。<a id="a-8J"></a>教令养育使得存活。<a id="a-8K"></a>谁能怜愍爱如己生。<a id="a-8L"></a>时有五百释种新妇。<a id="a-8M"></a>彼等新妇各各唱言。<a id="a-8N"></a>我能养育。<a id="a-8O"></a>我能瞻看。<a id="a-8P"></a>时释种族语彼妇言。<a id="a-8Q"></a>汝等一切年少盛壮意耽色欲。<a id="a-8R"></a>不能依时养育依法慈怜。<a id="a-8S"></a>唯此摩诃波阇波提亲。<a id="a-8T"></a>是童子真正姨母。<a id="a-8U"></a>是故堪能将息养育童子之身。<a id="a-8V"></a>时净饭王即将太子。<a id="a-8W"></a>付嘱姨母。<a id="a-8X"></a>而告之言。<a id="a-8Y"></a>善来夫人。<a id="a-8Z"></a>如是童子应当养育。<a id="a-8a"></a>善须护持。<a id="a-8b"></a>应令增长。<a id="a-8c"></a>依时澡浴。<a id="a-8d"></a>又别拣取三十二女令助养育。<a id="a-8e"></a>以八女人拟抱太子。<a id="a-8f"></a>以八女人洗浴太子。<a id="a-8g"></a>以八女人令乳太子。<a id="a-8h"></a>以八女人令其戏弄。<a id="a-8i"></a>是时摩诃波阇波提白净饭王言。<a id="a-8j"></a>谨依王敕。<a id="a-8k"></a>不敢乖违。</p>
  <h2 id="a8l">善征部第三</h2>
  <p id="a8m">又佛本行经云。<a id="a-8n"></a>从太子出生已来。<a id="a-8o"></a>净饭王家日日增长。<a id="a-8p"></a>一切财利金银珍宝。<a id="a-8q"></a>二足四足无所乏少。<a id="a-8r"></a>而说偈言。</p>
  <p id="a8s">五谷及财宝　　金银诸衣服</p>
  <p id="a8t">或造或不造　　自然得充足</p>
  <p id="a8u">童子及慈母　　乳酪酥常丰</p>
  <p id="a8v">慈母少乳者　　悉皆得盈溢</p>
  <p id="a8w">时净饭王所有怨仇。<a id="a-8x"></a>自然皆悉生平等心已。<a id="a-8y"></a>渐生亲厚同一心意。<a id="a-8z"></a>风雨随时无诸灾雹。<a id="a-90"></a>亦无扰乱。<a id="a-91"></a>少种多收。<a id="a-92"></a>一切人民如法而行。<a id="a-93"></a>种种布施作诸功德。<a id="a-94"></a>人无枉横皆并欢喜。<a id="a-95"></a>犹如天上无有差殊。<a id="a-96"></a>以太子威德力故。<a id="a-97"></a>如是诸事莫不成就。<a id="a-98"></a>如偈所说。</p>
  <p id="a99">人世顺尊教　　不悭亦不惜</p>
  <p id="a9A">无不如法行　　慈心不起杀</p>
  <p id="a9B">饥渴既得解　　饮食皆充足</p>
  <p id="a9C">一切悉欢喜　　并受如天乐</p>
  <p id="a9D">又普曜经云。<a id="a-9E"></a>菩萨生已七日。<a id="a-9F"></a>其母命终受忉利天上福相。<a id="a-9G"></a>适升彼天。<a id="a-9H"></a>五万梵天各执宝瓶。<a id="a-9I"></a>二万梵魔妻手执宝缕侍菩萨母。<a id="a-9J"></a>又瑞应本起经云。<a id="a-9K"></a>菩萨本知母人之德。<a id="a-9L"></a>不堪受其礼。<a id="a-9M"></a>故因其将终而从之生。<a id="a-9N"></a>又大善权经云。<a id="a-9O"></a>生后七日其母薨。<a id="a-9P"></a>福应升天非菩萨咎。<a id="a-9Q"></a>又因果经云。<a id="a-9R"></a>太子姨母摩诃波阇波提。<a id="a-9S"></a>乳养太子如母无异。</p>
  <p data-pb></p>
  <h2 id="a9T">占相部第七(此别八重)</h2>
  <p id="a9U">意部 敕占部 呈恭部 现相部 业因部 同异部 校量部 百福部。</p>
  <p data-pb></p>
  <h2 id="a9V">述意部第一</h2>
  <p id="a9W">夫至圣无方随缘显晦。<a id="a-9X"></a>澄神虚照。<a id="a-9Y"></a>应机如响。<a id="a-9Z"></a>所谓寂灭不动感而遂通。<a id="a-9a"></a>于是降神兜率之宫。<a id="a-9b"></a>垂像迦毗之域。<a id="a-9c"></a>家世则轮王递袭。<a id="a-9d"></a>门望则圣道相因。<a id="a-9e"></a>地中三千。<a id="a-9f"></a>既殊于洛邑。<a id="a-9g"></a>国朝八万。<a id="a-9h"></a>有逾于稽岭。<a id="a-9i"></a>宗亲借甚孰可详焉。<a id="a-9j"></a>纵吕工之相高帝。<a id="a-9k"></a>世谓知人。<a id="a-9l"></a>若譬私陀之视吾师。<a id="a-9m"></a>未可同日。<a id="a-9n"></a>较其优劣升沉有异也。</p>
  <h2 id="a9o">敕占部第二</h2>
  <p id="a9p">如瑞应经云。<a id="a-9q"></a>尔时白净王令访得五百聪明相师令占太子。<a id="a-9r"></a>相师言。<a id="a-9s"></a>是王之子乃是世间之眼。<a id="a-9t"></a>犹如真金有诸相好极为明净。<a id="a-9u"></a>若当出家成一切种智。<a id="a-9v"></a>若在家者为转轮圣王。<a id="a-9w"></a>领四天下。<a id="a-9x"></a>第一之最。<a id="a-9y"></a>又白王言。<a id="a-9z"></a>有一梵仙名阿私陀。<a id="a-A0"></a>具足五通在于香山。<a id="a-A1"></a>彼能为王断于疑惑。<a id="a-A2"></a>时王心自思惟。<a id="a-A3"></a>香山途路崄绝非人能到。<a id="a-A4"></a>当以何方请来至此。<a id="a-A5"></a>王作念时。<a id="a-A6"></a>阿私陀仙遥知其意。<a id="a-A7"></a>腾空而来为王相之。<a id="a-A8"></a>王见来已喜慰不可言。<a id="a-A9"></a>王及夫人抱太子出欲礼仙人。<a id="a-AA"></a>时仙人止王曰。<a id="a-AB"></a>此是天人三界中尊。<a id="a-AC"></a>云何而令礼于我耶。<a id="a-AD"></a>时彼仙人即起合掌礼太子足。<a id="a-AE"></a>王及夫人白仙人曰。<a id="a-AF"></a>唯愿善相太子。<a id="a-AG"></a>仙人相已。<a id="a-AH"></a>忽然悲泣不能自胜。<a id="a-AI"></a>王及夫人见彼仙悲。<a id="a-AJ"></a>举身颤怖生大忧恼。<a id="a-AK"></a>如大波浪动于小船。<a id="a-AL"></a>即问仙人。<a id="a-AM"></a>我子有何不祥而悲泣耶。<a id="a-AN"></a>答言。<a id="a-AO"></a>太子相好具足无有不祥。<a id="a-AP"></a>但恨我今年寿已百二十。<a id="a-AQ"></a>不久命终生无想天。<a id="a-AR"></a>不睹佛兴不闻经法。<a id="a-AS"></a>故自悲耳。<a id="a-AT"></a>若有众生具三十二相。<a id="a-AU"></a>或生非处久不明显。<a id="a-AV"></a>此人必为转轮圣王。<a id="a-AW"></a>若三十二相。<a id="a-AX"></a>皆得其处又复明显。<a id="a-AY"></a>此人必成一切种智。<a id="a-AZ"></a>我今观大王太子诸相皆得其所又极明显。<a id="a-Aa"></a>是以决定知成正觉。<a id="a-Ab"></a>仙人为王说此语已。<a id="a-Ac"></a>辩别而退。</p>
  <p id="aAd">又佛本行经云。<a id="a-Ae"></a>大王我今自慨年耆根熟衰朽老迈。<a id="a-Af"></a>当于尔时不得睹见。<a id="a-Ag"></a>失此大利。<a id="a-Ah"></a>是故我今悲惋自伤。<a id="a-Ai"></a>非彼不吉。<a id="a-Aj"></a>即为大王。<a id="a-Ak"></a>而说偈言。</p>
  <p id="aAl">自恨我有大颠倒　　不值此当得道时</p>
  <p id="aAm">空过一生无所闻　　岂非是我失大利</p>
  <p id="aAn">我今年老根纯熟　　死时将至不复赊</p>
  <p id="aAo">念此生分得遭逢　　所以一喜一忧惧</p>
  <p id="aAp">大王释种方兴盛　　诞此童子福德人</p>
  <p id="aAq">一切诸苦逼世间　　此悉能令得安乐</p>
  <p data-pb></p>
  <h2 id="aAr">呈恭部第三</h2>
  <p id="aAs">佛本行经云。<a id="a-At"></a>是时摩耶诣童子所至已。<a id="a-Au"></a>持手抱童子头。<a id="a-Av"></a>令向仙人拟如礼拜仙人之足。<a id="a-Aw"></a>是时童子威德力故。<a id="a-Ax"></a>其身自转足向仙人。<a id="a-Ay"></a>时净饭王更复共扶。<a id="a-Az"></a>回童子头令拜仙人。<a id="a-B0"></a>童子力故足还自转向彼仙人。<a id="a-B1"></a>时净饭王复回童子头向仙人。<a id="a-B2"></a>还复转足。<a id="a-B3"></a>如是至三。<a id="a-B4"></a>其阿私陀遥见童子。<a id="a-B5"></a>是时童子放常光明照触大地。<a id="a-B6"></a>童子威德端正可喜。<a id="a-B7"></a>色纯黄金头如宝盖。<a id="a-B8"></a>鼻直而圆修臂下垂肢节正等。<a id="a-B9"></a>无缺无减具足庄严。<a id="a-BA"></a>时阿私陀即从座起。<a id="a-BB"></a>白于王言。<a id="a-BC"></a>大王莫将童子圣头回向于我。<a id="a-BD"></a>何以故。<a id="a-BE"></a>彼头不合顶礼我足。<a id="a-BF"></a>我头应当顶礼彼足。<a id="a-BG"></a>复唱是言。<a id="a-BH"></a>希有希有。<a id="a-BI"></a>大人出世。<a id="a-BJ"></a>最大希有。<a id="a-BK"></a>大人出世。<a id="a-BL"></a>我本从天所闻者。<a id="a-BM"></a>即此童子真实定是。<a id="a-BN"></a>如彼不异。<a id="a-BO"></a>时阿私陀整理衣服。<a id="a-BP"></a>偏袒右肾右膝着地。<a id="a-BQ"></a>申其两手抱持童子。<a id="a-BR"></a>安其顶上还复本座。<a id="a-BS"></a>本座坐已。<a id="a-BT"></a>还下童子置于膝上。</p>
  <h2 id="aBU">现相部第四</h2>
  <p id="aBV">如佛本行经云。<a id="a-BW"></a>时净饭王复白仙言。<a id="a-BX"></a>大师。<a id="a-BY"></a>我意欲令我子常在。<a id="a-BZ"></a>云何方便及今幼年勿使舍我。<a id="a-Ba"></a>阿私陀仙复白王言。<a id="a-Bb"></a>大王。<a id="a-Bc"></a>我实不能专正决定说是方便令作障碍。<a id="a-Bd"></a>时净饭王复语仙人。<a id="a-Be"></a>作如是言。<a id="a-Bf"></a>大师善听。<a id="a-Bg"></a>我今当作种种方便。<a id="a-Bh"></a>设方便已。<a id="a-Bi"></a>不令我子从今幼稚及到盛年。<a id="a-Bj"></a>不听暂离舍我出家。<a id="a-Bk"></a>阿私陀仙即问王言。<a id="a-Bl"></a>大王。<a id="a-Bm"></a>今者因何事故说如是语。<a id="a-Bn"></a>时净饭王报彼仙人阿私陀言。<a id="a-Bo"></a>尊师当知。<a id="a-Bp"></a>如我国内所有相师皆语我言。<a id="a-Bq"></a>若是童子在家当作转轮圣王。<a id="a-Br"></a>以是因缘我如是语。<a id="a-Bs"></a>阿私陀仙复白王言。<a id="a-Bt"></a>大王当知。<a id="a-Bu"></a>彼等相师皆大妄语。<a id="a-Bv"></a>何以故。<a id="a-Bw"></a>如是胜相非是转轮圣王之相。<a id="a-Bx"></a>今此童子有百善相八十随形。<a id="a-By"></a>挺特殊好分明炳着皆悉具足。<a id="a-Bz"></a>时净饭王问仙人言。<a id="a-C0"></a>大师。<a id="a-C1"></a>何等是八十随形好。<a id="a-C2"></a>时阿私陀具白王言(具说八十种好其文如经今依胜天王经说)故胜天王经。<a id="a-C3"></a>佛自说云。<a id="a-C4"></a>八十种好者。<a id="a-C5"></a>一无能见顶。<a id="a-C6"></a>二顶骨坚实。<a id="a-C7"></a>三额广平正四眉高而长形如初月绀琉璃色。<a id="a-C8"></a>五目广长。<a id="a-C9"></a>六鼻高圆直而孔不现。<a id="a-CA"></a>七耳厚广长埵轮成就。<a id="a-CB"></a>八身坚实如那罗延。<a id="a-CC"></a>九身分不可坏。<a id="a-CD"></a>十身节坚密。<a id="a-CE"></a>十一合身回顾犹如象王。<a id="a-CF"></a>十二身有光明。<a id="a-CG"></a>十三身调直。<a id="a-CH"></a>十四常少不老。<a id="a-CI"></a>十五身常润泽。<a id="a-CJ"></a>十六身自将卫不待他人。<a id="a-CK"></a>十七身分满足。<a id="a-CL"></a>十八识满足。<a id="a-CM"></a>十九容仪具足。<a id="a-CN"></a>二十威德远震。<a id="a-CO"></a>二十一一切向不背他。<a id="a-CP"></a>二十二住处安隐不危动。<a id="a-CQ"></a>二十三面门如量不大不长二十四面广而平。<a id="a-CR"></a>二十五面圆净如满月。<a id="a-CS"></a>二十六无憔瘁容。<a id="a-CT"></a>二十七进止如象王。<a id="a-CU"></a>二十八容仪如师子王。<a id="a-CV"></a>二十九行步如鹅王。<a id="a-CW"></a>三十头如摩陀那果。<a id="a-CX"></a>三十一身色光悦。<a id="a-CY"></a>三十二足趺厚。<a id="a-CZ"></a>三十三爪如赤铜叶。<a id="a-Ca"></a>三十四行时印文现地。<a id="a-Cb"></a>三十五指文庄严。<a id="a-Cc"></a>三十六指文明了不闇。<a id="a-Cd"></a>三十七手文明直。<a id="a-Ce"></a>三十八手文长。<a id="a-Cf"></a>三十九手文不断。<a id="a-Cg"></a>四十手足如意。<a id="a-Ch"></a>四十一手足红白色如莲华。<a id="a-Ci"></a>四十二孔门相具。<a id="a-Cj"></a>四十三行步不减。<a id="a-Ck"></a>四十四行步不过。<a id="a-Cl"></a>四十五行步安平。<a id="a-Cm"></a>四十六脐深厚状如盘蛇团圆右转。<a id="a-Cn"></a>四十七手色青红如孔雀项。<a id="a-Co"></a>四十八毛色润净。<a id="a-Cp"></a>四十九身毛右靡。<a id="a-Cq"></a>五十口出无上香身毛皆尔。<a id="a-Cr"></a>五十一唇色赤润如频婆果。<a id="a-Cs"></a>五十二唇润相称。<a id="a-Ct"></a>五十三舌形薄。<a id="a-Cu"></a>五十四一切乐观。<a id="a-Cv"></a>五十五随众生意和悦与语。<a id="a-Cw"></a>五十六于一切处无非善言。<a id="a-Cx"></a>五十七若见人先与语。<a id="a-Cy"></a>五十八音声不高不下。<a id="a-Cz"></a>随众生乐。<a id="a-D0"></a>五十九说法随众生语言。<a id="a-D1"></a>六十说法不着。<a id="a-D2"></a>六十一等观众生。<a id="a-D3"></a>六十二先观后作。<a id="a-D4"></a>六十三发一音答众声。<a id="a-D5"></a>六十四说法次第皆有因缘。<a id="a-D6"></a>六十五无有众生能见相尽。<a id="a-D7"></a>六十六观者无厌。<a id="a-D8"></a>六十七具足一切音声。<a id="a-D9"></a>六十八显现善色。<a id="a-DA"></a>六十九刚强之人见则调伏。<a id="a-DB"></a>恐怖者见即得安隐。<a id="a-DC"></a>七十音声明净。<a id="a-DD"></a>七十一身不倾动。<a id="a-DE"></a>七十二身分大。<a id="a-DF"></a>七十三身长。<a id="a-DG"></a>七十四身不染。<a id="a-DH"></a>七十五光遍身各一丈。<a id="a-DI"></a>七十六光照身而行。<a id="a-DJ"></a>七十七身清净。<a id="a-DK"></a>七十八光色润泽犹如青珠。<a id="a-DL"></a>七十九手足满。<a id="a-DM"></a>八十手足德字。<a id="a-DN"></a>依佛说宝女经云。<a id="a-DO"></a>于是宝女问世尊曰。<a id="a-DP"></a>如来有三十二大人之相。<a id="a-DQ"></a>前世宿命行何功德。<a id="a-DR"></a>而致是相遍布于体。<a id="a-DS"></a>佛告宝女。<a id="a-DT"></a>吾往古世行无量德。<a id="a-DU"></a>合集众行由得是相遍于身体。<a id="a-DV"></a>今粗举要。<a id="a-DW"></a>如来之相足安平立。<a id="a-DX"></a>大人相者。<a id="a-DY"></a>乃往古世坚固劝助而不退转。<a id="a-DZ"></a>未曾覆蔽他人功德故。</p>
  <p id="aDa">如来手足而有法轮大人相者。<a id="a-Db"></a>乃往古世兴设若干种种施故。<a id="a-Dc"></a>如来至真指纤长好大人相者。<a id="a-Dd"></a>乃往古世别说经义。<a id="a-De"></a>救护众生令无患故。<a id="a-Df"></a>如来手足生网鞔理大人相者。<a id="a-Dg"></a>乃往古世未曾破坏他人眷属故。<a id="a-Dh"></a>如来手足柔软微妙大人相者。<a id="a-Di"></a>乃往古世而以慧施若干种衣细软服故。<a id="a-Dj"></a>如来而有七合充满大人相者。<a id="a-Dk"></a>乃往古世广设众施供诸乏故。<a id="a-Dl"></a>如来之膝至正无节[跳-兆+專]踢如鹿大人相者。<a id="a-Dm"></a>乃往古世奉受经典不违失故。<a id="a-Dn"></a>如来之身其阴马藏大人相者。<a id="a-Do"></a>乃往古世谨慎己身远色欲法故。<a id="a-Dp"></a>如来之身颊车充满犹如师子大人相者。<a id="a-Dq"></a>乃往古世广修净业修行备故。</p>
  <p id="aDr">如来至真常于胸前自然卍字大人相者。<a id="a-Ds"></a>乃往古世蠲除秽浊不善行故。<a id="a-Dt"></a>如来肢体具足成就大人相者。<a id="a-Du"></a>乃往古世施以无畏安慰人故。</p>
  <p id="aDv">如来手臂长出于膝大人相者。<a id="a-Dw"></a>乃往古世人有作事佐助劝故。</p>
  <p id="aDx">如来身净而无瑕疵大人相者。<a id="a-Dy"></a>乃往古世奉行十善无厌足故。</p>
  <p id="aDz">如来脑户充满弘备大人相者。<a id="a-E0"></a>乃往古世其有病者施若干种药瞻视疗故。</p>
  <p id="aE1">如来师子出大人相者。<a id="a-E2"></a>乃往古世殖众德本具足备故。</p>
  <p id="aE3">如来具四十齿白大人相者。<a id="a-E4"></a>乃往古世志性等仁于众生故。</p>
  <p id="aE5">如来牙齿无有间疏大人相者。<a id="a-E6"></a>乃往古世谏人诤斗令和合故。</p>
  <p id="aE7">如来颊牙大人相者。<a id="a-E8"></a>乃往古世则以微妙意可之物而施与故。</p>
  <p id="aE9">如来清白美好发眉大人相者。<a id="a-EA"></a>乃往古世善自护己身口心故。</p>
  <p id="aEB">如来广长舌大人相者。<a id="a-EC"></a>乃往古世出言至诚护口之过故。</p>
  <p id="aED">如来亹亹大人相者。<a id="a-EE"></a>以无量福供养究竟。<a id="a-EF"></a>心行仁和与众生愿使得覆盖故。</p>
  <p id="aEG">如来梵声哀恋之音大人相者。<a id="a-EH"></a>乃往古世言语柔和与众人言护口节辞。<a id="a-EI"></a>无央数人闻其所语无不悦故。</p>
  <p id="aEJ">如来瞳子如绀青色大人相者。<a id="a-EK"></a>乃往古世常以慈目察众人故。</p>
  <p id="aEL">如来之眼如月初生大人相者。<a id="a-EM"></a>乃往古世无粗暴志心性和顺故。</p>
  <p id="aEN">如来眉间白毫大人相者。<a id="a-EO"></a>乃往古世咨嗟歌诵闲居之德众行故。</p>
  <p id="aEP">如来顶上肉髻自然大人相者。<a id="a-EQ"></a>乃往古世奉敬贤圣礼尊长故。</p>
  <p id="aER">如来肌体柔软妙好大人相者。<a id="a-ES"></a>乃往古世心念合集法品藏故。</p>
  <p id="aET">如来身形紫磨金色大人相者。<a id="a-EU"></a>乃往古世多施衣服卧具床故。</p>
  <p id="aEV">如来之体一一毛生大人相者。<a id="a-EW"></a>乃往古世离于集会众闹处故。</p>
  <p id="aEX">如来之毛上向右旋大人相者。<a id="a-EY"></a>乃往古世尊敬于师受善友教稽首从故。</p>
  <p id="aEZ">如来头发如绀青色大人相者。<a id="a-Ea"></a>乃往古世愍伤群黎不以刀杖而加害故。</p>
  <p id="aEb">如来之身平正方圆无有阿曲大人相者。<a id="a-Ec"></a>乃往古世己身众生劝化安之令定意故。</p>
  <p id="aEd">如来之脊如大钩锁善有威曜巍巍之德大人相者。<a id="a-Ee"></a>乃往古世为诸正觉兴立形像缮修坏寺。<a id="a-Ef"></a>其离散者劝使和合。<a id="a-Eg"></a>施无畏惧。<a id="a-Eh"></a>其诤讼者化令相顺故。</p>
  <p id="aEi">汝欲知之。<a id="a-Ej"></a>吾往世时行于无量不可计会众德之本故。<a id="a-Ek"></a>如来宿世奉行如斯。<a id="a-El"></a>乃能致此三十二大人之相也。</p>
  <p id="aEm">如第二十二梵声相中。<a id="a-En"></a>依新婆沙论云。<a id="a-Eo"></a>如来梵声相。<a id="a-Ep"></a>谓佛于喉藏中有妙大种。<a id="a-Eq"></a>能发悦意和雅梵音。<a id="a-Er"></a>如羯罗频迦鸟。<a id="a-Es"></a>乃发深远雷震之声。<a id="a-Et"></a>如帝释鼓。<a id="a-Eu"></a>如是音声具八功德。<a id="a-Ev"></a>一者深远。<a id="a-Ew"></a>二者和雅。<a id="a-Ex"></a>三者分明。<a id="a-Ey"></a>四者悦耳。<a id="a-Ez"></a>五者入心。<a id="a-F0"></a>六者发喜。<a id="a-F1"></a>七者易了。<a id="a-F2"></a>八者无厌。</p>
  <p id="aF3">大智度论云。<a id="a-F4"></a>如来有梵声相。<a id="a-F5"></a>如梵天王五种声而从口出。<a id="a-F6"></a>一甚深如雷。<a id="a-F7"></a>二清彻远闻闻者悦乐。<a id="a-F8"></a>三入心敬爱。<a id="a-F9"></a>四谛了易解。<a id="a-FA"></a>五听者欲闻无厌。<a id="a-FB"></a>菩萨亦有如是五种声从口中出。<a id="a-FC"></a>迦陵毗伽声相可爱如天鼓音深远。</p>
  <p id="aFD">又新婆沙论问。<a id="a-FE"></a>相是何义。<a id="a-FF"></a>答标帜义是相义。<a id="a-FG"></a>殊胜义是相义。<a id="a-FH"></a>祥瑞义是相义。<a id="a-FI"></a>问何故丈夫相唯三十二不增不减耶。<a id="a-FJ"></a>胁尊者说曰。<a id="a-FK"></a>若增若减。<a id="a-FL"></a>俱亦生疑不违法相。<a id="a-FM"></a>说有三十二者。<a id="a-FN"></a>世间共许。<a id="a-FO"></a>是吉祥义。<a id="a-FP"></a>数不增减。<a id="a-FQ"></a>若三十二相庄严佛身则于世间最胜无比。<a id="a-FR"></a>若当减者便力阙少。<a id="a-FS"></a>若更增者则为杂乱。<a id="a-FT"></a>皆非殊妙。<a id="a-FU"></a>故唯尔所三十二丈夫相也。</p>
  <p id="aFV">又智度论问。<a id="a-FW"></a>是三十二相三业之中何业种耶。<a id="a-FX"></a>答曰。<a id="a-FY"></a>是意业非身口业。<a id="a-FZ"></a>是意业利故。<a id="a-Fa"></a>又六识中是意识种非五识。<a id="a-Fb"></a>以五识不能分别故。</p>
  <p id="aFc">问曰。<a id="a-Fd"></a>是三十二相几时能成种。<a id="a-Fe"></a>答曰。<a id="a-Ff"></a>极迟百劫。<a id="a-Fg"></a>极疾九十一劫。<a id="a-Fh"></a>释迦牟尼菩萨九十一大劫行辨得三十二相。<a id="a-Fi"></a>如经中言。<a id="a-Fj"></a>过去久远有佛名弗沙。<a id="a-Fk"></a>时有二菩萨。<a id="a-Fl"></a>一名释迦牟尼。<a id="a-Fm"></a>一名弥勒。<a id="a-Fn"></a>弗沙佛欲观释迦牟尼菩萨心纯熟未。<a id="a-Fo"></a>即观见之。<a id="a-Fp"></a>知其心未纯熟。<a id="a-Fq"></a>而诸弟子心皆纯熟。<a id="a-Fr"></a>又弥勒菩萨心已纯熟。<a id="a-Fs"></a>而弟子未纯熟。<a id="a-Ft"></a>是时弗沙佛如是思惟。<a id="a-Fu"></a>一人之心易可速化。<a id="a-Fv"></a>众人之心难可疾治。<a id="a-Fw"></a>如是思惟竟。<a id="a-Fx"></a>弗沙佛欲使释迦菩萨疾得成佛。<a id="a-Fy"></a>上雪山上入宝窟中入火禅定。<a id="a-Fz"></a>是时释迦菩萨作外道仙人上山探药。<a id="a-G0"></a>见弗沙佛坐宝窟中入火禅定放大光明。<a id="a-G1"></a>见已心生欢喜信敬。<a id="a-G2"></a>翘一脚立叉手向佛。<a id="a-G3"></a>一心而观目未曾瞬。<a id="a-G4"></a>七日七夜。<a id="a-G5"></a>以一偈赞佛。</p>
  <p id="aG6">天上天下无如佛　　十方世界亦无比</p>
  <p id="aG7">世界所有我尽见　　一切无有如佛者</p>
  <p id="aG8">七日七夜谛观世尊目未曾瞬。<a id="a-G9"></a>超越九劫。<a id="a-GA"></a>于九十一劫中得阿耨菩提。<a id="a-GB"></a>释迦菩萨贵其心思不贵多言。<a id="a-GC"></a>若更以余偈赞佛心或散乱。<a id="a-GD"></a>是故七夜以一偈赞佛。</p>
  <p id="aGE">问曰。<a id="a-GF"></a>何故释迦菩萨心不纯熟而弟子纯熟。<a id="a-GG"></a>弥勒菩萨自心纯熟而弟子不纯耶。</p>
  <p id="aGH">答曰。<a id="a-GI"></a>释迦菩萨饶益众生心多自为身少故。<a id="a-GJ"></a>弥勒菩萨多为己身少为众生故。</p>
  <p data-pb></p>
  <h2 id="aGK">业因部第五</h2>
  <p id="aGL">如得无垢女经云。<a id="a-GM"></a>佛言。<a id="a-GN"></a>菩萨成就四法得三十二丈夫相。<a id="a-GO"></a>何等为四。<a id="a-GP"></a>一把金散佛或散浮图。<a id="a-GQ"></a>二常以香油涂如来塔。<a id="a-GR"></a>三种种华香伎乐布施。<a id="a-GS"></a>四眷属相随供养和上阿阇梨等。<a id="a-GT"></a>尔时世尊。<a id="a-GU"></a>而说偈言。</p>
  <p id="aGV">把金散浮图　　香油涂佛塔</p>
  <p id="aGW">施以华香乐　　敬心供养师</p>
  <p id="aGX">行如是四法　　得三十二相</p>
  <p id="aGY">端正甚奇妙　　一切功德具</p>
  <p id="aGZ">菩萨成就四法得八十种好。<a id="a-Ga"></a>何等为四。<a id="a-Gb"></a>一种种妙衣庄严法座。<a id="a-Gc"></a>二供养他人心不生倦。<a id="a-Gd"></a>三于法师所不作斗乱。<a id="a-Ge"></a>四教诸众生修菩提行。<a id="a-Gf"></a>尔时世尊。<a id="a-Gg"></a>而说偈言。</p>
  <p id="aGh">妙衣严法座　　供养他不倦</p>
  <p id="aGi">教众生菩提　　易得八十好</p>
  <p id="aGj">菩萨修行此　　四种功德故</p>
  <p id="aGk">常于一切时　　有胜相庄严</p>
  <p data-pb></p>
  <h2 id="aGl">同异部第六</h2>
  <p id="aGm">如新婆沙论。<a id="a-Gn"></a>问八十随好为在何处。<a id="a-Go"></a>答在诸相间。<a id="a-Gp"></a>随诸相转。<a id="a-Gq"></a>庄严佛身令极妙好。<a id="a-Gr"></a>问相与随好不相障夺耶。<a id="a-Gs"></a>答不尔。<a id="a-Gt"></a>相与随好更相显发。<a id="a-Gu"></a>如林中华显发诸树。<a id="a-Gv"></a>佛身如是相好庄严。<a id="a-Gw"></a>又如金山众宝杂饰。</p>
  <p id="aGx">问菩萨所得三十二相。<a id="a-Gy"></a>与轮王相有何差别。<a id="a-Gz"></a>答菩萨所得四事胜。<a id="a-H0"></a>一炽盛。<a id="a-H1"></a>二分明。<a id="a-H2"></a>三圆满。<a id="a-H3"></a>四得处。<a id="a-H4"></a>复有五事胜。<a id="a-H5"></a>一得处。<a id="a-H6"></a>二极端严。<a id="a-H7"></a>三文像深。<a id="a-H8"></a>四随顺胜智。<a id="a-H9"></a>五随顺离染。</p>
  <p data-pb></p>
  <h2 id="aHA">校量部第七</h2>
  <p id="aHB">阿毗昙经云。<a id="a-HC"></a>以一千阿僧祇世界众生所有功德。<a id="a-HD"></a>成佛一毛孔。<a id="a-HE"></a>如是成佛一毛孔功德遍如来身毛孔功德成佛一好。<a id="a-HF"></a>如是成就八十种好功德。<a id="a-HG"></a>增为百倍。<a id="a-HH"></a>乃成如来身上一相所。<a id="a-HI"></a>成就三十二相功德。<a id="a-HJ"></a>增为千倍。<a id="a-HK"></a>乃成如来额上一白毫相。<a id="a-HL"></a>以一千毫相功德。<a id="a-HM"></a>增为百倍。<a id="a-HN"></a>乃成如来一顶骨相。<a id="a-HO"></a>一切飞天所不能见顶。<a id="a-HP"></a>如是不思议清净功德聚成就佛身。<a id="a-HQ"></a>是故如来于天人中最为尊胜。</p>
  <h2 id="aHR">百福部第八</h2>
  <p id="aHS">依优婆塞戒经云。<a id="a-HT"></a>佛言。<a id="a-HU"></a>菩萨修一一相。<a id="a-HV"></a>以百福德而为围绕。<a id="a-HW"></a>修心五十具心五十。<a id="a-HX"></a>是则名为百种福德。<a id="a-HY"></a>善男子。<a id="a-HZ"></a>一切世间所有福德。<a id="a-Ha"></a>不及如来一毛功德。<a id="a-Hb"></a>如来一切毛孔功德。<a id="a-Hc"></a>不如一好功德。<a id="a-Hd"></a>聚合八十种好功德不如一相功德。<a id="a-He"></a>一切相功德不如白毫相功德。<a id="a-Hf"></a>白毫相功德复不及无见顶相功德。<a id="a-Hg"></a>是故如来成就具足无量功德。<a id="a-Hh"></a>是三十二相。<a id="a-Hi"></a>即是大悲之果报。</p>
  <p id="aHj">又新婆沙论。<a id="a-Hk"></a>问如契经说。<a id="a-Hl"></a>佛一一相百福庄严。<a id="a-Hm"></a>何谓百福。<a id="a-Hn"></a>答此中百思名为百福。<a id="a-Ho"></a>何谓百思。<a id="a-Hp"></a>谓如菩萨造作增长足善住相业时。<a id="a-Hq"></a>先起五十思修治身器令净调柔。<a id="a-Hr"></a>次起一思正牵引彼。<a id="a-Hs"></a>后复起五十思令其圆满。<a id="a-Ht"></a>譬如农夫先治畦陇次下种子后以粪水而覆溉之。<a id="a-Hu"></a>彼亦如是。<a id="a-Hv"></a>如足善住相业。<a id="a-Hw"></a>有如是百思庄严。<a id="a-Hx"></a>乃至顶上乌瑟腻。<a id="a-Hy"></a>砂相业亦复如是。<a id="a-Hz"></a>由此故说。<a id="a-I0"></a>佛一一相百福庄严。<a id="a-I1"></a>问何者五十思耶。<a id="a-I2"></a>答依十业道各有五思。<a id="a-I3"></a>谓依离杀业道有五思。<a id="a-I4"></a>一离杀思。<a id="a-I5"></a>二劝道思。<a id="a-I6"></a>三赞美思四随喜思。<a id="a-I7"></a>五回向思。<a id="a-I8"></a>谓回所修向菩提故。<a id="a-I9"></a>乃至正见亦尔。<a id="a-IA"></a>是名五十思。<a id="a-IB"></a>有说。<a id="a-IC"></a>依十业道各起下中上上胜上极五品善思。<a id="a-ID"></a>如杂修静虑。<a id="a-IE"></a>有说。<a id="a-IF"></a>依十业道各起五思。<a id="a-IG"></a>一加行净。<a id="a-IH"></a>二根本净。<a id="a-II"></a>三后起净。<a id="a-IJ"></a>四非寻所害。<a id="a-IK"></a>五念摄受。<a id="a-IL"></a>有说。<a id="a-IM"></a>缘佛一相起五十刹那。<a id="a-IN"></a>未曾习思相续而转。<a id="a-IO"></a>问如是百福一一量云何。<a id="a-IP"></a>有说。<a id="a-IQ"></a>若业能感转轮王位。<a id="a-IR"></a>于四大洲自在而转。<a id="a-IS"></a>是一福量。<a id="a-IT"></a>有说。<a id="a-IU"></a>若业能感天帝释位。<a id="a-IV"></a>于二天众自在而转。<a id="a-IW"></a>是一福量。<a id="a-IX"></a>有说。<a id="a-IY"></a>若业能感他化自在天王位。<a id="a-IZ"></a>于一切欲界天众自在而转。<a id="a-Ia"></a>是一福量。<a id="a-Ib"></a>有说。<a id="a-Ic"></a>若业能感大梵天王位。<a id="a-Id"></a>于初静虑及欲天众自在而转。<a id="a-Ie"></a>是一福量。<a id="a-If"></a>有说。<a id="a-Ig"></a>娑诃世界主大梵天王劝请如来转法轮福。<a id="a-Ih"></a>是一福量。<a id="a-Ii"></a>问彼请佛时是欲界系无覆无记心。<a id="a-Ij"></a>云何名福。<a id="a-Ik"></a>有说。<a id="a-Il"></a>彼住梵世欲来请时。<a id="a-Im"></a>先起如是善心。<a id="a-In"></a>我当为诸有情作大饶益请佛转法轮。<a id="a-Io"></a>尔时即名得彼梵福。<a id="a-Ip"></a>此不应理。<a id="a-Iq"></a>所以者何。<a id="a-Ir"></a>非未作时已成就故。<a id="a-Is"></a>如是说者。<a id="a-It"></a>彼请佛已还至梵宫。<a id="a-Iu"></a>后世尊转法轮时。<a id="a-Iv"></a>地神先唱。<a id="a-Iw"></a>如是展转声彻梵宫。<a id="a-Ix"></a>梵王闻已欢喜自庆。<a id="a-Iy"></a>发纯净心而生随喜。<a id="a-Iz"></a>尔时乃至成就此福。<a id="a-J0"></a>有说。<a id="a-J1"></a>世界成时。<a id="a-J2"></a>一切有情业增上力。<a id="a-J3"></a>能感三千大千世界。<a id="a-J4"></a>是一福量。<a id="a-J5"></a>有说。<a id="a-J6"></a>除近佛地菩萨。<a id="a-J7"></a>余一切有情所有能感富乐果业。<a id="a-J8"></a>是一福量。<a id="a-J9"></a>有说。<a id="a-JA"></a>此中一一福量应以喻显。<a id="a-JB"></a>假使一切有情皆悉生盲。<a id="a-JC"></a>有一有情以大方便令俱得眼。<a id="a-JD"></a>彼有情福。<a id="a-JE"></a>是一福量。<a id="a-JF"></a>复次假使一切有情皆饮毒药闷乱将死。<a id="a-JG"></a>有一有情令皆除毒心得醒寤。<a id="a-JH"></a>彼有情福。<a id="a-JI"></a>是一福量。<a id="a-JJ"></a>复次假使一切有情皆被缚录临当断命。<a id="a-JK"></a>有一有情俱令解脱一时得命。<a id="a-JL"></a>彼有情福。<a id="a-JM"></a>是一福量。<a id="a-JN"></a>复次假使一切有情坏戒坏见。<a id="a-JO"></a>有一有情能令俱时戒见具足。<a id="a-JP"></a>彼有情福。<a id="a-JQ"></a>是一福量。<a id="a-JR"></a>评曰。<a id="a-JS"></a>如是说所说皆是纯净意乐方便。<a id="a-JT"></a>赞美菩萨福量。<a id="a-JU"></a>然皆未得其实。<a id="a-JV"></a>如实义者。<a id="a-JW"></a>菩萨所起一一福量无量无边。<a id="a-JX"></a>以菩萨三无数劫积集圆满诸波罗蜜多已。<a id="a-JY"></a>所引思愿极广大故。<a id="a-JZ"></a>唯佛能知。<a id="a-Ja"></a>非余所测。<a id="a-Jb"></a>如是所说广大量福。<a id="a-Jc"></a>具足满百庄严一相。<a id="a-Jd"></a>展转乃至三十二相皆具百福。<a id="a-Je"></a>佛以如是三十二百福庄严相及八十随好。<a id="a-Jf"></a>庄严其身。<a id="a-Jg"></a>故于天上人中最尊最胜。</p>
  <p data-pb></p>
  <h2 id="aJh">游学部第八(此别四部)</h2>
  <p id="aJi">意部 召师部 捔力部 校量部。</p>
  <p data-pb></p>
  <h2 id="aJj">述意部第一</h2>
  <p id="aJk">窃闻一切种智号悉达多。<a id="a-Jl"></a>树自三祇之初。<a id="a-Jm"></a>独高百劫之末。<a id="a-Jn"></a>总法界而为智。<a id="a-Jo"></a>竟虚空以作身。<a id="a-Jp"></a>然身无不在量。<a id="a-Jq"></a>极规矩之外。<a id="a-Jr"></a>智无不为用。<a id="a-Js"></a>绝思议之表。<a id="a-Jt"></a>不可以人事测。<a id="a-Ju"></a>岂得以处所论。<a id="a-Jv"></a>将启愚夫之视听。<a id="a-Jw"></a>须示圣人之影迹。<a id="a-Jx"></a>或复示。<a id="a-Jy"></a>居外道。<a id="a-Jz"></a>或复现作童蒙。<a id="a-K0"></a>应同类而诱凡。<a id="a-K1"></a>随异形而化物。<a id="a-K2"></a>然后称无上士号天中天。<a id="a-K3"></a>良由愚智潜通凡圣难测。<a id="a-K4"></a>不思议德而功莫大焉。</p>
  <h2 id="aK5">召师部第二</h2>
  <p id="aK6">如佛本行经云。<a id="a-K7"></a>时净饭王知其太子年已八岁(因果经云年至七岁)即会百官群臣宰相而告之言。<a id="a-K8"></a>卿等当知。<a id="a-K9"></a>今我化内谁最有智。<a id="a-KA"></a>智能悉通堪为太子作师。<a id="a-KB"></a>诸臣报言。<a id="a-KC"></a>大王当知。<a id="a-KD"></a>今有毗奢婆蜜多罗。<a id="a-KE"></a>善知诸论最胜最妙。<a id="a-KF"></a>如是大师堪教太子(已下略述)王即遣召而告之言。<a id="a-KG"></a>尊者大师。<a id="a-KH"></a>能教我太子一切技艺诸书论不。<a id="a-KI"></a>时蜜多报言。<a id="a-KJ"></a>大王。<a id="a-KK"></a>谨依王命。<a id="a-KL"></a>我今堪能心生欢喜。<a id="a-KM"></a>即严五百释。<a id="a-KN"></a>种童子前后左右。<a id="a-KO"></a>别有无量无边童男童女。<a id="a-KP"></a>随从太子将升学堂。<a id="a-KQ"></a>时彼大师遥见太子。<a id="a-KR"></a>威德力故不能自禁遂使其身从座忽起。<a id="a-KS"></a>屈身顶礼于太子足。<a id="a-KT"></a>礼拜起已。<a id="a-KU"></a>四面顾视生大羞惭。<a id="a-KV"></a>时蜜多罗生惭愧已。<a id="a-KW"></a>于虚空中有一天子。<a id="a-KX"></a>名曰净妙。<a id="a-KY"></a>从兜率宫共于无量无边最大诸天神王而常守护太子。<a id="a-KZ"></a>在彼虚空。<a id="a-Ka"></a>隐身不现。<a id="a-Kb"></a>而说偈言。</p>
  <p id="aKc">世间诸技艺　　及余诸经论</p>
  <p id="aKd">此人悉能知　　亦能教示他</p>
  <p id="aKe">是胜众生者　　随顺世间故</p>
  <p id="aKf">往昔久习来　　今示从师学</p>
  <p id="aKg">出世所有智　　诸谛及诸力</p>
  <p id="aKh">因缘所生法　　生已及灭无</p>
  <p id="aKi">一念知彼等　　名色现不现</p>
  <p id="aKj">犹尚能证知　　况复诸文字</p>
  <p id="aKk">尔时天子说此偈已。<a id="a-Kl"></a>以种种华散太子上。<a id="a-Km"></a>即还本宫。<a id="a-Kn"></a>尔时太子即初就学。<a id="a-Ko"></a>将好最妙牛头栴檀作于书版。<a id="a-Kp"></a>纯用七宝庄严四缘。<a id="a-Kq"></a>以天种种殊特妙香涂其背上。<a id="a-Kr"></a>执持至于毗奢蜜多罗阿阇梨所。<a id="a-Ks"></a>而作是言。<a id="a-Kt"></a>尊者阇梨教我何书(自下太子广为说书)</p>
  <p id="aKu">或复梵天所说之书(今婆罗门书正有十四音是)佉卢瑟吒书(隋言驴唇)富沙迦罗仙人说书(隋言华华)阿迦罗书(隋言节分)</p>
  <p id="aKv">瞢伽罗书(隋言吉祥)邪寐(亡毗反)尼书(隋言大秦国书)鸯瞿梨书(隋言指书)邪那尼迦书(隋言驮书)娑伽罗书(隋言牸牛)波罗婆尼书(隋言树叶)波流沙书(隋言恶言)父与书(失译)毗多荼书(隋言起尸)陀毗荼国书(隋云南天竺)脂罗低书(隋言形人)度其差那婆多书(隋言右旋)优波伽书(隋言严炽)僧佉书(隋言等计)阿婆勿陀书(隋言覆)阿[少/兔]卢摩书(隋言顺)毗耶寐奢罗书(隋言杂)阿陀罗多书(鸟场边山)西瞿耶尼书(失译)珂沙书(疏勒)脂那国书(失译)摩那书(科斗)末茶叉罗书(中字)毗多悉底书(尺)富数波书(华)提婆书(天)那伽书(龙)夜叉书(失译)乾闼婆书(天音声)阿修罗书(不饮酒)迦娄罗书(金翅鸟)紧那罗书(非人)摩睺罗伽书(大蛇)弥伽遮迦书(诸兽音)迦迦娄多书(鸟音)浮摩提婆书(地居天)安多梨叉提婆书(虚空天)郁多罗拘卢书(须弥北)逋娄婆毗提呵书(须弥东)乌差婆书(举)腻差波书(掷)娑伽罗书(失译)跋阇罗书(金刚)梨伽波罗低犁伽书(往复)毗弃多书(食残)阿[少/兔]浮多书(未曾有)奢娑多罗跋多书(如伏转)伽那那跋多书(等转)优差波跋多书(举转)尼差波跋多书(掷转)波陀梨佉书(足)毗拘多罗波陀那地书(从二增上句)邪婆陀输多罗书(增十句已上)末茶婆哂尼书(中流)梨沙耶婆多波恀比多书(诸山苦行)陀罗尼卑叉梨书(观地)伽伽那卑丽叉尼书(观虚空)萨蒲沙地尼山陀书(一切药草目)沙罗僧伽何尼书(总览)萨婆娄多书(一切种音)</p>
  <p id="aKw">尔时太子说是书已。<a id="a-Kx"></a>复咨蜜多阿阇梨言。<a id="a-Ky"></a>此书凡有六十四种。<a id="a-Kz"></a>未审尊者欲教我何书。<a id="a-L0"></a>是时多罗闻于太子说是书已。<a id="a-L1"></a>内心欢喜悦豫熙怡密怀私惭。<a id="a-L2"></a>折伏贡高我慢之心。<a id="a-L3"></a>向于太子。<a id="a-L4"></a>而说偈言。</p>
  <p id="aL5">希有清净智慧人　　善顺于诸世间法</p>
  <p id="aL6">自己该通一切论　　复更来入我学堂</p>
  <p id="aL7">如是书名我未知　　其本悉皆诵持得</p>
  <p id="aL8">是为天人大尊道今复更欲觅于师</p>
  <p id="aL9">夫神理无声。<a id="a-LA"></a>因言辞以写意。<a id="a-LB"></a>言辞无迹。<a id="a-LC"></a>缘文字以图音。<a id="a-LD"></a>故字为言蹄。<a id="a-LE"></a>言为理筌。<a id="a-LF"></a>音义合符不可偏失。<a id="a-LG"></a>是以文字应用弥纶宇宙。<a id="a-LH"></a>虽迹系翰墨而理契乎神。<a id="a-LI"></a>昔造书之主。<a id="a-LJ"></a>凡有三人。<a id="a-LK"></a>长名曰梵。<a id="a-LL"></a>其书右行。<a id="a-LM"></a>次曰佉卢。<a id="a-LN"></a>其书左行。<a id="a-LO"></a>少者苍颉。<a id="a-LP"></a>其书下行。<a id="a-LQ"></a>梵佉卢居于天竺。<a id="a-LR"></a>黄史苍颉在于中夏。<a id="a-LS"></a>梵佉取法于净天。<a id="a-LT"></a>苍颉因华于鸟迹。<a id="a-LU"></a>文书诚异传理则同矣。<a id="a-LV"></a>仰寻先觉所说有六十四书。<a id="a-LW"></a>鹿轮转眼笔制区分。<a id="a-LX"></a>龙鬼八部字体殊式。<a id="a-LY"></a>准梵及佉卢为世胜文。<a id="a-LZ"></a>故天竺诸国谓之天书。<a id="a-La"></a>西方写经同祖梵文。<a id="a-Lb"></a>然三十六国往往有异。<a id="a-Lc"></a>譬诸中土犹有篆籕之变体乎。<a id="a-Ld"></a>安苍颉古文沿世代变。<a id="a-Le"></a>古移为籕。<a id="a-Lf"></a>籕迁为篆。<a id="a-Lg"></a>篆改成隶。<a id="a-Lh"></a>其转易多矣。<a id="a-Li"></a>至于傍生八体。<a id="a-Lj"></a>则有仙龙云芝。<a id="a-Lk"></a>二十四书则有楷奠针灸名实虽繁为用益鲜。<a id="a-Ll"></a>然原本定义。<a id="a-Lm"></a>则体备于六文。<a id="a-Ln"></a>适时为敏则莫要于隶法。<a id="a-Lo"></a>东西之书源亦可得而略究也。</p>
  <p id="aLp">又佛本行经云。<a id="a-Lq"></a>时净饭王复集群臣言。<a id="a-Lr"></a>何处有师最便武技教我太子。<a id="a-Ls"></a>诸臣报王。<a id="a-Lt"></a>此处有释名为善觉。<a id="a-Lu"></a>其子名羼提提婆(隋言忍天)堪教太子兵戎法式。<a id="a-Lv"></a>其所解知一切凡有二十九种。<a id="a-Lw"></a>善巧妙术(已下略而不述)忍天白王。<a id="a-Lx"></a>臣甚能教。<a id="a-Ly"></a>王为太子欲游戏故造一园苑。<a id="a-Lz"></a>名曰勤劬。<a id="a-M0"></a>是时太子入彼苑内游戏。<a id="a-M1"></a>或令按摩。<a id="a-M2"></a>时彼五百释种臣悉为其儿。<a id="a-M3"></a>古先一切书典教于太子。<a id="a-M4"></a>及自释子亦如是教。<a id="a-M5"></a>又复世人积年累月。<a id="a-M6"></a>所学问者或成不成。<a id="a-M7"></a>太子能于四年之中。<a id="a-M8"></a>及余释种皆悉学得。<a id="a-M9"></a>通达无碍一切自在。<a id="a-MA"></a>是时忍天即为太子。<a id="a-MB"></a>而说偈言。</p>
  <p id="aMC">汝于年幼时　　安庠而学问</p>
  <p id="aMD">不用多功力　　须臾而自解</p>
  <p id="aME">于少日月学　　胜他多年岁</p>
  <p id="aMF">所得诸技艺　　成就悉过人</p>
  <p id="aMG">尔时太子生长王宫。<a id="a-MH"></a>孩童之时游戏未学。<a id="a-MI"></a>年满八岁出问诣师入于学堂。<a id="a-MJ"></a>从蜜多及忍天所二大尊边。<a id="a-MK"></a>受读诸书并一切论兵戎杂术。<a id="a-ML"></a>经历四年至十二时。<a id="a-MM"></a>种种技能遍皆涉猎。<a id="a-MN"></a>既通达已。<a id="a-MO"></a>随顺世间悦目适心。<a id="a-MP"></a>曾于一时在勤劬园遨游射戏。<a id="a-MQ"></a>自余五百诸释种童子。<a id="a-MR"></a>亦各在其自己园内嬉戏。<a id="a-MS"></a>时有群雁行飞虚空。<a id="a-MT"></a>是时童子提婆达多弯弓而射即着一雁。<a id="a-MU"></a>其雁被射带箭遂堕悉达园中。<a id="a-MV"></a>时太子见彼雁带箭被伤堕地。<a id="a-MW"></a>见已两手安徐捧取已。<a id="a-MX"></a>跏趺安雁膝上。<a id="a-MY"></a>以妙滑左手擎持右手拔箭。<a id="a-MZ"></a>即以苏蜜封其疮。<a id="a-Ma"></a>是时提婆遣使来语太子言。<a id="a-Mb"></a>我射一雁堕汝园中。<a id="a-Mc"></a>宜速付来不得留彼。<a id="a-Md"></a>是时太子报使人言。<a id="a-Me"></a>雁若命终即当还汝。<a id="a-Mf"></a>若不死者终不可得。<a id="a-Mg"></a>时提婆达复更重遣使人语言。<a id="a-Mh"></a>若死若活决须相还。<a id="a-Mi"></a>我手于先善功射得。<a id="a-Mj"></a>云何忽留。<a id="a-Mk"></a>太子报言。<a id="a-Ml"></a>我已于先摄受此雁。<a id="a-Mm"></a>所以然者。<a id="a-Mn"></a>自我发于菩提心来。<a id="a-Mo"></a>我皆摄受一切众生。<a id="a-Mp"></a>况复此雁。<a id="a-Mq"></a>而不属我。<a id="a-Mr"></a>以是因缘即便相竞。<a id="a-Ms"></a>聚集诸释宿老智人判决此事。<a id="a-Mt"></a>是时有一净居诸天。<a id="a-Mu"></a>变化作老宿长者。<a id="a-Mv"></a>入释会所而作是言。<a id="a-Mw"></a>谁养育者即是摄受。<a id="a-Mx"></a>射着之者即是放舍。<a id="a-My"></a>时彼诸释宿老诸人一时印可。<a id="a-Mz"></a>高声唱云。<a id="a-N0"></a>如是如是。<a id="a-N1"></a>如仁者言。<a id="a-N2"></a>此是提婆达多童子。<a id="a-N3"></a>共于太子最初构结怨仇因缘。</p>
  <p data-pb></p>
  <h2 id="aN4">捔力部第三</h2>
  <p id="aN5">如因果经云。<a id="a-N6"></a>太子至年十岁。<a id="a-N7"></a>与兄弟捔力。<a id="a-N8"></a>与万眷属将欲出城。<a id="a-N9"></a>于时有一大象。<a id="a-NA"></a>当城门住。<a id="a-NB"></a>诸人皆不敢前。<a id="a-NC"></a>提婆达多以手搏头即便躄地。<a id="a-ND"></a>难陀以足指挑掷着路傍。<a id="a-NE"></a>太子以手执象。<a id="a-NF"></a>掷着城外。<a id="a-NG"></a>还以手接不令伤损。<a id="a-NH"></a>象又还苏。<a id="a-NI"></a>时诸人民叹未曾有。<a id="a-NJ"></a>深生奇特。<a id="a-NK"></a>四远人民百千万亿皆集来看。<a id="a-NL"></a>园中有七重金鼓银鼓鋀石铜铁等鼓。<a id="a-NM"></a>各有七牧。<a id="a-NN"></a>提婆达多最先射之。<a id="a-NO"></a>彻三金鼓。<a id="a-NP"></a>次及难陀亦彻三鼓。<a id="a-NQ"></a>太子嫌弓弱。<a id="a-NR"></a>取库内祖王一良弓。<a id="a-NS"></a>无能张者。<a id="a-NT"></a>太子在坐以手拼弓。<a id="a-NU"></a>声悉闻城内。<a id="a-NV"></a>百千国人及虚空天子。<a id="a-NW"></a>举声嗟叹。<a id="a-NX"></a>以放一箭彻过诸鼓。<a id="a-NY"></a>然后入地泉水流出。<a id="a-NZ"></a>又彻过大铁围山。</p>
  <p id="aNa">又佛本行经云是时太子所射之箭。<a id="a-Nb"></a>天主帝释从虚空中秉执。<a id="a-Nc"></a>将向三十三天。<a id="a-Nd"></a>至天上已。<a id="a-Ne"></a>为此箭故于彼天中建立箭节。<a id="a-Nf"></a>常以吉日诸天聚集。<a id="a-Ng"></a>以诸香华供养此箭。<a id="a-Nh"></a>乃至于今。<a id="a-Ni"></a>诸天犹有此箭节日。<a id="a-Nj"></a>又太子执箭一射。<a id="a-Nk"></a>便穿七铁猪。<a id="a-Nl"></a>过七铁猪已。<a id="a-Nm"></a>彼箭入地至于黄泉。<a id="a-Nn"></a>其箭所穿入地之处。<a id="a-No"></a>即成一井。<a id="a-Np"></a>于今人民常称箭井。<a id="a-Nq"></a>又太子共诸释种相扑。<a id="a-Nr"></a>并皆卧地其体不伤。<a id="a-Ns"></a>又一切释种。<a id="a-Nt"></a>一时共扑太子。<a id="a-Nu"></a>太子以手触彼皆悉倒地。<a id="a-Nv"></a>尔时彼释及诸看众。<a id="a-Nw"></a>皆生奇特之心。<a id="a-Nx"></a>于上虚空。<a id="a-Ny"></a>无量诸天。<a id="a-Nz"></a>同以一音。<a id="a-O0"></a>而说偈言。</p>
  <p id="aO1">十方一切世界中　　所有勇健诸力士</p>
  <p id="aO2">悉皆力敌如调达　　不及太子圣一毛</p>
  <p id="aO3">大人威德力无边　　暂以手触皆倒地</p>
  <p id="aO4">圣者威神力广大　　汝等云何欲比方</p>
  <p id="aO5">假使不动须弥山　　大小铁围甚牢固</p>
  <p id="aO6">并及十方诸山等　　一触能碎如微尘</p>
  <p id="aO7">铁等强鞭金刚珠　　及以诸余一切宝</p>
  <p id="aO8">大智力能末如粉　　况复扑此少力人</p>
  <p id="aO9">尔时诸天说此偈已。<a id="a-OA"></a>将诸种种天华散太子上。<a id="a-OB"></a>于虚空中隐身不现。<a id="a-OC"></a>时净饭王知其太子所有技能。<a id="a-OD"></a>皆悉胜彼一切诸人。<a id="a-OE"></a>自既眼见踊跃喜欢。<a id="a-OF"></a>敕唤白象璎珞庄饰。<a id="a-OG"></a>令太子乘。<a id="a-OH"></a>将入城内。<a id="a-OI"></a>从城门出。<a id="a-OJ"></a>是时提婆城外而入。<a id="a-OK"></a>见此白象而问人言。<a id="a-OL"></a>此象谁许。<a id="a-OM"></a>欲将何处。<a id="a-ON"></a>其人报言。<a id="a-OO"></a>欲将出城。<a id="a-OP"></a>拟悉达乘欲入城内。<a id="a-OQ"></a>提婆达以妒嫉故。<a id="a-OR"></a>便以左手执于象鼻。<a id="a-OS"></a>右手筑额一下倒地。<a id="a-OT"></a>宛转三匝遂即命终。<a id="a-OU"></a>白象卧地塞彼城门。<a id="a-OV"></a>众人往来不通出入。<a id="a-OW"></a>道路填塞。<a id="a-OX"></a>不能得行。<a id="a-OY"></a>复有童子。<a id="a-OZ"></a>名曰难陀。<a id="a-Oa"></a>相续而来。<a id="a-Ob"></a>问知事已。<a id="a-Oc"></a>即以右手执彼象尾。<a id="a-Od"></a>牵取离门可行七步许。<a id="a-Oe"></a>太子复问。<a id="a-Of"></a>谁牵离门。<a id="a-Og"></a>众人言。<a id="a-Oh"></a>难陀。<a id="a-Oi"></a>太子言。<a id="a-Oj"></a>善哉难陀。<a id="a-Ok"></a>作事善也。<a id="a-Ol"></a>太子思惟。<a id="a-Om"></a>彼等二人虽能示现其自气力。<a id="a-On"></a>但此象身甚太粗壮。<a id="a-Oo"></a>于后坏烂臭熏此城门。<a id="a-Op"></a>以左手举象。<a id="a-Oq"></a>以右手承。<a id="a-Or"></a>从于空中掷置城外。<a id="a-Os"></a>越七重墙度七重堑。<a id="a-Ot"></a>既掷过已。<a id="a-Ou"></a>离城可有一拘卢奢。<a id="a-Ov"></a>而象堕地即成大坑。<a id="a-Ow"></a>乃至今者诸人相传。<a id="a-Ox"></a>名于此处为象堕坑。<a id="a-Oy"></a>即此是也。<a id="a-Oz"></a>尔时无量百千众生。<a id="a-P0"></a>一时唱言。<a id="a-P1"></a>希有奇特。<a id="a-P2"></a>未曾闻见。<a id="a-P3"></a>而说偈言。</p>
  <p id="aP4">调达筑杀白象已　　难陀七步牵离门</p>
  <p id="aP5">太子手擎在虚空　　如以土块掷城外</p>
  <p id="aP6">集一切福德三昧经云。<a id="a-P7"></a>尔时毗耶离大城有大力士。<a id="a-P8"></a>名曰净威德。<a id="a-P9"></a>成就大力。<a id="a-PA"></a>阎浮提中所有众生。<a id="a-PB"></a>无有等者。<a id="a-PC"></a>闻沙门瞿昙成就十力那罗延身。<a id="a-PD"></a>复作是念。<a id="a-PE"></a>我当往观沙门瞿昙。<a id="a-PF"></a>何如我也。<a id="a-PG"></a>即往佛所。<a id="a-PH"></a>初睹如来得大信乐。<a id="a-PI"></a>礼如来足一心观佛。<a id="a-PJ"></a>世尊知已。<a id="a-PK"></a>心欲降伏。<a id="a-PL"></a>即告目连。<a id="a-PM"></a>汝往取吾昔菩萨时。<a id="a-PN"></a>为妙瞿夷释种捔力时箭。<a id="a-PO"></a>目连白佛。<a id="a-PP"></a>不知何处。<a id="a-PQ"></a>尔时世尊。<a id="a-PR"></a>从右足放光。<a id="a-PS"></a>照遍三千世界之下大金刚轮。<a id="a-PT"></a>箭在彼坚住。<a id="a-PU"></a>佛告目连。<a id="a-PV"></a>汝见箭不。<a id="a-PW"></a>目连白言。<a id="a-PX"></a>已见。<a id="a-PY"></a>佛告目连。<a id="a-PZ"></a>汝取持来。<a id="a-Pa"></a>时大目连即下至彼如屈申臂顷。<a id="a-Pb"></a>一切大众皆见其去。<a id="a-Pc"></a>即便持来授与如来。<a id="a-Pd"></a>佛言。<a id="a-Pe"></a>此父母生力非神通力。<a id="a-Pf"></a>若以神通之力。<a id="a-Pg"></a>是箭即过无量无边诸佛世界。</p>
  <p data-pb></p>
  <h2 id="aPh">校量部第四</h2>
  <p id="aPi">如集一切诸功德三昧经云。<a id="a-Pj"></a>佛告目连。<a id="a-Pk"></a>如一切四天王中。<a id="a-Pl"></a>一切天子力。<a id="a-Pm"></a>等一天王力。<a id="a-Pn"></a>十天王力等三十三天中一天子力。<a id="a-Po"></a>一切三十三天中天子力。<a id="a-Pp"></a>等一帝释力。<a id="a-Pq"></a>十帝释力等焰摩天中一天子力。<a id="a-Pr"></a>一切焰摩天中天子力等一焰摩天王力。<a id="a-Ps"></a>十焰摩天王力等一兜率陀天中一天子力。<a id="a-Pt"></a>一切兜率陀天中天子力等一兜率陀天王力。<a id="a-Pu"></a>十兜率陀天王力等一化乐天中一天子力。<a id="a-Pv"></a>一切化乐天中天子力等一化乐天王力。<a id="a-Pw"></a>十化乐天王力等他化自在天中一天子力。<a id="a-Px"></a>一切他化自在天中天子力等一他化自在天王力。<a id="a-Py"></a>十他化自在天王力等一魔天中一天子力。<a id="a-Pz"></a>一切魔天中天子力等一魔王力。<a id="a-Q0"></a>十魔王力等半那罗延力。<a id="a-Q1"></a>十半那罗延力等一那罗延力。<a id="a-Q2"></a>十那罗延力等一大那罗延力。<a id="a-Q3"></a>十大那罗延力等一百劫修行菩萨力。<a id="a-Q4"></a>十百劫修行菩萨力等一千劫修行菩萨力。<a id="a-Q5"></a>如是已下展转十重加之。<a id="a-Q6"></a>乃至十方千千千万劫修行菩萨力等一无生法忍菩萨力。<a id="a-Q7"></a>十无生法忍菩萨力等一十地菩萨力。<a id="a-Q8"></a>十十地菩萨力等一最后身菩萨力。<a id="a-Q9"></a>是故目连。<a id="a-QA"></a>菩萨成就如是力故。<a id="a-QB"></a>生便即能行于七步。<a id="a-QC"></a>若此世界佛不持者。<a id="a-QD"></a>便坏不住。<a id="a-QE"></a>何以故。<a id="a-QF"></a>菩萨当其生已行七步时。<a id="a-QG"></a>此界大地纵广六十千由旬。<a id="a-QH"></a>菩萨生已。<a id="a-QI"></a>当下足时。<a id="a-QJ"></a>便当都没。<a id="a-QK"></a>深百千由旬。<a id="a-QL"></a>还举足时。<a id="a-QM"></a>复当涌出百千由旬。<a id="a-QN"></a>以佛持故。<a id="a-QO"></a>令是世界不动无坏众生无恼。<a id="a-QP"></a>最后身菩萨。<a id="a-QQ"></a>始初生时。<a id="a-QR"></a>则便具有如是力。<a id="a-QS"></a>假使一切世界众生。<a id="a-QT"></a>悉得具足垂成菩提。<a id="a-QU"></a>菩萨之力补于如来处非处智力。<a id="a-QV"></a>百千万亿分不及其一。<a id="a-QW"></a>乃至算数譬喻不能及。<a id="a-QX"></a>得具如是十种之力。<a id="a-QY"></a>名为如来应正。<a id="a-QZ"></a>遍觉。<a id="a-Qa"></a>此中不明菩萨通力。<a id="a-Qb"></a>若用通力。<a id="a-Qc"></a>能以恒沙世界。<a id="a-Qd"></a>置于足指一毛端上。<a id="a-Qe"></a>掷过无边恒沙世界。<a id="a-Qf"></a>如是往来。<a id="a-Qg"></a>不令众生有于苦恼。<a id="a-Qh"></a>如是神力。<a id="a-Qi"></a>不可称量。<a id="a-Qj"></a>不可数知。<a id="a-Qk"></a>若当如来尽现通力者。<a id="a-Ql"></a>汝等声闻尚不能信。<a id="a-Qm"></a>况余众生。<a id="a-Qn"></a>尔时净威力士闻说菩萨父母生力。<a id="a-Qo"></a>闻己惊怪身毛皆竖。<a id="a-Qp"></a>生希有心憍慢皆灭。<a id="a-Qq"></a>归依三宝发无上心。</p>
 </body>
</html>