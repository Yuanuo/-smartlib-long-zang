<!doctype html>
<html id="z3IBWi51Qs" data-ver="1417">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第三十</h1>
  <h2 id="a2">住持篇第二十二(此有十部)</h2>
  <p id="a3">述意部 治罚部 思慎部 说听部 菩萨部 罗汉部 僧尼部 长者部 天王部 鬼神部。</p>
  <p data-pb></p>
  <h2 id="a4">述意部第一</h2>
  <p id="a5">法不自弘。<a id="a-6"></a>弘之在人。<a id="a-7"></a>人通邪正。<a id="a-8"></a>法逐人讹。<a id="a-9"></a>将欲住持三宝。<a id="a-A"></a>必须德行内充。<a id="a-B"></a>律教一宗兼先谙究。<a id="a-C"></a>不惮劳苦不好声誉。<a id="a-D"></a>令遐迩道俗欣心有据。<a id="a-E"></a>界中行者慕崇进业。<a id="a-F"></a>缁素相依法得久住。<a id="a-G"></a>故四分律云。<a id="a-H"></a>非制不制。<a id="a-I"></a>是制便行。<a id="a-J"></a>如是渐渐令法久住。<a id="a-K"></a>若法出常情言无规矩。<a id="a-L"></a>翻同鄙俗。<a id="a-M"></a>何成匡众。<a id="a-N"></a>宜自私退省己为人。<a id="a-O"></a>故律云。<a id="a-P"></a>非制而制。<a id="a-Q"></a>是制便断。<a id="a-R"></a>如是渐渐令法速灭。<a id="a-S"></a>数见朝贵门首。<a id="a-T"></a>多有疗病僧尼。<a id="a-U"></a>或有行医针炙求贪名利。<a id="a-V"></a>或有蒱博歌戏不护容仪。<a id="a-W"></a>或有婚姻相托媒嫁男女。<a id="a-X"></a>或有科敛酒肉公然聚会。<a id="a-Y"></a>或有服玩奢华驰骋衣马。<a id="a-Z"></a>或有执腕抵掌类同贱俗。<a id="a-a"></a>或有结构恶友朋仗粗人。<a id="a-b"></a>致使秽响盈路污染俗情。<a id="a-c"></a>贵胜同知闻彻天听。<a id="a-d"></a>于是雷同总拨枉滥清人。<a id="a-e"></a>非直僧尼不依圣教。<a id="a-f"></a>亦由白衣不识贤良。<a id="a-g"></a>寔因一二凡僧毁谤无量好众。<a id="a-h"></a>或有勤求学问博知三藏。<a id="a-i"></a>或有讲导利生无阙四时。<a id="a-j"></a>或有专居禅思常坐不卧。<a id="a-k"></a>或有读诵经论常勤匪懈。<a id="a-l"></a>或有六时礼忏昼夜行道。<a id="a-m"></a>成有纳衣乞食俭素无为。<a id="a-n"></a>或有山居兰若头陀苦行。<a id="a-o"></a>或有专营福利供养三宝。<a id="a-p"></a>或有兴建斋讲化俗入道。<a id="a-q"></a>或有营造经像缔构伽蓝。<a id="a-r"></a>如是略列畴能殚记。<a id="a-s"></a>此之名德常依道场专行福智。<a id="a-t"></a>寸阴不遗无暇染浴。<a id="a-u"></a>所以公贵不识。<a id="a-v"></a>唯共鄙徒结友情密。<a id="a-w"></a>染习既久以非为是。<a id="a-x"></a>纵睹圣僧将为凡众。<a id="a-y"></a>唯生嗔慢何曾加敬。<a id="a-z"></a>静思此事。<a id="a-10"></a>岂非滥欤。</p>
  <h2 id="a11">治罚部第二</h2>
  <p id="a12">自大圣西隐正教东流。<a id="a-13"></a>佛法付嘱国王令加护持。<a id="a-14"></a>但王法侵移日就衰羸。<a id="a-15"></a>治犯宪章渐将殆尽。<a id="a-16"></a>若闻说者反被陵辱。<a id="a-17"></a>以道俗滥恶情乖日久。<a id="a-18"></a>设欲治罚改恶就善。<a id="a-19"></a>恃官势力枉压清人。<a id="a-1A"></a>僧众无力反污净心。<a id="a-1B"></a>其怀转奸实难挫伏。<a id="a-1C"></a>致使大教息用遗风讹替。<a id="a-1D"></a>故大集经云。<a id="a-1E"></a>若未来诸王四姓为护法故能舍身命。<a id="a-1F"></a>宁护一如法比丘。<a id="a-1G"></a>不护无量诸恶比丘。<a id="a-1H"></a>是王舍身生净土中。<a id="a-1I"></a>若随恶者。<a id="a-1J"></a>是王无量世中不复人身。<a id="a-1K"></a>王等不治则断三宝夺众生眼。<a id="a-1L"></a>虽无量世修施戒慧则为灭失。<a id="a-1M"></a>又犯过比丘应须治者。<a id="a-1N"></a>一月两月苦使。<a id="a-1O"></a>或不与语不与共坐。<a id="a-1P"></a>或摈出一国乃至四国有佛法处。<a id="a-1Q"></a>治如是等恶比丘。<a id="a-1R"></a>诸善比丘安乐受法。<a id="a-1S"></a>故使佛法久住不灭。<a id="a-1T"></a>又萨婆多论云。<a id="a-1U"></a>违王制故得突吉罗罪。<a id="a-1V"></a>又胜鬘经云。<a id="a-1W"></a>世尊应折伏者而折伏之。<a id="a-1X"></a>应摄受者而摄受之。<a id="a-1Y"></a>何以故。<a id="a-1Z"></a>以折伏摄受故令正法得久住。<a id="a-1a"></a>天人充满恶道减少。<a id="a-1b"></a>于如来所转法轮而得随转。<a id="a-1c"></a>又涅槃经云。<a id="a-1d"></a>善男子谛听谛听。<a id="a-1e"></a>当为汝说。<a id="a-1f"></a>如来所得长寿之业。<a id="a-1g"></a>菩萨以是业因缘故得寿命长。<a id="a-1h"></a>欲得长寿应当愍念一切众生同于子想。<a id="a-1i"></a>生大慈大悲大喜大舍。<a id="a-1j"></a>受不杀戒教修善法。<a id="a-1k"></a>亦当安置一切众生于五戒十善。<a id="a-1l"></a>复入地狱饿鬼畜生阿修罗等一切诸恶趣。<a id="a-1m"></a>拔济是中苦恼众生。<a id="a-1n"></a>脱未脱者。<a id="a-1o"></a>度未度者。<a id="a-1p"></a>未涅槃者令得涅槃。<a id="a-1q"></a>安慰一切诸恐怖者。<a id="a-1r"></a>以如是等业因缘故。<a id="a-1s"></a>菩萨则得寿命长远。<a id="a-1t"></a>于诸智慧而得自在。<a id="a-1u"></a>随所寿终生于天上。<a id="a-1v"></a>迦葉菩萨白佛言。<a id="a-1w"></a>世尊。<a id="a-1x"></a>于佛法中有破戒者。<a id="a-1y"></a>作逆罪者。<a id="a-1z"></a>毁正法者。<a id="a-20"></a>云何当于如是等人同子想耶。<a id="a-21"></a>佛告迦葉。<a id="a-22"></a>善男子。<a id="a-23"></a>譬如国王诸群臣等。<a id="a-24"></a>有犯王法随罪诛戮而不舍置。<a id="a-25"></a>如来世尊不如是也。<a id="a-26"></a>于毁法者。<a id="a-27"></a>与驱遣羯磨呵责羯磨。<a id="a-28"></a>舍置羯磨举罪羯磨不可见羯磨灭摈羯磨未舍恶见羯磨。<a id="a-29"></a>善男子。<a id="a-2A"></a>如来世尊与谤法者。<a id="a-2B"></a>作如是等降伏羯磨。<a id="a-2C"></a>为欲示诸行恶之人有果报故。<a id="a-2D"></a>我涅槃已随其方面。<a id="a-2E"></a>有持戒比丘威仪具足护持正法。<a id="a-2F"></a>见坏法者即能驱遣呵责惩治。<a id="a-2G"></a>当知是人得福无量不可称计。<a id="a-2H"></a>乃至若善比丘见坏法者。<a id="a-2I"></a>置不呵责驱遣举处。<a id="a-2J"></a>当知是人佛法中怨。<a id="a-2K"></a>若能驱遣呵责举处。<a id="a-2L"></a>是我弟子真声闻也。<a id="a-2M"></a>又云。<a id="a-2N"></a>如来今以无上正法付嘱诸王大臣宰相比丘比丘尼优婆塞优婆夷。<a id="a-2O"></a>是诸国王及四部众。<a id="a-2P"></a>应当劝励诸学人等。<a id="a-2Q"></a>令得增上戒定智慧。<a id="a-2R"></a>若有不学是三品法懈怠破戒毁正法者。<a id="a-2S"></a>王者大臣四部之众。<a id="a-2T"></a>应当苦治。<a id="a-2U"></a>又经若有比丘供身之具亦当丰足。<a id="a-2V"></a>复能护持所受禁戒。<a id="a-2W"></a>能师子吼广说好法。<a id="a-2X"></a>谓修多罗乃至阿浮陀达磨。<a id="a-2Y"></a>以如是等九部经典为他广说。<a id="a-2Z"></a>利益安乐诸众生故。<a id="a-2a"></a>唱如是言。<a id="a-2b"></a>涅槃经中制诸比丘不应畜养奴婢牛羊非法之物。<a id="a-2c"></a>若有比丘畜如是等不净物者。<a id="a-2d"></a>应当治之。<a id="a-2e"></a>如来先于异部经中说。<a id="a-2f"></a>有比丘畜如是等非法之物。<a id="a-2g"></a>某甲国王如法治之。<a id="a-2h"></a>驱令还俗。<a id="a-2i"></a>若有比丘能作如是师子吼。<a id="a-2j"></a>时有破戒者。<a id="a-2k"></a>闻是语已咸共嗔恚害是法师。<a id="a-2l"></a>是说法者。<a id="a-2m"></a>设复命终。<a id="a-2n"></a>故名持戒自利利他。<a id="a-2o"></a>以是缘故我听国主群臣宰相诸优婆塞等护说法人。<a id="a-2p"></a>经中广明。<a id="a-2q"></a>觉德比丘护正法时。<a id="a-2r"></a>制诸比丘不得破戒畜非法物。<a id="a-2s"></a>破戒徒众闻是语已。<a id="a-2t"></a>便来害之。<a id="a-2u"></a>时有国王。<a id="a-2v"></a>名曰有德。<a id="a-2w"></a>没命护持觉德比丘。<a id="a-2x"></a>与共战斗救得法师。<a id="a-2y"></a>从是之后常得值佛。<a id="a-2z"></a>乃至二人皆得成佛。<a id="a-30"></a>自指云。<a id="a-31"></a>尔时王者则我身是。<a id="a-32"></a>说法比丘迦葉佛是。<a id="a-33"></a>为护法故皆得成就是金刚身。<a id="a-34"></a>又云。<a id="a-35"></a>我涅槃后浊恶之世。<a id="a-36"></a>国土荒乱互相抄掠。<a id="a-37"></a>人民饥饿。<a id="a-38"></a>尔时多有为饥饿故发心出家。<a id="a-39"></a>如是之人名为秃人。<a id="a-3A"></a>是秃人辈见有持戒威仪具足清净比丘护持正法。<a id="a-3B"></a>驱逐今出。<a id="a-3C"></a>若杀若害。<a id="a-3D"></a>迦葉菩萨白佛言。<a id="a-3E"></a>世尊。<a id="a-3F"></a>是持戒人护正法者。<a id="a-3G"></a>云何当得游行村落城邑教化。<a id="a-3H"></a>善男子。<a id="a-3I"></a>是故我今听持戒者依诸白衣持刀杖者以为伴侣。<a id="a-3J"></a>若诸国王大臣长者优婆塞等。<a id="a-3K"></a>为护法故虽持刀杖。<a id="a-3L"></a>我说是等名为持戒。<a id="a-3M"></a>虽持刀杖不应断命。<a id="a-3N"></a>若能如是。<a id="a-3O"></a>即得名为第一持戒。<a id="a-3P"></a>又云。<a id="a-3Q"></a>我于经中亦说有犯四波罗夷乃至微细突吉罗等。<a id="a-3R"></a>应当苦治。<a id="a-3S"></a>众生若不护持禁戒。<a id="a-3T"></a>云何当得见于佛性。<a id="a-3U"></a>一切众生虽有佛性。<a id="a-3V"></a>要因持戒然后乃见。<a id="a-3W"></a>因见佛性得成阿耨菩提。<a id="a-3X"></a>又偈云。</p>
  <p id="a3Y">比丘若修集　　戒定及智慧</p>
  <p id="a3Z">当知则不久　　亲近大涅槃</p>
  <p id="a3a">又月灯偈云。</p>
  <p id="a3b">虽广读众经　　恃多闻毁禁</p>
  <p id="a3c">多闻不能救　　破戒地狱苦</p>
  <p id="a3d">又十轮经佛说偈云。</p>
  <p id="a3e">有真善刹利　　供养于正法</p>
  <p id="a3f">三乘得炽盛　　当获功德海</p>
  <p id="a3g">具足七宝等　　遍满阎浮提</p>
  <p id="a3h">持用施诸佛　　其福犹有限</p>
  <p id="a3i">乃至四天下　　造僧房供养</p>
  <p id="a3j">彼虽得大福　　不如护正法</p>
  <p id="a3k">假使为诸佛　　满中造塔庙</p>
  <p id="a3l">彼虽得大福　　不如护正法</p>
  <p id="a3m">譬如五日出　　能竭于大海</p>
  <p id="a3n">若护我法者　　则竭烦恼结</p>
  <p id="a3o">譬如风灾起　　悉摧一切山</p>
  <p id="a3p">若护正法者　　亦灭诸烦恼</p>
  <p id="a3q">譬如水灾起　　漂荡坏大地</p>
  <p id="a3r">若护正法者　　亦消诸烦恼</p>
  <p data-pb></p>
  <h2 id="a3s">思慎部第三</h2>
  <p id="a3t">欲成大医弘其三藏。<a id="a-3u"></a>先须当机。<a id="a-3v"></a>自疗己患然后治他。<a id="a-3w"></a>法得久住。<a id="a-3x"></a>不得为名利故空谈名教。<a id="a-3y"></a>不修一行遂同狂醉。<a id="a-3z"></a>故大庄严论云。<a id="a-40"></a>有二种醉。<a id="a-41"></a>一者家色财等成就时醉。<a id="a-42"></a>二者他称赞时醉。<a id="a-43"></a>此之二醉前一多是在家人等富贵时醉。<a id="a-44"></a>开放逸门造地狱因。<a id="a-45"></a>后一多是出家人等。<a id="a-46"></a>贪学名利轻贱自身。<a id="a-47"></a>希望他赞便生憍慢。<a id="a-48"></a>昏于志趣失于圣意。<a id="a-49"></a>盲不见道流浪三涂。<a id="a-4A"></a>故涅槃经云。<a id="a-4B"></a>佛告迦葉。<a id="a-4C"></a>我般涅槃七百岁后。<a id="a-4D"></a>是魔波旬渐当沮坏我之正法。<a id="a-4E"></a>譬如猎师身服法衣。<a id="a-4F"></a>魔王波旬亦复如是。<a id="a-4G"></a>作比丘像比丘尼像优婆塞优婆夷像。<a id="a-4H"></a>亦化作须陀洹身乃至化作阿罗汉身及佛色身。<a id="a-4I"></a>魔王以此有漏之形。<a id="a-4J"></a>作无漏形坏我正法。<a id="a-4K"></a>又经云。<a id="a-4L"></a>若有比丘。<a id="a-4M"></a>以利养故为他说法。<a id="a-4N"></a>是人所有徒众眷属。<a id="a-4O"></a>亦效是师贪求利养。<a id="a-4P"></a>是人如是便自坏众。<a id="a-4Q"></a>又云。<a id="a-4R"></a>若有比丘虽持禁戒。<a id="a-4S"></a>为利养故。<a id="a-4T"></a>与破戒者坐起行来。<a id="a-4U"></a>共相亲附同其事业。<a id="a-4V"></a>是名破戒。<a id="a-4W"></a>亦名杂僧。<a id="a-4X"></a>又云。<a id="a-4Y"></a>复有常没非一阐提。<a id="a-4Z"></a>何者是耶。<a id="a-4a"></a>如人为有修施戒善。<a id="a-4b"></a>是名常没。<a id="a-4c"></a>故经云。<a id="a-4d"></a>善男子。<a id="a-4e"></a>有四善事获得恶果。<a id="a-4f"></a>何等为四。<a id="a-4g"></a>一者为胜他故读诵经典。<a id="a-4h"></a>二者为利养故受持净戒。<a id="a-4i"></a>三者为他眷属故而行布施。<a id="a-4j"></a>四者为非想非非想处系念思惟。<a id="a-4k"></a>是四善事得恶果报。<a id="a-4l"></a>又云。<a id="a-4m"></a>是一阐提灭诸善根。<a id="a-4n"></a>非其器故。<a id="a-4o"></a>假使是人百千万岁。<a id="a-4p"></a>听受如是大涅槃经。<a id="a-4q"></a>终不能发菩提之心。<a id="a-4r"></a>所以者何。<a id="a-4s"></a>无善心故。<a id="a-4t"></a>又经云。<a id="a-4u"></a>善男子。<a id="a-4v"></a>我涅槃后无量百千岁。<a id="a-4w"></a>四道圣人悉复涅槃。<a id="a-4x"></a>正法灭后。<a id="a-4y"></a>于像法中当有比丘。<a id="a-4z"></a>像似持律少读诵经。<a id="a-50"></a>贪嗜饮食长养其身。<a id="a-51"></a>身所衣服粗陋丑恶。<a id="a-52"></a>形容樵瘁。<a id="a-53"></a>无有威德。<a id="a-54"></a>放畜牛羊担负薪草。<a id="a-55"></a>头须发爪悉皆长利。<a id="a-56"></a>虽服袈裟犹如猎师。<a id="a-57"></a>细步徐行如猫伺鼠。<a id="a-58"></a>常唱是言。<a id="a-59"></a>我得罗汉。<a id="a-5A"></a>多诸病苦眠卧粪秽。<a id="a-5B"></a>外现贤善内怀贪嫉。<a id="a-5C"></a>如受哑法婆罗门等。<a id="a-5D"></a>实非沙门现沙门像。<a id="a-5E"></a>邪见炽盛诽谤正法。<a id="a-5F"></a>如是等人灭坏如来所制戒律正行威仪。<a id="a-5G"></a>说解脱果离不净法。<a id="a-5H"></a>及坏甚深秘密之教。<a id="a-5I"></a>各自随意反说经律。<a id="a-5J"></a>而作是言。<a id="a-5K"></a>如来皆听我等食肉饮酒。<a id="a-5L"></a>自生此论言是佛说。<a id="a-5M"></a>互共诤讼。<a id="a-5N"></a>各自称是沙门释子。<a id="a-5O"></a>善男子。<a id="a-5P"></a>尔时复有诸沙门等。<a id="a-5Q"></a>贮聚生谷受。<a id="a-5R"></a>取鱼肉。<a id="a-5S"></a>手自作食执持油瓶。<a id="a-5T"></a>宝盖革屣亲近国王大臣长者。<a id="a-5U"></a>占相星宿勤修医道。<a id="a-5V"></a>畜养奴婢金银杂宝学诸伎艺。<a id="a-5W"></a>画师泥作造书教学。<a id="a-5X"></a>种殖根栽蛊道咒幻。<a id="a-5Y"></a>和合诸药作唱伎乐。<a id="a-5Z"></a>香华治身。<a id="a-5a"></a>摴蒱围棋诸工巧等。<a id="a-5b"></a>若有比丘能离如是诸恶事者。<a id="a-5c"></a>当说是人真我弟子。<a id="a-5d"></a>若反习是事。<a id="a-5e"></a>亲近国王王子大臣及诸女人。<a id="a-5f"></a>高声大笑。<a id="a-5g"></a>或复默然。<a id="a-5h"></a>于诸法中多生疑惑。<a id="a-5i"></a>多语妄说长短好丑或善不善。<a id="a-5j"></a>好着妙衣。<a id="a-5k"></a>如是种种不净之物。<a id="a-5l"></a>于施主前躬自赞叹。<a id="a-5m"></a>出入游行不净之处。<a id="a-5n"></a>所谓酤酒淫女博弈。<a id="a-5o"></a>如是之人我今不听在比丘中。<a id="a-5p"></a>应当罢道还俗役使。<a id="a-5q"></a>譬如稗[禾*秀]悉灭无余。<a id="a-5r"></a>当知是等经律所制。<a id="a-5s"></a>悉是如来之所说也。<a id="a-5t"></a>若有随顺魔所说者。<a id="a-5u"></a>是魔眷属。<a id="a-5v"></a>若有随顺佛所说者。<a id="a-5w"></a>即是菩萨。<a id="a-5x"></a>乃至经云。<a id="a-5y"></a>破戒比丘当于百千亿万劫数。<a id="a-5z"></a>割截身肉以赠施主。<a id="a-60"></a>若生畜生身常负重。<a id="a-61"></a>所以者何。<a id="a-62"></a>如析一发为千亿分。<a id="a-63"></a>破戒比丘尚不能消一分供养。<a id="a-64"></a>况能消他衣服饮食卧具医药。<a id="a-65"></a>又云。<a id="a-66"></a>乐视妇女不附男子。<a id="a-67"></a>乃至憎持戒者亲附破戒。<a id="a-68"></a>常赞布施不赞持戒忍辱精进禅定智慧。<a id="a-69"></a>不赞寂灭远离独处。<a id="a-6A"></a>常好讥论持戒者过。<a id="a-6B"></a>亦不称赞行头陀者。<a id="a-6C"></a>或指其事恶口横加。<a id="a-6D"></a>又经云。<a id="a-6E"></a>善男子。<a id="a-6F"></a>如来正法将欲灭尽。<a id="a-6G"></a>尔时多有恶行比丘。<a id="a-6H"></a>不知如来微密之藏。<a id="a-6I"></a>懒惰懈怠不能读诵。<a id="a-6J"></a>宣扬分别如来正法。<a id="a-6K"></a>譬如痴贼弃舍真宝担负草[麩-夫+戈]。<a id="a-6L"></a>不解如来微密藏故。<a id="a-6M"></a>于是经中懈怠不勤。<a id="a-6N"></a>哀哉大崄。<a id="a-6O"></a>当来之世甚可怖畏。<a id="a-6P"></a>苦哉众生。<a id="a-6Q"></a>不勤听受是大乘典。<a id="a-6R"></a>大涅槃经唯诸菩萨摩诃萨等。<a id="a-6S"></a>能于是经。<a id="a-6T"></a>取真实义不著文字。<a id="a-6U"></a>随顺不逆为众生说。<a id="a-6V"></a>复次善男子。<a id="a-6W"></a>如牧牛女人为欲卖乳。<a id="a-6X"></a>贪利多故加二分水。<a id="a-6Y"></a>转卖与余牧牛女人。<a id="a-6Z"></a>彼女人得已复加二分。<a id="a-6a"></a>转卖与近城女人。<a id="a-6b"></a>得已复加二分。<a id="a-6c"></a>复转卖与城中女人。<a id="a-6d"></a>彼女得已复加二分。<a id="a-6e"></a>诣市卖之。<a id="a-6f"></a>时有一人为子纳妇。<a id="a-6g"></a>当须好乳以赡宾客。<a id="a-6h"></a>至市欲买。<a id="a-6i"></a>时卖乳者多索价数。<a id="a-6j"></a>是人答言。<a id="a-6k"></a>汝乳多水不直尔许。<a id="a-6l"></a>正值我今赡待宾客。<a id="a-6m"></a>是故当取。<a id="a-6n"></a>取已还家煮用作糜。<a id="a-6o"></a>都无乳味。<a id="a-6p"></a>虽复无味于苦味中千倍为胜。<a id="a-6q"></a>何以故乳之为味。<a id="a-6r"></a>诸味中最。<a id="a-6s"></a>善男子。<a id="a-6t"></a>我涅槃后正法未灭余八十年。<a id="a-6u"></a>尔时是经于阎浮提当广流布。<a id="a-6v"></a>是时多有诸恶比丘。<a id="a-6w"></a>抄掠是经分作多分。<a id="a-6x"></a>能灭正法色香美味。<a id="a-6y"></a>是诸恶人虽复读诵如是经典灭除如来深密要义。<a id="a-6z"></a>安置世间庄严。<a id="a-70"></a>文饰无义之语。<a id="a-71"></a>抄前着后。<a id="a-72"></a>抄后着前。<a id="a-73"></a>前后着中。<a id="a-74"></a>中着前后。<a id="a-75"></a>当知如是诸恶比丘是魔伴侣。<a id="a-76"></a>受畜一切不净之物。<a id="a-77"></a>而言如来悉听我畜。<a id="a-78"></a>如牧牛女多加水乳。<a id="a-79"></a>诸恶比丘亦复如是。<a id="a-7A"></a>唯以世语错定是经。<a id="a-7B"></a>令多众生不得正说正写正取尊重赞叹供养恭敬。<a id="a-7C"></a>是恶比丘为利养故。<a id="a-7D"></a>不能广宣流布是经。<a id="a-7E"></a>所可分流少不足言。<a id="a-7F"></a>如彼牧牛贫穷女人。<a id="a-7G"></a>展转淡薄无有气味。<a id="a-7H"></a>虽无气味犹胜余味。<a id="a-7I"></a>足一千倍缘彼乳味。<a id="a-7J"></a>于诸苦味为千倍胜。<a id="a-7K"></a>何以故。<a id="a-7L"></a>是大乘典大涅槃经。<a id="a-7M"></a>于声闻经最为上首。<a id="a-7N"></a>喻如牛乳味中最胜。<a id="a-7O"></a>以是义故。<a id="a-7P"></a>名大涅槃。</p>
  <h2 id="a7Q">说听部第四</h2>
  <p id="a7R">如涅槃经云。<a id="a-7S"></a>复次善男子。<a id="a-7T"></a>若我弟子受持读诵书写演说是涅槃经。<a id="a-7U"></a>莫非时说。<a id="a-7V"></a>莫非固说。<a id="a-7W"></a>莫不请说。<a id="a-7X"></a>莫轻心说。<a id="a-7Y"></a>莫处处说。<a id="a-7Z"></a>莫自叹说。<a id="a-7a"></a>莫轻他说。<a id="a-7b"></a>莫灭佛法时说。<a id="a-7c"></a>莫炽然世说。<a id="a-7d"></a>善男子。<a id="a-7e"></a>若我弟子受持是经非时而说。<a id="a-7f"></a>乃至炽然世说者。<a id="a-7g"></a>人当轻呵而作是言。<a id="a-7h"></a>若佛秘藏大涅槃经有威力者。<a id="a-7i"></a>云何令汝非时而说乃至炽然世而说。<a id="a-7j"></a>若持经者作如是说。<a id="a-7k"></a>当知是经为无威力。<a id="a-7l"></a>若无威力虽复受持为无利益。<a id="a-7m"></a>缘是轻毁涅槃经故。<a id="a-7n"></a>令无量众生堕于地狱。<a id="a-7o"></a>则是众生恶知识也。<a id="a-7p"></a>非我弟子。<a id="a-7q"></a>是魔眷属。<a id="a-7r"></a>若为利养五欲名闻而说经者。<a id="a-7s"></a>事同博易速灭正法。<a id="a-7t"></a>又涅槃经云。<a id="a-7u"></a>云何栴檀贸易凡木。<a id="a-7v"></a>如我弟子。<a id="a-7w"></a>为供养故。<a id="a-7x"></a>向诸白衣演说经法。<a id="a-7y"></a>白衣情逸不喜听闻。<a id="a-7z"></a>白衣处高比丘在下。<a id="a-80"></a>兼以种种肴膳饮食而供给之。<a id="a-81"></a>犹不肯听。<a id="a-82"></a>是名栴檀贸易凡木。<a id="a-83"></a>云何以金贸易鋀石。<a id="a-84"></a>鋀石譬色声香味触。<a id="a-85"></a>金譬于戒。<a id="a-86"></a>我诸弟子。<a id="a-87"></a>以色因缘破所受戒。<a id="a-88"></a>是名以金贸易鋀石。<a id="a-89"></a>云何以银贸易白镴。<a id="a-8A"></a>银譬十善。<a id="a-8B"></a>镴譬十恶。<a id="a-8C"></a>我诸弟子。<a id="a-8D"></a>放舍十善行十恶法。<a id="a-8E"></a>是名以银贸易白镴。<a id="a-8F"></a>云何以绢贸易氀褐。<a id="a-8G"></a>氀褐以譬无惭无愧。<a id="a-8H"></a>绢譬惭愧。<a id="a-8I"></a>我诸弟子。<a id="a-8J"></a>放舍惭愧习无惭愧是名以绢贸易氀褐。<a id="a-8K"></a>云何甘露贸易毒药。<a id="a-8L"></a>毒药以譬种种供养。<a id="a-8M"></a>甘露以譬诸无漏法。<a id="a-8N"></a>我诸弟子。<a id="a-8O"></a>为利养故向诸白衣。<a id="a-8P"></a>苦自誉赞言得无漏。<a id="a-8Q"></a>是名甘露贸易毒药。</p>
  <p id="a8R">又法华经云。<a id="a-8S"></a>菩萨摩诃萨不亲近国王王子大臣官长。<a id="a-8T"></a>不亲近诸外道梵志尼揵子等。<a id="a-8U"></a>及造世俗文笔赞咏外书。<a id="a-8V"></a>乃至畋猎渔捕诸恶律仪。<a id="a-8W"></a>不亲近求声闻人。<a id="a-8X"></a>又不应于女人身取能生欲想相而为说法。<a id="a-8Y"></a>亦不乐见。<a id="a-8Z"></a>若入他家不与小女处女寡女等共语。<a id="a-8a"></a>亦复不近五种不男之人以为亲友。<a id="a-8b"></a>不独入他家。<a id="a-8c"></a>若有因缘须独入时。<a id="a-8d"></a>但一心念佛。<a id="a-8e"></a>若为女人说法。<a id="a-8f"></a>不露齿笑。<a id="a-8g"></a>不现胸臆。<a id="a-8h"></a>乃至为法犹不亲厚。<a id="a-8i"></a>况复余事。<a id="a-8j"></a>不乐畜年少弟子沙弥小儿亦不乐与同师。<a id="a-8k"></a>常好坐禅于空闲处修摄其心。<a id="a-8l"></a>又佛藏经云。<a id="a-8m"></a>不净说法有五种。<a id="a-8n"></a>一者自言尽知佛法。<a id="a-8o"></a>二者说佛经时出诸经中相违过失。<a id="a-8p"></a>三者于诸法中心疑不信。<a id="a-8q"></a>四者自以所知非他经法。<a id="a-8r"></a>五者为利养故为人说法。<a id="a-8s"></a>如是说者。<a id="a-8t"></a>我说此人当堕地狱不至涅槃。<a id="a-8u"></a>又云。<a id="a-8v"></a>我久勤苦求是法宝。<a id="a-8w"></a>而此恶人舍置不说。<a id="a-8x"></a>但以经相违语义。<a id="a-8y"></a>互相是非不顺正法。<a id="a-8z"></a>于圣法中畜心自大。<a id="a-90"></a>随意而说为求利养。<a id="a-91"></a>若比丘说法杂外道义者。<a id="a-92"></a>有善比丘应从坐去。<a id="a-93"></a>若不尔者非善比丘。<a id="a-94"></a>亦复不名随佛教者。<a id="a-95"></a>如是说者。<a id="a-96"></a>我说此人名为外道尼干弟子。<a id="a-97"></a>非佛弟子。<a id="a-98"></a>谓是地狱畜生饿鬼。<a id="a-99"></a>何以故。<a id="a-9A"></a>身未证法而在高座。<a id="a-9B"></a>身自不知而教人者。<a id="a-9C"></a>法堕地狱。<a id="a-9D"></a>又当来比丘好读外经。<a id="a-9E"></a>当说法时庄校文辞令众欢乐。<a id="a-9F"></a>恶魔尔时助惑众人障碍善法。<a id="a-9G"></a>若有贪着音声语言巧饰文辞。<a id="a-9H"></a>若有人好外道经者。<a id="a-9I"></a>魔皆迷惑令心安隐。<a id="a-9J"></a>又如群盲人舍所得物欲诣大施而堕深坑。<a id="a-9K"></a>我诸弟子亦复如是。<a id="a-9L"></a>舍粗衣食而逐大施求好供养。<a id="a-9M"></a>以世利故失大智慧。<a id="a-9N"></a>而堕深坑阿鼻地狱。<a id="a-9O"></a>又云。<a id="a-9P"></a>不净说法得罪极多。<a id="a-9Q"></a>亦为众生作恶知识。<a id="a-9R"></a>亦谤过去未来今佛。<a id="a-9S"></a>若人悉夺三千大千世界众生命比不净说法罪多于此。<a id="a-9T"></a>何以故。<a id="a-9U"></a>是人皆破诸佛阿耨多罗三藐三菩提为助魔事。<a id="a-9V"></a>亦使众生于百千世受诸衰恼。<a id="a-9W"></a>但能作缚不能令解。<a id="a-9X"></a>当知是人于诸众生为恶知识。<a id="a-9Y"></a>为是妄语。<a id="a-9Z"></a>于大众中谤毁诸佛。<a id="a-9a"></a>以是因缘堕大地狱。<a id="a-9b"></a>教多众生以邪见事。<a id="a-9c"></a>是故名为恶邪见者。<a id="a-9d"></a>又云。<a id="a-9e"></a>舍利弗。<a id="a-9f"></a>尔时破戒比丘。<a id="a-9g"></a>乃至为得一杯酒故。<a id="a-9h"></a>与诸白衣演说佛法。<a id="a-9i"></a>于意云何。<a id="a-9j"></a>多贪恚痴多乐读经。<a id="a-9k"></a>贪着利养行不清净。<a id="a-9l"></a>舍利弗。<a id="a-9m"></a>若有比丘。<a id="a-9n"></a>耆年有德。<a id="a-9o"></a>比丘中龙。<a id="a-9p"></a>有深智慧。<a id="a-9q"></a>是人能信无所有自相空法无我无人法。<a id="a-9r"></a>何以故。<a id="a-9s"></a>是人不乐众闹杂语不乐睡眠多事。<a id="a-9t"></a>不为白衣营执事务。<a id="a-9u"></a>不为使命持送文书。<a id="a-9v"></a>不行医行。<a id="a-9w"></a>不读医方。<a id="a-9x"></a>不为贩卖。<a id="a-9y"></a>不乐论说世间语言。<a id="a-9z"></a>但乐欲说出世间法。<a id="a-A0"></a>舍利弗。<a id="a-A1"></a>我今明了告汝求自利己善比丘等当尔之时。<a id="a-A2"></a>不应入众乃至一宿。<a id="a-A3"></a>唯除阿罗汉烦恼已断。<a id="a-A4"></a>及病比丘于中有缘。<a id="a-A5"></a>何以故。<a id="a-A6"></a>舍利弗。<a id="a-A7"></a>当尔时人贪欲嗔恚愚痴毒盛。<a id="a-A8"></a>不活怖畏常所逼切。<a id="a-A9"></a>求利善人常应自处小林空静。<a id="a-AA"></a>乃至毕命如野兽死。<a id="a-AB"></a>又云我此真法不久住。<a id="a-AC"></a>世何以故。<a id="a-AD"></a>众生福德善根已尽。<a id="a-AE"></a>浊世在近。</p>
  <p id="aAF">又大集月藏经云。<a id="a-AG"></a>若有众生。<a id="a-AH"></a>唯依读诵欲求阿耨多罗三藐三菩提者。<a id="a-AI"></a>是人多喜着于世俗。<a id="a-AJ"></a>以世俗故。<a id="a-AK"></a>尚不能调伏己心烦恼。<a id="a-AL"></a>何能调伏他人烦恼。<a id="a-AM"></a>善男子。<a id="a-AN"></a>乐着读诵求菩提者。<a id="a-AO"></a>便有嫉妒求于名利。<a id="a-AP"></a>高心自恃轻慢毁他。<a id="a-AQ"></a>尚不能得欲界善根。<a id="a-AR"></a>何况能得色无色界一切善根。</p>
  <p id="aAS">又摩诃衍大宝严经云。<a id="a-AT"></a>譬如医师持药游行。<a id="a-AU"></a>而自身病不能疗治。<a id="a-AV"></a>多闻之人有烦恼病亦复如是。<a id="a-AW"></a>虽有多闻不制烦恼不能自利徒无所用。<a id="a-AX"></a>譬如死人着金璎珞多闻破戒被服法衣受。<a id="a-AY"></a>他供养亦复如是。</p>
  <p id="aAZ">又方广十轮经云。<a id="a-Aa"></a>若有众生。<a id="a-Ab"></a>起于粗弊愚痴恶口。<a id="a-Ac"></a>自谓为智。<a id="a-Ad"></a>乃至不离邪见。<a id="a-Ae"></a>为求他利而生嫉妒。<a id="a-Af"></a>贪著名称自举轻他不能守护身口意等。<a id="a-Ag"></a>心常念恶常作是语。<a id="a-Ah"></a>而自称说是大乘人。<a id="a-Ai"></a>亦教他读诵。<a id="a-Aj"></a>但自赞已非毁于他。<a id="a-Ak"></a>以是义故。<a id="a-Al"></a>赞叹大乘自不调伏。<a id="a-Am"></a>于大乘道而欲教他修行大乘。<a id="a-An"></a>乃至云得人身难。<a id="a-Ao"></a>亦失声闻辟支佛乘常趣恶道。<a id="a-Ap"></a>不欲亲近诸有智者。<a id="a-Aq"></a>而唱是言。<a id="a-Ar"></a>作师子吼。<a id="a-As"></a>我是大乘善男子。<a id="a-At"></a>譬如有驴着师子皮自以为师子。<a id="a-Au"></a>有人远见亦谓师子。<a id="a-Av"></a>驴未鸣时无能分别。<a id="a-Aw"></a>既出声已。<a id="a-Ax"></a>远近皆知非实师子。<a id="a-Ay"></a>诸人见者。<a id="a-Az"></a>皆悉唾言。<a id="a-B0"></a>此弊恶驴非师子耶。<a id="a-B1"></a>乃至毁犯禁戒作恶行者。<a id="a-B2"></a>于一切处不成法器。<a id="a-B3"></a>若自说言。<a id="a-B4"></a>我是大乘。<a id="a-B5"></a>能破一切众生烦恼尘劳大阵。<a id="a-B6"></a>亦为众生住八正道。<a id="a-B7"></a>入无畏城。<a id="a-B8"></a>则无是处。</p>
  <p id="aB9">又佛藏经云。<a id="a-BA"></a>过去世时有五比丘。<a id="a-BB"></a>一名普事。<a id="a-BC"></a>二名苦岸。<a id="a-BD"></a>三名萨和多。<a id="a-BE"></a>四名将去。<a id="a-BF"></a>五名跋难陀。<a id="a-BG"></a>是五比丘为大众师。<a id="a-BH"></a>其普事者知佛所说。<a id="a-BI"></a>真实空义无所得法。<a id="a-BJ"></a>余四比丘皆堕邪道。<a id="a-BK"></a>多说有人。<a id="a-BL"></a>普事比丘为四部所轻。<a id="a-BM"></a>无有势力。<a id="a-BN"></a>多人恶贱。<a id="a-BO"></a>四恶比丘。<a id="a-BP"></a>多教人众以邪见道。<a id="a-BQ"></a>于佛法中不相恭敬。<a id="a-BR"></a>相违逆故。<a id="a-BS"></a>以灭佛法。<a id="a-BT"></a>乃至云。<a id="a-BU"></a>是诸恶人灭佛正法。<a id="a-BV"></a>亦与多人大衰恼事。<a id="a-BW"></a>又是恶人命终之后。<a id="a-BX"></a>堕阿鼻地狱。<a id="a-BY"></a>仰卧九百万亿岁。<a id="a-BZ"></a>伏卧九百万亿岁。<a id="a-Ba"></a>左右卧亦然。<a id="a-Bb"></a>于热铁上烧然焦烂。<a id="a-Bc"></a>是中退死更生炙地狱。<a id="a-Bd"></a>大炙地狱。<a id="a-Be"></a>活地狱。<a id="a-Bf"></a>黑绳地狱。<a id="a-Bg"></a>皆如上岁数受诸苦恼。<a id="a-Bh"></a>于黑绳地狱死还生阿鼻大地狱中。<a id="a-Bi"></a>乃至云。<a id="a-Bj"></a>亲近是人。<a id="a-Bk"></a>及善知识并诸檀越。<a id="a-Bl"></a>凡有六百四万亿人。<a id="a-Bm"></a>与此四师俱生俱死。<a id="a-Bn"></a>在大地狱受诸烧煮。<a id="a-Bo"></a>乃至云。<a id="a-Bp"></a>如是展转一劫受苦。<a id="a-Bq"></a>大劫将烧故在地狱。<a id="a-Br"></a>又说大劫。<a id="a-Bs"></a>若烧是四恶人。<a id="a-Bt"></a>及六百四万亿人。<a id="a-Bu"></a>从此阿鼻大地狱中转生他方。<a id="a-Bv"></a>在大地狱。<a id="a-Bw"></a>何以故。<a id="a-Bx"></a>舍利弗。<a id="a-By"></a>重罪具足其报不少。<a id="a-Bz"></a>在于他方无数百千万亿那由他岁受大苦恼。<a id="a-C0"></a>世界还生。<a id="a-C1"></a>是四罪人及六百四万亿人。<a id="a-C2"></a>并及余人罪未毕者。<a id="a-C3"></a>于彼命终还生此间大地狱中。<a id="a-C4"></a>又云。<a id="a-C5"></a>久久虽免地狱苦恼得生人中。<a id="a-C6"></a>于五百世从生而盲。<a id="a-C7"></a>然后得值一切相佛。<a id="a-C8"></a>乃至云。<a id="a-C9"></a>于彼佛法出家。<a id="a-CA"></a>十万亿岁勤行精进如救头然不得顺忍。<a id="a-CB"></a>况得道果。<a id="a-CC"></a>又涅槃经云。<a id="a-CD"></a>善星比丘诵得十二部经。<a id="a-CE"></a>智度论云。<a id="a-CF"></a>提婆达多出家学道诵得六万法聚。<a id="a-CG"></a>述曰。<a id="a-CH"></a>此之二人。<a id="a-CI"></a>皆不修方便道中真佛性。<a id="a-CJ"></a>观四念处等行法。<a id="a-CK"></a>观察五阴无常苦空非我我所。<a id="a-CL"></a>贪着我见人见众生见已。<a id="a-CM"></a>起大逆罪诽谤如来。<a id="a-CN"></a>由斯义故。<a id="a-CO"></a>此之二人生身陷入阿鼻地狱中受无穷苦。<a id="a-CP"></a>如是流例述难可尽。</p>
  <p data-pb></p>
  <h2 id="aCQ">菩萨部第五</h2>
  <p id="aCR">如迦葉经云。<a id="a-CS"></a>尔时佛告摩诃迦葉。<a id="a-CT"></a>如来不久当般涅槃。<a id="a-CU"></a>迦葉白佛言。<a id="a-CV"></a>世尊。<a id="a-CW"></a>唯愿世尊。<a id="a-CX"></a>住世一劫。<a id="a-CY"></a>若减一劫。<a id="a-CZ"></a>守护正法。<a id="a-Ca"></a>佛告迦葉。<a id="a-Cb"></a>彼愚痴人假使千佛出世种种神通说法教化。<a id="a-Cc"></a>彼愚痴人于彼恶欲不可令息。<a id="a-Cd"></a>迦葉。<a id="a-Ce"></a>当来末世后五百岁有诸众生。<a id="a-Cf"></a>具足善根其心清净。<a id="a-Cg"></a>能报佛恩守护我法。<a id="a-Ch"></a>迦葉白佛言。<a id="a-Ci"></a>世尊。<a id="a-Cj"></a>我修少行智慧微浅。<a id="a-Ck"></a>如持重担我不能堪。<a id="a-Cl"></a>唯有菩萨。<a id="a-Cm"></a>堪能荷负如斯重担。<a id="a-Cn"></a>譬如有人年耆极老年百二十。<a id="a-Co"></a>身婴重病不能起止。<a id="a-Cp"></a>时有一人巨富饶财。<a id="a-Cq"></a>赍持珍宝至病人所。<a id="a-Cr"></a>而语之言。<a id="a-Cs"></a>我有缘事当至他方。<a id="a-Ct"></a>以宝相寄。<a id="a-Cu"></a>为我守护。<a id="a-Cv"></a>待我还时汝当归我。<a id="a-Cw"></a>彼老病人无有子息。<a id="a-Cx"></a>唯独一身。<a id="a-Cy"></a>彼人去已未久之间困笃命终。<a id="a-Cz"></a>所寄财物悉皆散失。<a id="a-D0"></a>彼人行还求索无所。<a id="a-D1"></a>世尊。<a id="a-D2"></a>声闻之人亦复如是。<a id="a-D3"></a>智慧微浅修行甚少。<a id="a-D4"></a>又无伴侣。<a id="a-D5"></a>不能久住在于世间。<a id="a-D6"></a>若付正法不久散灭。<a id="a-D7"></a>佛赞迦葉。<a id="a-D8"></a>我已了知而故付汝。<a id="a-D9"></a>令彼痴人得闻此已生于悔心。<a id="a-DA"></a>尔时迦葉白佛言。<a id="a-DB"></a>世尊。<a id="a-DC"></a>我今更说第二譬喻。<a id="a-DD"></a>譬如有人身力盛壮无诸患苦。<a id="a-DE"></a>寿命无量百千万岁。<a id="a-DF"></a>生大种姓具足财宝。<a id="a-DG"></a>善持净戒。<a id="a-DH"></a>有大慈悲内怀欢喜。<a id="a-DI"></a>利益多人令得安乐。<a id="a-DJ"></a>时有一人赍持宝物。<a id="a-DK"></a>来至其所而语之言。<a id="a-DL"></a>我有缘事当至他方。<a id="a-DM"></a>以宝相寄当好守护。<a id="a-DN"></a>若十年还。<a id="a-DO"></a>若二十年还。<a id="a-DP"></a>待我来时当见相还。<a id="a-DQ"></a>其人得宝藏积守护。<a id="a-DR"></a>彼人行还即便归之。<a id="a-DS"></a>世尊。<a id="a-DT"></a>菩萨摩诃萨亦复如是。<a id="a-DU"></a>若以法宝付诸菩萨。<a id="a-DV"></a>无量千亿那由他劫终无失坏。<a id="a-DW"></a>利益无量无边众生不断三宝。<a id="a-DX"></a>世尊。<a id="a-DY"></a>如是之事我不能持。<a id="a-DZ"></a>唯有菩萨乃能堪受。<a id="a-Da"></a>世尊。<a id="a-Db"></a>此弥勒菩萨摩诃萨俱在此会。<a id="a-Dc"></a>如来付之。<a id="a-Dd"></a>于当来世后五百岁法欲灭时。<a id="a-De"></a>如来所集之法。<a id="a-Df"></a>悉能守护流演广说。<a id="a-Dg"></a>何以故。<a id="a-Dh"></a>此弥勒菩萨于当来世证得阿耨菩提。<a id="a-Di"></a>譬如国王第一太子。<a id="a-Dj"></a>当为王事如法治世。<a id="a-Dk"></a>弥勒菩萨亦复如是。<a id="a-Dl"></a>治法王位守护正法。<a id="a-Dm"></a>尔时佛赞迦葉。<a id="a-Dn"></a>如汝所说。<a id="a-Do"></a>即申右手摩弥勒顶。<a id="a-Dp"></a>作如是言。<a id="a-Dq"></a>弥勒我付嘱汝。<a id="a-Dr"></a>当来末世后五百岁正法灭时。<a id="a-Ds"></a>汝当守护三宝莫令断绝。<a id="a-Dt"></a>尔时如来摩弥勒顶时。<a id="a-Du"></a>于此三千大千世界六种震动。<a id="a-Dv"></a>光明遍满大千世界。<a id="a-Dw"></a>尔时地天及虚空天。<a id="a-Dx"></a>至阿迦腻吒天。<a id="a-Dy"></a>悉皆合掌白弥勒菩萨摩诃萨言。<a id="a-Dz"></a>如来以法付嘱圣者。<a id="a-E0"></a>唯愿圣者。<a id="a-E1"></a>为利一切诸天人故受此正法。<a id="a-E2"></a>尔时弥勒菩萨从座而起。<a id="a-E3"></a>遍袒右肩右膝着。<a id="a-E4"></a>地合掌恭敬白佛言。<a id="a-E5"></a>世尊。<a id="a-E6"></a>我为利益一切众生。<a id="a-E7"></a>尚受无量亿劫之苦。<a id="a-E8"></a>况复如来付我正法。<a id="a-E9"></a>而当不受。<a id="a-EA"></a>世尊。<a id="a-EB"></a>我尔时受持于当来世演说如来无量阿僧祇劫所集阿耨菩提法。<a id="a-EC"></a>弥勒菩萨说此语时。<a id="a-ED"></a>三千世界六种震动。</p>
  <p id="aEE">又大集经云。<a id="a-EF"></a>尔时世尊告上首弥勒及贤劫中一切菩萨摩诃萨言。<a id="a-EG"></a>诸善男子。<a id="a-EH"></a>我昔行菩萨道时。<a id="a-EI"></a>曾于过去诸佛如来作是供养。<a id="a-EJ"></a>以此善根与我作于三菩提因。<a id="a-EK"></a>我今怜愍诸众生故。<a id="a-EL"></a>以此报果分作三分。<a id="a-EM"></a>留一分自受。<a id="a-EN"></a>第二分者。<a id="a-EO"></a>于我灭后与禅解脱三昧坚固相应声闻。<a id="a-EP"></a>令无所乏。<a id="a-EQ"></a>第三分者。<a id="a-ER"></a>与彼破戒读诵经典相应声闻正法像法剃头着袈裟者。<a id="a-ES"></a>令无所乏。<a id="a-ET"></a>弥勒。<a id="a-EU"></a>我今复以三业相应诸声闻众比丘比丘尼优婆塞优婆夷寄付汝手。<a id="a-EV"></a>勿令乏少孤独而终。<a id="a-EW"></a>及以正法像法毁破禁戒着袈裟者。<a id="a-EX"></a>寄付汝手。<a id="a-EY"></a>勿令彼等于诸资具乏少而终。<a id="a-EZ"></a>亦勿令有旃陀罗王共相恼害身心受苦。<a id="a-Ea"></a>我今复以彼诸施主寄付汝手。<a id="a-Eb"></a>我今所有器以非器为我出家。<a id="a-Ec"></a>而供养者。<a id="a-Ed"></a>汝等亦当护持养育。<a id="a-Ee"></a>弥勒。<a id="a-Ef"></a>若于现在及未来世。<a id="a-Eg"></a>读诵受持此法门者。<a id="a-Eh"></a>彼等当得十种清净功德。<a id="a-Ei"></a>何等为十。<a id="a-Ej"></a>始从身清净故离杀生乃至离邪见。<a id="a-Ek"></a>是为十种功德。<a id="a-El"></a>从是已后百千万生。<a id="a-Em"></a>常得如是十种清净功德。<a id="a-En"></a>若有至心听此法门者。<a id="a-Eo"></a>是人住如实际得于八种清净功德。<a id="a-Ep"></a>何等为八。<a id="a-Eq"></a>一长寿。<a id="a-Er"></a>二端正。<a id="a-Es"></a>三富贵四名称。<a id="a-Et"></a>五常为诸天守护。<a id="a-Eu"></a>六所须常无所乏。<a id="a-Ev"></a>七尽诸业障。<a id="a-Ew"></a>八命欲终时有十方佛及诸大众。<a id="a-Ex"></a>放大光明照其眼目。<a id="a-Ey"></a>令其人见得生善处。<a id="a-Ez"></a>于百千万生常得如是八种功德。<a id="a-F0"></a>我今更复略说。<a id="a-F1"></a>是人当得十三种清净功德。<a id="a-F2"></a>何谓十三。<a id="a-F3"></a>一生死流转终不更起颠倒恶见。<a id="a-F4"></a>二不生正浊无佛国土。<a id="a-F5"></a>三常得见佛。<a id="a-F6"></a>四常闻正法。<a id="a-F7"></a>五常得供养众僧。<a id="a-F8"></a>六值善知识。<a id="a-F9"></a>七常与六波罗蜜相应。<a id="a-FA"></a>八不堕小乘。<a id="a-FB"></a>九常以大慈大悲大方便力成熟众生。<a id="a-FC"></a>十常发胜愿。<a id="a-FD"></a>十一乃至菩提而常不离如上等法。<a id="a-FE"></a>十二速能满足六波罗蜜。<a id="a-FF"></a>十三于阿耨多罗三藐三菩提而成正觉。<a id="a-FG"></a>若有受持书写读诵为他解说如说修行此月藏法门者。<a id="a-FH"></a>所得功德如前所说。</p>
  <p id="aFI">又大集经云。<a id="a-FJ"></a>尔时无胜意童子白佛言。<a id="a-FK"></a>世尊。<a id="a-FL"></a>他方佛土所有人民。<a id="a-FM"></a>常作是言。<a id="a-FN"></a>娑婆世界杂秽。<a id="a-FO"></a>然我今者常见清净。<a id="a-FP"></a>佛言。<a id="a-FQ"></a>如是如是。<a id="a-FR"></a>如汝所说。<a id="a-FS"></a>又此世界诸菩萨等。<a id="a-FT"></a>或作种种天人畜生之像游阎浮提。<a id="a-FU"></a>教化如是种类众生。<a id="a-FV"></a>若为人天调伏众生。<a id="a-FW"></a>是不为难。<a id="a-FX"></a>若为畜生调伏众生。<a id="a-FY"></a>是乃为难。</p>
  <p id="aFZ">阎浮提外东方海中有琉璃山。<a id="a-Fa"></a>名之为湖。<a id="a-Fb"></a>具种种宝。<a id="a-Fc"></a>其山有窟名种种色。<a id="a-Fd"></a>是昔菩萨所住之处。<a id="a-Fe"></a>有一毒蛇。<a id="a-Ff"></a>在中而住。<a id="a-Fg"></a>修声闻慈。<a id="a-Fh"></a>复有一窟。<a id="a-Fi"></a>名曰无死。<a id="a-Fj"></a>亦是菩萨。<a id="a-Fk"></a>昔所住处。<a id="a-Fl"></a>中有一马修声闻慈。<a id="a-Fm"></a>复有一窟。<a id="a-Fn"></a>名曰善住处。<a id="a-Fo"></a>亦是菩萨昔所住处。<a id="a-Fp"></a>中有一羊修声闻慈。<a id="a-Fq"></a>其山树神。<a id="a-Fr"></a>名曰无胜。<a id="a-Fs"></a>有罗刹女。<a id="a-Ft"></a>名曰善行。<a id="a-Fu"></a>各有五百眷属围绕。<a id="a-Fv"></a>是二女人常共供养如是三兽。</p>
  <p id="aFw">阎浮提外南方海中有颇梨山。<a id="a-Fx"></a>其山有窟。<a id="a-Fy"></a>名曰上色。<a id="a-Fz"></a>亦是菩萨昔所住处。<a id="a-G0"></a>有一猕猴修声闻慈。<a id="a-G1"></a>复有一窟名誓愿。<a id="a-G2"></a>亦是菩萨昔所住处。<a id="a-G3"></a>中有一鸡修声闻慈。<a id="a-G4"></a>复有一窟名曰法林。<a id="a-G5"></a>亦是菩萨昔所住处。<a id="a-G6"></a>中有一犬修声闻慈。<a id="a-G7"></a>中有火神有罗刹女。<a id="a-G8"></a>名曰眼见。<a id="a-G9"></a>各有五百眷属围绕。<a id="a-GA"></a>是二女人常供养是三鸟兽。</p>
  <p id="aGB">阎浮提外西方海中有一银山。<a id="a-GC"></a>名曰菩提月。<a id="a-GD"></a>中有一窟。<a id="a-GE"></a>名曰金刚。<a id="a-GF"></a>亦是菩萨昔所住处。<a id="a-GG"></a>中有一猪修声闻慈。<a id="a-GH"></a>复有一窟。<a id="a-GI"></a>名香功德。<a id="a-GJ"></a>亦是菩萨昔所住处。<a id="a-GK"></a>中有一鼠修声闻慈。<a id="a-GL"></a>复有一窟名高功德。<a id="a-GM"></a>亦是菩萨本所住处。<a id="a-GN"></a>中有一牛修声闻慈。<a id="a-GO"></a>山有风神。<a id="a-GP"></a>名曰动风。<a id="a-GQ"></a>有罗刹女。<a id="a-GR"></a>名曰天护。<a id="a-GS"></a>各有五百眷属围绕。<a id="a-GT"></a>是二女人常供养如是三兽。</p>
  <p id="aGU">阎浮提外北方海中有一金山。<a id="a-GV"></a>名曰功德。<a id="a-GW"></a>相中有一窟。<a id="a-GX"></a>名为明星。<a id="a-GY"></a>亦是菩萨昔所住处。<a id="a-GZ"></a>有一师子(此方名虎)修声闻慈。<a id="a-Ga"></a>复有一窟。<a id="a-Gb"></a>名曰净道。<a id="a-Gc"></a>亦是菩萨昔所住处。<a id="a-Gd"></a>中有一兔修声闻慈。<a id="a-Ge"></a>复有一窟。<a id="a-Gf"></a>名曰喜乐。<a id="a-Gg"></a>亦是菩萨昔所住处。<a id="a-Gh"></a>中有一龙修声闻慈。<a id="a-Gi"></a>山有水神。<a id="a-Gj"></a>名曰水天。<a id="a-Gk"></a>有罗刹女。<a id="a-Gl"></a>名修惭愧各有五百眷属围绕。<a id="a-Gm"></a>是二女人常共供养如是三兽。<a id="a-Gn"></a>是十二兽昼夜常行阎浮提内。<a id="a-Go"></a>人天恭敬功德成就。<a id="a-Gp"></a>已于诸佛所发深重愿。<a id="a-Gq"></a>一日一夜常令一兽游行教化。<a id="a-Gr"></a>余十一兽安住修慈。<a id="a-Gs"></a>周而复始。<a id="a-Gt"></a>七月一日鼠初游行。<a id="a-Gu"></a>以声闻乘教化一切鼠身。<a id="a-Gv"></a>令离恶业劝修善事。<a id="a-Gw"></a>如是次第至十二日。<a id="a-Gx"></a>鼠复还行。<a id="a-Gy"></a>如是乃至尽十二月。<a id="a-Gz"></a>至十二岁亦复如是。<a id="a-H0"></a>常为调伏诸众生故。<a id="a-H1"></a>此土多有功德。<a id="a-H2"></a>乃至畜兽。<a id="a-H3"></a>亦能教化演说无上菩提之道。<a id="a-H4"></a>是故他方诸菩萨等。<a id="a-H5"></a>常应恭敬此佛世界(述曰。<a id="a-H6"></a>此之十二兽。<a id="a-H7"></a>并是菩萨慈悲化导。<a id="a-H8"></a>故作种种人畜等形。<a id="a-H9"></a>住持世界令不断绝。<a id="a-HA"></a>故人道初生。<a id="a-HB"></a>当此菩萨住窟。<a id="a-HC"></a>即属此兽。<a id="a-HD"></a>护持得益。<a id="a-HE"></a>是故汉地十二辰兽依此而行。<a id="a-HF"></a>不异经也)</p>
  <p data-pb></p>
  <h2 id="aHG">罗汉部第六</h2>
  <p id="aHH">依付法藏传。<a id="a-HI"></a>佛以正法。<a id="a-HJ"></a>付大迦葉。<a id="a-HK"></a>令其护持不使天魔龙鬼邪见王臣所有轻毁。<a id="a-HL"></a>既受属已结集三藏流布人天。<a id="a-HM"></a>迦葉又以法属累阿难。<a id="a-HN"></a>如是展转乃至师子。<a id="a-HO"></a>合二十五人。<a id="a-HP"></a>并阎浮洲中六通圣者。<a id="a-HQ"></a>大迦葉今在灵鹫山西峰岩中。<a id="a-HR"></a>坐入灭尽定。<a id="a-HS"></a>经五十六亿七千万岁。<a id="a-HT"></a>慈氏佛降传释迦佛所付大衣。<a id="a-HU"></a>广现神变然后涅槃。</p>
  <p id="aHV">又于阗国南二千里沮渠国有三无学罗汉。<a id="a-HW"></a>在山入定。<a id="a-HX"></a>无数年来卓然如生。<a id="a-HY"></a>至十五日。<a id="a-HZ"></a>外僧入山为剃须发。<a id="a-Ha"></a>又案诸经律。<a id="a-Hb"></a>佛令大阿罗汉宾头卢。<a id="a-Hc"></a>不得灭度。<a id="a-Hd"></a>令传佛法。<a id="a-He"></a>每三天下福利群生令出生死。<a id="a-Hf"></a>又入大乘论。<a id="a-Hg"></a>宾头卢罗睺罗等十六无学罗汉。<a id="a-Hh"></a>及九十九亿罗汉。<a id="a-Hi"></a>皆于佛前受筹住法。</p>
  <p id="aHj">又依新翻大阿罗汉难提蜜多罗所说法住记云。<a id="a-Hk"></a>薄伽梵般涅槃后。<a id="a-Hl"></a>八百年中执师子国胜军王。<a id="a-Hm"></a>都有阿罗汉名难提蜜多罗(唐云庆友)化缘既毕将般涅槃。<a id="a-Hn"></a>集诸苾刍苾刍尼等。<a id="a-Ho"></a>但有疑者应可速问。<a id="a-Hp"></a>承告洟噎良久乃问。<a id="a-Hq"></a>我等未知。<a id="a-Hr"></a>世尊释迦牟尼与上正法当住几时。<a id="a-Hs"></a>时尊者告曰。<a id="a-Ht"></a>汝等谛听。<a id="a-Hu"></a>如来先已说法住经。<a id="a-Hv"></a>今当为汝粗更宣说。<a id="a-Hw"></a>佛薄伽梵般涅槃时。<a id="a-Hx"></a>以无上法付嘱十六大阿罗汉并诸眷属。<a id="a-Hy"></a>令其护持使不灭没及敕其身与诸施主作真福田。<a id="a-Hz"></a>令彼施者得大果报。<a id="a-I0"></a>时诸大众闻是语已少解忧悲。<a id="a-I1"></a>复重请言。<a id="a-I2"></a>所说十六大阿罗汉。<a id="a-I3"></a>我辈不知其名何等。<a id="a-I4"></a>庆友答言。<a id="a-I5"></a>第一尊者名宾度罗跋罗惰阇。<a id="a-I6"></a>与自眷属千阿罗汉。<a id="a-I7"></a>多分住在西瞿陀尼洲。<a id="a-I8"></a>第二尊者名迦诺迦伐蹉。<a id="a-I9"></a>与自眷属五百阿罗汉。<a id="a-IA"></a>多分住在北方迦湿弥罗国。<a id="a-IB"></a>第三尊者名迦诺跋厘惰阇。<a id="a-IC"></a>与自眷属六百阿罗汉。<a id="a-ID"></a>多分住在东胜身洲。<a id="a-IE"></a>第四尊者名苏频陀。<a id="a-IF"></a>与自眷属七百阿罗汉。<a id="a-IG"></a>多分住在北俱卢洲。<a id="a-IH"></a>第五尊者名诺讵罗。<a id="a-II"></a>与自眷属八百阿罗汉。<a id="a-IJ"></a>多分住在南赡部洲。<a id="a-IK"></a>第六尊者名颰陀罗。<a id="a-IL"></a>与自眷属九百阿罗汉。<a id="a-IM"></a>多分住在耽没罗洲。<a id="a-IN"></a>第七尊者迦理迦。<a id="a-IO"></a>与自眷属千阿罗汉。<a id="a-IP"></a>多分住在僧伽荼洲。<a id="a-IQ"></a>第八尊者名伐阇罗弗多罗。<a id="a-IR"></a>与自眷属千一百阿罗汉。<a id="a-IS"></a>多分住在钵刺拏洲。<a id="a-IT"></a>第九尊者名戌博迦。<a id="a-IU"></a>与自眷属九百阿罗汉。<a id="a-IV"></a>多分住在香醉山中。<a id="a-IW"></a>第十尊者名半托迦。<a id="a-IX"></a>与自眷属千三百阿罗汉。<a id="a-IY"></a>多分住在三十三天。<a id="a-IZ"></a>第十一尊者名罗怙罗。<a id="a-Ia"></a>与自眷属千一百阿罗汉。<a id="a-Ib"></a>多分住在毕利扬瞿洲。<a id="a-Ic"></a>第十二尊者名那伽犀那。<a id="a-Id"></a>与自眷属千二百阿罗汉。<a id="a-Ie"></a>多分住在半度波山。<a id="a-If"></a>第十三尊者名目揭陀。<a id="a-Ig"></a>与自眷属千三百阿罗汉。<a id="a-Ih"></a>多分住在广胁山中。<a id="a-Ii"></a>第十四尊者名伐那婆斯。<a id="a-Ij"></a>与自眷属千四百阿罗汉。<a id="a-Ik"></a>多分住在可住山中。<a id="a-Il"></a>第十五尊者名阿氏多。<a id="a-Im"></a>与自眷属千五百阿罗汉。<a id="a-In"></a>多分住在鹫峰山中。<a id="a-Io"></a>第十六尊者名注荼半托迦。<a id="a-Ip"></a>与自眷属千六百阿罗汉。<a id="a-Iq"></a>多分住在持轴山中。<a id="a-Ir"></a>如是十六大阿罗汉。<a id="a-Is"></a>一切皆具三明六通八解脱等无量功德。<a id="a-It"></a>离三界染。<a id="a-Iu"></a>诵持三藏博通外典。<a id="a-Iv"></a>承佛敕故以神通力延自寿量。<a id="a-Iw"></a>乃至世尊正法应住常随护持。<a id="a-Ix"></a>及与施主作真福田。<a id="a-Iy"></a>令彼施者得大果报。<a id="a-Iz"></a>若此世界一切国王辅相大臣长者居士。<a id="a-J0"></a>若男若女发殷重心。<a id="a-J1"></a>为四方僧设大施会。<a id="a-J2"></a>或设五年无遮施会。<a id="a-J3"></a>或庆寺庆像庆经幡等施设大会。<a id="a-J4"></a>或延请僧至所住处设大福会。<a id="a-J5"></a>或诣寺中经行处等。<a id="a-J6"></a>安布上妙诸座卧具衣药饮食奉施僧众。<a id="a-J7"></a>时此十六大阿罗汉及诸眷属。<a id="a-J8"></a>随其所应分散往赴。<a id="a-J9"></a>现种种形蔽隐圣仪。<a id="a-JA"></a>同常凡众密受供具。<a id="a-JB"></a>令诸施主得胜果报。<a id="a-JC"></a>如是十六大阿罗汉。<a id="a-JD"></a>护持正法饶益有情。<a id="a-JE"></a>至此南赡部洲人寿极长。<a id="a-JF"></a>至于十岁刀兵劫起互相诛戮。<a id="a-JG"></a>佛法尔时当暂灭没。<a id="a-JH"></a>刀兵劫后人寿渐增至百岁位。<a id="a-JI"></a>此洲人等厌前刀兵残害苦恼。<a id="a-JJ"></a>复乐修善。<a id="a-JK"></a>时此十六大阿罗汉与诸眷属。<a id="a-JL"></a>复来人中。<a id="a-JM"></a>称扬显说无上正法。<a id="a-JN"></a>度无量众令其出家。<a id="a-JO"></a>为诸有情作饶益事。<a id="a-JP"></a>如是乃至此洲人寿六万岁时。<a id="a-JQ"></a>无上正法流行世间炽然无息。<a id="a-JR"></a>后至人寿七万岁时。<a id="a-JS"></a>无上正法方未灭没。<a id="a-JT"></a>时此十六大阿罗汉与诸眷属。<a id="a-JU"></a>于此洲地俱来集会。<a id="a-JV"></a>以神通力用诸七宝造窣堵波。<a id="a-JW"></a>严丽高广。<a id="a-JX"></a>释迦牟尼如来应正等觉所有遗身驮都皆集其内。<a id="a-JY"></a>尔时十六大阿罗汉与诸眷属绕窣堵波。<a id="a-JZ"></a>以诸香华持用供养恭敬赞叹。<a id="a-Ja"></a>绕百千匝瞻仰礼已。<a id="a-Jb"></a>俱升虚空向窣堵波。<a id="a-Jc"></a>作如是言。<a id="a-Jd"></a>敬礼世尊释迦如来应正等觉。<a id="a-Je"></a>我先受敕护持正法。<a id="a-Jf"></a>及与天人作诸饶益。<a id="a-Jg"></a>法藏已没。<a id="a-Jh"></a>有缘已周。<a id="a-Ji"></a>今辞灭度。<a id="a-Jj"></a>说是语已一时俱入无余涅盘。<a id="a-Jk"></a>先定愿力火起焚身。<a id="a-Jl"></a>如灯焰灭骸骨无遗。<a id="a-Jm"></a>时窣堵波便陷入地。<a id="a-Jn"></a>至金刚际方乃停住。<a id="a-Jo"></a>尔时世尊释迦牟尼无上正法。<a id="a-Jp"></a>于此三千大千世界永灭不现。<a id="a-Jq"></a>从此无间此佛土中有七百俱胝独觉。<a id="a-Jr"></a>一时出现。<a id="a-Js"></a>至人寿八万岁时。<a id="a-Jt"></a>独觉圣众复皆灭度。<a id="a-Ju"></a>次后弥勒如来应正等觉出现世间。<a id="a-Jv"></a>时赡部洲广博严净。<a id="a-Jw"></a>具如经说。</p>
  <p data-pb></p>
  <h2 id="aJx">僧尼部第七</h2>
  <p id="aJy">毗尼母经云。<a id="a-Jz"></a>若出家僧尼。<a id="a-K0"></a>有五法因缘能令正法不速隐没。<a id="a-K1"></a>一者所诵习经。<a id="a-K2"></a>文句具足前后次第。<a id="a-K3"></a>所有义味悉能究尽。<a id="a-K4"></a>复教徒众弟子同已所知。<a id="a-K5"></a>如此人者。<a id="a-K6"></a>能令佛法久住于世。<a id="a-K7"></a>二者广习三藏文义具足。<a id="a-K8"></a>复能为四部之众。<a id="a-K9"></a>如所解教之。<a id="a-KA"></a>其身虽灭令后代正法相续不绝。<a id="a-KB"></a>如此人者。<a id="a-KC"></a>能使正法不坠于地。<a id="a-KD"></a>三者僧中若有大德上座为四部所重者。<a id="a-KE"></a>能勤修三业舍营世事。<a id="a-KF"></a>其徒众弟子迭代相续。<a id="a-KG"></a>皆亦如是。<a id="a-KH"></a>此亦复令正法久住。<a id="a-KI"></a>四者若有比丘其性柔和言无违逆。<a id="a-KJ"></a>闻善从之。<a id="a-KK"></a>闻恶远避。<a id="a-KL"></a>若有高才智德者。<a id="a-KM"></a>训诲其言奉而修行。<a id="a-KN"></a>是亦能令佛法久住。<a id="a-KO"></a>五者若比丘共相和顺不为形势利养朋党相助共诤是非。<a id="a-KP"></a>如此五事。<a id="a-KQ"></a>能令正法流转不绝。<a id="a-KR"></a>是名说法中上座。</p>
  <h2 id="aKS">长者部第八</h2>
  <p id="aKT">如优婆塞戒经云。<a id="a-KU"></a>尔时会中有长者子。<a id="a-KV"></a>名曰善生。<a id="a-KW"></a>白佛言。<a id="a-KX"></a>世尊。<a id="a-KY"></a>外道六师常演说法教众生言。<a id="a-KZ"></a>若能晨朝敬礼六方。<a id="a-Ka"></a>则得增长寿命之财。<a id="a-Kb"></a>何以故。<a id="a-Kc"></a>东方之土属于帝释。<a id="a-Kd"></a>有供养者则为护助。<a id="a-Ke"></a>南方之土属阎罗王。<a id="a-Kf"></a>有供养者则为护助。<a id="a-Kg"></a>西方之土属婆楼那天。<a id="a-Kh"></a>有供养者则为护助。<a id="a-Ki"></a>北方之土属拘毗罗天。<a id="a-Kj"></a>有供养者则为护助。<a id="a-Kk"></a>下方之土属于火天。<a id="a-Kl"></a>有供养者则为护助。<a id="a-Km"></a>上方之土属于风天。<a id="a-Kn"></a>有供养者则为护助。<a id="a-Ko"></a>佛法之中颇有如是六方不耶。</p>
  <p id="aKp">佛言。<a id="a-Kq"></a>善男子。<a id="a-Kr"></a>我佛法中亦有六方。<a id="a-Ks"></a>所谓六波罗蜜。<a id="a-Kt"></a>东方即是檀那。<a id="a-Ku"></a>何以故。<a id="a-Kv"></a>始初出者。<a id="a-Kw"></a>为出智慧光因缘故。<a id="a-Kx"></a>彼东方者属众生心。<a id="a-Ky"></a>若有众生能供养彼檀。<a id="a-Kz"></a>则为增长寿命与财。<a id="a-L0"></a>南方即是尸罗。<a id="a-L1"></a>何以故。<a id="a-L2"></a>尸罗名之为右。<a id="a-L3"></a>若人供养亦得增长寿命与财。<a id="a-L4"></a>西方即是羼提。<a id="a-L5"></a>何以故。<a id="a-L6"></a>彼西方者名之为后。<a id="a-L7"></a>一切恶法弃于后故。<a id="a-L8"></a>若有供养则得增长寿命与财。<a id="a-L9"></a>化方即是毗梨。<a id="a-LA"></a>何以故。<a id="a-LB"></a>北方名号胜诸恶法。<a id="a-LC"></a>若人供养亦得增长命之与财。<a id="a-LD"></a>下方即是禅定。<a id="a-LE"></a>何以故。<a id="a-LF"></a>能正观察三恶道故。<a id="a-LG"></a>若人供养亦得增长命之与财。<a id="a-LH"></a>上方即是般若。<a id="a-LI"></a>何以故。<a id="a-LJ"></a>上方即是无上。<a id="a-LK"></a>无上故。<a id="a-LL"></a>若有供养则得增长命之与财。<a id="a-LM"></a>善男子。<a id="a-LN"></a>是六方者。<a id="a-LO"></a>属众生心。<a id="a-LP"></a>非如外道六师所说。<a id="a-LQ"></a>如是六方谁能供养。<a id="a-LR"></a>善男子。<a id="a-LS"></a>唯有菩萨乃能供养。</p>
  <p data-pb></p>
  <h2 id="aLT">天王部第九</h2>
  <p id="aLU">如舍利弗问经云。<a id="a-LV"></a>舍利弗白佛言。<a id="a-LW"></a>云何如来告天帝释及四天王云。<a id="a-LX"></a>我不久灭度。<a id="a-LY"></a>汝等各于方土护持我法。<a id="a-LZ"></a>我去世后。<a id="a-La"></a>摩诃迦葉宾头卢君徒般叹罗睺罗四大比丘。<a id="a-Lb"></a>住不泥洹流通我法。<a id="a-Lc"></a>佛言。<a id="a-Ld"></a>但像教之时信根微薄。<a id="a-Le"></a>虽发信心不能坚固。<a id="a-Lf"></a>不能感致诸佛弟子虽专到累年。<a id="a-Lg"></a>不如佛在世时一念之善故。<a id="a-Lh"></a>弥勒下生听汝泥洹。</p>
  <p id="aLi">又杂阿含经云。<a id="a-Lj"></a>尔时世尊告天帝释及四天王言。<a id="a-Lk"></a>如来不久当以无余涅槃而般涅槃。<a id="a-Ll"></a>汝等各于方土护持正法。<a id="a-Lm"></a>我灭度后过于千岁教法灭时。<a id="a-Ln"></a>当有非法出世间。<a id="a-Lo"></a>十善悉坏阎浮提中多诸患难。<a id="a-Lp"></a>如来顶骨佛牙佛钵安置东方(如是末后付嘱天王帝释四王六欲备在经文不可具说)。<a id="a-Lq"></a>又胜天王经云。<a id="a-Lr"></a>或有众生见此菩萨今始成道。<a id="a-Ls"></a>或见菩萨久远成道。<a id="a-Lt"></a>或见一世界四天王献钵或见十方洹河沙世界四天王献钵。<a id="a-Lu"></a>舍利弗。<a id="a-Lv"></a>菩萨尔时度众生故即受众钵。<a id="a-Lw"></a>重叠掌中合而为一。<a id="a-Lx"></a>其诸天王又不相见。<a id="a-Ly"></a>皆谓世尊独用我钵。</p>
  <p id="aLz">又依钵记云。<a id="a-M0"></a>释迦如来在世之时。<a id="a-M1"></a>所用青石之钵。<a id="a-M2"></a>其形可容三升有系。<a id="a-M3"></a>佛泥洹后此钵随缘往福众生。<a id="a-M4"></a>最后遗化兴于汉境。<a id="a-M5"></a>此记从北天竺来。<a id="a-M6"></a>有两纸许。<a id="a-M7"></a>甲子岁三月至石涧寺。<a id="a-M8"></a>僧伽耶舍小禅师使于汉土。<a id="a-M9"></a>宣示令知。</p>
  <p data-pb></p>
  <h2 id="aMA">鬼神部第十</h2>
  <p id="aMB">如大集经云。<a id="a-MC"></a>尔时一切诸天。<a id="a-MD"></a>一切诸龙。<a id="a-ME"></a>乃至一切迦吒富单那等。<a id="a-MF"></a>于三宝中得增上信。<a id="a-MG"></a>作如是言。<a id="a-MH"></a>我等一切从今以往护持正法。<a id="a-MI"></a>若诸国王见有如是为佛出家受持禁戒。<a id="a-MJ"></a>乃至为佛剃须发不受禁戒。<a id="a-MK"></a>受而毁犯。<a id="a-ML"></a>无可积聚。<a id="a-MM"></a>如其事缘。<a id="a-MN"></a>治其身罪鞭打之者。<a id="a-MO"></a>我等不复护持养育。<a id="a-MP"></a>如是国王舍离彼国。<a id="a-MQ"></a>以舍离故令其国土而有种种谄诈斗诤疫病饥馑三兵俱起。<a id="a-MR"></a>非时风雨亢旱毒热伤害苗稼。<a id="a-MS"></a>令其国土所有世尊声闻弟子悉向他国。<a id="a-MT"></a>使其国土空无福田。<a id="a-MU"></a>若有世尊声闻弟子乃至但着袈裟片者。<a id="a-MV"></a>若有宰官鞭打彼等。<a id="a-MW"></a>其刹利王不遮护者。<a id="a-MX"></a>我等亦当出其国土。</p>
  <p id="aMY">又大集经云。<a id="a-MZ"></a>尔时世尊以震旦国付嘱毗首羯磨天子五千眷属。<a id="a-Ma"></a>迦毗罗夜叉大将五千眷属。<a id="a-Mb"></a>乃至双瞳目大天女十七大将各领五千眷属。<a id="a-Mc"></a>汝等贤首皆共护持震旦国土。<a id="a-Md"></a>于彼所有一切触恼斗诤怨仇忿竞言讼两阵交战饥馑疫病非时风雨冰寒毒热。<a id="a-Me"></a>悉令休息。<a id="a-Mf"></a>遮障不善诸恶众生。<a id="a-Mg"></a>嗔恚粗犷苦辛恼触无味等物。<a id="a-Mh"></a>悉令休息。<a id="a-Mi"></a>令我法眼得久往故。<a id="a-Mj"></a>绍三宝种不断绝故。</p>
  <p id="aMk">颂曰。</p>
  <p id="aMl">于赫大圣　　种觉圆明　　无非不察</p>
  <p id="aMm">如响酬声　　弗资延庆　　孰寤归诚</p>
  <p id="aMn">良道可仰　　寔引迷生　　百川邪浪</p>
  <p id="aMo">一味吞并　　物有取舍　　善恶亏盈</p>
  <p id="aMp">八邪驰锐　　四句争名　　识非鉴是</p>
  <p id="aMq">法住安宁</p>
 </body>
</html>