<!doctype html>
<html id="z3IBWjA1RP" data-ver="1945">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第六十四</h1>
  <h2 id="a2">渔猎篇第七十三 慈悲篇第七十四</h2>
  <h2 id="a3">渔猎篇(此有二部)</h2>
  <h2 id="a4">述意部第一</h2>
  <p id="a5">敬寻。<a id="a-6"></a>如来设教。<a id="a-7"></a>深尚仁慈。<a id="a-8"></a>禁戒之科。<a id="a-9"></a>杀害为重。<a id="a-A"></a>众生贪浊爱恋己身。<a id="a-B"></a>刑害他命保养自躯。<a id="a-C"></a>由着滋味渔捕百端。<a id="a-D"></a>贪彼甘肥罝罗万种。<a id="a-E"></a>或擎鹰放犬冒涉山丘。<a id="a-F"></a>拥剑提戈穿窬林薮。<a id="a-G"></a>或垂纶河海布纲江湖。<a id="a-H"></a>香饵钓鱼金丸弹鸟。<a id="a-I"></a>遂使轻鳞殒命弱羽摧年。<a id="a-J"></a>穴罢新胎巢无旧卵。<a id="a-K"></a>既穷草泽命侣游归。<a id="a-L"></a>于是脂消鼎镬。<a id="a-M"></a>肉碎枯形。<a id="a-N"></a>识附羹中。<a id="a-O"></a>魂依鲙里。<a id="a-P"></a>何期己身可重彼命为轻。<a id="a-Q"></a>遂丧彼身形养己躯命。<a id="a-R"></a>止存口腹不顾酸伤。<a id="a-S"></a>但为庖厨横加屠割。<a id="a-T"></a>致使怨家仇隙遍在冥中。<a id="a-U"></a>债主逐随满于空界。<a id="a-V"></a>不善业相。<a id="a-W"></a>以自庄严。<a id="a-X"></a>诸恶律仪无时暂舍。<a id="a-Y"></a>菩萨为此敛眉。<a id="a-Z"></a>大士由兹抆泪。<a id="a-a"></a>但惟四生递受六道轮回。<a id="a-b"></a>或此身怨府。<a id="a-c"></a>昔是至亲。<a id="a-d"></a>曩世密交。<a id="a-e"></a>今成疏友。<a id="a-f"></a>改形易貌。<a id="a-g"></a>不复相知。<a id="a-h"></a>彼没此生。<a id="a-i"></a>何由可测。<a id="a-j"></a>但慈悲之道。<a id="a-k"></a>救拔为先。<a id="a-l"></a>菩萨之怀。<a id="a-m"></a>愍济为用。<a id="a-n"></a>常应遍游地狱代其受苦。<a id="a-o"></a>广度众生施以安乐也。</p>
  <p data-pb></p>
  <h2 id="ap">引证部第二</h2>
  <p id="aq">如涅槃经云。<a id="a-r"></a>有十六恶律仪。<a id="a-s"></a>何等十六。<a id="a-t"></a>一者为利餧养羔羊。<a id="a-u"></a>肥已转卖。<a id="a-v"></a>二者为利买已屠杀。<a id="a-w"></a>三者为利餧养猪豚。<a id="a-x"></a>肥已转卖。<a id="a-y"></a>四者为利买已屠杀。<a id="a-z"></a>五者为利餧养牛犊。<a id="a-10"></a>肥已转卖。<a id="a-11"></a>六者为利买已屠杀。<a id="a-12"></a>七者为利养鸡令肥。<a id="a-13"></a>肥已转卖。<a id="a-14"></a>八者为利买已屠杀。<a id="a-15"></a>九者钓鱼。<a id="a-16"></a>十者猎师。<a id="a-17"></a>十一者劫夺。<a id="a-18"></a>十二者魁脍。<a id="a-19"></a>十三者网捕飞鸟。<a id="a-1A"></a>十四者两舌。<a id="a-1B"></a>十五者狱卒。<a id="a-1C"></a>十六者咒龙。<a id="a-1D"></a>能为众生永断如是十六恶业。<a id="a-1E"></a>是名修戒。</p>
  <p id="a1F">又杂阿毗昙心论云。<a id="a-1G"></a>有十二种住不律仪。<a id="a-1H"></a>一屠羊。<a id="a-1I"></a>二养鸡。<a id="a-1J"></a>三养猪。<a id="a-1K"></a>四捕鸟。<a id="a-1L"></a>五捕鱼。<a id="a-1M"></a>六猎师。<a id="a-1N"></a>七作贼。<a id="a-1O"></a>八魁脍。<a id="a-1P"></a>九守狱。<a id="a-1Q"></a>十咒龙。<a id="a-1R"></a>十一屠犬。<a id="a-1S"></a>十二伺猎。<a id="a-1T"></a>屠羊者谓杀羊。<a id="a-1U"></a>以杀心若养若卖若杀。<a id="a-1V"></a>悉名屠羊。<a id="a-1W"></a>养鸡养猪亦复如是。<a id="a-1X"></a>捕鸟者。<a id="a-1Y"></a>若杀鸟自活。<a id="a-1Z"></a>捕鱼猎师亦皆如是。<a id="a-1a"></a>作贼者。<a id="a-1b"></a>常行劫害。<a id="a-1c"></a>魁脍者。<a id="a-1d"></a>主杀人自活。<a id="a-1e"></a>守狱者。<a id="a-1f"></a>以守狱自活。<a id="a-1g"></a>咒龙者。<a id="a-1h"></a>习咒龙蛇戏乐自活。<a id="a-1i"></a>屠犬者。<a id="a-1j"></a>旃陀罗。<a id="a-1k"></a>伺猎者。<a id="a-1l"></a>王家猎主。</p>
  <p id="a1m">又对法论云。<a id="a-1n"></a>不律仪业者。<a id="a-1o"></a>何等名为不律仪者。<a id="a-1p"></a>可谓屠羊养鸡养猪捕鸟捕鱼猎鹿罝兔劫盗魁脍害牛缚象。<a id="a-1q"></a>立坛咒龙。<a id="a-1r"></a>守狱谗构。<a id="a-1s"></a>好为损等。<a id="a-1t"></a>屠羊者。<a id="a-1u"></a>为欲活命屠养买卖。<a id="a-1v"></a>如是养鸡猪等。<a id="a-1w"></a>随其所应。<a id="a-1x"></a>缚象者。<a id="a-1y"></a>常处山林调执野象。<a id="a-1z"></a>立坛咒龙者。<a id="a-20"></a>习咒龙蛇戏乐自活。<a id="a-21"></a>谗构者。<a id="a-22"></a>以离间语毁坏他亲。<a id="a-23"></a>持用活命。<a id="a-24"></a>或由生彼种姓中。<a id="a-25"></a>或由受持彼事业者。<a id="a-26"></a>谓即生彼家。<a id="a-27"></a>若生余家。<a id="a-28"></a>如其次第所期现行彼业。<a id="a-29"></a>决定者。<a id="a-2A"></a>谓身语方便为先决定要期现行彼业。<a id="a-2B"></a>是名不律仪业。</p>
  <p id="a2C">又出曜经云。<a id="a-2D"></a>南海卒涌惊涛浸灌。<a id="a-2E"></a>有三大鱼流入浅水。<a id="a-2F"></a>自相谓言。<a id="a-2G"></a>我等厄此。<a id="a-2H"></a>及漫水未减宜可逆上还归大海。<a id="a-2I"></a>复碍水舟不得越过。<a id="a-2J"></a>第一鱼者。<a id="a-2K"></a>尽力跳舟得度。<a id="a-2L"></a>次鱼复凭草获过。<a id="a-2M"></a>其第三鱼气力消竭为猎者得之。<a id="a-2N"></a>佛见而说偈曰。</p>
  <p id="a2O">是日已过　　命则随减　　如鱼少水</p>
  <p id="a2P">斯有何乐</p>
  <p id="a2Q">又菩萨本行经云。<a id="a-2R"></a>波斯匿王有一大臣。<a id="a-2S"></a>名曰师质。<a id="a-2T"></a>财富无量应时得度。<a id="a-2U"></a>时舍利弗为说经法。<a id="a-2V"></a>师质闻法不慕荣贵。<a id="a-2W"></a>求欲出家。<a id="a-2X"></a>便以居业尽以付弟。<a id="a-2Y"></a>剃头须发而着袈裟。<a id="a-2Z"></a>便入深山坐禅行道。<a id="a-2a"></a>其妇愁忧思念前夫不顺后夫。<a id="a-2b"></a>其弟见嫂思念。<a id="a-2c"></a>恐兄反戒还夺基业便语贼帅。<a id="a-2d"></a>雇汝五百金钱斫彼沙门头来。<a id="a-2e"></a>贼帅受钱。<a id="a-2f"></a>往到山中见彼沙门。<a id="a-2g"></a>沙门语言。<a id="a-2h"></a>我唯弊衣无有财产。<a id="a-2i"></a>汝何以来。<a id="a-2j"></a>贼即答言汝弟雇我。<a id="a-2k"></a>使来杀汝。<a id="a-2l"></a>沙门语贼。<a id="a-2m"></a>我新作道人不解道法。<a id="a-2n"></a>且莫杀我。<a id="a-2o"></a>须我见佛少解经法杀我不迟。<a id="a-2p"></a>贼语之言。<a id="a-2q"></a>今必杀汝。<a id="a-2r"></a>不得止也。<a id="a-2s"></a>沙门即举一臂而语贼言。<a id="a-2t"></a>且斫一臂。<a id="a-2u"></a>留我残命使得见佛。<a id="a-2v"></a>时贼便斫一臂持去与弟。<a id="a-2w"></a>于是沙门便往见佛。<a id="a-2x"></a>佛为说法。<a id="a-2y"></a>汝无数劫来。<a id="a-2z"></a>割截其头手脚之血。<a id="a-30"></a>多于四大海水。<a id="a-31"></a>积身之骨高于须弥。<a id="a-32"></a>洟泣之泪过于四河。<a id="a-33"></a>饮亲之乳多于江海。<a id="a-34"></a>一切有身皆受众苦。<a id="a-35"></a>皆从习生有斯众苦。<a id="a-36"></a>唯当思惟八正之道。<a id="a-37"></a>闻佛所说霍然意解。<a id="a-38"></a>即于佛前得阿罗汉道。<a id="a-39"></a>便放身命而般涅槃。<a id="a-3A"></a>贼担其臂往持与弟。<a id="a-3B"></a>便持臂着于嫂前。<a id="a-3C"></a>语其妇言。<a id="a-3D"></a>常云思念前婿。<a id="a-3E"></a>此是其臂。<a id="a-3F"></a>其妇悲泣便往白王。<a id="a-3G"></a>王即推校如实不虚。<a id="a-3H"></a>便杀其弟。<a id="a-3I"></a>诸比丘问佛。<a id="a-3J"></a>而此沙门前世之时。<a id="a-3K"></a>作何恶行。<a id="a-3L"></a>今见斫臂。<a id="a-3M"></a>修何德本。<a id="a-3N"></a>今值世尊。<a id="a-3O"></a>得阿罗汉。<a id="a-3P"></a>佛告诸比丘。<a id="a-3Q"></a>乃昔过去波罗柰国有王名婆罗达。<a id="a-3R"></a>出行游猎驰逐走兽。<a id="a-3S"></a>迷失径路不知出处。<a id="a-3T"></a>草木参天。<a id="a-3U"></a>无余方计而得来出。<a id="a-3V"></a>大用恐怖。<a id="a-3W"></a>遂复前行见一辟支佛。<a id="a-3X"></a>王问其言。<a id="a-3Y"></a>迷失径路从何得出。<a id="a-3Z"></a>军马人众在于何所。<a id="a-3a"></a>时辟支佛臂有恶疮不能举手。<a id="a-3b"></a>即便持脚示其道径。<a id="a-3c"></a>王便嗔恚。<a id="a-3d"></a>此是我民。<a id="a-3e"></a>见我不起。<a id="a-3f"></a>及持一脚示我道径。<a id="a-3g"></a>王便拔刀斫断其臂。<a id="a-3h"></a>时辟支佛意自念言。<a id="a-3i"></a>王若不自悔责。<a id="a-3j"></a>当受重罪无有出期。<a id="a-3k"></a>于是辟支即于王前。<a id="a-3l"></a>飞升虚空神足变现。<a id="a-3m"></a>时王见已以身投地。<a id="a-3n"></a>举声大哭悔过自谢。<a id="a-3o"></a>唯愿下来受我忏悔。<a id="a-3p"></a>时辟支佛即便来下受其忏悔。<a id="a-3q"></a>时辟支佛便入涅槃。<a id="a-3r"></a>王收起塔华香供养。<a id="a-3s"></a>常于塔前忏悔求愿。<a id="a-3t"></a>而得度脱。<a id="a-3u"></a>尔时王者。<a id="a-3v"></a>此沙门是。<a id="a-3w"></a>由斫辟支佛臂。<a id="a-3x"></a>五百世中常见斫臂而死。<a id="a-3y"></a>至于今日。<a id="a-3z"></a>由忏悔故不堕地狱。<a id="a-40"></a>而得度脱成阿罗汉道。<a id="a-41"></a>佛告比丘。<a id="a-42"></a>一切殃福终不朽败。<a id="a-43"></a>诸比丘闻莫不惊悚。</p>
  <p id="a44">颂曰。</p>
  <p id="a45">乐由放逸　　苦己忧身　　荣位宠辱</p>
  <p id="a46">危若浮云　　渔猎好杀　　违慈损神</p>
  <p id="a47">怨涂反报　　楚痛何申</p>
  <p data-pb></p>
  <h2 id="a48">感应缘(略引一十四验)</h2>
  <p id="a49">楚养由基善射术 诸葛恪出猎有怪如小儿 鲁桓公被齐襄公杀为怪 晋谯郡周子文等游猎受现报 宋阮稚宗好猎现受苦报 梁邹文立以屠为业现报大患 隋王骠骑将军好猎女狂如兔 隋鹰扬郎将姜略好猎见群鸟索命 隋冀州外邑有小儿烧鸡卵食现报 唐遂安公李寿好猎被犬诉生割肉 唐曹州人方山开好猎现报受苦 唐汾州人刘摩儿好猎现报受苦 唐陇西李知礼好猎现报受苦 唐晋州屠儿杀猪有征验。</p>
  <p id="a4A">楚王游于苑。<a id="a-4B"></a>白猿在焉。<a id="a-4C"></a>王命善射者令射之。<a id="a-4D"></a>数发猿搏矢而嬉。<a id="a-4E"></a>乃命由基。<a id="a-4F"></a>养由基抚弓则猿抱木而号。<a id="a-4G"></a>及六国时更羸谓魏王曰。<a id="a-4H"></a>臣能为虚发而下鸟。<a id="a-4I"></a>魏王曰。<a id="a-4J"></a>然则射可至于此乎。<a id="a-4K"></a>更羸白可。<a id="a-4L"></a>有闻雁从东方来。<a id="a-4M"></a>而更羸虚发而鸟下焉。</p>
  <p id="a4N">诸葛恪为丹阳太守。<a id="a-4O"></a>出猎两山之间。<a id="a-4P"></a>有物如小儿。<a id="a-4Q"></a>申手欲引人。<a id="a-4R"></a>恪令申去故地。<a id="a-4S"></a>去故地则死。<a id="a-4T"></a>既参位问其故。<a id="a-4U"></a>以为神明。<a id="a-4V"></a>恪曰。<a id="a-4W"></a>此事在白泽图。<a id="a-4X"></a>曰两山之间其精如小儿。<a id="a-4Y"></a>见人则申手欲引人。<a id="a-4Z"></a>名曰俟引。<a id="a-4a"></a>去则死。<a id="a-4b"></a>母谓神明而异之。<a id="a-4c"></a>诸君偶未之见耳(右二验出搜神记)</p>
  <p id="a4d">鲁桓公夫人文姜者。<a id="a-4e"></a>齐襄公之妹也。<a id="a-4f"></a>桓公与文姜俱到于齐。<a id="a-4g"></a>齐襄公通其妹焉。<a id="a-4h"></a>桓公谴责文姜。<a id="a-4i"></a>文姜告襄公。<a id="a-4j"></a>襄公怒乃与桓公饮酒。<a id="a-4k"></a>桓公出。<a id="a-4l"></a>襄公使公子彭生送桓公于车。<a id="a-4m"></a>彭生多力。<a id="a-4n"></a>乃拉桓公胁。<a id="a-4o"></a>桓公薨于车上。<a id="a-4p"></a>鲁人告于齐曰。<a id="a-4q"></a>寡君畏君之威不敢宁居。<a id="a-4r"></a>来修旧好。<a id="a-4s"></a>礼成而不反无所归。<a id="a-4t"></a>咎思何辞。<a id="a-4u"></a>以告于诸侯。<a id="a-4v"></a>请以彭生除耻辱也。<a id="a-4w"></a>齐人归罪于彭生而杀之。<a id="a-4x"></a>后襄公猎于贝丘。<a id="a-4y"></a>有大豕。<a id="a-4z"></a>从者曰。<a id="a-50"></a>臣见豕乃彭生也。<a id="a-51"></a>襄公怒曰。<a id="a-52"></a>彭生何敢见乎。<a id="a-53"></a>射之。<a id="a-54"></a>豕乃人立而啼。<a id="a-55"></a>公惧坠于车。<a id="a-56"></a>伤足而还。<a id="a-57"></a>其臣连称管至甫二人作乱。<a id="a-58"></a>遂杀襄公焉(出冤魂志)</p>
  <p id="a59">续搜神记曰。<a id="a-5A"></a>晋中兴后。<a id="a-5B"></a>谯郡周子文家在晋陵。<a id="a-5C"></a>少时喜射猎。<a id="a-5D"></a>尝入山猎。<a id="a-5E"></a>忽山岫间见一人。<a id="a-5F"></a>长五丈许。<a id="a-5G"></a>捉弓箭。<a id="a-5H"></a>镝头广二尺许。<a id="a-5I"></a>白如霜雪。<a id="a-5J"></a>忽出城唤曰阿鼠(阿鼠子文小字)子文不觉应曰诺。<a id="a-5K"></a>此人牵弓满镝向子文。<a id="a-5L"></a>文便失魂厌伏。</p>
  <p id="a5M">续搜神记曰。<a id="a-5N"></a>吴末临海人。<a id="a-5O"></a>入山射猎。<a id="a-5P"></a>为舍住。<a id="a-5Q"></a>夜中有一人。<a id="a-5R"></a>长一丈。<a id="a-5S"></a>着黄衣白带。<a id="a-5T"></a>来谓射人曰。<a id="a-5U"></a>我有仇克明当战。<a id="a-5V"></a>君可见助。<a id="a-5W"></a>当有相报。<a id="a-5X"></a>射人曰。<a id="a-5Y"></a>自可助君耳。<a id="a-5Z"></a>何用为别。<a id="a-5a"></a>答曰。<a id="a-5b"></a>明食时君可出溪边。<a id="a-5c"></a>敌从北来。<a id="a-5d"></a>我南住。<a id="a-5e"></a>应白带者我。<a id="a-5f"></a>黄带者彼射人许之。<a id="a-5g"></a>明出果闻岸北有声。<a id="a-5h"></a>状如风雨。<a id="a-5i"></a>草木四靡。<a id="a-5j"></a>视南亦尔。<a id="a-5k"></a>唯见二大蛇长十余丈。<a id="a-5l"></a>于溪中相遇便相盘绕。<a id="a-5m"></a>白映势弱。<a id="a-5n"></a>射人因引弩射之。<a id="a-5o"></a>黄映者即死。<a id="a-5p"></a>日将暮。<a id="a-5q"></a>复见昨人。<a id="a-5r"></a>来辞谢云。<a id="a-5s"></a>住此一年猎。<a id="a-5t"></a>明年慎勿复来。<a id="a-5u"></a>来必为祸。<a id="a-5v"></a>射人曰善。<a id="a-5w"></a>还停一年猎。<a id="a-5x"></a>所获甚多。<a id="a-5y"></a>家致巨富。<a id="a-5z"></a>数年后忆先山多肉忘前言。<a id="a-60"></a>复更往猎。<a id="a-61"></a>复见先白带人。<a id="a-62"></a>语之言。<a id="a-63"></a>我语君勿复来。<a id="a-64"></a>君不能见用。<a id="a-65"></a>仇子已大。<a id="a-66"></a>今必报君非我所知。<a id="a-67"></a>射人闻之其怖。<a id="a-68"></a>便欲走。<a id="a-69"></a>乃见三乌衣人。<a id="a-6A"></a>皆长八尺。<a id="a-6B"></a>俱张口向之。<a id="a-6C"></a>射人即死。</p>
  <p id="a6D">吕氏春秋曰。<a id="a-6E"></a>汤见设网者四面张而祝之曰。<a id="a-6F"></a>自天下者。<a id="a-6G"></a>自地出者。<a id="a-6H"></a>自四方来者。<a id="a-6I"></a>皆罗我网。<a id="a-6J"></a>汤曰。<a id="a-6K"></a>嘻尽之矣。<a id="a-6L"></a>非桀其孰如此。</p>
  <p id="a6M">宋阮稚宗者。<a id="a-6N"></a>河东人也。<a id="a-6O"></a>元嘉十六年隋钟离太守阮愔在郡。<a id="a-6P"></a>愔使稚宗行至远村。<a id="a-6Q"></a>郡吏盖苟边定随焉。<a id="a-6R"></a>行达民家。<a id="a-6S"></a>恍忽如眠。<a id="a-6T"></a>便不复寤。<a id="a-6U"></a>民以为死舆出外门方营殡具。<a id="a-6V"></a>经夕能言说。<a id="a-6W"></a>初有一百许人缚稚宗去。<a id="a-6X"></a>行数十里至一佛图。<a id="a-6Y"></a>僧众供养不异于世。<a id="a-6Z"></a>有一僧曰。<a id="a-6a"></a>汝好渔猎今应受报。<a id="a-6b"></a>便取稚宗皮剥脔截。<a id="a-6c"></a>具如治诸牲兽之法。<a id="a-6d"></a>复纳于深水钓口出之。<a id="a-6e"></a>剖破解切若为。<a id="a-6f"></a>鲙状。<a id="a-6g"></a>又镬煮炉炙。<a id="a-6h"></a>初悉糜烂。<a id="a-6i"></a>随以还复。<a id="a-6j"></a>痛恼苦毒至三乃止。<a id="a-6k"></a>问欲活不。<a id="a-6l"></a>稚宗便叩头请命。<a id="a-6m"></a>道人令其蹲地。<a id="a-6n"></a>以水灌之云。<a id="a-6o"></a>一灌除罪五百。<a id="a-6p"></a>稚宗苦求多灌。<a id="a-6q"></a>沙门曰。<a id="a-6r"></a>唯三足矣。<a id="a-6s"></a>见有蚁数头。<a id="a-6t"></a>道人指曰。<a id="a-6u"></a>此虽微物亦不可杀。<a id="a-6v"></a>无论复巨此者也。<a id="a-6w"></a>鱼肉自死。<a id="a-6x"></a>此可啖耳。<a id="a-6y"></a>斋会之日。<a id="a-6z"></a>悉着新衣无新可浣也。<a id="a-70"></a>稚宗因问。<a id="a-71"></a>我行旅有三。<a id="a-72"></a>而独婴苦何也。<a id="a-73"></a>道人曰。<a id="a-74"></a>彼二人自知罪福。<a id="a-75"></a>知而故犯。<a id="a-76"></a>唯尔愚曚不识缘报。<a id="a-77"></a>故以相诫。<a id="a-78"></a>因尔便苏。<a id="a-79"></a>数日能起。<a id="a-7A"></a>由是遂断渔猎云(右一验出冥祥记)</p>
  <p id="a7B">梁小庄严寺。<a id="a-7C"></a>在建康定阴里。<a id="a-7D"></a>本是晋零陵王庙地。<a id="a-7E"></a>天监六年度禅师起造。<a id="a-7F"></a>时有邹文立者。<a id="a-7G"></a>世以烹屠为业。<a id="a-7H"></a>尝欲杀一鹿。<a id="a-7I"></a>鹿跪而流泪以为不祥。<a id="a-7J"></a>即加刳剖。<a id="a-7K"></a>鹿怀一麛。<a id="a-7L"></a>寻当产育。<a id="a-7M"></a>就庖哀切有恻害心。<a id="a-7N"></a>因斯患疾。<a id="a-7O"></a>眉须皆落身疮并坏。<a id="a-7P"></a>因生惭愧深起悔责。<a id="a-7Q"></a>乃求道度禅师发露重忏。<a id="a-7R"></a>立大誓愿。<a id="a-7S"></a>罄舍家资。<a id="a-7T"></a>回买此地。<a id="a-7U"></a>为立伽蓝(见梁京寺记云)</p>
  <p id="a7V">隋开皇末年代州人。<a id="a-7W"></a>姓王为骠骑将军。<a id="a-7X"></a>在蒲州镇守。<a id="a-7Y"></a>性好畋猎所杀无数。<a id="a-7Z"></a>有五男无女。<a id="a-7a"></a>后生一女端美。<a id="a-7b"></a>见者皆爱奇之。<a id="a-7c"></a>父母钟念不同凡人。<a id="a-7d"></a>既还乡里。<a id="a-7e"></a>里人亲族为作衣服而共爱养之。<a id="a-7f"></a>女年七岁。<a id="a-7g"></a>一旦失去。<a id="a-7h"></a>无处求觅。<a id="a-7i"></a>疑邻里戏藏。<a id="a-7j"></a>访问不见。<a id="a-7k"></a>诸兄乘马远觅乃见。<a id="a-7l"></a>去家三十余里。<a id="a-7m"></a>马追不及。<a id="a-7n"></a>兄等以数十骑共围而始得之。<a id="a-7o"></a>口中作声如似兔鸣。<a id="a-7p"></a>足上得剌盈掬经月余日不食而死。<a id="a-7q"></a>父母悲痛不能自割。<a id="a-7r"></a>良由父猎殃及女受。<a id="a-7s"></a>合家斋戒练行不绝。<a id="a-7t"></a>大理寺丞蔡宣明。<a id="a-7u"></a>曾为代府法曹。<a id="a-7v"></a>为临说之。</p>
  <p id="a7w">隋鹰扬郎将天水姜略。<a id="a-7x"></a>少好畋猎善放鹰犬。<a id="a-7y"></a>后遇病见群鸟千数皆无头。<a id="a-7z"></a>围绕略床噭鸣曰。<a id="a-80"></a>急还我头来。<a id="a-81"></a>略辄头痛气绝久苏。<a id="a-82"></a>因请众僧急为诸鸟追福。<a id="a-83"></a>许之皆去。<a id="a-84"></a>既而得愈。<a id="a-85"></a>差已终身绝其酒肉不杀生命。<a id="a-86"></a>临在陇右见姜略。<a id="a-87"></a>已年六十许。<a id="a-88"></a>自说云耳。</p>
  <p id="a89">隋开皇初冀州外邑中有小儿。<a id="a-8A"></a>年十三。<a id="a-8B"></a>常盗邻鸡卵烧煨食之。<a id="a-8C"></a>后朝村人未起。<a id="a-8D"></a>其门外有人扣门呼此儿声。<a id="a-8E"></a>父令儿出应之。<a id="a-8F"></a>见一人云。<a id="a-8G"></a>官唤汝。<a id="a-8H"></a>儿曰。<a id="a-8I"></a>呼我役者。<a id="a-8J"></a>入取衣粮。<a id="a-8K"></a>使者曰。<a id="a-8L"></a>不须也。<a id="a-8M"></a>因引儿出。<a id="a-8N"></a>村南旧是桑田。<a id="a-8O"></a>耕讫未下种。<a id="a-8P"></a>且此小儿忽见道右有一小城。<a id="a-8Q"></a>四面门楼丹素甚严。<a id="a-8R"></a>儿怪曰。<a id="a-8S"></a>何时有此城。<a id="a-8T"></a>使者呵之勿使言。<a id="a-8U"></a>因至城北门令小儿前入。<a id="a-8V"></a>小儿入阃。<a id="a-8W"></a>城门忽闭。<a id="a-8X"></a>不见一人。<a id="a-8Y"></a>唯是空城。<a id="a-8Z"></a>地皆热灰碎火深才没踝。<a id="a-8a"></a>小儿忽呼噭走趣南门。<a id="a-8b"></a>垂至即闭。<a id="a-8c"></a>又走趣东西亦皆如是。<a id="a-8d"></a>未到则开。<a id="a-8e"></a>既至便阖。<a id="a-8f"></a>时村人出因采桑。<a id="a-8g"></a>男女甚众。<a id="a-8h"></a>皆见此儿在耕田中。<a id="a-8i"></a>口似啼声四方驰走。<a id="a-8j"></a>皆相谓曰。<a id="a-8k"></a>此儿狂邪。<a id="a-8l"></a>旦来如此。<a id="a-8m"></a>游戏不息。<a id="a-8n"></a>至日食时。<a id="a-8o"></a>采桑者皆归。<a id="a-8p"></a>儿父问曰。<a id="a-8q"></a>见吾儿不。<a id="a-8r"></a>桑人答曰。<a id="a-8s"></a>父儿在村南走戏。<a id="a-8t"></a>唤不肯来。<a id="a-8u"></a>父出村外。<a id="a-8v"></a>遥见儿走。<a id="a-8w"></a>大呼其名。<a id="a-8x"></a>一声便住。<a id="a-8y"></a>城灰忽然不见。<a id="a-8z"></a>见父而倒。<a id="a-90"></a>号泣言之。<a id="a-91"></a>视其足半胫已上血肉燋干。<a id="a-92"></a>其膝已下洪烂如炙。<a id="a-93"></a>抱归养疗。<a id="a-94"></a>髀已上肉如故。<a id="a-95"></a>膝已下遂为枯骨。<a id="a-96"></a>邻里闻之竞问缘由。<a id="a-97"></a>答见如前。<a id="a-98"></a>诸人看其走处足迹通利。<a id="a-99"></a>了无灰火。<a id="a-9A"></a>良因罪业触处见狱。<a id="a-9B"></a>于是邑人男女无简大小。<a id="a-9C"></a>皆持斋戒至死无亏。<a id="a-9D"></a>有大德僧道慧法师。<a id="a-9E"></a>本冀州人。<a id="a-9F"></a>具为临说。<a id="a-9G"></a>同其邻邑也。</p>
  <p id="a9H">唐交州都督遂安公李寿。<a id="a-9I"></a>始以宗室封王。<a id="a-9J"></a>贞观初罢职归京第。<a id="a-9K"></a>性好畋猎。<a id="a-9L"></a>常笼鹰数联。<a id="a-9M"></a>杀他狗馁鹰。<a id="a-9N"></a>既而公疾。<a id="a-9O"></a>见五犬来责命。<a id="a-9P"></a>公谓之曰。<a id="a-9Q"></a>杀汝者奴。<a id="a-9R"></a>通达之过。<a id="a-9S"></a>非我罪也。<a id="a-9T"></a>犬曰。<a id="a-9U"></a>通达岂得自在耶。<a id="a-9V"></a>且我等既不盗汝食。<a id="a-9W"></a>自于门首过。<a id="a-9X"></a>而枉杀我等要当相报终不休也。<a id="a-9Y"></a>公谢罪请为追福。<a id="a-9Z"></a>四犬许之。<a id="a-9a"></a>一白犬不许。<a id="a-9b"></a>曰我既无罪杀我。<a id="a-9c"></a>又未死间。<a id="a-9d"></a>汝以生割我肉脔。<a id="a-9e"></a>脔苦痛吾思此毒。<a id="a-9f"></a>何有放汝耶。<a id="a-9g"></a>俄见一人。<a id="a-9h"></a>为之请于犬者曰。<a id="a-9i"></a>杀彼于汝无益。<a id="a-9j"></a>放令为汝追福。<a id="a-9k"></a>不亦善乎。<a id="a-9l"></a>犬乃许之。<a id="a-9m"></a>有顷公苏遂患偏风支体不随。<a id="a-9n"></a>于是为犬追福。<a id="a-9o"></a>而公疾竟不差。<a id="a-9p"></a>除延安公窦恽云。<a id="a-9q"></a>夫人之弟。<a id="a-9r"></a>为临说之耳(右四验出冥报记)</p>
  <p id="a9s">唐曹州城武人方山开。<a id="a-9t"></a>少善弓矢。<a id="a-9u"></a>尤好畋猎。<a id="a-9v"></a>以之为业。<a id="a-9w"></a>所杀无数。<a id="a-9x"></a>贞观十一年死。<a id="a-9y"></a>经一宿苏云。<a id="a-9z"></a>初死之时被二人引去。<a id="a-A0"></a>行可十余里。<a id="a-A1"></a>即上一山。<a id="a-A2"></a>三鬼共引山开登梯而进。<a id="a-A3"></a>上欲至顶。<a id="a-A4"></a>忽有一大白鹰。<a id="a-A5"></a>铁为嘴爪。<a id="a-A6"></a>飞来玃开左颊而去。<a id="a-A7"></a>又有一黑鹰。<a id="a-A8"></a>亦铁嘴爪。<a id="a-A9"></a>玃其右肩而去。<a id="a-AA"></a>及至山顶。<a id="a-AB"></a>引而厅事。<a id="a-AC"></a>见一官人。<a id="a-AD"></a>被服绯衣首冠黑帻谓山开曰。<a id="a-AE"></a>生平有何功德。<a id="a-AF"></a>可并具言之。<a id="a-AG"></a>对曰。<a id="a-AH"></a>立身已来不修功德。<a id="a-AI"></a>官曰。<a id="a-AJ"></a>可且引向南院观望。<a id="a-AK"></a>二人即引南行。<a id="a-AL"></a>至于一城。<a id="a-AM"></a>非常崄峻。<a id="a-AN"></a>二人扣城北门数下。<a id="a-AO"></a>门遂即开。<a id="a-AP"></a>见其城中赫然总是猛火。<a id="a-AQ"></a>门侧有数个毒蛇。<a id="a-AR"></a>皆长十余丈。<a id="a-AS"></a>头大如五斗块。<a id="a-AT"></a>口中吐火。<a id="a-AU"></a>如欲射人。<a id="a-AV"></a>山开恐惧不知所出。<a id="a-AW"></a>唯知叩头念佛而已。<a id="a-AX"></a>门即自开。<a id="a-AY"></a>乃还见官人欲遣受罪。<a id="a-AZ"></a>侍者谏曰。<a id="a-Aa"></a>山开未合即死。<a id="a-Ab"></a>但恐一入此城不可得出。<a id="a-Ac"></a>未若且放令修功德。<a id="a-Ad"></a>官人放之。<a id="a-Ae"></a>令前二人送之。<a id="a-Af"></a>依其旧道而下复有飞鹰欲玃之。<a id="a-Ag"></a>赖此二人援之免脱。<a id="a-Ah"></a>下山遂见一坑。<a id="a-Ai"></a>其中极秽。<a id="a-Aj"></a>逡巡之间遂被二人推入。<a id="a-Ak"></a>须臾即苏。<a id="a-Al"></a>爪迹极深。<a id="a-Am"></a>终身不灭山开于后遂舍妻子。<a id="a-An"></a>以宅为佛院。<a id="a-Ao"></a>常以读诵为业。</p>
  <p id="aAp">唐汾州孝义县。<a id="a-Aq"></a>县泉村人刘摩儿。<a id="a-Ar"></a>至显庆四年八月二十七日。<a id="a-As"></a>遇患而终。<a id="a-At"></a>其男师保明日又死。<a id="a-Au"></a>父子平生行皆险诐。<a id="a-Av"></a>其北邻有祁陇威。<a id="a-Aw"></a>因采樵被车辗死。<a id="a-Ax"></a>经数日而苏。<a id="a-Ay"></a>乃见摩儿男师保在镬汤中须臾之间。<a id="a-Az"></a>皮肉俱尽。<a id="a-B0"></a>无复人形。<a id="a-B1"></a>唯见白骨。<a id="a-B2"></a>如此良久还复本形。<a id="a-B3"></a>陇威问其故。<a id="a-B4"></a>对曰。<a id="a-B5"></a>为我射猎故受此罪。<a id="a-B6"></a>又谓保曰。<a id="a-B7"></a>卿父何在。<a id="a-B8"></a>对曰。<a id="a-B9"></a>我父罪重不可卒见。<a id="a-BA"></a>卿既即还。<a id="a-BB"></a>请白家中。<a id="a-BC"></a>为修斋福。<a id="a-BD"></a>言讫被使催促。<a id="a-BE"></a>前至府舍。<a id="a-BF"></a>见馆宇崇峻。<a id="a-BG"></a>执仗者二十余人。<a id="a-BH"></a>一官人问之曰。<a id="a-BI"></a>汝比有何福业。<a id="a-BJ"></a>对曰。<a id="a-BK"></a>陇威去年正月在独村看读一切经。<a id="a-BL"></a>脱衫一领布施。<a id="a-BM"></a>兼受五戒。<a id="a-BN"></a>至今不犯。<a id="a-BO"></a>官人乃云。<a id="a-BP"></a>若如所云。<a id="a-BQ"></a>无量功德。<a id="a-BR"></a>何须来此。<a id="a-BS"></a>乃索簿勘见簿曰。<a id="a-BT"></a>其人合死不虚。<a id="a-BU"></a>侧注云。<a id="a-BV"></a>受戒布施福助更合延寿。<a id="a-BW"></a>乃遣人送还。<a id="a-BX"></a>当即苏活。</p>
  <p id="aBY">唐陇西李知礼。<a id="a-BZ"></a>少趫捷。<a id="a-Ba"></a>善弓射。<a id="a-Bb"></a>能骑乘兼攻放弹。<a id="a-Bc"></a>所杀甚多。<a id="a-Bd"></a>有时罩鱼不可胜数。<a id="a-Be"></a>贞观十九年微患。<a id="a-Bf"></a>三四日即死乃见一鬼。<a id="a-Bg"></a>并牵马一匹。<a id="a-Bh"></a>大于俗间所乘之马。<a id="a-Bi"></a>谓知礼曰。<a id="a-Bj"></a>阎罗王追公。<a id="a-Bk"></a>乃令知礼乘马。<a id="a-Bl"></a>须臾之间。<a id="a-Bm"></a>忽至王前。<a id="a-Bn"></a>王约束云。<a id="a-Bo"></a>遣汝讨贼。<a id="a-Bp"></a>必不得败。<a id="a-Bq"></a>败即杀汝。<a id="a-Br"></a>有同侣二十四人。<a id="a-Bs"></a>向东北望。<a id="a-Bt"></a>贼不见边际。<a id="a-Bu"></a>天地尽昏。<a id="a-Bv"></a>埃下如雨。<a id="a-Bw"></a>知礼等败。<a id="a-Bx"></a>语同行曰。<a id="a-By"></a>王教严重。<a id="a-Bz"></a>宁向前死不可败归。<a id="a-C0"></a>知礼回马前射三箭。<a id="a-C1"></a>以后诸贼似稍却缩。<a id="a-C2"></a>数满五发贼遂败散。<a id="a-C3"></a>事毕谒王。<a id="a-C4"></a>王责知礼。<a id="a-C5"></a>汝敌虽退何为初战之时即败。<a id="a-C6"></a>以麻辫发。<a id="a-C7"></a>并缚手足。<a id="a-C8"></a>卧在石上。<a id="a-C9"></a>以大石镇而用磨之。<a id="a-CA"></a>前后四人体并溃烂。<a id="a-CB"></a>次到知礼励声叫曰。<a id="a-CC"></a>向者贼败。<a id="a-CD"></a>并是知礼之力。<a id="a-CE"></a>还被王杀。<a id="a-CF"></a>无以励后。<a id="a-CG"></a>王遂释放更无嘱着。<a id="a-CH"></a>恣意游行。<a id="a-CI"></a>凡经三日。<a id="a-CJ"></a>向于西北出行入一墙院。<a id="a-CK"></a>禽兽一群可满三亩余地。<a id="a-CL"></a>总来索命渐相逼近。<a id="a-CM"></a>曾射杀一雌犬。<a id="a-CN"></a>直向前啮其面。<a id="a-CO"></a>次及身体无不被伤。<a id="a-CP"></a>见三大鬼。<a id="a-CQ"></a>各长一丈五尺。<a id="a-CR"></a>围亦如之。<a id="a-CS"></a>共剥知礼皮肉。<a id="a-CT"></a>须臾总尽。<a id="a-CU"></a>唯面及目白骨。<a id="a-CV"></a>兼见五藏。<a id="a-CW"></a>及以此肉分乞禽兽。<a id="a-CX"></a>其肉落而复生。<a id="a-CY"></a>生而复剥。<a id="a-CZ"></a>如此三日。<a id="a-Ca"></a>苦毒之甚不可胜记。<a id="a-Cb"></a>事毕大鬼及禽兽等。<a id="a-Cc"></a>忽然总失。<a id="a-Cd"></a>知礼回顾不见一物。<a id="a-Ce"></a>遂即踰墙南走。<a id="a-Cf"></a>莫知所之。<a id="a-Cg"></a>意中似如一跳千里。<a id="a-Ch"></a>复见一鬼逐及知礼。<a id="a-Ci"></a>乃以铁笼罩之。<a id="a-Cj"></a>有无数鱼竞来唼食。<a id="a-Ck"></a>良久。<a id="a-Cl"></a>鬼遂到回。<a id="a-Cm"></a>鱼亦不见。<a id="a-Cn"></a>其家旧供养一僧。<a id="a-Co"></a>其僧先死。<a id="a-Cp"></a>来与知礼去笼。<a id="a-Cq"></a>语知礼云。<a id="a-Cr"></a>檀越大饥。<a id="a-Cs"></a>授之三丸白物如枣。<a id="a-Ct"></a>令礼啖之。<a id="a-Cu"></a>时便大饱。<a id="a-Cv"></a>而语之曰。<a id="a-Cw"></a>檀越还家僧亦别去。<a id="a-Cx"></a>礼到所居宅北见一大坑。<a id="a-Cy"></a>其中有诸枪槊攒植不可得过。<a id="a-Cz"></a>见其兄女并婢赍箱。<a id="a-D0"></a>并有钱绢及一器饮食在坑东北。<a id="a-D1"></a>知礼心中将此婢及以侄女游戏意甚怪之。<a id="a-D2"></a>回首北望即见一鬼。<a id="a-D3"></a>挺剑直进。<a id="a-D4"></a>知礼惶惧委身投坑。<a id="a-D5"></a>即得苏也。<a id="a-D6"></a>自从初死至于重生。<a id="a-D7"></a>凡经六日。<a id="a-D8"></a>后问家中。<a id="a-D9"></a>乃是侄女持纸钱绢。<a id="a-DA"></a>解送知礼。<a id="a-DB"></a>当时所视。<a id="a-DC"></a>乃见铜钱丝绢也(右三验出冥报记)</p>
  <p id="aDD">唐显庆三年。<a id="a-DE"></a>徐玉任晋州刺史之时。<a id="a-DF"></a>有屠儿在市东衖。<a id="a-DG"></a>杀一猪。<a id="a-DH"></a>命断汤燖。<a id="a-DI"></a>皮毛并落。<a id="a-DJ"></a>死经半日。<a id="a-DK"></a>贪杀余猪。<a id="a-DL"></a>未及开解。<a id="a-DM"></a>至晓以刀破腹。<a id="a-DN"></a>长划腹下。<a id="a-DO"></a>一刀刃犹未入腹。<a id="a-DP"></a>其猪忽起走出门。<a id="a-DQ"></a>直入市西壁。<a id="a-DR"></a>至一贤者店内床下而卧。<a id="a-DS"></a>市人竞往看之。<a id="a-DT"></a>屠儿犹执刀逐走。<a id="a-DU"></a>看者问其所由。<a id="a-DV"></a>屠儿答云。<a id="a-DW"></a>我一生已来杀猪未曾闻见此事。<a id="a-DX"></a>犹欲将去。<a id="a-DY"></a>看者数百人。<a id="a-DZ"></a>皆嗔责屠儿。<a id="a-Da"></a>竞出钱赎得。<a id="a-Db"></a>诸人共为造舍安置。<a id="a-Dc"></a>身毛久始得生。<a id="a-Dd"></a>胭下及腹下疮处差已作大肉疣。<a id="a-De"></a>粗如臂许。<a id="a-Df"></a>出入往来常不污其室。<a id="a-Dg"></a>性洁不同余猪。<a id="a-Dh"></a>至四五年方卒(并州晋阳县人王同仁徐王府掾正具见说之)</p>
  <p data-pb></p>
  <h2 id="aDi">慈悲篇第七十四(此有五部)</h2>
  <p id="aDj">意部 菩萨部 国王部 畜生部 观苦部。</p>
  <p data-pb></p>
  <h2 id="aDk">述意部第一</h2>
  <p id="aDl">夫含生禀气皆有灵智。<a id="a-Dm"></a>蠢动翱翔咸知畏死。<a id="a-Dn"></a>致使菩萨兴行救济为先。<a id="a-Do"></a>诸佛出世大悲为本。<a id="a-Dp"></a>所以临河羡鱼不如结网。<a id="a-Dq"></a>观他受福不如行因。<a id="a-Dr"></a>是故将求其报莫若先兴其善。<a id="a-Ds"></a>贵贱等施黑白心平。<a id="a-Dt"></a>三宝福田四生同敬。<a id="a-Du"></a>并须临时救济给引衣食。<a id="a-Dv"></a>罄拳握之珍。<a id="a-Dw"></a>撤耳目之玩。<a id="a-Dx"></a>捐已奉施随之以喜。<a id="a-Dy"></a>信夫箧笥以奖其意。<a id="a-Dz"></a>玉帛以表其诚。<a id="a-E0"></a>身肉骨髓尚不宝恋。<a id="a-E1"></a>况复外财宁生爱着。<a id="a-E2"></a>菩萨行行亦不待索。<a id="a-E3"></a>虽心不待物而物亦筌心。<a id="a-E4"></a>心物两备福智双行矣。</p>
  <h2 id="aE5">菩萨部第二</h2>
  <p id="aE6">如大集经云。<a id="a-E7"></a>佛言。<a id="a-E8"></a>我昔为于一切众生。<a id="a-E9"></a>修菩萨行。<a id="a-EA"></a>为此法眼。<a id="a-EB"></a>于诸众生起大慈心。<a id="a-EC"></a>舍己身血。<a id="a-ED"></a>犹如大海。<a id="a-EE"></a>与诸乞者。<a id="a-EF"></a>舍头眼耳如毗福罗山。<a id="a-EG"></a>舍鼻舌等如十突卢那。<a id="a-EH"></a>舍手脚等如毗福罗山。<a id="a-EI"></a>舍皮施等可覆一阎浮提。<a id="a-EJ"></a>亦舍无量象马奴婢妻子及以王位国土城邑宫殿村落等。<a id="a-EK"></a>与诸乞者。<a id="a-EL"></a>于诸佛所受持禁戒而无缺犯。<a id="a-EM"></a>一一佛所无量供养。<a id="a-EN"></a>一一佛所禀受无量那由他百千法门。<a id="a-EO"></a>受持读诵善修三昧。<a id="a-EP"></a>我亦恭敬无量三乘四果圣人父母师长病苦之者。<a id="a-EQ"></a>无救护者为作救护。<a id="a-ER"></a>无归依者为作归依。<a id="a-ES"></a>无趣向者为作趣向。<a id="a-ET"></a>令其安住。<a id="a-EU"></a>我已如是。<a id="a-EV"></a>于彼三大阿僧祇劫。<a id="a-EW"></a>慈愍一切苦恼众生故。<a id="a-EX"></a>发大坚固勇猛之心。<a id="a-EY"></a>久修无上菩提之行。<a id="a-EZ"></a>今于此盲冥世间无大道师俭法之时。<a id="a-Ea"></a>于如是等诸众生中。<a id="a-Eb"></a>发心愿成阿耨多罗三藐三菩提。<a id="a-Ec"></a>欲于三乘菩提令不退转。<a id="a-Ed"></a>复愿救度三恶众生。<a id="a-Ee"></a>安置善道及涅槃乐。</p>
  <p id="aEf">又杂宝藏经云。<a id="a-Eg"></a>尔时如来被加陀罗刺刺其脚足。<a id="a-Eh"></a>血出不止。<a id="a-Ei"></a>以种种药涂不能得差。<a id="a-Ej"></a>诸阿罗汉于香山中取药涂治。<a id="a-Ek"></a>亦复不除。<a id="a-El"></a>十力迦葉至世尊所。<a id="a-Em"></a>作是言曰。<a id="a-En"></a>若佛如来于一切众生有平等心。<a id="a-Eo"></a>于罗睺罗提婆达多等无有异者。<a id="a-Ep"></a>脚血应止。<a id="a-Eq"></a>即时血止。<a id="a-Er"></a>疮亦平复(故知诸佛大悲于诸含识平等无异)</p>
  <p id="aEs">又四分律。<a id="a-Et"></a>佛言。<a id="a-Eu"></a>乃往过去世时有王。<a id="a-Ev"></a>名曰慧灯。<a id="a-Ew"></a>乃使阎浮提人若男若女能言之者。<a id="a-Ex"></a>皆行十善。<a id="a-Ey"></a>王初生时有八万四千藏。<a id="a-Ez"></a>自然而出。<a id="a-F0"></a>于四交道随所求索者。<a id="a-F1"></a>一切施与。<a id="a-F2"></a>时天帝释便作是念。<a id="a-F3"></a>此王慧灯随其所索一切施与。<a id="a-F4"></a>将恐来世夺我坐处。<a id="a-F5"></a>我今宁可往试。<a id="a-F6"></a>为以无上道故施。<a id="a-F7"></a>为以退转耶。<a id="a-F8"></a>即化作男子。<a id="a-F9"></a>自相谓言。<a id="a-FA"></a>王慧灯教我等行十恶。<a id="a-FB"></a>杀生乃至邪见。<a id="a-FC"></a>时诸大臣皆往白王。<a id="a-FD"></a>王答言不。<a id="a-FE"></a>我先有是语。<a id="a-FF"></a>令阎浮提人能行之类皆行十善。<a id="a-FG"></a>不杀生乃至不邪见。<a id="a-FH"></a>我当为王。<a id="a-FI"></a>是故无是语。<a id="a-FJ"></a>汝等今可严驾象乘。<a id="a-FK"></a>我欲自行教化国人。<a id="a-FL"></a>天象既至。<a id="a-FM"></a>王即便乘。<a id="a-FN"></a>王言可示我。<a id="a-FO"></a>彼人言我教国人行十恶者。<a id="a-FP"></a>彼即示王。<a id="a-FQ"></a>王问言。<a id="a-FR"></a>慧灯教汝行十恶耶。<a id="a-FS"></a>答言。<a id="a-FT"></a>实尔。<a id="a-FU"></a>王复问言。<a id="a-FV"></a>可有方便行十善不。<a id="a-FW"></a>答言有。<a id="a-FX"></a>问言。<a id="a-FY"></a>何者是耶。<a id="a-FZ"></a>彼答言若得成就菩萨生食其肉饮其血。<a id="a-Fa"></a>乃得行十善。<a id="a-Fb"></a>时王慧灯作如是念。<a id="a-Fc"></a>我于无始世已来。<a id="a-Fd"></a>经历众苦轮转五道。<a id="a-Fe"></a>或受截手截脚耳鼻出眼截头。<a id="a-Ff"></a>竟何所益。<a id="a-Fg"></a>即取利刀自割股肉。<a id="a-Fh"></a>以器盛血授与彼人。<a id="a-Fi"></a>而告之曰。<a id="a-Fj"></a>善男子。<a id="a-Fk"></a>汝可食饮此肉血奉行十善。<a id="a-Fl"></a>时彼男子不堪王慧灯威德。<a id="a-Fm"></a>即没不现。<a id="a-Fn"></a>忽有天帝而在前立。<a id="a-Fo"></a>问王言。<a id="a-Fp"></a>王今布施为一天下二三四天下耶。<a id="a-Fq"></a>为日月天帝释魔王梵王耶。<a id="a-Fr"></a>王答言。<a id="a-Fs"></a>我布施不为天下乃至魔梵等。<a id="a-Ft"></a>我作意欲求无上正真一切智。<a id="a-Fu"></a>度未度者。<a id="a-Fv"></a>解未解者。<a id="a-Fw"></a>未得涅槃者令得涅槃。<a id="a-Fx"></a>度生老病死忧悲苦恼如是等者。<a id="a-Fy"></a>时天帝释便作是念。<a id="a-Fz"></a>我今令王慧灯以此疮死者甚非。<a id="a-G0"></a>所以当以天甘露灌其身上。<a id="a-G1"></a>即便灌之疮即平复如故。<a id="a-G2"></a>佛告瓶沙王言。<a id="a-G3"></a>尔时利益众生王者。<a id="a-G4"></a>岂异人乎。<a id="a-G5"></a>即今父王白净是也。<a id="a-G6"></a>时王第一夫人者。<a id="a-G7"></a>今母摩耶是。<a id="a-G8"></a>时王慧灯者。<a id="a-G9"></a>即我身是。<a id="a-GA"></a>我于前世教化阎浮提数人皆行十善。<a id="a-GB"></a>以是因缘故足下千辐相轮轮郭成就。<a id="a-GC"></a>光明晃曜照三千大千国土。</p>
  <p id="aGD">又大悲分陀利经云。<a id="a-GE"></a>佛告诸善男子。<a id="a-GF"></a>我于往昔过无量阿僧祇大劫。<a id="a-GG"></a>尔时此土名无尘弥楼厌。<a id="a-GH"></a>彼大劫百岁世人莲华香如来像法中。<a id="a-GI"></a>我为阎浮提轮王。<a id="a-GJ"></a>名曰无胜。<a id="a-GK"></a>我及千子并发菩提。<a id="a-GL"></a>俱共出家。<a id="a-GM"></a>于莲华香如来法中具修梵行。<a id="a-GN"></a>唯有六子不欲出家不发菩提。<a id="a-GO"></a>我数教语。<a id="a-GP"></a>何不出家。<a id="a-GQ"></a>六子即报王言。<a id="a-GR"></a>我不能出家。<a id="a-GS"></a>王复问言。<a id="a-GT"></a>汝等何不发菩提心。<a id="a-GU"></a>彼言。<a id="a-GV"></a>若能以一切阎浮提与我等者。<a id="a-GW"></a>当发菩提。<a id="a-GX"></a>我闻甚喜已。<a id="a-GY"></a>令一切阎浮提人住三归八斋。<a id="a-GZ"></a>又劝三乘。<a id="a-Ga"></a>分此阎浮提以为六分。<a id="a-Gb"></a>持与六子劝以菩提。<a id="a-Gc"></a>我即出家具修梵行。<a id="a-Gd"></a>彼六王子不相和顺。<a id="a-Ge"></a>兴兵交战各不自宁。<a id="a-Gf"></a>令阎浮提极大饥馑。<a id="a-Gg"></a>天不降雨。<a id="a-Gh"></a>五谷不成。<a id="a-Gi"></a>草木不生。<a id="a-Gj"></a>我即思惟。<a id="a-Gk"></a>今正是时。<a id="a-Gl"></a>应以身施。<a id="a-Gm"></a>血肉充足舍林而去。<a id="a-Gn"></a>往诣中国上障水山上立大誓愿。<a id="a-Go"></a>时阿须罗宫皆悉大动。<a id="a-Gp"></a>弥楼倾摇海水波涌。<a id="a-Gq"></a>天及诸神皆悉悲泣。<a id="a-Gr"></a>我时即从山上便自投身。<a id="a-Gs"></a>以本愿故即成肉山。<a id="a-Gt"></a>高一由旬。<a id="a-Gu"></a>纵广正等。<a id="a-Gv"></a>人民鸟兽来食血肉。<a id="a-Gw"></a>以本愿故昼夜生长。<a id="a-Gx"></a>渐渐乃高一千由旬。<a id="a-Gy"></a>正等亦尔。<a id="a-Gz"></a>四边皆有人头。<a id="a-H0"></a>悉具发眉眼耳鼻舌口齿。<a id="a-H1"></a>彼诸人头高声唱言。<a id="a-H2"></a>咄汝诸众生各随所欲。<a id="a-H3"></a>恣意取之。<a id="a-H4"></a>血肉六根。<a id="a-H5"></a>身得充满。<a id="a-H6"></a>从意所求。<a id="a-H7"></a>三乘之心乃至有求人天福者。<a id="a-H8"></a>或有食血肉者。<a id="a-H9"></a>或有取眼取耳取鼻取唇取齿取舌者。<a id="a-HA"></a>以本愿故。<a id="a-HB"></a>寻即还复。<a id="a-HC"></a>不尽不减。<a id="a-HD"></a>乃至十千年中。<a id="a-HE"></a>以身血肉充满一切阎浮提人夜叉鸟兽。<a id="a-HF"></a>于十千年中施眼如恒沙。<a id="a-HG"></a>施血犹四大海。<a id="a-HH"></a>施己身肉若千须弥。<a id="a-HI"></a>以舌施人如铁围山。<a id="a-HJ"></a>以耳施与如中弥楼。<a id="a-HK"></a>以鼻施与犹若大弥楼山。<a id="a-HL"></a>我以齿施如耆阇崛山。<a id="a-HM"></a>我身皮施遍娑呵刹。<a id="a-HN"></a>善男子。<a id="a-HO"></a>观我于十千年中以一身命如是无量阿僧祇施。<a id="a-HP"></a>以无量阿僧祇众生。<a id="a-HQ"></a>无一念顷而生悔心。<a id="a-HR"></a>即立大愿。<a id="a-HS"></a>若我得成阿耨菩提意。<a id="a-HT"></a>如是满者。<a id="a-HU"></a>如是普舍十方殑伽河沙数。<a id="a-HV"></a>五浊佛土中以身肉充彼众生。<a id="a-HW"></a>河沙大劫。<a id="a-HX"></a>若我是愿意不满者。<a id="a-HY"></a>令我永不见十方诸佛不成菩提。<a id="a-HZ"></a>亦使令我不闻三宝三乘之声。<a id="a-Ha"></a>亦使我常处阿鼻地狱。</p>
  <p id="aHb">又大悲分陀利经云。<a id="a-Hc"></a>佛言。<a id="a-Hd"></a>我忆无量劫时。<a id="a-He"></a>此佛刹名日月明。<a id="a-Hf"></a>于五浊时。<a id="a-Hg"></a>我于此阎浮提为转轮王。<a id="a-Hh"></a>名曰灯明。<a id="a-Hi"></a>以善劝化一切众生。<a id="a-Hj"></a>我时出游观园。<a id="a-Hk"></a>见有一人反缚两臂极为急切。<a id="a-Hl"></a>即问诸臣。<a id="a-Hm"></a>此人何罪。<a id="a-Hn"></a>诸臣答言。<a id="a-Ho"></a>此诳王法。<a id="a-Hp"></a>敢是天民。<a id="a-Hq"></a>常由输课。<a id="a-Hr"></a>六分输一。<a id="a-Hs"></a>此人违命。<a id="a-Ht"></a>即告诸臣。<a id="a-Hu"></a>速放斯人。<a id="a-Hv"></a>储粮苏油勿苦索之。<a id="a-Hw"></a>臣答王言。<a id="a-Hx"></a>终无有人能以善心输王诸物。<a id="a-Hy"></a>所可日日给王夫人及诸眷属。<a id="a-Hz"></a>厨供所须皆从民出。<a id="a-I0"></a>自非王力终不可得。<a id="a-I1"></a>我时愁忧却自思惟。<a id="a-I2"></a>此之王位今当付谁。<a id="a-I3"></a>我有五百子皆劝以菩提。<a id="a-I4"></a>即分此阎浮提为五百分付与诸子。<a id="a-I5"></a>即舍诣林求仙梵行。<a id="a-I6"></a>南近大海忧昙波罗林中坐禅。<a id="a-I7"></a>食果草根用济身命。<a id="a-I8"></a>渐渐不久得五神通。<a id="a-I9"></a>尔时阎浮提有五百商人。<a id="a-IA"></a>入海采宝。<a id="a-IB"></a>获众宝聚。<a id="a-IC"></a>其中商主名曰宿王。<a id="a-ID"></a>小福力故得如意摩尼。<a id="a-IE"></a>从彼宝洲多取众宝及与摩尼。<a id="a-IF"></a>始发引时海水波涌。<a id="a-IG"></a>诸龙恼乱海神啼泣。<a id="a-IH"></a>中有龙仙。<a id="a-II"></a>名曰马藏。<a id="a-IJ"></a>实是菩萨。<a id="a-IK"></a>以本愿故生于其中。<a id="a-IL"></a>彼摩诃萨拥护商客安隐度海。<a id="a-IM"></a>自还所住。<a id="a-IN"></a>随彼商客有恶罗刹。<a id="a-IO"></a>常逐于后伺求其便。<a id="a-IP"></a>彼于昼日放暴风雨。<a id="a-IQ"></a>使诸商人迷失径路。<a id="a-IR"></a>不知所趣极甚恐怖。<a id="a-IS"></a>发大音声啼号悲泣。<a id="a-IT"></a>求诸天神风雨神等。<a id="a-IU"></a>乃至称唤父母所爱儿息之声。<a id="a-IV"></a>尔时我以天耳闻彼音声。<a id="a-IW"></a>即生慰喻。<a id="a-IX"></a>汝等商人勿得恐怖。<a id="a-IY"></a>我当示导汝等径路令汝安隐至阎浮提。<a id="a-IZ"></a>我于尔时即以缯帛而自缠手。<a id="a-Ia"></a>内着油中以火然之。<a id="a-Ib"></a>发至诚言。<a id="a-Ic"></a>我于林中三十六年游四梵处。<a id="a-Id"></a>为益众生故食众果。<a id="a-Ie"></a>既化八万四千诸龙夜叉令住不退转。<a id="a-If"></a>以是善根令我手然。<a id="a-Ig"></a>使此商人至阎浮提。<a id="a-Ih"></a>如是手然经于七日七夜。<a id="a-Ii"></a>彼诸商人安隐得到。<a id="a-Ij"></a>即自立愿。<a id="a-Ik"></a>如此珍宝若我得成阿耨菩提。<a id="a-Il"></a>令我得为商主操如意珠。<a id="a-Im"></a>于此佛土一切十方殑伽河沙数五浊空佛土中雨于众宝。<a id="a-In"></a>一一方中七反雨于种种众宝。<a id="a-Io"></a>随意充足。<a id="a-Ip"></a>无量阿僧祇众生令住三乘。<a id="a-Iq"></a>又大丈夫论提婆菩萨说偈云。</p>
  <p id="aIr">福德善丈夫　　悲心施惠手</p>
  <p id="aIs">拔贫穷淤泥　　不能自出者</p>
  <p id="aIt">如菩萨布施。<a id="a-Iu"></a>诸贫穷者皆来归向。<a id="a-Iv"></a>如旷野树行人热时皆往归趣。<a id="a-Iw"></a>菩萨爱乐名胜得解脱。<a id="a-Ix"></a>若有人来语菩萨言。<a id="a-Iy"></a>有乞者来。<a id="a-Iz"></a>菩萨欢喜即以财物而赏使者。<a id="a-J0"></a>菩萨即以余物而与乞者。<a id="a-J1"></a>欢喜爱敬。<a id="a-J2"></a>求者言乞。<a id="a-J3"></a>作此语时怀怜愍心。<a id="a-J4"></a>若有乞者。<a id="a-J5"></a>不知菩萨体性乐施。<a id="a-J6"></a>菩萨执手欢喜与语。<a id="a-J7"></a>犹如亲友。<a id="a-J8"></a>坏彼不知使生知想。<a id="a-J9"></a>傍人见之亦复欢喜。<a id="a-JA"></a>若见乞者。<a id="a-JB"></a>语言汝来欲须何等。<a id="a-JC"></a>随意而取。<a id="a-JD"></a>安慰之言。<a id="a-JE"></a>善来贤者莫生恐怖。<a id="a-JF"></a>我当为汝作依止处。<a id="a-JG"></a>使彼乞者心得清凉。<a id="a-JH"></a>若如是施名为生人。<a id="a-JI"></a>若不如是名为死人。<a id="a-JJ"></a>若不来者自往施之。<a id="a-JK"></a>有来求者尚舍身命。<a id="a-JL"></a>况复财物。<a id="a-JM"></a>若无悲心不名为施。<a id="a-JN"></a>若有悲心施即是解脱。<a id="a-JO"></a>虽复大富名贫穷者。<a id="a-JP"></a>富者虽与无悲愍心。<a id="a-JQ"></a>虽名曰与不名施主。<a id="a-JR"></a>悲愍心施。<a id="a-JS"></a>是名施主。<a id="a-JT"></a>若求报施名为施者。<a id="a-JU"></a>商贾之人亦可名施。<a id="a-JV"></a>若求报施果报犹尚无量。<a id="a-JW"></a>况有悲心不求报施。<a id="a-JX"></a>果报何可称计。<a id="a-JY"></a>若求报施唯可自乐。<a id="a-JZ"></a>不能救济徒自疲劳。<a id="a-Ja"></a>悲心施者能有救济。<a id="a-Jb"></a>后得果时能大利益。<a id="a-Jc"></a>修施者得富。<a id="a-Jd"></a>修定者得解脱。<a id="a-Je"></a>修悲者得无上菩提。<a id="a-Jf"></a>果中最胜。</p>
  <p id="aJg">菩萨思惟。<a id="a-Jh"></a>因彼乞者得证菩提。<a id="a-Ji"></a>我今因施得无比乐。<a id="a-Jj"></a>因中施乐犹尚如是。<a id="a-Jk"></a>况无上菩提。<a id="a-Jl"></a>如是乞者。<a id="a-Jm"></a>其恩甚重。<a id="a-Jn"></a>无以可报。<a id="a-Jo"></a>若以财宝不足报恩。<a id="a-Jp"></a>当以无上菩提而施与之。<a id="a-Jq"></a>以我福故。<a id="a-Jr"></a>愿使乞者于将来世亦如我今成大施主得无上菩提。<a id="a-Js"></a>不念恩者无有悲心。<a id="a-Jt"></a>若无悲心无有行施。<a id="a-Ju"></a>若不施者不能济度众生生死。<a id="a-Jv"></a>若不行施覆蔽悲心。<a id="a-Jw"></a>如以书石乃知真伪。<a id="a-Jx"></a>假使怨家亦如亲友。</p>
  <p data-pb></p>
  <h2 id="aJy">国王部第三</h2>
  <p id="aJz">如佛说日明菩萨经云。<a id="a-K0"></a>佛言。<a id="a-K1"></a>过去阎浮提有国王。<a id="a-K2"></a>名曰智力。<a id="a-K3"></a>常行佛事深信三宝。<a id="a-K4"></a>时有比丘。<a id="a-K5"></a>名曰至诚。<a id="a-K6"></a>意常持三昧慈哀众生。<a id="a-K7"></a>王欲见是比丘无有厌极。<a id="a-K8"></a>是比丘髀上生大恶疮。<a id="a-K9"></a>国中医药所不能愈。<a id="a-KA"></a>王愁大悲即为泪出。<a id="a-KB"></a>时二万夫人同时悲念。<a id="a-KC"></a>于时王卧。<a id="a-KD"></a>梦中有天人来语王言。<a id="a-KE"></a>若愈是比丘病者。<a id="a-KF"></a>当得生人肉血饮食之即得愈矣。<a id="a-KG"></a>王寤惊悸不乐。<a id="a-KH"></a>念是比丘病重。<a id="a-KI"></a>乃须彼药法所难得。<a id="a-KJ"></a>敕问臣下。<a id="a-KK"></a>王第一太子。<a id="a-KL"></a>字曰智止。<a id="a-KM"></a>白王莫悲莫愁忧之。<a id="a-KN"></a>血肉最为贱微。<a id="a-KO"></a>还入斋室持刀割髀。<a id="a-KP"></a>取肉及血持送与比丘。<a id="a-KQ"></a>比丘得服之。<a id="a-KR"></a>疮即除愈。<a id="a-KS"></a>身得安隐。<a id="a-KT"></a>王闻得愈大喜悦泽。<a id="a-KU"></a>意存比丘不念子痛。<a id="a-KV"></a>持是欢喜各有至心大子亦自平复(良由行同佛心身疮得复也)</p>
  <p id="aKW">又杂宝藏经云。<a id="a-KX"></a>昔有王子兄弟二人被驱出国。<a id="a-KY"></a>到旷路中粮食都尽。<a id="a-KZ"></a>弟即杀妇分肉与其兄嫂。<a id="a-Ka"></a>嫂便食之。<a id="a-Kb"></a>兄得此肉藏弃不敢食之。<a id="a-Kc"></a>自割脚肉夫妇共食。<a id="a-Kd"></a>弟妇肉尽欲得杀嫂。<a id="a-Ke"></a>兄言莫杀。<a id="a-Kf"></a>以先藏肉。<a id="a-Kg"></a>还与弟食。<a id="a-Kh"></a>既过旷路到神仙住处。<a id="a-Ki"></a>采取华果以自供食。<a id="a-Kj"></a>弟后病亡。<a id="a-Kk"></a>唯兄独在。<a id="a-Kl"></a>是时王子见一被刖无手足人。<a id="a-Km"></a>心生慈悲。<a id="a-Kn"></a>采取华果。<a id="a-Ko"></a>活彼刖人。<a id="a-Kp"></a>王子为人少于欲事。<a id="a-Kq"></a>采华果去。<a id="a-Kr"></a>其妇在后。<a id="a-Ks"></a>与刖人通。<a id="a-Kt"></a>以有私情深疾其夫。<a id="a-Ku"></a>于一日中逐夫采华。<a id="a-Kv"></a>至河岸边而语夫言。<a id="a-Kw"></a>取树头华果。<a id="a-Kx"></a>夫语妇言。<a id="a-Ky"></a>下有深河。<a id="a-Kz"></a>或当堕落。<a id="a-L0"></a>妇言。<a id="a-L1"></a>以索系腰。<a id="a-L2"></a>我当挽索。<a id="a-L3"></a>小近岸边。<a id="a-L4"></a>妇挨其夫堕着河中。<a id="a-L5"></a>以慈善力随水漂而去不没死。<a id="a-L6"></a>于河下流有国王崩。<a id="a-L7"></a>彼国相师推求国中。<a id="a-L8"></a>谁应为王。<a id="a-L9"></a>遥见水上有黄云盖。<a id="a-LA"></a>相师占已。<a id="a-LB"></a>黄云盖下必有神人。<a id="a-LC"></a>遣人水中而往迎接。<a id="a-LD"></a>立以为王。<a id="a-LE"></a>王之旧妇担彼刖人。<a id="a-LF"></a>展转乞索到王子国。<a id="a-LG"></a>国人皆称有一好妇担一刖婿恭承孝顺。<a id="a-LH"></a>乃闻于王。<a id="a-LI"></a>王闻是已即遣人唤来到殿前。<a id="a-LJ"></a>王问妇言。<a id="a-LK"></a>此刖人者实尔夫不。<a id="a-LL"></a>答言实是。<a id="a-LM"></a>王时语言。<a id="a-LN"></a>识我不耶。<a id="a-LO"></a>答言不识。<a id="a-LP"></a>王言。<a id="a-LQ"></a>汝识某甲不。<a id="a-LR"></a>谛向王看。<a id="a-LS"></a>然后惭愧。<a id="a-LT"></a>王故慈心遣人养活。<a id="a-LU"></a>佛言。<a id="a-LV"></a>欲知王者。<a id="a-LW"></a>即我身是。<a id="a-LX"></a>尔如妇者。<a id="a-LY"></a>旃遮婆罗门女带木杅谤我者是。<a id="a-LZ"></a>尔时刖手足者。<a id="a-La"></a>今提婆达多是(故知善恶目验有征)</p>
  <p id="aLb">又菩萨本行经云。<a id="a-Lc"></a>佛告王曰。<a id="a-Ld"></a>过去世时。<a id="a-Le"></a>此阎浮提有国名不流沙。<a id="a-Lf"></a>王名婆檀宁。<a id="a-Lg"></a>夫人字跋摩竭提。<a id="a-Lh"></a>时世谷贵人民饥饿。<a id="a-Li"></a>加有疫病。<a id="a-Lj"></a>时王亦病。<a id="a-Lk"></a>夫人自出祠天。<a id="a-Ll"></a>阶边有一家。<a id="a-Lm"></a>夫行不在。<a id="a-Ln"></a>时妇产儿。<a id="a-Lo"></a>又无婢使。<a id="a-Lp"></a>产后饥虚复无有食。<a id="a-Lq"></a>便自念言。<a id="a-Lr"></a>今死垂至。<a id="a-Ls"></a>更无余计。<a id="a-Lt"></a>自欲啖儿。<a id="a-Lu"></a>即便取刀适欲杀儿。<a id="a-Lv"></a>心为悲感举声大哭。<a id="a-Lw"></a>尔时夫人欲还宫中。<a id="a-Lx"></a>闻此妇人悲声惨切。<a id="a-Ly"></a>怆然怜伤便住听之。<a id="a-Lz"></a>而此妇人适欲举刀欲杀其子。<a id="a-M0"></a>便自念言。<a id="a-M1"></a>何忍啖其子肉。<a id="a-M2"></a>作是念已便复啼哭。<a id="a-M3"></a>夫人便入其舍就而问之。<a id="a-M4"></a>何以啼哭。<a id="a-M5"></a>欲作何等。<a id="a-M6"></a>妇具答之。<a id="a-M7"></a>夫人闻之心为悼愍。<a id="a-M8"></a>语言。<a id="a-M9"></a>莫杀其子。<a id="a-MA"></a>我到宫中当送食来。<a id="a-MB"></a>妇人答言。<a id="a-MC"></a>夫人尊贵。<a id="a-MD"></a>或复稽迟。<a id="a-ME"></a>或能忘之。<a id="a-MF"></a>而我今日命在呼吸不逾时节。<a id="a-MG"></a>不如自啖其子以用济命。<a id="a-MH"></a>夫人问言。<a id="a-MI"></a>更得余肉食之可不。<a id="a-MJ"></a>答言。<a id="a-MK"></a>课得济命不问好丑也。<a id="a-ML"></a>于是夫人即便取刀自割其乳。<a id="a-MM"></a>便自愿言。<a id="a-MN"></a>今我以乳持用布施济此危厄。<a id="a-MO"></a>不愿作轮王帝释魔王梵王。<a id="a-MP"></a>持此功德用成无上正真之道。<a id="a-MQ"></a>即便持乳与此妇人。<a id="a-MR"></a>适欲举刀便割一乳。<a id="a-MS"></a>应时三千大千世界为大震动。<a id="a-MT"></a>天帝观之。<a id="a-MU"></a>见其夫人自割其乳济其危厄。<a id="a-MV"></a>时天帝释无数诸天。<a id="a-MW"></a>即时来下住虚空中。<a id="a-MX"></a>皆为悲泣住夫人前。<a id="a-MY"></a>而便问言。<a id="a-MZ"></a>汝今所施甚为难及。<a id="a-Ma"></a>求何愿耶。<a id="a-Mb"></a>夫人答言。<a id="a-Mc"></a>持此功德用求无上正真之道。<a id="a-Md"></a>度脱一切众生苦厄。<a id="a-Me"></a>天帝答言。<a id="a-Mf"></a>汝求此愿以何为证。<a id="a-Mg"></a>于是夫人即时立誓。<a id="a-Mh"></a>我今所施功德审谛成正觉者。<a id="a-Mi"></a>我乳寻当平复如故。<a id="a-Mj"></a>其乳寻时平复如故。<a id="a-Mk"></a>天帝赞言。<a id="a-Ml"></a>成佛不久。<a id="a-Mm"></a>诸天欢喜。<a id="a-Mn"></a>即便现形叹夫人言。<a id="a-Mo"></a>汝今所施得无悔恨以为痛耶。<a id="a-Mp"></a>答言。<a id="a-Mq"></a>我今所施用求佛道无悔痛者。<a id="a-Mr"></a>令我女身变成男子。<a id="a-Ms"></a>立誓已讫应时变为男子。<a id="a-Mt"></a>诸天赞言。<a id="a-Mu"></a>成佛不久。<a id="a-Mv"></a>是时国中众病消除。<a id="a-Mw"></a>谷米丰贱人民安乐。<a id="a-Mx"></a>却后王崩。<a id="a-My"></a>即拜为王。<a id="a-Mz"></a>人民炽盛国遂兴隆。<a id="a-N0"></a>佛告王言。<a id="a-N1"></a>尔时夫人者。<a id="a-N2"></a>今我身是。<a id="a-N3"></a>不惜身命今得成佛。<a id="a-N4"></a>大众欢喜作礼而去。</p>
  <p data-pb></p>
  <h2 id="aN5">畜生部第四</h2>
  <p id="aN6">如一切智光明仙人慈心不食肉经云。<a id="a-N7"></a>佛住摩伽提国寂灭道场弥迦女村自在天寺精舍。<a id="a-N8"></a>时有迦波利婆罗门子。<a id="a-N9"></a>名曰弥勒。<a id="a-NA"></a>躯体金色。<a id="a-NB"></a>相好具足。<a id="a-NC"></a>威光无量。<a id="a-ND"></a>来至佛所。<a id="a-NE"></a>时有结发梵志五百人等。<a id="a-NF"></a>遥见弥勒清净白佛言。<a id="a-NG"></a>世尊。<a id="a-NH"></a>如此童子光明无量。<a id="a-NI"></a>与佛无异。<a id="a-NJ"></a>于何佛所初发道心。<a id="a-NK"></a>受持谁经。<a id="a-NL"></a>为我解说。<a id="a-NM"></a>佛告式干梵志。<a id="a-NN"></a>汝今谛听。<a id="a-NO"></a>当为汝说。<a id="a-NP"></a>乃往过去无量无边阿僧祇劫。<a id="a-NQ"></a>时有世界。<a id="a-NR"></a>名胜华敷。<a id="a-NS"></a>佛号弥勒。<a id="a-NT"></a>常以慈心教化一切。<a id="a-NU"></a>彼佛说经名慈三昧光大悲海云。<a id="a-NV"></a>若有闻者。<a id="a-NW"></a>即得超越百亿万劫生死之罪。<a id="a-NX"></a>必得成佛。<a id="a-NY"></a>时彼国中有大婆罗门。<a id="a-NZ"></a>名一切智光明。<a id="a-Na"></a>聪慧多智广博众经闻佛出世说慈三昧经。<a id="a-Nb"></a>即便信伏为佛弟子。<a id="a-Nc"></a>发菩提心。<a id="a-Nd"></a>而作是言。<a id="a-Ne"></a>我今诵持大慈三昧经。<a id="a-Nf"></a>愿于未来必得成佛。<a id="a-Ng"></a>而号弥勒。<a id="a-Nh"></a>于是舍家即入深山。<a id="a-Ni"></a>八千岁中少欲无事乞食自活。<a id="a-Nj"></a>诵持此经一心除乱。<a id="a-Nk"></a>时连雨不止洪水暴涨。<a id="a-Nl"></a>仙人端坐不得乞食。<a id="a-Nm"></a>经历七日。<a id="a-Nn"></a>时彼林中有五百白兔。<a id="a-No"></a>有一兔王母子三兽。<a id="a-Np"></a>见于仙人七日不食。<a id="a-Nq"></a>而作是言。<a id="a-Nr"></a>今此仙人为佛道故不食多日。<a id="a-Ns"></a>命不云远。<a id="a-Nt"></a>法幢将崩。<a id="a-Nu"></a>法海将竭。<a id="a-Nv"></a>我今当为无上大法令得久住不惜身命。<a id="a-Nw"></a>即告诸兔。<a id="a-Nx"></a>一切诸行皆悉无常。<a id="a-Ny"></a>众生爱身空生空死。<a id="a-Nz"></a>未曾为法。<a id="a-O0"></a>我今欲为一切众生作大桥梁。<a id="a-O1"></a>令法久住供养法师。<a id="a-O2"></a>尔时兔王告诸兔言。<a id="a-O3"></a>我今以身欲供养法师。<a id="a-O4"></a>汝等宜当各各随喜。<a id="a-O5"></a>时诸山树神等。<a id="a-O6"></a>即积香薪以火然之。<a id="a-O7"></a>兔王母子围绕仙人足满七匝。<a id="a-O8"></a>白言。<a id="a-O9"></a>大师。<a id="a-OA"></a>我今为法供养尊者。<a id="a-OB"></a>仙人告言。<a id="a-OC"></a>汝是畜生。<a id="a-OD"></a>虽有慈心何缘能办。<a id="a-OE"></a>兔白仙人。<a id="a-OF"></a>我自以身供养仁者。<a id="a-OG"></a>为法久住令诸众生得饶益故。<a id="a-OH"></a>作此语已即语其子。<a id="a-OI"></a>汝可随意求觅水草系心思惟正念三宝。<a id="a-OJ"></a>尔时兔子闻母所说。<a id="a-OK"></a>跪白母言。<a id="a-OL"></a>如尊所说无上大法欲供养者。<a id="a-OM"></a>我亦愿乐。<a id="a-ON"></a>作此语已自投火中。<a id="a-OO"></a>母随后入。<a id="a-OP"></a>当于菩萨舍身之时。<a id="a-OQ"></a>天地大动。<a id="a-OR"></a>乃至色界及以诸天。<a id="a-OS"></a>皆雨天华持用供养。<a id="a-OT"></a>肉熟之后。<a id="a-OU"></a>时山树神白仙人言。<a id="a-OV"></a>兔王母子为供养故。<a id="a-OW"></a>投身火中。<a id="a-OX"></a>今肉已熟。<a id="a-OY"></a>汝可食之。<a id="a-OZ"></a>时彼仙人闻树神语。<a id="a-Oa"></a>悲不能言。<a id="a-Ob"></a>以所诵经书置树叶上。<a id="a-Oc"></a>又说偈曰。</p>
  <p id="aOd">宁当然身破眼目　　不忍行杀食众生</p>
  <p id="aOe">诸佛所说慈悲经　　彼经中说行慈者</p>
  <p id="aOf">宁破骨髓出头脑　　不忍啖肉食众生</p>
  <p id="aOg">如佛所说食肉者　　此人行慈不满足</p>
  <p id="aOh">迷没生死不成佛</p>
  <p id="aOi">时彼仙人说此偈已因发誓心。<a id="a-Oj"></a>愿我世世不起杀想。<a id="a-Ok"></a>常不啖肉。<a id="a-Ol"></a>入白光明慈三昧。<a id="a-Om"></a>乃至成佛制断肉戒。<a id="a-On"></a>作此语已自投火坑与兔并命。<a id="a-Oo"></a>是时天地六种震动。<a id="a-Op"></a>天神力故树放光明。<a id="a-Oq"></a>金色晃曜照千国土。<a id="a-Or"></a>时彼国人见此光者。<a id="a-Os"></a>皆发无上正真道心。<a id="a-Ot"></a>佛告式干。<a id="a-Ou"></a>汝今当知。<a id="a-Ov"></a>尔时白兔王者。<a id="a-Ow"></a>今我身是。<a id="a-Ox"></a>时兔儿者。<a id="a-Oy"></a>今罗睺罗是。<a id="a-Oz"></a>时诵经仙人者。<a id="a-P0"></a>今此众中婆罗门子弥勒菩萨是。<a id="a-P1"></a>时五百群兔者。<a id="a-P2"></a>今摩诃迦葉等五百比丘是。<a id="a-P3"></a>时二百五十山树神者。<a id="a-P4"></a>今舍利弗目揵连等二百五十比丘是。<a id="a-P5"></a>时千国王跋陀婆罗等者。<a id="a-P6"></a>今千菩萨是。<a id="a-P7"></a>从我出世乃至楼至。<a id="a-P8"></a>于其中间受法弟子得道者是。<a id="a-P9"></a>佛告式干。<a id="a-PA"></a>菩萨求法勤苦历劫不惜身命。<a id="a-PB"></a>投于火坑以身供养。<a id="a-PC"></a>便得超越九百万亿劫生死之罪。<a id="a-PD"></a>时式干等五百梵志。<a id="a-PE"></a>求佛出家成阿罗汉。<a id="a-PF"></a>时彼仙人投火坑已生于梵世。<a id="a-PG"></a>乃至成佛。<a id="a-PH"></a>其食肉者犯于重禁。<a id="a-PI"></a>后身生处常饮热铜。</p>
  <p id="aPJ">又大集经云。<a id="a-PK"></a>佛言。<a id="a-PL"></a>善男子。<a id="a-PM"></a>过去世有一师子王住深山窟。<a id="a-PN"></a>常作是念。<a id="a-PO"></a>我是一切兽中之王。<a id="a-PP"></a>力能视护一切诸兽。<a id="a-PQ"></a>时彼山中有二猕猴。<a id="a-PR"></a>共生二子。<a id="a-PS"></a>时二猕猴向师子王作如是言。<a id="a-PT"></a>王若能护一切兽者。<a id="a-PU"></a>我今二子以相委付。<a id="a-PV"></a>我欲余行求觅饮食。<a id="a-PW"></a>时师子王即便许可。<a id="a-PX"></a>时彼猕猴留其二子。<a id="a-PY"></a>付彼兽王。<a id="a-PZ"></a>即舍而行。<a id="a-Pa"></a>是时山中有一鹫王。<a id="a-Pb"></a>名曰利见。<a id="a-Pc"></a>师子王眠。<a id="a-Pd"></a>即便搏取猕猴二子。<a id="a-Pe"></a>处崄而住。<a id="a-Pf"></a>时王寤已。<a id="a-Pg"></a>即向鹫王。<a id="a-Ph"></a>而说偈言。</p>
  <p id="aPi">我今启请大鹫王　　唯愿至心受我说</p>
  <p id="aPj">幸见为故放舍之　　莫令失信生惭耻</p>
  <p id="aPk">鹫王说偈报师子王曰。</p>
  <p id="aPl">我能飞行游虚空　　已过汝界心无畏</p>
  <p id="aPm">若必欲护是二子　　为我故应舍是身</p>
  <p id="aPn">时师子王言。</p>
  <p id="aPo">我今为护是二子　　舍身不惜如枯草</p>
  <p id="aPp">若我护身而妄语　　云何得称如说行</p>
  <p id="aPq">师子王说是偈已。<a id="a-Pr"></a>即至高处欲舍其身。<a id="a-Ps"></a>尔时鹫王复说偈言。</p>
  <p id="aPt">若为他故舍身命　　是人即受无上乐</p>
  <p id="aPu">我今施汝猕猴子　　愿大法王莫自害</p>
  <p id="aPv">善男子。<a id="a-Pw"></a>师子王者。<a id="a-Px"></a>即我身是。<a id="a-Py"></a>雄猕猴者。<a id="a-Pz"></a>即迦葉是。<a id="a-Q0"></a>雌猕猴者。<a id="a-Q1"></a>善护比丘尼是二猕猴子者。<a id="a-Q2"></a>即今阿难罗睺罗是。<a id="a-Q3"></a>时鹫王者。<a id="a-Q4"></a>即舍利弗是。<a id="a-Q5"></a>是故为护依止者不惜身命。</p>
  <p data-pb></p>
  <h2 id="aQ6">观苦部第五</h2>
  <p id="aQ7">如正法念经云。<a id="a-Q8"></a>孔雀菩萨为诸天说。<a id="a-Q9"></a>若有悲心是人则去涅槃不远名大庄严。<a id="a-QA"></a>于五道众生若起悲心能破烦恼。<a id="a-QB"></a>云何地狱众生而起悲心。<a id="a-QC"></a>此诸众生于自业所诳。<a id="a-QD"></a>由此怨家之所造作。<a id="a-QE"></a>得不可喻种种苦。<a id="a-QF"></a>大地狱等一百三十六处。<a id="a-QG"></a>众生堕中地裂擘坼。<a id="a-QH"></a>断截烧煮无救无归。<a id="a-QI"></a>东西驰走求哀自免不可得脱。<a id="a-QJ"></a>而起悲心则得增长无量梵福。</p>
  <p id="aQK">若人利益众生。<a id="a-QL"></a>观诸饿鬼种种饥渴。<a id="a-QM"></a>自烧其身如烧丛林。<a id="a-QN"></a>四面驰走互相踢突。<a id="a-QO"></a>焰火焚烧遍体炽然。<a id="a-QP"></a>以求救护无能救者。<a id="a-QQ"></a>此诸众生何时当离种种苦恼。<a id="a-QR"></a>是名观鬼而起悲心则生梵天。</p>
  <p id="aQS">若人观于畜生。<a id="a-QT"></a>而起悲心。<a id="a-QU"></a>应念其中无量苦恼互相杀害。<a id="a-QV"></a>空行水陆死法无量。<a id="a-QW"></a>互相残害。<a id="a-QX"></a>互相食啖。<a id="a-QY"></a>此诸众生何时当脱。<a id="a-QZ"></a>是名观畜生苦而起悲心。<a id="a-Qa"></a>若有能生如是之念则生梵天。<a id="a-Qb"></a>若人观于六欲诸天而起悲心。<a id="a-Qc"></a>于六欲天受天之乐不可譬喻。<a id="a-Qd"></a>种种山谷山峰园林。<a id="a-Qe"></a>而受快乐。<a id="a-Qf"></a>既受乐已业尽还退生在苦处受大苦恼。<a id="a-Qg"></a>堕于地狱饿鬼畜生。<a id="a-Qh"></a>东西驰走。<a id="a-Qi"></a>绕乱无知受大苦恼。<a id="a-Qj"></a>是名观天而起悲心则生梵天。<a id="a-Qk"></a>若人观于人中而起悲心。<a id="a-Ql"></a>以种种业生于人中受苦乐果。<a id="a-Qm"></a>种种心性种种信解。<a id="a-Qn"></a>或有贫穷依恃他人以自存活。<a id="a-Qo"></a>如是观于五道众生生五种苦已而兴悲心。<a id="a-Qp"></a>如是之人得胜安隐则得涅槃。</p>
  <p id="aQq">又杂阿含经云。<a id="a-Qr"></a>尔时世尊以爪上土告诸丘丘。<a id="a-Qs"></a>于意云何。<a id="a-Qt"></a>我爪上土多为大地土多。<a id="a-Qu"></a>比丘白佛。<a id="a-Qv"></a>世尊爪上土甚少少耳。<a id="a-Qw"></a>其大地土无量无数不可为比。<a id="a-Qx"></a>佛告诸比丘。<a id="a-Qy"></a>如是众生能数数下至一弹指顷。<a id="a-Qz"></a>于一切众生修习慈心。<a id="a-R0"></a>有如甲上土耳。<a id="a-R1"></a>其诸众生不能数数下至如一弹指顷。<a id="a-R2"></a>于一切众生修习慈心者。<a id="a-R3"></a>如大地土。<a id="a-R4"></a>是故诸比丘。<a id="a-R5"></a>常当数数于一切众生修习慈心。<a id="a-R6"></a>又修行道地经偈云。</p>
  <p id="aR7">当发行慈心　　念怨如善友</p>
  <p id="aR8">展转在生死　　悉曾为亲族</p>
  <p id="aR9">譬如树生华　　转成果无异</p>
  <p id="aRA">父母妻子友　　宗亲亦如是</p>
  <p id="aRB">其行慈心者　　等意无憎爱</p>
  <p id="aRC">不问于远近　　乃应为大慈</p>
  <p id="aRD">等心行大哀　　及至三界人</p>
  <p id="aRE">行慈如是者　　其德逾梵天</p>
  <p id="aRF">刀刃不能害　　县官及火怨</p>
  <p id="aRG">邪思诸罗刹　　蛇蚖电霹雳</p>
  <p id="aRH">师子并象虎　　及余诸害利</p>
  <p id="aRI">一切不敢近　　无能中伤者</p>
  <p id="aRJ">又善见律云。<a id="a-RK"></a>若住处有虎狼师子。<a id="a-RL"></a>下极蚁子不得住。<a id="a-RM"></a>若蚁有窟。<a id="a-RN"></a>蚁子游行。<a id="a-RO"></a>觅食驱逐。<a id="a-RP"></a>别处得住。</p>
  <p id="aRQ">又杂阿含经云。<a id="a-RR"></a>尔时世尊告诸比丘。<a id="a-RS"></a>过去世时天阿修罗对阵斗战。<a id="a-RT"></a>阿修罗胜诸天不如。<a id="a-RU"></a>时天帝释军坏退散极生恐怖。<a id="a-RV"></a>乘车北驰还归天宫。<a id="a-RW"></a>须弥山下道径丛林。<a id="a-RX"></a>林下有金翅鸟巢。<a id="a-RY"></a>多有金翅鸟子。<a id="a-RZ"></a>尔时帝释恐车马过践杀鸟子。<a id="a-Ra"></a>告御者言。<a id="a-Rb"></a>可回车还勿杀鸟子。<a id="a-Rc"></a>御者白王。<a id="a-Rd"></a>阿修罗军后来逐人。<a id="a-Re"></a>若回还者为彼所困。<a id="a-Rf"></a>帝释告言。<a id="a-Rg"></a>宁当回还为阿修罗杀。<a id="a-Rh"></a>不以军众蹈杀众生。<a id="a-Ri"></a>于道御者转车南向。<a id="a-Rj"></a>阿修罗军遥见帝释转乘而还。<a id="a-Rk"></a>谓为战策即还退走。<a id="a-Rl"></a>众大恐怖。<a id="a-Rm"></a>坏阵流散。<a id="a-Rn"></a>归阿修罗宫。<a id="a-Ro"></a>佛告诸比丘。<a id="a-Rp"></a>彼天帝释于三十三天为自在王。<a id="a-Rq"></a>以慈力故威力摧伏阿修罗军。<a id="a-Rr"></a>亦当赞叹慈心功德。<a id="a-Rs"></a>又大悲经云。<a id="a-Rt"></a>佛告阿难。<a id="a-Ru"></a>若复有人心住慈善。<a id="a-Rv"></a>当得十一种功德利益。<a id="a-Rw"></a>何者为十一种。<a id="a-Rx"></a>一睡眠得安隐。<a id="a-Ry"></a>寤则心欢喜。<a id="a-Rz"></a>二不见恶梦。<a id="a-S0"></a>三人非人爱。<a id="a-S1"></a>四诸天拥护。<a id="a-S2"></a>五毒不能害。<a id="a-S3"></a>六刀箭不伤。<a id="a-S4"></a>七火所不烧。<a id="a-S5"></a>八水所不溺。<a id="a-S6"></a>九常得好衣肴膳饮食床座卧具病瘦汤药。<a id="a-S7"></a>十得上人法。<a id="a-S8"></a>十一身坏命终得生梵天。</p>
  <p id="aS9">又增一阿含经云。<a id="a-SA"></a>尔时世尊告诸比丘。<a id="a-SB"></a>有六凡常之力。<a id="a-SC"></a>云何为六。<a id="a-SD"></a>小儿以啼为力。<a id="a-SE"></a>女人以嗔为力。<a id="a-SF"></a>比丘以忍为力。<a id="a-SG"></a>国王以傲慢为力。<a id="a-SH"></a>罗汉以精进为力。<a id="a-SI"></a>诸佛以大悲为力。<a id="a-SJ"></a>是故比丘。<a id="a-SK"></a>当念大慈悲力。</p>
  <p id="aSL">颂曰。</p>
  <p id="aSM">能仁矜幻苦　　圣意愍重昏</p>
  <p id="aSN">哀愚开摄受　　训诱方便门</p>
  <p id="aSO">法身遍法界　　据化指祇园</p>
  <p id="aSP">俱销五道缚　　共解四魔怨</p>
  <p id="aSQ">三修祛爱马　　六念静心猿</p>
  <p id="aSR">禅池澄定水　　觉意动声諠</p>
  <p id="aSS">慧风吹法鼓　　振我无明根</p>
  <p id="aST">常须近善友　　开我未曾言</p>
  <p data-pb></p>
  <h2 id="aSU">感应缘(略引五验)</h2>
  <p id="aSV">隋沙门释慧越 唐沙门释道积 唐沙门释慈藏 唐县尉卢元礼 唐玄奘法师西国行传。</p>
  <p id="aSW">隋慧日道场释慧越。<a id="a-SX"></a>岭南人。<a id="a-SY"></a>住罗浮山。<a id="a-SZ"></a>性多泛爱慈救苍生。<a id="a-Sa"></a>栖顿幽阻虎豹无扰。<a id="a-Sb"></a>曾有群兽来前。<a id="a-Sc"></a>因为说法。<a id="a-Sd"></a>虎遂以头枕膝。<a id="a-Se"></a>越便捋其须。<a id="a-Sf"></a>面情无所畏。<a id="a-Sg"></a>众咸睹之。<a id="a-Sh"></a>化行五岭。<a id="a-Si"></a>声流三楚。<a id="a-Sj"></a>开皇末年召入慧日。<a id="a-Sk"></a>来归杨州路中感疾而卒。<a id="a-Sl"></a>停尸柩上有若生焉。<a id="a-Sm"></a>夜见焰光从足而出。<a id="a-Sn"></a>入于顶上。<a id="a-So"></a>还从顶出。<a id="a-Sp"></a>而从足入。<a id="a-Sq"></a>竟夕不断。<a id="a-Sr"></a>道俗殊叹未曾有也。</p>
  <p id="aSs">唐益州福感寺释道积。<a id="a-St"></a>蜀人。<a id="a-Su"></a>诵涅槃经一部。<a id="a-Sv"></a>生常恒业。<a id="a-Sw"></a>凡欲宣述必先洗涤身秽被服净衣。<a id="a-Sx"></a>然后升座。<a id="a-Sy"></a>立性沉审慈仁总务。<a id="a-Sz"></a>诸有癞疾脓血秽气者。<a id="a-T0"></a>积皆召集为补浣衣服。<a id="a-T1"></a>治疗同食而不恶之。<a id="a-T2"></a>时人怪问。<a id="a-T3"></a>答云。<a id="a-T4"></a>境无染净。<a id="a-T5"></a>净秽由心。<a id="a-T6"></a>心既不起。<a id="a-T7"></a>爱憎何生。<a id="a-T8"></a>以贞观初年五月终于本寺。<a id="a-T9"></a>春秋七十。<a id="a-TA"></a>时属炎郁尸不臭坏。<a id="a-TB"></a>经停百日跏坐如初。<a id="a-TC"></a>道俗嗟异乃就身加漆。<a id="a-TD"></a>兴敬巴蜀。</p>
  <p id="aTE">唐新罗国大僧统释慈藏。<a id="a-TF"></a>俗姓金氏。<a id="a-TG"></a>新罗国人。<a id="a-TH"></a>年过小学神睿澄简。<a id="a-TI"></a>厌世高荣情欣方外。<a id="a-TJ"></a>独静行禅不避虎兕。<a id="a-TK"></a>持戒不群慈救为先。<a id="a-TL"></a>深隐山居来往绝粮。<a id="a-TM"></a>便感异鸟各衔诸果就手送与。<a id="a-TN"></a>鸟于藏手同共食之。<a id="a-TO"></a>时至必尔初无乖候。<a id="a-TP"></a>行感玄征罕有继者。<a id="a-TQ"></a>而常怀戚戚慈哀含识。<a id="a-TR"></a>作何方便令免生死。<a id="a-TS"></a>遂于眠寐见二丈夫曰。<a id="a-TT"></a>卿在幽隐欲为何利。<a id="a-TU"></a>藏曰。<a id="a-TV"></a>唯为利生。<a id="a-TW"></a>乃授藏五戒讫曰。<a id="a-TX"></a>可将此五戒利益众生。<a id="a-TY"></a>又告藏曰。<a id="a-TZ"></a>吾从忉利天来故授汝戒。<a id="a-Ta"></a>因腾空灭。<a id="a-Tb"></a>于是出山。<a id="a-Tc"></a>国中士女受戒无穷。<a id="a-Td"></a>至贞观十二年来至唐国。<a id="a-Te"></a>既至京城慈利群生。<a id="a-Tf"></a>从受戒者日有千计。<a id="a-Tg"></a>或盲者见道。<a id="a-Th"></a>病者得愈。<a id="a-Ti"></a>又乐静夏坐。<a id="a-Tj"></a>奏敕云际寺安居三夏。<a id="a-Tk"></a>见大鬼神。<a id="a-Tl"></a>其数无量。<a id="a-Tm"></a>带甲持仗云。<a id="a-Tn"></a>将此金舆迎取慈藏。<a id="a-To"></a>复见大神与之共斗拒不许迎。<a id="a-Tp"></a>藏闻臭气塞谷蓬勃即就绳床通告诀别。<a id="a-Tq"></a>其一弟子又被鬼打几死乃苏。<a id="a-Tr"></a>藏即舍衣钵行僧得施。<a id="a-Ts"></a>又闻香气遍满身心。<a id="a-Tt"></a>神语藏曰。<a id="a-Tu"></a>今者不死八十余矣。<a id="a-Tv"></a>至十七年还归本国。<a id="a-Tw"></a>具行佛教。<a id="a-Tx"></a>一同大国。<a id="a-Ty"></a>王请于皇龙寺讲菩萨戒本。<a id="a-Tz"></a>七日七夜天降甘露。<a id="a-U0"></a>云雾电霭覆所讲堂。<a id="a-U1"></a>四部惊嗟美声弥远。<a id="a-U2"></a>因遘微疾卒于永徽年中(右此三验出唐高僧传)</p>
  <p id="aU3">唐范阳卢元礼。<a id="a-U4"></a>贞观末为泗州涟水县尉。<a id="a-U5"></a>曾因重病闷绝。<a id="a-U6"></a>经一日而苏。<a id="a-U7"></a>云有人引至府舍。<a id="a-U8"></a>见一官人过无侍卫。<a id="a-U9"></a>元礼遂至此官人座上。<a id="a-UA"></a>据床而坐。<a id="a-UB"></a>官人目侍者。<a id="a-UC"></a>令一手提头一手捉脚。<a id="a-UD"></a>掷元礼于阶下。<a id="a-UE"></a>良久乃起。<a id="a-UF"></a>行至一别院。<a id="a-UG"></a>更进向南入一大堂中。<a id="a-UH"></a>见窖数十百口。<a id="a-UI"></a>其窖上有气。<a id="a-UJ"></a>矗然如云雾直上。<a id="a-UK"></a>沸声喧杂有同数千万人。<a id="a-UL"></a>元礼仰视。<a id="a-UM"></a>见似笼盛人悬之此气之上。<a id="a-UN"></a>云是蒸罪人处。<a id="a-UO"></a>元礼遂发愿大语云。<a id="a-UP"></a>代一切众生受罪。<a id="a-UQ"></a>遂解衣赤体自投于釜中。<a id="a-UR"></a>因即昏然不觉有痛。<a id="a-US"></a>须臾有一沙门。<a id="a-UT"></a>挽元礼出云。<a id="a-UU"></a>知汝至心乃送其归。<a id="a-UV"></a>忽如睡觉。<a id="a-UW"></a>遂断酒肉。<a id="a-UX"></a>经三四岁后卒于洛(右此出冥报拾遗)</p>
  <p id="aUY">唐奘法师行传云。<a id="a-UZ"></a>婆罗痆斯国内有列士池。<a id="a-Ua"></a>池西有三兽塔。<a id="a-Ub"></a>是如来修菩萨行时烧身之处。<a id="a-Uc"></a>昔劫初时于此林野。<a id="a-Ud"></a>有狐兔猿。<a id="a-Ue"></a>异类相悦。<a id="a-Uf"></a>时天帝释欲验修菩萨行者。<a id="a-Ug"></a>降灵应化为一老夫。<a id="a-Uh"></a>谓三兽曰。<a id="a-Ui"></a>二三子。<a id="a-Uj"></a>善安隐乎无惊惧耶。<a id="a-Uk"></a>曰涉丰水草游戏茂林。<a id="a-Ul"></a>异类同欢。<a id="a-Um"></a>既安且乐。<a id="a-Un"></a>老夫曰。<a id="a-Uo"></a>闻二三子情厚意密忘其老弊。<a id="a-Up"></a>故此远寻。<a id="a-Uq"></a>今正饥乏。<a id="a-Ur"></a>何以馈食。<a id="a-Us"></a>曰幸少留此。<a id="a-Ut"></a>我躬驰访。<a id="a-Uu"></a>于是同心求觅。<a id="a-Uv"></a>狐沿水滨衔一鲜鲤。<a id="a-Uw"></a>猿于林树采果。<a id="a-Ux"></a>俱来至止唯兔空还。<a id="a-Uy"></a>老夫谓曰。<a id="a-Uz"></a>以吾观之。<a id="a-V0"></a>尔曹未和。<a id="a-V1"></a>猿狐同志各能役心。<a id="a-V2"></a>唯兔空返独无相馈。<a id="a-V3"></a>以此而言。<a id="a-V4"></a>诚可知也。<a id="a-V5"></a>兔闻讥议。<a id="a-V6"></a>谓猿狐曰。<a id="a-V7"></a>多聚樵薪方有所作。<a id="a-V8"></a>猿狐竞驰衔草曳木。<a id="a-V9"></a>既已蕴崇猛焰将炽。<a id="a-VA"></a>兔曰。<a id="a-VB"></a>仁者我身卑劣所求难遂。<a id="a-VC"></a>敢以微躬充此一餐。<a id="a-VD"></a>辞毕入火寻即致死。<a id="a-VE"></a>是时老夫复帝释身。<a id="a-VF"></a>余烬收骸伤叹良久。<a id="a-VG"></a>谓狐猿曰。<a id="a-VH"></a>一何至此。<a id="a-VI"></a>吾感其心不泯其迹。<a id="a-VJ"></a>寄之月轮传乎后世。<a id="a-VK"></a>故彼咸言月中之兔。<a id="a-VL"></a>自斯而有。<a id="a-VM"></a>后人于此建塔也。</p>
 </body>
</html>