<!doctype html>
<html id="z3IBWhQ1Qj" data-ver="1594">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第二十一</h1>
  <h2 id="a2">福田篇第十 归信篇第十一 士女篇第十二</h2>
  <p id="a3">福田篇(此有三部) 述意部 优劣部 平等部。</p>
  <h2 id="a4">述意部第一</h2>
  <p id="a5">自大觉泥洹福归众圣。<a id="a-6"></a>开士应真弘扬末教。<a id="a-7"></a>并飞化众刹随缘摄诱。<a id="a-8"></a>感殊则同室天隔。<a id="a-9"></a>应合则异境对颜。<a id="a-A"></a>是以随敬一僧则五眼开净。<a id="a-B"></a>随施一毫则六度无尽也。</p>
  <p data-pb></p>
  <h2 id="aC">优劣部第二</h2>
  <p id="aD">如优婆塞戒经云。<a id="a-E"></a>佛言。<a id="a-F"></a>世间福田凡有三种。<a id="a-G"></a>一报恩田。<a id="a-H"></a>二功德田。<a id="a-I"></a>三贫穷田。<a id="a-J"></a>报恩田者。<a id="a-K"></a>所谓父母师长和上。<a id="a-L"></a>功德田者。<a id="a-M"></a>从得暖法乃至阿耨菩提。<a id="a-N"></a>贫穷田者。<a id="a-O"></a>一切穷苦困厄之人。<a id="a-P"></a>世尊是二种田。<a id="a-Q"></a>一报恩田。<a id="a-R"></a>二功德田。<a id="a-S"></a>法亦如是。<a id="a-T"></a>众僧是三种田。<a id="a-U"></a>一报恩田。<a id="a-V"></a>二功德田。<a id="a-W"></a>三贫穷田。<a id="a-X"></a>以是因缘已受戒者。<a id="a-Y"></a>应当至心供养三宝。<a id="a-Z"></a>若人共施财物福田施心俱等。<a id="a-a"></a>是二福德等无差别。<a id="a-b"></a>有财心俱等。<a id="a-c"></a>福田胜者得果报胜。<a id="a-d"></a>有田心俱下财物胜者得果则胜。<a id="a-e"></a>有田财俱下施心胜者得果亦胜。<a id="a-f"></a>有田财俱胜施心下者得果不如。<a id="a-g"></a>善男子。<a id="a-h"></a>智者施时不为果报。<a id="a-i"></a>何以故。<a id="a-j"></a>定知此因必得果故。</p>
  <p id="ak">又僧伽吒经云。<a id="a-l"></a>佛告一切勇菩萨言。<a id="a-m"></a>若三千大千世界满中胡麻。<a id="a-n"></a>以此数转轮圣王。<a id="a-o"></a>若有人布施如是轮王。<a id="a-p"></a>不如布施一须陀洹。<a id="a-q"></a>若施三千世界诸须陀洹所得功德。<a id="a-r"></a>不如施一斯陀含。<a id="a-s"></a>若施三千世界诸斯陀含。<a id="a-t"></a>不如施一阿那含。<a id="a-u"></a>若施三千世界诸阿那含。<a id="a-v"></a>不如施一阿罗汉。<a id="a-w"></a>若施三千世界诸阿罗汉。<a id="a-x"></a>不如施一辟支佛。<a id="a-y"></a>若施三千世界诸辟支佛。<a id="a-z"></a>不如施一菩萨。<a id="a-10"></a>若施三千世界诸菩萨。<a id="a-11"></a>不如施一如来所起清净心。<a id="a-12"></a>若于三千世界诸如来所生清净心。<a id="a-13"></a>不如凡夫闻此法门功德胜彼。<a id="a-14"></a>何况书写读诵受持。<a id="a-15"></a>尔时一切大众白佛言。<a id="a-16"></a>世尊。<a id="a-17"></a>一佛福德有几量耶。<a id="a-18"></a>佛言。<a id="a-19"></a>譬如大地微尘如恒河沙等众生悉作十地菩萨。<a id="a-1A"></a>如是一切十地菩萨所有功德。<a id="a-1B"></a>不如一佛福德之力。</p>
  <p id="a1C">又阿毗昙甘露味经云。<a id="a-1D"></a>田好有三种。<a id="a-1E"></a>一大德田。<a id="a-1F"></a>二贫苦田。<a id="a-1G"></a>三大德贫苦田。<a id="a-1H"></a>云何大德田。<a id="a-1I"></a>谓佛辟支四沙门果等。<a id="a-1J"></a>云何贫苦田。<a id="a-1K"></a>谓畜生老病等。<a id="a-1L"></a>云何大德贫苦田。<a id="a-1M"></a>谓圣人老病等。<a id="a-1N"></a>若施大德田恭敬心得大报。<a id="a-1O"></a>若施贫苦田怜愍心得大报。<a id="a-1P"></a>若施大德贫苦田恭敬怜愍心得大报。<a id="a-1Q"></a>是为福田好。<a id="a-1R"></a>云何物好。<a id="a-1S"></a>不杀偷夺欺诳得物。<a id="a-1T"></a>随有净物多少布施。<a id="a-1U"></a>是为物好。<a id="a-1V"></a>若布施佛即时一切得福。<a id="a-1W"></a>若布施众僧。<a id="a-1X"></a>受用得一切福。<a id="a-1Y"></a>未受用不得一切福。<a id="a-1Z"></a>若供养法故得大报。<a id="a-1a"></a>若学人聪明大智慧以法故供养。<a id="a-1b"></a>是谓供养法。<a id="a-1c"></a>布施得富。<a id="a-1d"></a>受施竟得乐力寿等。<a id="a-1e"></a>功德殊胜得大果报。<a id="a-1f"></a>若施畜生受百世报。<a id="a-1g"></a>若施不善人受千世报。<a id="a-1h"></a>若施善人受千万世报。<a id="a-1i"></a>若施离欲凡夫受千万亿世报。<a id="a-1j"></a>若施得道人得无数世报。<a id="a-1k"></a>若施佛得至涅槃。<a id="a-1l"></a>又布施有六难。<a id="a-1m"></a>一憍慢施。<a id="a-1n"></a>二求名施。<a id="a-1o"></a>三为力施。<a id="a-1p"></a>四强与施。<a id="a-1q"></a>五因缘施。<a id="a-1r"></a>六求报施。</p>
  <p id="a1s">又佛说华聚陀罗尼经云。<a id="a-1t"></a>佛言。<a id="a-1u"></a>若复有人持以七宝如须弥山等。<a id="a-1v"></a>于一劫中布施声闻辟支佛。<a id="a-1w"></a>不如有出家在家人能持一钱以用布施初发菩提心人得福德多。<a id="a-1x"></a>比前功德。<a id="a-1y"></a>百分千分万分不及其一。<a id="a-1z"></a>乃至算数譬喻所不能及。<a id="a-20"></a>宝梁经云。<a id="a-21"></a>佛言。<a id="a-22"></a>善男子。<a id="a-23"></a>我今说世有二人应受信施。<a id="a-24"></a>何等为二。<a id="a-25"></a>一勤行精进。<a id="a-26"></a>二得解脱。<a id="a-27"></a>令此施主得大利益有三种施。<a id="a-28"></a>一常施食。<a id="a-29"></a>二僧房舍。<a id="a-2A"></a>三行慈心。<a id="a-2B"></a>此三福中慈心最胜。</p>
  <p id="a2C">又菩萨本行经云。<a id="a-2D"></a>须达居家贫穷。<a id="a-2E"></a>无有财产。<a id="a-2F"></a>至信道德。<a id="a-2G"></a>佛教布施。<a id="a-2H"></a>须达白佛。<a id="a-2I"></a>多施耶。<a id="a-2J"></a>少施耶。<a id="a-2K"></a>佛告须达。<a id="a-2L"></a>所施虽多而获报少。<a id="a-2M"></a>布施虽少而获报多。<a id="a-2N"></a>如施虽多而无至心贡高自大信邪倒见不得快士。<a id="a-2O"></a>所施虽多而获报少。<a id="a-2P"></a>犹如田薄下种虽多收实甚少。<a id="a-2Q"></a>何谓施少而获大福者。<a id="a-2R"></a>如施虽少欢喜恭敬与不望报施佛及辟支四沙门等。<a id="a-2S"></a>所施虽少获报弘大。<a id="a-2T"></a>犹如良田所种虽少收实甚多。</p>
  <p id="a2U">又智度论云。<a id="a-2V"></a>以大悲心施物虽同福德多少随心优劣。<a id="a-2W"></a>如舍利弗。<a id="a-2X"></a>以一钵饭上佛。<a id="a-2Y"></a>佛即回施狗。<a id="a-2Z"></a>而问舍利弗。<a id="a-2a"></a>汝以饭施我。<a id="a-2b"></a>我以饭施狗。<a id="a-2c"></a>谁得福多。<a id="a-2d"></a>舍利弗言。<a id="a-2e"></a>如我解佛义。<a id="a-2f"></a>佛施狗福多。<a id="a-2g"></a>佛田第一不如施狗。<a id="a-2h"></a>以是故知。<a id="a-2i"></a>大福从心不在田也。<a id="a-2j"></a>如舍利弗。<a id="a-2k"></a>千万亿倍不及佛心。<a id="a-2l"></a>所以者何。<a id="a-2m"></a>心为内主。<a id="a-2n"></a>田是外事故。<a id="a-2o"></a>或时布施之福在于福田。<a id="a-2p"></a>如亿耳阿罗汉。<a id="a-2q"></a>昔以一华施于佛塔。<a id="a-2r"></a>九十一劫人天中受乐。<a id="a-2s"></a>余福德力得阿罗汉。<a id="a-2t"></a>又如阿输迦王。<a id="a-2u"></a>为少儿时以土施佛。<a id="a-2v"></a>王阎浮提起八万塔。<a id="a-2w"></a>最后得道。<a id="a-2x"></a>施物至贱。<a id="a-2y"></a>小儿心薄。<a id="a-2z"></a>但以福田妙故得大果报。<a id="a-30"></a>当知大福从良田生。<a id="a-31"></a>若大中之上三事都具。<a id="a-32"></a>心物福田皆妙。<a id="a-33"></a>如佛以好华散十方佛时。<a id="a-34"></a>问曰。<a id="a-35"></a>此布施福云何增长。<a id="a-36"></a>答曰。<a id="a-37"></a>应时施故得福增长。<a id="a-38"></a>如经说。<a id="a-39"></a>饥饿时施得福增多。<a id="a-3A"></a>或远行来时。<a id="a-3B"></a>若旷路险道中施。<a id="a-3C"></a>若常施不断。<a id="a-3D"></a>或时常念施故施得增广。<a id="a-3E"></a>又增一阿含经云。<a id="a-3F"></a>施畜生食者获福百倍。<a id="a-3G"></a>与犯戒人食者获福千倍。<a id="a-3H"></a>施持戒人食获福万倍。<a id="a-3I"></a>施断欲仙人食者获福千万倍。<a id="a-3J"></a>与向须陀洹食者获福不可计。<a id="a-3K"></a>况成须陀洹乎。<a id="a-3L"></a>况向斯陀含得斯陀含道。<a id="a-3M"></a>乃至那含罗汉辟支如来等。<a id="a-3N"></a>其福功德不可称计。<a id="a-3O"></a>又智度论云。<a id="a-3P"></a>如大月氏弗迦罗城中。<a id="a-3Q"></a>有一画师。<a id="a-3R"></a>名曰千那。<a id="a-3S"></a>到东方多刹施罗国客。<a id="a-3T"></a>画十二年得三十两金。<a id="a-3U"></a>持还本国。<a id="a-3V"></a>于弗迦罗城中闻打鼓作大会声。<a id="a-3W"></a>往见众僧。<a id="a-3X"></a>信心清净即问维那。<a id="a-3Y"></a>此众中用几许物得作一日食。<a id="a-3Z"></a>维那答曰。<a id="a-3a"></a>用三十两金足得一日食。<a id="a-3b"></a>即以所有三十两金付维那。<a id="a-3c"></a>为我作一日食。<a id="a-3d"></a>我明日当来空手而归。<a id="a-3e"></a>其妇问曰。<a id="a-3f"></a>十二年作得何物。<a id="a-3g"></a>答曰。<a id="a-3h"></a>我得三十两金。<a id="a-3i"></a>即问。<a id="a-3j"></a>金在何所。<a id="a-3k"></a>答言。<a id="a-3l"></a>已作福田中种子。<a id="a-3m"></a>妇言。<a id="a-3n"></a>何等福田。<a id="a-3o"></a>答言。<a id="a-3p"></a>施与众僧。<a id="a-3q"></a>妇便缚其夫送官治罪。<a id="a-3r"></a>断事大官问。<a id="a-3s"></a>以何事故。<a id="a-3t"></a>妇言。<a id="a-3u"></a>我夫狂痴。<a id="a-3v"></a>十二年作得金三十两。<a id="a-3w"></a>不怜愍妇儿尽以与他。<a id="a-3x"></a>依如官制取缚将来。<a id="a-3y"></a>大官问其夫。<a id="a-3z"></a>汝何以不供给妇儿乃以与他。<a id="a-40"></a>答言。<a id="a-41"></a>我先世不行功德。<a id="a-42"></a>今世贫穷受诸辛苦。<a id="a-43"></a>今世遭遇福田。<a id="a-44"></a>若不种福后世复贫。<a id="a-45"></a>贫贫相续无得脱时。<a id="a-46"></a>我今欲顿舍贫穷。<a id="a-47"></a>以是故尽以金施众僧。<a id="a-48"></a>大官是优婆塞信佛清净。<a id="a-49"></a>闻是语已赞言。<a id="a-4A"></a>是为甚难。<a id="a-4B"></a>勤苦得此少物。<a id="a-4C"></a>尽以施僧。<a id="a-4D"></a>汝是善人。<a id="a-4E"></a>即脱身璎珞。<a id="a-4F"></a>及所乘马并一聚落以施贫人。<a id="a-4G"></a>而语之言。<a id="a-4H"></a>汝始施众僧众僧未食。<a id="a-4I"></a>是为谷子未种芽已得生。<a id="a-4J"></a>大果方在后耳。<a id="a-4K"></a>以是故言。<a id="a-4L"></a>难得之物尽用布施。<a id="a-4M"></a>其福最多。</p>
  <p data-pb></p>
  <h2 id="a4N">平等部第三</h2>
  <p id="a4O">依大庄严论云。<a id="a-4P"></a>夫取福田当取其德。<a id="a-4Q"></a>不应拣择少壮老弊。<a id="a-4R"></a>佛言。<a id="a-4S"></a>我昔曾闻。<a id="a-4T"></a>有檀越遣知识道人诣僧伽蓝请诸众僧。<a id="a-4U"></a>但求老大不用年少。<a id="a-4V"></a>后知识道人请诸众僧次到沙弥。<a id="a-4W"></a>然其不用。<a id="a-4X"></a>沙弥语言。<a id="a-4Y"></a>何故不用我等。<a id="a-4Z"></a>答言。<a id="a-4a"></a>檀越不用。<a id="a-4b"></a>非是我也。<a id="a-4c"></a>劝化道人即说偈言。</p>
  <p id="a4d">耆年有宿德　　发白而面皱</p>
  <p id="a4e">秀眉齿缺落　　背膢支节缓</p>
  <p id="a4f">檀越乐如是　　不喜见幼小</p>
  <p id="a4g">时寺中有诸沙弥。<a id="a-4h"></a>尽是罗汉。<a id="a-4i"></a>皆作是语。<a id="a-4j"></a>彼之檀越愚无智慧。<a id="a-4k"></a>不乐有德唯贪耆老。<a id="a-4l"></a>即说偈言。</p>
  <p id="a4m">所谓长老者　　不必在发白</p>
  <p id="a4n">面皱牙齿落　　愚痴无智慧</p>
  <p id="a4o">所贵能修福　　除灭去诸恶</p>
  <p id="a4p">净修梵行者　　是名为长老</p>
  <p id="a4q">我破于毁誉　　不生增减心</p>
  <p id="a4r">但令彼檀越　　获得于罪过</p>
  <p id="a4s">又于僧福田　　诽谤生增减</p>
  <p id="a4t">我等应速往　　起发彼檀越</p>
  <p id="a4u">莫令堕恶趣　　彼诸沙弥等</p>
  <p id="a4v">寻以神通力　　化作老人像</p>
  <p id="a4w">发白而面皱　　秀眉牙齿落</p>
  <p id="a4x">膢脊而柱杖　　诣彼檀越家</p>
  <p id="a4y">檀越既见已　　心生大欢庆</p>
  <p id="a4z">烧香散名华　　速请令就坐</p>
  <p id="a50">既至须臾顷　　还服沙弥形</p>
  <p id="a51">檀越生惊愕　　变化乃如是</p>
  <p id="a52">为饮天甘露　　容色忽解变</p>
  <p id="a53">尔时沙弥即作是言。<a id="a-54"></a>我非夜叉亦非罗刹。<a id="a-55"></a>先见檀越选择耆老于僧福田生高下想坏汝善根。<a id="a-56"></a>故作是化令汝改悔。<a id="a-57"></a>即说偈言。</p>
  <p id="a58">譬如蚊子嘴　　欲尽大海底</p>
  <p id="a59">世间无能测　　众僧功德者</p>
  <p id="a5A">一切皆无能　　筹量僧功德</p>
  <p id="a5B">况汝独一已　　而欲测量彼</p>
  <p id="a5C">汝宁不闻如来所说四不可轻。<a id="a-5D"></a>王子蛇火沙弥等。<a id="a-5E"></a>如庵罗果。<a id="a-5F"></a>内生外熟。<a id="a-5G"></a>外生内熟。<a id="a-5H"></a>莫妄称量前人长短。<a id="a-5I"></a>一念之中亦可得道。<a id="a-5J"></a>于僧福田莫生分别。<a id="a-5K"></a>即说偈言。</p>
  <p id="a5L">众僧功德海　　无能测量者</p>
  <p id="a5M">佛尚生欣敬　　自以百偈赞</p>
  <p id="a5N">况余一切人　　而当不称叹</p>
  <p id="a5O">广大良福田　　种少获大利</p>
  <p id="a5P">是故于众僧　　耆老及少年</p>
  <p id="a5Q">等心而供养　　不应生分别</p>
  <p id="a5R">尔时檀越。<a id="a-5S"></a>闻是语已身毛为竖。<a id="a-5T"></a>五体投地求哀忏悔。</p>
  <p id="a5U">颂曰。</p>
  <p id="a5V">通达四果　　善会六情　　探玄启寤</p>
  <p id="a5W">证理怀祯　　老少和穆　　普敬只诚</p>
  <p id="a5X">随缘赴供　　摄诱幽冥</p>
  <p data-pb></p>
  <h2 id="a5Y">归信篇第十一(此有三部)</h2>
  <p id="a5Z">意部 少诚部 大诚部。</p>
  <p data-pb></p>
  <h2 id="a5a">述意部第一</h2>
  <p id="a5b">夫信为道原功德之母。<a id="a-5c"></a>智是出世解脱之基。<a id="a-5d"></a>无信不可以登轻舟。<a id="a-5e"></a>无智不可以断微惑。<a id="a-5f"></a>斯道显然升沉目睹。<a id="a-5g"></a>数见愚夫不信业因能生报果。<a id="a-5h"></a>谓贫富自然苦乐天性。<a id="a-5i"></a>好丑不由忍恚。<a id="a-5j"></a>贵贱非关恭惰。<a id="a-5k"></a>众生自感。<a id="a-5l"></a>譬同草木好恶自然。<a id="a-5m"></a>岂由因得。<a id="a-5n"></a>今依佛经不同外道。<a id="a-5o"></a>夫论贫富皆由业缘。<a id="a-5p"></a>贵贱非关运命。<a id="a-5q"></a>愚智不可易虑。<a id="a-5r"></a>妍丑弗可换身。<a id="a-5s"></a>故经云。<a id="a-5t"></a>果报好丑定之于业。<a id="a-5u"></a>书云。<a id="a-5v"></a>命相吉凶悬之于天。<a id="a-5w"></a>以此言之。<a id="a-5x"></a>军民业贫者。<a id="a-5y"></a>与之而弗得。<a id="a-5z"></a>必其相富者。<a id="a-60"></a>任置而常丰。<a id="a-61"></a>故汉文帝以梦而宠邓通。<a id="a-62"></a>相者占通贫而饿死。<a id="a-63"></a>帝曰。<a id="a-64"></a>能富在我。<a id="a-65"></a>何谓贫乎。<a id="a-66"></a>与之铜山任其冶铸。<a id="a-67"></a>后遭事逃避饿死人家。<a id="a-68"></a>又宁禀离王侍婢有娠。<a id="a-69"></a>相者占之。<a id="a-6A"></a>贵而当王。<a id="a-6B"></a>王曰。<a id="a-6C"></a>非我之胤。<a id="a-6D"></a>便欲杀之。<a id="a-6E"></a>婢曰。<a id="a-6F"></a>气从天来故我有娠。<a id="a-6G"></a>及子之产。<a id="a-6H"></a>王谓不祥。<a id="a-6I"></a>捐圈则猪嘘。<a id="a-6J"></a>弃栏则马乳。<a id="a-6K"></a>而得不死。<a id="a-6L"></a>卒为夫余之王。<a id="a-6M"></a>故知业缘命运定于冥兆。<a id="a-6N"></a>终然不改弗可与夺也。<a id="a-6O"></a>故知作善得福为恶受殃。<a id="a-6P"></a>业果不谬斯理皎然。<a id="a-6Q"></a>如何封愚抱迷不寤。<a id="a-6R"></a>又昔武丁之时。<a id="a-6S"></a>亳有桑谷共生于朝。<a id="a-6T"></a>太史占曰。<a id="a-6U"></a>野草生朝朝其亡矣。<a id="a-6V"></a>武丁恐惧侧身修善。<a id="a-6W"></a>桑谷枯死。<a id="a-6X"></a>商道中兴。<a id="a-6Y"></a>岂非为善而有福也。<a id="a-6Z"></a>又帝辛之时。<a id="a-6a"></a>有雀生乌在城之遇。<a id="a-6b"></a>太史占曰。<a id="a-6c"></a>以小生大国家必昌。<a id="a-6d"></a>帝辛骄暴不修善政。<a id="a-6e"></a>商国遂亡。<a id="a-6f"></a>岂非为恶之有殃也。<a id="a-6g"></a>如是史籍具引非一。<a id="a-6h"></a>如何顽固顿乖经史。<a id="a-6i"></a>世人共睹。<a id="a-6j"></a>春时下种冬则收藏。<a id="a-6k"></a>如施有来报感胎氎之与掌钱。<a id="a-6l"></a>德必现酬致衔珠之与负鹿。<a id="a-6m"></a>又昔人一瓢以济馁夫。<a id="a-6n"></a>尚得扶轮相报。<a id="a-6o"></a>今供一斋以施大众。<a id="a-6p"></a>宁无福禄相酬矣。</p>
  <h2 id="a6q">小诚部第二</h2>
  <p id="a6r">如涅槃经佛言。<a id="a-6s"></a>众生有二。<a id="a-6t"></a>一者有信。<a id="a-6u"></a>一者无信。<a id="a-6v"></a>有信之人则名可治。<a id="a-6w"></a>定得涅槃。<a id="a-6x"></a>疮疣无故。<a id="a-6y"></a>无信之人。<a id="a-6z"></a>名一阐提。<a id="a-70"></a>名不可治。<a id="a-71"></a>又杂阿含经。<a id="a-72"></a>世尊为婆罗门说耕田偈云。</p>
  <p id="a73">信心为种子　　苦行为时雨</p>
  <p id="a74">智慧为时轭　　惭愧心为辕</p>
  <p id="a75">正念自守护　　是则善御者</p>
  <p id="a76">保藏身口业　　知食处内藏</p>
  <p id="a77">真实为直乘　　乐住为懈息</p>
  <p id="a78">精进为废荒　　安隐为速进</p>
  <p id="a79">直往不转还　　得到无忧处</p>
  <p id="a7A">如是耕田者　　逮得甘露果</p>
  <p id="a7B">如是耕田者　　不还受诸有</p>
  <p id="a7C">尔时婆罗门闻已发心出家得阿罗汉道。<a id="a-7D"></a>又宝性论云。<a id="a-7E"></a>为六种人故说三宝。<a id="a-7F"></a>一调御师。<a id="a-7G"></a>二调御师法。<a id="a-7H"></a>三调御师弟子。<a id="a-7I"></a>何等为六种人。<a id="a-7J"></a>一大乘。<a id="a-7K"></a>二中乘。<a id="a-7L"></a>三小乘。<a id="a-7M"></a>四信佛。<a id="a-7N"></a>五信法。<a id="a-7O"></a>六信僧。<a id="a-7P"></a>又僧伽吒经云。<a id="a-7Q"></a>时有一切勇菩提萨埵白佛言。<a id="a-7R"></a>世尊。<a id="a-7S"></a>何因缘故。<a id="a-7T"></a>此会众生得发菩提。<a id="a-7U"></a>佛言。<a id="a-7V"></a>一切勇。<a id="a-7W"></a>乃往过去无数阿僧祇劫有佛世尊。<a id="a-7X"></a>号曰宝德。<a id="a-7Y"></a>我时作摩纳之子。<a id="a-7Z"></a>此会众生住佛智慧者。<a id="a-7a"></a>往昔之时悉在鹿中。<a id="a-7b"></a>我时发愿。<a id="a-7c"></a>如是诸鹿我皆令住佛智慧中。<a id="a-7d"></a>时鹿闻已寻皆发愿得如是。<a id="a-7e"></a>一切勇。<a id="a-7f"></a>此会大众因彼善根当得阿耨菩提。</p>
  <p id="a7g">又正法念经云。<a id="a-7h"></a>若有众生修善。<a id="a-7i"></a>以清净心归佛法僧。<a id="a-7j"></a>十拍手顷不生余心。<a id="a-7k"></a>命终生白摩尼天。<a id="a-7l"></a>五欲恣情心意悦乐。<a id="a-7m"></a>三归功德乃至报尽。<a id="a-7n"></a>于未来世得至涅槃。<a id="a-7o"></a>又无上处经云。<a id="a-7p"></a>佛告比丘。<a id="a-7q"></a>有三无上处。<a id="a-7r"></a>一佛无上处。<a id="a-7s"></a>二法无上处。<a id="a-7t"></a>三僧无上处。<a id="a-7u"></a>若诸众生两足四足无足多足。<a id="a-7v"></a>若色无色。<a id="a-7w"></a>有想无想。<a id="a-7x"></a>非有想非无想。<a id="a-7y"></a>如来于中说无上处。<a id="a-7z"></a>若有众生。<a id="a-80"></a>于无上处起信向心者。<a id="a-81"></a>于天人中得无上果报。</p>
  <p data-pb></p>
  <h2 id="a82">大诚部第三</h2>
  <p id="a83">如出生菩提心经云。<a id="a-84"></a>尔时迦葉婆罗门白佛言。<a id="a-85"></a>世尊。<a id="a-86"></a>发菩提心者。<a id="a-87"></a>应摄几许福聚。<a id="a-88"></a>尔时世尊以说偈言。</p>
  <p id="a89">若此佛刹诸众生　　令住信心及持戒</p>
  <p id="a8A">如彼最上大福聚　　不及道心十六分</p>
  <p id="a8B">若此佛刹诸众生　　令住信心于法行</p>
  <p id="a8C">如彼最上大福聚　　不及道心十六分</p>
  <p id="a8D">若诸佛刹比河沙　　皆悉造寺求福故</p>
  <p id="a8E">复造诸塔如须弥　　不及道心十六分</p>
  <p id="a8F">若有佛刹如河沙　　皆悉遍施诸七宝</p>
  <p id="a8G">如彼最上大福聚　　不及道心十六分</p>
  <p id="a8H">如铁围山高广大　　造塔无量为诸佛</p>
  <p id="a8I">如是求福众生等　　不及道心十六分</p>
  <p id="a8J">若诸众生具满劫　　若头若膊常担戴</p>
  <p id="a8K">如彼最胜福德聚　　不及道心十六分</p>
  <p id="a8L">如是人等得胜法　　若求菩提利众生</p>
  <p id="a8M">彼等众生最胜者　　此无比类况有上</p>
  <p id="a8N">是故得闻此诸法　　智者常生乐法心</p>
  <p id="a8O">当得无边大福聚　　速得证于无上道</p>
  <p id="a8P">又涅槃经云。<a id="a-8Q"></a>佛赞迦葉。<a id="a-8R"></a>若有众生于熙连河沙等诸佛所发菩提心。<a id="a-8S"></a>乃能于恶世受持如是经典不生诽谤。<a id="a-8T"></a>善男子。<a id="a-8U"></a>若有能于一恒河沙等诸佛世尊所发菩提心。<a id="a-8V"></a>然后乃能于恶世中。<a id="a-8W"></a>不谤是经爱乐是典。<a id="a-8X"></a>不能为人分别广说。<a id="a-8Y"></a>若有众生于二恒河沙等佛所发菩提心。<a id="a-8Z"></a>然后乃能于恶世中不谤是法。<a id="a-8a"></a>正解信乐受持读诵。<a id="a-8b"></a>亦不能为他人广说。<a id="a-8c"></a>若有众生于三恒河沙等佛所发菩提心。<a id="a-8d"></a>然后乃能于恶世中不谤是法。<a id="a-8e"></a>受持读诵书写经卷。<a id="a-8f"></a>虽为他说未解深义。<a id="a-8g"></a>若有众生于四恒河沙等佛所发菩提心。<a id="a-8h"></a>然后乃能于恶世中不谤是法。<a id="a-8i"></a>受持读诵书写经卷。<a id="a-8j"></a>为他广说十六分中一分之义。<a id="a-8k"></a>虽复演说亦不具足。<a id="a-8l"></a>若有众生于五恒河沙等佛所发菩提心。<a id="a-8m"></a>然后乃能于恶世中。<a id="a-8n"></a>不谤是经受持读诵。<a id="a-8o"></a>广为人说。<a id="a-8p"></a>十六分中八分之义。<a id="a-8q"></a>若有于六恒河沙等佛所发菩提心。<a id="a-8r"></a>然后乃能于恶世中。<a id="a-8s"></a>不谤是经受持读诵。<a id="a-8t"></a>为他广说。<a id="a-8u"></a>十六分中十二分义。<a id="a-8v"></a>若有于七恒河沙等佛所发菩提心。<a id="a-8w"></a>然后乃能于恶世中。<a id="a-8x"></a>不谤是法受持读诵。<a id="a-8y"></a>为他广说。<a id="a-8z"></a>十六分中十四分义。<a id="a-90"></a>若有于八恒河沙等佛所发菩提心。<a id="a-91"></a>然后乃能于恶世中。<a id="a-92"></a>不谤是法受持读诵。<a id="a-93"></a>亦劝他人令得书写。<a id="a-94"></a>自能听受。<a id="a-95"></a>复劝他人令得听受。<a id="a-96"></a>又大悲经云。<a id="a-97"></a>佛告阿难。<a id="a-98"></a>若有众生。<a id="a-99"></a>于诸佛所一发信心。<a id="a-9A"></a>如是善根终不败亡。<a id="a-9B"></a>况复诸余善根。<a id="a-9C"></a>譬如有人析破一毛以为百分。<a id="a-9D"></a>取一分毛沾一滴水。<a id="a-9E"></a>持至我所而作是言。<a id="a-9F"></a>我以此水寄付瞿昙。<a id="a-9G"></a>莫令此水而有增减。<a id="a-9H"></a>亦莫令风日飘暴干竭此水。<a id="a-9I"></a>不令鸟兽饮之令尽。<a id="a-9J"></a>勿使异水而有和杂。<a id="a-9K"></a>以器盛持莫置在地。<a id="a-9L"></a>如来尔时即受彼寄。<a id="a-9M"></a>置恒河中不令入洄。<a id="a-9N"></a>亦复不令余物揩突。<a id="a-9O"></a>如是水滴在大河中。<a id="a-9P"></a>随流而去使不入洄复无遮碍。<a id="a-9Q"></a>诸鸟兽等亦不饮尽。<a id="a-9R"></a>如是水滴不增不减。<a id="a-9S"></a>一等如故。<a id="a-9T"></a>共大水聚渐入大海。<a id="a-9U"></a>若是水滴毗岚风起坏世界时。<a id="a-9V"></a>假使是人住世一劫。<a id="a-9W"></a>我亦如是得住一劫。<a id="a-9X"></a>彼人尔时至劫尽时而来我所作如是言。<a id="a-9Y"></a>瞿昙。<a id="a-9Z"></a>我本寄水今有无耶。<a id="a-9a"></a>如来尔时知彼水滴在大海中。<a id="a-9b"></a>见知住处。<a id="a-9c"></a>不与余水共相和杂。<a id="a-9d"></a>不增不减平等如故持还彼人。<a id="a-9e"></a>阿难。<a id="a-9f"></a>如是如来应正遍知。<a id="a-9g"></a>有大神通无量知见明了无障。<a id="a-9h"></a>于受寄人中最尊最胜。<a id="a-9i"></a>若于佛所寄付如是微细水滴。<a id="a-9j"></a>经于久远而不亏损。<a id="a-9k"></a>此义应知。<a id="a-9l"></a>阿难。<a id="a-9m"></a>其细毛端者。<a id="a-9n"></a>喻心意识。<a id="a-9o"></a>恒河者。<a id="a-9p"></a>喻生死流。<a id="a-9q"></a>一滴水者。<a id="a-9r"></a>喻一发心微少善根。<a id="a-9s"></a>大海者。<a id="a-9t"></a>喻佛如来应正遍知。<a id="a-9u"></a>所寄人者。<a id="a-9v"></a>喻彼清信婆罗门长者居士等。<a id="a-9w"></a>住一劫者。<a id="a-9x"></a>喻如来受彼寄水终不亏损。<a id="a-9y"></a>亦如彼人寄彼水滴经于久远不亏一毫。<a id="a-9z"></a>如是阿难。<a id="a-A0"></a>若于佛所一发信心善根不失。<a id="a-A1"></a>何况诸余胜妙善根。<a id="a-A2"></a>我说是人一切悉是趣涅槃果。<a id="a-A3"></a>虽余不善堕在三涂。<a id="a-A4"></a>以本善根佛知是已从彼拔出置无畏岸。<a id="a-A5"></a>令彼忆识所种善根。<a id="a-A6"></a>息一切苦得一切乐。</p>
  <p id="aA7">又佛说无畏女经云。<a id="a-A8"></a>尔时阿阇世王有女名无畏德。<a id="a-A9"></a>端正无比成就最胜殊妙功德。<a id="a-AA"></a>年始十二其父王堂阁之上。<a id="a-AB"></a>着金宝屐。<a id="a-AC"></a>彼处而坐。<a id="a-AD"></a>时无畏德女见诸声闻。<a id="a-AE"></a>不起不迎。<a id="a-AF"></a>默然而住。<a id="a-AG"></a>不共问答。<a id="a-AH"></a>不迎不礼。<a id="a-AI"></a>不让床坐。<a id="a-AJ"></a>阿阇世王见无畏德默然而住。<a id="a-AK"></a>即告之言。<a id="a-AL"></a>汝岂不知。<a id="a-AM"></a>此等皆是释迦如来上足弟子成就大法耶。<a id="a-AN"></a>世间福田耶。<a id="a-AO"></a>以为愍念诸众生故而行乞食。<a id="a-AP"></a>汝今既见。<a id="a-AQ"></a>何故不起。<a id="a-AR"></a>不驰不礼。<a id="a-AS"></a>不共相问。<a id="a-AT"></a>复不让坐。<a id="a-AU"></a>汝今睹见何事故而不起迎。<a id="a-AV"></a>尔时无畏白父王言。<a id="a-AW"></a>不审大王。<a id="a-AX"></a>颇见颇闻转轮圣王见诸小王而起迎不。<a id="a-AY"></a>王言不也。<a id="a-AZ"></a>复言。<a id="a-Aa"></a>颇见颇闻师子兽王见野干时为起迎不。<a id="a-Ab"></a>王言不也。<a id="a-Ac"></a>复言。<a id="a-Ad"></a>颇见颇闻帝释天王迎余天不。<a id="a-Ae"></a>王言不也。<a id="a-Af"></a>颇见颇闻大海之神礼敬江河池神不。<a id="a-Ag"></a>王言不也。<a id="a-Ah"></a>女言。<a id="a-Ai"></a>大王。<a id="a-Aj"></a>如是菩萨发心趣向阿耨菩提。<a id="a-Ak"></a>转轮圣王。<a id="a-Al"></a>以大慈悲初发心已。<a id="a-Am"></a>云何礼敬离大慈悲小王声闻。<a id="a-An"></a>大王。<a id="a-Ao"></a>颇有已求无上正觉之道师子兽王。<a id="a-Ap"></a>而礼小乘野干人耶。<a id="a-Aq"></a>颇有欲到大智之海欲求善知大法之聚。<a id="a-Ar"></a>而求牛迹声闻人耶。<a id="a-As"></a>大王。<a id="a-At"></a>若有亲近声闻人者。<a id="a-Au"></a>是人即发声闻之心。<a id="a-Av"></a>若有亲近缘觉人者。<a id="a-Aw"></a>是人即发缘觉之心。<a id="a-Ax"></a>若有亲近正真正觉之人者。<a id="a-Ay"></a>是人即发阿耨菩提心。<a id="a-Az"></a>尔时阿阇世王复语无畏德女言。<a id="a-B0"></a>汝大我慢。<a id="a-B1"></a>云何如是。<a id="a-B2"></a>见诸声闻而不奉迎。<a id="a-B3"></a>女言。<a id="a-B4"></a>大王。<a id="a-B5"></a>勿作此语。<a id="a-B6"></a>大王亦慢。<a id="a-B7"></a>云何不迎王舍城内诸贫穷者。<a id="a-B8"></a>王语女言。<a id="a-B9"></a>彼非我类。<a id="a-BA"></a>我云何迎。<a id="a-BB"></a>女言。<a id="a-BC"></a>大王。<a id="a-BD"></a>初心菩萨亦复如是。<a id="a-BE"></a>一切声闻缘觉亦非我类。<a id="a-BF"></a>王语女言。<a id="a-BG"></a>汝岂不见。<a id="a-BH"></a>诸菩萨等皆悉敬一切众生。<a id="a-BI"></a>女言。<a id="a-BJ"></a>大王。<a id="a-BK"></a>菩萨为度憍慢嗔恼诸众生等令彼得起回向之心。<a id="a-BL"></a>是故礼敬一切众生。<a id="a-BM"></a>为长众生诸善根本。<a id="a-BN"></a>是故礼敬。</p>
  <p id="aBO">尔时无畏德菩萨母。<a id="a-BP"></a>号曰月光。<a id="a-BQ"></a>此月光女舍是身已生忉利天。<a id="a-BR"></a>号曰光明增上天子。<a id="a-BS"></a>若弥勒得菩提时。<a id="a-BT"></a>便即出家。<a id="a-BU"></a>次第皆见贤劫诸佛。<a id="a-BV"></a>悉得供养。<a id="a-BW"></a>然后于彼离垢如来所得作大王具足七宝。<a id="a-BX"></a>号曰地持。<a id="a-BY"></a>供养彼佛已得成阿耨菩提。<a id="a-BZ"></a>号曰遍光如来。</p>
  <p id="aBa">颂曰。</p>
  <p id="aBb">封迷昏闇久　　裴回梦里藏</p>
  <p id="aBc">心尘既未洗　　怖沾甘露浆</p>
  <p id="aBd">慈颜发晖曜　　烛我见朝阳</p>
  <p id="aBe">忽逢善知友　　开导益神光</p>
  <p id="aBf">稍寤心澄静　　方厌俗苍茫</p>
  <p id="aBg">缁徒既肃肃　　法侣亦锵锵</p>
  <p id="aBh">见者心欢喜　　归诚向道场</p>
  <p id="aBi">若存信邪倒　　来苦未何殃</p>
  <p data-pb></p>
  <h2 id="aBj">感应缘(略引三验)</h2>
  <p id="aBk">晋沙门竺法师 宋居士袁炳 隋沙门释道仙。</p>
  <p id="aBl">晋沙门竺法师者住会稽。<a id="a-Bm"></a>与北中王亘之周旋甚厚。<a id="a-Bn"></a>共论死生罪福报应之事。<a id="a-Bo"></a>情昧难明未审有无因。<a id="a-Bp"></a>便共要若有先死当相报语。<a id="a-Bq"></a>既别后王亘在都。<a id="a-Br"></a>于庙中忽见法师来王便惊云。<a id="a-Bs"></a>和上何处来。<a id="a-Bt"></a>答曰。<a id="a-Bu"></a>贫道以某月日命过。<a id="a-Bv"></a>罪福皆不虚。<a id="a-Bw"></a>应若影响。<a id="a-Bx"></a>檀越但当勤修道以升济神明耳。<a id="a-By"></a>先与君要故来相语。<a id="a-Bz"></a>言讫不复见(右一验出续搜神记)</p>
  <p id="aC0">宋袁炳字叔焕。<a id="a-C1"></a>陈郡人也。<a id="a-C2"></a>泰始末为临湘令。<a id="a-C3"></a>亡后积年。<a id="a-C4"></a>友人司马逊于将晓间。<a id="a-C5"></a>如梦见炳来陈叙阔别讯问安否。<a id="a-C6"></a>既而谓逊曰。<a id="a-C7"></a>吾等平生立意置论。<a id="a-C8"></a>常言生为驰役死为休息。<a id="a-C9"></a>今日始知定不然矣。<a id="a-CA"></a>恒患在世有人务驰求金币共相赠遗。<a id="a-CB"></a>幽途此事亦复如之。<a id="a-CC"></a>逊问。<a id="a-CD"></a>罪福应报定实何如。<a id="a-CE"></a>炳曰。<a id="a-CF"></a>如我旧见。<a id="a-CG"></a>与经教所说不尽符同。<a id="a-CH"></a>将是圣人抑引之谈耳。<a id="a-CI"></a>如今所见。<a id="a-CJ"></a>善恶大科略不异也。<a id="a-CK"></a>然杀生故最为重禁。<a id="a-CL"></a>慎不可犯也。<a id="a-CM"></a>逊曰。<a id="a-CN"></a>卿此征相示。<a id="a-CO"></a>良不可言。<a id="a-CP"></a>当以语白尚书也。<a id="a-CQ"></a>炳曰。<a id="a-CR"></a>甚善。<a id="a-CS"></a>亦请卿敬情尚书时。<a id="a-CT"></a>司空简穆王公为吏部尚书。<a id="a-CU"></a>炳逊并其游宾。<a id="a-CV"></a>故及之。<a id="a-CW"></a>往反可数百语辞去。<a id="a-CX"></a>逊曰。<a id="a-CY"></a>阔别之久常思叙集。<a id="a-CZ"></a>相值甚难何不小住。<a id="a-Ca"></a>炳曰。<a id="a-Cb"></a>止暂来耳。<a id="a-Cc"></a>不可得久留。<a id="a-Cd"></a>且此辈语亦不容得委悉。<a id="a-Ce"></a>于是而去。<a id="a-Cf"></a>初炳来闇夜。<a id="a-Cg"></a>逊亦了不觉所以。<a id="a-Ch"></a>而明得睹见。<a id="a-Ci"></a>炳既去逊下床送之。<a id="a-Cj"></a>始蹑屐而还闇。<a id="a-Ck"></a>见炳脚间有光可尺许。<a id="a-Cl"></a>亦得照其两足。<a id="a-Cm"></a>余地犹皆闇云(此一验出冥祥记)</p>
  <p id="aCn">隋蜀部灌口山竹林寺释道仙。<a id="a-Co"></a>本康居国人。<a id="a-Cp"></a>以游贾为业。<a id="a-Cq"></a>往来吴蜀集积珠宝。<a id="a-Cr"></a>向直十万贯。<a id="a-Cs"></a>后达梓州牛头山。<a id="a-Ct"></a>值僧说法深寤财累乃沉江顿舍。<a id="a-Cu"></a>便投灌口山竹林寺出家。<a id="a-Cv"></a>初落发日对众誓曰。<a id="a-Cw"></a>吾不得道誓不出山。<a id="a-Cx"></a>结志不群野栖禽兽。<a id="a-Cy"></a>入定一坐五日为期。<a id="a-Cz"></a>有客到门潜通即觉起共接语。<a id="a-D0"></a>若无人时。<a id="a-D1"></a>端坐静室寂若虚空。<a id="a-D2"></a>有时预告。<a id="a-D3"></a>明当客至人数若干。<a id="a-D4"></a>形貌服色恰期明至。<a id="a-D5"></a>数服皆同。<a id="a-D6"></a>时遭酷旱。<a id="a-D7"></a>百姓惶怖忧稼失色。<a id="a-D8"></a>皆来请祈雨。<a id="a-D9"></a>仙即往龙穴以杖扣门。<a id="a-DA"></a>唤曰。<a id="a-DB"></a>众生何为嗜眠。<a id="a-DC"></a>如语即寤。<a id="a-DD"></a>当即玄云四合大雨普沾。<a id="a-DE"></a>民赖斯泽。<a id="a-DF"></a>贵贱咸赛钦若天神。<a id="a-DG"></a>隋蜀王秀作镇岷络。<a id="a-DH"></a>有闻王者。<a id="a-DI"></a>寻遣追召全不承命。<a id="a-DJ"></a>王勃然动色。<a id="a-DK"></a>亲领兵仗往彼擒之。<a id="a-DL"></a>必若固违可即加刃。<a id="a-DM"></a>仙闻兵至傍若无人。<a id="a-DN"></a>被僧伽梨已端坐禅诵。<a id="a-DO"></a>王达山足。<a id="a-DP"></a>忽降雨杂注雹雪雷[馬*奔]水涌。<a id="a-DQ"></a>须臾满川。<a id="a-DR"></a>军藏无计并忧没命。<a id="a-DS"></a>事既窘迫。<a id="a-DT"></a>乃忏悔归依。<a id="a-DU"></a>遥礼仙德。<a id="a-DV"></a>垂云忽散山路清夷。<a id="a-DW"></a>得达仙所。<a id="a-DX"></a>王躬尽敬一心归忏。<a id="a-DY"></a>仙为说法重发信心。<a id="a-DZ"></a>乃殷勤奉请邀还成都。<a id="a-Da"></a>至静众寺弥加厚礼。<a id="a-Db"></a>举郭恭敬。<a id="a-Dc"></a>号为仙阇梨。<a id="a-Dd"></a>至仁寿年中返于山寺。<a id="a-De"></a>卒葬于彼(右一验出唐高僧传)</p>
  <p data-pb></p>
  <h2 id="aDf">士女篇第十二(此有二部)</h2>
  <p id="aDg">男部 俗女部。</p>
  <p data-pb></p>
  <h2 id="aDh">俗男部第一(此别三部)</h2>
  <p id="aDi">意部 诫俗部 劝导部。</p>
  <h2 id="aDj">述意部第一</h2>
  <p id="aDk">夫在家丈夫尊卑有二。<a id="a-Dl"></a>一贵二贱。<a id="a-Dm"></a>一富二贫。<a id="a-Dn"></a>富贵之者人多放逸。<a id="a-Do"></a>傲慢贡高轻辱凌下。<a id="a-Dp"></a>或有乘威籍势尊己凌人。<a id="a-Dq"></a>或有博识聪达恃才凌人。<a id="a-Dr"></a>或有辩口利词畅说凌人。<a id="a-Ds"></a>或有夸豪奢侈轻慢凌人。<a id="a-Dt"></a>或有美容姿态恃色凌人。<a id="a-Du"></a>或有乘肥骋骑恃乘凌人。<a id="a-Dv"></a>或有资财奴婢恃富陵人。<a id="a-Dw"></a>如是众多不可具述。<a id="a-Dx"></a>众生愚痴甚为可愍。<a id="a-Dy"></a>不知无常将至。<a id="a-Dz"></a>妄起高心。<a id="a-E0"></a>来报汤炭煎煮相待。<a id="a-E1"></a>狱卒执叉伺候日久。<a id="a-E2"></a>不忧斯事公然喜乐。<a id="a-E3"></a>何异猪羊不知死至。<a id="a-E4"></a>何异飞蝇贪乐死尸。<a id="a-E5"></a>惟古思今富贵非一。<a id="a-E6"></a>生灭交臂贵贱同尘。<a id="a-E7"></a>富贵者唯见荒坟。<a id="a-E8"></a>贫贱者已同灰壤。<a id="a-E9"></a>既知贵贱同灰。<a id="a-EA"></a>即须卑己敬上。<a id="a-EB"></a>是以亲疏无定贵贱不常。<a id="a-EC"></a>苦乐易位升沉更互也。</p>
  <h2 id="aED">诫俗部第二</h2>
  <p id="aEE">如华严经。<a id="a-EF"></a>有十种慢业应当避之。<a id="a-EG"></a>一于尊重福田和上阿阇梨父母沙门婆罗门所。<a id="a-EH"></a>而不尊重恭敬供养。<a id="a-EI"></a>是为慢业。<a id="a-EJ"></a>二有诸法师得胜妙法。<a id="a-EK"></a>于大乘深法知出生死道。<a id="a-EL"></a>得陀罗尼成就多闻。<a id="a-EM"></a>具智慧藏善能说法。<a id="a-EN"></a>而不信受恭敬供养是为慢业。<a id="a-EO"></a>三听受法时。<a id="a-EP"></a>若闻深法应发离欲心欢喜无量。<a id="a-EQ"></a>而不赞法师令众欢喜。<a id="a-ER"></a>是为慢业。<a id="a-ES"></a>四起慢心自高凌彼。<a id="a-ET"></a>不省己实不调自心。<a id="a-EU"></a>是为慢业。<a id="a-EV"></a>五起计我心。<a id="a-EW"></a>见有功德智慧者不赞其美。<a id="a-EX"></a>见无德者反说其善。<a id="a-EY"></a>若闻赞他于彼人所起嫉妒心。<a id="a-EZ"></a>是为慢业。<a id="a-Ea"></a>六若有法师知是法是律是实是佛语。<a id="a-Eb"></a>以憎嫉故说言非法非律非实非佛语。<a id="a-Ec"></a>欲坏他信心故。<a id="a-Ed"></a>是为慢业。<a id="a-Ee"></a>七自敷高座。<a id="a-Ef"></a>我为法师不应执事。<a id="a-Eg"></a>不应恭敬供养余人诸修梵行。<a id="a-Eh"></a>尊长有德悉应恭敬供养于我。<a id="a-Ei"></a>是为慢业。<a id="a-Ej"></a>八远离频蹙恶眼视彼。<a id="a-Ek"></a>常以和颜等观众生。<a id="a-El"></a>言常柔软无有粗犷离恚恨心。<a id="a-Em"></a>而于彼法师求其过恶。<a id="a-En"></a>是为慢业。<a id="a-Eo"></a>九以我慢心。<a id="a-Ep"></a>于多闻者不往恭敬起听闻法。<a id="a-Eq"></a>留难亦不咨问。<a id="a-Er"></a>何等为善何等不善。<a id="a-Es"></a>何等应作何等不应作。<a id="a-Et"></a>何等业长夜饶益一切众生。<a id="a-Eu"></a>作何等行不益众生。<a id="a-Ev"></a>作何等行从明入明。<a id="a-Ew"></a>作何等行从冥入冥。<a id="a-Ex"></a>如是人辈为我心漂没。<a id="a-Ey"></a>不能得见出要正道。<a id="a-Ez"></a>是为慢业。<a id="a-F0"></a>十起慢心故不值诸佛难得之法。<a id="a-F1"></a>消尽宿世所种善根。<a id="a-F2"></a>不应说而说。<a id="a-F3"></a>起呵责心更相讥论。<a id="a-F4"></a>住如是法应入邪道。<a id="a-F5"></a>但菩提心力故。<a id="a-F6"></a>而不永舍菩萨所行。<a id="a-F7"></a>虽不舍菩萨道。<a id="a-F8"></a>而于无量百千万劫。<a id="a-F9"></a>尚不值佛。<a id="a-FA"></a>何况闻法。<a id="a-FB"></a>是为慢业。<a id="a-FC"></a>又出曜经偈云。</p>
  <p id="aFD">众生为慢缠　　染着于憍慢</p>
  <p id="aFE">为见所迷惑　　不免生死除</p>
  <p id="aFF">故知。<a id="a-FG"></a>凡夫为恶虽少。<a id="a-FH"></a>后世深苦获无边报。<a id="a-FI"></a>如毒在心人意不同。<a id="a-FJ"></a>白衣营生不知顾死。<a id="a-FK"></a>然生不可保死必奄至。<a id="a-FL"></a>寻此危命非朝则夕。<a id="a-FM"></a>俄顷之间凶变无常。<a id="a-FN"></a>徒修田宅爱恋妻儿。<a id="a-FO"></a>法句喻经云。<a id="a-FP"></a>佛在舍卫国时。<a id="a-FQ"></a>城中有婆罗门。<a id="a-FR"></a>年向八十。<a id="a-FS"></a>财富无数。<a id="a-FT"></a>为人难化。<a id="a-FU"></a>不识道德不计无常。<a id="a-FV"></a>更作好舍。<a id="a-FW"></a>前庌后堂凉台温室。<a id="a-FX"></a>东西两厢庑数十梁。<a id="a-FY"></a>唯后堂前距阳未讫。<a id="a-FZ"></a>时婆罗门常自经营指授众事。<a id="a-Fa"></a>佛以道眼见此老公。<a id="a-Fb"></a>命不终日当就后世。<a id="a-Fc"></a>不能自知。<a id="a-Fd"></a>而方忪忪缮治。<a id="a-Fe"></a>精神无福甚可怜愍。<a id="a-Ff"></a>佛将阿难住到其门。<a id="a-Fg"></a>慰问老公得无劳倦。<a id="a-Fh"></a>今作此舍何所为安。<a id="a-Fi"></a>公言。<a id="a-Fj"></a>前庌待客后堂自处。<a id="a-Fk"></a>东西二厢当安儿息财物仆使。<a id="a-Fl"></a>夏上凉台冬入温室。<a id="a-Fm"></a>佛语老公。<a id="a-Fn"></a>久闻宿德思迟谈讲。<a id="a-Fo"></a>佛有要偈。<a id="a-Fp"></a>存亡有益。<a id="a-Fq"></a>欲以相赠不审可不。<a id="a-Fr"></a>愿小废事共坐论说不耶老公答言。<a id="a-Fs"></a>今正大遽不容坐语。<a id="a-Ft"></a>后日更来当共善叙。<a id="a-Fu"></a>所云要偈便可说之。<a id="a-Fv"></a>于是世尊即说偈言。</p>
  <p id="aFw">有子有财　　愚唯汲汲　　我且非我</p>
  <p id="aFx">何有子财　　暑当止此　　寒当止此</p>
  <p id="aFy">愚多预虑　　莫知来变　　愚蒙愚蔽</p>
  <p id="aFz">自谓我智　　愚而称智　　是谓极愚</p>
  <p id="aG0">婆罗门言。<a id="a-G1"></a>善说此偈。<a id="a-G2"></a>今实遑遽。<a id="a-G3"></a>后来更论之。<a id="a-G4"></a>于是世尊伤之而去。<a id="a-G5"></a>老公于后自授屋椽。<a id="a-G6"></a>椽堕打头破即时命过。<a id="a-G7"></a>家室啼哭惊动四邻。<a id="a-G8"></a>佛去未远便有此变。<a id="a-G9"></a>里头逢诸梵志数十人。<a id="a-GA"></a>问佛从何所来。<a id="a-GB"></a>佛言。<a id="a-GC"></a>属到死老公舍。<a id="a-GD"></a>为公说法。<a id="a-GE"></a>不信佛语不知无常。<a id="a-GF"></a>今老者忽然已就后世。<a id="a-GG"></a>具为诸梵志更说前偈义。<a id="a-GH"></a>闻之欣然即得道迹。<a id="a-GI"></a>于是世尊为说偈言。</p>
  <p id="aGJ">愚暗近智　　如瓢斟味　　虽久狎习</p>
  <p id="aGK">犹不知法　　开达近智　　如舌尝味</p>
  <p id="aGL">虽须臾习　　即解道要　　愚人造行</p>
  <p id="aGM">为身招祸　　快心作恶　　自致重殃</p>
  <p id="aGN">为行不善　　退见悔吝　　致涕流面</p>
  <p id="aGO">报由宿习</p>
  <p id="aGP">时诸梵志重闻此偈益怀笃信。<a id="a-GQ"></a>为佛作礼。<a id="a-GR"></a>欢喜奉行。</p>
  <p data-pb></p>
  <h2 id="aGS">劝导部第三</h2>
  <p id="aGT">此慢心通于白黑。<a id="a-GU"></a>智愚不免豪贱共有。<a id="a-GV"></a>但去轻论重在俗为甚。<a id="a-GW"></a>亦有空</p>
  <p data-pb></p>
  <h2 id="aGX">俗女部第二(此别二部)</h2>
  <p id="aGY">意部 奸伪部。</p>
  <h2 id="aGZ">述意部第一</h2>
  <p id="aGa">夫在家俗女患毒多过。<a id="a-Gb"></a>佛说邪谄甚于男子。<a id="a-Gc"></a>或假涂面首调饰脂粉。<a id="a-Gd"></a>或绮罗华服诳诱愚夫。<a id="a-Ge"></a>或骄弄唇口邪眄歌笑。<a id="a-Gf"></a>或咨嗟吟咏瞻视看人。<a id="a-Gg"></a>或出胸露手掩面藏头。<a id="a-Gh"></a>或缓步徐行摇身弄影。<a id="a-Gi"></a>或开眼闭目乍悲乍喜。<a id="a-Gj"></a>幻惑愚夫令心妄着。<a id="a-Gk"></a>如是妖伪卒难述尽。<a id="a-Gl"></a>凡夫迷醉皆为所惑。<a id="a-Gm"></a>譬如奸贼种种多诈。<a id="a-Gn"></a>亦如画瓶储粪诳人。<a id="a-Go"></a>亦如高罗群鸟落之。<a id="a-Gp"></a>亦如密网众鱼投之。<a id="a-Gq"></a>亦如闇坑盲者陷之。<a id="a-Gr"></a>亦如飞蛾见火投之。<a id="a-Gs"></a>亦如苍蝇贪乐臭尸。<a id="a-Gt"></a>近则失国破家。<a id="a-Gu"></a>触则如把毒蛇。<a id="a-Gv"></a>外言如蜜内心如鸩。<a id="a-Gw"></a>家贫困苦皆由女人。<a id="a-Gx"></a>出外丧身亦由女人。<a id="a-Gy"></a>室家不和亦由女人。<a id="a-Gz"></a>男女反逆亦由女人。<a id="a-H0"></a>兄弟离散亦由女人。<a id="a-H1"></a>宗亲疏索亦由女人。<a id="a-H2"></a>坠堕恶道亦由女人。<a id="a-H3"></a>不生人天亦由女人。<a id="a-H4"></a>障善业道亦由女人。<a id="a-H5"></a>不入圣果亦由女人。<a id="a-H6"></a>如是过患不可具论。<a id="a-H7"></a>众生如是甚为可愍。<a id="a-H8"></a>常为欲火所烧而不能离。<a id="a-H9"></a>致受殃苦尔来不绝也。</p>
  <h2 id="aHA">奸伪部第二</h2>
  <p id="aHB">如出曜经云。<a id="a-HC"></a>昔舍卫城中有一妇女。<a id="a-HD"></a>抱儿持瓶诣井汲水。<a id="a-HE"></a>有一男子颜貌端正。<a id="a-HF"></a>坐井右边(亦有经云见阿难行美颜贪爱求为夫妇事在别经)弹琴自娱。<a id="a-HG"></a>时彼女人欲意偏多耽着彼人。<a id="a-HH"></a>彼人亦复欲意炽盛耽着女人。<a id="a-HI"></a>女人欲意迷荒以索系小儿颈悬于井中。<a id="a-HJ"></a>寻还挽出。<a id="a-HK"></a>小儿即死。<a id="a-HL"></a>愁忧伤结呼天堕泪(自外云云)又佛在拘睒弥国。<a id="a-HM"></a>国王号曰优填。<a id="a-HN"></a>拘留国有逝心。<a id="a-HO"></a>名摩因提。<a id="a-HP"></a>生女端正华色世间少双。<a id="a-HQ"></a>父睹女容一国希有。<a id="a-HR"></a>名曰无比。<a id="a-HS"></a>邻国诸王僚采豪姓靡不娉焉。<a id="a-HT"></a>父答曰。<a id="a-HU"></a>若有君子容与吾女齐。<a id="a-HV"></a>吾将应之。<a id="a-HW"></a>佛时行在其国。<a id="a-HX"></a>逝心睹佛三十二相八十种好。<a id="a-HY"></a>身色紫金巍巍堂堂光仪无上。<a id="a-HZ"></a>心喜而曰。<a id="a-Ha"></a>吾女获匹。<a id="a-Hb"></a>正是斯人。<a id="a-Hc"></a>归语其妻曰。<a id="a-Hd"></a>吾为无比得婿。<a id="a-He"></a>促庄饰女当将往也。<a id="a-Hf"></a>夫妻共服饰之。<a id="a-Hg"></a>其女行步摇动华光珠。<a id="a-Hh"></a>珍。<a id="a-Hi"></a>璎珞庄严光国。<a id="a-Hj"></a>夫妻俱将至佛。<a id="a-Hk"></a>妻道见佛迹相好之文。<a id="a-Hl"></a>光采之色非世所有。<a id="a-Hm"></a>知为天尊谓其夫曰。<a id="a-Hn"></a>此人足迹之理。<a id="a-Ho"></a>乃尔非世可闻。<a id="a-Hp"></a>斯将非凡。<a id="a-Hq"></a>必自清净无复淫欲。<a id="a-Hr"></a>将不取吾无自辱也。<a id="a-Hs"></a>夫曰。<a id="a-Ht"></a>何以知其然耶。<a id="a-Hu"></a>妻因说偈言。</p>
  <p id="aHv">淫人曳踵行　　恚者敛指步</p>
  <p id="aHw">愚者足[跳-兆+彔]地　　斯迹天人尊</p>
  <p id="aHx">逝心曰。<a id="a-Hy"></a>非尔女人所知。<a id="a-Hz"></a>汝不乐者便自还归。<a id="a-I0"></a>仍自将女诣佛所稽首佛足。<a id="a-I1"></a>白言。<a id="a-I2"></a>大仁。<a id="a-I3"></a>勤劳教授身无供养。<a id="a-I4"></a>有是粗女愿给箕扫。<a id="a-I5"></a>佛言。<a id="a-I6"></a>汝以女为好耶。<a id="a-I7"></a>答曰。<a id="a-I8"></a>生得此女颜容实好。<a id="a-I9"></a>世间无双。<a id="a-IA"></a>诸国王豪姓多有求者不以应之。<a id="a-IB"></a>窃见大仁光色巍巍非世所见。<a id="a-IC"></a>贪得供养故冒自归耳。<a id="a-ID"></a>佛言。<a id="a-IE"></a>此女之好为着何许。<a id="a-IF"></a>逝心曰。<a id="a-IG"></a>从头至足周旋观之无不好也。<a id="a-IH"></a>佛言。<a id="a-II"></a>惑哉肉眼。<a id="a-IJ"></a>吾今观之。<a id="a-IK"></a>从头至足无一好也。<a id="a-IL"></a>汝见头上有发。<a id="a-IM"></a>发但是毛。<a id="a-IN"></a>象马之尾亦皆尔也。<a id="a-IO"></a>发下有髑髅。<a id="a-IP"></a>髑髅是骨。<a id="a-IQ"></a>屠家猪头骨亦皆尔。<a id="a-IR"></a>头中有脑。<a id="a-IS"></a>脑者如泥。<a id="a-IT"></a>臊臭逆鼻。<a id="a-IU"></a>下之着地莫能蹈者。<a id="a-IV"></a>目者是池。<a id="a-IW"></a>决之纯汁。<a id="a-IX"></a>鼻中有洟。<a id="a-IY"></a>口但有唾。<a id="a-IZ"></a>腹藏肝肺皆尔腥臊。<a id="a-Ia"></a>肠胃膀光但盛屎尿。<a id="a-Ib"></a>腐臭难论。<a id="a-Ic"></a>腹为韦囊裹诸不净。<a id="a-Id"></a>四支手足骨骨相拄。<a id="a-Ie"></a>筋挛皮缩但恃气息。<a id="a-If"></a>以动作之。<a id="a-Ig"></a>譬如木人机关作之。<a id="a-Ih"></a>作之讫毕解剥其体。<a id="a-Ii"></a>节节相离手足狼藉。<a id="a-Ij"></a>人亦如是有何等好。<a id="a-Ik"></a>而云少双。<a id="a-Il"></a>昔者吾在贝多树下。<a id="a-Im"></a>第六魔天王庄严三女。<a id="a-In"></a>颜容华饰天中无比。<a id="a-Io"></a>非徒此伦。<a id="a-Ip"></a>欲以坏吾道意。<a id="a-Iq"></a>我便为说身中秽恶。<a id="a-Ir"></a>即皆化成老母。<a id="a-Is"></a>形坏不复。<a id="a-It"></a>惭愧而去。<a id="a-Iu"></a>今此屎囊欲作何变。<a id="a-Iv"></a>急将还去吾不取也。<a id="a-Iw"></a>逝心闻佛所说恧然惭耻无辞。<a id="a-Ix"></a>复白佛曰。<a id="a-Iy"></a>若仁不取者。<a id="a-Iz"></a>欲以妻优填王可乎。<a id="a-J0"></a>佛不答焉。<a id="a-J1"></a>逝心即送女与优填王。<a id="a-J2"></a>王获女大喜悦。<a id="a-J3"></a>拜父为太傅。<a id="a-J4"></a>为女兴宫。<a id="a-J5"></a>伎乐千人以给侍之。<a id="a-J6"></a>王正后师事于佛得须陀洹道。<a id="a-J7"></a>此女谮之于王。<a id="a-J8"></a>王惑其言。<a id="a-J9"></a>以百箭射后。<a id="a-JA"></a>后见矢不惧都无恚怒。<a id="a-JB"></a>一意念佛慈心。<a id="a-JC"></a>长跪向王。<a id="a-JD"></a>矢皆绕后三匝还住王前。<a id="a-JE"></a>百矢皆尔。<a id="a-JF"></a>王乃自觉怅然而惧。<a id="a-JG"></a>即驾金车白象驰诣佛所。<a id="a-JH"></a>未到下车。<a id="a-JI"></a>屏从叉手步进稽首佛足。<a id="a-JJ"></a>长跪自陈曰。<a id="a-JK"></a>吾有重咎愧在三尊。<a id="a-JL"></a>所以彼淫劮图欲兴耶。<a id="a-JM"></a>于佛圣众有毒恶念。<a id="a-JN"></a>以矢百枚射佛弟子。<a id="a-JO"></a>如事陈之。<a id="a-JP"></a>睹之心惧。<a id="a-JQ"></a>惟佛至尊。<a id="a-JR"></a>无量之慈。<a id="a-JS"></a>白衣弟子慈力乃尔。<a id="a-JT"></a>岂况无上正真佛乎。<a id="a-JU"></a>我今首过归命三尊。<a id="a-JV"></a>唯佛弘慈原赦其咎。<a id="a-JW"></a>佛叹曰。<a id="a-JX"></a>善哉。<a id="a-JY"></a>王觉恶悔过。<a id="a-JZ"></a>此明人之行也。<a id="a-Ja"></a>吾受王善意。<a id="a-Jb"></a>王稽首如是至三。<a id="a-Jc"></a>佛亦三受之。<a id="a-Jd"></a>王又头脑着地退就座曰。<a id="a-Je"></a>禀气凶顽忿戾自恣。<a id="a-Jf"></a>无忍辱心。<a id="a-Jg"></a>三毒不除恶行快意。<a id="a-Jh"></a>女人妖蛊不知其恶。<a id="a-Ji"></a>自惟死后必入地狱。<a id="a-Jj"></a>愿佛加哀广说女恶魑魅之态。<a id="a-Jk"></a>入其罗网鲜能自拔。<a id="a-Jl"></a>我闻其祸必以自诫。<a id="a-Jm"></a>国人巨细得以改操。<a id="a-Jn"></a>佛言。<a id="a-Jo"></a>用此为问耶。<a id="a-Jp"></a>但说余义。<a id="a-Jq"></a>王曰。<a id="a-Jr"></a>余义异日禀之不晚。<a id="a-Js"></a>女乱惑意凶祸之大。<a id="a-Jt"></a>不闻其祸何由远之。<a id="a-Ju"></a>愿佛具为我释地狱之变及女人之秽。<a id="a-Jv"></a>佛言。<a id="a-Jw"></a>且听。<a id="a-Jx"></a>男子有狂愚之恶却观女妖。<a id="a-Jy"></a>王曰。<a id="a-Jz"></a>善哉。<a id="a-K0"></a>愿受明教。<a id="a-K1"></a>佛曰。<a id="a-K2"></a>士有四恶急所当知。<a id="a-K3"></a>世有淫夫尝想睹女。<a id="a-K4"></a>思闻妖声。<a id="a-K5"></a>远舍正法。<a id="a-K6"></a>疑真信邪。<a id="a-K7"></a>欲网所裹没在盲冥。<a id="a-K8"></a>为欲所使如奴畏主。<a id="a-K9"></a>贪乐女色不计九孔恶露之臭秽。<a id="a-KA"></a>浑沌欲中如猪处溷。<a id="a-KB"></a>不觉其臭。<a id="a-KC"></a>快以为安。<a id="a-KD"></a>不计后当在无择之狱受痛无极。<a id="a-KE"></a>住心在淫吮其洟唾。<a id="a-KF"></a>玩其脓血。<a id="a-KG"></a>珍之如玉。<a id="a-KH"></a>甘之如蜜。<a id="a-KI"></a>故曰欲奴之士。<a id="a-KJ"></a>斯其一恶态也。<a id="a-KK"></a>又亲之养子怀妊生育。<a id="a-KL"></a>比得长大勤苦难论。<a id="a-KM"></a>到子成人漂家竭财。<a id="a-KN"></a>膝行肘步。<a id="a-KO"></a>因媒表情致彼为妻。<a id="a-KP"></a>若在异城寻而追之。<a id="a-KQ"></a>不问远近不避勤苦。<a id="a-KR"></a>注意在淫捐忘亲老。<a id="a-KS"></a>既得为妻贵之如宝。<a id="a-KT"></a>欲私相娱乐恶见父母。<a id="a-KU"></a>信其妖言。<a id="a-KV"></a>或致斗讼。<a id="a-KW"></a>不惟身所从来。<a id="a-KX"></a>孤亲无量之恩。<a id="a-KY"></a>斯其二恶态也。<a id="a-KZ"></a>又人处世勤身苦劳躬致财贿。<a id="a-Ka"></a>本有诚信敬道之意。<a id="a-Kb"></a>尊戴沙门梵志之心。<a id="a-Kc"></a>觉世非常布施为福。<a id="a-Kd"></a>娶妻之后情惑淫欲愚蔽自壅。<a id="a-Ke"></a>背真向邪专由女计。<a id="a-Kf"></a>若有布施之意。<a id="a-Kg"></a>唯欲发言庄采女色。<a id="a-Kh"></a>绝清净行束成小人。<a id="a-Ki"></a>不识佛经之重诫祸福之所归。<a id="a-Kj"></a>苟为淫使投身罗网。<a id="a-Kk"></a>必堕恶道终而不改。<a id="a-Kl"></a>斯其三恶态也。<a id="a-Km"></a>又善为人子不惟养恩。<a id="a-Kn"></a>治生致财不以养亲。<a id="a-Ko"></a>但以东西广求淫路。<a id="a-Kp"></a>怀持宝物招人妇女。<a id="a-Kq"></a>或杀六畜淫祀鬼神。<a id="a-Kr"></a>饮酒歌舞合会男女。<a id="a-Ks"></a>快乐欢娱终日弥多。<a id="a-Kt"></a>外托祈福内以招奸。<a id="a-Ku"></a>既醉之后互求方便。<a id="a-Kv"></a>更相招呼以遂奸情。<a id="a-Kw"></a>及其获偶喜无以喻。<a id="a-Kx"></a>淫结缚着无所复识。<a id="a-Ky"></a>当尔之时唯此为乐。<a id="a-Kz"></a>不觉恶露之臭秽地狱之苦痛。<a id="a-L0"></a>一则可笑。<a id="a-L1"></a>二则可哀。<a id="a-L2"></a>譬如狂荒不知其非。<a id="a-L3"></a>斯其四恶态也。<a id="a-L4"></a>男子有是四恶用堕三涂。<a id="a-L5"></a>当审远此乃免苦耳。<a id="a-L6"></a>又复听说女人之恶。<a id="a-L7"></a>方便说偈言。</p>
  <p id="aL8">以为欲所使　　放意不能安</p>
  <p id="aL9">习近于非法　　将何以为贤</p>
  <p id="aLA">欲为畜生行　　以欲还自残</p>
  <p id="aLB">溷蛆在臭中　　不知为剧难</p>
  <p id="aLC">如蛆在溷中　　不知东与西</p>
  <p id="aLD">结着于淫欲　　盖此亦虫伦</p>
  <p id="aLE">淫既不见道　　日夜种罪根</p>
  <p id="aLF">现在君臣乱　　上下为迷昏</p>
  <p id="aLG">王法为错乱　　政治为迷烦</p>
  <p id="aLH">农夫舍常业　　贾人为珍连</p>
  <p id="aLI">现世更牢狱　　死已入太山</p>
  <p id="aLJ">当受百种毒　　其痛难可言</p>
  <p id="aLK">烊铜灌其口　　山车迮其身</p>
  <p id="aLL">此辈有百数　　难可一二陈</p>
  <p id="aLM">常在三恶道　　宛转如车轮</p>
  <p id="aLN">若世时有佛　　而已不得闻</p>
  <p id="aLO">女人最为恶　　难与为因缘</p>
  <p id="aLP">恩爱一缚着　　牵人入罪门</p>
  <p id="aLQ">女人有何好　　但是诸不净</p>
  <p id="aLR">何不谛信是　　为此发狂荒</p>
  <p id="aLS">其内甚臭秽　　外为严饰容</p>
  <p id="aLT">加又含毒螫　　剧如蛇与龙</p>
  <p id="aLU">譬如锦绦矛　　罗縠裹锋芒</p>
  <p id="aLV">愚者睹其表　　玩之以自方</p>
  <p id="aLW">智者觉知舍　　痴者致死伤</p>
  <p id="aLX">淫欲亦如是　　抱刃以自丧</p>
  <p id="aLY">睹新即厌故　　所乐亦无常</p>
  <p id="aLZ">言为刀斧裁　　笑为棘与枪</p>
  <p id="aLa">内怀臭秽毒　　饰外以华香</p>
  <p id="aLb">愚者见欢喜　　不惟后受殃</p>
  <p id="aLc">譬如鸩毒药　　以和甘露浆</p>
  <p id="aLd">痴人贪其味　　饮之皆仆僵</p>
  <p id="aLe">亦如薪得火　　草木被重霜</p>
  <p id="aLf">所向无不坏　　是为最不祥</p>
  <p id="aLg">女毒甚于是　　莫能见其形</p>
  <p id="aLh">睹表不见里　　故有淫欲情</p>
  <p id="aLi">其体甚易见　　痴人惜不绝</p>
  <p id="aLj">绝欲以求道　　去道如丝发</p>
  <p id="aLk">人本清净种　　如鱼处深渊</p>
  <p id="aLl">罗网四面张　　著者不得还</p>
  <p id="aLm">欲网剧于是　　结着甚独坚</p>
  <p id="aLn">知者能自觉　　可得脱其缘</p>
  <p id="aLo">譬如饥猿猴　　望见熟甘果</p>
  <p id="aLp">投身冒荆棘　　是辈百向堕</p>
  <p id="aLq">亦如鱼食钩　　飞蛾入灯火</p>
  <p id="aLr">专火投危欲　　不惟后受祸</p>
  <p id="aLs">佛说如是。<a id="a-Lt"></a>优填王欢喜。<a id="a-Lu"></a>即以头面着地白佛言。<a id="a-Lv"></a>实从生年以来不闻女人恶态乃尔。<a id="a-Lw"></a>男子悖乱随之堕恶。<a id="a-Lx"></a>但不知故不制心意。<a id="a-Ly"></a>从是以后终身自悔。<a id="a-Lz"></a>归命三尊不敢复犯。<a id="a-M0"></a>为佛作礼欢喜而退。<a id="a-M1"></a>书云。<a id="a-M2"></a>仲尼称难养小人与女子。<a id="a-M3"></a>近之则不逊。<a id="a-M4"></a>远之则怨也。<a id="a-M5"></a>是以经言。<a id="a-M6"></a>妖蛊女人有八十四态。<a id="a-M7"></a>大态有八。<a id="a-M8"></a>慧人所恶。<a id="a-M9"></a>一者嫉妒。<a id="a-MA"></a>二者妄嗔。<a id="a-MB"></a>三者骂詈。<a id="a-MC"></a>四者咒诅。<a id="a-MD"></a>五者镇压。<a id="a-ME"></a>六者悭贪。<a id="a-MF"></a>七者好饰。<a id="a-MG"></a>八者含毒。<a id="a-MH"></a>是为八大态。<a id="a-MI"></a>是故女人多诸妖媚。<a id="a-MJ"></a>愿舍谄邪以求正法。<a id="a-MK"></a>早得出家自利利人。</p>
  <p id="aML">又智度论云。<a id="a-MM"></a>女人相者。<a id="a-MN"></a>若得敬待则令夫心高。<a id="a-MO"></a>若敬待情舍则令夫心怖。<a id="a-MP"></a>女人如是常以烦恼忧怖与人。<a id="a-MQ"></a>云何可近亲好。<a id="a-MR"></a>如说国王有女。<a id="a-MS"></a>名曰拘牟头。<a id="a-MT"></a>有捕鱼师。<a id="a-MU"></a>名术波伽。<a id="a-MV"></a>随道而行。<a id="a-MW"></a>遥见王女在高楼上。<a id="a-MX"></a>窗中见面想像染着。<a id="a-MY"></a>心不暂舍。<a id="a-MZ"></a>弥历日月不能饮食。<a id="a-Ma"></a>母问其故。<a id="a-Mb"></a>以情答母。<a id="a-Mc"></a>我见王女心不能忘。<a id="a-Md"></a>母喻儿言。<a id="a-Me"></a>汝是小人。<a id="a-Mf"></a>王女尊贵不可得也。<a id="a-Mg"></a>儿言。<a id="a-Mh"></a>我心愿乐不能暂忘。<a id="a-Mi"></a>若不如意不能活也。<a id="a-Mj"></a>母为子故入王宫中。<a id="a-Mk"></a>常送肥鱼鸟肉以遗王女。<a id="a-Ml"></a>而不取价。<a id="a-Mm"></a>王女怪而问之。<a id="a-Mn"></a>欲求何愿。<a id="a-Mo"></a>母白王女。<a id="a-Mp"></a>愿却左右。<a id="a-Mq"></a>当以情告。<a id="a-Mr"></a>我唯有一子。<a id="a-Ms"></a>敬慕王女。<a id="a-Mt"></a>情结成病。<a id="a-Mu"></a>命不云远。<a id="a-Mv"></a>愿垂愍念赐其生命。<a id="a-Mw"></a>王女言。<a id="a-Mx"></a>汝去至月十五日。<a id="a-My"></a>于某甲天祠中住天像后。<a id="a-Mz"></a>母还语子。<a id="a-N0"></a>汝愿已得。<a id="a-N1"></a>告之如上。<a id="a-N2"></a>沐浴新衣在天像后住。<a id="a-N3"></a>王女至时白其父王。<a id="a-N4"></a>我有不吉。<a id="a-N5"></a>须至天祠以求吉福。<a id="a-N6"></a>王言。<a id="a-N7"></a>大善。<a id="a-N8"></a>即严车五百乘出至天祠。<a id="a-N9"></a>既到敕诸从者齐门而止。<a id="a-NA"></a>独入天祠。<a id="a-NB"></a>天神思惟。<a id="a-NC"></a>此不应尔。<a id="a-ND"></a>王为施主。<a id="a-NE"></a>不可令此小人毁辱王女。<a id="a-NF"></a>即厌此人令睡不觉。<a id="a-NG"></a>王女既入见其睡重。<a id="a-NH"></a>推之不寤。<a id="a-NI"></a>即以璎珞直十万两金遗之而去。<a id="a-NJ"></a>后此人得觉见有璎珞。<a id="a-NK"></a>又问众人。<a id="a-NL"></a>知王女来。<a id="a-NM"></a>情愿不遂忧恨懊恼。<a id="a-NN"></a>淫火内发自烧而死。<a id="a-NO"></a>以是证知。<a id="a-NP"></a>女人之心。<a id="a-NQ"></a>不择贵贱。<a id="a-NR"></a>唯欲是从。</p>
  <p id="aNS">又萨婆多论云。<a id="a-NT"></a>宁以身分内毒蛇口中不犯女人。<a id="a-NU"></a>蛇有三事害人。<a id="a-NV"></a>有见而害人。<a id="a-NW"></a>有触而害人。<a id="a-NX"></a>有啮而害人。<a id="a-NY"></a>女人亦有三害。<a id="a-NZ"></a>若见女人而发欲想灭人善法。<a id="a-Na"></a>若触女人身犯中罪灭人善法。<a id="a-Nb"></a>若共交会身犯重罪灭人善法。<a id="a-Nc"></a>一若为毒蛇所害害此一身。<a id="a-Nd"></a>若为女人所害害无数身。<a id="a-Ne"></a>二者若为毒蛇所害害报得无记身。<a id="a-Nf"></a>若为女人所害害善法身。<a id="a-Ng"></a>三者若为毒蛇所害害五识身。<a id="a-Nh"></a>若为女人所害害六识身。<a id="a-Ni"></a>四者若为毒蛇所害得入清众。<a id="a-Nj"></a>若为女人所害不与僧同。<a id="a-Nk"></a>五者若为毒蛇所害。<a id="a-Nl"></a>得生天上。<a id="a-Nm"></a>人中值遇贤圣。<a id="a-Nn"></a>若为女人所害入三恶道。<a id="a-No"></a>六者若为毒蛇所害故得四沙门果。<a id="a-Np"></a>若为女人所害于八正道无所成益。<a id="a-Nq"></a>七者若为毒蛇所害。<a id="a-Nr"></a>人则慈念而救护之。<a id="a-Ns"></a>若为女人所害众共弃舍无心喜乐。<a id="a-Nt"></a>以是因缘故。<a id="a-Nu"></a>宁以身分内毒蛇口中。<a id="a-Nv"></a>终不以此而触女人。</p>
  <p id="aNw">又增一阿含经云。<a id="a-Nx"></a>女人有五力轻慢夫主。<a id="a-Ny"></a>云何为五。<a id="a-Nz"></a>一色力。<a id="a-O0"></a>二亲族之力。<a id="a-O1"></a>三田业之力。<a id="a-O2"></a>四儿力。<a id="a-O3"></a>五自守力。<a id="a-O4"></a>是谓女人有此五力便轻慢夫主。<a id="a-O5"></a>夫有一力尽覆弊彼女人。<a id="a-O6"></a>所谓富贵力也。<a id="a-O7"></a>今弊魔波旬亦有五力。<a id="a-O8"></a>所谓色声香味触。<a id="a-O9"></a>愚痴之人着此五法不能得度若圣。<a id="a-OA"></a>弟子成就一无放逸力不为所系。<a id="a-OB"></a>则能分别生老病死之法胜魔五力。<a id="a-OC"></a>不堕魔境至无为处。<a id="a-OD"></a>尔时世尊便说此偈。</p>
  <p id="aOE">戒为甘露道　　放逸为死径</p>
  <p id="aOF">不贪则不死　　失道为自丧</p>
  <p id="aOG">尔时世尊告诸比丘。<a id="a-OH"></a>女人有五欲想。<a id="a-OI"></a>云何为五。<a id="a-OJ"></a>一生豪贵之家。<a id="a-OK"></a>二嫁适富贵之家。<a id="a-OL"></a>三使我夫主言从语用。<a id="a-OM"></a>四多有儿。<a id="a-ON"></a>五在家独得由己。<a id="a-OO"></a>是谓有此五事可欲之想。</p>
  <p id="aOP">又大威德陀罗尼经云。<a id="a-OQ"></a>佛告阿难。<a id="a-OR"></a>譬如有大沙聚将一滴水润此沙聚可令彻过。<a id="a-OS"></a>如一妇人。<a id="a-OT"></a>以千数丈夫受欲果报。<a id="a-OU"></a>不可令其知足也。<a id="a-OV"></a>其妇人有三法不知厌足。<a id="a-OW"></a>一自庄严。<a id="a-OX"></a>二于丈夫边所受欲乐。<a id="a-OY"></a>三哀美言词。<a id="a-OZ"></a>阿难。<a id="a-Oa"></a>其妇女有五蛆虫户。<a id="a-Ob"></a>而丈夫无此。<a id="a-Oc"></a>其五蛆虫。<a id="a-Od"></a>在阴道中。<a id="a-Oe"></a>其一虫户有八千虫。<a id="a-Of"></a>两头有口。<a id="a-Og"></a>悉如针锋。<a id="a-Oh"></a>彼之蛆虫。<a id="a-Oi"></a>常恼彼女而食啖之。<a id="a-Oj"></a>令其动作。<a id="a-Ok"></a>动已复行。<a id="a-Ol"></a>以彼令动。<a id="a-Om"></a>是故名恼。<a id="a-On"></a>淫妇女人此不共法。<a id="a-Oo"></a>以业果报发起欲行。<a id="a-Op"></a>贪着丈夫不知厌足。<a id="a-Oq"></a>其妇女人若见丈夫。<a id="a-Or"></a>即作美言瞻视熟视。<a id="a-Os"></a>视已复视瞻仰观察意念欲事。<a id="a-Ot"></a>面看邪视欲取他面。<a id="a-Ou"></a>齿衔下唇面作青紫。<a id="a-Ov"></a>以欲心故额上污流。<a id="a-Ow"></a>若安坐时即不欲起。<a id="a-Ox"></a>若复立时复不欲坐。<a id="a-Oy"></a>木枝画地摇弄两手。<a id="a-Oz"></a>或行三步。<a id="a-P0"></a>至第四步左右瞻看。<a id="a-P1"></a>或在门颊频申出息。<a id="a-P2"></a>逶迤屈曲。<a id="a-P3"></a>左手举衣。<a id="a-P4"></a>右手拍髀。<a id="a-P5"></a>又以指爪而刮齿牙。<a id="a-P6"></a>草枝擿齿手搔脑后。<a id="a-P7"></a>宣露脚胫鸣他儿口。<a id="a-P8"></a>平行而蹶。<a id="a-P9"></a>急视诸方。<a id="a-PA"></a>如是等相。<a id="a-PB"></a>当知妇人欲事以发。<a id="a-PC"></a>厌离弃舍勿令流转生大暗中。</p>
  <p id="aPD">又正法念经云。<a id="a-PE"></a>天鸟为诸天说偈云。</p>
  <p id="aPF">妇人非常友　　如灯焰不停</p>
  <p id="aPG">彼则是常怨　　犹如画石文</p>
  <p id="aPH">虽亲近富者　　无物则厌人</p>
  <p id="aPI">有物妇女近　　无物妇女舍</p>
  <p id="aPJ">与物兴供养　　作种种功德</p>
  <p id="aPK">其心如火焰　　而不可秉执</p>
  <p id="aPL">男如是随顺　　如心之所欲</p>
  <p id="aPM">彼如是妇女　　而常诳男子</p>
  <p id="aPN">如蛇华所覆　　如灰土覆火</p>
  <p id="aPO">色如是覆毒　　妇女亦如是</p>
  <p id="aPP">犹如见毒树　　悦眼而不善</p>
  <p id="aPQ">妇女如毒华　　智者应舍离</p>
  <p id="aPR">又阿含口解十二因缘经云。<a id="a-PS"></a>有阿罗汉。<a id="a-PT"></a>以天眼彻视见女人堕地狱中者甚多。<a id="a-PU"></a>便问佛。<a id="a-PV"></a>何以故。<a id="a-PW"></a>佛言。<a id="a-PX"></a>用四因缘故。<a id="a-PY"></a>一由贪珍宝物衣被欲心多故。<a id="a-PZ"></a>二由相嫉妒故。<a id="a-Pa"></a>三由多口舌故。<a id="a-Pb"></a>四由作恣态淫意多故。<a id="a-Pc"></a>以是因缘故堕地狱多耳。</p>
  <p id="aPd">颂曰。</p>
  <p id="aPe">五欲混神因　　六贼乱心色</p>
  <p id="aPf">幻焰逐情飘　　爱网随心织</p>
  <p id="aPg">铸金虽改秋　　斩筹方未极</p>
  <p id="aPh">观鸽既无辩　　攀猿此焉息</p>
 </body>
</html>