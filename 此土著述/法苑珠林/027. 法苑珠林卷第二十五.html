<!doctype html>
<html id="z3IBWht1Qn" data-ver="1398">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第二十五</h1>
  <h2 id="a2">见解篇第十七(此有二部)</h2>
  <h2 id="a3">述意部第一</h2>
  <p id="a4">夫心识运变厥理无常。<a id="a-5"></a>解惑相翻圣人何迹。<a id="a-6"></a>澄神虚照应机如响。<a id="a-7"></a>所谓寂灭不动感而遂通。<a id="a-8"></a>悟道缘机然后神化。<a id="a-9"></a>是以文字应用弥纶宇宙。<a id="a-A"></a>圣变随方该罗法界。<a id="a-B"></a>非六通之至圣。<a id="a-C"></a>孰能垂化于五道者也。</p>
  <p data-pb></p>
  <h2 id="aD">引证部第二</h2>
  <p id="aE">如分别功德论云。<a id="a-F"></a>如来所以广为四部各说第一者。<a id="a-G"></a>乃为将来遗法之中。<a id="a-H"></a>四姓出家见解不同。<a id="a-I"></a>共相是非自称为尊余人为卑。<a id="a-J"></a>如是之辈不可称计故。<a id="a-K"></a>预防于未然开其自足之路。<a id="a-L"></a>如光明之中日为其最。<a id="a-M"></a>星宿之中月为其最。<a id="a-N"></a>川流之中海为其最。<a id="a-O"></a>六天之中波旬以为其最。<a id="a-P"></a>色界十八天之中净居以为其最。<a id="a-Q"></a>九十六部之中释僧以为其最。<a id="a-R"></a>九十六道之中佛道以为其最。<a id="a-S"></a>如五百声闻弟子之中。<a id="a-T"></a>神解各别不可具列(略列一二十人余之不尽备在广本)</p>
  <p id="aU">第一如拘邻比丘。<a id="a-V"></a>初化受法善来之首故称第一。<a id="a-W"></a>如憍梵钵提比丘。<a id="a-X"></a>善护讥嫌藏身天上故称第一。<a id="a-Y"></a>故功德论云。<a id="a-Z"></a>牛脚比丘以二事不得居世间。<a id="a-a"></a>何者此比丘脚似牛甲。<a id="a-b"></a>食饱则齝。<a id="a-c"></a>以是二事不得居世。<a id="a-d"></a>若外道见谓诸沙门食无时节生诽谤心。<a id="a-e"></a>是以佛遣上天在善法讲堂坐禅。<a id="a-f"></a>善觉比丘常为众僧作使至天上。<a id="a-g"></a>佛涅槃后迦葉鸣椎大集众僧。<a id="a-h"></a>命阿那律遍观世间。<a id="a-i"></a>谁不来者。<a id="a-j"></a>阿那律即观世界尽来。<a id="a-k"></a>唯有憍梵比丘今在天上。<a id="a-l"></a>即遣善觉命召使来。<a id="a-m"></a>善觉到三十三天。<a id="a-n"></a>见在善法讲堂入灭尽定。<a id="a-o"></a>禅指觉之曰。<a id="a-p"></a>世尊涅槃已十四日。<a id="a-q"></a>迦葉集众。<a id="a-r"></a>遣我相命可下世间至众集所。<a id="a-s"></a>憍梵答曰。<a id="a-t"></a>世间已空我宁忍还。<a id="a-u"></a>欲取涅槃。<a id="a-v"></a>即以衣钵付于善觉。<a id="a-w"></a>还归众僧。<a id="a-x"></a>便取涅槃。<a id="a-y"></a>以是因缘。<a id="a-z"></a>善护其身安处天上。<a id="a-10"></a>故称第一也。</p>
  <p id="a11">第二论云。<a id="a-12"></a>忧留毗迦葉所以称第一者。<a id="a-13"></a>乃宿世已来兄弟三人。<a id="a-14"></a>常有千弟子相随。<a id="a-15"></a>今遇佛得度俱得罗汉。<a id="a-16"></a>四事供养。<a id="a-17"></a>由此而兴将护圣众。<a id="a-18"></a>故供养中第一也。</p>
  <p id="a19">第三论云。<a id="a-1A"></a>舍利弗所以称智慧第一者。<a id="a-1B"></a>世尊方欲知身子智慧多少者。<a id="a-1C"></a>以须弥为砚。<a id="a-1D"></a>以四大海水为墨。<a id="a-1E"></a>以四天下竹木为笔。<a id="a-1F"></a>满四天下人为书师。<a id="a-1G"></a>欲写身子智慧者。<a id="a-1H"></a>犹不能尽。<a id="a-1I"></a>况凡夫五通而能测量耶。<a id="a-1J"></a>故称智慧第一也。</p>
  <p id="a1K">第四论云。<a id="a-1L"></a>大目揵连所以称神足第一者。<a id="a-1M"></a>世尊正说。<a id="a-1N"></a>三灾流行人民大饥。<a id="a-1O"></a>欲反大地取地下肥以供民命。<a id="a-1P"></a>佛止不听。<a id="a-1Q"></a>恐损众生。<a id="a-1R"></a>又欲一手执众生一手反地。<a id="a-1S"></a>佛复不许。<a id="a-1T"></a>故知神足第一也。</p>
  <p id="a1U">如密迹金刚力士经云。<a id="a-1V"></a>目连承佛圣旨。<a id="a-1W"></a>西方有一世界名光明幡。<a id="a-1X"></a>佛名光明王。<a id="a-1Y"></a>现在说法。<a id="a-1Z"></a>目连到彼听佛语。<a id="a-1a"></a>见其身长四十里。<a id="a-1b"></a>诸菩萨身长二十里。<a id="a-1c"></a>其诸菩萨所食钵器。<a id="a-1d"></a>其高一里。<a id="a-1e"></a>目连行钵际上。<a id="a-1f"></a>时诸菩萨白世尊曰。<a id="a-1g"></a>唯然大圣。<a id="a-1h"></a>此虫从何而来。<a id="a-1i"></a>被沙门服行钵际上。<a id="a-1j"></a>于时彼佛言。<a id="a-1k"></a>诸族姓子。<a id="a-1l"></a>慎勿发心轻慢此贤。<a id="a-1m"></a>所以者何。<a id="a-1n"></a>今斯少年名大目连。<a id="a-1o"></a>是释迦文佛声闻弟子中神足第一。<a id="a-1p"></a>时光明佛告大目连。<a id="a-1q"></a>吾土菩萨及诸声闻。<a id="a-1r"></a>见卿身小咸发轻慢。<a id="a-1s"></a>仁当显神足力承释迦文威德。<a id="a-1t"></a>目连稽首足下。<a id="a-1u"></a>绕佛七匝踊身在空。<a id="a-1v"></a>广现神足已复住佛前。<a id="a-1w"></a>诸菩萨叹未曾有。<a id="a-1x"></a>佛言。<a id="a-1y"></a>欲试释迦文佛音响远近。<a id="a-1z"></a>故到此土。<a id="a-20"></a>仁者不宜试如来音响。<a id="a-21"></a>如来音响无限。<a id="a-22"></a>无远无近。<a id="a-23"></a>广远无量。<a id="a-24"></a>不可为喻。<a id="a-25"></a>世尊告曰。<a id="a-26"></a>云何以汝神力到此世界。<a id="a-27"></a>故是世尊释迦文佛威德所立。<a id="a-28"></a>当遥礼释迦文佛。<a id="a-29"></a>自当至彼。<a id="a-2A"></a>假使卿身以己神足欲还本国。<a id="a-2B"></a>一劫不至。<a id="a-2C"></a>目连右膝着地。<a id="a-2D"></a>向于东方礼释迦文佛。<a id="a-2E"></a>叉手自归屈申臂顷即时得至。<a id="a-2F"></a>故知目连神足中第一也。</p>
  <p id="a2G">第五论云。<a id="a-2H"></a>阿那律所以称第一者。<a id="a-2I"></a>时佛为大会说法。<a id="a-2J"></a>那律坐眠。<a id="a-2K"></a>佛见谓曰。<a id="a-2L"></a>今如来说法。<a id="a-2M"></a>汝何以眠耶。<a id="a-2N"></a>夫眠者。<a id="a-2O"></a>心意闭塞与死何异。<a id="a-2P"></a>那律惭愧克心自誓不敢复眠。<a id="a-2Q"></a>不眠遂久。<a id="a-2R"></a>眼便失明。<a id="a-2S"></a>所以然者。<a id="a-2T"></a>凡有六食。<a id="a-2U"></a>眼有二食。<a id="a-2V"></a>一视色。<a id="a-2W"></a>二睡眠。<a id="a-2X"></a>五情亦各二食。<a id="a-2Y"></a>得食者六根乃全。<a id="a-2Z"></a>以眼失食故丧眼根。<a id="a-2a"></a>佛命耆域治之曰。<a id="a-2b"></a>不眠不可治。<a id="a-2c"></a>已失肉眼无所复睹。<a id="a-2d"></a>五百弟子各弃驰散。<a id="a-2e"></a>倩人贯针扪摸补衣。<a id="a-2f"></a>线尽重贯无人可倩。<a id="a-2g"></a>左右唱曰。<a id="a-2h"></a>谁求福者与我贯针。<a id="a-2i"></a>世尊忽然到前取来。<a id="a-2j"></a>吾与汝贯。<a id="a-2k"></a>问曰。<a id="a-2l"></a>是谁。<a id="a-2m"></a>曰我是佛也。<a id="a-2n"></a>曰佛已福足。<a id="a-2o"></a>复欲求福耶。<a id="a-2p"></a>曰福德可得厌耶。<a id="a-2q"></a>那律思惟。<a id="a-2r"></a>佛尚求福。<a id="a-2s"></a>况于凡人邪。<a id="a-2t"></a>心中感结驰向佛视。<a id="a-2u"></a>以至心故忽得天眼。<a id="a-2v"></a>重复思惟便得罗汉。<a id="a-2w"></a>凡得罗汉皆有三眼。<a id="a-2x"></a>一肉眼。<a id="a-2y"></a>二天眼。<a id="a-2z"></a>三慧眼。<a id="a-30"></a>三眼视者。<a id="a-31"></a>恐肉眼乱天争功精粗。<a id="a-32"></a>以杂观故。<a id="a-33"></a>专用天眼观大千界精粗悉睹。<a id="a-34"></a>故言天眼第一也。</p>
  <p id="a35">第六论云。<a id="a-36"></a>迦旃延所以称善分别义第一者。<a id="a-37"></a>将欲撰集法藏。<a id="a-38"></a>心中惟曰。<a id="a-39"></a>为人问愦闹精思不专。<a id="a-3A"></a>故隐地中。<a id="a-3B"></a>七日纂集大法已讫呈佛。<a id="a-3C"></a>称曰善哉。<a id="a-3D"></a>圣所印可。<a id="a-3E"></a>以为一藏。<a id="a-3F"></a>此义微妙降伏外道。<a id="a-3G"></a>故称第一。<a id="a-3H"></a>又佛称仁者辩才析理解义第一也。</p>
  <p id="a3I">第七论云。<a id="a-3J"></a>所以称婆拘罗寿命极长者。<a id="a-3K"></a>以曩昔曾供养六万佛于诸佛所常行慈心。<a id="a-3L"></a>蜎飞蠕动有形命类。<a id="a-3M"></a>常加慈愍。<a id="a-3N"></a>无有毫牦杀害之想。<a id="a-3O"></a>佛告阿难。<a id="a-3P"></a>如我今日正寿八十者。<a id="a-3Q"></a>如来随世欲适众生不现其异。<a id="a-3R"></a>故寿八十。<a id="a-3S"></a>婆拘罗者受前宿世慈心之福故。<a id="a-3T"></a>年寿加倍一百六十。<a id="a-3U"></a>往昔毗婆尸如来出世时有长者。<a id="a-3V"></a>居明贞修禀性良谦。<a id="a-3W"></a>请佛及僧九十日四事供养。<a id="a-3X"></a>有一比丘来求索药。<a id="a-3Y"></a>长者问曰。<a id="a-3Z"></a>何所患苦。<a id="a-3a"></a>答曰。<a id="a-3b"></a>头痛。<a id="a-3c"></a>长者答曰。<a id="a-3d"></a>此必膈上有水。<a id="a-3e"></a>仰攻其头。<a id="a-3f"></a>是以头痛。<a id="a-3g"></a>即施一呵梨勒果。<a id="a-3h"></a>因服病除。<a id="a-3i"></a>缘是福报。<a id="a-3j"></a>九十一劫未曾病患。<a id="a-3k"></a>阿难问婆拘罗。<a id="a-3l"></a>何以不为人说法。<a id="a-3m"></a>为无四辩智慧而不说耶。<a id="a-3n"></a>答曰。<a id="a-3o"></a>我于四辩捷疾之智非为不足。<a id="a-3p"></a>直自乐静不喜愦闹。<a id="a-3q"></a>故不说法。<a id="a-3r"></a>故长命省事第一也。</p>
  <p id="a3s">第八论云。<a id="a-3t"></a>所以称优波离持律第一者。<a id="a-3u"></a>是五百释子剃发师不轻不重泯然除尽。<a id="a-3v"></a>佛命善来即成沙门。<a id="a-3w"></a>佛即受戒得阿罗汉。<a id="a-3x"></a>次受五百释子戒。<a id="a-3y"></a>优波离为上座。<a id="a-3z"></a>诸释子言。<a id="a-40"></a>此我家仆何缘礼之。<a id="a-41"></a>佛言。<a id="a-42"></a>不尔。<a id="a-43"></a>法无贵贱先达为兄。<a id="a-44"></a>俯仰不已制意为礼。<a id="a-45"></a>即时天地大动。<a id="a-46"></a>诸天于上赞曰。<a id="a-47"></a>善哉善哉。<a id="a-48"></a>今日诸释降伏贡高。<a id="a-49"></a>此意难胜故地为动。<a id="a-4A"></a>当五百释子为道时。<a id="a-4B"></a>亦有九万九千人出家为道。<a id="a-4C"></a>优波离自从佛受戒已来未曾犯如毫牦。<a id="a-4D"></a>故称持律第一。<a id="a-4E"></a>又祇园精舍北有一比丘。<a id="a-4F"></a>得病经六年不差。<a id="a-4G"></a>波离往问。<a id="a-4H"></a>何所患苦欲何所须。<a id="a-4I"></a>曰我有所须以违佛教。<a id="a-4J"></a>故不可说。<a id="a-4K"></a>曰但说无苦。<a id="a-4L"></a>曰我唯思酒五升病便除愈优波离曰。<a id="a-4M"></a>且住。<a id="a-4N"></a>我为汝问佛。<a id="a-4O"></a>还即问佛。<a id="a-4P"></a>有比丘病须酒为药。<a id="a-4Q"></a>不审可得饮不。<a id="a-4R"></a>世尊曰。<a id="a-4S"></a>我所制法除病苦者。<a id="a-4T"></a>优波离即还索酒与病比丘。<a id="a-4U"></a>病即除愈。<a id="a-4V"></a>重与说法得罗汉道。<a id="a-4W"></a>佛赞波离。<a id="a-4X"></a>汝问此事。<a id="a-4Y"></a>使病比丘得蒙除差。<a id="a-4Z"></a>又使得道。<a id="a-4a"></a>若不得度后堕三涂无有出斯。<a id="a-4b"></a>乃为将来比丘能设禁法。<a id="a-4c"></a>使知轻重得济危厄。<a id="a-4d"></a>汝真持律。<a id="a-4e"></a>以律付汝。<a id="a-4f"></a>勿令漏失。<a id="a-4g"></a>不可示以沙弥白衣。<a id="a-4h"></a>复称第一也。</p>
  <p id="a4i">第九论云。<a id="a-4j"></a>所以称难陀比丘端正第一者。<a id="a-4k"></a>余诸比丘各各有相。<a id="a-4l"></a>舍利弗有七相。<a id="a-4m"></a>目连有五相。<a id="a-4n"></a>阿难有二十相。<a id="a-4o"></a>唯难陀有三十相。<a id="a-4p"></a>难陀金色。<a id="a-4q"></a>阿难银色。<a id="a-4r"></a>衣服光曜。<a id="a-4s"></a>金楼履屣执琉璃钵。<a id="a-4t"></a>入城乞食。<a id="a-4u"></a>其有见者无不欣悦。<a id="a-4v"></a>自舍如来余诸弟子无能及者。<a id="a-4w"></a>故称端正第一。<a id="a-4x"></a>柰女请佛。<a id="a-4y"></a>于外见难陀爱乐情深。<a id="a-4z"></a>接足为礼以手摩之。<a id="a-50"></a>虽睹美姿寂无情想。<a id="a-51"></a>形影相感则失不净。<a id="a-52"></a>柰女不达疑有欲心。<a id="a-53"></a>佛知其意。<a id="a-54"></a>告柰女曰。<a id="a-55"></a>勿生疑心。<a id="a-56"></a>难陀劫后七日当得罗汉。<a id="a-57"></a>以是言之。<a id="a-58"></a>知心不变故称第一。</p>
  <p id="a59">第十论云。<a id="a-5A"></a>所以称婆陀比丘解人疑滞第一者。<a id="a-5B"></a>三世诸佛皆共八万四千以为行法。<a id="a-5C"></a>众生得道不必遍行众行。<a id="a-5D"></a>随其所悟处以为宗趣。<a id="a-5E"></a>何者众生结使不同。<a id="a-5F"></a>病有多少。<a id="a-5G"></a>垢有厚薄。<a id="a-5H"></a>是故如来设教若干。<a id="a-5I"></a>或有一药治众病。<a id="a-5J"></a>或有众药治一病。<a id="a-5K"></a>犹六度相统。<a id="a-5L"></a>一行为主众行悉从。<a id="a-5M"></a>一行不专众病随起。<a id="a-5N"></a>随病所起对药应之。<a id="a-5O"></a>若计常起以无常对之。<a id="a-5P"></a>若计有心起以空心对之。<a id="a-5Q"></a>当其无常领行。<a id="a-5R"></a>万行皆无常也。<a id="a-5S"></a>犹施造八万。<a id="a-5T"></a>八万皆为施所造也。<a id="a-5U"></a>亦犹如来八音中一音统八响。<a id="a-5V"></a>一响统百教。<a id="a-5W"></a>一教统百义。<a id="a-5X"></a>一一相领至千万亿。<a id="a-5Y"></a>一音报万亿。<a id="a-5Z"></a>其变如是。<a id="a-5a"></a>略说统行其喻亦尔。<a id="a-5b"></a>此比丘专以略说为主。<a id="a-5c"></a>故称第一也。</p>
  <p id="a5d">第十一论云。<a id="a-5e"></a>所以称天须菩提着好衣第一者。<a id="a-5f"></a>五百弟子中有两须菩提。<a id="a-5g"></a>一王者种。<a id="a-5h"></a>一长者种。<a id="a-5i"></a>其天须菩提出王者种所言天者。<a id="a-5j"></a>为五百世中常生天上。<a id="a-5k"></a>化应声闻下生王家。<a id="a-5l"></a>食福自然未曾匮乏。<a id="a-5m"></a>佛还本国。<a id="a-5n"></a>佛敕出家。<a id="a-5o"></a>约身守节粗衣恶食。<a id="a-5p"></a>草蓐为床。<a id="a-5q"></a>大小便为药。<a id="a-5r"></a>此比丘闻佛切教退欲还家。<a id="a-5s"></a>佛受波斯匿王请。<a id="a-5t"></a>即诣佛所辞退而还。<a id="a-5u"></a>阿难语曰。<a id="a-5v"></a>君且住一宿须菩提曰。<a id="a-5w"></a>道人屋舍如何可止。<a id="a-5x"></a>且至白衣家寄止一宿明当还归。<a id="a-5y"></a>阿难曰。<a id="a-5z"></a>但住。<a id="a-60"></a>今当严办。<a id="a-61"></a>即往王所。<a id="a-62"></a>种种座具幡华香油严饰皆备。<a id="a-63"></a>此比丘便于中止宿。<a id="a-64"></a>以适本心意便得定。<a id="a-65"></a>思惟四谛至于后夜即得罗汉。<a id="a-66"></a>阿难白佛。<a id="a-67"></a>天须菩提已得罗汉飞在虚空。<a id="a-68"></a>佛语阿难。<a id="a-69"></a>夫衣有二种可亲不可亲。<a id="a-6A"></a>若着好衣益其道心。<a id="a-6B"></a>此可亲近。<a id="a-6C"></a>若损道心。<a id="a-6D"></a>此不可亲近也。<a id="a-6E"></a>是故阿难。<a id="a-6F"></a>或从好衣得道。<a id="a-6G"></a>或从五纳弊恶得道。<a id="a-6H"></a>所悟在心不拘形服也。<a id="a-6I"></a>是故言之。<a id="a-6J"></a>天须菩提着好衣第一也。</p>
  <p id="a6K">第十二论云。<a id="a-6L"></a>所以称罗云持戒不毁第一者。<a id="a-6M"></a>或云。<a id="a-6N"></a>罗云喜妄语好嗔。<a id="a-6O"></a>佛舍轮王之位而作沙门。<a id="a-6P"></a>东西行乞不可羞耶。<a id="a-6Q"></a>以嫌如来故作妄语。<a id="a-6R"></a>若有人问如来所在。<a id="a-6S"></a>实在祇园而云在昼闇园。<a id="a-6T"></a>实在昼闇园而言在祇园。<a id="a-6U"></a>反覆妄语诳于来人。<a id="a-6V"></a>阿难白佛。<a id="a-6W"></a>罗云妄语。<a id="a-6X"></a>佛唤罗云来。<a id="a-6Y"></a>卿实妄语耶。<a id="a-6Z"></a>对曰实尔。<a id="a-6a"></a>我所以舍圣王位者。<a id="a-6b"></a>以不可恃怙皆归无常。<a id="a-6c"></a>正使帝释梵王皆不可保。<a id="a-6d"></a>况复圣王而可恃耶。<a id="a-6e"></a>佛语罗云。<a id="a-6f"></a>我前后舍此不可称计。<a id="a-6g"></a>而汝今时方恨我耶。<a id="a-6h"></a>佛语罗云。<a id="a-6i"></a>汝取水来。<a id="a-6j"></a>罗云即盛满钵水授与如来。<a id="a-6k"></a>如来执钵水谓罗云曰。<a id="a-6l"></a>汝见此水不。<a id="a-6m"></a>对曰已见。<a id="a-6n"></a>佛言。<a id="a-6o"></a>此水满钵无所减者。<a id="a-6p"></a>喻持戒完具无所损落。<a id="a-6q"></a>复泻半弃谓罗云曰。<a id="a-6r"></a>汝见此水不。<a id="a-6s"></a>对曰见之。<a id="a-6t"></a>佛言。<a id="a-6u"></a>此水失半。<a id="a-6v"></a>喻戒不具足。<a id="a-6w"></a>复泻水尽示罗云曰。<a id="a-6x"></a>见此空钵不。<a id="a-6y"></a>答曰已见。<a id="a-6z"></a>佛言。<a id="a-70"></a>犯戒都尽喻如空钵。<a id="a-71"></a>复以钵覆地示曰。<a id="a-72"></a>汝见此不。<a id="a-73"></a>答曰已见。<a id="a-74"></a>佛言。<a id="a-75"></a>已犯戒尽当堕地狱。<a id="a-76"></a>喻钵口向地也。<a id="a-77"></a>罗云自被约敕以后。<a id="a-78"></a>未曾复犯如毫厘戒。<a id="a-79"></a>故称持戒第一也。<a id="a-7A"></a>忍行亦为第一。<a id="a-7B"></a>故舍利弗将罗云入舍卫城乞食。<a id="a-7C"></a>时有婆罗门。<a id="a-7D"></a>见罗云在后行。<a id="a-7E"></a>即兴恶意打罗云头破。<a id="a-7F"></a>血流污面。<a id="a-7G"></a>罗云即生恶念。<a id="a-7H"></a>要当方便报此怨家。<a id="a-7I"></a>舍利弗已知心念。<a id="a-7J"></a>为其拭血。<a id="a-7K"></a>谓罗云曰。<a id="a-7L"></a>当忆汝父。<a id="a-7M"></a>昔为王时人来索眼。<a id="a-7N"></a>即挑眼与。<a id="a-7O"></a>截手截足亦不悔恨。<a id="a-7P"></a>若为象时以牙与人亦不厌倦汝今云何起此恶念。<a id="a-7Q"></a>罗云闻说即自克责。<a id="a-7R"></a>我今云何恶心向彼。<a id="a-7S"></a>即忍如地。<a id="a-7T"></a>不起害心如毛发许。<a id="a-7U"></a>时打罗云者堕无择地狱中。<a id="a-7V"></a>以是因缘持戒忍行最为第一也。</p>
  <p id="a7W">第十三论云。<a id="a-7X"></a>所以称般陀比丘暗钝然能变形第一者。<a id="a-7Y"></a>良由佛教使诵扫帚得帚忘扫得扫忘帚。<a id="a-7Z"></a>六年之中专心诵此。<a id="a-7a"></a>意遂解悟。<a id="a-7b"></a>而自思惟曰。<a id="a-7c"></a>帚者彗。<a id="a-7d"></a>扫者除。<a id="a-7e"></a>彗者即喻八正道。<a id="a-7f"></a>粪者喻三毒垢也。<a id="a-7g"></a>以八正道彗扫三毒垢。<a id="a-7h"></a>所谓扫帚义者。<a id="a-7i"></a>止谓此耶。<a id="a-7j"></a>深思此理心即开解得阿罗汉道。<a id="a-7k"></a>复有婆罗门。<a id="a-7l"></a>名曰梵天。<a id="a-7m"></a>亦名世典。<a id="a-7n"></a>博览群籍图书秘谶。<a id="a-7o"></a>天文地理无不关练。<a id="a-7p"></a>故名世典。<a id="a-7q"></a>自以德高命共论议。<a id="a-7r"></a>谓般陀曰能与我共论耶般陀曰。<a id="a-7s"></a>我尚能与汝父祖梵天共论。<a id="a-7t"></a>何况汝盲无目人乎。<a id="a-7u"></a>梵志寻言即语曰。<a id="a-7v"></a>盲与无目有何等异。<a id="a-7w"></a>般陀默然不对。<a id="a-7x"></a>无以相詶。<a id="a-7y"></a>即以神足相答腾空去地四丈九尺。<a id="a-7z"></a>结跏趺坐。<a id="a-80"></a>梵志仰瞻敬情内发。<a id="a-81"></a>时舍利弗知其辞匮现变相答。<a id="a-82"></a>若不往屈梵志不度。<a id="a-83"></a>即以神足作般陀形。<a id="a-84"></a>便使般陀本形不现。<a id="a-85"></a>化形问曰。<a id="a-86"></a>汝为是天是人乎。<a id="a-87"></a>答曰。<a id="a-88"></a>是人。<a id="a-89"></a>又问。<a id="a-8A"></a>人为是男子不。<a id="a-8B"></a>曰是男子。<a id="a-8C"></a>又问。<a id="a-8D"></a>男子与人有何等异。<a id="a-8E"></a>答曰。<a id="a-8F"></a>不异。<a id="a-8G"></a>又问。<a id="a-8H"></a>人者统名。<a id="a-8I"></a>男子据形。<a id="a-8J"></a>何得不异。<a id="a-8K"></a>向言盲者。<a id="a-8L"></a>谓不见今世后世善恶之报。<a id="a-8M"></a>无目者谓无智慧之眼以断结使也。<a id="a-8N"></a>梵志心解即得法眼净。<a id="a-8O"></a>以是因缘。<a id="a-8P"></a>般陀变形为第一也(此之罗汉且偏据一长云第一若论实德神解并皆第一也)如增一阿含经云。<a id="a-8Q"></a>时世尊于十五日说戒时。<a id="a-8R"></a>诸比丘僧及五百比丘众。<a id="a-8S"></a>从只桓没诣阿耨达池。<a id="a-8T"></a>时龙王至世尊所头面礼足在一面坐。<a id="a-8U"></a>观众空无。<a id="a-8V"></a>舍利弗今无此坐。<a id="a-8W"></a>佛告目连言。<a id="a-8X"></a>汝速至舍利弗所以我声告。<a id="a-8Y"></a>目连承教往舍卫城。<a id="a-8Z"></a>语舍利弗言。<a id="a-8a"></a>佛呼汝来。<a id="a-8b"></a>阿耨达龙王欲得相见。<a id="a-8c"></a>舍利弗自解只支带着目连前。<a id="a-8d"></a>谓目连曰。<a id="a-8e"></a>汝有神足举此衣带结。<a id="a-8f"></a>目连执带不能移动。<a id="a-8g"></a>尽力欲举地皆大动。<a id="a-8h"></a>舍利弗便举目连着东弗于逮。<a id="a-8i"></a>又以带缠须弥山。<a id="a-8j"></a>目连便举动须弥山。<a id="a-8k"></a>舍利弗复以此带缠如来座。<a id="a-8l"></a>目连遂不能动。<a id="a-8m"></a>舍带还龙王所。<a id="a-8n"></a>遥见舍利弗。<a id="a-8o"></a>已在前至结跏趺坐系念在前。<a id="a-8p"></a>目连白佛言。<a id="a-8q"></a>我不失神足耶。<a id="a-8r"></a>何以故。<a id="a-8s"></a>舍利弗后没先至。<a id="a-8t"></a>佛曰。<a id="a-8u"></a>不退。<a id="a-8v"></a>舍利弗有大智慧。<a id="a-8w"></a>佛告目连。<a id="a-8x"></a>众多比丘无恭敬心。<a id="a-8y"></a>于汝言。<a id="a-8z"></a>舍利弗神足胜汝。<a id="a-90"></a>汝可于此众中现其威力。<a id="a-91"></a>对曰。<a id="a-92"></a>承教。<a id="a-93"></a>即于座起往须弥山顶。<a id="a-94"></a>以一足蹈山顶。<a id="a-95"></a>举一足着梵天上。<a id="a-96"></a>蹴须弥山使地六返震动。<a id="a-97"></a>时诸比丘叹未曾有。<a id="a-98"></a>目连说偈。<a id="a-99"></a>时六十比丘因此漏尽意解。</p>
  <p id="a9A">又文殊师利般涅槃经云。<a id="a-9B"></a>佛告跋陀罗菩萨。<a id="a-9C"></a>此文殊师利。<a id="a-9D"></a>有大慈悲生于此国。<a id="a-9E"></a>多罗聚落梵德婆罗门家。<a id="a-9F"></a>其生之时家内屋宅化如莲华。<a id="a-9G"></a>从母右胁出。<a id="a-9H"></a>身紫金色。<a id="a-9I"></a>堕地能语。<a id="a-9J"></a>如天童子。<a id="a-9K"></a>有七宝盖随覆其上。<a id="a-9L"></a>九十五种诸论议师。<a id="a-9M"></a>无能詶对。<a id="a-9N"></a>唯于佛所出家学道。<a id="a-9O"></a>住首楞严三昧。<a id="a-9P"></a>佛涅槃后四百五十岁。<a id="a-9Q"></a>当至雪山为五百仙人宣扬十二部经。<a id="a-9R"></a>教化令住不退已至本生地。<a id="a-9S"></a>于空野泽尼拘律陀树下结跏趺坐入首楞严三昧。<a id="a-9T"></a>身诸毛孔出金色光。<a id="a-9U"></a>遍照十方世界。<a id="a-9V"></a>度有缘者。<a id="a-9W"></a>身如紫金山。<a id="a-9X"></a>正长丈六。<a id="a-9Y"></a>圆光严显面各一寻。<a id="a-9Z"></a>于圆光内有五百化佛。<a id="a-9a"></a>一一化佛有五化菩萨。<a id="a-9b"></a>以为侍者。<a id="a-9c"></a>佛告跋陀波罗。<a id="a-9d"></a>是文殊师利。<a id="a-9e"></a>有无量神通变现不可具记。<a id="a-9f"></a>若有众生但闻文殊师利名。<a id="a-9g"></a>除却十二亿劫生死之罪。<a id="a-9h"></a>若礼拜供养者。<a id="a-9i"></a>生生之处常生佛家。<a id="a-9j"></a>若未得见当诵持首楞严称文殊师利名。<a id="a-9k"></a>一日至七日。<a id="a-9l"></a>文殊必来至其人所。<a id="a-9m"></a>若有宿业障者。<a id="a-9n"></a>梦中得见。<a id="a-9o"></a>梦中见者。<a id="a-9p"></a>于现在身若求声闻。<a id="a-9q"></a>以见文殊师利故得须陀洹乃至阿那含。<a id="a-9r"></a>若出家人见者。<a id="a-9s"></a>以得见故一日一夜成阿罗汉。<a id="a-9t"></a>若有深信方等经典。<a id="a-9u"></a>是法王子。<a id="a-9v"></a>于禅定中为说深法。<a id="a-9w"></a>乱心多者。<a id="a-9x"></a>于其梦中为说实义。<a id="a-9y"></a>令其坚固于无上道得不退转。<a id="a-9z"></a>我灭度后一切众生。<a id="a-A0"></a>其有得闻文殊师利名者。<a id="a-A1"></a>见形像者。<a id="a-A2"></a>百千劫中不堕恶道。<a id="a-A3"></a>若有受持读诵文殊师利名者。<a id="a-A4"></a>设有重障不堕阿鼻极恶猛火。<a id="a-A5"></a>常生他方清净国土。<a id="a-A6"></a>值佛闻法得无生忍。</p>
  <p id="aA7">又贤愚经云。<a id="a-A8"></a>佛在王舍城鹫头山中。<a id="a-A9"></a>时波罗柰王名波罗摩达王。<a id="a-AA"></a>有辅相生一男儿。<a id="a-AB"></a>相好备满。<a id="a-AC"></a>身色紫金。<a id="a-AD"></a>姿容挺特。<a id="a-AE"></a>辅相见子倍增怡悦。<a id="a-AF"></a>其母素性不能良善。<a id="a-AG"></a>怀妊已来恤矜苦厄悲润黎庶。<a id="a-AH"></a>等心护养。<a id="a-AI"></a>父召相师令占相之。<a id="a-AJ"></a>相师见喜因为立字。<a id="a-AK"></a>号曰弥勒。<a id="a-AL"></a>其儿殊称合土宣闻。<a id="a-AM"></a>国王闻惧恐大夺位。<a id="a-AN"></a>闻其未长当预除灭。<a id="a-AO"></a>即敕辅相。<a id="a-AP"></a>闻汝有子容相有异。<a id="a-AQ"></a>汝可将来。<a id="a-AR"></a>吾欲得见。<a id="a-AS"></a>时宫内人及父知王欲图。<a id="a-AT"></a>甚怀汤火(余经权计即报王言近遣向南天国外舅家养来奉示王)其儿有舅名波婆梨。<a id="a-AU"></a>在波婆富罗国。<a id="a-AV"></a>为彼国师。<a id="a-AW"></a>聪明高博智达殊才。<a id="a-AX"></a>五百弟子常逐咨禀。<a id="a-AY"></a>于时辅相怜爱其子。<a id="a-AZ"></a>惧被其害。<a id="a-Aa"></a>密计遣人乘象送之。<a id="a-Ab"></a>舅见弥勒睹其色好。<a id="a-Ac"></a>加意爱养敬视在怀。<a id="a-Ad"></a>其年渐大教使学问。<a id="a-Ae"></a>一日咨受胜余终年。<a id="a-Af"></a>学未经岁月普通经书。<a id="a-Ag"></a>时波婆梨见其外甥学既不久通达诸书。<a id="a-Ah"></a>欲为作会显扬其美。<a id="a-Ai"></a>遣一弟子至波罗柰。<a id="a-Aj"></a>语于辅相说儿所学。<a id="a-Ak"></a>索于珍宝欲为设会。<a id="a-Al"></a>其弟子往至于中道。<a id="a-Am"></a>闻人说佛无量德行。<a id="a-An"></a>思慕欲见。<a id="a-Ao"></a>即往趣佛。<a id="a-Ap"></a>未到中间为虎所啖。<a id="a-Aq"></a>乘其善心生第一四天。<a id="a-Ar"></a>波婆梨自竭所有为设大会。<a id="a-As"></a>一切都集。<a id="a-At"></a>设会已讫大施哒嚫。<a id="a-Au"></a>人得五百金钱。<a id="a-Av"></a>财物罄尽。<a id="a-Aw"></a>有一婆罗门名劳度叉。<a id="a-Ax"></a>最于后至。<a id="a-Ay"></a>独不得食。<a id="a-Az"></a>唯与五百金钱劳度叉言。<a id="a-B0"></a>闻汝设施云何空尔。<a id="a-B1"></a>若必拒逆不见给者。<a id="a-B2"></a>汝更七日头破七段。<a id="a-B3"></a>时波婆梨恐有恶咒及余蛊道。<a id="a-B4"></a>事不可轻深以为惧。<a id="a-B5"></a>前使弟子终生天者。<a id="a-B6"></a>遥见其师愁瘁无赖。<a id="a-B7"></a>即从天下来到其前。<a id="a-B8"></a>问其师言。<a id="a-B9"></a>何故愁忧。<a id="a-BA"></a>师具广说。<a id="a-BB"></a>天白师言。<a id="a-BC"></a>劳度叉者。<a id="a-BD"></a>未识顶法。<a id="a-BE"></a>愚痴迷网恶邪之人。<a id="a-BF"></a>竟何所能而乃忧此。<a id="a-BG"></a>今惟有佛最解顶法。<a id="a-BH"></a>无极法王。<a id="a-BI"></a>特可归依。<a id="a-BJ"></a>时波婆梨闻天说佛。<a id="a-BK"></a>即重问之。<a id="a-BL"></a>佛是何人。<a id="a-BM"></a>天即说佛功德智慧不可称计今在王舍城鹫头山中。<a id="a-BN"></a>时波婆梨闻叹佛德自思。<a id="a-BO"></a>必是我书所记沸星下现。<a id="a-BP"></a>天地大动当生圣人。<a id="a-BQ"></a>今悉有此。<a id="a-BR"></a>即敕弥勒等十六人。<a id="a-BS"></a>往看相好。<a id="a-BT"></a>心念难之。<a id="a-BU"></a>我师波婆梨为有几相。<a id="a-BV"></a>我师年几。<a id="a-BW"></a>我师是何种姓。<a id="a-BX"></a>我师有几弟子。<a id="a-BY"></a>若答知数斯必是佛。<a id="a-BZ"></a>汝等必为弟子。<a id="a-Ba"></a>遣一人语我消息。<a id="a-Bb"></a>时弥勒等进趣王舍近到鹫山。<a id="a-Bc"></a>见佛光明种种神异众相赫然。<a id="a-Bd"></a>益以欢喜。<a id="a-Be"></a>即奉师敕遥以心难。<a id="a-Bf"></a>佛遥答之。<a id="a-Bg"></a>一一无差。<a id="a-Bh"></a>深生敬仰。<a id="a-Bi"></a>头面礼讫。<a id="a-Bj"></a>佛为说法。<a id="a-Bk"></a>其十五人得法眼净求索出家。<a id="a-Bl"></a>佛言善来。<a id="a-Bm"></a>须发自堕法衣在身。<a id="a-Bn"></a>重为说法成阿罗汉。<a id="a-Bo"></a>十六人中。<a id="a-Bp"></a>时有一人字宾祈寄。<a id="a-Bq"></a>是波婆姊子。<a id="a-Br"></a>即遣往白消息。<a id="a-Bs"></a>还到本国。<a id="a-Bt"></a>具以闻见广为说之。<a id="a-Bu"></a>波婆闻喜。<a id="a-Bv"></a>即从坐起长跪合掌。<a id="a-Bw"></a>向王舍城诚心请佛。<a id="a-Bx"></a>唯愿屈神来见接济。<a id="a-By"></a>如来遥知。<a id="a-Bz"></a>屈申臂顷来到其前。<a id="a-C0"></a>礼已举头见佛惊喜。<a id="a-C1"></a>佛为说法逮阿那含。<a id="a-C2"></a>于时世尊寻还鹫山(唯弥勒一人不取小果誓发大愿志趣菩提也)佛告诸比丘。<a id="a-C3"></a>于未来世。<a id="a-C4"></a>此阎浮提土地方正。<a id="a-C5"></a>平坦广博无有山川。<a id="a-C6"></a>地生耎草犹如天衣。<a id="a-C7"></a>尔时人民寿八万四千岁身长八丈。<a id="a-C8"></a>端正殊妙。<a id="a-C9"></a>人性仁和具修十善。<a id="a-CA"></a>彼时当有转轮圣王。<a id="a-CB"></a>名曰胜伽(晋言具也)彼时有婆罗门。<a id="a-CC"></a>家生一男儿。<a id="a-CD"></a>字曰弥勒。<a id="a-CE"></a>身色紫金三十二相众好毕满光明殊赫。<a id="a-CF"></a>出家学道成最正觉。<a id="a-CG"></a>广为众生转尊法轮。<a id="a-CH"></a>其第一会度九十三亿众生之类。<a id="a-CI"></a>第二会度九十一亿。<a id="a-CJ"></a>第三大会度九十亿。<a id="a-CK"></a>如是三会说法得蒙度者。<a id="a-CL"></a>悉我遗法种福众生。<a id="a-CM"></a>皆得在彼三会之中。<a id="a-CN"></a>阿难白佛。<a id="a-CO"></a>不审从何造起。<a id="a-CP"></a>名为弥勒。<a id="a-CQ"></a>佛言。<a id="a-CR"></a>过去久远习慈三昧。<a id="a-CS"></a>定意柔软更无害心。<a id="a-CT"></a>故字弥勒(梵云弥勒。<a id="a-CU"></a>此曰慈氏弥勒者。<a id="a-CV"></a>亦是姓也。<a id="a-CW"></a>余经云。<a id="a-CX"></a>过去有佛已字弥勒。<a id="a-CY"></a>值佛立愿同名弥勒。<a id="a-CZ"></a>字阿逸多者。<a id="a-Ca"></a>此云无胜。<a id="a-Cb"></a>智过于人。<a id="a-Cc"></a>故云无胜也)</p>
  <p id="aCd">颂曰。</p>
  <p id="aCe">贤人轨宗度　　弱丧升虚迁</p>
  <p id="aCf">师通资自发　　神光照有缘</p>
  <p id="aCg">应变各殊别　　圣录同灵篇</p>
  <p id="aCh">乘干因九五　　逸响亮三千</p>
  <p id="aCi">法鼓振玄教　　龙飞应人天</p>
  <p id="aCj">恬智冥徼妙　　缥渺咏重玄</p>
  <p id="aCk">盘纡七七纪　　嘉运莅中幡</p>
  <p id="aCl">挺此四八姿　　映蔚华林园</p>
  <p data-pb></p>
  <h2 id="aCm">感应缘(如生肇之流澄安之类硕德众多附在别篇不繁重录且略引二验)</h2>
  <p id="aCn">晋沙门鸠摩罗什 宋沙门释法显。</p>
  <p id="aCo">晋长安有鸠摩罗什。<a id="a-Cp"></a>此云童寿。<a id="a-Cq"></a>天竺人也。<a id="a-Cr"></a>家世国相。<a id="a-Cs"></a>什祖父达多倜傥不群名重于国。<a id="a-Ct"></a>父鸠摩罗琰聪明有懿师。<a id="a-Cu"></a>将嗣相位乃辞避出家。<a id="a-Cv"></a>东度葱岭。<a id="a-Cw"></a>龟兹王闻其弃荣。<a id="a-Cx"></a>甚敬慕之。<a id="a-Cy"></a>自出郊迎请为国师。<a id="a-Cz"></a>王有妹年始二十。<a id="a-D0"></a>才悟明敏过目必能。<a id="a-D1"></a>一闻则诵。<a id="a-D2"></a>且体有赤黡。<a id="a-D3"></a>法生智子。<a id="a-D4"></a>诸国娉之并皆不许。<a id="a-D5"></a>及见琰心欲当之。<a id="a-D6"></a>乃逼以妻焉。<a id="a-D7"></a>既而怀什。<a id="a-D8"></a>什在胎中。<a id="a-D9"></a>其母慧解倍常。<a id="a-DA"></a>闻雀梨大寺名德既多。<a id="a-DB"></a>又有得道之僧。<a id="a-DC"></a>即与王族贵女德行诸尼。<a id="a-DD"></a>弥日设供。<a id="a-DE"></a>请斋听法。<a id="a-DF"></a>什母忽自通天竺语。<a id="a-DG"></a>难问之辞必穷渊致。<a id="a-DH"></a>众咸叹之。<a id="a-DI"></a>有罗汉达摩瞿沙曰。<a id="a-DJ"></a>此必怀智子。<a id="a-DK"></a>为说舍利弗在胎之证。<a id="a-DL"></a>及什生之后还忘前言。<a id="a-DM"></a>顷之什母乐欲出家。<a id="a-DN"></a>夫未之许。<a id="a-DO"></a>遂更产一男。<a id="a-DP"></a>名弗沙提婆。<a id="a-DQ"></a>后因出城游观。<a id="a-DR"></a>见冢间枯骨异处纵横。<a id="a-DS"></a>于是深惟苦本定求离俗。<a id="a-DT"></a>誓求落发不咽饮食。<a id="a-DU"></a>至六日夜气力绵乏。<a id="a-DV"></a>疑不达旦。<a id="a-DW"></a>夫乃惧而许焉。<a id="a-DX"></a>以未剃发故犹不尝进。<a id="a-DY"></a>即敕人除发。<a id="a-DZ"></a>乃下饮食。<a id="a-Da"></a>次旦受戒。<a id="a-Db"></a>仍业禅法专精匪懈学得初果。<a id="a-Dc"></a>什年七岁亦俱出家。<a id="a-Dd"></a>从师受经日诵千偈。<a id="a-De"></a>偈有三十二字。<a id="a-Df"></a>凡三万二千言。<a id="a-Dg"></a>诵毗昙既过。<a id="a-Dh"></a>师授其义。<a id="a-Di"></a>即自通达无幽不畅。<a id="a-Dj"></a>时龟兹国人。<a id="a-Dk"></a>以其母王女利养甚多。<a id="a-Dl"></a>乃携什避之。<a id="a-Dm"></a>什年九岁随母度辛头河。<a id="a-Dn"></a>至罽宾国遇名德法师盘头达多。<a id="a-Do"></a>即罽宾王之从弟也。<a id="a-Dp"></a>渊粹有大量才明博识独步当时。<a id="a-Dq"></a>三藏九部莫不该练。<a id="a-Dr"></a>从旦至中手写千偈。<a id="a-Ds"></a>从中至暮亦诵千偈。<a id="a-Dt"></a>名播诸国远近师之。<a id="a-Du"></a>什至即崇以师礼。<a id="a-Dv"></a>从受杂藏中长二含凡四百万言。<a id="a-Dw"></a>达多每称什神俊。<a id="a-Dx"></a>遂声彻于王。<a id="a-Dy"></a>王即请入。<a id="a-Dz"></a>集外道论师共相攻难。<a id="a-E0"></a>言气始交。<a id="a-E1"></a>外道轻其年幼。<a id="a-E2"></a>言颇不逊。<a id="a-E3"></a>什乘隙而挫之。<a id="a-E4"></a>外道折伏愧惋无言。<a id="a-E5"></a>王益敬异。<a id="a-E6"></a>日给鹅腊一双糠面各三升苏六升。<a id="a-E7"></a>此外国之上供也。<a id="a-E8"></a>所住寺僧乃差大僧五人沙弥十人。<a id="a-E9"></a>营视扫洒。<a id="a-EA"></a>有若弟子。<a id="a-EB"></a>其见尊崇如此。<a id="a-EC"></a>至年十二。<a id="a-ED"></a>其母携还龟兹。<a id="a-EE"></a>诸国皆[身*甹]以好爵。<a id="a-EF"></a>什并不顾。<a id="a-EG"></a>时什母将什至月氏北山。<a id="a-EH"></a>有一罗汉见而异之。<a id="a-EI"></a>谓其母曰。<a id="a-EJ"></a>常当守护。<a id="a-EK"></a>此沙弥若至三十五不破戒者当。<a id="a-EL"></a>大兴佛法度无数人。<a id="a-EM"></a>与优波掘多无异。<a id="a-EN"></a>若戒不全无能为也。<a id="a-EO"></a>止可才明俊又法师而已。<a id="a-EP"></a>什进到沙勒国。<a id="a-EQ"></a>顶戴佛钵心自念言。<a id="a-ER"></a>钵形甚大何其轻耶。<a id="a-ES"></a>即重不可胜失声下之。<a id="a-ET"></a>母问其故。<a id="a-EU"></a>答云。<a id="a-EV"></a>儿心有分别钵有轻重耳。<a id="a-EW"></a>遂停沙勒一年。<a id="a-EX"></a>其冬诵阿毗昙。<a id="a-EY"></a>于十门修智诸品。<a id="a-EZ"></a>无所咨受而受备达其妙。<a id="a-Ea"></a>又于六足诸门无所滞碍。<a id="a-Eb"></a>沙勒国王有三藏沙门名喜见。<a id="a-Ec"></a>谓其王曰。<a id="a-Ed"></a>此沙弥不可轻。<a id="a-Ee"></a>王宜请令。<a id="a-Ef"></a>初开法门凡有二益。<a id="a-Eg"></a>一国内沙门耻其不逮必见勉励。<a id="a-Eh"></a>二龟兹王必谓出我国而彼尊之。<a id="a-Ei"></a>是尊我也。<a id="a-Ej"></a>必来交好。<a id="a-Ek"></a>王许焉。<a id="a-El"></a>即设大会请什升座说转法轮经。<a id="a-Em"></a>龟兹王果遣使酬其亲好。<a id="a-En"></a>什以说法之暇。<a id="a-Eo"></a>乃寻访外道经书。<a id="a-Ep"></a>善学韦陀舍多论。<a id="a-Eq"></a>多明文辞制作问答等事。<a id="a-Er"></a>博览四韦陀典及五明诸论。<a id="a-Es"></a>阴阳星算莫不毕尽。<a id="a-Et"></a>妙达吉凶言若符契。<a id="a-Eu"></a>为性率达。<a id="a-Ev"></a>什初学小乘。<a id="a-Ew"></a>后专务方等。<a id="a-Ex"></a>乃叹曰。<a id="a-Ey"></a>吾昔学小乘。<a id="a-Ez"></a>如人不识金以鋀石为妙。<a id="a-F0"></a>因广求义要。<a id="a-F1"></a>受诵中百二论及十二门论等。<a id="a-F2"></a>顷之随母。<a id="a-F3"></a>进到温宿国。<a id="a-F4"></a>即龟兹之北界。<a id="a-F5"></a>时温宿有一道士。<a id="a-F6"></a>神辩英秀振名诸国。<a id="a-F7"></a>手击王鼓而自誓言。<a id="a-F8"></a>论胜我者斩首谢之。<a id="a-F9"></a>什既至以二义相捡。<a id="a-FA"></a>即迷闷自失稽首归依。<a id="a-FB"></a>于是声满葱左誉宣河外。<a id="a-FC"></a>龟兹王躬往温宿迎什还国。<a id="a-FD"></a>广说诸经。<a id="a-FE"></a>四远学宗莫不能抗。<a id="a-FF"></a>时王女为尼。<a id="a-FG"></a>字阿竭耶末帝。<a id="a-FH"></a>博览群经特深禅要。<a id="a-FI"></a>云已证二果。<a id="a-FJ"></a>闻法喜踊。<a id="a-FK"></a>乃更设大集请问方等经奥。<a id="a-FL"></a>什为析辩诸法皆空无我。<a id="a-FM"></a>分别阴界假名非实。<a id="a-FN"></a>时会听者莫不悲感。<a id="a-FO"></a>追悼皆恨悟之晚矣。<a id="a-FP"></a>至年二十受戒于王宫。<a id="a-FQ"></a>从卑摩罗叉学十诵律。<a id="a-FR"></a>有顷什母辞往天竺。<a id="a-FS"></a>谓龟兹王白纯曰。<a id="a-FT"></a>汝国寻衰吾其去矣。<a id="a-FU"></a>行止天竺进登三果。<a id="a-FV"></a>什母临去谓什曰。<a id="a-FW"></a>方等深教应大阐真丹传之东土。<a id="a-FX"></a>唯尔之力但于自身无利。<a id="a-FY"></a>其可如何。<a id="a-FZ"></a>什曰。<a id="a-Fa"></a>大士之道利彼亡躯。<a id="a-Fb"></a>若必使大化流传能晓悟曚俗。<a id="a-Fc"></a>虽复身当炉镬苦而无恨。<a id="a-Fd"></a>于是留住龟兹止乎新寺。<a id="a-Fe"></a>后于寺侧故宫中初得放光经。<a id="a-Ff"></a>始就披读。<a id="a-Fg"></a>魔来蔽之。<a id="a-Fh"></a>唯见空牒。<a id="a-Fi"></a>什知魔所为誓心逾固。<a id="a-Fj"></a>魔去字显。<a id="a-Fk"></a>仍习诵之。<a id="a-Fl"></a>复闻空中声曰。<a id="a-Fm"></a>汝是智人何用读此。<a id="a-Fn"></a>什曰。<a id="a-Fo"></a>汝是小魔宜时速去。<a id="a-Fp"></a>我心如地不可转也。<a id="a-Fq"></a>停住三年。<a id="a-Fr"></a>广诵大乘经论洞其秘奥。<a id="a-Fs"></a>龟兹王为造金师子座。<a id="a-Ft"></a>以大秦锦褥铺之。<a id="a-Fu"></a>令什升而说法。<a id="a-Fv"></a>什曰。<a id="a-Fw"></a>家师犹未悟大乘。<a id="a-Fx"></a>欲躬往迎礼不得停此。<a id="a-Fy"></a>俄而大师盘头达多不远而至。<a id="a-Fz"></a>王曰。<a id="a-G0"></a>大师何能顾。<a id="a-G1"></a>达多曰。<a id="a-G2"></a>一闻弟子所悟非常。<a id="a-G3"></a>二闻大王弘赞佛道。<a id="a-G4"></a>故冒涉艰危远萃神国。<a id="a-G5"></a>什得师至欣遂本怀。<a id="a-G6"></a>为说德女问经。<a id="a-G7"></a>多明因缘空假昔与师俱所不信。<a id="a-G8"></a>故先说也。<a id="a-G9"></a>师谓什曰。<a id="a-GA"></a>汝于大乘见何异相而欲尚之。<a id="a-GB"></a>什曰。<a id="a-GC"></a>大乘深净明有法皆空。<a id="a-GD"></a>小乘偏局多滞名相。<a id="a-GE"></a>师曰。<a id="a-GF"></a>汝说一切皆空。<a id="a-GG"></a>甚可畏也。<a id="a-GH"></a>安舍有而爱空乎。<a id="a-GI"></a>如昔狂人令绩师绩缕极令细好。<a id="a-GJ"></a>绩师加意细若微尘。<a id="a-GK"></a>狂人犹恨其粗。<a id="a-GL"></a>绩师大怒。<a id="a-GM"></a>乃指空示曰。<a id="a-GN"></a>此是细缕狂人曰。<a id="a-GO"></a>何以不见。<a id="a-GP"></a>师曰。<a id="a-GQ"></a>此缕极细我工之巧。<a id="a-GR"></a>犹且不见。<a id="a-GS"></a>况他人耶。<a id="a-GT"></a>狂人大喜。<a id="a-GU"></a>以付织师。<a id="a-GV"></a>师亦效焉。<a id="a-GW"></a>皆蒙上赏而实无物。<a id="a-GX"></a>汝之空法亦由此也。<a id="a-GY"></a>什乃连类而陈之。<a id="a-GZ"></a>往复苦至。<a id="a-Ga"></a>经一月余日方乃信服。<a id="a-Gb"></a>师叹曰。<a id="a-Gc"></a>师不能达反启其志验于今矣。<a id="a-Gd"></a>于是礼什为师言。<a id="a-Ge"></a>和尚是我大乘师。<a id="a-Gf"></a>我是和上小乘师矣。<a id="a-Gg"></a>西域诸国咸伏什神俊。<a id="a-Gh"></a>每至讲说。<a id="a-Gi"></a>诸王皆长跪座侧令什践而登焉。<a id="a-Gj"></a>其见重如此。<a id="a-Gk"></a>什既道流西域名播东川时符坚僭号关中。<a id="a-Gl"></a>有外国前部王及龟兹王弟。<a id="a-Gm"></a>并来朝坚。<a id="a-Gn"></a>坚引见。<a id="a-Go"></a>二王说坚云。<a id="a-Gp"></a>西域多产珍奇。<a id="a-Gq"></a>请兵往定以求内附。<a id="a-Gr"></a>至坚建元十三年岁次丁丑正月。<a id="a-Gs"></a>太史奏云。<a id="a-Gt"></a>有星见外国分野。<a id="a-Gu"></a>当有大德智人入辅中国。<a id="a-Gv"></a>坚曰。<a id="a-Gw"></a>朕闻。<a id="a-Gx"></a>西域有鸠摩罗什。<a id="a-Gy"></a>襄阳有沙门道安。<a id="a-Gz"></a>将非此耶。<a id="a-H0"></a>即遣使求之。<a id="a-H1"></a>至十七年二月。<a id="a-H2"></a>鄯部王前部王等。<a id="a-H3"></a>又说坚请兵西伐。<a id="a-H4"></a>十八年九月坚遣骁骑将军吕光陵江将军姜飞。<a id="a-H5"></a>将前部王及车师王等。<a id="a-H6"></a>率兵七万西伐龟兹及乌耆诸国。<a id="a-H7"></a>临发坚饯光于建章宫。<a id="a-H8"></a>谓光曰。<a id="a-H9"></a>夫帝王应天而治。<a id="a-HA"></a>以子爱苍生为本。<a id="a-HB"></a>岂贪其地而伐之。<a id="a-HC"></a>正以怀道之人故也。<a id="a-HD"></a>朕闻。<a id="a-HE"></a>西国有鸠摩罗什。<a id="a-HF"></a>深解法相善闲阴阳。<a id="a-HG"></a>为后学之宗。<a id="a-HH"></a>朕甚思之。<a id="a-HI"></a>贤哲者国之大宝。<a id="a-HJ"></a>若克龟兹即驰驿送什。<a id="a-HK"></a>光军未至。<a id="a-HL"></a>什谓龟兹王白纯曰。<a id="a-HM"></a>国运衰矣。<a id="a-HN"></a>当有勍敌。<a id="a-HO"></a>日下人从东方来。<a id="a-HP"></a>宜供承之勿抗其锋纯不从而战。<a id="a-HQ"></a>光遂破龟兹杀纯。<a id="a-HR"></a>立纯弟震为主。<a id="a-HS"></a>光既获什。<a id="a-HT"></a>未测其智量。<a id="a-HU"></a>见其年齿尚少。<a id="a-HV"></a>乃凡人戏之。<a id="a-HW"></a>光还中路置军于山下。<a id="a-HX"></a>将士已休。<a id="a-HY"></a>什曰。<a id="a-HZ"></a>不可在此。<a id="a-Ha"></a>必见狼狈。<a id="a-Hb"></a>宜徙军陇上。<a id="a-Hc"></a>光不纳谏。<a id="a-Hd"></a>至夜果大雨洪潦暴起。<a id="a-He"></a>水深数丈。<a id="a-Hf"></a>死者数千。<a id="a-Hg"></a>光始密而异之。<a id="a-Hh"></a>什谓光曰。<a id="a-Hi"></a>此凶二之地不宜淹留。<a id="a-Hj"></a>推运揆数应速言归。<a id="a-Hk"></a>中路必有福地可居。<a id="a-Hl"></a>光从之。<a id="a-Hm"></a>至凉州闻符坚已为姚苌所害。<a id="a-Hn"></a>光三军缟素大临城南。<a id="a-Ho"></a>于是窃号关外称年太安。<a id="a-Hp"></a>太安二年正月姑臧大风。<a id="a-Hq"></a>什曰。<a id="a-Hr"></a>不祥之风当有奸叛。<a id="a-Hs"></a>然不劳自定也。<a id="a-Ht"></a>后方验什之言也。<a id="a-Hu"></a>什停凉积年。<a id="a-Hv"></a>吕光父子既不弘道。<a id="a-Hw"></a>故蕴其深解无所宣化。<a id="a-Hx"></a>符坚已亡竟不相见。<a id="a-Hy"></a>及姚苌僭有关中。<a id="a-Hz"></a>亦挹其高名虚心要请。<a id="a-I0"></a>吕以什智计多解。<a id="a-I1"></a>恐为姚谋不许东入及苌卒子兴袭位。<a id="a-I2"></a>复遣敦请。<a id="a-I3"></a>兴弘始三年三月有树连理生庙庭。<a id="a-I4"></a>逍遥园葱变为薤。<a id="a-I5"></a>以为美瑞。<a id="a-I6"></a>谓智人应入。<a id="a-I7"></a>至五月兴遣陇西公硕德西伐吕隆隆军大破。<a id="a-I8"></a>至九月隆上表归降。<a id="a-I9"></a>方得迎什入关。<a id="a-IA"></a>以其年十月二十日至于长安。<a id="a-IB"></a>兴待以国师之礼。<a id="a-IC"></a>甚见优宠。<a id="a-ID"></a>语言相对则淹留终日。<a id="a-IE"></a>研微造昼则穷年忘倦。<a id="a-IF"></a>自大法东被始于汉明。<a id="a-IG"></a>涉历魏晋经论渐多。<a id="a-IH"></a>而支竺所出多滞文格义。<a id="a-II"></a>兴少崇三宝。<a id="a-IJ"></a>锐志称集。<a id="a-IK"></a>什既至止。<a id="a-IL"></a>仍请入西明阁及逍遥园译出众经。<a id="a-IM"></a>什既率多谙诵无不究尽。<a id="a-IN"></a>转能汉言音译流便。<a id="a-IO"></a>既览旧经义多纰僻。<a id="a-IP"></a>皆由先度失旨故。<a id="a-IQ"></a>不与梵本相应。<a id="a-IR"></a>兴使沙门僧[契-大+石]僧迁法钦道流道常道标僧睿僧肇等八百余人。<a id="a-IS"></a>咨受什旨。<a id="a-IT"></a>更令出大品。<a id="a-IU"></a>什持梵本。<a id="a-IV"></a>兴执旧经以相仇校。<a id="a-IW"></a>其杂文异旧者。<a id="a-IX"></a>义皆圆通。<a id="a-IY"></a>众心惬伏莫不欣赞。<a id="a-IZ"></a>兴以佛道冲邃其行唯善。<a id="a-Ia"></a>信为出苦之良津。<a id="a-Ib"></a>御世之洪则。<a id="a-Ic"></a>故托意九经游心十二。<a id="a-Id"></a>乃着通三世论以勖示因果。<a id="a-Ie"></a>王公已下并钦赞厥风。<a id="a-If"></a>大将军常山公显左将军安城侯嵩。<a id="a-Ig"></a>并笃信缘业。<a id="a-Ih"></a>屡请什于长安大寺讲说新经续出大小乘经论凡有三百九十余卷。<a id="a-Ii"></a>名在别传。<a id="a-Ij"></a>并畅显神源挥发幽致。<a id="a-Ik"></a>于时四方义士万里必集。<a id="a-Il"></a>盛业久大于今式仰。<a id="a-Im"></a>诸方道俗英贤之徒。<a id="a-In"></a>如释慧远等。<a id="a-Io"></a>学贯群经栋梁遗化。<a id="a-Ip"></a>而时去圣久远疑义莫决。<a id="a-Iq"></a>乃封以咨什。<a id="a-Ir"></a>凡觐国王必有赞德。<a id="a-Is"></a>见佛之仪以歌叹为贵。<a id="a-It"></a>经中偈颂皆其式也。<a id="a-Iu"></a>但改梵为秦失其藻蔚。<a id="a-Iv"></a>虽得大意殊隔文体。<a id="a-Iw"></a>有似嚼饭与人。<a id="a-Ix"></a>非徒失味。<a id="a-Iy"></a>乃令呕哕也。<a id="a-Iz"></a>什尝作颂赠沙门法和云。<a id="a-J0"></a>心山育明德。<a id="a-J1"></a>流熏万由延。<a id="a-J2"></a>哀鸾孤桐上。<a id="a-J3"></a>清音彻九天。</p>
  <p id="aJ4">凡为十偈。<a id="a-J5"></a>辞喻皆尔。<a id="a-J6"></a>什雅好大乘志存敷广。<a id="a-J7"></a>常叹曰。<a id="a-J8"></a>吾若着笔作大乘阿毗昙。<a id="a-J9"></a>非迦旃延子所比也。<a id="a-JA"></a>今在秦地深识者寡。<a id="a-JB"></a>折翮于此。<a id="a-JC"></a>将何所论。<a id="a-JD"></a>乃凄然而止。<a id="a-JE"></a>唯为姚兴着实相论二卷。<a id="a-JF"></a>并注维摩经。<a id="a-JG"></a>出言成章无所改删。<a id="a-JH"></a>辞喻婉约莫非玄奥。<a id="a-JI"></a>什为人神情映彻傲岸出群。<a id="a-JJ"></a>应机领会鲜有俦匹。<a id="a-JK"></a>笃性仁厚泛爱为心。<a id="a-JL"></a>虚己善诱终日无倦。<a id="a-JM"></a>姚主尝谓什曰。<a id="a-JN"></a>大师聪明超悟天下莫二。<a id="a-JO"></a>若一旦后世。<a id="a-JP"></a>何可使法种无嗣。<a id="a-JQ"></a>于是杯度比丘在彭城。<a id="a-JR"></a>闻什在长安乃叹曰。<a id="a-JS"></a>吾与此子戏别三百余年。<a id="a-JT"></a>杳然未期迟有遇于来生耳。<a id="a-JU"></a>什未终省觉四大不愈。<a id="a-JV"></a>口云。<a id="a-JW"></a>愿凡所宣译传流后世。<a id="a-JX"></a>咸共弘通。<a id="a-JY"></a>今于众前发诚实誓。<a id="a-JZ"></a>若所传无谬者。<a id="a-Ja"></a>当使焚身之后舌不燋烂。<a id="a-Jb"></a>以伪秦弘始十一年八月二十日。<a id="a-Jc"></a>卒于长安。<a id="a-Jd"></a>是岁晋义熙五年也。<a id="a-Je"></a>即于逍遥园。<a id="a-Jf"></a>依外国法以火焚烧。<a id="a-Jg"></a>薪灭形碎唯舌不灰。</p>
  <p id="aJh">宋江陵新寺有释法显。<a id="a-Ji"></a>姓龚。<a id="a-Jj"></a>平阳武阳人。<a id="a-Jk"></a>志行明敏仪轨整肃。<a id="a-Jl"></a>常慨经律舛阙志欲寻求。<a id="a-Jm"></a>以晋隆安三年与同学慧景道整慧应慧嵬等。<a id="a-Jn"></a>发自长安西度流沙。<a id="a-Jo"></a>上无飞鸟下无走兽。<a id="a-Jp"></a>四顾茫茫莫测所之。<a id="a-Jq"></a>唯视日以准东西。<a id="a-Jr"></a>人骨以标行路耳。<a id="a-Js"></a>屡有热风恶鬼。<a id="a-Jt"></a>遇之必死。<a id="a-Ju"></a>显任缘委命直过险难。<a id="a-Jv"></a>有顷至葱岭。<a id="a-Jw"></a>葱岭冬夏积雪。<a id="a-Jx"></a>有恶龙吐毒风雨沙砾。<a id="a-Jy"></a>山路艰危壁立千仞昔有凿石通路。<a id="a-Jz"></a>傍施梯道。<a id="a-K0"></a>凡度七百余所。<a id="a-K1"></a>又蹑悬緪过河数十余处。<a id="a-K2"></a>皆汉时张蓦甘父所不至也。<a id="a-K3"></a>次度雪山。<a id="a-K4"></a>遇寒风暴起。<a id="a-K5"></a>慧景龄颤不能前。<a id="a-K6"></a>语显曰。<a id="a-K7"></a>吾其死矣。<a id="a-K8"></a>卿可前去。<a id="a-K9"></a>勿得俱殒。<a id="a-KA"></a>言绝而卒。<a id="a-KB"></a>显抚之泣曰。<a id="a-KC"></a>本图不果命也奈何。<a id="a-KD"></a>复自力孤行。<a id="a-KE"></a>遂过山险。<a id="a-KF"></a>凡所经历四十余国。<a id="a-KG"></a>将至天竺。<a id="a-KH"></a>去王舍城三十余里有一寺。<a id="a-KI"></a>逼瞑过之。<a id="a-KJ"></a>显欲诣耆阇崛山。<a id="a-KK"></a>寺僧谏曰。<a id="a-KL"></a>路甚艰阻且多黑师子。<a id="a-KM"></a>亟经啖人何由可至。<a id="a-KN"></a>显曰。<a id="a-KO"></a>远涉数万誓到灵鹫。<a id="a-KP"></a>身命不期出息非保。<a id="a-KQ"></a>岂可使积年之诚既至而废耶。<a id="a-KR"></a>虽有险难吾不惧也。<a id="a-KS"></a>众莫能止。<a id="a-KT"></a>乃遣两僧送之。<a id="a-KU"></a>显既至山日将曛夕。<a id="a-KV"></a>遂欲停宿。<a id="a-KW"></a>两僧危惧舍之而还。<a id="a-KX"></a>显独留山中烧香礼拜。<a id="a-KY"></a>翘感旧迹如睹圣仪。<a id="a-KZ"></a>至夜有三黑师子。<a id="a-Ka"></a>来蹲显前舐唇摇尾。<a id="a-Kb"></a>显诵经不辍。<a id="a-Kc"></a>一心念佛。<a id="a-Kd"></a>师子乃低头下尾伏显足前。<a id="a-Ke"></a>显以手摩之。<a id="a-Kf"></a>祝曰。<a id="a-Kg"></a>若欲相害待我诵竟。<a id="a-Kh"></a>若见试者可便退矣。<a id="a-Ki"></a>师子良久乃去。<a id="a-Kj"></a>明晨还返。<a id="a-Kk"></a>路穷幽梗。<a id="a-Kl"></a>止有一径通行。<a id="a-Km"></a>未至里余忽逢一道人。<a id="a-Kn"></a>年可九十。<a id="a-Ko"></a>容服粗素而神气俊远。<a id="a-Kp"></a>显虽觉其韵高。<a id="a-Kq"></a>而不悟是神人。<a id="a-Kr"></a>后又逢一少僧。<a id="a-Ks"></a>显问曰。<a id="a-Kt"></a>向耆年是谁耶。<a id="a-Ku"></a>答云。<a id="a-Kv"></a>头陀迦葉大弟子也。<a id="a-Kw"></a>显方大惋恨。<a id="a-Kx"></a>更追至山所。<a id="a-Ky"></a>有横石塞于室口。<a id="a-Kz"></a>遂不得入。<a id="a-L0"></a>显流泪而去。<a id="a-L1"></a>进至迦施国。<a id="a-L2"></a>国有白耳龙。<a id="a-L3"></a>每与众僧约令国内丰熟。<a id="a-L4"></a>皆有信效。<a id="a-L5"></a>沙门为起龙舍并设福食。<a id="a-L6"></a>每至夏坐讫。<a id="a-L7"></a>龙辄化作一小蛇。<a id="a-L8"></a>两耳悉白。<a id="a-L9"></a>众皆咸识是龙。<a id="a-LA"></a>以铜盂盛酪置龙于中。<a id="a-LB"></a>从上座至下行之。<a id="a-LC"></a>遍乃化去。<a id="a-LD"></a>年辄一出。<a id="a-LE"></a>显亦亲见。<a id="a-LF"></a>后至中天竺。<a id="a-LG"></a>于摩竭提邑波连弗阿育王塔南天王寺。<a id="a-LH"></a>得摩诃僧祇律。<a id="a-LI"></a>又得萨婆多律抄杂阿毗昙心线经方等泥洹经等。<a id="a-LJ"></a>显留三年学梵语梵书。<a id="a-LK"></a>方躬自书写。<a id="a-LL"></a>于是持经像寄附商客到师子国。<a id="a-LM"></a>显同旅十余。<a id="a-LN"></a>或留或亡。<a id="a-LO"></a>顾影唯己。<a id="a-LP"></a>常怀悲慨。<a id="a-LQ"></a>忽于玉像前。<a id="a-LR"></a>见商人以晋地一白团绢扇供养。<a id="a-LS"></a>不觉凄然下泪。<a id="a-LT"></a>停二年。<a id="a-LU"></a>复得弥沙塞律长杂二含及杂藏。<a id="a-LV"></a>并汉土所无。<a id="a-LW"></a>既而附商人大舶循海而还。<a id="a-LX"></a>舶有二百许人。<a id="a-LY"></a>值黑风水入。<a id="a-LZ"></a>众皆惶惧。<a id="a-La"></a>即取杂物弃之。<a id="a-Lb"></a>显恐弃其经像。<a id="a-Lc"></a>唯一心念观世音。<a id="a-Ld"></a>及归命汉土众僧。<a id="a-Le"></a>舶任风而去得无伤坏。<a id="a-Lf"></a>经十余日达耶婆提国。<a id="a-Lg"></a>停五月复随他商东适广州。<a id="a-Lh"></a>举帆二十余日。<a id="a-Li"></a>夜忽大风令舶震惧。<a id="a-Lj"></a>众咸议曰。<a id="a-Lk"></a>坐载此沙门使我等狼狈。<a id="a-Ll"></a>不可以一人故令众俱亡。<a id="a-Lm"></a>共欲推之。<a id="a-Ln"></a>法显檀越励声呵商人曰。<a id="a-Lo"></a>汝若下此沙门亦应下我。<a id="a-Lp"></a>不尔便当见杀。<a id="a-Lq"></a>汉地帝王奉佛敬僧。<a id="a-Lr"></a>我若至彼告王必当罪汝。<a id="a-Ls"></a>商人相视失色俯仰而止。<a id="a-Lt"></a>既水尽粮竭。<a id="a-Lu"></a>唯任风随流。<a id="a-Lv"></a>忽至岸见藜藿菜。<a id="a-Lw"></a>依然知是汉地。<a id="a-Lx"></a>但未可测何方。<a id="a-Ly"></a>即乘船入浦寻村。<a id="a-Lz"></a>见猎者二人。<a id="a-M0"></a>显问。<a id="a-M1"></a>此是何地耶。<a id="a-M2"></a>猎人曰。<a id="a-M3"></a>此是青州长广郡牢山南岸。<a id="a-M4"></a>猎人还以告太守李嶷。<a id="a-M5"></a>嶷素信敬。<a id="a-M6"></a>忽闻沙门远至。<a id="a-M7"></a>躬自迎慰。<a id="a-M8"></a>显持经像随还。<a id="a-M9"></a>顷之欲南归。<a id="a-MA"></a>青州史刺请留过冬。<a id="a-MB"></a>显曰。<a id="a-MC"></a>贫道投身于不返之地。<a id="a-MD"></a>志在弘通。<a id="a-ME"></a>何期未果不得久停。<a id="a-MF"></a>遂南造京师。<a id="a-MG"></a>就外国禅师佛驮跋陀。<a id="a-MH"></a>于道场寺翻译经律论等百余万言。<a id="a-MI"></a>流布教化咸使见闻。<a id="a-MJ"></a>有一家失其姓名。<a id="a-MK"></a>居近朱雀门。<a id="a-ML"></a>世奉正化。<a id="a-MM"></a>自写一部读诵供养。<a id="a-MN"></a>无别经室与杂书共屋。<a id="a-MO"></a>后风火忽起延及其家。<a id="a-MP"></a>资物皆尽。<a id="a-MQ"></a>唯泥洹经俨然具存。<a id="a-MR"></a>煨烬不侵卷色无改。<a id="a-MS"></a>京师共传咸叹神妙。<a id="a-MT"></a>其余经律。<a id="a-MU"></a>后至荆州卒于新寺。<a id="a-MV"></a>春秋八十有六。<a id="a-MW"></a>众咸恸惜。<a id="a-MX"></a>其游履诸国别有大传(右二验出梁高僧传)</p>
 </body>
</html>