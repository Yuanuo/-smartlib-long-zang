<!doctype html>
<html id="z3IBWkx1Ry" data-ver="1177">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第九十九</h1>
  <h2 id="a2">杂要篇第九十九(此有十部)</h2>
  <p id="a3">述意部 四依部 四果部 四食部 净口部 鸣钟部 入众部 求法部 衰相部 杂行部。</p>
  <p data-pb></p>
  <h2 id="a4">述意部第一</h2>
  <p id="a5">神理无声。<a id="a-6"></a>因言辞以写意。<a id="a-7"></a>言辞无迹。<a id="a-8"></a>缘文字以图音。<a id="a-9"></a>故字为言蹄。<a id="a-A"></a>言为理筌。<a id="a-B"></a>音义合符。<a id="a-C"></a>不可偏失。<a id="a-D"></a>是以文字应用弥纶宇宙。<a id="a-E"></a>虽迹繁翰墨而理契乎神。<a id="a-F"></a>但以经论浩博具录难周。<a id="a-G"></a>记传纷纶事有广略。<a id="a-H"></a>所以导达群方开示后学。<a id="a-I"></a>设教缘迹焕然备悉。<a id="a-J"></a>训俗事源郁尔咸在。<a id="a-K"></a>搜检条章讨撮枢要。<a id="a-L"></a>缉缀纸笔具列前篇。<a id="a-M"></a>其余杂务汲引济俗。<a id="a-N"></a>现可行者。<a id="a-O"></a>疏之于后。<a id="a-P"></a>冀令昏昧渐除法灯遐照也。</p>
  <h2 id="aQ">四依部第二</h2>
  <p id="aR">夫根钝时浇信坚难具。<a id="a-S"></a>行浅德劣智正易迷。<a id="a-T"></a>要须机教相符文理洞备。<a id="a-U"></a>故经曰。<a id="a-V"></a>虽诵千章不行何益。<a id="a-W"></a>今立正义须凭宗意。<a id="a-X"></a>教有权实。<a id="a-Y"></a>行有昏明。<a id="a-Z"></a>故得月而指自忘。<a id="a-a"></a>得意而言自息。<a id="a-b"></a>岂意得道门犹行封滞。<a id="a-c"></a>故经说四依区分三位。<a id="a-d"></a>一是人四依。<a id="a-e"></a>即是四依开士。<a id="a-f"></a>谓从初贤至于极圣。<a id="a-g"></a>人资无漏。<a id="a-h"></a>法体性空。<a id="a-i"></a>据此依承圣无邪倒。<a id="a-j"></a>二是行四依。<a id="a-k"></a>即是乞食着粪扫衣。<a id="a-l"></a>头陀兰若树下而坐。<a id="a-m"></a>三是法四依。<a id="a-n"></a>如下具述。<a id="a-o"></a>立此三法成末代之龟镜。<a id="a-p"></a>信是众行之宗师。<a id="a-q"></a>大圣致词终无虚设。<a id="a-r"></a>准教行事毕正非邪。<a id="a-s"></a>初二四依非今俗用。<a id="a-t"></a>附在别章且述法依。<a id="a-u"></a>验知邪正惟以无相好佛尚惑魔形。<a id="a-v"></a>况有识凡夫能无受乱。<a id="a-w"></a>故立法依显成楷定也。</p>
  <p id="ax">第一依法不依人者。<a id="a-y"></a>人惟情有。<a id="a-z"></a>法乃轨模。<a id="a-10"></a>性空正理。<a id="a-11"></a>体离非妄。<a id="a-12"></a>即用此法为正法依。<a id="a-13"></a>涅槃经极教盛明斯辙。<a id="a-14"></a>今行事者随情妄述。<a id="a-15"></a>多弃法逐人。<a id="a-16"></a>从人起则。<a id="a-17"></a>致乖遗寄陷溺身心。<a id="a-18"></a>若能反彼俗心凭准圣量。<a id="a-19"></a>隐心行务知非性空。<a id="a-1A"></a>乘持此心以为道路。<a id="a-1B"></a>一分知非明顺空理。<a id="a-1C"></a>一分厌观。<a id="a-1D"></a>明违有事。<a id="a-1E"></a>如此安心名修趣法性真道。</p>
  <p id="a1F">第二依义不依语者。<a id="a-1G"></a>语是言说。<a id="a-1H"></a>正是张筌。<a id="a-1I"></a>义为达理。<a id="a-1J"></a>化物之道。<a id="a-1K"></a>证解已后虑绝杜言。<a id="a-1L"></a>法尚应舍何况非法。<a id="a-1M"></a>故经有舍筏之喻。<a id="a-1N"></a>人怀目击之谈。<a id="a-1O"></a>不以言筌意表。<a id="a-1P"></a>得意息言。<a id="a-1Q"></a>月喻妙指。<a id="a-1R"></a>无宜不晓。<a id="a-1S"></a>今谓得义。<a id="a-1T"></a>乃是诵言。<a id="a-1U"></a>真行道者。<a id="a-1V"></a>常观常破。<a id="a-1W"></a>常观依语。<a id="a-1X"></a>常破随义。<a id="a-1Y"></a>谓言随义。<a id="a-1Z"></a>还是诵言。<a id="a-1a"></a>但无始妄习执见铿然。<a id="a-1b"></a>静退详研方知此过。<a id="a-1c"></a>不尔奔飞追声不及。<a id="a-1d"></a>又可思惟。</p>
  <p id="a1e">第三依智不依识者。<a id="a-1f"></a>谓识现行随尘分别。<a id="a-1g"></a>眼色耳声耽迷不觉。<a id="a-1h"></a>与牛羊而等度。<a id="a-1i"></a>同邪凡而共行。<a id="a-1j"></a>大圣示教境是自心。<a id="a-1k"></a>下愚冰执尘为识外。<a id="a-1l"></a>所以化导无由。<a id="a-1m"></a>舍之是知。<a id="a-1n"></a>滞归凡识。<a id="a-1o"></a>倒遣圣心。<a id="a-1p"></a>愚迷履历。<a id="a-1q"></a>常沦三倒。<a id="a-1r"></a>勇励特达。<a id="a-1s"></a>念动即知。<a id="a-1t"></a>名为依识。<a id="a-1u"></a>知流须返。<a id="a-1v"></a>名随分智。<a id="a-1w"></a>如是加功渐增明大。<a id="a-1x"></a>后见尘境知非外来。<a id="a-1y"></a>境非心外是自心相。<a id="a-1z"></a>安有愚迷生增生爱。<a id="a-20"></a>思择不已解异牛羊。<a id="a-21"></a>有人问。<a id="a-22"></a>卿立如此论明智异愚如何达观犹称凡识。<a id="a-23"></a>答圣智无涯积空显德。<a id="a-24"></a>岂惟一述即谓清升。<a id="a-25"></a>此但得语。<a id="a-26"></a>随言还执。<a id="a-27"></a>深知此执。<a id="a-28"></a>无始习熏。<a id="a-29"></a>三祇无间。<a id="a-2A"></a>方能倾尽。<a id="a-2B"></a>杂血之乳。<a id="a-2C"></a>不可漏言。<a id="a-2D"></a>起伏之相。<a id="a-2E"></a>于是乎在。<a id="a-2F"></a>如经说。<a id="a-2G"></a>初地行施余随分修。<a id="a-2H"></a>高轨立仪令人修学。<a id="a-2I"></a>何言一解剩能穷智。<a id="a-2J"></a>必智可穷。<a id="a-2K"></a>未曰高胜。<a id="a-2L"></a>今人口诵其空心未忘有。<a id="a-2M"></a>腾空不起入火逾难。<a id="a-2N"></a>俱是心相封迷故尔。<a id="a-2O"></a>后得通达随心转用。<a id="a-2P"></a>岂不鸟之游空。<a id="a-2Q"></a>自常如布之火浣。<a id="a-2R"></a>不足怪也。</p>
  <p id="a2S">第四依了义经不依不了义经者。<a id="a-2T"></a>此之两经并圣言量。<a id="a-2U"></a>凡入道者。<a id="a-2V"></a>率先晓之。<a id="a-2W"></a>则无事不通。<a id="a-2X"></a>有疑皆决。<a id="a-2Y"></a>但群生性识深浅利钝不同。<a id="a-2Z"></a>致令大圣随情别说。<a id="a-2a"></a>然据至道但是自心。<a id="a-2b"></a>故经云。<a id="a-2c"></a>三界上下法义唯心。<a id="a-2d"></a>此就世界依报以明心也。<a id="a-2e"></a>又云。<a id="a-2f"></a>如如与真际。<a id="a-2g"></a>涅槃及法界。<a id="a-2h"></a>种种意生身。<a id="a-2i"></a>佛说唯心量。<a id="a-2j"></a>此据出世法体以明心也。<a id="a-2k"></a>终穷至实毕到斯源。<a id="a-2l"></a>随流赴感还宗了义。<a id="a-2m"></a>故加以法约定权机也。</p>
  <p id="a2n">如大集经云。<a id="a-2o"></a>复次舍利弗。<a id="a-2p"></a>菩萨摩诃萨有四依法亦不可尽。<a id="a-2q"></a>何等为四。<a id="a-2r"></a>依义不依语。<a id="a-2s"></a>依智不依识。<a id="a-2t"></a>依了义经不依不了义经。<a id="a-2u"></a>依法不依人。<a id="a-2v"></a>云何依义不依语。<a id="a-2w"></a>语者若入世法而有可说。<a id="a-2x"></a>义者解出世法无文字相。<a id="a-2y"></a>语者若说布施戒忍进禅智慧调伏拥护。<a id="a-2z"></a>义者知施戒忍进禅智慧入于平等。<a id="a-30"></a>语者称说生死。<a id="a-31"></a>义者知生死无性。<a id="a-32"></a>语者说涅槃味。<a id="a-33"></a>义者知涅槃无性。<a id="a-34"></a>语者若说乘随所安止。<a id="a-35"></a>义者善知诸乘入一相智门。<a id="a-36"></a>语者若说诸舍。<a id="a-37"></a>义者三种清净。<a id="a-38"></a>语者说身口意受持净戒功德威仪。<a id="a-39"></a>义者了身口意皆无所作而能护持一切净戒。<a id="a-3A"></a>语者若说忍辱断除恚怒贡高憍慢。<a id="a-3B"></a>义者了达诸法得无生忍。<a id="a-3C"></a>语者若说勤行一切善根。<a id="a-3D"></a>义者安住精进无有始终。<a id="a-3E"></a>语者若说诸禅解脱三昧三摩跋提。<a id="a-3F"></a>义者知灭尽定。<a id="a-3G"></a>语者悉能闻持一切文字智慧根本。<a id="a-3H"></a>义者知是慧义不可宣说。<a id="a-3I"></a>语者说三十七助道之法。<a id="a-3J"></a>义者正知修行诸助道法能证于果。<a id="a-3K"></a>语者说苦集道谛。<a id="a-3L"></a>义者于灭谛。<a id="a-3M"></a>语者说无明根本乃至生缘老死。<a id="a-3N"></a>义者知无明灭乃至老死灭。<a id="a-3O"></a>语者说助定慧法。<a id="a-3P"></a>义者明解脱智。<a id="a-3Q"></a>语者说贪恚痴。<a id="a-3R"></a>义者解不善根即是解脱。<a id="a-3S"></a>语者说障碍法。<a id="a-3T"></a>义者得无碍解脱。<a id="a-3U"></a>语者称说三宝无量功德。<a id="a-3V"></a>义者三宝功德离欲法性同无为相。<a id="a-3W"></a>语者说从发心至坐道场修集庄严菩提功德。<a id="a-3X"></a>义者以一念慧觉一切法。<a id="a-3Y"></a>舍利弗。<a id="a-3Z"></a>举要言之。<a id="a-3a"></a>能说八万四千法聚是名为语。<a id="a-3b"></a>知诸文字不可宣说。<a id="a-3c"></a>是名为义。</p>
  <p id="a3d">云何依智不依于识。<a id="a-3e"></a>识者四识住处。<a id="a-3f"></a>何等为四。<a id="a-3g"></a>色识住处。<a id="a-3h"></a>受想行识住处。<a id="a-3i"></a>智者解了四识性无所住。<a id="a-3j"></a>识者若识地大水火风大。<a id="a-3k"></a>智者识住四大法性无别。<a id="a-3l"></a>识者眼识色住。<a id="a-3m"></a>耳鼻舌身意识法住。<a id="a-3n"></a>智者内性寂灭外无所行。<a id="a-3o"></a>了知识法无有忆想。<a id="a-3p"></a>识者专取所缘思惟分别。<a id="a-3q"></a>智者心无所缘不取相貌。<a id="a-3r"></a>于诸法中无所悕求。<a id="a-3s"></a>识者行有为法。<a id="a-3t"></a>智者知无所行无为法性无有识知。<a id="a-3u"></a>识者生住灭相。<a id="a-3v"></a>智者无生住灭相。<a id="a-3w"></a>舍利弗。<a id="a-3x"></a>是名依智不依于识。</p>
  <p id="a3y">云何依了义经不依不了义经。<a id="a-3z"></a>不了义经者。<a id="a-40"></a>分别修道。<a id="a-41"></a>了义经者。<a id="a-42"></a>不分别果。<a id="a-43"></a>不了义经者。<a id="a-44"></a>所作何业信有果报。<a id="a-45"></a>了义经者。<a id="a-46"></a>尽诸烦恼。<a id="a-47"></a>不了义经者。<a id="a-48"></a>呵诸烦恼。<a id="a-49"></a>了义经者。<a id="a-4A"></a>赞白净法。<a id="a-4B"></a>不了义经者。<a id="a-4C"></a>说生死苦恼。<a id="a-4D"></a>了义经者。<a id="a-4E"></a>说生死涅槃一相无二。<a id="a-4F"></a>不了义经者。<a id="a-4G"></a>赞说种种庄严文字。<a id="a-4H"></a>了义经者。<a id="a-4I"></a>说甚深经难持难了。<a id="a-4J"></a>不了义经者。<a id="a-4K"></a>多为众生说罪福相令闻法者心生欣戚。<a id="a-4L"></a>了义经者。<a id="a-4M"></a>凡所演说必令听者心得调伏。<a id="a-4N"></a>不了义经者。<a id="a-4O"></a>若说我人众生等。<a id="a-4P"></a>无有施受者。<a id="a-4Q"></a>而为他说有施受。<a id="a-4R"></a>了义经者。<a id="a-4S"></a>说空无相无愿无作。<a id="a-4T"></a>无有我人众生作者受者。<a id="a-4U"></a>常说无量诸解脱门。<a id="a-4V"></a>是名依了义经不依不了义经。<a id="a-4W"></a>云何依法不依于人。<a id="a-4X"></a>人者摄取人见作者受者。<a id="a-4Y"></a>法者解无人见作者受者。<a id="a-4Z"></a>人者凡夫善人信行人八人四果人辟支佛人菩萨人。<a id="a-4a"></a>一人出世多所利益。<a id="a-4b"></a>多人受乐。<a id="a-4c"></a>怜愍世间生大悲心。<a id="a-4d"></a>于人天中多所饶润。<a id="a-4e"></a>所谓诸佛等。<a id="a-4f"></a>依世谛故。<a id="a-4g"></a>为化众生。<a id="a-4h"></a>故作是说。<a id="a-4i"></a>若有摄取如是见者。<a id="a-4j"></a>是谓依人。<a id="a-4k"></a>如来为化摄人见者。<a id="a-4l"></a>故说依法不依于人。<a id="a-4m"></a>一切平等无别异性。<a id="a-4n"></a>犹如虚空。<a id="a-4o"></a>若有依止是法性者。<a id="a-4p"></a>终不复离一相之法。<a id="a-4q"></a>同一法性。<a id="a-4r"></a>是故言依一切法不依于人。<a id="a-4s"></a>舍利弗。<a id="a-4t"></a>是名菩萨摩诃萨四依无尽。</p>
  <p data-pb></p>
  <h2 id="a4u">四果部第三</h2>
  <p id="a4v">如修行道地经云。<a id="a-4w"></a>其修行者已得初果道迹。<a id="a-4x"></a>知诸五欲皆归无常。<a id="a-4y"></a>不能尽除。<a id="a-4z"></a>所以者何。<a id="a-50"></a>由见色声香味细滑之念。<a id="a-51"></a>故起爱欲未能断除。<a id="a-52"></a>譬如梵志。<a id="a-53"></a>净洁自喜。<a id="a-54"></a>诣下舍后。<a id="a-55"></a>卒污于指。<a id="a-56"></a>行语金师。<a id="a-57"></a>指污不净。<a id="a-58"></a>以火烧之。<a id="a-59"></a>金师谏曰。<a id="a-5A"></a>勿发是心。<a id="a-5B"></a>有余方便除此不净。<a id="a-5C"></a>以灰土拭之。<a id="a-5D"></a>用水洗之。<a id="a-5E"></a>设吾火烧卿不能忍。<a id="a-5F"></a>火热毒痛自触其身。<a id="a-5G"></a>更甚于前。<a id="a-5H"></a>梵志子闻即怀嗔恚。<a id="a-5I"></a>便骂金师。<a id="a-5J"></a>莫以己心量度他人。<a id="a-5K"></a>自不能忍谓人不堪。<a id="a-5L"></a>吾无所用手有垢污。<a id="a-5M"></a>不敢行路畏人触我。<a id="a-5N"></a>吾傥近之失吾道德。<a id="a-5O"></a>世所道术天文地理。<a id="a-5P"></a>一切典籍无不知之。<a id="a-5Q"></a>曷因不净着五手指。<a id="a-5R"></a>勿得停久。<a id="a-5S"></a>当随我言除其指秽也。<a id="a-5T"></a>金师闻之。<a id="a-5U"></a>烧钳正赤以榻彼指。<a id="a-5V"></a>梵志得热痛不能忍。<a id="a-5W"></a>掣指着口。<a id="a-5X"></a>金师大笑。<a id="a-5Y"></a>谓年少言。<a id="a-5Z"></a>卿自称誉。<a id="a-5a"></a>聪明博学。<a id="a-5b"></a>采古知今。<a id="a-5c"></a>无不该通。<a id="a-5d"></a>清净无瑕。<a id="a-5e"></a>于今无耐。<a id="a-5f"></a>持不净指含着口中。<a id="a-5g"></a>当知轻躁未足为师。<a id="a-5h"></a>梵志报曰。<a id="a-5i"></a>不遭痛时见指不净。<a id="a-5j"></a>适遇火毒即忘指秽。<a id="a-5k"></a>求道如是。<a id="a-5l"></a>长夜修习离于爱欲。<a id="a-5m"></a>适见好色淫意还动。<a id="a-5n"></a>所以者何。<a id="a-5o"></a>诸根未制。<a id="a-5p"></a>诸漏未尽。<a id="a-5q"></a>邪根未除。<a id="a-5r"></a>正定未发。<a id="a-5s"></a>宿爱不除。<a id="a-5t"></a>染欲还起。<a id="a-5u"></a>于是颂曰。</p>
  <p id="a5v">以见色欲求所习　　虽便解义至道迹</p>
  <p id="a5w">头戴想华续闻香　　如江诣海志欲然</p>
  <p id="a5x">第二道迹斯陀含人。<a id="a-5y"></a>自念我身。<a id="a-5z"></a>不宜习此淫欲如余凡夫。<a id="a-60"></a>说情欲秽乐于无欲。<a id="a-61"></a>昼夜观察修习污露。<a id="a-62"></a>淫怒痴鲜得往来道。<a id="a-63"></a>一反还世断勤苦原。<a id="a-64"></a>以得往还。<a id="a-65"></a>于诸爱欲无起清净。<a id="a-66"></a>淫怒痴薄。<a id="a-67"></a>心常未断。<a id="a-68"></a>固有恼患。<a id="a-69"></a>譬如男子有妇端正面目无瑕。<a id="a-6A"></a>以诸璎珞庄严其身。<a id="a-6B"></a>夫甚爱敬。<a id="a-6C"></a>虽有是色。<a id="a-6D"></a>然是淫鬼。<a id="a-6E"></a>非是真人。<a id="a-6F"></a>唯人肉血以为饮食。<a id="a-6G"></a>有人语夫。<a id="a-6H"></a>卿妇罗刹肉血为食。<a id="a-6I"></a>夫不信人数数语之。<a id="a-6J"></a>夫心遂疑意欲试之。<a id="a-6K"></a>夜卧扬出鼾声如眠。<a id="a-6L"></a>妇谓定眠。<a id="a-6M"></a>窃起出城。<a id="a-6N"></a>诣于冢间。<a id="a-6O"></a>夫寻逐后。<a id="a-6P"></a>见妇脱衣及诸宝饰却着一面。<a id="a-6Q"></a>面色变恶。<a id="a-6R"></a>口出长牙。<a id="a-6S"></a>头上焰然。<a id="a-6T"></a>眼赤如火。<a id="a-6U"></a>甚为可畏。<a id="a-6V"></a>前近死人。<a id="a-6W"></a>手掴其肉。<a id="a-6X"></a>口啮食之。<a id="a-6Y"></a>夫见如是。<a id="a-6Z"></a>尔乃知之非人是鬼。<a id="a-6a"></a>便急还家卧于床上。<a id="a-6b"></a>妇即寻还来趣夫床。<a id="a-6c"></a>复卧如故。<a id="a-6d"></a>其夫见妇庄严璎珞面色端正。<a id="a-6e"></a>乃还亲近。<a id="a-6f"></a>假使念之在于冢间啖死人肉。<a id="a-6g"></a>心虽秽厌又怀恐怖。<a id="a-6h"></a>回心观妇还起欲心。<a id="a-6i"></a>得往还道斯陀含人若见外形端正姝好。<a id="a-6j"></a>淫意还动。<a id="a-6k"></a>若说污露瑕秽不净淫意即灭。<a id="a-6l"></a>于是颂曰。</p>
  <p id="a6m">变化人身如脱铠　　作淫鬼形诣冢间</p>
  <p id="a6n">便啖死尸如食饮　　夫尔乃知是罗刹</p>
  <p id="a6o">第三道迹阿那含人。<a id="a-6p"></a>得不还者。<a id="a-6q"></a>见前得往还者。<a id="a-6r"></a>心自念言。<a id="a-6s"></a>吾于欲界三结已薄。<a id="a-6t"></a>其余鲜耳。<a id="a-6u"></a>还观圣谛见欲爱之瑕。<a id="a-6v"></a>多苦少安。<a id="a-6w"></a>不宜习欲如凡众庶。<a id="a-6x"></a>志在情欲如仓蝇着尸。<a id="a-6y"></a>吾何不除。<a id="a-6z"></a>令淫怒痴得灭无余。<a id="a-70"></a>得尽漏禅然后安隐。<a id="a-71"></a>譬如有人在于盛暑。<a id="a-72"></a>不能堪热求扇自扇。<a id="a-73"></a>慕水洗浴。<a id="a-74"></a>往来如是。<a id="a-75"></a>见淫怒痴。<a id="a-76"></a>以为甚热。<a id="a-77"></a>念求不还。<a id="a-78"></a>于是修行作恶露观。<a id="a-79"></a>永脱色欲及诸怒痴。<a id="a-7A"></a>谛见五阴所从起灭。<a id="a-7B"></a>灭尽为定。<a id="a-7C"></a>知见如是。<a id="a-7D"></a>便断五结而无阴盖。<a id="a-7E"></a>得不还道。<a id="a-7F"></a>阿那含果不退还世。<a id="a-7G"></a>以脱爱欲无有诸痴。<a id="a-7H"></a>淫鬼之患即获清凉。<a id="a-7I"></a>无有众热。<a id="a-7J"></a>若睹色欲常见不净则知瑕秽。<a id="a-7K"></a>譬如远方有贾客来各当疲极。<a id="a-7L"></a>值二十九日夜冥无月。<a id="a-7M"></a>至于半夜来到城门。<a id="a-7N"></a>门闭不开。<a id="a-7O"></a>绕至南墙有汪水天雨之池。<a id="a-7P"></a>死尸鸡狗杂类之虫。<a id="a-7Q"></a>或活或死。<a id="a-7R"></a>或沈或浮。<a id="a-7S"></a>百千万亿。<a id="a-7T"></a>跳踉戏乐。<a id="a-7U"></a>并及城中扫除粪秽。<a id="a-7V"></a>发毛便利悉弃水中。<a id="a-7W"></a>众人远客。<a id="a-7X"></a>初未曾至不识是非。<a id="a-7Y"></a>疲极饥渴恣意饮之。<a id="a-7Z"></a>并患热乏脱衣沐浴。<a id="a-7a"></a>身觉止疲安隐喜卧。<a id="a-7b"></a>至于天明疲解寤已。<a id="a-7c"></a>更诣池所欲取水用。<a id="a-7d"></a>见水不净非常污恶。<a id="a-7e"></a>或有舍走。<a id="a-7f"></a>或有闭目。<a id="a-7g"></a>或有塞鼻。<a id="a-7h"></a>或有呕吐。<a id="a-7i"></a>于是颂曰。</p>
  <p id="a7j">譬如城傍水　　种种居不净</p>
  <p id="a7k">远来值门闭　　众共止此池</p>
  <p id="a7l">初来不觉知　　饥渴而取饮</p>
  <p id="a7m">并洗除热乏　　疲极得卧寐</p>
  <p id="a7n">天晓至水边　　审睹知不净</p>
  <p id="a7o">众人共厌恶　　各各怀呕吐</p>
  <p id="a7p">以得第三道　　见欲乐不安</p>
  <p id="a7q">入禅定无患　　观欲如瑕水</p>
  <p id="a7r">尔时那含。<a id="a-7s"></a>修行道时。<a id="a-7t"></a>乐于禅定。<a id="a-7u"></a>省于爱欲。<a id="a-7v"></a>如彼贾客恶不净水。<a id="a-7w"></a>亦如婴儿痴弄不净。<a id="a-7x"></a>年渐长大舍前所戏更乐余事。<a id="a-7y"></a>至于老迈悉舍前法。<a id="a-7z"></a>以法自娱。<a id="a-80"></a>已得不还之道亦复如是。<a id="a-81"></a>见诸生死五道所乐。<a id="a-82"></a>犹如小儿戏。<a id="a-83"></a>转更精进。<a id="a-84"></a>欲脱始终。<a id="a-85"></a>不乐求生。<a id="a-86"></a>于是颂曰。</p>
  <p id="a87">譬如有小儿　　在地弄不净</p>
  <p id="a88">年遂向长大　　舍戏转乐余</p>
  <p id="a89">修行亦如是　　求护度三界</p>
  <p id="a8A">尔时遂精进　　具足成四道</p>
  <p id="a8B">第四无学罗汉。<a id="a-8C"></a>修行道时。<a id="a-8D"></a>以在学地不乐始终都无所乐。<a id="a-8E"></a>弗贪三界。<a id="a-8F"></a>断一切结。<a id="a-8G"></a>三毒永亡。<a id="a-8H"></a>志念根力及诸觉意。<a id="a-8I"></a>见灭为寂譬如王放醉象牙利凶恶遇者皆死。<a id="a-8J"></a>亦如毒龙常吐毒气值者悉亡。<a id="a-8K"></a>亦如蚖蝮常怀嗔毒触者并害。<a id="a-8L"></a>三毒烦恼亦复如是。<a id="a-8M"></a>兴触皆害坠堕三界。<a id="a-8N"></a>唯有十力觉意解脱。<a id="a-8O"></a>无能除断。<a id="a-8P"></a>修行自念。<a id="a-8Q"></a>当如今时。<a id="a-8R"></a>已成罗汉。<a id="a-8S"></a>得无所著。<a id="a-8T"></a>诸漏永尽。<a id="a-8U"></a>修洁梵行。<a id="a-8V"></a>所作已办。<a id="a-8W"></a>弃舍重担。<a id="a-8X"></a>逮得己利。<a id="a-8Y"></a>生死已断。<a id="a-8Z"></a>获平等慧。<a id="a-8a"></a>成无学法。<a id="a-8b"></a>以度彼此。<a id="a-8c"></a>于是颂曰。</p>
  <p id="a8d">其王放醉象　　凶害牙甚利</p>
  <p id="a8e">诸龙蛇怀毒　　遇者皆当死</p>
  <p id="a8f">皆化令调伏　　还得善摄心</p>
  <p id="a8g">众患尽无余　　三界无所畏</p>
  <p id="a8h">修行住学地　　不动成圣道</p>
  <p id="a8i">已逮得己利　　度苦常获安</p>
  <p id="a8j">已绝于五品　　具足成六通</p>
  <p id="a8k">蠲除诸尘劳　　如水浣衣垢</p>
  <p id="a8l">是谓为正士　　随顺佛圣教</p>
  <p id="a8m">最上无尘垢　　故说无学地</p>
  <p data-pb></p>
  <h2 id="a8n">四食部第四</h2>
  <p id="a8o">如增一阿含经云。<a id="a-8p"></a>尔时世尊告诸比丘。<a id="a-8q"></a>众生之类有四种食长养众生。<a id="a-8r"></a>何等为四。<a id="a-8s"></a>所谓段食。<a id="a-8t"></a>或大或小。<a id="a-8u"></a>更乐食念食识食。<a id="a-8v"></a>是谓四食。<a id="a-8w"></a>彼云何段食。<a id="a-8x"></a>谓今人中所食入口之物可食啖者。<a id="a-8y"></a>是谓段食。<a id="a-8z"></a>云何更乐食。<a id="a-90"></a>谓衣裳伞盖杂香华熏火。<a id="a-91"></a>及香油与妇人集聚。<a id="a-92"></a>诸余身体所更乐者。<a id="a-93"></a>是谓更乐食。<a id="a-94"></a>云何念食。<a id="a-95"></a>谓意中所念所想所思惟者。<a id="a-96"></a>或以口说。<a id="a-97"></a>或以体触。<a id="a-98"></a>及诸所持之法。<a id="a-99"></a>是谓念食。<a id="a-9A"></a>云何识食。<a id="a-9B"></a>谓意之所知。<a id="a-9C"></a>梵天为首。<a id="a-9D"></a>乃至有想无想天。<a id="a-9E"></a>以识为食。<a id="a-9F"></a>是谓识食。<a id="a-9G"></a>以此四食流转生死。</p>
  <p id="a9H">又增一经云。<a id="a-9I"></a>世尊告阿那律曰。<a id="a-9J"></a>一切诸法由食而存。<a id="a-9K"></a>眼以眠为食。<a id="a-9L"></a>耳以声为食。<a id="a-9M"></a>鼻以香为食。<a id="a-9N"></a>舌以味为食。<a id="a-9O"></a>身以细滑为食。<a id="a-9P"></a>意以法为食。<a id="a-9Q"></a>涅槃以无放逸为食。</p>
  <p id="a9R">尔时佛告诸比丘。<a id="a-9S"></a>如此妙法夫观食有九事。<a id="a-9T"></a>人间有四食。<a id="a-9U"></a>一段食。<a id="a-9V"></a>二更乐食。<a id="a-9W"></a>三念食。<a id="a-9X"></a>四识食。<a id="a-9Y"></a>复有五种。<a id="a-9Z"></a>是出世间食。<a id="a-9a"></a>一禅食。<a id="a-9b"></a>二愿食。<a id="a-9c"></a>三念食。<a id="a-9d"></a>四八解脱食。<a id="a-9e"></a>五喜食。<a id="a-9f"></a>是出世间之表。<a id="a-9g"></a>当共专念舍除四种之食。<a id="a-9h"></a>求办出世之食。</p>
  <p id="a9i">又正法念经云。<a id="a-9j"></a>若有众生。<a id="a-9k"></a>信心悲心以种种食施人。<a id="a-9l"></a>命终生质多罗天受种种乐。<a id="a-9m"></a>命终得受人身。<a id="a-9n"></a>大富饶财。<a id="a-9o"></a>常行正法。</p>
  <p id="a9p">又正法念经云。<a id="a-9q"></a>若有众生见诸病人。<a id="a-9r"></a>施其汤药令离病苦。<a id="a-9s"></a>命终生欲境天受五欲乐。<a id="a-9t"></a>从天命终若得人身。<a id="a-9u"></a>大富多财。<a id="a-9v"></a>若见病人临终渴病。<a id="a-9w"></a>以石蜜浆。<a id="a-9x"></a>若冰水施。<a id="a-9y"></a>此人命终生清凉天受天快乐。<a id="a-9z"></a>从天命终得受人身常离饥渴。</p>
  <p id="aA0">又五分律云。<a id="a-A1"></a>若月直监食人。<a id="a-A2"></a>欲知生熟碱酢。<a id="a-A3"></a>得贮掌中舌舐尝之(齐法经不许口尝者为无好心贪心尝故犯)</p>
  <p data-pb></p>
  <h2 id="aA4">净口部第五</h2>
  <p id="aA5">如十诵律云。<a id="a-A6"></a>云何漱口。<a id="a-A7"></a>佛言。<a id="a-A8"></a>以水着口中。<a id="a-A9"></a>三回转之。<a id="a-AA"></a>是名净口法。</p>
  <p id="aAB">又僧祇律云。<a id="a-AC"></a>尔时世尊大会说法。<a id="a-AD"></a>有比丘口臭。<a id="a-AE"></a>在下风而住。<a id="a-AF"></a>佛知而故问。<a id="a-AG"></a>是比丘何故独坐。<a id="a-AH"></a>答言。<a id="a-AI"></a>世尊。<a id="a-AJ"></a>制戒不听嚼木。<a id="a-AK"></a>所以口臭。<a id="a-AL"></a>恐熏污人。<a id="a-AM"></a>故在下风。<a id="a-AN"></a>佛言。<a id="a-AO"></a>听用嚼木。<a id="a-AP"></a>极长十六指。<a id="a-AQ"></a>极短四指以上。<a id="a-AR"></a>嚼时当在屏处先净洗手。<a id="a-AS"></a>嚼己水洗弃之。<a id="a-AT"></a>嚼时不得咽之。<a id="a-AU"></a>若医言为差病。<a id="a-AV"></a>须咽者听。<a id="a-AW"></a>若无齿者。<a id="a-AX"></a>当用灰虏土塼礓石草木洗口。<a id="a-AY"></a>已食若食上欲行水当净水。<a id="a-AZ"></a>先洗手器然后行水。<a id="a-Aa"></a>若手污者。<a id="a-Ab"></a>当以叶承取。<a id="a-Ac"></a>若口饮时。<a id="a-Ad"></a>不得没唇使器着额。<a id="a-Ae"></a>当拄唇而饮。<a id="a-Af"></a>饮时不得尽饮。<a id="a-Ag"></a>当留少许洮荡已从口处弃之。<a id="a-Ah"></a>行水人当好护净器。<a id="a-Ai"></a>若见没唇着额者。<a id="a-Aj"></a>当放置一处以草帜。<a id="a-Ak"></a>令人知不净。<a id="a-Al"></a>若行非时浆饮。<a id="a-Am"></a>亦如前法。</p>
  <p id="aAn">又僧祇律云。<a id="a-Ao"></a>比丘晨起应净洗手。<a id="a-Ap"></a>不得粗洗五指。<a id="a-Aq"></a>复不得齐至腋。<a id="a-Ar"></a>当齐手腕以前令净。<a id="a-As"></a>不得粗鲁洗不得揩令血出。<a id="a-At"></a>当以巨摩草末若灰土(澡豆皂荚)洗手。<a id="a-Au"></a>揩令作声。<a id="a-Av"></a>净洗手已更相揩者。<a id="a-Aw"></a>便名不净。<a id="a-Ax"></a>应更洗手。<a id="a-Ay"></a>比丘食前当护手。<a id="a-Az"></a>若摩头捉衣。<a id="a-B0"></a>等更须洗(比丘尚尔白衣亦然)读经受食等准用行之手净尚尔。<a id="a-B1"></a>何况手杀生命饮血啖肉以污身口。<a id="a-B2"></a>纵欲传法心亦不净。</p>
  <p id="aB3">又四分律云。<a id="a-B4"></a>时诸比丘患屋内臭。<a id="a-B5"></a>佛言。<a id="a-B6"></a>应洒扫。<a id="a-B7"></a>若故臭以香泥泥。<a id="a-B8"></a>若复臭应屋四角悬香。</p>
  <p id="aB9">又十诵律云。<a id="a-BA"></a>时有比丘不嚼杨枝口中气臭。<a id="a-BB"></a>白佛。<a id="a-BC"></a>佛言。<a id="a-BD"></a>听嚼杨枝。<a id="a-BE"></a>有五利益。<a id="a-BF"></a>一口不苦。<a id="a-BG"></a>二口不臭。<a id="a-BH"></a>三除风。<a id="a-BI"></a>四除热病。<a id="a-BJ"></a>五除痰癊。<a id="a-BK"></a>复有五事利益。<a id="a-BL"></a>一除风。<a id="a-BM"></a>二除热。<a id="a-BN"></a>三口味。<a id="a-BO"></a>四能食。<a id="a-BP"></a>五眼明。</p>
  <p id="aBQ">又四分律云。<a id="a-BR"></a>不嚼杨枝有五过失。<a id="a-BS"></a>一口气臭。<a id="a-BT"></a>二不善别味。<a id="a-BU"></a>三热癊病不消。<a id="a-BV"></a>四不引食。<a id="a-BW"></a>五眼不明。</p>
  <p id="aBX">又五分律云。<a id="a-BY"></a>嚼已应洗弃之。<a id="a-BZ"></a>以恐虫食故死。<a id="a-Ba"></a>又三千威仪云。<a id="a-Bb"></a>用杨枝有五事。<a id="a-Bc"></a>一断当如度。<a id="a-Bd"></a>二破当如法。<a id="a-Be"></a>三嚼头不得过三分。<a id="a-Bf"></a>四梳齿当中三齿。<a id="a-Bg"></a>五当汁澡自用。</p>
  <p id="aBh">刮舌有五事。<a id="a-Bi"></a>一不得过三反。<a id="a-Bj"></a>二舌上血出当止。<a id="a-Bk"></a>三不得大振手污僧伽梨若足。<a id="a-Bl"></a>四弃杨枝莫当人道。<a id="a-Bm"></a>五当着屏处。</p>
  <p data-pb></p>
  <h2 id="aBn">鸣钟部第六</h2>
  <p id="aBo">如付法藏经云。<a id="a-Bp"></a>时有国王名罽腻吒。<a id="a-Bq"></a>贪虐无道数出征伐。<a id="a-Br"></a>劳役人民不知厌足。<a id="a-Bs"></a>欲王四海戍备边境。<a id="a-Bt"></a>亲戚分离。<a id="a-Bu"></a>若斯之苦。<a id="a-Bv"></a>何时宁息。<a id="a-Bw"></a>宜可同心共摒除之。<a id="a-Bx"></a>然后我等乃当快乐。<a id="a-By"></a>因王病虐以被镇之。<a id="a-Bz"></a>人坐其上须臾气绝。<a id="a-C0"></a>由听马鸣比丘说法缘故。<a id="a-C1"></a>生大海中作千头鱼剑轮回注斩截其首。<a id="a-C2"></a>续复寻生次第更斩。<a id="a-C3"></a>如是展转乃至无量。<a id="a-C4"></a>须臾之间头满大海。<a id="a-C5"></a>时有罗汉为僧维那。<a id="a-C6"></a>王即白言。<a id="a-C7"></a>今此剑轮闻揵稚音。<a id="a-C8"></a>即便停止。<a id="a-C9"></a>于其中间苦痛小息。<a id="a-CA"></a>唯愿大德垂哀矜愍。<a id="a-CB"></a>若鸣揵稚延令长久。<a id="a-CC"></a>罗汉愍念为长打之。<a id="a-CD"></a>过七日已受苦便毕。<a id="a-CE"></a>而此寺上。<a id="a-CF"></a>因彼王故。<a id="a-CG"></a>次第相传。<a id="a-CH"></a>长打揵稚。<a id="a-CI"></a>至于今日。<a id="a-CJ"></a>犹故如本。</p>
  <p id="aCK">述曰。<a id="a-CL"></a>既知经意。<a id="a-CM"></a>鸣钟济苦。<a id="a-CN"></a>兼以集众。<a id="a-CO"></a>即须维那。<a id="a-CP"></a>将欲打钟。<a id="a-CQ"></a>敛容合掌。<a id="a-CR"></a>发愿利生之意。<a id="a-CS"></a>因钟念善。<a id="a-CT"></a>便受苦毕。</p>
  <p id="aCU">又增一阿含经云。<a id="a-CV"></a>若打钟时。<a id="a-CW"></a>愿一切恶道诸苦并皆停止。<a id="a-CX"></a>若闻钟声兼说偈赞。<a id="a-CY"></a>得除五百亿劫生死重罪。</p>
  <p id="aCZ">降伏魔力怨　　除结尽无余</p>
  <p id="aCa">露地击揵稚　　比丘闻当集</p>
  <p id="aCb">诸欲闻法人　　度流生死海</p>
  <p id="aCc">闻此妙响音　　尽当来集此</p>
  <p id="aCd">依别经偈云。</p>
  <p id="aCe">闻钟卧不起　　护塔善神嗔</p>
  <p id="aCf">现在缘果薄　　来报受蛇身</p>
  <p id="aCg">所在闻钟声　　卧者必须起</p>
  <p id="aCh">合掌发善心　　贤圣皆欢喜</p>
  <p id="aCi">洪钟震响觉群生　　声遍十方无量土</p>
  <p id="aCj">含识群生普闻知　　拔除众生长夜苦</p>
  <p id="aCk">六识常昏终夜苦　　无明被覆久迷情</p>
  <p id="aCl">昼夜闻钟开觉寤　　怡神净刹得神通</p>
  <p id="aCm">依宣律师住持感应记云。<a id="a-Cn"></a>只桓戒律院内有铜钟重三十万斤。<a id="a-Co"></a>四天王共造欲集大千圣众。<a id="a-Cp"></a>目连以通力击之。<a id="a-Cq"></a>声震远闻。<a id="a-Cr"></a>台高七丈。<a id="a-Cs"></a>钟形如吴地者。<a id="a-Ct"></a>四面多有日月星辰山川河海之像。<a id="a-Cu"></a>兼斗斛称尺之形。<a id="a-Cv"></a>目连所击随事所表声出告知。<a id="a-Cw"></a>凡僧打者。<a id="a-Cx"></a>但声出而已。<a id="a-Cy"></a>其戒场院内复有大钟。<a id="a-Cz"></a>台高四百尺。<a id="a-D0"></a>上有金钟重十万斤。<a id="a-D1"></a>形如杯器。<a id="a-D2"></a>上有千轮王像。<a id="a-D3"></a>亦有千子。<a id="a-D4"></a>各各具足。<a id="a-D5"></a>复有九龙八功德水种种诸相庄严。<a id="a-D6"></a>此之大钟劫初之时轮王所造。<a id="a-D7"></a>圣人受戒。<a id="a-D8"></a>已得通者击之。<a id="a-D9"></a>声震三千。<a id="a-DA"></a>一切圣人闻皆证果。<a id="a-DB"></a>恶趣闻者识宿命。<a id="a-DC"></a>只桓别有论师院。<a id="a-DD"></a>有一铜钟形如腰鼓。<a id="a-DE"></a>是乾闼婆王之所造也。<a id="a-DF"></a>上有梵王帝释魔王四王八部男子等像。<a id="a-DG"></a>若有异学外道欲来击论。<a id="a-DH"></a>则使神通罗汉击之。<a id="a-DI"></a>声震三千。<a id="a-DJ"></a>诸外道等将欲击扬闻此钟声。<a id="a-DK"></a>诸根讷钝无敢发言。<a id="a-DL"></a>若有好心请决疑者。<a id="a-DM"></a>闻此钟声开发菩提得不退转。</p>
  <p id="aDN">复有别院名修多罗院。<a id="a-DO"></a>有一石钟形如吴样。<a id="a-DP"></a>如青碧玉可受十斛。<a id="a-DQ"></a>鼻上有三十三天像。<a id="a-DR"></a>四面以金银隐起。<a id="a-DS"></a>东西两面有大宝珠。<a id="a-DT"></a>陷在腹中。<a id="a-DU"></a>大如五升。<a id="a-DV"></a>八角分曜。<a id="a-DW"></a>状若华形。<a id="a-DX"></a>周匝作十方诸佛初成道像。<a id="a-DY"></a>至初日出时。<a id="a-DZ"></a>钟上有诸化佛说十二部经。<a id="a-Da"></a>舍卫城童男童女。<a id="a-Db"></a>悉来听之闻法证圣。<a id="a-Dc"></a>犯欲之者则不闻法。<a id="a-Dd"></a>摩尼大将以金刚杵击之。<a id="a-De"></a>百亿世界中声。<a id="a-Df"></a>闻于光明中悉闻百千释迦佛说修多罗经。<a id="a-Dg"></a>此钟是拘楼秦佛所造。<a id="a-Dh"></a>彼佛灭度后。<a id="a-Di"></a>娑竭龙王收去。<a id="a-Dj"></a>至释迦佛兴。<a id="a-Dk"></a>龙复将来。<a id="a-Dl"></a>至佛灭度已钟先唱言。<a id="a-Dm"></a>却后三月当般涅槃。<a id="a-Dn"></a>钟鼻诸天闻皆洟泣。<a id="a-Do"></a>龙后将去。</p>
  <p id="aDp">又阿难房前有一铜磬。<a id="a-Dq"></a>可受五升。<a id="a-Dr"></a>磐子四边悉黄金镂。<a id="a-Ds"></a>作过去佛教弟子文。<a id="a-Dt"></a>鼻上以紫磨金为九龙形。<a id="a-Du"></a>背上立天人像。<a id="a-Dv"></a>执椎击之。<a id="a-Dw"></a>声振三千。<a id="a-Dx"></a>音中亦说诸佛教诫弟子法。<a id="a-Dy"></a>此磬梵天王造。<a id="a-Dz"></a>及佛灭后。<a id="a-E0"></a>娑竭龙王亦收入海宫中。</p>
  <p data-pb></p>
  <h2 id="aE1">入众部第七</h2>
  <p id="aE2">如四分律云。<a id="a-E3"></a>凡欲入众当具五法。<a id="a-E4"></a>一应以慈心。<a id="a-E5"></a>二应自卑下如拭尘巾。<a id="a-E6"></a>三应知坐起法。<a id="a-E7"></a>若见上座不应安坐。<a id="a-E8"></a>若见下座不应起立。<a id="a-E9"></a>四至彼僧中不为杂说谈世俗事。<a id="a-EA"></a>若自说若请他说。<a id="a-EB"></a>五若见僧中不可意事心不安忍。<a id="a-EC"></a>应作默然住之。<a id="a-ED"></a>故智度论云。<a id="a-EE"></a>佛圣弟子住和合故有二种法。<a id="a-EF"></a>一贤圣语。<a id="a-EG"></a>二贤圣默(今见斋会之处。<a id="a-EH"></a>后生前到。<a id="a-EI"></a>已得上好之处若见上座老师。<a id="a-EJ"></a>来都不起迎送逊让坐处。<a id="a-EK"></a>灭法之深。<a id="a-EL"></a>寔犹年少。<a id="a-EM"></a>复见向他贵胜之家。<a id="a-EN"></a>或经新丧重孝。<a id="a-EO"></a>或为考妣远忌设斋。<a id="a-EP"></a>僧众放荡情欢諠闹乱众。<a id="a-EQ"></a>岂免俗讥高僧之类)。<a id="a-ER"></a>三千威仪经云。<a id="a-ES"></a>凡欲上床当具七法。<a id="a-ET"></a>一庠踞床。<a id="a-EU"></a>二不得匍匐上。<a id="a-EV"></a>三不使床有声。<a id="a-EW"></a>四不得大拂床有声。<a id="a-EX"></a>五不得大吒叹息思惟世事。<a id="a-EY"></a>六不得狗群卧。<a id="a-EZ"></a>七以时节早起。<a id="a-Ea"></a>地持论云。<a id="a-Eb"></a>若见众生当慰问欢颜先语平视和色正念在前。<a id="a-Ec"></a>若菩萨知他众生有实功德。<a id="a-Ed"></a>以嫌恨心不向人说。<a id="a-Ee"></a>亦不赞叹。<a id="a-Ef"></a>有赞叹者。<a id="a-Eg"></a>不唱善哉。<a id="a-Eh"></a>是名为犯众。<a id="a-Ei"></a>多犯是犯。<a id="a-Ej"></a>染污起故。<a id="a-Ek"></a>梁摄论云。<a id="a-El"></a>菩萨若见众生当欢笑先言然后共语故。</p>
  <p id="aEm">五分律云。<a id="a-En"></a>不忍辱人有五过失。<a id="a-Eo"></a>一凶恶不忍。<a id="a-Ep"></a>二后悔恨。<a id="a-Eq"></a>三多人不爱。<a id="a-Er"></a>四恶声流布。<a id="a-Es"></a>五死堕恶道。</p>
  <p data-pb></p>
  <h2 id="aEt">求法部第八</h2>
  <p id="aEu">如增一阿含经云。<a id="a-Ev"></a>若不成就六法。<a id="a-Ew"></a>则不能远尘离垢得法眼净。<a id="a-Ex"></a>何等为六。<a id="a-Ey"></a>一不乐闻。<a id="a-Ez"></a>二虽闻法不摄耳听。<a id="a-F0"></a>三不为知解。<a id="a-F1"></a>四未得法不方便勤求。<a id="a-F2"></a>五所得法不善守护。<a id="a-F3"></a>六不成就顺忍。<a id="a-F4"></a>反此六种则能远尘垢得法眼净。</p>
  <p id="aF5">又萨婆多论云。<a id="a-F6"></a>无有白衣得佛道者。<a id="a-F7"></a>要有三十二相。<a id="a-F8"></a>出家着法衣威仪具足。<a id="a-F9"></a>杂心论云。<a id="a-FA"></a>知足现在处起。<a id="a-FB"></a>少欲于未来世处起。<a id="a-FC"></a>现在不取一钱难。<a id="a-FD"></a>未来不取转轮王易。<a id="a-FE"></a>又涅槃经云。<a id="a-FF"></a>于未得之财不生贪名少欲。<a id="a-FG"></a>于己得之财不生贪名知足。<a id="a-FH"></a>知足是现在。<a id="a-FI"></a>少欲是未来。</p>
  <p data-pb></p>
  <h2 id="aFJ">衰相部第九</h2>
  <p id="aFK">分别缘起初胜法门经云。<a id="a-FL"></a>世尊告曰。<a id="a-FM"></a>老有五种衰损。<a id="a-FN"></a>一者须发衰损。<a id="a-FO"></a>以彼须发色变坏故。<a id="a-FP"></a>二者身相衰损。<a id="a-FQ"></a>形色肤力皆衰损故。<a id="a-FR"></a>三者作业衰损。<a id="a-FS"></a>发言气上喘息逾急身颤掉故。<a id="a-FT"></a>住便偻曲。<a id="a-FU"></a>以其腰脊皆无力故。<a id="a-FV"></a>坐即低屈。<a id="a-FW"></a>身羸弱故。<a id="a-FX"></a>行必按杖。<a id="a-FY"></a>身虚劣故。<a id="a-FZ"></a>凡所思惟智识愚钝念惛乱故。<a id="a-Fa"></a>四者受用衰损。<a id="a-Fb"></a>于现资具受劣故。<a id="a-Fc"></a>於戏乐具一切不能现受用故。<a id="a-Fd"></a>于诸色根所行境界。<a id="a-Fe"></a>不能速疾明利而行。<a id="a-Ff"></a>或不行故。<a id="a-Fg"></a>五者命根衰损。<a id="a-Fh"></a>寿量将尽邻近死故。<a id="a-Fi"></a>遇少死缘不堪忍故。<a id="a-Fj"></a>阿含经云。<a id="a-Fk"></a>头白有四因缘。<a id="a-Fl"></a>一者火多。<a id="a-Fm"></a>二者忧多。<a id="a-Fn"></a>三者病多。<a id="a-Fo"></a>四者种早。<a id="a-Fp"></a>白人病瘦有四因缘。<a id="a-Fq"></a>一少食。<a id="a-Fr"></a>二有忧。<a id="a-Fs"></a>三多愁。<a id="a-Ft"></a>四有病。<a id="a-Fu"></a>未调有四事先不语人。<a id="a-Fv"></a>一头白。<a id="a-Fw"></a>二老。<a id="a-Fx"></a>三病。<a id="a-Fy"></a>四死。<a id="a-Fz"></a>是四事亦可避。<a id="a-G0"></a>亦不可却。<a id="a-G1"></a>一切味不过八种。<a id="a-G2"></a>一苦。<a id="a-G3"></a>二涩。<a id="a-G4"></a>三辛。<a id="a-G5"></a>四碱。<a id="a-G6"></a>五淡。<a id="a-G7"></a>六甜。<a id="a-G8"></a>七酢。<a id="a-G9"></a>八不了了味。</p>
  <h2 id="aGA">杂行部第十</h2>
  <p id="aGB">四分律云。<a id="a-GC"></a>跋难陀比丘在道行。<a id="a-GD"></a>张大圆盖。<a id="a-GE"></a>诸居士遥见。<a id="a-GF"></a>谓是王若大臣。<a id="a-GG"></a>恐怖避道。<a id="a-GH"></a>谛视乃知。<a id="a-GI"></a>比丘白佛。<a id="a-GJ"></a>佛言。<a id="a-GK"></a>比丘不应持盖在道行。<a id="a-GL"></a>亦不应悬。<a id="a-GM"></a>为天雨雨时。<a id="a-GN"></a>听在寺内。<a id="a-GO"></a>树皮若叶若竹作盖。<a id="a-GP"></a>亦不许捉王大扇。<a id="a-GQ"></a>若行患热。<a id="a-GR"></a>听以树叶杂物作扇。<a id="a-GS"></a>时诸比丘患虫草尘露堕身上。<a id="a-GT"></a>佛言听作拂。<a id="a-GU"></a>若以草树皮叶。<a id="a-GV"></a>或以缕线。<a id="a-GW"></a>裁碎缯帛作。<a id="a-GX"></a>时有比丘得尾拂。<a id="a-GY"></a>佛言。<a id="a-GZ"></a>听畜。<a id="a-Ga"></a>时有年少比丘不解时事数相涉。<a id="a-Gb"></a>听用算子记数。</p>
  <p id="aGc">又四分律云。<a id="a-Gd"></a>时诸比丘自作伎。<a id="a-Ge"></a>若吹呗供养。<a id="a-Gf"></a>佛言。<a id="a-Gg"></a>不应尔。<a id="a-Gh"></a>彼畏慎不敢令白衣作伎供养。<a id="a-Gi"></a>佛言听。</p>
  <p id="aGj">又佛言。<a id="a-Gk"></a>彼不知供养塔饮食。<a id="a-Gl"></a>谁当应食佛言。<a id="a-Gm"></a>比丘。<a id="a-Gn"></a>若沙弥。<a id="a-Go"></a>若优婆塞若经营作者应食。</p>
  <p id="aGp">又萨婆多论云。<a id="a-Gq"></a>凡出家人市买之法。<a id="a-Gr"></a>不得下价索他物。<a id="a-Gs"></a>得突吉罗。<a id="a-Gt"></a>众僧衣未三唱得益价。<a id="a-Gu"></a>三唱已不应益。<a id="a-Gv"></a>众僧亦不应与衣。<a id="a-Gw"></a>已属他故。<a id="a-Gx"></a>比丘三唱得衣。<a id="a-Gy"></a>不应悔。<a id="a-Gz"></a>设悔莫还。<a id="a-H0"></a>众僧亦莫还。</p>
  <p id="aH1">又新婆沙论问。<a id="a-H2"></a>异生圣者。<a id="a-H3"></a>谁有怖耶。<a id="a-H4"></a>有作是说。<a id="a-H5"></a>异生有怖(异生旧名凡夫)圣者无怖。<a id="a-H6"></a>所以者何。<a id="a-H7"></a>圣者已离五怖畏故。<a id="a-H8"></a>五怖畏者。<a id="a-H9"></a>一不活畏。<a id="a-HA"></a>二恶名畏。<a id="a-HB"></a>三怯众畏。<a id="a-HC"></a>四命终畏。<a id="a-HD"></a>五恶趣畏。</p>
  <p id="aHE">又杂宝藏经云。<a id="a-HF"></a>佛言。<a id="a-HG"></a>此如意珠是摩竭大鱼脑中出。<a id="a-HH"></a>鱼身长二十八万里。<a id="a-HI"></a>此珠名曰金刚坚也。<a id="a-HJ"></a>有第一力。<a id="a-HK"></a>耐使一切被毒之人见悉消灭。<a id="a-HL"></a>又见光触身亦复消毒。<a id="a-HM"></a>第二力者。<a id="a-HN"></a>热病之人见则除愈。<a id="a-HO"></a>光触其身亦复得差。<a id="a-HP"></a>第三力者。<a id="a-HQ"></a>人有无量百千怨家。<a id="a-HR"></a>捉此珠者悉得亲善。<a id="a-HS"></a>诸天一爪甲价直一阎浮提人物。</p>
  <p id="aHT">又四分律云。<a id="a-HU"></a>时诸比丘患蛇入屋。<a id="a-HV"></a>未离欲比丘恐怖。<a id="a-HW"></a>佛言。<a id="a-HX"></a>听惊。<a id="a-HY"></a>若以筒盛弃之。<a id="a-HZ"></a>若以绳系置地解放。<a id="a-Ha"></a>有鼠入屋。<a id="a-Hb"></a>作槛盛出弃之。<a id="a-Hc"></a>患蝎蜈蚣蚰蜒入屋。<a id="a-Hd"></a>若以弊物。<a id="a-He"></a>若泥团扫帚。<a id="a-Hf"></a>盛裹弃之。<a id="a-Hg"></a>在外解放。<a id="a-Hh"></a>若房舍夜患蝙蝠。<a id="a-Hi"></a>昼患燕鸟入。<a id="a-Hj"></a>佛言。<a id="a-Hk"></a>听织作笼疏障。<a id="a-Hl"></a>若作向棂子遮。<a id="a-Hm"></a>时有老病比丘。<a id="a-Hn"></a>拾虱弃地。<a id="a-Ho"></a>佛言。<a id="a-Hp"></a>不应尔。<a id="a-Hq"></a>听以器盛。<a id="a-Hr"></a>若绵拾着中。<a id="a-Hs"></a>若虱走出应作筒盛。<a id="a-Ht"></a>若虱出筒应作盖塞(随其寒暑加以腻食将养之也)</p>
  <p id="aHu">又四分律云。<a id="a-Hv"></a>时六群比丘诵外道安置舍宅吉凶符书咒枝节咒刹利咒。<a id="a-Hw"></a>知人生死吉凶咒。<a id="a-Hx"></a>解诸音声咒。<a id="a-Hy"></a>佛言。<a id="a-Hz"></a>不应尔。<a id="a-I0"></a>彼教他彼以活命。<a id="a-I1"></a>佛言。<a id="a-I2"></a>皆不应尔。</p>
  <p id="aI3">尔时世尊在毗舍离国。<a id="a-I4"></a>时诸离奢乘象马车乘辇舆。<a id="a-I5"></a>捉持刀剑。<a id="a-I6"></a>来欲见世尊。<a id="a-I7"></a>彼留刀杖在寺外。<a id="a-I8"></a>入内问讯世尊。<a id="a-I9"></a>时白衣持刀剑来寄诸比丘藏。<a id="a-IA"></a>畏慎不敢受。<a id="a-IB"></a>佛言。<a id="a-IC"></a>为檀越牢坚固藏举者听。</p>
  <p id="aID">又五百问事云。<a id="a-IE"></a>不得口吹经上尘。<a id="a-IF"></a>像尘准之。<a id="a-IG"></a>虽非正经然须慎之。<a id="a-IH"></a>亦不得烧故经。<a id="a-II"></a>得重罪如烧父母。<a id="a-IJ"></a>不知有罪者轻。</p>
  <p id="aIK">又僧祇律云。<a id="a-IL"></a>然火向有七事无利益。<a id="a-IM"></a>一坏眼。<a id="a-IN"></a>二坏色。<a id="a-IO"></a>三身羸。<a id="a-IP"></a>四衣垢坏。<a id="a-IQ"></a>五卧具坏。<a id="a-IR"></a>六生犯戒缘。<a id="a-IS"></a>七增世俗话。<a id="a-IT"></a>看病法者。<a id="a-IU"></a>僧祇律云。<a id="a-IV"></a>病人有九法成就。<a id="a-IW"></a>必当横死。<a id="a-IX"></a>一知非饶益食贪食。<a id="a-IY"></a>二不知筹量。<a id="a-IZ"></a>三内食未消而食。<a id="a-Ia"></a>四食未消而擿吐出。<a id="a-Ib"></a>五已消应出而强持。<a id="a-Ic"></a>六食不随病。<a id="a-Id"></a>七随病食而不筹量。<a id="a-Ie"></a>八懈怠。<a id="a-If"></a>九无慧。</p>
  <p id="aIg">又月上女经云。<a id="a-Ih"></a>维摩诘妻。<a id="a-Ii"></a>名曰无垢。<a id="a-Ij"></a>其妻九月生女。<a id="a-Ik"></a>名为月上。</p>
  <p id="aIl">又佛说离垢施女经云。<a id="a-Im"></a>波斯匿王有女。<a id="a-In"></a>名曰维摩罗达。<a id="a-Io"></a>晋言离垢施。<a id="a-Ip"></a>厥年十二。<a id="a-Iq"></a>端正殊妙极有聪慧。</p>
  <p id="aIr">又转女身经云。<a id="a-Is"></a>须达长者妻。<a id="a-It"></a>名曰净日。<a id="a-Iu"></a>有女名无垢光。</p>
  <p id="aIv">颂曰。</p>
  <p id="aIw">舍遗简要　　冀舍危崄　　万行贞固</p>
  <p id="aIx">六尘方掩　　烈烈霜心　　昭昭玉检</p>
  <p id="aIy">如彼琼圭　　皎无瑕点</p>
 </body>
</html>