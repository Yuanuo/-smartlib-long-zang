<!doctype html>
<html id="z3IBWh71QZ" data-ver="1075">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第十一</h1>
  <h2 id="a2">千佛篇第五之四成道部第十二(此别十部)</h2>
  <p id="a3">述意部 乞食部 学定部 苦行部 食糜部 草座部 降魔部 成道部 天赞部 神变部。</p>
  <p data-pb></p>
  <h2 id="a4">述意部第一</h2>
  <p id="a5">闻。<a id="a-6"></a>大圣应期有感昭著。<a id="a-7"></a>荫覆十方。<a id="a-8"></a>化周三界。<a id="a-9"></a>是四生之导首。<a id="a-A"></a>六趣之舟航。<a id="a-B"></a>至如兜率上生。<a id="a-C"></a>阎浮现灭。<a id="a-D"></a>冠日处胎殒星晦迹。<a id="a-E"></a>林微尼园。<a id="a-F"></a>启四八之瑞。<a id="a-G"></a>毕利叉树。<a id="a-H"></a>放十种之光。<a id="a-I"></a>鉴彼四门捐兹五欲。<a id="a-J"></a>舍严城而独往。<a id="a-K"></a>依道树而超登。<a id="a-L"></a>合四钵于连河。<a id="a-M"></a>度五邻于鹿苑。<a id="a-N"></a>荡爱着于绵区。<a id="a-O"></a>湔尘冥于曩劫。<a id="a-P"></a>慧日既开光清八狱。<a id="a-Q"></a>玄功阐化慈照四生。<a id="a-R"></a>敷演一音各随类解。<a id="a-S"></a>像教攸兴其来久矣。</p>
  <h2 id="aT">乞食部第二</h2>
  <p id="aU">如四分律云。<a id="a-V"></a>尔时菩萨渐渐游行。<a id="a-W"></a>从摩竭国界往至婆罗阅城。<a id="a-X"></a>于彼止宿。<a id="a-Y"></a>明旦入城乞食。<a id="a-Z"></a>颜貌端正屈伸俯仰。<a id="a-a"></a>行步庠序视前直进。<a id="a-b"></a>不左右顾眄。<a id="a-c"></a>着衣持钵入罗阅城乞食。<a id="a-d"></a>时摩竭王在高楼上。<a id="a-e"></a>诸臣前后围绕。<a id="a-f"></a>遥见菩萨入城乞食行步庠序。<a id="a-g"></a>即向诸臣以偈赞之。<a id="a-h"></a>王即遣信问。<a id="a-i"></a>比丘欲何所诣。<a id="a-j"></a>菩萨答之。<a id="a-k"></a>山名斑荼婆。<a id="a-l"></a>当于彼止宿。<a id="a-m"></a>使人速还返白王如是事。<a id="a-n"></a>王闻彼使言。<a id="a-o"></a>即严好象乘。<a id="a-p"></a>众人共寻从即往礼菩萨。<a id="a-q"></a>时王语太子言。<a id="a-r"></a>今可于此住。<a id="a-s"></a>我举国一切所有及脱此宝冠。<a id="a-t"></a>相与可居王位治化。<a id="a-u"></a>我当为臣。<a id="a-v"></a>时菩萨报言。<a id="a-w"></a>我舍转轮王出家学道。<a id="a-x"></a>岂可于此边国王位而处俗耶。<a id="a-y"></a>王今当知。<a id="a-z"></a>犹如有人曾见大海水后见牛迹水。<a id="a-10"></a>岂可生染着心。<a id="a-11"></a>此亦如是。<a id="a-12"></a>岂可舍转轮王位习粟散小王位。<a id="a-13"></a>此事不然。<a id="a-14"></a>时王前白言。<a id="a-15"></a>若成无上道者。<a id="a-16"></a>先诣罗阅城。<a id="a-17"></a>与我相见。<a id="a-18"></a>菩萨报言。<a id="a-19"></a>可尔。<a id="a-1A"></a>尔时王即礼菩萨足。<a id="a-1B"></a>绕三匝而去。</p>
  <p id="a1C">又佛本行经云。<a id="a-1D"></a>菩萨为摩伽陀国王。<a id="a-1E"></a>说云大王。<a id="a-1F"></a>我等今实不畏彼毒蛇。<a id="a-1G"></a>亦复不畏天雷霹雳。<a id="a-1H"></a>亦复不畏于猛火焰彼大风吹烧野泽者。<a id="a-1I"></a>但畏五欲境界所逼。<a id="a-1J"></a>何以故。<a id="a-1K"></a>诸欲无常犹如劫贼盗诸功德。<a id="a-1L"></a>尔时菩萨即说偈言。</p>
  <p id="a1M">五欲无常害功德　　六尘空幻损众生</p>
  <p id="a1N">世间果报本诳人　　智者谁能暂停住</p>
  <p id="a1O">愚痴天上不满意　　况复人间得称心</p>
  <p id="a1P">欲秽染着不觉知　　犹如猛火然干草</p>
  <p id="a1Q">往昔顶生圣王主　　降伏四域飞金轮</p>
  <p id="a1R">复得帝释半座居　　忽起贪心便堕落</p>
  <p id="a1S">假令尽王此大地　　心犹更欲摄他方</p>
  <p id="a1T">世人嗜欲不知厌　　如巨海纳诸流水</p>
  <p id="a1U">大王当知。<a id="a-1V"></a>彼须弥山下有阿修罗。<a id="a-1W"></a>然其兄弟各为贪欲爱一玉女。<a id="a-1X"></a>二人相争而自斗战。<a id="a-1Y"></a>伤害俱死。<a id="a-1Z"></a>便说偈言。</p>
  <p id="a1a">往昔修罗两兄弟　　为一玉女自相残</p>
  <p id="a1b">骨肉怜爱染着憎　　智人观知不贪欲</p>
  <p id="a1c">菩萨又言。<a id="a-1d"></a>或为五欲故。<a id="a-1e"></a>生天生人。<a id="a-1f"></a>既得生已着五欲故投身透水。<a id="a-1g"></a>或复赴火。<a id="a-1h"></a>为五欲故自求怨仇。<a id="a-1i"></a>又说偈言。</p>
  <p id="a1j">痴人爱欲故贫穷　　系缚伤杀受诸苦</p>
  <p id="a1k">意望此欲成众事　　不觉力尽后世殃</p>
  <p id="a1l">又佛本行经。<a id="a-1m"></a>菩萨说偈言。</p>
  <p id="a1n">假使恩爱久共处　　时至命尽会别离</p>
  <p id="a1o">见此无常须臾间　　是故我今求解脱</p>
  <p data-pb></p>
  <h2 id="a1p">学定部第三</h2>
  <p id="a1q">如四分律云。<a id="a-1r"></a>时菩萨即向阿蓝迦蓝所。<a id="a-1s"></a>学不用处定。<a id="a-1t"></a>精进不久得证此法。<a id="a-1u"></a>时菩萨舍之而去。<a id="a-1v"></a>后往郁头蓝子处。<a id="a-1w"></a>学有想无想定。<a id="a-1x"></a>精进不久得证此法。<a id="a-1y"></a>菩萨思惟。<a id="a-1z"></a>此两处定非涅槃非永寂休处。<a id="a-20"></a>不乐此法。<a id="a-21"></a>便舍二人而去更求胜法。<a id="a-22"></a>时菩萨更求胜法者。<a id="a-23"></a>即无上休息法也。<a id="a-24"></a>时有五人追逐菩萨。<a id="a-25"></a>念言。<a id="a-26"></a>若菩萨成道。<a id="a-27"></a>当与我等说法。</p>
  <p id="a28">又佛本行经云。<a id="a-29"></a>阿罗逻仙人报菩萨云。<a id="a-2A"></a>诸凡夫人爱于贪欲。<a id="a-2B"></a>受系缚等苦。<a id="a-2C"></a>一切皆由境界。<a id="a-2D"></a>而说偈言。</p>
  <p id="a2E">山羊被杀因声死　　飞蛾投灯由火色</p>
  <p id="a2F">水鱼悬钓为吞饵　　世人趣死以境牵</p>
  <p id="a2G">又新婆沙论云。<a id="a-2H"></a>佛为菩萨时。<a id="a-2I"></a>厌老病死。<a id="a-2J"></a>出劫比罗伐窣堵城求无上智。<a id="a-2K"></a>时净饭王遣释种五人随逐给侍。<a id="a-2L"></a>二是母亲。<a id="a-2M"></a>三是父亲。<a id="a-2N"></a>母亲二人执受乐行得净。<a id="a-2O"></a>父亲三人执苦行得净。<a id="a-2P"></a>当于菩萨修苦行时。<a id="a-2Q"></a>母亲二人心不忍可。<a id="a-2R"></a>即便舍去。<a id="a-2S"></a>菩萨后知苦行非道。<a id="a-2T"></a>舍而受食羹饭苏乳。<a id="a-2U"></a>以油涂身习处中行。<a id="a-2V"></a>父亲三人咸谓。<a id="a-2W"></a>菩萨狂乱失志。<a id="a-2X"></a>亦复舍去。<a id="a-2Y"></a>后世尊成佛即作是念。<a id="a-2Z"></a>彼皆是我父母亲族。<a id="a-2a"></a>先来恭敬供养于我。<a id="a-2b"></a>今欲酬报为何所在。<a id="a-2c"></a>天即白言。<a id="a-2d"></a>今在婆罗痆斯国仙人鹿苑(广事如前)</p>
  <p id="a2e">问何故名婆罗痆斯。<a id="a-2f"></a>答此是河名。<a id="a-2g"></a>去其不远造立王城。<a id="a-2h"></a>是故此城亦名婆罗痆斯。</p>
  <p id="a2i">问何故名仙人论处。<a id="a-2j"></a>答若作是说。<a id="a-2k"></a>诸佛定于此处转法轮者。<a id="a-2l"></a>彼说。<a id="a-2m"></a>佛是最胜仙人。<a id="a-2n"></a>皆于此处初转法轮。<a id="a-2o"></a>故名仙人论处。<a id="a-2p"></a>若作是说。<a id="a-2q"></a>诸佛非定于此转法轮者。<a id="a-2r"></a>彼说。<a id="a-2s"></a>应言仙人住处。<a id="a-2t"></a>谓佛出世时。<a id="a-2u"></a>有佛大仙及圣弟子仙众所住。<a id="a-2v"></a>佛不出世时。<a id="a-2w"></a>有独觉仙所住。<a id="a-2x"></a>若无独觉时有世俗五通仙住。<a id="a-2y"></a>以此处常有诸仙已住今住当住故。<a id="a-2z"></a>名仙人住处。<a id="a-30"></a>有说。<a id="a-31"></a>应言仙人堕处。<a id="a-32"></a>昔有五百仙人。<a id="a-33"></a>飞行空中。<a id="a-34"></a>至此遇退因缘一时堕落。<a id="a-35"></a>问何故名施鹿林。<a id="a-36"></a>答常有诸鹿游止此林。<a id="a-37"></a>故名鹿林。<a id="a-38"></a>昔有国王。<a id="a-39"></a>名梵达多。<a id="a-3A"></a>以此林施与群鹿。<a id="a-3B"></a>故名施鹿林。<a id="a-3C"></a>如羯兰铎迦长者。<a id="a-3D"></a>于王舍城竹林园中。<a id="a-3E"></a>穿一池以施羯兰铎迦鸟。<a id="a-3F"></a>令其游戏。<a id="a-3G"></a>因名施羯兰铎迦池。<a id="a-3H"></a>此亦如是。<a id="a-3I"></a>故名施鹿林(旧翻名迦兰陀鸟善见论其形如鹊)</p>
  <p data-pb></p>
  <h2 id="a3J">苦行部第四</h2>
  <p id="a3K">尔时菩萨于此鹿林。<a id="a-3L"></a>在五拘邻比丘所。<a id="a-3M"></a>学于苦行。<a id="a-3N"></a>经于六年。<a id="a-3O"></a>极生辛苦。<a id="a-3P"></a>过其本师。<a id="a-3Q"></a>以自饿故而不得道。<a id="a-3R"></a>徒劳疲形。<a id="a-3S"></a>故涅槃经云。<a id="a-3T"></a>菩萨当以苦行自诫其心。<a id="a-3U"></a>日食一胡麻经一七日。<a id="a-3V"></a>粳米菉豆麻子粟糜。<a id="a-3W"></a>及以白豆亦复如是。<a id="a-3X"></a>各一七日。<a id="a-3Y"></a>如是修苦行时。<a id="a-3Z"></a>一切皮肉消瘦皱减。<a id="a-3a"></a>如断生瓠置之日中。<a id="a-3b"></a>其目坎陷如井底星。<a id="a-3c"></a>肉尽肋出如朽草屋。<a id="a-3d"></a>脊骨连现如重线塼。<a id="a-3e"></a>所坐之处如马蹄迹。<a id="a-3f"></a>欲坐则伏。<a id="a-3g"></a>欲起则偃。<a id="a-3h"></a>虽受如是无利益苦。<a id="a-3i"></a>然不退于菩提之心。</p>
  <p id="a3j">又菩萨处胎经云。<a id="a-3k"></a>佛告苦行菩萨。<a id="a-3l"></a>昔我所更苦行无数。<a id="a-3m"></a>于尼连河边六年苦行。<a id="a-3n"></a>日食一麻一米。<a id="a-3o"></a>斯由曩昔向一缘觉犯口四过断绝一施。<a id="a-3p"></a>重受轻报。</p>
  <p id="a3q">又大集经云。<a id="a-3r"></a>尔时光味菩萨。<a id="a-3s"></a>为诸大众。<a id="a-3t"></a>而说偈言。</p>
  <p id="a3u">过去无量僧祇劫　　种种布施习檀那</p>
  <p id="a3v">清净尸罗及羼提　　精进坐禅学般若</p>
  <p id="a3w">安乐一切众生故　　备忍种种诸苦辛</p>
  <p id="a3x">宫中六万后妃嫔　　弃舍出家如脱屣</p>
  <p id="a3y">独处六年修苦行　　日食一麻一米麦</p>
  <p id="a3z">精进昼夜不睡眠　　身形唯有皮骨在</p>
  <p id="a40">菩提树下思惟坐　　八十万众天魔来</p>
  <p id="a41">四方上下地及空　　八十由旬悉充满</p>
  <p id="a42">如是魔军及眷属　　皆能破坏使归降</p>
  <p id="a43">成就无上胜菩提　　得证第一义谛果</p>
  <p data-pb></p>
  <h2 id="a44">食糜部第五</h2>
  <p id="a45">又佛本行经云。<a id="a-46"></a>尔时六年既万。<a id="a-47"></a>至春二月十六日。<a id="a-48"></a>时内心自作如是思惟。<a id="a-49"></a>我今不应将如是食食已而证阿耨多罗三藐三菩提。<a id="a-4A"></a>我今更从阿谁边求美好之食。<a id="a-4B"></a>谁能与我彼美食。<a id="a-4C"></a>令我食已即便证取阿耨菩提。<a id="a-4D"></a>时菩萨心如是思惟之时。<a id="a-4E"></a>有一天子。<a id="a-4F"></a>知菩萨心如是思惟。<a id="a-4G"></a>速往诣于善生村主二女边。<a id="a-4H"></a>至彼处已。<a id="a-4I"></a>即告之言。<a id="a-4J"></a>汝善生女。<a id="a-4K"></a>汝若知时。<a id="a-4L"></a>菩萨今欲求好美食。<a id="a-4M"></a>菩萨今须最上美食。<a id="a-4N"></a>食美食已。<a id="a-4O"></a>然后欲证阿耨菩提。<a id="a-4P"></a>汝等今可为彼备办足十六分妙好乳糜。<a id="a-4Q"></a>是时善生村主二女。<a id="a-4R"></a>闻于彼天如是告已。<a id="a-4S"></a>欢喜踊跃。<a id="a-4T"></a>遍满其体不能自胜。<a id="a-4U"></a>速疾聚集一千牸牛。<a id="a-4V"></a>而[穀-禾+牛]取乳。<a id="a-4W"></a>转更将饮五百牸牛。<a id="a-4X"></a>更别日[穀-禾+牛]此五百牛。<a id="a-4Y"></a>转持乳将饮于二百五十牸牛。<a id="a-4Z"></a>后日[穀-禾+牛]此二百五十牸牛之乳。<a id="a-4a"></a>还更饮百二十五牛。<a id="a-4b"></a>后日[穀-禾+牛]此一百二十五牛之乳饮六十牛。<a id="a-4c"></a>后日[穀-禾+牛]此六十牛乳饮三十牛。<a id="a-4d"></a>后日[穀-禾+牛]此三十牛乳饮十五牛。<a id="a-4e"></a>后日[穀-禾+牛]此十五牛乳。<a id="a-4f"></a>着于一分净好糠米。<a id="a-4g"></a>为于菩萨煮上乳糜。<a id="a-4h"></a>其彼二女煮乳糜时。<a id="a-4i"></a>现种种相。<a id="a-4j"></a>或复出于满华瓶相。<a id="a-4k"></a>或现功德河水渊相。<a id="a-4l"></a>或时现于万字之相。<a id="a-4m"></a>或现功德千辐轮相。<a id="a-4n"></a>或复现于解领牛相。<a id="a-4o"></a>或现象王龙王之相。<a id="a-4p"></a>或现鱼相。<a id="a-4q"></a>或时复现大丈夫相。<a id="a-4r"></a>或复现于帝释形相。<a id="a-4s"></a>或时有现梵王形相。<a id="a-4t"></a>或复现出乳糜。<a id="a-4u"></a>向上涌沸。<a id="a-4v"></a>上至半多罗树须臾还下。<a id="a-4w"></a>或现乳糜。<a id="a-4x"></a>向上高至一多罗树讫还下。<a id="a-4y"></a>或现出高一丈状。<a id="a-4z"></a>还入彼器。<a id="a-50"></a>无有一滴离于彼器而落余处。<a id="a-51"></a>煮乳糜时。<a id="a-52"></a>别有一善解海算数算占相师。<a id="a-53"></a>来至彼之处。<a id="a-54"></a>其见乳糜出现如是诸种相貌。<a id="a-55"></a>善占观已作如是语。<a id="a-56"></a>希有希有。<a id="a-57"></a>是谁得此乳糜而食。<a id="a-58"></a>彼人食已。<a id="a-59"></a>不久而证甘露妙药。<a id="a-5A"></a>尔时菩萨至于二月二十三日。<a id="a-5B"></a>于晨朝时。<a id="a-5C"></a>至彼村主家大门之外。<a id="a-5D"></a>默然而立欲求食。<a id="a-5E"></a>女见即便取一金钵。<a id="a-5F"></a>盛贮安置。<a id="a-5G"></a>和蜜乳糜。<a id="a-5H"></a>满其钵中。<a id="a-5I"></a>自手执持。<a id="a-5J"></a>向菩萨前。<a id="a-5K"></a>到已即住。<a id="a-5L"></a>向菩萨言。<a id="a-5M"></a>唯愿尊者。<a id="a-5N"></a>受我此钵和蜜乳糜。<a id="a-5O"></a>怜愍我故。<a id="a-5P"></a>时菩萨受彼乳糜。<a id="a-5Q"></a>持至尼连禅河。<a id="a-5R"></a>有一龙女。<a id="a-5S"></a>名尼连荼耶。<a id="a-5T"></a>从地踊出。<a id="a-5U"></a>手执庄严天妙筌提奉献菩萨。<a id="a-5V"></a>菩萨受已即坐其上。<a id="a-5W"></a>坐其上已。<a id="a-5X"></a>取彼善生村主之女所献乳糜。<a id="a-5Y"></a>如意饱食悉皆净尽。<a id="a-5Z"></a>菩萨既食彼乳糜已。<a id="a-5a"></a>缘过去世行檀福报业力薰故。<a id="a-5b"></a>身体相好平复如旧。<a id="a-5c"></a>端正可喜。<a id="a-5d"></a>圆满具足无有缺减。<a id="a-5e"></a>尔时菩萨食彼糜讫。<a id="a-5f"></a>以金钵器弃掷河中。<a id="a-5g"></a>时海龙王生大希有奇特之心。<a id="a-5h"></a>复为菩萨叹现世故。<a id="a-5i"></a>执彼金器拟欲供养将向自宫。<a id="a-5j"></a>是时天主释提桓因。<a id="a-5k"></a>即化其身作金翅鸟。<a id="a-5l"></a>金刚宝[此/束]。<a id="a-5m"></a>从海龙边。<a id="a-5n"></a>夺取金钵。<a id="a-5o"></a>向忉利宫三十三天。<a id="a-5p"></a>常自供养。<a id="a-5q"></a>于今彼处。<a id="a-5r"></a>三十三天立节。<a id="a-5s"></a>名为供养金钵器节。<a id="a-5t"></a>从彼已来至今不断。<a id="a-5u"></a>尔时菩萨食糜已讫。<a id="a-5v"></a>从坐而起。<a id="a-5w"></a>安庠渐渐向菩提树。<a id="a-5x"></a>彼之筌提。<a id="a-5y"></a>其龙女还自收摄。<a id="a-5z"></a>将归自宫为供养故。<a id="a-60"></a>而有偈说。</p>
  <p id="a61">菩萨如法食乳糜　　是彼善生女所献</p>
  <p id="a62">食讫欢喜向道树　　决定欲证取菩提</p>
  <p id="a63">依宣律师住持感应记云。<a id="a-64"></a>具论因缘。<a id="a-65"></a>并在第十卷中灌带部内述之。<a id="a-66"></a>时有四天王子告律师云。<a id="a-67"></a>世尊初成道第十一年。<a id="a-68"></a>于王舍城中须摩长者园内。<a id="a-69"></a>告诸大菩萨及大弟子曰。<a id="a-6A"></a>我初踰城时。<a id="a-6B"></a>至彼洴沙国。<a id="a-6C"></a>路逢牧牛女。<a id="a-6D"></a>我语云。<a id="a-6E"></a>我有少饥渴。<a id="a-6F"></a>从汝乞饮食。<a id="a-6G"></a>彼女答云。<a id="a-6H"></a>汝何所往。<a id="a-6I"></a>答言。<a id="a-6J"></a>求趣菩提。<a id="a-6K"></a>又问。<a id="a-6L"></a>名字何等。<a id="a-6M"></a>答言悉达。<a id="a-6N"></a>彼女又白我言。<a id="a-6O"></a>我读韦陀之典云。<a id="a-6P"></a>不久有大智人。<a id="a-6Q"></a>当成正觉。<a id="a-6R"></a>我观仁者相貌音声。<a id="a-6S"></a>是诸佛相。<a id="a-6T"></a>我作此山神。<a id="a-6U"></a>经十六大劫。<a id="a-6V"></a>过去诸佛我皆亲觐。<a id="a-6W"></a>汝可随我往至住处。<a id="a-6X"></a>当与汝饮食。<a id="a-6Y"></a>过去迦葉涅槃时。<a id="a-6Z"></a>付我一澡罐。<a id="a-6a"></a>其项上有双龙绕。<a id="a-6b"></a>下有师子蹲。<a id="a-6c"></a>拘留佛所制。<a id="a-6d"></a>递相付我讫至楼至佛。<a id="a-6e"></a>此龙瓶内。<a id="a-6f"></a>具足有八功德水。<a id="a-6g"></a>汝若饥渴当饮此水。<a id="a-6h"></a>能消烦恼增长菩提。<a id="a-6i"></a>勿轻此小瓶。<a id="a-6j"></a>假使四大海水内此瓶中。<a id="a-6k"></a>犹不能满中。<a id="a-6l"></a>有四龙王。<a id="a-6m"></a>此贤劫初三佛出世所有遗法。<a id="a-6n"></a>多在瓶内与娑竭龙宫。<a id="a-6o"></a>一无有二。<a id="a-6p"></a>又迦葉佛。<a id="a-6q"></a>付我香炉及一黄金函。<a id="a-6r"></a>将付仁者。<a id="a-6s"></a>其香炉前有十六头。<a id="a-6t"></a>半是师子。<a id="a-6u"></a>半是白象。<a id="a-6v"></a>于二兽头上。<a id="a-6w"></a>别起莲华台。<a id="a-6x"></a>以台为炉相。<a id="a-6y"></a>于炉四缘别起六银楼。<a id="a-6z"></a>楼出天童。<a id="a-70"></a>可长二寸。<a id="a-71"></a>如是诸天童合有九十六。<a id="a-72"></a>每烧香时。<a id="a-73"></a>是诸童等。<a id="a-74"></a>各各分番来付香炉。<a id="a-75"></a>后师子向外而蹲踞。<a id="a-76"></a>从师子顶上有九龙盘绕。<a id="a-77"></a>上承金莲。<a id="a-78"></a>华内有金台。<a id="a-79"></a>即台为宝子。<a id="a-7A"></a>于台宝子内。<a id="a-7B"></a>有十三万亿真珠大楼观。<a id="a-7C"></a>各盛诸妙香。<a id="a-7D"></a>复有十三万金牒毗尼藏。<a id="a-7E"></a>中有比丘。<a id="a-7F"></a>入于灭尽定。<a id="a-7G"></a>若至烧香时。<a id="a-7H"></a>其诸炉头诸天童子来至宝台所。<a id="a-7I"></a>各各口出烧香歌曲。<a id="a-7J"></a>台门自开。<a id="a-7K"></a>诸比丘从定而出。<a id="a-7L"></a>从真珠观取香付嘱天童。<a id="a-7M"></a>付已台门自闭。<a id="a-7N"></a>从九龙口中。<a id="a-7O"></a>又衔白银观。<a id="a-7P"></a>为台眷属。<a id="a-7Q"></a>而诸银台内。<a id="a-7R"></a>皆有天童子。<a id="a-7S"></a>常作天乐赞叹烧香。<a id="a-7T"></a>其音清雅无可为比。<a id="a-7U"></a>众生闻者生信悟道。<a id="a-7V"></a>如来每说法时。<a id="a-7W"></a>在大众前常执香炉。<a id="a-7X"></a>天童取香来授与佛。<a id="a-7Y"></a>令之供养。<a id="a-7Z"></a>又有黄金函。<a id="a-7a"></a>内盛大般若。<a id="a-7b"></a>合三十亿偈。<a id="a-7c"></a>黄金为经牒。<a id="a-7d"></a>白玉为界道。<a id="a-7e"></a>白银为字。<a id="a-7f"></a>其函长三寸。<a id="a-7g"></a>内有二比丘。<a id="a-7h"></a>亦入灭定。<a id="a-7i"></a>此函及炉。<a id="a-7j"></a>是拘留佛所制。<a id="a-7k"></a>次第付我乃至楼至佛。<a id="a-7l"></a>诸佛欲兴世。<a id="a-7m"></a>皆开此金函披阅经典。<a id="a-7n"></a>以般若力天魔不娆速登正觉。<a id="a-7o"></a>今将付嘱。<a id="a-7p"></a>努力守护勿令损失。<a id="a-7q"></a>我受得已于菩提树下。<a id="a-7r"></a>六年苦行。<a id="a-7s"></a>常饮此瓶水。<a id="a-7t"></a>故除饥渴。<a id="a-7u"></a>烦恼亦消也。</p>
  <p id="a7v">又我初欲成道。<a id="a-7w"></a>入河澡浴。<a id="a-7x"></a>受二女乳糜。<a id="a-7y"></a>至菩提树下欲升金刚坛。<a id="a-7z"></a>山神至我所即告我言。<a id="a-80"></a>汝今成道可依往佛。<a id="a-81"></a>若初成道欲升金刚坛。<a id="a-82"></a>先执香炉绕坛可行七匝十方诸佛。<a id="a-83"></a>各手捻香付彼炉中。<a id="a-84"></a>今既成道可依前佛。<a id="a-85"></a>佛依此法绕坛绕树。<a id="a-86"></a>合三十二匝。<a id="a-87"></a>十方诸佛亦前授香。<a id="a-88"></a>次命人王天王释梵龙王十地菩萨。<a id="a-89"></a>各前授香。<a id="a-8A"></a>佛以威神。<a id="a-8B"></a>香闻十方。<a id="a-8C"></a>上至有顶。<a id="a-8D"></a>受苦众生闻香解脱。<a id="a-8E"></a>诸根具足智慧增长。<a id="a-8F"></a>种种神变不可具述。<a id="a-8G"></a>又告梵王。<a id="a-8H"></a>执彼龙瓶水以灌世尊足。<a id="a-8I"></a>人王天王帝释魔梵。<a id="a-8J"></a>各次洗足。<a id="a-8K"></a>地为六种震动。<a id="a-8L"></a>如来从足下放金色光。<a id="a-8M"></a>坐金色莲华座。<a id="a-8N"></a>十方诸佛各来投香。<a id="a-8O"></a>于光明中。<a id="a-8P"></a>卢舍那佛出金色手摩释迦佛顶。<a id="a-8Q"></a>又说妙法。<a id="a-8R"></a>我令十方佛欲白四羯磨授释迦文佛成无上法王位。<a id="a-8S"></a>诸佛秉此羯磨在金坛上。<a id="a-8T"></a>天人大众无量河沙闻佛羯磨。<a id="a-8U"></a>一时寂然犹如比丘入第四禅。<a id="a-8V"></a>诸佛秉羯磨受法王位已。<a id="a-8W"></a>地之六种大动。<a id="a-8X"></a>佛放光明普照十方。<a id="a-8Y"></a>广作佛事利益凡圣。<a id="a-8Z"></a>不可具述。</p>
  <p data-pb></p>
  <h2 id="a8a">草座部第六</h2>
  <p id="a8b">如佛本行经云。<a id="a-8c"></a>尔时菩萨于河澡浴食乳糜沐身体竟。<a id="a-8d"></a>光仪平复如本。<a id="a-8e"></a>威力自在安庠面向菩提树。<a id="a-8f"></a>菩萨思惟。<a id="a-8g"></a>此菩提道场欲作何座。<a id="a-8h"></a>即自觉知。<a id="a-8i"></a>应坐草上。<a id="a-8j"></a>是时净居天白菩萨言。<a id="a-8k"></a>过去诸佛欲证菩提。<a id="a-8l"></a>皆铺草上而取正觉。<a id="a-8m"></a>尔时菩萨思惟谁能与我如是之草。<a id="a-8n"></a>左右四顾。<a id="a-8o"></a>是时忉利帝释天王。<a id="a-8p"></a>以天智知菩萨心已。<a id="a-8q"></a>即化其身为刈草人。<a id="a-8r"></a>去于菩萨不近不远。<a id="a-8s"></a>右边而立。<a id="a-8t"></a>刈取于草。<a id="a-8u"></a>其草青缘。<a id="a-8v"></a>颜色犹如孔雀王项。<a id="a-8w"></a>柔软滑泽而手触时。<a id="a-8x"></a>犹如微细迦尸衣。<a id="a-8y"></a>色妙而香右旋宛转。<a id="a-8z"></a>菩萨问彼人言。<a id="a-90"></a>贤善仁者。<a id="a-91"></a>汝名字何。<a id="a-92"></a>彼人报言。<a id="a-93"></a>我名吉利。<a id="a-94"></a>菩萨思惟。<a id="a-95"></a>我今欲求自身吉利。<a id="a-96"></a>亦为他人以求吉利。<a id="a-97"></a>此名吉利。<a id="a-98"></a>在于我前。<a id="a-99"></a>我今决当得证阿耨菩提。<a id="a-9A"></a>汝能与我草不。<a id="a-9B"></a>其化人报言。<a id="a-9C"></a>我能与草。<a id="a-9D"></a>是时帝释即化作人。<a id="a-9E"></a>刈草奉菩萨。<a id="a-9F"></a>菩萨即取一把自手执持。<a id="a-9G"></a>当取草时。<a id="a-9H"></a>其地即便六种震动。<a id="a-9I"></a>将于此草向菩提树下。<a id="a-9J"></a>持草中路。<a id="a-9K"></a>忽有百青雀。<a id="a-9L"></a>从十方来右绕菩萨。<a id="a-9M"></a>三匝讫已。<a id="a-9N"></a>随菩萨行。<a id="a-9O"></a>又有五百拘翅罗鸟。<a id="a-9P"></a>又有五百孔雀。<a id="a-9Q"></a>又有五百白鹅。<a id="a-9R"></a>又有五百鸿鹤。<a id="a-9S"></a>又有五百白鸥。<a id="a-9T"></a>又有五百迦罗频伽之鸟。<a id="a-9U"></a>又有五百命命之鸟。<a id="a-9V"></a>又有五百白象。<a id="a-9W"></a>皆悉六牙。<a id="a-9X"></a>又有五百白马。<a id="a-9Y"></a>头耳乌黑[騣-凶+(鬯-匕)]尾悉朱。<a id="a-9Z"></a>长而披散。<a id="a-9a"></a>又有五百牛王。<a id="a-9b"></a>并皆解领犹如黑云。<a id="a-9c"></a>是时复有五百童子五百童女。<a id="a-9d"></a>各以种种诸妙璎珞庄严其身。<a id="a-9e"></a>又有五百天子五百天女五百宝瓶。<a id="a-9f"></a>以诸香华满于其中。<a id="a-9g"></a>盛种种诸妙香水。<a id="a-9h"></a>无人执持自然空行。<a id="a-9i"></a>又世间中所有一切吉祥之事。<a id="a-9j"></a>皆从四方云雨而来。<a id="a-9k"></a>各在菩萨右边。<a id="a-9l"></a>围绕三匝已随菩萨行。<a id="a-9m"></a>一切诸天音乐。<a id="a-9n"></a>空中欢喜歌赞菩萨。<a id="a-9o"></a>不可具述。</p>
  <p id="a9p">又瑞应本起经云。<a id="a-9q"></a>释提桓因化为凡夫人。<a id="a-9r"></a>执净软草。<a id="a-9s"></a>菩萨问言。<a id="a-9t"></a>汝名何等。<a id="a-9u"></a>答名吉祥。<a id="a-9v"></a>菩萨闻之心大欢喜。<a id="a-9w"></a>破不吉以成吉祥。</p>
  <p id="a9x">又观佛三昧经云。<a id="a-9y"></a>适施草坐地则大动。<a id="a-9z"></a>诸佛化作八万佛树师子之座。<a id="a-A0"></a>或有佛树。<a id="a-A1"></a>高八千里四千里。<a id="a-A2"></a>或高百千由旬。<a id="a-A3"></a>一切佛树具足八万。<a id="a-A4"></a>大小不定。<a id="a-A5"></a>今释迦树最短。<a id="a-A6"></a>若干天衣。<a id="a-A7"></a>而布其上。</p>
  <p id="aA8">又观佛三昧经云。<a id="a-A9"></a>佛告父王。<a id="a-AA"></a>如我踰出宫城。<a id="a-AB"></a>去伽耶城不远诣阿输陀树。<a id="a-AC"></a>吉安天子等百千天子。<a id="a-AD"></a>皆作是念。<a id="a-AE"></a>菩萨若于此坐必须坐具。<a id="a-AF"></a>我今应当献于天草。<a id="a-AG"></a>即把天草。<a id="a-AH"></a>清净柔软名曰吉祥。<a id="a-AI"></a>菩萨受已铺地而坐。<a id="a-AJ"></a>是时诸天。<a id="a-AK"></a>复见白毛围如三寸。<a id="a-AL"></a>右旋宛转有百千色流入诸相。<a id="a-AM"></a>是诸天子各作是念。<a id="a-AN"></a>菩萨今者唯受我草。<a id="a-AO"></a>不受汝草。<a id="a-AP"></a>时白毛中有万亿菩萨结跏趺坐。<a id="a-AQ"></a>各取其草坐此树下。<a id="a-AR"></a>一一天子各见白毫中有如此相。<a id="a-AS"></a>时有天子。<a id="a-AT"></a>名曰悦意。<a id="a-AU"></a>见地生草穿菩萨肉上生至肘。<a id="a-AV"></a>告诸天子曰。<a id="a-AW"></a>奇哉男子。<a id="a-AX"></a>苦行乃尔。<a id="a-AY"></a>不食多时。<a id="a-AZ"></a>唤声不闻。<a id="a-Aa"></a>草生不觉。<a id="a-Ab"></a>即以右手申其白毛。<a id="a-Ac"></a>其白毛端直。<a id="a-Ad"></a>正长一丈四尺五寸。<a id="a-Ae"></a>如天白宝中外俱空。<a id="a-Af"></a>天见毛内有百亿光。<a id="a-Ag"></a>其光微妙不可具宣。<a id="a-Ah"></a>诸天见已叹未曾有。<a id="a-Ai"></a>即放白毛右旋宛转。<a id="a-Aj"></a>还复本处。<a id="a-Ak"></a>是时降魔。<a id="a-Al"></a>魔还天宫。<a id="a-Am"></a>白毛随从直至六天。<a id="a-An"></a>无数天子天女。<a id="a-Ao"></a>见白毛孔通中皆空。<a id="a-Ap"></a>团圆可爱如梵王幢。<a id="a-Aq"></a>如来有无量相好。<a id="a-Ar"></a>一一相中八万四千诸小相好。<a id="a-As"></a>如是相好。<a id="a-At"></a>不及白毫少分功德。</p>
  <p data-pb></p>
  <h2 id="aAu">降魔部第七</h2>
  <p id="aAv">如因果经云。<a id="a-Aw"></a>四月七日世尊降魔。<a id="a-Ax"></a>于时落日停光明月映彻。<a id="a-Ay"></a>园林华果荣不待春。<a id="a-Az"></a>智度论云。<a id="a-B0"></a>尔时天魔。<a id="a-B1"></a>将十八万天魔众皆来恼佛。<a id="a-B2"></a>佛以眉间微光照皆堕落。<a id="a-B3"></a>又观佛三昧经云。<a id="a-B4"></a>魔王心怒。<a id="a-B5"></a>即欲直前。<a id="a-B6"></a>魔子谏曰。<a id="a-B7"></a>父王无辜自招疮疣。<a id="a-B8"></a>菩萨行净难动如地。<a id="a-B9"></a>云何可坏。<a id="a-BA"></a>又杂宝藏经云。<a id="a-BB"></a>昔如来树下恶魔波旬。<a id="a-BC"></a>将八十亿众欲来坏佛。<a id="a-BD"></a>便语佛云。<a id="a-BE"></a>汝独一身。<a id="a-BF"></a>何能坐此。<a id="a-BG"></a>急可起去。<a id="a-BH"></a>若不起者。<a id="a-BI"></a>我捉汝脚掷着海外。<a id="a-BJ"></a>佛言。<a id="a-BK"></a>我观世间无能掷我。<a id="a-BL"></a>汝于前世时。<a id="a-BM"></a>曾于一寺受一日八戒。<a id="a-BN"></a>施辟支佛一钵之饭。<a id="a-BO"></a>故生六天为大魔王。<a id="a-BP"></a>而我于三阿僧祇劫。<a id="a-BQ"></a>亦设供养声闻缘觉。<a id="a-BR"></a>不可计数。<a id="a-BS"></a>魔言。<a id="a-BT"></a>汝道我昔一日持戒。<a id="a-BU"></a>施辟支佛食信有其实。<a id="a-BV"></a>我亦自知。<a id="a-BW"></a>汝亦知我。<a id="a-BX"></a>汝自道者谁为证知。<a id="a-BY"></a>佛以手指地言。<a id="a-BZ"></a>此地证我。<a id="a-Ba"></a>作是语时。<a id="a-Bb"></a>一切大地六种震动。<a id="a-Bc"></a>地神即从金刚际出。<a id="a-Bd"></a>合掌白佛言。<a id="a-Be"></a>我为作证。<a id="a-Bf"></a>有此地来我常在中。<a id="a-Bg"></a>世尊所说真实不虚。<a id="a-Bh"></a>佛语波旬。<a id="a-Bi"></a>汝今先能动此澡瓶。<a id="a-Bj"></a>然后可能掷我海外。<a id="a-Bk"></a>尔时波旬及八十亿众不能令动。<a id="a-Bl"></a>魔王军众颠倒自坠破坏星散。</p>
  <p id="aBm">又佛本行经云。<a id="a-Bn"></a>尔时魔王波旬长子名曰商主。<a id="a-Bo"></a>即以头顶礼菩萨足。<a id="a-Bp"></a>乞求忏悔口唱是言。<a id="a-Bq"></a>大善圣子愿听我父发露辞谢。<a id="a-Br"></a>凡愚浅短犹如小儿无有智慧。<a id="a-Bs"></a>我今忽来恼乱圣子。<a id="a-Bt"></a>将诸魔众现种种相恐怖圣子。<a id="a-Bu"></a>我于已前曾咨父言。<a id="a-Bv"></a>以忠正心。<a id="a-Bw"></a>虽有智人善解诸术。<a id="a-Bx"></a>犹尚不能降伏于彼悉达太子。<a id="a-By"></a>况复我等。<a id="a-Bz"></a>但愿圣子恕亮我父。<a id="a-C0"></a>我父无智不识道理。<a id="a-C1"></a>如是恐怖大圣王子。<a id="a-C2"></a>当何取生大圣王子。<a id="a-C3"></a>愿仁所誓早获成就速证阿耨菩提。</p>
  <p data-pb></p>
  <h2 id="aC4">成道部第八</h2>
  <p id="aC5">普曜经云。<a id="a-C6"></a>菩萨于树下坐。<a id="a-C7"></a>明星出时豁然大悟。<a id="a-C8"></a>年至十九出家。<a id="a-C9"></a>三十成道。<a id="a-CA"></a>又依般若问论云。<a id="a-CB"></a>沤楼频螺林中成佛。<a id="a-CC"></a>又自誓三昧经云。<a id="a-CD"></a>初成佛时。<a id="a-CE"></a>十方诸佛各送袈裟。<a id="a-CF"></a>佛合成一服。<a id="a-CG"></a>此衣今在梵天供养。<a id="a-CH"></a>又空行三昧经云。<a id="a-CI"></a>弥陀佛先我四劫得道。<a id="a-CJ"></a>维卫佛先我三劫得道。<a id="a-CK"></a>有佛名能儒。<a id="a-CL"></a>三十灭度。<a id="a-CM"></a>迦葉佛十八得道。<a id="a-CN"></a>我年二十七得道。<a id="a-CO"></a>今从多为定。<a id="a-CP"></a>十九出家三十成道。<a id="a-CQ"></a>此文应允。<a id="a-CR"></a>亦与余义相应。<a id="a-CS"></a>善见律云。<a id="a-CT"></a>月生三日得一切智。<a id="a-CU"></a>泥洹经云。<a id="a-CV"></a>佛初出得道。<a id="a-CW"></a>并四月八日。<a id="a-CX"></a>今以为正。</p>
  <h2 id="aCY">天赞部第九</h2>
  <p id="aCZ">如华严经云。<a id="a-Ca"></a>尔时如来以自在神力。<a id="a-Cb"></a>不离菩提树坐及须弥山顶妙胜殿上夜摩天宫宝庄严殿。<a id="a-Cc"></a>趣兜率天宫一切宝庄严殿。<a id="a-Cd"></a>尔时兜率天王。<a id="a-Ce"></a>承佛神力。<a id="a-Cf"></a>以偈颂曰。</p>
  <p id="aCg">无碍如来犹满月　　诸吉祥中最第一</p>
  <p id="aCh">来入众宝庄严殿　　是故此处最吉祥</p>
  <p id="aCi">华严经云。<a id="a-Cj"></a>尔时如来威神力故。<a id="a-Ck"></a>十方一切诸佛世界。<a id="a-Cl"></a>诸四天下。<a id="a-Cm"></a>一一阎浮提。<a id="a-Cn"></a>皆有如来坐菩提树下。<a id="a-Co"></a>无不显现。<a id="a-Cp"></a>尔时世尊威神力故。<a id="a-Cq"></a>不起此坐升须弥顶向帝释殿。<a id="a-Cr"></a>尔时帝释即说偈言。</p>
  <p id="aCs">七佛定光诸佛等　　诸吉祥中最无上</p>
  <p id="aCt">彼佛曾来入此处　　是故此地最吉祥</p>
  <p id="aCu">尔时世尊威神力故。<a id="a-Cv"></a>不离道树及帝释宫。<a id="a-Cw"></a>向夜摩天宝庄严殿。<a id="a-Cx"></a>尔时天王以偈颂曰。</p>
  <p id="aCy">名称如来闻十方　　诸吉祥中最无上</p>
  <p id="aCz">来入摩尼庄严殿　　是故此处最吉祥</p>
  <p data-pb></p>
  <h2 id="aD0">变化部第十</h2>
  <p id="aD1">依华严经云。<a id="a-D2"></a>佛子。<a id="a-D3"></a>一切诸佛于念念中。<a id="a-D4"></a>悉能出生十无尽智。<a id="a-D5"></a>何等为十。<a id="a-D6"></a>于一念中悉见一切世界。<a id="a-D7"></a>从兜率天命终。<a id="a-D8"></a>于一念中。<a id="a-D9"></a>悉现一切世界。<a id="a-DA"></a>菩萨出生。<a id="a-DB"></a>于一念中。<a id="a-DC"></a>悉现一切世界。<a id="a-DD"></a>菩萨出家。<a id="a-DE"></a>于一念中悉现一切世界。<a id="a-DF"></a>往诣道场菩提树下成等正觉。<a id="a-DG"></a>于一念中悉现一切世界。<a id="a-DH"></a>转净法轮。<a id="a-DI"></a>于一念中悉现一切世界随应化导一切众生悉令解脱。<a id="a-DJ"></a>于一念中悉于一切世界。<a id="a-DK"></a>现庄严身随应众生。<a id="a-DL"></a>于一念中。<a id="a-DM"></a>悉现一切世界种种庄严无数庄严如来自在一切智藏。<a id="a-DN"></a>于一念中悉现一切世界清净众生。<a id="a-DO"></a>于一念中遍一切世界。<a id="a-DP"></a>悉现三世一切诸佛。<a id="a-DQ"></a>于一念中为种种诸根精进欲性故。<a id="a-DR"></a>显现三世诸佛种性。<a id="a-DS"></a>成等正觉开导众生。<a id="a-DT"></a>佛子。<a id="a-DU"></a>是为一切诸佛于念念中生十无尽智。</p>
  <p id="aDV">又智度论云。<a id="a-DW"></a>如阿毗昙说。<a id="a-DX"></a>一时无二心者。<a id="a-DY"></a>若化佛语时。<a id="a-DZ"></a>化主默然。<a id="a-Da"></a>若化主语时。<a id="a-Db"></a>化佛亦应默然。<a id="a-Dc"></a>云何佛一时皆说六波罗蜜。</p>
  <p id="aDd">答曰。<a id="a-De"></a>此如外道声闻变化耳。<a id="a-Df"></a>如佛变化无量三昧力不可思议。<a id="a-Dg"></a>是故佛自语时。<a id="a-Dh"></a>无量千万亿化佛亦一时皆语。<a id="a-Di"></a>又语外道及声闻。<a id="a-Dj"></a>化不能作化。<a id="a-Dk"></a>如佛世尊化复作化。<a id="a-Dl"></a>故诸外道声闻。<a id="a-Dm"></a>灭后不能留化。<a id="a-Dn"></a>如佛灭后能留化如佛无异。<a id="a-Do"></a>如毗昙中。<a id="a-Dp"></a>一时无二心者。<a id="a-Dq"></a>今佛亦如是。<a id="a-Dr"></a>当化语时。<a id="a-Ds"></a>亦不有心。<a id="a-Dt"></a>佛心念化。<a id="a-Du"></a>欲令化语。<a id="a-Dv"></a>即便皆语。</p>
  <p data-pb></p>
  <h2 id="aDw">说法部第十三(此别三部)</h2>
  <p id="aDx">意部 讣机部 说益部。</p>
  <p data-pb></p>
  <h2 id="aDy">述意部第一</h2>
  <p id="aDz">盖闻。<a id="a-E0"></a>大圣逗机影迹无方。<a id="a-E1"></a>所现之处无非利益。<a id="a-E2"></a>故谛分真俗事决形心。<a id="a-E3"></a>凭假实而上征。<a id="a-E4"></a>寄乘权而下比。<a id="a-E5"></a>良由生老病死。<a id="a-E6"></a>终无自出之期。<a id="a-E7"></a>菩提涅槃。<a id="a-E8"></a>得有修入之证。<a id="a-E9"></a>但内典无边。<a id="a-EA"></a>应机而说。<a id="a-EB"></a>故使法轮则柰苑初转。<a id="a-EC"></a>僧侣则憍陈始度。<a id="a-ED"></a>至于迦葉兄弟目连朋友。<a id="a-EE"></a>西域之大势。<a id="a-EF"></a>东方之遍告。<a id="a-EG"></a>二十八天之主。<a id="a-EH"></a>一十六国之王。<a id="a-EI"></a>莫不服道而倾心餐风而合掌。<a id="a-EJ"></a>于是他化宫里。<a id="a-EK"></a>乃敷十地。<a id="a-EL"></a>耆阇山上方会三乘。<a id="a-EM"></a>善吉谈无得之宗。<a id="a-EN"></a>净名显不言之旨。<a id="a-EO"></a>伏十仙之外道。<a id="a-EP"></a>制六群之比丘。<a id="a-EQ"></a>胸前则吐纳江河。<a id="a-ER"></a>掌内则摇荡山谷。<a id="a-ES"></a>论劫则方石屡尽。<a id="a-ET"></a>辩数则微尘可穷。<a id="a-EU"></a>斯乃三界之大师。<a id="a-EV"></a>万古之独步。<a id="a-EW"></a>吾自庸才谈何以尽。<a id="a-EX"></a>纵使周公之制礼作乐。<a id="a-EY"></a>孔子之述易删诗。<a id="a-EZ"></a>予赐之言语。<a id="a-Ea"></a>商偃之文学。<a id="a-Eb"></a>爰及左元放葛仙子老聃河上公庄周之等。<a id="a-Ec"></a>并区区于方内。<a id="a-Ed"></a>何足道哉。<a id="a-Ee"></a>若我师大法。<a id="a-Ef"></a>人天轨模三千法式。<a id="a-Eg"></a>洎流中夏益利渊深。<a id="a-Eh"></a>广疗三毒传照百灯。<a id="a-Ei"></a>相继不绝。<a id="a-Ej"></a>胡可胜言。</p>
  <h2 id="aEk">讣机部第二</h2>
  <p id="aEl">如华严经云。<a id="a-Em"></a>如来出世。<a id="a-En"></a>譬如日出先照一切诸大山王。<a id="a-Eo"></a>次照一切大山。<a id="a-Ep"></a>次照金刚宝山。<a id="a-Eq"></a>然后普照一切大地。<a id="a-Er"></a>然日光不作是意。<a id="a-Es"></a>我当先照大山乃至后照大地。<a id="a-Et"></a>由山有高下故照有前后。<a id="a-Eu"></a>如来亦尔。<a id="a-Ev"></a>平等普救。<a id="a-Ew"></a>然机有利钝感佛前后。<a id="a-Ex"></a>见闻不同大小有异。</p>
  <p id="aEy">依弥沙塞律云。<a id="a-Ez"></a>佛得道七日受解脱乐。<a id="a-F0"></a>有五百乘车载石蜜外国兴生。<a id="a-F1"></a>路由树过。<a id="a-F2"></a>车主兄弟二人。<a id="a-F3"></a>离谓波利。<a id="a-F4"></a>创奉蜜麨。<a id="a-F5"></a>四王奉钵。<a id="a-F6"></a>佛受之已为说三归。<a id="a-F7"></a>又更七日文鳞龙王。<a id="a-F8"></a>奉非人食。<a id="a-F9"></a>后过七日斯那奉食。<a id="a-FA"></a>姊妹四人受三归依。<a id="a-FB"></a>复过七日梵王来请转法轮。<a id="a-FC"></a>又普曜经云。<a id="a-FD"></a>时梵王与六万八千梵王眷属来诣佛所。<a id="a-FE"></a>稽首足下请转法轮。<a id="a-FF"></a>佛受请已。<a id="a-FG"></a>言我宿命在波罗柰供养六百亿佛。<a id="a-FH"></a>应在此转法轮。<a id="a-FI"></a>由观树七日以报其恩。<a id="a-FJ"></a>故未说法。</p>
  <p id="aFK">又智度论云。<a id="a-FL"></a>佛成道已不即说法。<a id="a-FM"></a>于五十七日。<a id="a-FN"></a>今捡括机缘然后说法。<a id="a-FO"></a>初七日思大乘法化。<a id="a-FP"></a>第七七日用于小乘以拟众生。</p>
  <p id="aFQ">又菩萨璎珞经云。<a id="a-FR"></a>当转法轮在鹿野清明园。<a id="a-FS"></a>为久饥虚者。<a id="a-FT"></a>润于甘露法。</p>
  <p id="aFU">又中本起经云。<a id="a-FV"></a>世尊念言。<a id="a-FW"></a>吾昔路由梵志。<a id="a-FX"></a>阿兰迦兰待吾有礼。<a id="a-FY"></a>应往度之。<a id="a-FZ"></a>天空中曰。<a id="a-Fa"></a>此二人已亡七日。<a id="a-Fb"></a>又念。<a id="a-Fc"></a>应度郁头蓝弗。<a id="a-Fd"></a>天复告云。<a id="a-Fe"></a>昨日命终。<a id="a-Ff"></a>又念父王昔遣五人。<a id="a-Fg"></a>一名拘邻。<a id="a-Fh"></a>二名頞陛。<a id="a-Fi"></a>三名跋提。<a id="a-Fj"></a>四名十力迦葉。<a id="a-Fk"></a>五名摩诃男。<a id="a-Fl"></a>执侍功勤应往度之。</p>
  <p id="aFm">又转法轮经云。<a id="a-Fn"></a>佛在鹿野树下时。<a id="a-Fo"></a>空中有自然法轮飞来当佛前而转。<a id="a-Fp"></a>佛以手抚之止。<a id="a-Fq"></a>吾无始来为名色转轮今爱意尽。<a id="a-Fr"></a>不复流转。<a id="a-Fs"></a>轮即便住。</p>
  <p id="aFt">又十二游经云。<a id="a-Fu"></a>佛从四月八日至七月十五日坐树下为一年。<a id="a-Fv"></a>二年于鹿野园中为五人说法。<a id="a-Fw"></a>三年为郁鞞迦葉兄弟三人说法。<a id="a-Fx"></a>满千比丘。<a id="a-Fy"></a>四年在象头山。<a id="a-Fz"></a>为龙鬼说法。<a id="a-G0"></a>五年时度舍利目连。<a id="a-G1"></a>舍利七日得上果。<a id="a-G2"></a>目连十五日得上果。<a id="a-G3"></a>六年须达共只陀。<a id="a-G4"></a>为佛立精舍。<a id="a-G5"></a>有十二佛图寺。<a id="a-G6"></a>有七十二讲堂。<a id="a-G7"></a>有三千六间屋。<a id="a-G8"></a>有五百楼阁。<a id="a-G9"></a>七年在拘耶尼园。<a id="a-GA"></a>为婆陀和菩萨等八人说般若经(此经一卷明苦行事)八年在柳山。<a id="a-GB"></a>为伅真陀罗王弟说法。<a id="a-GC"></a>九年在秽泽中。<a id="a-GD"></a>为阿掘摩说法。<a id="a-GE"></a>十年遂摩竭国。<a id="a-GF"></a>为弗沙王说法。<a id="a-GG"></a>十一年在恐惧树下。<a id="a-GH"></a>为弥勒说本起经(即修行本起是)十二年还父王国。<a id="a-GI"></a>为释氏八万四千人说法。<a id="a-GJ"></a>又中本起经云。<a id="a-GK"></a>世尊在摩竭提国六年。<a id="a-GL"></a>将还本国。<a id="a-GM"></a>王遣优陀延迎佛疑此异前未详孰定。<a id="a-GN"></a>又普曜经云。<a id="a-GO"></a>有梵志名优陀。<a id="a-GP"></a>王命迎佛。<a id="a-GQ"></a>别已十二年思得相见。<a id="a-GR"></a>佛七日后还本土。<a id="a-GS"></a>又分别功德经云。<a id="a-GT"></a>佛还本土。<a id="a-GU"></a>足升空行与人头齐。<a id="a-GV"></a>使父王接足而已不欲屈身。<a id="a-GW"></a>又大集经云。<a id="a-GX"></a>佛成道十六年知诸菩萨任持法藏。<a id="a-GY"></a>即于欲色界中间出大宝阶。<a id="a-GZ"></a>大众俱登中阶即上升虚空。<a id="a-Ga"></a>又分别功德经云。<a id="a-Gb"></a>若不得说经处但称在舍卫。<a id="a-Gc"></a>以佛在其国二十五年比在诸国此住最久。<a id="a-Gd"></a>以其国中多诸珍异。<a id="a-Ge"></a>人多有义。<a id="a-Gf"></a>祇树精舍有神异验。<a id="a-Gg"></a>众集之时。<a id="a-Gh"></a>猕猴飞鸟群类数千悉来听法。<a id="a-Gi"></a>寂寞无声。<a id="a-Gj"></a>事竟即去各还所止。<a id="a-Gk"></a>揵椎适鸣已复来集。<a id="a-Gl"></a>此由国多仁慈。<a id="a-Gm"></a>故异类影附。<a id="a-Gn"></a>故智度论云。<a id="a-Go"></a>舍卫城有九亿家。<a id="a-Gp"></a>三亿明见佛。<a id="a-Gq"></a>三亿信而不见。<a id="a-Gr"></a>三亿不见不闻。<a id="a-Gs"></a>佛二十五年在彼尚尔。<a id="a-Gt"></a>若得多信利益无穷。</p>
  <p data-pb></p>
  <h2 id="aGu">说益部第三</h2>
  <p id="aGv">依菩萨处胎经云。<a id="a-Gw"></a>尔时世尊示现奇特异像。<a id="a-Gx"></a>变一切菩萨尽作佛身。<a id="a-Gy"></a>光相具足。<a id="a-Gz"></a>皆共异口同音说法。<a id="a-H0"></a>互相敬奉。<a id="a-H1"></a>各坐七宝极妙高座。<a id="a-H2"></a>初一说法纯男无女。<a id="a-H3"></a>第二说法纯女无男。<a id="a-H4"></a>第三说法纯度正见人。<a id="a-H5"></a>第四说法纯度邪见人。<a id="a-H6"></a>第五说法男女正等。<a id="a-H7"></a>第六说法邪正亦等。<a id="a-H8"></a>当尔之时法法成就。<a id="a-H9"></a>而无吾我道果成熟。<a id="a-HA"></a>诸佛常法说仪神足。<a id="a-HB"></a>第七八万四千空行法门。<a id="a-HC"></a>第八八万四千无相法门。<a id="a-HD"></a>第九八万四千无愿法门。<a id="a-HE"></a>一一法门有无量义。<a id="a-HF"></a>犹如黠慧之人身有千头。<a id="a-HG"></a>头有千舌。<a id="a-HH"></a>舌有千义。<a id="a-HI"></a>欲得究尽此九法门义。<a id="a-HJ"></a>于百千分未获其一。<a id="a-HK"></a>此是诸佛秘要之藏皆由前身宿学成就(广明说益备在诸篇)</p>
 </body>
</html>