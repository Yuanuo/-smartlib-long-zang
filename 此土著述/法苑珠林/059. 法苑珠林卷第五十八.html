<!doctype html>
<html id="z3IBWit1RJ" data-ver="738">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第五十八</h1>
  <h2 id="a2">谋谤篇第六十七(此有五部)</h2>
  <p id="a3">述意部 咒诅部 诽谤部 避讥部 宿障部。</p>
  <p data-pb></p>
  <h2 id="a4">述意部第一</h2>
  <p id="a5">心者众病之源。<a id="a-6"></a>口者臧否之本。<a id="a-7"></a>同出异名祸福殊泒。<a id="a-8"></a>故知身口三业。<a id="a-9"></a>无非构祸之因。<a id="a-A"></a>眼耳六情。<a id="a-B"></a>悉为招舋之首。<a id="a-C"></a>致使谋谤圣凡抂压良善。<a id="a-D"></a>横受三根长辞七众。<a id="a-E"></a>但死生有命富贵由业。<a id="a-F"></a>纵加鸩毒毒不能伤。<a id="a-G"></a>异道兴谋谋不能害。<a id="a-H"></a>徒起谤心虚施祷祀。<a id="a-I"></a>故班婕好云。<a id="a-J"></a>修善尚不蒙福。<a id="a-K"></a>为邪欲以何望。<a id="a-L"></a>若鬼神有知。<a id="a-M"></a>不受佞邪之诉。<a id="a-N"></a>若其无知。<a id="a-O"></a>诉之何益。<a id="a-P"></a>良由雪山之药。<a id="a-Q"></a>真伪颇辩。<a id="a-R"></a>庵罗之果。<a id="a-S"></a>生熟难分。<a id="a-T"></a>故如来在世尚不免谤。<a id="a-U"></a>况今是凡。<a id="a-V"></a>岂逃斯责。<a id="a-W"></a>责是宿殃时来须受。<a id="a-X"></a>此亦己事。<a id="a-Y"></a>何得恨他。<a id="a-Z"></a>然虚谤之罪。<a id="a-a"></a>自加涂炭。<a id="a-b"></a>如唇口是弓。<a id="a-c"></a>心虑如弦。<a id="a-d"></a>音声如箭。<a id="a-e"></a>长夜空发徒染身口。<a id="a-f"></a>特须自省缄口慎心也。</p>
  <h2 id="ag">咒诅部第二</h2>
  <p id="ah">如大方广总持经云。<a id="a-i"></a>佛言。<a id="a-j"></a>善男子。<a id="a-k"></a>佛灭度后。<a id="a-l"></a>若有法师。<a id="a-m"></a>善随乐欲为人说法。<a id="a-n"></a>能令菩萨学大乘者及诸大众有发一毛欢喜之心乃至暂下一渧泪者。<a id="a-o"></a>当知皆是佛之神力。<a id="a-p"></a>若有愚人。<a id="a-q"></a>实非菩萨假称菩萨。<a id="a-r"></a>谤真菩萨及所行法。<a id="a-s"></a>复作是言。<a id="a-t"></a>彼何所知。<a id="a-u"></a>彼何所解。<a id="a-v"></a>若彼此和合则能住持流通我法。<a id="a-w"></a>若彼此违诤则正法不行。<a id="a-x"></a>此谤法之人极大罪业。<a id="a-y"></a>堕三恶道难可出离。<a id="a-z"></a>若有愚人。<a id="a-10"></a>于佛所说而不信受。<a id="a-11"></a>虽复读诵千部大乘为人解脱获得四禅。<a id="a-12"></a>以谤他故七十劫中受大苦恼。<a id="a-13"></a>况彼愚人实无所知而自贡高。<a id="a-14"></a>乃至诽谤一四句偈。<a id="a-15"></a>当知是业定堕地狱永不见佛。<a id="a-16"></a>以恶眼视发菩提心人。<a id="a-17"></a>故得无眼报。<a id="a-18"></a>以恶口谤发菩提心人。<a id="a-19"></a>故得无舌报。</p>
  <p id="a1A">又贤愚经云。<a id="a-1B"></a>昔佛在世时。<a id="a-1C"></a>有微妙比丘尼得阿罗汉果。<a id="a-1D"></a>与诸尼众自说往昔所造善恶业行果报。<a id="a-1E"></a>告尼众曰。<a id="a-1F"></a>乃往过去有一长者。<a id="a-1G"></a>其家巨富。<a id="a-1H"></a>唯无子息。<a id="a-1I"></a>更取小妇夫甚爱念。<a id="a-1J"></a>后生一男。<a id="a-1K"></a>夫妇敬重视之无厌。<a id="a-1L"></a>大妇心妒。<a id="a-1M"></a>私自念言。<a id="a-1N"></a>此儿若大当摄家业。<a id="a-1O"></a>我唐勤苦聚积何益。<a id="a-1P"></a>不如杀之。<a id="a-1Q"></a>即取铁针刺儿揌上。<a id="a-1R"></a>后遂命终。<a id="a-1S"></a>小妇是疑大妇杀。<a id="a-1T"></a>即便语言。<a id="a-1U"></a>汝杀我子。<a id="a-1V"></a>大妇尔时谓无罪福反报之殃。<a id="a-1W"></a>即与咒誓。<a id="a-1X"></a>若杀汝子。<a id="a-1Y"></a>使我世世夫为蛇螫所生儿子。<a id="a-1Z"></a>水漂狼啖自食子肉。<a id="a-1a"></a>身现生埋。<a id="a-1b"></a>父母居家失火而死。<a id="a-1c"></a>作是誓已后时命终。<a id="a-1d"></a>缘杀儿故堕于地狱受苦无量。<a id="a-1e"></a>地狱罪毕得生人中。<a id="a-1f"></a>为梵志女。<a id="a-1g"></a>年渐长大适娶夫家。<a id="a-1h"></a>产生一子。<a id="a-1i"></a>后复怀妊满月欲产。<a id="a-1j"></a>夫妇相将向父母舍。<a id="a-1k"></a>至于中路腹痛遂产。<a id="a-1l"></a>夜宿树下。<a id="a-1m"></a>夫时别卧。<a id="a-1n"></a>前所咒誓今悉受之。<a id="a-1o"></a>时有毒蛇螫杀其夫。<a id="a-1p"></a>妇见夫死即便闷绝。<a id="a-1q"></a>后乃得苏。<a id="a-1r"></a>至晓天明便取大儿着于肩上。<a id="a-1s"></a>小者抱之。<a id="a-1t"></a>洟泣进路。<a id="a-1u"></a>路有一河。<a id="a-1v"></a>深而且广。<a id="a-1w"></a>即留大儿着于此岸。<a id="a-1x"></a>先抱小者度着彼岸。<a id="a-1y"></a>还迎大儿。<a id="a-1z"></a>儿见母来入水趣母。<a id="a-20"></a>水即漂去。<a id="a-21"></a>母寻追之。<a id="a-22"></a>力不能救。<a id="a-23"></a>须臾之间俄尔没死。<a id="a-24"></a>还趣小儿狼来啖讫。<a id="a-25"></a>但见流血狼藉在地。<a id="a-26"></a>母时断绝良久乃苏。<a id="a-27"></a>遂前进路逢一梵志。<a id="a-28"></a>是父亲友。<a id="a-29"></a>即向梵志具陈辛苦。<a id="a-2A"></a>梵志怜愍相对啼哭。<a id="a-2B"></a>寻问家中平安以不。<a id="a-2C"></a>梵志答言。<a id="a-2D"></a>父母眷属大小近日失火一时死尽。<a id="a-2E"></a>闻之懊恼死而复苏。<a id="a-2F"></a>梵志将归供给如女。<a id="a-2G"></a>后复适娶妊身欲产。<a id="a-2H"></a>夫外饮酒日暮乃还。<a id="a-2I"></a>妇暗闭门在内独坐。<a id="a-2J"></a>须臾妇产。<a id="a-2K"></a>夫在门唤。<a id="a-2L"></a>妇产未竟。<a id="a-2M"></a>无人往开。<a id="a-2N"></a>夫破门入捉妇熟打。<a id="a-2O"></a>妇陈产意。<a id="a-2P"></a>夫嗔怒故寻取儿杀。<a id="a-2Q"></a>以酥煮之逼妇令食。<a id="a-2R"></a>妇食子后心中酸结。<a id="a-2S"></a>自惟薄福乃值斯人。<a id="a-2T"></a>便弃逃走到波罗柰。<a id="a-2U"></a>至一园中树下坐息。<a id="a-2V"></a>有长者子。<a id="a-2W"></a>其妇新死。<a id="a-2X"></a>日来冢上追恋啼哭。<a id="a-2Y"></a>见此女人树下独坐。<a id="a-2Z"></a>即便问之。<a id="a-2a"></a>遂为夫妇。<a id="a-2b"></a>经于数日夫忽寿终。<a id="a-2c"></a>时彼国法若其生时夫妇相爱。<a id="a-2d"></a>夫死之时合妇生埋。<a id="a-2e"></a>时有群贼来开其冢。<a id="a-2f"></a>贼帅见妇面首端正。<a id="a-2g"></a>即纳为妇。<a id="a-2h"></a>经于数旬。<a id="a-2i"></a>夫破他冢为主所杀。<a id="a-2j"></a>贼伴将尸来付其妇。<a id="a-2k"></a>复共生埋。<a id="a-2l"></a>经于三日狐狼开冢。<a id="a-2m"></a>因而得出。<a id="a-2n"></a>自克责言。<a id="a-2o"></a>宿有何罪。<a id="a-2p"></a>旬日之间遭斯祸厄。<a id="a-2q"></a>死而复苏。<a id="a-2r"></a>今何所归。<a id="a-2s"></a>得全余命。<a id="a-2t"></a>闻释迦佛在只桓中。<a id="a-2u"></a>即往佛所求哀出家。<a id="a-2v"></a>由于过去施辟支佛食发愿力故。<a id="a-2w"></a>今得值佛出家修道得阿罗汉。<a id="a-2x"></a>达知先世杀生之业所作咒誓堕于地狱现在辛酸受斯恶报无相代者。<a id="a-2y"></a>微妙自说。<a id="a-2z"></a>昔大妇者今我身是。<a id="a-30"></a>虽得罗汉。<a id="a-31"></a>常热铁针从顶上入足下而出。<a id="a-32"></a>昼夜患此无复堪忍。<a id="a-33"></a>殃祸如是终无朽败。</p>
  <p id="a34">又旧譬喻经云。<a id="a-35"></a>佛在世时。<a id="a-36"></a>有一大姓。<a id="a-37"></a>常好惠施。<a id="a-38"></a>后生一男。<a id="a-39"></a>无有手足。<a id="a-3A"></a>形体似鱼。<a id="a-3B"></a>名曰鱼身。<a id="a-3C"></a>父母终亡袭持家业。<a id="a-3D"></a>寝卧室内人无见者。<a id="a-3E"></a>时有力士向王厨食。<a id="a-3F"></a>常怀饥乏。<a id="a-3G"></a>独牵十六车樵卖以自给。<a id="a-3H"></a>身又常不供。<a id="a-3I"></a>鱼身请与相见示其形体。<a id="a-3J"></a>力士自惟。<a id="a-3K"></a>我力乃尔。<a id="a-3L"></a>不如无手足人。<a id="a-3M"></a>往到佛所问其所疑。<a id="a-3N"></a>佛言。<a id="a-3O"></a>昔迦葉佛时鱼身与此王共饭佛。<a id="a-3P"></a>汝时贫穷助其驱使。<a id="a-3Q"></a>鱼身所具与王行之。<a id="a-3R"></a>而谓王言。<a id="a-3S"></a>今日有务不得俱行。<a id="a-3T"></a>若行无异断我手足。<a id="a-3U"></a>时行者今王是也。<a id="a-3V"></a>不行言者鱼身是也。<a id="a-3W"></a>时佐助者汝身是也。<a id="a-3X"></a>力士意寤。<a id="a-3Y"></a>即作沙门。<a id="a-3Z"></a>得阿罗汉道。<a id="a-3a"></a>又百缘经云。<a id="a-3b"></a>佛在世时。<a id="a-3c"></a>舍卫城中有一长者。<a id="a-3d"></a>财宝无量不可称计。<a id="a-3e"></a>其妇产一男儿兀无有手。<a id="a-3f"></a>产便能语。<a id="a-3g"></a>作是唱言。<a id="a-3h"></a>今此手者甚为难得。<a id="a-3i"></a>深生爱惜。<a id="a-3j"></a>父母怪之。<a id="a-3k"></a>因为立字。<a id="a-3l"></a>名曰兀手。<a id="a-3m"></a>年渐长大。<a id="a-3n"></a>见佛闻法得须陀洹果。<a id="a-3o"></a>求佛出家。<a id="a-3p"></a>佛告善来。<a id="a-3q"></a>须发自落法服着身。<a id="a-3r"></a>便成沙门。<a id="a-3s"></a>精勤修习得阿罗汉果。<a id="a-3t"></a>诸天世人所见敬仰。<a id="a-3u"></a>时诸比丘请佛说本因缘。<a id="a-3v"></a>佛告比丘。<a id="a-3w"></a>此贤劫中迦葉佛时。<a id="a-3x"></a>有二比丘。<a id="a-3y"></a>一是罗汉。<a id="a-3z"></a>二是凡夫。<a id="a-40"></a>为说法师。<a id="a-41"></a>时诸民众竞共请唤。<a id="a-42"></a>常将法师受檀越请。<a id="a-43"></a>后于一日法师不在。<a id="a-44"></a>将余者行。<a id="a-45"></a>嗔恚骂言。<a id="a-46"></a>我常为汝给使。<a id="a-47"></a>今将余者共行。<a id="a-48"></a>自今以往更为汝使令我无手。<a id="a-49"></a>作是语已。<a id="a-4A"></a>各自辞退。<a id="a-4B"></a>止不共行。<a id="a-4C"></a>以是业缘。<a id="a-4D"></a>五百世中受是果报。<a id="a-4E"></a>是故唱言。<a id="a-4F"></a>今此手者甚为难得。<a id="a-4G"></a>由于彼时供给圣人故。<a id="a-4H"></a>今得值我出家得道。<a id="a-4I"></a>比丘闻已欢喜奉行。</p>
  <p id="a4J">又百缘经云。<a id="a-4K"></a>佛在王舍城迦兰陀竹林中时。<a id="a-4L"></a>尊者那罗达多着衣持钵入城乞食。<a id="a-4M"></a>还归本处。<a id="a-4N"></a>遥见只桓赤如血色。<a id="a-4O"></a>怪其所以。<a id="a-4P"></a>寻即往看。<a id="a-4Q"></a>见一饿鬼肌肉消尽支节骨立。<a id="a-4R"></a>一日一夜生五百子。<a id="a-4S"></a>羸瘦尪劣气力乏少。<a id="a-4T"></a>当生之时荒闷殒绝。<a id="a-4U"></a>支节解散。<a id="a-4V"></a>极为饥渴之所逼切。<a id="a-4W"></a>随生随啖终无饱足。<a id="a-4X"></a>时那罗达多便前问言。<a id="a-4Y"></a>汝造何业今获斯报。<a id="a-4Z"></a>饿鬼答曰。<a id="a-4a"></a>汝今可自问佛世尊。<a id="a-4b"></a>当为汝说。<a id="a-4c"></a>时那罗达多寻往佛所。<a id="a-4d"></a>具问斯报。<a id="a-4e"></a>佛告那罗达多云。<a id="a-4f"></a>此贤劫中波罗柰国有一长者。<a id="a-4g"></a>金银珍宝奴婢仆使象马牛羊不可称计。<a id="a-4h"></a>唯一夫人无有子息。<a id="a-4i"></a>祷祀神祇求索有子。<a id="a-4j"></a>了不能得。<a id="a-4k"></a>时彼长者即便更取族姓家女。<a id="a-4l"></a>未久之间便觉有娠。<a id="a-4m"></a>其大夫人见其有娠。<a id="a-4n"></a>便生嫉妒。<a id="a-4o"></a>密与毒药令彼堕胎。<a id="a-4p"></a>姊妹眷属即诣其所。<a id="a-4q"></a>与彼大妇极共斗诤。<a id="a-4r"></a>遂相打棒问其虚实。<a id="a-4s"></a>其大妇者。<a id="a-4t"></a>止欲道实恐其绞死。<a id="a-4u"></a>止欲不道苦痛叵言。<a id="a-4v"></a>逼切得急而作咒诅。<a id="a-4w"></a>若我真实堕汝胎者。<a id="a-4x"></a>令我舍身生饿鬼中。<a id="a-4y"></a>一日一夜生五百子。<a id="a-4z"></a>生已随啖终不饱足。<a id="a-50"></a>作是誓已寻即放去。<a id="a-51"></a>佛告那罗达多。<a id="a-52"></a>欲知彼时其大妇者今饿鬼是。<a id="a-53"></a>佛说是时。<a id="a-54"></a>诸比丘等皆舍恶心得四沙门果。<a id="a-55"></a>有发无上菩提心者。<a id="a-56"></a>欢喜奉行。</p>
  <p id="a57">又法句喻经云。<a id="a-58"></a>琉璃王受佞臣阿萨陀等奸谋。<a id="a-59"></a>升殿遂将兵就只桓。<a id="a-5A"></a>不得还宫。<a id="a-5B"></a>与王官属战。<a id="a-5C"></a>王与夫人夜至王舍城。<a id="a-5D"></a>国中道饥饿啖芦菔根。<a id="a-5E"></a>腹胀而薨。<a id="a-5F"></a>于是琉璃拔剑入东宫斫杀兄只。<a id="a-5G"></a>只知无常心不恐惧。<a id="a-5H"></a>命未断间。<a id="a-5I"></a>宫中自然音乐迎其魂神。<a id="a-5J"></a>琉璃复由诛释种。<a id="a-5K"></a>佛记及太史记。<a id="a-5L"></a>却后七日当为地狱火所烧杀。</p>
  <p id="a5M">又入大乘论。<a id="a-5N"></a>坚意菩萨说偈云。</p>
  <p id="a5O">诽谤大乘法　　决定趣恶道</p>
  <p id="a5P">焚烧甚苦痛　　业报罪信尔</p>
  <p id="a5Q">若从地狱出　　复受余恶报</p>
  <p id="a5R">诸根常缺陋　　永不闻法音</p>
  <p id="a5S">设使得闻者　　复生于谤法</p>
  <p id="a5T">以谤法因缘　　还堕于地狱</p>
  <p id="a5U">谤法众生。<a id="a-5V"></a>闻如是说于大乘中便生疑心如尊者提婆所说偈。</p>
  <p id="a5W">薄福之人　　不生于疑　　能生疑者</p>
  <p id="a5X">必破诸有</p>
  <p id="a5Y">大悲芬陀利经偈云。</p>
  <p id="a5Z">众生老病死　　沉没爱流海</p>
  <p id="a5a">处在三界狱　　众苦受结缚</p>
  <p id="a5b">饮血毒相害　　无始被烧煮</p>
  <p id="a5c">痴盲失善道　　不能见正路</p>
  <p id="a5d">生死愚暗重　　皆由着邪见</p>
  <p id="a5e">旋回五道中　　譬如车轮转</p>
  <p data-pb></p>
  <h2 id="a5f">诽谤部第三</h2>
  <p id="a5g">如发觉净心经云。<a id="a-5h"></a>时有六十初发心菩萨。<a id="a-5i"></a>共到佛所。<a id="a-5j"></a>五体投地礼佛足已。<a id="a-5k"></a>于地未起悲啼雨泪。<a id="a-5l"></a>向佛合掌而作是言。<a id="a-5m"></a>善哉世尊。<a id="a-5n"></a>我等业障愿分别说。<a id="a-5o"></a>令我等辈自清净心勿复更造。</p>
  <p id="a5p">佛告彼菩萨言。<a id="a-5q"></a>诸善男子。<a id="a-5r"></a>汝等过去于拘留孙如来教中出家学道。<a id="a-5s"></a>既出家已住于禁戒于戒放逸。<a id="a-5t"></a>住于多闻于多闻放逸。<a id="a-5u"></a>住于头陀功德皆悉损减。<a id="a-5v"></a>于时有二法师比丘。<a id="a-5w"></a>汝于彼所诽谤淫欲。<a id="a-5x"></a>为多利养名闻因缘。<a id="a-5y"></a>于彼亲友施主之家嫉妒悭贪。<a id="a-5z"></a>于二法师所亲友檀越。<a id="a-60"></a>汝复破坏离散。<a id="a-61"></a>两舌毁辱令生疑惑。<a id="a-62"></a>不生信心。<a id="a-63"></a>信不具足。<a id="a-64"></a>说非善事。<a id="a-65"></a>时二法师所有众生。<a id="a-66"></a>心生敬信随顺之者。<a id="a-67"></a>令彼等辈断诸善根。<a id="a-68"></a>作诸障碍。<a id="a-69"></a>汝等以此业障碍故。<a id="a-6A"></a>遂于六千二百千岁。<a id="a-6B"></a>堕于阿鼻大地狱中。<a id="a-6C"></a>复于四万岁堕于活地狱中。<a id="a-6D"></a>复于二万岁堕黑绳地狱。<a id="a-6E"></a>复于八百千岁堕热地狱。<a id="a-6F"></a>复于彼处舍命已。<a id="a-6G"></a>后还得人身。<a id="a-6H"></a>于五百世中生盲无目。<a id="a-6I"></a>以业障故所生之处。<a id="a-6J"></a>一切暗钝忘失本心。<a id="a-6K"></a>善根闭塞少于威力。<a id="a-6L"></a>众皆舍弃。<a id="a-6M"></a>常被欺陵为人憎恶。<a id="a-6N"></a>毁訾诽谤。<a id="a-6O"></a>常生边地贫贱之处。<a id="a-6P"></a>下种姓家。<a id="a-6Q"></a>少利养少名闻。<a id="a-6R"></a>不为他人恭敬供养。<a id="a-6S"></a>亦不尊重。<a id="a-6T"></a>人所不喜。<a id="a-6U"></a>众所厌恶。<a id="a-6V"></a>汝等从此舍身命已。<a id="a-6W"></a>于后五百岁中正法灭时。<a id="a-6X"></a>还生于恶国恶人之处下种姓家。<a id="a-6Y"></a>贫穷下贱。<a id="a-6Z"></a>被他诽谤。<a id="a-6a"></a>忘失本心。<a id="a-6b"></a>而于善根常有障碍。<a id="a-6c"></a>虽暂遇明还被翳暗。<a id="a-6d"></a>汝等于彼五百岁后。<a id="a-6e"></a>一切业障尔乃灭尽。<a id="a-6f"></a>于后得生阿弥陀国极乐世界。<a id="a-6g"></a>时彼如来方授汝等阿耨菩提记。</p>
  <p id="a6h">尔时六十菩萨既闻此已。<a id="a-6i"></a>扪泪恐怖毛竖。<a id="a-6j"></a>而作是言。<a id="a-6k"></a>我等从今若生嗔恚过失而更造业障。<a id="a-6l"></a>我等今日于世尊前皆悉忏悔。<a id="a-6m"></a>于世尊所立大誓愿。<a id="a-6n"></a>于一切所不起诸过。<a id="a-6o"></a>尔时世尊赞彼六十菩萨言。<a id="a-6p"></a>汝等发觉善作是愿。<a id="a-6q"></a>当尽一切业障。<a id="a-6r"></a>当得善根净。<a id="a-6s"></a>尔时世尊。<a id="a-6t"></a>而说偈言。</p>
  <p id="a6u">莫于他边见过失　　勿说他人是与非</p>
  <p id="a6v">不着他家净活命　　诸所恶言当弃舍</p>
  <p id="a6w">弃舍众闹极远离　　无法比丘勿亲近</p>
  <p id="a6x">当修兰若佛所赞　　不着利故得涅槃</p>
  <p id="a6y">又涅槃经云。<a id="a-6z"></a>佛在世时。<a id="a-70"></a>瞻波城中有大长者。<a id="a-71"></a>无有继嗣。<a id="a-72"></a>共事六师请求子息。<a id="a-73"></a>于后不久其妇怀妊。<a id="a-74"></a>长者知已往六师所问言。<a id="a-75"></a>为男为女。<a id="a-76"></a>六师答言。<a id="a-77"></a>生必是女。<a id="a-78"></a>长者愁恼。<a id="a-79"></a>复有知识。<a id="a-7A"></a>语长者言。<a id="a-7B"></a>先不闻优楼迦葉兄弟为谁弟子。<a id="a-7C"></a>六师若是一切智者。<a id="a-7D"></a>迦葉何故舍之从佛。</p>
  <p id="a7E">又舍利弗目揵连及频婆娑罗王。<a id="a-7F"></a>并诸王夫人末利夫人。<a id="a-7G"></a>诸国大长者如须达等。<a id="a-7H"></a>如是诸人皆佛弟子。<a id="a-7I"></a>如来世尊于一切法知见无碍。<a id="a-7J"></a>故名为佛。<a id="a-7K"></a>今者近在此住。<a id="a-7L"></a>若欲实知当诣佛所。<a id="a-7M"></a>尔时长者即诣佛所以事问佛。<a id="a-7N"></a>佛言。<a id="a-7O"></a>长者。<a id="a-7P"></a>汝妇怀妊是男无疑。<a id="a-7Q"></a>福德无比。<a id="a-7R"></a>长者欢喜。<a id="a-7S"></a>六师心嫉。<a id="a-7T"></a>以庵罗果和合毒药。<a id="a-7U"></a>持与长者。<a id="a-7V"></a>汝妇临月可服此药。<a id="a-7W"></a>儿则端正产者无患。<a id="a-7X"></a>长者受之与妇令服。<a id="a-7Y"></a>服已寻死。<a id="a-7Z"></a>六师欢喜周遍城市。<a id="a-7a"></a>唱言。<a id="a-7b"></a>沙门瞿昙记彼长者妇当生男。<a id="a-7c"></a>今儿未生母已丧命。<a id="a-7d"></a>尔时长者复于我所生不信心。<a id="a-7e"></a>即便殡敛棺盖焚之。<a id="a-7f"></a>我见此事欲往摧邪。<a id="a-7g"></a>六师遥见佛往各相谓言。<a id="a-7h"></a>瞿昙沙门至此冢间欲啖肉耶。<a id="a-7i"></a>未得法眼者各怀愧惧。<a id="a-7j"></a>而白佛言。<a id="a-7k"></a>彼妇已死愿不须往。<a id="a-7l"></a>尔时阿难语诸人言。<a id="a-7m"></a>且待须臾。<a id="a-7n"></a>如来不久当广开阐诸佛境界。<a id="a-7o"></a>佛到长者所长者难言。<a id="a-7p"></a>所言无二。<a id="a-7q"></a>儿母已终云何生子。<a id="a-7r"></a>我言。<a id="a-7s"></a>长者卿于尔时都不见问母命修短。<a id="a-7t"></a>但问所怀为是男女。<a id="a-7u"></a>诸佛如来发言无二。<a id="a-7v"></a>是故当知定必得子。<a id="a-7w"></a>是时死尸。<a id="a-7x"></a>火烧腹裂。<a id="a-7y"></a>子从中出。<a id="a-7z"></a>端坐火中如莲华台。<a id="a-80"></a>六师见已谓为幻术。<a id="a-81"></a>长者见喜诃责六师。<a id="a-82"></a>若言幻者汝何不作。<a id="a-83"></a>我于尔时告耆婆。<a id="a-84"></a>汝往火中抱是儿来。<a id="a-85"></a>耆婆前入火聚。<a id="a-86"></a>犹入清凉大河。<a id="a-87"></a>抱是儿还。<a id="a-88"></a>我受儿已告长者言。<a id="a-89"></a>一切众生寿命不定。<a id="a-8A"></a>如水上泡。<a id="a-8B"></a>众生若有重业果报。<a id="a-8C"></a>火及毒螫并不能害。<a id="a-8D"></a>非我所作。<a id="a-8E"></a>是儿生于猛火之中。<a id="a-8F"></a>火名树提。<a id="a-8G"></a>因名树提。</p>
  <p id="a8H">又贤愚经云。<a id="a-8I"></a>尔时舍卫国中有一婆罗门。<a id="a-8J"></a>字曰师质。<a id="a-8K"></a>居家大富无有子息。<a id="a-8L"></a>诣六师所问其因缘。<a id="a-8M"></a>六师答言。<a id="a-8N"></a>汝相无儿。<a id="a-8O"></a>夫妻愁苦。<a id="a-8P"></a>往问世尊。<a id="a-8Q"></a>世尊告曰。<a id="a-8R"></a>汝当有儿。<a id="a-8S"></a>福德具足长大出家。<a id="a-8T"></a>师质闻喜。<a id="a-8U"></a>而作是言。<a id="a-8V"></a>但使有儿学道何苦。<a id="a-8W"></a>因请佛及僧明日舍食。<a id="a-8X"></a>是时世尊默然许之。<a id="a-8Y"></a>明日时到佛与众僧往诣其家。<a id="a-8Z"></a>食已还归。<a id="a-8a"></a>路游一泽。<a id="a-8b"></a>泉水清美。<a id="a-8c"></a>佛与比丘便往休息。<a id="a-8d"></a>时诸比丘各各洗钵。<a id="a-8e"></a>有一猕猴来从阿难求索其钵。<a id="a-8f"></a>阿难恐破不欲与之。<a id="a-8g"></a>佛告阿难。<a id="a-8h"></a>速与勿忧。<a id="a-8i"></a>奉教便与。<a id="a-8j"></a>猕猴得钵。<a id="a-8k"></a>持至蜜树盛蜜满钵。<a id="a-8l"></a>来奉上佛。<a id="a-8m"></a>佛告之曰。<a id="a-8n"></a>去中不净。<a id="a-8o"></a>猕猴即时拾却蜂虫极令净洁。<a id="a-8p"></a>佛便告曰。<a id="a-8q"></a>以水和之。<a id="a-8r"></a>如语着水和调已竟奉授世尊。<a id="a-8s"></a>世尊受已分布与僧。<a id="a-8t"></a>咸共饮之。<a id="a-8u"></a>皆悉周遍。<a id="a-8v"></a>猕猴欢喜腾跃起舞。<a id="a-8w"></a>堕大坑中即便命终。<a id="a-8x"></a>魂归受胎于师质家。<a id="a-8y"></a>妇便觉娠。<a id="a-8z"></a>日月已足生一男儿。<a id="a-90"></a>端正少双。<a id="a-91"></a>当生之时家内器物自然满蜜。<a id="a-92"></a>师质夫妇喜不自胜。<a id="a-93"></a>语诸相师。<a id="a-94"></a>相师占善。<a id="a-95"></a>以初生之日蜜为瑞应。<a id="a-96"></a>因名蜜胜。<a id="a-97"></a>儿既年大。<a id="a-98"></a>辞父出家得阿罗汉果。<a id="a-99"></a>与诸比丘人间游化。<a id="a-9A"></a>若渴乏时掷钵空中。<a id="a-9B"></a>自然满蜜。<a id="a-9C"></a>众人共饮咸蒙充足。<a id="a-9D"></a>阿难白佛。<a id="a-9E"></a>有何因缘生猕猴中。<a id="a-9F"></a>佛告阿难。<a id="a-9G"></a>乃往过去迦葉佛时。<a id="a-9H"></a>有年少比丘。<a id="a-9I"></a>见他沙门跳度渠水。<a id="a-9J"></a>而作是言。<a id="a-9K"></a>彼人飘疾熟似猕猴。<a id="a-9L"></a>沙门语云。<a id="a-9M"></a>我证四果悉办。<a id="a-9N"></a>年少闻已衣毛皆竖。<a id="a-9O"></a>五体投地求哀忏悔。<a id="a-9P"></a>由悔过故不堕地狱。<a id="a-9Q"></a>由形呰罗汉故。<a id="a-9R"></a>五百世中常作猕猴。<a id="a-9S"></a>由前出家持禁戒故今得见我。<a id="a-9T"></a>沐浴清化得尽诸苦。</p>
  <p data-pb></p>
  <h2 id="a9U">避讥部第四</h2>
  <p id="a9V">如萨婆多论云。<a id="a-9W"></a>瞿昙弥比丘尼。<a id="a-9X"></a>是佛姨母。<a id="a-9Y"></a>来见佛时。<a id="a-9Z"></a>礼已不坐。<a id="a-9a"></a>为女人敬难情多。<a id="a-9b"></a>是故不坐。<a id="a-9c"></a>又不广为尼说法故不坐。<a id="a-9d"></a>又为止诽谤故不坐。<a id="a-9e"></a>若坐听法外道当言。<a id="a-9f"></a>瞿昙沙门在王宫时。<a id="a-9g"></a>与诸婇女共在一处。<a id="a-9h"></a>而今出家与本无异。<a id="a-9i"></a>欲灭如是诸讥毁故。<a id="a-9j"></a>是以不坐。<a id="a-9k"></a>又女人鄙陋多致讥疑。<a id="a-9l"></a>是以不坐。</p>
  <p id="a9m">又大乘方便经云。<a id="a-9n"></a>尔时尊者阿难白佛言。<a id="a-9o"></a>世尊。<a id="a-9p"></a>我今晨朝入舍卫城次第乞食。<a id="a-9q"></a>见众尊王菩萨与一女人同一床坐。<a id="a-9r"></a>阿难说是语已。<a id="a-9s"></a>即时大地六种震动。<a id="a-9t"></a>众尊王菩萨。<a id="a-9u"></a>于大众中上升虚空。<a id="a-9v"></a>高一多罗树。<a id="a-9w"></a>语阿难言。<a id="a-9x"></a>尊者何有犯罪能住空耶。<a id="a-9y"></a>可以此事问于世尊。<a id="a-9z"></a>云何罪法。<a id="a-A0"></a>云何非法。<a id="a-A1"></a>尔时阿难忧愁向佛悔过。<a id="a-A2"></a>如是大龙我说犯罪。<a id="a-A3"></a>我求其过。<a id="a-A4"></a>世尊。<a id="a-A5"></a>我今悔过。<a id="a-A6"></a>唯愿听许。<a id="a-A7"></a>佛告阿难。<a id="a-A8"></a>汝不应于大乘大士求觅其罪。<a id="a-A9"></a>阿难。<a id="a-AA"></a>汝诸声闻人。<a id="a-AB"></a>于障处行寂灭定。<a id="a-AC"></a>无有留难断一切结。<a id="a-AD"></a>菩萨成就一切智心。<a id="a-AE"></a>虽在宫中婇女共相娱乐。<a id="a-AF"></a>不起魔事及诸留难。<a id="a-AG"></a>而得菩提。<a id="a-AH"></a>佛告阿难。<a id="a-AI"></a>彼女人者。<a id="a-AJ"></a>当于过去五百世中为众尊王菩萨作妇。<a id="a-AK"></a>彼女人本习气故。<a id="a-AL"></a>见生爱着系缚不舍。<a id="a-AM"></a>若众尊王菩萨。<a id="a-AN"></a>能与我共一床坐者。<a id="a-AO"></a>我当发阿耨菩提心。<a id="a-AP"></a>尔时菩萨知彼女人心之所念。<a id="a-AQ"></a>即入其舍。<a id="a-AR"></a>寻时思惟。<a id="a-AS"></a>如是法门。<a id="a-AT"></a>若内地大。<a id="a-AU"></a>若外地大。<a id="a-AV"></a>是一地大心执女人手共一床坐。<a id="a-AW"></a>即于座上而说偈言。</p>
  <p id="aAX">如来不赞叹　　凡夫所行欲</p>
  <p id="aAY">离欲及贪爱　　乃成天人师</p>
  <p id="aAZ">时彼女人闻此偈已。<a id="a-Aa"></a>心大欢喜。<a id="a-Ab"></a>即从座起向众尊王菩萨。<a id="a-Ac"></a>接足敬礼。<a id="a-Ad"></a>说是偈言。</p>
  <p id="aAe">我不贪爱欲　　贪欲佛所诃</p>
  <p id="aAf">离欲及贪爱　　乃成天人师</p>
  <p id="aAg">说是偈已。<a id="a-Ah"></a>我先所生恶欲之心。<a id="a-Ai"></a>今当悔过发菩提心。<a id="a-Aj"></a>愿欲利益一切众生。<a id="a-Ak"></a>尔时世尊记彼女人。<a id="a-Al"></a>于此命终得转女身。<a id="a-Am"></a>当成男子。<a id="a-An"></a>于将来世得成为佛。<a id="a-Ao"></a>号无垢烦恼。</p>
  <p id="aAp">善男子。<a id="a-Aq"></a>我念过去阿僧祇劫。<a id="a-Ar"></a>复过是数。<a id="a-As"></a>时有梵志。<a id="a-At"></a>名曰树提。<a id="a-Au"></a>于四十二亿岁。<a id="a-Av"></a>在空林中常修梵行。<a id="a-Aw"></a>彼时梵志过是岁已。<a id="a-Ax"></a>从林中出入。<a id="a-Ay"></a>极乐城。<a id="a-Az"></a>见一女人。<a id="a-B0"></a>彼时女人见此梵志仪容端严。<a id="a-B1"></a>即起欲心寻趣梵志。<a id="a-B2"></a>以手执之即时躄地。<a id="a-B3"></a>尔时梵志告女人曰。<a id="a-B4"></a>姊何所求。<a id="a-B5"></a>女人曰。<a id="a-B6"></a>我求梵志。<a id="a-B7"></a>梵志言。<a id="a-B8"></a>我不行欲。<a id="a-B9"></a>女曰。<a id="a-BA"></a>若不从我。<a id="a-BB"></a>我今当死。<a id="a-BC"></a>尔时梵志如是思惟。<a id="a-BD"></a>此非我法亦非我时。<a id="a-BE"></a>我于四十二亿岁修净梵行。<a id="a-BF"></a>云何于今而当毁坏。<a id="a-BG"></a>彼时梵志强自顿拽得离七步。<a id="a-BH"></a>离七步已生哀愍心。<a id="a-BI"></a>如是思惟。<a id="a-BJ"></a>我虽犯戒堕于恶道。<a id="a-BK"></a>我能堪忍地狱之苦。<a id="a-BL"></a>我今不忍见是女人受此苦恼。<a id="a-BM"></a>不令是女以我致死。<a id="a-BN"></a>尔时梵志还至女所。<a id="a-BO"></a>以右手捉作如是言。<a id="a-BP"></a>姊起恣汝所欲。<a id="a-BQ"></a>尔时梵志于十二年中共为家室。<a id="a-BR"></a>过十二年已寻复出家。<a id="a-BS"></a>即还具四无量心。<a id="a-BT"></a>具已命终生梵天中。<a id="a-BU"></a>尔时梵志即我身是。<a id="a-BV"></a>彼女人者今瞿夷是。<a id="a-BW"></a>我于尔时为彼女欲暂起悲心。<a id="a-BX"></a>即得超越十百千劫生死之苦。</p>
  <p id="aBY">又慧上菩萨经云。<a id="a-BZ"></a>昔拘楼秦佛时。<a id="a-Ba"></a>有一比丘。<a id="a-Bb"></a>名曰无垢。<a id="a-Bc"></a>处于闲居国界山窟。<a id="a-Bd"></a>去彼不远有五神仙。<a id="a-Be"></a>有一女人。<a id="a-Bf"></a>道遇大雨入比丘窟。<a id="a-Bg"></a>雨晴出去。<a id="a-Bh"></a>时五仙人见之各各言曰。<a id="a-Bi"></a>比丘奸秽。<a id="a-Bj"></a>无垢闻之。<a id="a-Bk"></a>即自踊身在于虚空。<a id="a-Bl"></a>去地四丈九尺。<a id="a-Bm"></a>诸仙见之飞处空中。<a id="a-Bn"></a>各曰。<a id="a-Bo"></a>如吾经典所记。<a id="a-Bp"></a>染欲尘者则不得飞。<a id="a-Bq"></a>便五体投地伏首谋横。<a id="a-Br"></a>假使比丘不现神变。<a id="a-Bs"></a>其五仙人堕大地狱。<a id="a-Bt"></a>时无垢比丘今慈氏菩萨是也。</p>
 </body>
</html>