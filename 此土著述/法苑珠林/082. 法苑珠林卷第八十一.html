<!doctype html>
<html id="z3IBWkN1Rg" data-ver="1093">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第八十一</h1>
  <h2 id="a2">六度篇第八十五之二</h2>
  <h2 id="a3">施度量境部篇六</h2>
  <p id="a4">述曰。<a id="a-5"></a>谓能施之人行有智愚。<a id="a-6"></a>若智人行施要观前人。<a id="a-7"></a>有益便施。<a id="a-8"></a>无益不施。<a id="a-9"></a>故优婆塞戒经云。<a id="a-A"></a>若见贫穷者先语言。<a id="a-B"></a>汝能归依三宝受斋戒不。<a id="a-C"></a>若言能者。<a id="a-D"></a>先授三归及斋戒。<a id="a-E"></a>后则与施物。<a id="a-F"></a>若言不能。<a id="a-G"></a>后语言。<a id="a-H"></a>能随我语念一切法无常无我涅槃寂灭不。<a id="a-I"></a>若言能者。<a id="a-J"></a>教已便施。<a id="a-K"></a>如其无财教余有财令作是施。<a id="a-L"></a>若其愚人贪着财物。<a id="a-M"></a>不知无常人物属他。<a id="a-N"></a>恋着悭惜。<a id="a-O"></a>菩萨见此无益之物。<a id="a-P"></a>即令急施。<a id="a-Q"></a>废修道业。<a id="a-R"></a>故大庄严论云。<a id="a-S"></a>若物能令起恼则不应畜。<a id="a-T"></a>纵令宝玩要必有离。<a id="a-U"></a>如蜂作蜜他得自不得。<a id="a-V"></a>财宝亦如是。</p>
  <p id="aW">又地持论云。<a id="a-X"></a>若菩萨布施令他受苦。<a id="a-Y"></a>若致逼迫。<a id="a-Z"></a>若被侵欺及非法求。<a id="a-a"></a>自力他力不随所欲。<a id="a-b"></a>为众生故。<a id="a-c"></a>宁自弃舍身命不随彼欲。<a id="a-d"></a>令致逼迫则不施与。<a id="a-e"></a>非是菩萨行净施时。<a id="a-f"></a>菩萨外不施者。<a id="a-g"></a>若有众生求毒火刀酒媒行作戏等一切非法来求乞者。<a id="a-h"></a>菩萨不施。<a id="a-i"></a>若施与者而多起恶。<a id="a-j"></a>堕于恶道。<a id="a-k"></a>不到彼岸。<a id="a-l"></a>若他求索我之身分。<a id="a-m"></a>即须施与。<a id="a-n"></a>不须量他前人起退屈心。</p>
  <p id="ao">又智度论问。<a id="a-p"></a>云何布施得到彼岸不到彼岸。<a id="a-q"></a>答曰。<a id="a-r"></a>如舍利弗于六十劫中行菩萨道欲度彼岸。<a id="a-s"></a>时有乞人来乞其眼。<a id="a-t"></a>舍利弗言。<a id="a-u"></a>眼无所任。<a id="a-v"></a>何以索之。<a id="a-w"></a>若须我身及以财物者。<a id="a-x"></a>当以相与。<a id="a-y"></a>答言。<a id="a-z"></a>不须。<a id="a-10"></a>唯欲得眼。<a id="a-11"></a>若汝实行檀者。<a id="a-12"></a>以眼见与。<a id="a-13"></a>尔时舍利弗出一眼与之。<a id="a-14"></a>乞者得眼。<a id="a-15"></a>于舍利弗前嗅之。<a id="a-16"></a>嫌臭唾而弃地。<a id="a-17"></a>又以脚蹋。<a id="a-18"></a>舍利弗思惟言。<a id="a-19"></a>如此弊人难可度也。<a id="a-1A"></a>眼实无用而强索之。<a id="a-1B"></a>既得无用而弃。<a id="a-1C"></a>又以脚蹋。<a id="a-1D"></a>何弊之甚。<a id="a-1E"></a>如此人辈不可度也。<a id="a-1F"></a>不如自调早度生死。<a id="a-1G"></a>思惟是已于菩萨道退回向小乘。<a id="a-1H"></a>是名不到彼岸。<a id="a-1I"></a>若能不退成办佛道名到彼岸。</p>
  <p data-pb></p>
  <h2 id="a1J">福田部第七</h2>
  <p id="a1K">如优婆塞戒经云。<a id="a-1L"></a>若施畜生得百倍报。<a id="a-1M"></a>施破戒者得千倍报。<a id="a-1N"></a>施持戒者得十万报。<a id="a-1O"></a>施外道离欲人得百万报。<a id="a-1P"></a>施向道者得千亿报。<a id="a-1Q"></a>施须陀洹得无量报。<a id="a-1R"></a>向斯陀含亦无量报。<a id="a-1S"></a>乃至成佛亦无量报。<a id="a-1T"></a>我今为汝分别诸福田。<a id="a-1U"></a>故作是说。<a id="a-1V"></a>若能至心生大怜愍施于畜生。<a id="a-1W"></a>专心恭敬施于诸佛。<a id="a-1X"></a>其福正等无有差别。<a id="a-1Y"></a>言百倍得。<a id="a-1Z"></a>如以寿命色力安辩施于彼者。<a id="a-1a"></a>施主后得寿命色力安乐辩才。<a id="a-1b"></a>各各百倍。<a id="a-1c"></a>乃至无量亦复如是。<a id="a-1d"></a>是故我于契经中说。<a id="a-1e"></a>我施舍利弗。<a id="a-1f"></a>舍利弗亦施于我。<a id="a-1g"></a>然我得福多。<a id="a-1h"></a>非舍利弗得福多也。<a id="a-1i"></a>或有人说。<a id="a-1j"></a>受者作恶罪及施主。<a id="a-1k"></a>是义不然。<a id="a-1l"></a>何以故。<a id="a-1m"></a>施主施时为破彼苦。<a id="a-1n"></a>非为作罪。<a id="a-1o"></a>是故施主应得善果。<a id="a-1p"></a>受者作恶。<a id="a-1q"></a>罪自钟己。<a id="a-1r"></a>不及施主。<a id="a-1s"></a>问若施圣人得福多者。<a id="a-1t"></a>云何经说智人行施不简福田。<a id="a-1u"></a>答今释此意义有多途。<a id="a-1v"></a>明能施之人。<a id="a-1w"></a>有愚智之别。<a id="a-1x"></a>所施之境。<a id="a-1y"></a>有悲敬之殊。<a id="a-1z"></a>悲是贫苦。<a id="a-20"></a>敬是三宝。<a id="a-21"></a>悲是田劣而心胜。<a id="a-22"></a>敬是田胜而心劣。<a id="a-23"></a>若取心胜施佛。<a id="a-24"></a>则不如施贫。<a id="a-25"></a>故像法决疑经云。<a id="a-26"></a>有诸众生。<a id="a-27"></a>见他聚集作诸福业。<a id="a-28"></a>但求名闻。<a id="a-29"></a>倾家财物以用布施。<a id="a-2A"></a>及见贫穷孤独。<a id="a-2B"></a>呵骂驱出不济一毫。<a id="a-2C"></a>如此众生名为颠倒作善痴狂祸福。<a id="a-2D"></a>名为不正作福。<a id="a-2E"></a>如此人等甚可怜愍。<a id="a-2F"></a>用财甚多获福甚少。<a id="a-2G"></a>善男子。<a id="a-2H"></a>我于一时告诸大众。<a id="a-2I"></a>若人于阿僧祇身供养十方诸佛并诸菩萨及声闻众。<a id="a-2J"></a>不如有人施畜生一口饮食。<a id="a-2K"></a>其福胜彼百千万倍无量无边。<a id="a-2L"></a>乃至施与饿狗蚁子等。<a id="a-2M"></a>悲田最胜。</p>
  <p id="a2N">又智度论云。<a id="a-2O"></a>如舍利弗。<a id="a-2P"></a>以一钵饭上佛。<a id="a-2Q"></a>佛即回施狗。<a id="a-2R"></a>而问舍利弗。<a id="a-2S"></a>谁得福多。<a id="a-2T"></a>舍利弗言。<a id="a-2U"></a>如我解佛法义。<a id="a-2V"></a>佛施狗得福多。<a id="a-2W"></a>若据敬法重人识位修道。<a id="a-2X"></a>敬田即胜。<a id="a-2Y"></a>故优婆塞戒经云。<a id="a-2Z"></a>若施畜生得百倍报。<a id="a-2a"></a>乃至须陀洹得无量报。<a id="a-2b"></a>罗汉辟支尚不如佛。<a id="a-2c"></a>况余类也。<a id="a-2d"></a>若据平等而行施者。<a id="a-2e"></a>无问悲敬。<a id="a-2f"></a>等心而施得福弘广。<a id="a-2g"></a>故维摩经云。<a id="a-2h"></a>分作二分。<a id="a-2i"></a>一分施彼难胜如来。<a id="a-2j"></a>一分与城中最下乞人。<a id="a-2k"></a>福田无二。</p>
  <p id="a2l">又贤愚经云。<a id="a-2m"></a>佛姨母摩诃波阇波提。<a id="a-2n"></a>佛已出家。<a id="a-2o"></a>手自纺织。<a id="a-2p"></a>预作一端金色之氎。<a id="a-2q"></a>积心系想唯俟于佛。<a id="a-2r"></a>既得见佛喜发心髓。<a id="a-2s"></a>即持此[疊*毛]奉上如来。<a id="a-2t"></a>佛告憍昙弥。<a id="a-2u"></a>汝持此[疊*毛]往奉众僧。<a id="a-2v"></a>波提重白佛言。<a id="a-2w"></a>自佛出家心每思念。<a id="a-2x"></a>故手自纺织规心俟佛。<a id="a-2y"></a>唯愿垂愍为我受之。<a id="a-2z"></a>佛告之曰。<a id="a-30"></a>知母专心欲用施我。<a id="a-31"></a>然恩爱心施福不弘广。<a id="a-32"></a>若施众僧获报弥多。<a id="a-33"></a>我知此事是以相劝。</p>
  <p id="a34">又居士请僧福田经云。<a id="a-35"></a>别请五百罗汉。<a id="a-36"></a>不如僧次一凡夫僧。<a id="a-37"></a>吾法中无受别请法。<a id="a-38"></a>若有别请僧者。<a id="a-39"></a>非吾弟子。<a id="a-3A"></a>是六师法。<a id="a-3B"></a>七佛所不可。<a id="a-3C"></a>故知施有三种。<a id="a-3D"></a>故不可以一概论也。</p>
  <p data-pb></p>
  <h2 id="a3E">相对部第八</h2>
  <p id="a3F">述曰。<a id="a-3G"></a>此别有五种相对。<a id="a-3H"></a>第一田财相对有四。<a id="a-3I"></a>一田胜财劣。<a id="a-3J"></a>如童子施土与佛等。<a id="a-3K"></a>二财胜田劣。<a id="a-3L"></a>如将宝施贫人等。<a id="a-3M"></a>三田财俱胜。<a id="a-3N"></a>如将宝施佛等。<a id="a-3O"></a>四田财俱劣。<a id="a-3P"></a>如将草施畜等。</p>
  <p id="a3Q">第二轻重相对有四。<a id="a-3R"></a>一心重财轻。<a id="a-3S"></a>如贫女将一钱施大众得福弘多。<a id="a-3T"></a>二财重心轻如王夫人。<a id="a-3U"></a>心慢多将宝物。<a id="a-3V"></a>施众得福鲜少(下二可知)</p>
  <p id="a3W">第三空有相对。<a id="a-3X"></a>一空心不空境。<a id="a-3Y"></a>如虽学空观然惜财不施还得贫报。<a id="a-3Z"></a>二空境不空心。<a id="a-3a"></a>知财不坚常多乐施得福增多(下二可知)</p>
  <p id="a3b">第四多少相对。<a id="a-3c"></a>如法句喻经云。<a id="a-3d"></a>施有四事。<a id="a-3e"></a>何等为四。<a id="a-3f"></a>一者施多得福报少。<a id="a-3g"></a>二者施少得福报多。<a id="a-3h"></a>三者施少得福报少。<a id="a-3i"></a>四者施多得福报亦多。<a id="a-3j"></a>何谓施多得福报少。<a id="a-3k"></a>其人愚痴杀生祭祠。<a id="a-3l"></a>饮酒歌舞。<a id="a-3m"></a>损费钱宝无有福慧。<a id="a-3n"></a>是为施多得福少。<a id="a-3o"></a>何谓施少得福多者。<a id="a-3p"></a>能以慈心奉道德人。<a id="a-3q"></a>众僧食已精进学诵。<a id="a-3r"></a>施此虽少其福弥大。<a id="a-3s"></a>是为施少得福多。<a id="a-3t"></a>何谓施少得报少者。<a id="a-3u"></a>以悭贪恶意施凡道士。<a id="a-3v"></a>两俱愚痴。<a id="a-3w"></a>是故施少得福亦少。<a id="a-3x"></a>何谓施多得福多者。<a id="a-3y"></a>若有贤者觉世无常。<a id="a-3z"></a>好心出财。<a id="a-40"></a>起立塔寺。<a id="a-41"></a>精舍园果。<a id="a-42"></a>供养三尊。<a id="a-43"></a>衣被履屣床榻厨膳。<a id="a-44"></a>斯福如五大河流入于大海。<a id="a-45"></a>福流如是。<a id="a-46"></a>世世不断。<a id="a-47"></a>是为施多其报亦多。</p>
  <p id="a48">第五染净相对。<a id="a-49"></a>如智度论云。<a id="a-4A"></a>佛法中有四种布施。<a id="a-4B"></a>一施者清净受者不净。<a id="a-4C"></a>二施者不净受者清净。<a id="a-4D"></a>三施受俱净。<a id="a-4E"></a>四施受俱不净。<a id="a-4F"></a>佛自供养佛故。<a id="a-4G"></a>是为二俱清净。<a id="a-4H"></a>如东方宝积佛功德力所生华。<a id="a-4I"></a>寄十住法身普明菩萨。<a id="a-4J"></a>送此华来上散释迦牟尼佛。<a id="a-4K"></a>知十方佛是第一福田。<a id="a-4L"></a>是为二俱清净(余句可解)</p>
  <p data-pb></p>
  <h2 id="a4M">财施部第九</h2>
  <p id="a4N">如大宝积经云。<a id="a-4O"></a>财施有五种。<a id="a-4P"></a>一至心施。<a id="a-4Q"></a>二信心施。<a id="a-4R"></a>三随时施。<a id="a-4S"></a>四自手施。<a id="a-4T"></a>五如法施。</p>
  <p id="a4U">述曰。<a id="a-4V"></a>然所施之财。<a id="a-4W"></a>有是有非。<a id="a-4X"></a>非法之物纵将布施得福鲜少。<a id="a-4Y"></a>如法之财得福弥多。<a id="a-4Z"></a>如大宝积经云。<a id="a-4a"></a>所不应施复有五事。<a id="a-4b"></a>一非理求财不以施人。<a id="a-4c"></a>物不净故。<a id="a-4d"></a>二酒及毒药不以施人。<a id="a-4e"></a>乱众生故。<a id="a-4f"></a>三罝罗机网不以施人。<a id="a-4g"></a>恼众生故。<a id="a-4h"></a>四刀杖箭不以施人。<a id="a-4i"></a>害众生故。<a id="a-4j"></a>五音乐女色不以施人。<a id="a-4k"></a>坏净心故。</p>
  <p id="a4l">又地持论云。<a id="a-4m"></a>菩萨亦不以不如法食施。<a id="a-4n"></a>所谓施出家人余残饮食。<a id="a-4o"></a>便利洟唾脓血污食。<a id="a-4p"></a>不语不知饭及麦饭。<a id="a-4q"></a>不如法和应弃者。<a id="a-4r"></a>谓不葱食杂污不肉食不酒饮杂污。<a id="a-4s"></a>如是和合不如法者。<a id="a-4t"></a>勿以施人。</p>
  <p id="a4u">又智度论云。<a id="a-4v"></a>若人鞭打拷掠闭系法得财而作布施。<a id="a-4w"></a>生象马牛中。<a id="a-4x"></a>虽受畜生形负重鞭策羁靽乘骑。<a id="a-4y"></a>而得好屋好食。<a id="a-4z"></a>为人所重以人供给。<a id="a-50"></a>又如恶人多怀嗔恚心由不端而行布施。<a id="a-51"></a>当堕龙中得七宝宫殿妙食好色。<a id="a-52"></a>又如憍人多慢嗔心布施。<a id="a-53"></a>堕金翅鸟中常得自在。<a id="a-54"></a>有如意宝珠以为缨络。<a id="a-55"></a>种种所须皆得自恣。<a id="a-56"></a>无不如意。<a id="a-57"></a>变化万端无事不办。<a id="a-58"></a>又如宰官之人枉滥人民不顺治法。<a id="a-59"></a>而取财物以用布施。<a id="a-5A"></a>堕鬼神中作鸠槃茶鬼。<a id="a-5B"></a>能种种变化五尘自娱。<a id="a-5C"></a>又如多嗔佷戾嗜好酒肉之人而行布施。<a id="a-5D"></a>堕地夜叉鬼中。<a id="a-5E"></a>常得种种欢乐音乐饮食。<a id="a-5F"></a>又如有人刚愎强梁而能布施车马代步。<a id="a-5G"></a>堕虚空夜叉中而有大力。<a id="a-5H"></a>所至如风。<a id="a-5I"></a>又如有人妒心好诤而能以好房舍卧具衣服饮食布施。<a id="a-5J"></a>故生宫观飞行夜叉中。<a id="a-5K"></a>有种种娱乐便身之物。<a id="a-5L"></a>若恼前人强求人物而营福者。<a id="a-5M"></a>反招其罪。<a id="a-5N"></a>不如静心修治内心得利转胜。</p>
  <p id="a5O">又优婆塞经云。<a id="a-5P"></a>若恼眷属得物以施。<a id="a-5Q"></a>是人未来虽得大报身当病苦。<a id="a-5R"></a>若先不能供养父母。<a id="a-5S"></a>恼其妻子奴婢困苦而布施者。<a id="a-5T"></a>是名恶人。<a id="a-5U"></a>是假名施。<a id="a-5V"></a>不名义施。<a id="a-5W"></a>如是施者。<a id="a-5X"></a>名无怜愍。<a id="a-5Y"></a>不知报恩。<a id="a-5Z"></a>是人未来虽得财宝。<a id="a-5a"></a>常求不集不能出用。<a id="a-5b"></a>身多病苦。<a id="a-5c"></a>以此文证。<a id="a-5d"></a>强役人物营修福者。<a id="a-5e"></a>反招苦报。<a id="a-5f"></a>何名出益。<a id="a-5g"></a>今时末世道俗讹替。<a id="a-5h"></a>竞兴斋讲强抑求财。<a id="a-5i"></a>营修塔寺依经不合。<a id="a-5j"></a>反招前罪。<a id="a-5k"></a>不如静坐内修实行。<a id="a-5l"></a>出离中胜无过于此。<a id="a-5m"></a>若有净心为人说法。<a id="a-5n"></a>前人敬诚求法舍施。<a id="a-5o"></a>即须为说令成福智。<a id="a-5p"></a>不得见有前判。<a id="a-5q"></a>雷同总拨妄生讥谤。<a id="a-5r"></a>抑遏前福。</p>
  <p id="a5s">又无性摄论释云。<a id="a-5t"></a>谓菩萨见彼有情。<a id="a-5u"></a>于其财位。<a id="a-5v"></a>有重业障。<a id="a-5w"></a>故不施与。<a id="a-5x"></a>令知慧施空无有果。<a id="a-5y"></a>设复施彼亦不能受。<a id="a-5z"></a>何用施为。<a id="a-60"></a>如有颂言。</p>
  <p id="a61">如母乳婴儿　　一经月无倦</p>
  <p id="a62">婴儿喉若闭　　乳母欲何为</p>
  <p id="a63">宁使贫乏于财位　　远离恶趣诸恶行</p>
  <p id="a64">勿彼富贵乱诸根　　令感当来众苦器</p>
  <p id="a65">又增一阿含经云。<a id="a-66"></a>尔时世尊告诸比丘。<a id="a-67"></a>应时之施有五事益。<a id="a-68"></a>云何为五。<a id="a-69"></a>一者施远来人。<a id="a-6A"></a>二者施远去人。<a id="a-6B"></a>三者施病人。<a id="a-6C"></a>四者俭时施。<a id="a-6D"></a>五者若初得新果蓏若谷食等。<a id="a-6E"></a>先与持戒精进人。<a id="a-6F"></a>然后自食。<a id="a-6G"></a>是故欲行此五施。<a id="a-6H"></a>当念随时施。<a id="a-6I"></a>若应时净施者。<a id="a-6J"></a>还得应时果报。<a id="a-6K"></a>谓随时所宜净心而施。<a id="a-6L"></a>若寒时施温室毡被薪火暖食等。<a id="a-6M"></a>若热时施凉室轻衣水扇冷物等。<a id="a-6N"></a>渴时与浆。<a id="a-6O"></a>饥时给食。<a id="a-6P"></a>风雨送供。<a id="a-6Q"></a>天和请僧。<a id="a-6R"></a>如是随时应情令悦。<a id="a-6S"></a>未来获福还受顺报。</p>
  <p id="a6T">又菩萨地持论云。<a id="a-6U"></a>一切施者。<a id="a-6V"></a>略说有二种。<a id="a-6W"></a>一内物。<a id="a-6X"></a>二外物。<a id="a-6Y"></a>菩萨舍身。<a id="a-6Z"></a>是名内施。<a id="a-6a"></a>若为食吐众生食已吐施。<a id="a-6b"></a>是名内外施。<a id="a-6c"></a>除上所说。<a id="a-6d"></a>是名外施。<a id="a-6e"></a>菩萨内施有二种。<a id="a-6f"></a>一随所欲作他力自在舍身布施。<a id="a-6g"></a>譬如有人为衣食故系属于人为他仆使。<a id="a-6h"></a>如是菩萨不为利养。<a id="a-6i"></a>但为无上菩提。<a id="a-6j"></a>为安乐众生。<a id="a-6k"></a>为满足檀波罗蜜。<a id="a-6l"></a>随所欲作他力自在舍身布施。<a id="a-6m"></a>二随他所须。<a id="a-6n"></a>支节等一切施与。<a id="a-6o"></a>菩萨外施复有三种。<a id="a-6p"></a>一随其所求受用乐具欢喜施与。<a id="a-6q"></a>二奉事彼故一切舍心一切施与。<a id="a-6r"></a>菩萨内外物非无差别。<a id="a-6s"></a>等施一切。<a id="a-6t"></a>或有所施。<a id="a-6u"></a>或有不施。<a id="a-6v"></a>若于众生乐而不安。<a id="a-6w"></a>不乐不安。<a id="a-6x"></a>则不施与。<a id="a-6y"></a>若于众生安而不乐。<a id="a-6z"></a>亦安亦乐。<a id="a-70"></a>是则尽施。</p>
  <p id="a71">又大集经云。<a id="a-72"></a>菩萨有四种施具足智慧。<a id="a-73"></a>何等为四。<a id="a-74"></a>一以纸笔墨与法师令书写经。<a id="a-75"></a>二种种校饰庄严妙座以施法师。<a id="a-76"></a>三以诸所须供养之具奉上法师。<a id="a-77"></a>四无谄曲心赞叹法师。</p>
  <p id="a78">又智度论云。<a id="a-79"></a>若人布施修福。<a id="a-7A"></a>不好有为作业生活。<a id="a-7B"></a>则得生四天王处。<a id="a-7C"></a>若人布施加以供养父母伯叔兄弟姊妹等。<a id="a-7D"></a>无嗔无恨不好诤讼。<a id="a-7E"></a>又不喜诤讼之人。<a id="a-7F"></a>得生忉利天乃至他化自在天。</p>
  <p id="a7G">又优婆塞戒经云。<a id="a-7H"></a>若以衣施得上妙色。<a id="a-7I"></a>若以食施得无上力。<a id="a-7J"></a>若以灯施得净妙眼。<a id="a-7K"></a>若以乘施身受安乐。<a id="a-7L"></a>若以舍施所须无乏。</p>
  <p id="a7M">若以净妙物施。<a id="a-7N"></a>后得好色。<a id="a-7O"></a>人所乐见。<a id="a-7P"></a>善名流布。<a id="a-7Q"></a>所求如意。<a id="a-7R"></a>生上种姓。<a id="a-7S"></a>是不名为恶。</p>
  <p id="a7T">若为自身造作衣服庄严之具种种器物。<a id="a-7U"></a>作已欢喜自未服用。<a id="a-7V"></a>持以施人。<a id="a-7W"></a>是人未来得如意树。<a id="a-7X"></a>若有人能日日立要。<a id="a-7Y"></a>先施他食。<a id="a-7Z"></a>然后自食。<a id="a-7a"></a>若违此要誓输佛物。<a id="a-7b"></a>犯则生愧。<a id="a-7c"></a>如其不违。<a id="a-7d"></a>即是微妙智慧因缘。<a id="a-7e"></a>如是施者诸施中最上。<a id="a-7f"></a>是人亦得名上施主。</p>
  <p id="a7g">若给妻子奴婢衣食。<a id="a-7h"></a>常以怜愍欢喜心与。<a id="a-7i"></a>未来则得无量福德。<a id="a-7j"></a>若复观田仓中多有鼠雀犯暴谷米。<a id="a-7k"></a>常生怜愍复作是念。<a id="a-7l"></a>如是鼠雀因我得活。<a id="a-7m"></a>念已欢喜无触恼想。<a id="a-7n"></a>当知是人得福无量。</p>
  <p id="a7o">又大宝积经云。<a id="a-7p"></a>若以华施。<a id="a-7q"></a>具陀罗尼七觉华故。</p>
  <p id="a7r">若以香施。<a id="a-7s"></a>具戒定慧熏涂身故。<a id="a-7t"></a>若以果施具戒成就无漏果故。</p>
  <p id="a7u">若以食施。<a id="a-7v"></a>具足命辩色力乐故。</p>
  <p id="a7w">若以衣施。<a id="a-7x"></a>具清净色除无惭愧故。</p>
  <p id="a7y">若以灯施。<a id="a-7z"></a>具足佛眼照了一切诸法性故。</p>
  <p id="a80">若以象马车乘施。<a id="a-81"></a>得无上乘具足神通故。</p>
  <p id="a82">若以璎珞施。<a id="a-83"></a>具足八十随形好故。</p>
  <p id="a84">若以珍宝施。<a id="a-85"></a>具足大人三十二相故。</p>
  <p id="a86">若以筋力仆使施。<a id="a-87"></a>具佛十力四无畏故。</p>
  <p id="a88">取要言之。<a id="a-89"></a>乃至国城妻子头目手足举身施与。<a id="a-8A"></a>心无吝惜。<a id="a-8B"></a>为得无上菩提度众生故。</p>
  <p id="a8C">又大菩萨藏经云。<a id="a-8D"></a>菩萨为得阿耨菩提故。<a id="a-8E"></a>行拖那波罗蜜多时。<a id="a-8F"></a>所修布施。<a id="a-8G"></a>又得十种称赞利益。<a id="a-8H"></a>何等为十。<a id="a-8I"></a>一者菩萨摩诃萨以上妙五欲施故。<a id="a-8J"></a>获得清净戒定慧聚及以解脱解脱知见聚无不具足。<a id="a-8K"></a>二者菩萨以上妙戏乐器施故。<a id="a-8L"></a>获得清净游戏法乐无不具足。<a id="a-8M"></a>三者菩萨以足施故。<a id="a-8N"></a>感得圆满法义之足。<a id="a-8O"></a>趣菩提坐无不具足。<a id="a-8P"></a>四者菩萨以手施故。<a id="a-8Q"></a>感得圆满清净法手。<a id="a-8R"></a>拯济众生无不具足。<a id="a-8S"></a>五者菩萨以耳鼻施故。<a id="a-8T"></a>获得诸根圆满成就无不具足。<a id="a-8U"></a>六者以支节施故。<a id="a-8V"></a>获得清净无染威严佛身无不具足。<a id="a-8W"></a>七者菩萨以目施故。<a id="a-8X"></a>获得观视一切众生。<a id="a-8Y"></a>清净法眼无有障碍。<a id="a-8Z"></a>无不具足。<a id="a-8a"></a>八者菩萨以血肉施故。<a id="a-8b"></a>获得坚固身命。<a id="a-8c"></a>摄持长养一切众生。<a id="a-8d"></a>真实善权无不具足。<a id="a-8e"></a>九者菩萨以髓脑施故。<a id="a-8f"></a>获得圆满不可破坏等金刚身无不具足。<a id="a-8g"></a>十者菩萨以头施故。<a id="a-8h"></a>证得圆满超过三界无上最上一切智智之首。<a id="a-8i"></a>无不具足。<a id="a-8j"></a>舍利子。<a id="a-8k"></a>菩萨摩诃萨为得菩提行如是施。<a id="a-8l"></a>摄受如是相貌圆满佛法称赞利益上妙功德。<a id="a-8m"></a>皆为满足拖那波罗蜜多故。<a id="a-8n"></a>尔时世尊。<a id="a-8o"></a>而说颂曰。</p>
  <p id="a8p">行施不求妙色财　　亦不愿感天人趣</p>
  <p id="a8q">我求无上胜菩提　　施微便感无量福</p>
  <p id="a8r">又百缘经云。<a id="a-8s"></a>佛在世时。<a id="a-8t"></a>舍卫城中有一长者。<a id="a-8u"></a>财宝无量不可称计。<a id="a-8v"></a>其妇生一男儿。<a id="a-8w"></a>端正殊妙世所希有。<a id="a-8x"></a>当生之日天降大雨。<a id="a-8y"></a>父母欢喜。<a id="a-8z"></a>举国闻知。<a id="a-90"></a>相师占善。<a id="a-91"></a>因为立字。<a id="a-92"></a>名耶奢蜜多。<a id="a-93"></a>不饮乳哺。<a id="a-94"></a>其牙齿间自然八功德水用自充足。<a id="a-95"></a>年渐长大见佛出家得阿罗汉果。<a id="a-96"></a>诸天世人所见敬仰时诸比丘见是事已。<a id="a-97"></a>请佛为说宿福因缘。<a id="a-98"></a>尔时世尊告诸比丘。<a id="a-99"></a>此贤劫中有佛出世。<a id="a-9A"></a>号曰迦葉。<a id="a-9B"></a>于彼法中有一长者。<a id="a-9C"></a>年极老耄。<a id="a-9D"></a>出家入道不能精勤。<a id="a-9E"></a>又复重病。<a id="a-9F"></a>良医占之教当服苏。<a id="a-9G"></a>病乃可差。<a id="a-9H"></a>寻用医教取苏服之。<a id="a-9I"></a>于其夜中药发热渴。<a id="a-9J"></a>驰走求水。<a id="a-9K"></a>水器皆空。<a id="a-9L"></a>复趣泉河普皆枯渴。<a id="a-9M"></a>如是处处求水不得。<a id="a-9N"></a>深自悔责。<a id="a-9O"></a>于彼河岸脱衣系树。<a id="a-9P"></a>舍之还来。<a id="a-9Q"></a>至其明旦以状白师。<a id="a-9R"></a>师闻是语即答之言。<a id="a-9S"></a>汝遭此苦状似饿鬼。<a id="a-9T"></a>汝今可即取我瓶中水至僧中行。<a id="a-9U"></a>即受教取瓶水。<a id="a-9V"></a>水尽涸竭。<a id="a-9W"></a>心怀忧怖。<a id="a-9X"></a>谓其命终必堕饿鬼。<a id="a-9Y"></a>寻诣佛所具陈上事。<a id="a-9Z"></a>而白世尊。<a id="a-9a"></a>幸为见示。<a id="a-9b"></a>佛告比丘。<a id="a-9c"></a>汝今当于众僧之中行好净水。<a id="a-9d"></a>可得脱此饿鬼之身。<a id="a-9e"></a>闻已欢喜。<a id="a-9f"></a>即便僧中常行净水。<a id="a-9g"></a>经二万岁即便命终。<a id="a-9h"></a>在所生处其牙齿间。<a id="a-9i"></a>常有清净八功德水。<a id="a-9j"></a>自然充足。<a id="a-9k"></a>不饮乳哺。<a id="a-9l"></a>乃至今者遭值于我出家得道。<a id="a-9m"></a>比丘闻已欢喜奉行。</p>
  <p id="a9n">又阿育王经云。<a id="a-9o"></a>昔佛在世时与诸比丘及与阿难前后围绕。<a id="a-9p"></a>入王舍城而行乞食。<a id="a-9q"></a>至于巷中见二小儿。<a id="a-9r"></a>一名德胜。<a id="a-9s"></a>二名无胜。<a id="a-9t"></a>弄土而戏。<a id="a-9u"></a>拥土作城舍宅仓储。<a id="a-9v"></a>以土为麨着于仓中。<a id="a-9w"></a>此二小儿见佛相好金色光明遍照城内。<a id="a-9x"></a>德胜欢喜掬仓中土名为糗者。<a id="a-9y"></a>奉上世尊。<a id="a-9z"></a>而发愿言。<a id="a-A0"></a>使我将来盖于天地广设供养。<a id="a-A1"></a>缘是善根发愿功德。<a id="a-A2"></a>佛般涅槃一百年后。<a id="a-A3"></a>作转轮王王阎浮提。<a id="a-A4"></a>住华氏城。<a id="a-A5"></a>正法治世。<a id="a-A6"></a>号阿怒伽王。<a id="a-A7"></a>分佛舍利而作八万四千宝塔。<a id="a-A8"></a>其王信心常请众僧宫中供养。<a id="a-A9"></a>时王宫中有一婢使。<a id="a-AA"></a>最贫下贱。<a id="a-AB"></a>见王作福自克责言。<a id="a-AC"></a>王先身时布施如来一掬土故。<a id="a-AD"></a>今得富贵。<a id="a-AE"></a>今日重作。<a id="a-AF"></a>将来转胜。<a id="a-AG"></a>我先身罪今日厮下。<a id="a-AH"></a>又复贫穷。<a id="a-AI"></a>无可修福。<a id="a-AJ"></a>将来转贱。<a id="a-AK"></a>何有出期。<a id="a-AL"></a>思已啼哭。<a id="a-AM"></a>众僧食讫。<a id="a-AN"></a>此婢扫地粪扫中得一铜钱。<a id="a-AO"></a>以此一钱即施众僧。<a id="a-AP"></a>心生欢喜。<a id="a-AQ"></a>其后不久得病命终。<a id="a-AR"></a>生阿育王夫人腹中。<a id="a-AS"></a>满足十月产生一女。<a id="a-AT"></a>端正殊妙世之少双。<a id="a-AU"></a>其女右手寻常急拳。<a id="a-AV"></a>年满五岁。<a id="a-AW"></a>夫人白王。<a id="a-AX"></a>所生女子一手常拳。<a id="a-AY"></a>王即唤来抱着膝上。<a id="a-AZ"></a>王为摩手。<a id="a-Aa"></a>手即自开。<a id="a-Ab"></a>当于掌中有一金钱随取随有而无穷尽。<a id="a-Ac"></a>须臾之间金钱满藏。<a id="a-Ad"></a>王怪所以。<a id="a-Ae"></a>即将往问耶奢罗汉上座。<a id="a-Af"></a>此女先身作何福德。<a id="a-Ag"></a>于手掌中有此金钱。<a id="a-Ah"></a>取无穷尽上座答言。<a id="a-Ai"></a>此女先身是王宫人。<a id="a-Aj"></a>于粪扫中得一铜钱布施众僧。<a id="a-Ak"></a>以此善根得生王家。<a id="a-Al"></a>以为王女。<a id="a-Am"></a>缘昔一钱布施众僧善根因缘。<a id="a-An"></a>恒常手中把一大金钱取无穷尽。</p>
  <p id="aAo">又杂宝藏经云。<a id="a-Ap"></a>昔耆阇崛山中多有僧住。<a id="a-Aq"></a>诸方人闻送供者众。<a id="a-Ar"></a>有一贫穷乞索女人。<a id="a-As"></a>见诸长者送供诣山。<a id="a-At"></a>作是念言。<a id="a-Au"></a>此必作会。<a id="a-Av"></a>我当往乞。<a id="a-Aw"></a>便向山中见诸长者。<a id="a-Ax"></a>以种种食供养众僧。<a id="a-Ay"></a>自思惟言。<a id="a-Az"></a>彼诸人等。<a id="a-B0"></a>先世修福。<a id="a-B1"></a>今日富贵。<a id="a-B2"></a>今复重作。<a id="a-B3"></a>未来转胜。<a id="a-B4"></a>我先不修今世贫苦。<a id="a-B5"></a>今若不作未来转剧。<a id="a-B6"></a>思已啼哭。<a id="a-B7"></a>先于粪中拾得两钱。<a id="a-B8"></a>每常保惜以俟乞索不得之时。<a id="a-B9"></a>当用买食。<a id="a-BA"></a>我今持以布施众僧。<a id="a-BB"></a>分一二日不得食意。<a id="a-BC"></a>伺僧食讫即便布施。<a id="a-BD"></a>维那僧前欲为祝愿。<a id="a-BE"></a>上座不听。<a id="a-BF"></a>自为祝愿。<a id="a-BG"></a>复留食施。<a id="a-BH"></a>诸人既见上座乞食。<a id="a-BI"></a>诸人亦与。<a id="a-BJ"></a>女大欢喜云。<a id="a-BK"></a>我得果报。<a id="a-BL"></a>将食出外。<a id="a-BM"></a>到一树下。<a id="a-BN"></a>食讫而卧。<a id="a-BO"></a>施福所感黄云覆之。<a id="a-BP"></a>时值国王最大夫人亡来七日。<a id="a-BQ"></a>王遣人访谁有福德应为夫人。<a id="a-BR"></a>使与相师至彼树下见此女人。<a id="a-BS"></a>相师占之。<a id="a-BT"></a>此女福德堪为夫人。<a id="a-BU"></a>即以香汤沐浴清净。<a id="a-BV"></a>与彼夫人衣服令着。<a id="a-BW"></a>大小相称。<a id="a-BX"></a>千乘万骑将至王所。<a id="a-BY"></a>王见欢喜。<a id="a-BZ"></a>心甚敬重。<a id="a-Ba"></a>后时自念。<a id="a-Bb"></a>我今所以得福报。<a id="a-Bc"></a>缘以两钱施僧故尔。<a id="a-Bd"></a>当知彼僧便为于我有大重恩。<a id="a-Be"></a>即白王言。<a id="a-Bf"></a>我先厮贱。<a id="a-Bg"></a>王见洗拔得为人次愿听往彼僧所报恩。<a id="a-Bh"></a>王言。<a id="a-Bi"></a>随意。<a id="a-Bj"></a>夫人即便车载饮食及珍宝。<a id="a-Bk"></a>诣山布施。<a id="a-Bl"></a>上座即遣维那祝愿。<a id="a-Bm"></a>不自祝愿。<a id="a-Bn"></a>夫人念言。<a id="a-Bo"></a>前施两钱见为祝愿。<a id="a-Bp"></a>今载珍宝不为祝愿。<a id="a-Bq"></a>年少比丘亦嫌此事。<a id="a-Br"></a>上座尔时语夫人言。<a id="a-Bs"></a>心念嫌我。<a id="a-Bt"></a>两钱施时为我祝愿。<a id="a-Bu"></a>今载珍宝不为祝愿。<a id="a-Bv"></a>我佛法中唯贵善心。<a id="a-Bw"></a>不贵珍宝。<a id="a-Bx"></a>夫人先施两钱之时。<a id="a-By"></a>善心极胜。<a id="a-Bz"></a>今施珍宝吾我贡高。<a id="a-C0"></a>是以我今不为祝愿。<a id="a-C1"></a>诸年少等亦莫嫌我。<a id="a-C2"></a>年少比丘闻已惭愧。<a id="a-C3"></a>悉皆获得须陀洹果。<a id="a-C4"></a>夫人听法惭愧亦得须陀洹果。</p>
  <p id="aC5">又杂宝藏经云。<a id="a-C6"></a>昔拘留沙国有恶生王。<a id="a-C7"></a>诣园堂上见一金猫。<a id="a-C8"></a>从东北角入西南角。<a id="a-C9"></a>王时见已即遣人掘。<a id="a-CA"></a>得一铜盆。<a id="a-CB"></a>盆受三斛。<a id="a-CC"></a>满中金钱。<a id="a-CD"></a>渐渐深掘复得一盆。<a id="a-CE"></a>如是次第得三重盆。<a id="a-CF"></a>各受三斛。<a id="a-CG"></a>悉满金钱。<a id="a-CH"></a>转复傍掘经于五里。<a id="a-CI"></a>步步之中尽得铜盆。<a id="a-CJ"></a>皆满金钱。<a id="a-CK"></a>王虽得钱怖不敢用。<a id="a-CL"></a>怪其所以。<a id="a-CM"></a>即诣尊者迦旃延所。<a id="a-CN"></a>说其因缘。<a id="a-CO"></a>尊者答王。<a id="a-CP"></a>此王宿因所获福报。<a id="a-CQ"></a>但用无苦。<a id="a-CR"></a>王即请问往昔因缘。<a id="a-CS"></a>尊者答王。<a id="a-CT"></a>乃往过去九十一劫。<a id="a-CU"></a>毗婆尸佛入般涅槃后。<a id="a-CV"></a>遗法之中有诸比丘。<a id="a-CW"></a>四衢道头施座置钵。<a id="a-CX"></a>在上教化。<a id="a-CY"></a>而作是言。<a id="a-CZ"></a>谁有人能举财着此坚牢藏中。<a id="a-Ca"></a>若入此藏王贼水火所不能夺。<a id="a-Cb"></a>时有贫人。<a id="a-Cc"></a>先因卖薪得钱三文。<a id="a-Cd"></a>见僧教化欢喜布施。<a id="a-Ce"></a>即以此钱重着钵中。<a id="a-Cf"></a>发愿而去。<a id="a-Cg"></a>去家五里步步欢喜。<a id="a-Ch"></a>到门欲入。<a id="a-Ci"></a>复遥向僧至心顶礼。<a id="a-Cj"></a>发愿而入。<a id="a-Ck"></a>时贫人者今王身是。<a id="a-Cl"></a>缘昔三钱欢喜施僧。<a id="a-Cm"></a>世世尊贵常得如是。<a id="a-Cn"></a>三重铜盆满中金钱。<a id="a-Co"></a>缘五里中步步欢喜。<a id="a-Cp"></a>常于五里有此金钱。<a id="a-Cq"></a>以是因缘。<a id="a-Cr"></a>若布施时应当至心。<a id="a-Cs"></a>欢喜施与勿生悔心。</p>
  <p data-pb></p>
  <h2 id="aCt">随喜部第十</h2>
  <p id="aCu">如优婆塞戒经云。<a id="a-Cv"></a>佛言。<a id="a-Cw"></a>若人有财见有求者。<a id="a-Cx"></a>言无言遽。<a id="a-Cy"></a>当知是人已说来世贫穷薄德。<a id="a-Cz"></a>如是之人名为放逸。<a id="a-D0"></a>自说无财。<a id="a-D1"></a>是义不然。<a id="a-D2"></a>何以故。<a id="a-D3"></a>一切水草人无不有。<a id="a-D4"></a>虽是国主不必能施。<a id="a-D5"></a>虽是贫穷非不能施。<a id="a-D6"></a>何以故。<a id="a-D7"></a>贫穷之人亦有食分。<a id="a-D8"></a>食已洗器弃荡涤汁施应食者。<a id="a-D9"></a>亦得福德。<a id="a-DA"></a>若以尘麨施于蚁子亦得无量福德果报。<a id="a-DB"></a>天下极贫谁当无此尘许糗耶。<a id="a-DC"></a>谁有一日不食三抟糗命不全者。<a id="a-DD"></a>是故诸人应以食半施于乞者。<a id="a-DE"></a>善男子。<a id="a-DF"></a>极贫之人谁有赤体无衣服者。<a id="a-DG"></a>若有衣服。<a id="a-DH"></a>岂无一线施人系疮一指许财作灯炷耶。<a id="a-DI"></a>天下之人谁有贫穷当无身者。<a id="a-DJ"></a>如其有身见他作福。<a id="a-DK"></a>身应往助欢喜无厌。<a id="a-DL"></a>亦名施主。<a id="a-DM"></a>亦得福德。<a id="a-DN"></a>或时有分。<a id="a-DO"></a>或有与等。<a id="a-DP"></a>或有胜者。<a id="a-DQ"></a>以是因缘。<a id="a-DR"></a>我受波斯匿王食时亦祝愿。<a id="a-DS"></a>王及贫穷人所得功德等无差别。<a id="a-DT"></a>如人买香。<a id="a-DU"></a>涂香末香散香烧香。<a id="a-DV"></a>如是四香有人触者。<a id="a-DW"></a>买者量者等闻无异。<a id="a-DX"></a>而诸香不失毫厘。<a id="a-DY"></a>修施之德亦复如是。<a id="a-DZ"></a>若多若少。<a id="a-Da"></a>若粗若细。<a id="a-Db"></a>若随喜心身往佐助。<a id="a-Dc"></a>若遥见闻心生欢喜。<a id="a-Dd"></a>其心等故所得果报无有差别。<a id="a-De"></a>若无财物见他施已。<a id="a-Df"></a>心不喜信。<a id="a-Dg"></a>疑于福田。<a id="a-Dh"></a>是名贫穷。<a id="a-Di"></a>若多财宝自在无碍有良福田。<a id="a-Dj"></a>内无信心不能奉施。<a id="a-Dk"></a>亦名贫穷。<a id="a-Dl"></a>是故智者自观余一抟食。<a id="a-Dm"></a>自食则生。<a id="a-Dn"></a>施他则死。<a id="a-Do"></a>犹应施与。<a id="a-Dp"></a>况复多耶。<a id="a-Dq"></a>智者复观。<a id="a-Dr"></a>世间若有持戒多闻乃至获得阿罗汉果。<a id="a-Ds"></a>犹不能遮断饥渴等。<a id="a-Dt"></a>若房舍衣服饮食卧具病药。<a id="a-Du"></a>皆由先世不施因缘。<a id="a-Dv"></a>破戒之人若乐行施。<a id="a-Dw"></a>是人虽堕饿鬼畜生。<a id="a-Dx"></a>常得饱满无所乏少。<a id="a-Dy"></a>虽富有四天地受无量乐。<a id="a-Dz"></a>犹不知足。<a id="a-E0"></a>是故我应为无上乐而行布施。<a id="a-E1"></a>不为人天。<a id="a-E2"></a>何以故。<a id="a-E3"></a>无常故。<a id="a-E4"></a>有边故。<a id="a-E5"></a>若施主欢喜不悔。<a id="a-E6"></a>亲近善人。<a id="a-E7"></a>财富自在。<a id="a-E8"></a>生上族家。<a id="a-E9"></a>得人天乐。<a id="a-EA"></a>至无上果。<a id="a-EB"></a>能离一切烦恼结缚。</p>
  <p id="aEC">若施主能自手施已。<a id="a-ED"></a>生上姓家遇善知识。<a id="a-EE"></a>多饶财宝眷属成就。<a id="a-EF"></a>能用能施。<a id="a-EG"></a>一切众生喜乐见之。<a id="a-EH"></a>见已恭敬尊重赞叹。</p>
  <p id="aEI">又大丈夫论云。<a id="a-EJ"></a>若悭心多者。<a id="a-EK"></a>虽复泥土重于金玉。<a id="a-EL"></a>若悲心多者。<a id="a-EM"></a>虽施金玉轻于草木。<a id="a-EN"></a>若悭心多者。<a id="a-EO"></a>丧失财宝。<a id="a-EP"></a>心大忧恼。<a id="a-EQ"></a>若行施者。<a id="a-ER"></a>令受者喜悦。<a id="a-ES"></a>自亦喜悦。<a id="a-ET"></a>设有美食。<a id="a-EU"></a>若不施与而食啖者。<a id="a-EV"></a>不以为美。<a id="a-EW"></a>设有恶食得行布施。<a id="a-EX"></a>然后食者心中欢悦以为极美。<a id="a-EY"></a>若行施竟有余自食。<a id="a-EZ"></a>善丈夫者心生喜乐。<a id="a-Ea"></a>如得涅槃。<a id="a-Eb"></a>无信心者谁信是语。<a id="a-Ec"></a>设有粗食。<a id="a-Ed"></a>有饥者在前。<a id="a-Ee"></a>尚不能施与。<a id="a-Ef"></a>况余胜解而能与人。<a id="a-Eg"></a>若人于大水边。<a id="a-Eh"></a>尚不能以少水施与众生。<a id="a-Ei"></a>况余好财。<a id="a-Ej"></a>是人于世间粪土易得于水。<a id="a-Ek"></a>悭贪之人闻乞粪土犹怀吝惜。<a id="a-El"></a>况复财物。</p>
  <p id="aEm">如有二人。<a id="a-En"></a>一则大富。<a id="a-Eo"></a>一则贫穷。<a id="a-Ep"></a>有乞者来。<a id="a-Eq"></a>如是二人俱怀苦恼。<a id="a-Er"></a>有财物者惧其求索。<a id="a-Es"></a>无财物者我当云何。<a id="a-Et"></a>得少财物与之。<a id="a-Eu"></a>如是二人忧苦虽同。<a id="a-Ev"></a>果报各异。<a id="a-Ew"></a>贫悲念者生天人中受无量乐。<a id="a-Ex"></a>富悭贪者生饿鬼中受无量苦。<a id="a-Ey"></a>若菩萨但有悲愍心。<a id="a-Ez"></a>便为具足。<a id="a-F0"></a>况与少物。<a id="a-F1"></a>菩萨悲心念施无有财物。<a id="a-F2"></a>见人乞时不忍言无。<a id="a-F3"></a>悲苦堕泪。<a id="a-F4"></a>设闻他苦尚不能堪忍。<a id="a-F5"></a>况复眼见他苦恼而不救济者。<a id="a-F6"></a>无有是处。<a id="a-F7"></a>有悲心者见贫苦众生。<a id="a-F8"></a>无财可与。<a id="a-F9"></a>悲苦叹息。<a id="a-FA"></a>无可为喻。<a id="a-FB"></a>救众生者。<a id="a-FC"></a>见众生受苦悲泣堕泪。<a id="a-FD"></a>以堕泪故知其心软。<a id="a-FE"></a>菩萨泪有三时。<a id="a-FF"></a>一见修功德人以爱敬故为之堕泪。<a id="a-FG"></a>二见苦恼众生无功德者以悲愍故。<a id="a-FH"></a>为之堕泪。<a id="a-FI"></a>三修大施时悲喜踊跃堕泪。<a id="a-FJ"></a>计菩萨堕泪已来多四大海水。<a id="a-FK"></a>世间众生舍于亲属悲泣堕泪。<a id="a-FL"></a>不及菩萨见贫苦众生无财施时悲泣堕泪。<a id="a-FM"></a>菩萨闻乞声为之堕泪。<a id="a-FN"></a>乞者见菩萨雨泪。<a id="a-FO"></a>虽不言与当知必得。<a id="a-FP"></a>菩萨见乞者来时。<a id="a-FQ"></a>极生悲苦。<a id="a-FR"></a>乞者得财物时。<a id="a-FS"></a>心生欢喜得灭悲苦。<a id="a-FT"></a>菩萨闻乞言时。<a id="a-FU"></a>悲泣堕泪不能自比。<a id="a-FV"></a>乞者言足。<a id="a-FW"></a>尔时乃止。<a id="a-FX"></a>菩萨修行施已。<a id="a-FY"></a>众生满足。<a id="a-FZ"></a>便入山林。<a id="a-Fa"></a>修行禅定。<a id="a-Fb"></a>灭除三毒。<a id="a-Fc"></a>财物倍多。<a id="a-Fd"></a>无乞可施。<a id="a-Fe"></a>我今出家断诸结使。<a id="a-Ff"></a>菩萨发愿度诸众生。<a id="a-Fg"></a>诸有所索一切皆舍。<a id="a-Fh"></a>有悲心者。<a id="a-Fi"></a>为他故涅槃尚舍。<a id="a-Fj"></a>况复舍身命财有何难也。<a id="a-Fk"></a>舍财物者。<a id="a-Fl"></a>不如舍身。<a id="a-Fm"></a>舍身者。<a id="a-Fn"></a>不如舍于涅槃。<a id="a-Fo"></a>涅槃尚舍。<a id="a-Fp"></a>何有不舍。<a id="a-Fq"></a>悲心彻髓得自在悲。<a id="a-Fr"></a>作救济者。<a id="a-Fs"></a>大菩萨施。<a id="a-Ft"></a>都无难也。<a id="a-Fu"></a>菩萨悲心悉得知见一切众生身者。<a id="a-Fv"></a>无不是病。<a id="a-Fw"></a>无有知者。<a id="a-Fx"></a>以三事故。<a id="a-Fy"></a>知其有病。<a id="a-Fz"></a>何者为三。<a id="a-G0"></a>饮食衣服汤药即是病相。<a id="a-G1"></a>菩萨悲心以三事得显。<a id="a-G2"></a>何者为三。<a id="a-G3"></a>即是财法无畏施也。<a id="a-G4"></a>菩萨与一切众生作乐。<a id="a-G5"></a>为灭一切众生苦故。<a id="a-G6"></a>舍身救之。<a id="a-G7"></a>菩萨不求果报。<a id="a-G8"></a>视如刍草。<a id="a-G9"></a>菩萨大悲作种种方便。<a id="a-GA"></a>犹如乳聚。<a id="a-GB"></a>以血施人。<a id="a-GC"></a>易于世人以水用施。<a id="a-GD"></a>如菩萨昔日五处出血施诸夜叉鬼。<a id="a-GE"></a>踊跃欢喜无可为喻。</p>
  <p data-pb></p>
  <h2 id="aGF">施福部第十一</h2>
  <p id="aGG">如月灯三昧经云。<a id="a-GH"></a>佛言。<a id="a-GI"></a>若有菩萨信乐檀波罗蜜者有十种利益。<a id="a-GJ"></a>何等为十。<a id="a-GK"></a>一降伏悭吝烦恼。<a id="a-GL"></a>二修习舍心相续。<a id="a-GM"></a>三共诸众生同其资产。<a id="a-GN"></a>摄受坚固而至灭度。<a id="a-GO"></a>四生豪富家。<a id="a-GP"></a>五在所生处施心现前。<a id="a-GQ"></a>六常为四众之所爱乐。<a id="a-GR"></a>七处于四众不怯不畏。<a id="a-GS"></a>八胜名流布遍于诸方。<a id="a-GT"></a>九手足柔软足掌坦平。<a id="a-GU"></a>十乃至道树不离善知识。</p>
  <p id="aGV">又大宝积经云。<a id="a-GW"></a>乐施之人获五种名利。<a id="a-GX"></a>一常得亲近一切贤圣。<a id="a-GY"></a>二一切众生之所乐见。<a id="a-GZ"></a>三入大众时人所宗敬。<a id="a-Ga"></a>四好名善誉流闻十方。<a id="a-Gb"></a>五能为菩提作上妙因。</p>
  <p id="aGc">又菩萨善戒经云。<a id="a-Gd"></a>具足三种慧施乃能受持菩萨禁戒。<a id="a-Ge"></a>一者施。<a id="a-Gf"></a>二者大施。<a id="a-Gg"></a>三者无上施。<a id="a-Gh"></a>第一施者。<a id="a-Gi"></a>于四天下尚不吝惜。<a id="a-Gj"></a>况于小物。<a id="a-Gk"></a>是名为施。<a id="a-Gl"></a>第二大施者。<a id="a-Gm"></a>能舍妻子。<a id="a-Gn"></a>第三无上施者。<a id="a-Go"></a>头目髓脑骨肉皮血。<a id="a-Gp"></a>菩萨具足如是三施。<a id="a-Gq"></a>乃具于忍能持禁戒。</p>
  <p id="aGr">又增一阿含经云。<a id="a-Gs"></a>若檀越主慧施之日得五事功德。<a id="a-Gt"></a>云何为五。<a id="a-Gu"></a>一者施命。<a id="a-Gv"></a>二者施色。<a id="a-Gw"></a>三者施安。<a id="a-Gx"></a>四者施力。<a id="a-Gy"></a>五者施辩。<a id="a-Gz"></a>施命之时欲得长寿。<a id="a-H0"></a>施色之时欲得端正。<a id="a-H1"></a>施安之时欲得无病。<a id="a-H2"></a>施力之时欲得无能胜。<a id="a-H3"></a>施辩之时欲得无上正真之辩。</p>
  <p id="aH4">又十住毗婆沙论云。<a id="a-H5"></a>在家菩萨所贪惜物。<a id="a-H6"></a>若有乞人急从求索。<a id="a-H7"></a>汝以此物施与我者。<a id="a-H8"></a>速得成佛。<a id="a-H9"></a>菩萨即应思惟。<a id="a-HA"></a>若我今者不舍此物。<a id="a-HB"></a>此物必当远离于我。<a id="a-HC"></a>设至死时不随我去。<a id="a-HD"></a>此物则是远离之相。<a id="a-HE"></a>今为发菩提故须施与。<a id="a-HF"></a>后死时心无有悔。<a id="a-HG"></a>必生善处。<a id="a-HH"></a>是得大利。<a id="a-HI"></a>若犹贪者应辞谢乞者言。<a id="a-HJ"></a>勿生嗔恨。<a id="a-HK"></a>我新发意善根未具。<a id="a-HL"></a>于菩萨行法未得势力。<a id="a-HM"></a>是以未能舍于此物。<a id="a-HN"></a>后得势力。<a id="a-HO"></a>善根坚固。<a id="a-HP"></a>当以相与。</p>
  <p id="aHQ">又优婆塞戒经云。<a id="a-HR"></a>若施佛已。<a id="a-HS"></a>用与不用。<a id="a-HT"></a>果报已定。<a id="a-HU"></a>施人及僧。<a id="a-HV"></a>有二种福。<a id="a-HW"></a>一从用生。<a id="a-HX"></a>二从受生。<a id="a-HY"></a>何以故。<a id="a-HZ"></a>施主施时自破悭吝。<a id="a-Ha"></a>受者用时破他悭吝。<a id="a-Hb"></a>是故说言。<a id="a-Hc"></a>从用生福。</p>
 </body>
</html>