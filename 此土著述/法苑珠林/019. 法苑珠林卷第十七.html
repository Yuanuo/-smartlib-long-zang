<!doctype html>
<html id="z3IBWhG1Qf" data-ver="1433">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第十七</h1>
  <h2 id="a2">敬佛篇第六之五敬法篇第七普贤验(今入末法作观者希故经不录且述四验)</h2>
  <p id="a3">宋路昭太后 宋沙门释道温 宋沙门释道璟 齐沙门释普明。</p>
  <p id="a4">宋路昭太后。<a id="a-5"></a>大明四年。<a id="a-6"></a>造普贤菩萨乘宝舆白象。<a id="a-7"></a>安于中兴禅房。<a id="a-8"></a>因设讲于寺。<a id="a-9"></a>其年十月八日斋毕解坐。<a id="a-A"></a>会僧二百人于时寺宇始构。<a id="a-B"></a>帝甚留心。<a id="a-C"></a>辇跸临幸旬必数四。<a id="a-D"></a>僧徒勤整禁卫严肃。<a id="a-E"></a>尔日僧名有定就席。<a id="a-F"></a>久之忽有一僧豫于座次。<a id="a-G"></a>风貌秀举阖堂惊瞩。<a id="a-H"></a>斋主与语往还百余言。<a id="a-I"></a>忽不复见。<a id="a-J"></a>列筵同睹识其神人矣。</p>
  <p id="aK">宋大明年中。<a id="a-L"></a>有寺统法师名道温。<a id="a-M"></a>居在秣陵县。<a id="a-N"></a>既见皇太后。<a id="a-O"></a>睿鉴冲明圣符幽洽。<a id="a-P"></a>涤思净场研襟至境。<a id="a-Q"></a>固以声藻震中事灵梵表。<a id="a-R"></a>乃创思镕斲抽写神华。<a id="a-S"></a>模造普贤来仪盛像。<a id="a-T"></a>宝倾宙珍妙尽天饰。<a id="a-U"></a>所设讲斋讫。<a id="a-V"></a>今月八日嚫会有限名簿素定。<a id="a-W"></a>引次就席数无盈减。<a id="a-X"></a>转经将半景及昆吾。<a id="a-Y"></a>忽睹异僧豫于座内。<a id="a-Z"></a>容止端严气貌秀发。<a id="a-a"></a>举众瞩目莫有识者。<a id="a-b"></a>斋主问曰。<a id="a-c"></a>上人何名。<a id="a-d"></a>答曰。<a id="a-e"></a>名慧明。<a id="a-f"></a>问住何寺。<a id="a-g"></a>答云。<a id="a-h"></a>来自天安。<a id="a-i"></a>言对之间儵然不见。<a id="a-j"></a>阖堂惊魂遍筵肃虑。<a id="a-k"></a>以为明祥所贲幽应攸阐。<a id="a-l"></a>紫山可觌华台不远。<a id="a-m"></a>盖闻至诚所感还景移纬。<a id="a-n"></a>澄心所殉发石开泉。<a id="a-o"></a>况帝德涵运皇功懋洽。<a id="a-p"></a>仁洞干遐理畅冥外。<a id="a-q"></a>故上王盛士。<a id="a-r"></a>克表大明之朝。<a id="a-s"></a>劝发妙身。<a id="a-t"></a>躬见龙飞之室。<a id="a-u"></a>意若曰陛下慧烛海县明华日月。<a id="a-v"></a>故以慧明为人名。<a id="a-w"></a>继天兴祚式垂无疆。<a id="a-x"></a>故以天安为寺称神基弥远道政方凝。<a id="a-y"></a>九服识泰万汇齐悦。<a id="a-z"></a>谨列言属县以诠天休。</p>
  <p id="a10">宋沙门释道璟。<a id="a-11"></a>扶风好畤人也。<a id="a-12"></a>本姓马氏。<a id="a-13"></a>学业淳粹弱龄有声。<a id="a-14"></a>元嘉二年九月在雒阳为人作普贤斋。<a id="a-15"></a>道俗四十许人。<a id="a-16"></a>已经七日正就中食。<a id="a-17"></a>忽有一人裤褶乘马入至堂前下马礼佛。<a id="a-18"></a>璟谓常人不加礼异。<a id="a-19"></a>此人登马挥鞭忽失所在。<a id="a-1A"></a>便见赤光赫然竟天。<a id="a-1B"></a>良久而灭。<a id="a-1C"></a>后三年十二月。<a id="a-1D"></a>在白衣家复作普贤斋。<a id="a-1E"></a>将竟之日有二沙门。<a id="a-1F"></a>容服如凡直来礼佛。<a id="a-1G"></a>众中谓是常僧不甚尊仰。<a id="a-1H"></a>聊问何居。<a id="a-1I"></a>答曰。<a id="a-1J"></a>住在前村。<a id="a-1K"></a>时众白衣有张道。<a id="a-1L"></a>觉其有异至心礼拜。<a id="a-1M"></a>沙门出门行可数十步。<a id="a-1N"></a>忽有飞尘直上冲天。<a id="a-1O"></a>追目此僧不复知所。<a id="a-1P"></a>璟以七年与同学来游京师。<a id="a-1Q"></a>时司空何尚之始构南涧精舍。<a id="a-1R"></a>璟寓居焉。<a id="a-1S"></a>夜中忽见四人乘一新车从四传教。<a id="a-1T"></a>来在屋内呼与共载道。<a id="a-1U"></a>璟惊其夜至疑而未言。<a id="a-1V"></a>因眼闇不觉升车。<a id="a-1W"></a>俄而至郡后沈桥见一贵人。<a id="a-1X"></a>着帢被笺布单衣。<a id="a-1Y"></a>坐床纛伞形似华盖。<a id="a-1Z"></a>卤簿从卫可数百人悉服黄衣。<a id="a-1a"></a>见璟惊曰。<a id="a-1b"></a>行般舟道人精心远诣旨。<a id="a-1c"></a>欲知其处耳。<a id="a-1d"></a>何故将来即遣人引送。<a id="a-1e"></a>璟还至精舍门外失所送人。<a id="a-1f"></a>门闭如故。<a id="a-1g"></a>扣唤久之。<a id="a-1h"></a>寺内诸僧咸惊相报告。<a id="a-1i"></a>开门内之。<a id="a-1j"></a>视所住房。<a id="a-1k"></a>户犹故关之(右三验出冥祥记)</p>
  <p id="a1l">斋上定林寺有释普明。<a id="a-1m"></a>姓张。<a id="a-1n"></a>临渭人。<a id="a-1o"></a>少出家禀性清纯蔬食布衣。<a id="a-1p"></a>以忏诵为业。<a id="a-1q"></a>诵法华维摩二经。<a id="a-1r"></a>及讽诵之时。<a id="a-1s"></a>有别衣别座。<a id="a-1t"></a>未尝秽杂。<a id="a-1u"></a>每至劝发品辄见普贤乘象立在其前。<a id="a-1v"></a>诵维摩经亦闻空中唱乐。<a id="a-1w"></a>又善神咒所救皆愈。<a id="a-1x"></a>有乡人王道真妻病。<a id="a-1y"></a>请明来咒。<a id="a-1z"></a>明入门妇便闷绝。<a id="a-20"></a>俄见一物如狸。<a id="a-21"></a>身长数尺许。<a id="a-22"></a>从狗窦出。<a id="a-23"></a>因此而愈。<a id="a-24"></a>明尝行水傍祠。<a id="a-25"></a>巫觋自云。<a id="a-26"></a>神见之皆奔走。<a id="a-27"></a>以宋孝建中卒。<a id="a-28"></a>春秋八十有五(右此一验出唐高僧传)</p>
  <p data-pb></p>
  <h2 id="a29">观音验(略引二十验)</h2>
  <p id="a2A">秦尚书徐义 秦居士毕览 晋沙门竺法义 晋沙门竺法纯 晋沙门释开达 晋居士郭宣 晋居士潘道秀 晋居士栾荀 晋沙门释法智 晋南公子 晋沙门道 泰晋居士孙道德 晋居士刘度 晋居士窦传 晋沙门竺法纯 宋居士张兴 宋居士宋琰 魏沙门释道泰 魏居士孙敬德 魏沙门释法力。</p>
  <p id="a2B">秦徐义者。<a id="a-2C"></a>高陆人也。<a id="a-2D"></a>少奉法。<a id="a-2E"></a>为苻坚尚书。<a id="a-2F"></a>坚末兵革锋起。<a id="a-2G"></a>贼获义将加戮害。<a id="a-2H"></a>乃埋其两足编发于树。<a id="a-2I"></a>夜中专念观世音。<a id="a-2J"></a>有顷得眠。<a id="a-2K"></a>梦人谓之曰。<a id="a-2L"></a>今事亟矣。<a id="a-2M"></a>何暇眠乎。<a id="a-2N"></a>义便惊起见守防之士。<a id="a-2O"></a>并疲而寝。<a id="a-2P"></a>乃试自奋动。<a id="a-2Q"></a>手发既解足亦得脱。<a id="a-2R"></a>因而遁去。<a id="a-2S"></a>百余步隐小丛草。<a id="a-2T"></a>便闻追者交驰火炬星陈。<a id="a-2U"></a>互绕此丛而竟无见者。<a id="a-2V"></a>天明贼散。<a id="a-2W"></a>归投邺寺遂得免云。</p>
  <p id="a2X">秦毕览。<a id="a-2Y"></a>东平人也。<a id="a-2Z"></a>少奉法。<a id="a-2a"></a>随慕容垂北征没虏。<a id="a-2b"></a>单马逃窜。<a id="a-2c"></a>虏追骑将及。<a id="a-2d"></a>览至心诵念观世音。<a id="a-2e"></a>既得免脱。<a id="a-2f"></a>因入深山迷惑失道。<a id="a-2g"></a>又专心归念。<a id="a-2h"></a>中夜见一道人法服持锡。<a id="a-2i"></a>示以途径。<a id="a-2j"></a>遂得还路安隐至家。</p>
  <p id="a2k">晋始宁山有竺法义。<a id="a-2l"></a>晋兴宁中沙门。<a id="a-2m"></a>游刃众典尤善法华。<a id="a-2n"></a>受业弟子常有百余。<a id="a-2o"></a>至咸安二年。<a id="a-2p"></a>忽感心气疾病。<a id="a-2q"></a>常存念观世音。<a id="a-2r"></a>乃梦见一人破腹洗肠。<a id="a-2s"></a>寤便病愈。<a id="a-2t"></a>传亮每云。<a id="a-2u"></a>吾先君与义公游处无间。<a id="a-2v"></a>说观世音神异莫不大小肃然。</p>
  <p id="a2w">晋沙门竺法纯。<a id="a-2x"></a>山阴显义寺主也。<a id="a-2y"></a>晋元兴中起寺行墙。<a id="a-2z"></a>至上兰渚买材。<a id="a-30"></a>路经湖道。<a id="a-31"></a>材主是妇人。<a id="a-32"></a>而应共至材所。<a id="a-33"></a>准许价直。<a id="a-34"></a>遂与同船俱行。<a id="a-35"></a>既入大湖。<a id="a-36"></a>日暮暴风波浪如山。<a id="a-37"></a>纯船小水入。<a id="a-38"></a>命在瞬息。<a id="a-39"></a>念值行无福忽遇斯灾。<a id="a-3A"></a>又与妇人俱行其以罔惧。<a id="a-3B"></a>乃一心诵观世音经。<a id="a-3C"></a>俄有大舟流趣纯。<a id="a-3D"></a>适时既入夜。<a id="a-3E"></a>行旅已绝。<a id="a-3F"></a>纯自惟念。<a id="a-3G"></a>不应有此流船。<a id="a-3H"></a>疑是神力。<a id="a-3I"></a>既而共度乘之。<a id="a-3J"></a>而此小船应时即没。<a id="a-3K"></a>大舟随波鼓荡。<a id="a-3L"></a>俄得达岸也。</p>
  <p id="a3M">晋沙门释开达。<a id="a-3N"></a>隆安二年登垄采甘草。<a id="a-3O"></a>为羌所执。<a id="a-3P"></a>时年大饥羌胡相啖。<a id="a-3Q"></a>乃置达栅中将食之。<a id="a-3R"></a>先在栅者十有余人。<a id="a-3S"></a>羌曰夕烹俎。<a id="a-3T"></a>唯达尚存。<a id="a-3U"></a>自达被执便潜诵观世音经。<a id="a-3V"></a>不懈乎心。<a id="a-3W"></a>及明日当见啖。<a id="a-3X"></a>其晨始曙。<a id="a-3Y"></a>忽有大虎径逼群羌奋怒号吼。<a id="a-3Z"></a>羌各骇怖迸走。<a id="a-3a"></a>虎乃前咬栅木。<a id="a-3b"></a>得成小阙可容人过。<a id="a-3c"></a>已而徐去。<a id="a-3d"></a>达初见虎咬栅必谓见害。<a id="a-3e"></a>既栅穿而不入心疑其异。<a id="a-3f"></a>将是观世音力。<a id="a-3g"></a>计度诸羌未应便及。<a id="a-3h"></a>即穿栅逃走。<a id="a-3i"></a>夜行昼伏遂得免脱。</p>
  <p id="a3j">晋郭宣之。<a id="a-3k"></a>太原人也。<a id="a-3l"></a>义熙四年为杨思平梁州府司马。<a id="a-3m"></a>杨以辄害范元之等彼法宣亦同执在狱。<a id="a-3n"></a>唯一心归向观世音菩萨。<a id="a-3o"></a>后夕将眠之际。<a id="a-3p"></a>忽亲睹菩萨光明照狱。<a id="a-3q"></a>宣瞻觌礼拜祈请誓愿。<a id="a-3r"></a>久之乃没。<a id="a-3s"></a>俄而宣之独被恩放。<a id="a-3t"></a>既释依所见形制造图像。<a id="a-3u"></a>又立精舍焉。<a id="a-3v"></a>后为零陵衡阳卒官。</p>
  <p id="a3w">晋潘道秀。<a id="a-3x"></a>吴郡人。<a id="a-3y"></a>年二十余。<a id="a-3z"></a>为军乱主。<a id="a-40"></a>北为征固。<a id="a-41"></a>既而军小失利。<a id="a-42"></a>秀窜逸被掠。<a id="a-43"></a>经数处作奴俘虏异域。<a id="a-44"></a>欲归无因。<a id="a-45"></a>少信佛法常至心念观世音。<a id="a-46"></a>每梦寐辄见像。<a id="a-47"></a>后既南奔迷不知道。<a id="a-48"></a>于穷山中忽睹真形。<a id="a-49"></a>如今行像。<a id="a-4A"></a>因作礼。<a id="a-4B"></a>礼竟豁然不觉失之。<a id="a-4C"></a>乃得还路。<a id="a-4D"></a>遂归本土。<a id="a-4E"></a>后精进弥笃。<a id="a-4F"></a>年垂六十而亡。</p>
  <p id="a4G">晋栾荀不知何许人也。<a id="a-4H"></a>少奉法。<a id="a-4I"></a>尝作福富平令。<a id="a-4J"></a>先从征虏循值小失利。<a id="a-4K"></a>舫遭火垂尽贼亦交逼。<a id="a-4L"></a>正在中江风浪骇目。<a id="a-4M"></a>荀恐怖分尽。<a id="a-4N"></a>犹诵念观世音。<a id="a-4O"></a>俄见江中有一人挺然孤立腰与水齐。<a id="a-4P"></a>荀心知祈念有感。<a id="a-4Q"></a>火贼已切。<a id="a-4R"></a>便投水就之。<a id="a-4S"></a>体既浮涌脚以履地。<a id="a-4T"></a>寻而大军遣船迎椄败者。<a id="a-4U"></a>遂得免济。</p>
  <p id="a4V">晋沙门释法智。<a id="a-4W"></a>为白衣时。<a id="a-4X"></a>尝独行至大泽中。<a id="a-4Y"></a>忽遇猛火四方俱起。<a id="a-4Z"></a>走路已绝。<a id="a-4a"></a>便至心礼诵观世音。<a id="a-4b"></a>俄然火过。<a id="a-4c"></a>一泽之草无有遗茎者。<a id="a-4d"></a>唯法智所处容身不烧。<a id="a-4e"></a>于是始乃敬奉大法。<a id="a-4f"></a>后为姚兴将从征索虏。<a id="a-4g"></a>军退失马落在围里。<a id="a-4h"></a>乃隐沟边荆棘丛中正得蔽头。<a id="a-4i"></a>复念观世音心甚勤至。<a id="a-4j"></a>隔沟人遥唤后军指令杀之。<a id="a-4k"></a>而军遏搜觅辄无见者。<a id="a-4l"></a>径得免济。<a id="a-4m"></a>后遂出家。</p>
  <p id="a4n">晋南公子[敖-十+土]。<a id="a-4o"></a>始平人也。<a id="a-4p"></a>戍新平城为乞伏虏儿长乐公所破。<a id="a-4q"></a>合城数千人皆被诛害。<a id="a-4r"></a>子[敖-十+土]虽分必死。<a id="a-4s"></a>而犹至心念观世音。<a id="a-4t"></a>既而次至于敖。<a id="a-4u"></a>群刃交下或高或低。<a id="a-4v"></a>持刀之人忽疲懈四支不随。<a id="a-4w"></a>尔时长乐公亲自临刑。<a id="a-4x"></a>惊问之。<a id="a-4y"></a>子敖聊尔答云。<a id="a-4z"></a>能作马鞍。<a id="a-50"></a>乃令原释。<a id="a-51"></a>子敖亦不知所以作此言。<a id="a-52"></a>时后遂得遁逸。<a id="a-53"></a>造小形像。<a id="a-54"></a>贮以香函。<a id="a-55"></a>行则顶戴云。</p>
  <p id="a56">晋沙门释道泰。<a id="a-57"></a>常山衡唐精舍僧也。<a id="a-58"></a>晋义熙中尝梦人云。<a id="a-59"></a>君之年命当终六七。<a id="a-5A"></a>泰年至四十二。<a id="a-5B"></a>便遇笃病。<a id="a-5C"></a>虑必不济。<a id="a-5D"></a>悉以衣钵之资。<a id="a-5E"></a>厚为福施。<a id="a-5F"></a>又归诚属念称诵观世音。<a id="a-5G"></a>昼夜四日勤心不替。<a id="a-5H"></a>时所坐床前垂帷。<a id="a-5I"></a>忽于帷下见人跨户而入。<a id="a-5J"></a>足趺金色光明照屋。<a id="a-5K"></a>泰乃褰帷遽视。<a id="a-5L"></a>奄然而灭。<a id="a-5M"></a>惊欣交萃。<a id="a-5N"></a>因大流汗。<a id="a-5O"></a>即觉体轻。<a id="a-5P"></a>所患平差。</p>
  <p id="a5Q">晋孙道德益州人也奉道祭酒。<a id="a-5R"></a>年过五十未有子息。<a id="a-5S"></a>居近精舍。<a id="a-5T"></a>景平中沙门谓德。<a id="a-5U"></a>必愿有儿。<a id="a-5V"></a>当至心礼诵观世音经。<a id="a-5W"></a>此可冀也。<a id="a-5X"></a>德遂罢不事道。<a id="a-5Y"></a>单心投诚归观世音。<a id="a-5Z"></a>少日之中而有梦应。<a id="a-5a"></a>妇即有孕。<a id="a-5b"></a>遂以产男云。</p>
  <p id="a5c">晋刘度。<a id="a-5d"></a>平原辽城人也。<a id="a-5e"></a>乡里有一千余家。<a id="a-5f"></a>并奉大法。<a id="a-5g"></a>造立形像供养僧尼。<a id="a-5h"></a>值虏主木未时。<a id="a-5i"></a>此县尝有逋逃。<a id="a-5j"></a>未大怒欲尽灭一城。<a id="a-5k"></a>众并凶惧分必殄尽。<a id="a-5l"></a>度乃洁诚率众归命观世音。<a id="a-5m"></a>顷之未见物从空中下绕其所住屋柱惊视乃观世音经。<a id="a-5n"></a>使人读之。<a id="a-5o"></a>未大欢喜用省刑戮。<a id="a-5p"></a>于是此城即得免害。</p>
  <p id="a5q">晋窦传者。<a id="a-5r"></a>河内人也。<a id="a-5s"></a>永和中。<a id="a-5t"></a>并州刺史高昌冀州刺史吕护。<a id="a-5u"></a>各权部曲相与不和。<a id="a-5v"></a>传为昌所用作宫长。<a id="a-5w"></a>护遣骑抄击为所俘执。<a id="a-5x"></a>同伴六七人共系一狱。<a id="a-5y"></a>锁械甚严。<a id="a-5z"></a>克日当杀之。<a id="a-60"></a>沙门支道山。<a id="a-61"></a>时在护营中。<a id="a-62"></a>先与传相识。<a id="a-63"></a>闻其执厄出至狱所候视之。<a id="a-64"></a>隔户共语。<a id="a-65"></a>传谓山曰今日困厄命在漏刻。<a id="a-66"></a>何方相救。<a id="a-67"></a>山曰。<a id="a-68"></a>若能至心归请必有感应。<a id="a-69"></a>传先亦颇闻观世音及得山语遂专心属念。<a id="a-6A"></a>昼夜三日至诚自归。<a id="a-6B"></a>观其锁械如觉缓解有异于常。<a id="a-6C"></a>聊试推荡[片*崔]然离体。<a id="a-6D"></a>传乃复至心日蒙哀。<a id="a-6E"></a>祐已令桎梏自解。<a id="a-6F"></a>而同伴尚多无心独去。<a id="a-6G"></a>观世音神力普济当令俱免。<a id="a-6H"></a>言毕复牵挽余人皆以次解落。<a id="a-6I"></a>若有割剔之者。<a id="a-6J"></a>遂开户走出于警激之间。<a id="a-6K"></a>莫有觉者。<a id="a-6L"></a>便踰城径去。<a id="a-6M"></a>时夜已向晓行四五里。<a id="a-6N"></a>天明不敢复进。<a id="a-6O"></a>共逃隐一榛中。<a id="a-6P"></a>须臾觉失囚。<a id="a-6Q"></a>人马骆驿四出寻捕。<a id="a-6R"></a>焚草践林无不至遍。<a id="a-6S"></a>唯传所隐一亩许地。<a id="a-6T"></a>终无至者。<a id="a-6U"></a>遂得免还乡里。<a id="a-6V"></a>敬信异常成佳奉法。<a id="a-6W"></a>道山后过江。<a id="a-6X"></a>为谢居士敷具说其事(右十四验出冥祥记)</p>
  <p id="a6Y">晋山阴显义寺。<a id="a-6Z"></a>时有竺法纯。<a id="a-6a"></a>未详何人。<a id="a-6b"></a>少出家止山阴显义寺。<a id="a-6c"></a>苦行有德。<a id="a-6d"></a>善诵古维摩经。<a id="a-6e"></a>晋元兴中为寺上兰渚买故屋。<a id="a-6f"></a>暮还于湖中。<a id="a-6g"></a>遇风而船小将没。<a id="a-6h"></a>纯唯一心凭观世音。<a id="a-6i"></a>口诵不辍。<a id="a-6j"></a>俄见一大流船。<a id="a-6k"></a>乘之获免。<a id="a-6l"></a>至岸访船无主。<a id="a-6m"></a>须臾不见。<a id="a-6n"></a>道俗咸叹神感。<a id="a-6o"></a>后不知所终(右一验出梁高僧传)</p>
  <p id="a6p">宋张兴者。<a id="a-6q"></a>新兴人也。<a id="a-6r"></a>颇信佛法。<a id="a-6s"></a>尝从沙门僧融昙翼时受八戒。<a id="a-6t"></a>兴尝为劫所引。<a id="a-6u"></a>夫得走逃妻坐系狱。<a id="a-6v"></a>掠笞积日。<a id="a-6w"></a>时县失火出囚路侧。<a id="a-6x"></a>会融翼同行经过囚边。<a id="a-6y"></a>妻惊呼阇梨何以赐救。<a id="a-6z"></a>融曰。<a id="a-70"></a>贫道力弱无救如何。<a id="a-71"></a>唯宜勤念观世音。<a id="a-72"></a>庶获免耳。<a id="a-73"></a>妻便昼夜祈念。<a id="a-74"></a>经十许日。<a id="a-75"></a>于夜梦一沙门以脚蹈之曰。<a id="a-76"></a>咄咄可起。<a id="a-77"></a>妻即惊起。<a id="a-78"></a>钳锁桎桔[片*崔]然俱解。<a id="a-79"></a>便走趣户。<a id="a-7A"></a>户时犹闭警防殊严。<a id="a-7B"></a>既无由出。<a id="a-7C"></a>虑有觉者乃还着械。<a id="a-7D"></a>寻复得眠。<a id="a-7E"></a>又梦向沙门曰。<a id="a-7F"></a>户已开矣。<a id="a-7G"></a>妻觉而驰出。<a id="a-7H"></a>守备者并已惛睡。<a id="a-7I"></a>妻安步而去。<a id="a-7J"></a>时夜甚闇。<a id="a-7K"></a>行可数里。<a id="a-7L"></a>卒值一人。<a id="a-7M"></a>妻惧躄地。<a id="a-7N"></a>已而相讯。<a id="a-7O"></a>乃其夫也。<a id="a-7P"></a>相符悲喜。<a id="a-7Q"></a>夜投僧翼。<a id="a-7R"></a>翼藏匿之。<a id="a-7S"></a>因遂获免。<a id="a-7T"></a>时元嘉初也。</p>
  <p id="a7U">宋琰。<a id="a-7V"></a>稚年在交阯。<a id="a-7W"></a>彼土有贤法师者。<a id="a-7X"></a>道德僧也。<a id="a-7Y"></a>见授五戒。<a id="a-7Z"></a>以观世音金像一躯见与供养。<a id="a-7a"></a>形制异今又非甚古类。<a id="a-7b"></a>元嘉中作镕镌。<a id="a-7c"></a>殊工似有真好。<a id="a-7d"></a>琰奉以还都。<a id="a-7e"></a>时年在龆龀。<a id="a-7f"></a>与二弟常尽勤至专精不倦。<a id="a-7g"></a>后治改弊庐无屋安设。<a id="a-7h"></a>寄　京师南涧寺中。<a id="a-7i"></a>于时百姓竞铸钱。<a id="a-7j"></a>亦有盗毁金像以充铸者。<a id="a-7k"></a>时像在寺已经数月。<a id="a-7l"></a>琰昼寝梦见立于座隅。<a id="a-7m"></a>意甚异之。<a id="a-7n"></a>时日已暮即驰迎还。<a id="a-7o"></a>其夕南涧十余躯像。<a id="a-7p"></a>悉遇盗亡。<a id="a-7q"></a>其后久之像于矄暮间放光。<a id="a-7r"></a>显照三尺许地。<a id="a-7s"></a>金辉秀起焕然夺目。<a id="a-7t"></a>琰兄弟及仆役。<a id="a-7u"></a>同睹者十余人。<a id="a-7v"></a>于时幼小不即题记。<a id="a-7w"></a>比加撰录忘其日月。<a id="a-7x"></a>是宋大明七年秋也。<a id="a-7y"></a>至泰始末。<a id="a-7z"></a>琰移居乌衣周旋。<a id="a-80"></a>僧以此像权寓多宝寺。<a id="a-81"></a>琰时暂游江都。<a id="a-82"></a>此僧仍适荆楚。<a id="a-83"></a>不知像处。<a id="a-84"></a>垂将十载。<a id="a-85"></a>常恐神宝与因俱绝。<a id="a-86"></a>宋升明末。<a id="a-87"></a>游踬峡表径过江陵。<a id="a-88"></a>见此沙门乃知像所。<a id="a-89"></a>其年琰还京师。<a id="a-8A"></a>即造多宝寺访焉。<a id="a-8B"></a>寺主爱公云。<a id="a-8C"></a>无此寄像。<a id="a-8D"></a>琰退虑此僧孟浪将遂失此像。<a id="a-8E"></a>深以惆怅。<a id="a-8F"></a>其夜梦人见语云。<a id="a-8G"></a>像在多宝。<a id="a-8H"></a>爱公忘耳。<a id="a-8I"></a>当为得之。<a id="a-8J"></a>见将至寺。<a id="a-8K"></a>此人手自开殿见像。<a id="a-8L"></a>在殿之东众小像中。<a id="a-8M"></a>的的分明诘旦造寺具以所梦请爱公。<a id="a-8N"></a>爱公乃为开殿。<a id="a-8O"></a>果见此像在殿之东。<a id="a-8P"></a>如梦所睹。<a id="a-8Q"></a>遂得像还。<a id="a-8R"></a>时建元元年七月十三日也。<a id="a-8S"></a>像今常自供养。<a id="a-8T"></a>庶必永作津梁。<a id="a-8U"></a>修复其事有感深怀。<a id="a-8V"></a>沿此征觌缀成斯记。<a id="a-8W"></a>夫镜接近情莫踰仪像。<a id="a-8X"></a>瑞验之发多自此兴。<a id="a-8Y"></a>经云。<a id="a-8Z"></a>镕斲图缋类形相者。<a id="a-8a"></a>爰能行动及放光明。<a id="a-8b"></a>今西域释迦弥勒二像辉用若冥。<a id="a-8c"></a>盖得相乎。<a id="a-8d"></a>今华夏景揩神应亟着。<a id="a-8e"></a>亦或当年群生因会所感。<a id="a-8f"></a>假凭木石以见幽异。<a id="a-8g"></a>不必克由容好而能然也。<a id="a-8h"></a>故沈石浮深。<a id="a-8i"></a>寔阐闽吴之化。<a id="a-8j"></a>尘金泻液。<a id="a-8k"></a>用纾彭宋之祸。<a id="a-8l"></a>其余铨示繁方虽难曲辩。<a id="a-8m"></a>率其大哲允归目从。<a id="a-8n"></a>若夫经塔显效。<a id="a-8o"></a>旨证亦同。<a id="a-8p"></a>事非殊贯。<a id="a-8q"></a>故继其末(右二验出冥祥记)</p>
  <p id="a8r">魏常山衡唐精舍释道泰。<a id="a-8s"></a>元魏末人。<a id="a-8t"></a>梦人谓曰。<a id="a-8u"></a>尔至某年当终于四十二矣。<a id="a-8v"></a>泰寤惧之。<a id="a-8w"></a>及至其年遇病甚忧悉以身资为福。<a id="a-8x"></a>有友人曰。<a id="a-8y"></a>余闻供养六十二亿菩萨。<a id="a-8z"></a>与一称观音福同无异。<a id="a-90"></a>君何不至心归依。<a id="a-91"></a>可必增寿。<a id="a-92"></a>泰乃感悟。<a id="a-93"></a>遂四日四夜专精不绝。<a id="a-94"></a>所坐帷下忽见光明从户外而入。<a id="a-95"></a>见观音足趺踝间金色朗照。<a id="a-96"></a>语泰曰。<a id="a-97"></a>汝念观世音耶。<a id="a-98"></a>比泰褰帷顷。<a id="a-99"></a>便不复见。<a id="a-9A"></a>悲喜流汗。<a id="a-9B"></a>便觉体轻所患悉愈。<a id="a-9C"></a>圣力所加后终延年。</p>
  <p id="a9D">魏天平年中。<a id="a-9E"></a>定州募士孙敬德。<a id="a-9F"></a>造观音像。<a id="a-9G"></a>自加礼敬。<a id="a-9H"></a>后为劫贼所引不胜栲楚。<a id="a-9I"></a>妄招其死将加斩决。<a id="a-9J"></a>梦一沙门令诵救生观世音经千遍得脱。<a id="a-9K"></a>有司执缚向市且行且诵。<a id="a-9L"></a>临刑满千。<a id="a-9M"></a>刀斫自折以为三段。<a id="a-9N"></a>皮肉不伤。<a id="a-9O"></a>三换其刀终折如故。<a id="a-9P"></a>视像项上有刀三迹。<a id="a-9Q"></a>以状奏闻。<a id="a-9R"></a>丞相高欢表请免死。<a id="a-9S"></a>敕写其经广布于世。<a id="a-9T"></a>今谓高王观世音经。<a id="a-9U"></a>自晋宋梁陈秦赵国。<a id="a-9V"></a>国分十六。<a id="a-9W"></a>时经四百。<a id="a-9X"></a>观音地藏弥勒弥陀。<a id="a-9Y"></a>称名念诵。<a id="a-9Z"></a>获得救者不可胜纪。<a id="a-9a"></a>具诸传录。<a id="a-9b"></a>故不备载。</p>
  <p id="a9c">魏末鲁郡释法力。<a id="a-9d"></a>未详何人。<a id="a-9e"></a>精苦有志勤营塔寺。<a id="a-9f"></a>欲于鲁郡立精舍。<a id="a-9g"></a>而材不足。<a id="a-9h"></a>与沙弥明琛往上谷乞麻。<a id="a-9i"></a>一载将还。<a id="a-9j"></a>行空泽中忽遇野火。<a id="a-9k"></a>车在下风恐无得免。<a id="a-9l"></a>法力倦眠。<a id="a-9m"></a>比寤而火势已及。<a id="a-9n"></a>因举声称观。<a id="a-9o"></a>未遑称世音。<a id="a-9p"></a>应声风转火焰寻灭。<a id="a-9q"></a>安隐还寺。<a id="a-9r"></a>又有沙门法智。<a id="a-9s"></a>本为白衣独行大泽。<a id="a-9t"></a>猛火四面一时同至。<a id="a-9u"></a>自知必死。<a id="a-9v"></a>乃合面于地专称观音。<a id="a-9w"></a>怪无火烧举头看之。<a id="a-9x"></a>一泽之草纤毫并烬。<a id="a-9y"></a>唯智所伏仅容身耳。<a id="a-9z"></a>因此感悟舍俗出家。<a id="a-A0"></a>又沙门道集。<a id="a-A1"></a>于寿阳西山游行为二劫所得。<a id="a-A2"></a>缚系在树将欲杀之。<a id="a-A3"></a>唯念观音守死不辍。<a id="a-A4"></a>引刀屡斫皆无伤损。<a id="a-A5"></a>劫贼怖走集因得脱。<a id="a-A6"></a>又沙门法禅。<a id="a-A7"></a>山行逢贼。<a id="a-A8"></a>危欲害之。<a id="a-A9"></a>唯念观音。<a id="a-AA"></a>挽弓射之放箭不得。<a id="a-AB"></a>贼遂归诚投弓于地。<a id="a-AC"></a>知是神人。<a id="a-AD"></a>怖舍逃逝(右三验出唐高僧传)颂曰。</p>
  <p id="aAE">释化能仁　　观机降天　　众圣之上</p>
  <p id="aAF">寔惟帝先　　交养怡和　　濯粹冲渊</p>
  <p id="aAG">慈诲含识　　善诱中玄　　恩舒慧炬</p>
  <p id="aAH">烛我霄征　　随机变化　　孰识其年</p>
  <p id="aAI">望之霞举　　即亦云津　　殷之以形</p>
  <p id="aAJ">悼之以神　　三乘既弘　　双林遗身</p>
  <p id="aAK">假唱泥洹　　正法常真</p>
  <p data-pb></p>
  <h2 id="aAL">敬法篇第七(此有六部)</h2>
  <p id="aAM">意部 听法部 求法部 感福部 法师部 谤罪部。</p>
  <p data-pb></p>
  <h2 id="aAN">述意部第一</h2>
  <p id="aAO">盖闻。<a id="a-AP"></a>寂灭不动。<a id="a-AQ"></a>是则无象无言。<a id="a-AR"></a>感而遂通。<a id="a-AS"></a>所以有名有教。<a id="a-AT"></a>是以一四之句难闻。<a id="a-AU"></a>三千之火易入。<a id="a-AV"></a>庶使凝寒静夜。<a id="a-AW"></a>朗月长宵独处空闲。<a id="a-AX"></a>吟诵经典吐纳宫商。<a id="a-AY"></a>文字分明言味流美。<a id="a-AZ"></a>词韵相属适众人心。<a id="a-Aa"></a>利生物善足使幽灵欣曜精神悦豫。<a id="a-Ab"></a>久习纯熟文义洞晓。<a id="a-Ac"></a>敬心殷诵至诚冥感。<a id="a-Ad"></a>信知受持一偈福利弘深。<a id="a-Ae"></a>书写一言功超数劫。<a id="a-Af"></a>是以迦葉顶受靡吝剥皮。<a id="a-Ag"></a>萨陀心乐无辞洒血。<a id="a-Ah"></a>此是甘露之初门。<a id="a-Ai"></a>入道之终德也。</p>
  <h2 id="aAj">听法部第二</h2>
  <p id="aAk">如付法藏经云。<a id="a-Al"></a>佛言。<a id="a-Am"></a>一切众生欲出三界生死大海。<a id="a-An"></a>必假法船方得度脱。<a id="a-Ao"></a>法为清凉除烦恼热。<a id="a-Ap"></a>法是妙药能愈结病。<a id="a-Aq"></a>法是众生真善知识。<a id="a-Ar"></a>作大利益济诸苦恼。<a id="a-As"></a>所以然者。<a id="a-At"></a>一切众生。<a id="a-Au"></a>志性无定。<a id="a-Av"></a>随所染习。<a id="a-Aw"></a>近善则善。<a id="a-Ax"></a>近恶则恶。<a id="a-Ay"></a>若近恶友便造恶业。<a id="a-Az"></a>流转生死无有边际。<a id="a-B0"></a>若近善友起信敬心。<a id="a-B1"></a>听受妙法必能令离三涂苦恼。<a id="a-B2"></a>由此功德受最胜乐。<a id="a-B3"></a>华氏国王。<a id="a-B4"></a>有一白象能灭怨敌。<a id="a-B5"></a>若人犯罪令象蹋杀。<a id="a-B6"></a>后时象厩为火所烧。<a id="a-B7"></a>移象近寺。<a id="a-B8"></a>象闻比丘诵法句经偈云。<a id="a-B9"></a>为善生天。<a id="a-BA"></a>为恶入渊。<a id="a-BB"></a>象闻法已心便柔和起慈悲心。<a id="a-BC"></a>后付罪人但以鼻嗅舌舐而去。<a id="a-BD"></a>都不肯杀。<a id="a-BE"></a>王见斯已心大惶怖。<a id="a-BF"></a>即召诸臣共谋此事。<a id="a-BG"></a>智臣白王。<a id="a-BH"></a>此象近寺必闻妙法。<a id="a-BI"></a>是致然耳。<a id="a-BJ"></a>今可移近屠肆处系。<a id="a-BK"></a>王用其言。<a id="a-BL"></a>象见屠杀恶心猛炽残害更增。<a id="a-BM"></a>是以当知。<a id="a-BN"></a>一切众生志性无定。<a id="a-BO"></a>畜生尚尔。<a id="a-BP"></a>闻法生慈见杀增害。<a id="a-BQ"></a>岂况于人而不染习。<a id="a-BR"></a>是故智者宜应觉知。<a id="a-BS"></a>见恶须弃。<a id="a-BT"></a>睹善宜近。<a id="a-BU"></a>勤听经法。<a id="a-BV"></a>又于往昔有婆罗门。<a id="a-BW"></a>持人髑髅其数甚多。<a id="a-BX"></a>诣华氏城中遍行炫卖。<a id="a-BY"></a>经历多时都无买者。<a id="a-BZ"></a>时婆罗门极大嗔恚。<a id="a-Ba"></a>高声骂言。<a id="a-Bb"></a>此城中人愚痴闇钝。<a id="a-Bc"></a>若不就我买髑髅者。<a id="a-Bd"></a>我当与作恶名闻也。<a id="a-Be"></a>尔时城中诸优婆塞。<a id="a-Bf"></a>闻畏毁谤便将钱买。<a id="a-Bg"></a>即以铜箸贯穿其耳。<a id="a-Bh"></a>若彻过者便与多价。<a id="a-Bi"></a>其半彻者与价渐少。<a id="a-Bj"></a>都不通者全不与直。<a id="a-Bk"></a>婆罗门言。<a id="a-Bl"></a>我此髑髅皆悉无异。<a id="a-Bm"></a>何故与价差别不等。<a id="a-Bn"></a>优婆塞言。<a id="a-Bo"></a>前彻过者。<a id="a-Bp"></a>此人生时听受妙法智慧高胜。<a id="a-Bq"></a>贵其如此相与多价。<a id="a-Br"></a>其半彻者。<a id="a-Bs"></a>虽听经法未善分别。<a id="a-Bt"></a>故与少直。<a id="a-Bu"></a>全不通者。<a id="a-Bv"></a>此人往昔都不听法。<a id="a-Bw"></a>故不与价。<a id="a-Bx"></a>时优婆塞持此髑髅。<a id="a-By"></a>往至城外起塔供养。<a id="a-Bz"></a>命终之后悉得生天。<a id="a-C0"></a>以是因缘。<a id="a-C1"></a>当知妙法有大功德。<a id="a-C2"></a>此优婆塞以听法人髑髅起塔而供养之。<a id="a-C3"></a>尚得生天。<a id="a-C4"></a>况能至心听受经法。<a id="a-C5"></a>供养恭敬持经人者。<a id="a-C6"></a>此之福报实难穷尽。<a id="a-C7"></a>未来必当成无上道。<a id="a-C8"></a>是故智者。<a id="a-C9"></a>欲得无上安隐快乐。<a id="a-CA"></a>应当至心勤听经法。</p>
  <p id="aCB">贤愚经云。<a id="a-CC"></a>昔佛在世时。<a id="a-CD"></a>舍卫国中须达长者。<a id="a-CE"></a>信敬佛法为僧檀越。<a id="a-CF"></a>众僧所须一切供给。<a id="a-CG"></a>须达家内有二鹦鹉。<a id="a-CH"></a>一名律提。<a id="a-CI"></a>二名赊律提。<a id="a-CJ"></a>禀性黠慧解人言语。<a id="a-CK"></a>见比丘来。<a id="a-CL"></a>先告家内令出迎逆。<a id="a-CM"></a>阿难后时到长者家。<a id="a-CN"></a>见鸟聪黠为说四谛苦集灭道。<a id="a-CO"></a>门前有树。<a id="a-CP"></a>二鸟闻法飞向树上。<a id="a-CQ"></a>欢喜诵持。<a id="a-CR"></a>夜在树宿。<a id="a-CS"></a>野狸所食。<a id="a-CT"></a>缘此善根生四天王。<a id="a-CU"></a>尽彼天寿生忉利天。<a id="a-CV"></a>忉利寿尽生夜摩天。<a id="a-CW"></a>夜摩寿尽生兜率天。<a id="a-CX"></a>兜率寿尽生化乐天。<a id="a-CY"></a>化乐寿尽生于第六他化自在天。<a id="a-CZ"></a>他化寿尽还生化乐。<a id="a-Ca"></a>如是次第还复下至四天王天。<a id="a-Cb"></a>四天寿尽还复上至他化自在天。<a id="a-Cc"></a>如是上下经于七返生六欲天。<a id="a-Cd"></a>自恣受乐。<a id="a-Ce"></a>极天之寿而无中夭。<a id="a-Cf"></a>后时命终来生人中。<a id="a-Cg"></a>出家修道得辟支佛。<a id="a-Ch"></a>一名昙摩。<a id="a-Ci"></a>二名修昙摩。</p>
  <p id="aCj">贤愚经云。<a id="a-Ck"></a>昔佛在世时有一比丘。<a id="a-Cl"></a>林中诵经音声雅好。<a id="a-Cm"></a>时有一鸟闻法敬爱在树而听。<a id="a-Cn"></a>时为猎师所射命终。<a id="a-Co"></a>缘此善根生忉利天。<a id="a-Cp"></a>面貌端正光相昉然。<a id="a-Cq"></a>无有伦匹。<a id="a-Cr"></a>自识宿命。<a id="a-Cs"></a>知因比丘诵经听法得生此中。<a id="a-Ct"></a>即持天华到比丘所。<a id="a-Cu"></a>礼敬问讯以天香华供养比丘。<a id="a-Cv"></a>比丘具问知其委曲。<a id="a-Cw"></a>即命令坐为其说法得须陀洹。<a id="a-Cx"></a>既得果已还归天上。<a id="a-Cy"></a>禽鸟听法尚获福报无边。<a id="a-Cz"></a>岂况于人信心听法。<a id="a-D0"></a>宁无善报。</p>
  <p id="aD1">善见律论云。<a id="a-D2"></a>昔佛在世时。<a id="a-D3"></a>到瞻婆罗国迦罗池边为众说法。<a id="a-D4"></a>时彼池中有其一蛤。<a id="a-D5"></a>闻佛池边说法之声。<a id="a-D6"></a>即从池出入草根下听佛说法。<a id="a-D7"></a>时有一人持杖放牛。<a id="a-D8"></a>见佛在坐为众说法。<a id="a-D9"></a>即往佛所欲闻法故。<a id="a-DA"></a>以杖刺地误着蛤头。<a id="a-DB"></a>即便命终生忉利天。<a id="a-DC"></a>以福报故宫殿纵广十二由旬。<a id="a-DD"></a>与诸天女娱乐受乐。<a id="a-DE"></a>即乘宫殿往至佛所头顶礼足。<a id="a-DF"></a>佛知故问。<a id="a-DG"></a>汝是何人。<a id="a-DH"></a>忽礼我足。<a id="a-DI"></a>神通光明相好无比照彻此间。<a id="a-DJ"></a>蛤天人以偈而答。</p>
  <p id="aDK">往昔为蛤身　　于水中觅食</p>
  <p id="aDL">闻佛说法声　　出至草根下</p>
  <p id="aDM">有一牧牛人　　持杖来听法</p>
  <p id="aDN">杖劖刺我头　　命终生天上</p>
  <p id="aDO">佛以蛤天人所说偈为四众说法。<a id="a-DP"></a>是时众中八万四千人皆得道迹。<a id="a-DQ"></a>蛤天人得须陀洹果。<a id="a-DR"></a>合掌而去。</p>
  <p data-pb></p>
  <h2 id="aDS">求法部第三</h2>
  <p id="aDT">如杂宝藏经云。<a id="a-DU"></a>昔有一女人。<a id="a-DV"></a>聪明智慧深信三宝。<a id="a-DW"></a>常于僧次请二比丘就舍供养。<a id="a-DX"></a>后时便有一老比丘。<a id="a-DY"></a>次到其舍。<a id="a-DZ"></a>年老根昧素无知晓。<a id="a-Da"></a>斋食讫已女人至心求请说法。<a id="a-Db"></a>敷坐头前闭目静坐。<a id="a-Dc"></a>比丘自知不解说法。<a id="a-Dd"></a>趣其泯眼弃走还寺。<a id="a-De"></a>然此女人至心思惟有为之法无常苦空不得自在。<a id="a-Df"></a>深心观察。<a id="a-Dg"></a>即时获得须陀洹果。<a id="a-Dh"></a>既得果已向寺求觅欲报其恩。<a id="a-Di"></a>然此比丘自审无知。<a id="a-Dj"></a>弃他逃走。<a id="a-Dk"></a>倍生惭耻。<a id="a-Dl"></a>转复藏避。<a id="a-Dm"></a>而此女人苦求不已。<a id="a-Dn"></a>方自出现。<a id="a-Do"></a>女人见已具说蒙得道果因缘。<a id="a-Dp"></a>赍供报恩。<a id="a-Dq"></a>老比丘闻甚大惭愧。<a id="a-Dr"></a>深自克责亦复获得须陀洹果。<a id="a-Ds"></a>是故行者应当至心精诚求法。<a id="a-Dt"></a>若至心者所求必获。</p>
  <p id="aDu">涅槃经云。<a id="a-Dv"></a>佛言。<a id="a-Dw"></a>我念过去作婆罗门。<a id="a-Dx"></a>在雪山中修菩萨行。<a id="a-Dy"></a>时世无佛亦无经法。<a id="a-Dz"></a>时天帝释观见菩萨独在山中修诸苦行。<a id="a-E0"></a>即下试之。<a id="a-E1"></a>自变其身作罗刹像。<a id="a-E2"></a>甚可怖畏。<a id="a-E3"></a>住菩萨前口说半偈。</p>
  <p id="aE4">诸行无常　　是生灭法</p>
  <p id="aE5">说是偈已遍观四方。<a id="a-E6"></a>菩萨闻偈心生欢喜。<a id="a-E7"></a>即从坐起以手举发。<a id="a-E8"></a>四向顾视不见余人。<a id="a-E9"></a>唯见罗刹。<a id="a-EA"></a>即便往问。<a id="a-EB"></a>大士何处得是半偈。<a id="a-EC"></a>此半偈义乃是三世诸佛正道。<a id="a-ED"></a>罗刹答言。<a id="a-EE"></a>汝不须问。<a id="a-EF"></a>我不食来已经多日。<a id="a-EG"></a>处处求索了不能得。<a id="a-EH"></a>饥渴苦恼心乱谬语。<a id="a-EI"></a>非我本心之所知也。<a id="a-EJ"></a>菩萨复语。<a id="a-EK"></a>若为我说是偈竟。<a id="a-EL"></a>我当终身为汝弟子。<a id="a-EM"></a>罗刹答言。<a id="a-EN"></a>汝智太过。<a id="a-EO"></a>但自忧身都不见念。<a id="a-EP"></a>我今饥逼实不能说。<a id="a-EQ"></a>菩萨复语。<a id="a-ER"></a>汝食何食。<a id="a-ES"></a>罗刹答言。<a id="a-ET"></a>我所食者唯人暖肉。<a id="a-EU"></a>其所饮者唯人热血。<a id="a-EV"></a>菩萨闻已即语罗刹。<a id="a-EW"></a>但能具足说是偈竟。<a id="a-EX"></a>我当以身奉施供养。<a id="a-EY"></a>罗刹答言。<a id="a-EZ"></a>谁当信汝。<a id="a-Ea"></a>为八字故弃所爱身。<a id="a-Eb"></a>菩萨答言。<a id="a-Ec"></a>我今有证。<a id="a-Ed"></a>梵释四王诸佛菩萨能为我证。<a id="a-Ee"></a>罗刹闻已敕听许说。<a id="a-Ef"></a>菩萨欢喜即脱皮衣为敷法坐。<a id="a-Eg"></a>白言。<a id="a-Eh"></a>和上愿坐此座善为我说。<a id="a-Ei"></a>罗刹即说。</p>
  <p id="aEj">生灭灭已　　寂灭为乐</p>
  <p id="aEk">说是偈已菩萨深思。<a id="a-El"></a>然后处处石壁道树书写此偈。<a id="a-Em"></a>竟上高树投身而下。<a id="a-En"></a>未至地时虚空中出种种声。<a id="a-Eo"></a>尔时罗刹还帝释身。<a id="a-Ep"></a>接取菩萨安置平地。<a id="a-Eq"></a>忏悔辞谢顶礼而去。<a id="a-Er"></a>缘为半偈舍身因缘超十二劫。<a id="a-Es"></a>在弥勒前成无上道。</p>
  <p id="aEt">涅槃经云。<a id="a-Eu"></a>佛言。<a id="a-Ev"></a>我念过去无量无边那由他劫。<a id="a-Ew"></a>此娑婆世界有佛出世。<a id="a-Ex"></a>号释迦牟尼。<a id="a-Ey"></a>为众生宣说大涅槃经。<a id="a-Ez"></a>我于尔时从善友所。<a id="a-F0"></a>转闻佛说大涅槃经。<a id="a-F1"></a>心中欢喜。<a id="a-F2"></a>即欲供养贫无财物。<a id="a-F3"></a>遂行卖身福薄不售。<a id="a-F4"></a>即欲还家。<a id="a-F5"></a>路见一人而复语言。<a id="a-F6"></a>吾欲卖身。<a id="a-F7"></a>君能买不。<a id="a-F8"></a>其人答言。<a id="a-F9"></a>我家作业人无堪者。<a id="a-FA"></a>吾有恶病良医处药。<a id="a-FB"></a>应当日服人肉三两。<a id="a-FC"></a>卿若能以身肉三两日日见给。<a id="a-FD"></a>便当与汝金钱五枚。<a id="a-FE"></a>我时闻已欢喜语言。<a id="a-FF"></a>惠我七日须我事讫便还相就。<a id="a-FG"></a>其人答言。<a id="a-FH"></a>听汝一日。<a id="a-FI"></a>我即取钱往至佛所。<a id="a-FJ"></a>礼已奉献。<a id="a-FK"></a>然后诚心听受是经。<a id="a-FL"></a>我时闇钝唯受一偈。</p>
  <p id="aFM">如来证涅槃　　永断于生死</p>
  <p id="aFN">若有至心听　　常得无量乐</p>
  <p id="aFO">受是偈已至病人家。<a id="a-FP"></a>虽复日日与肉三两。<a id="a-FQ"></a>以念偈故不以为痛。<a id="a-FR"></a>日日不废足满一月。<a id="a-FS"></a>其人病差疮亦平复。<a id="a-FT"></a>我时见身具足平复。<a id="a-FU"></a>即发菩提愿求来世成佛之时亦愿号字释迦牟尼。<a id="a-FV"></a>以是因缘今得成佛。</p>
  <p id="aFW">又集一切福德三昧经云。<a id="a-FX"></a>昔过去久远阿僧祇劫有一仙人。<a id="a-FY"></a>名曰最胜。<a id="a-FZ"></a>住山林中具五神通。<a id="a-Fa"></a>常行慈心。<a id="a-Fb"></a>后作是念。<a id="a-Fc"></a>非但慈心能济众生。<a id="a-Fd"></a>唯集多闻能灭众生烦恼邪见能生正见。<a id="a-Fe"></a>念已便诣城邑聚落。<a id="a-Ff"></a>处处推求说法之师。<a id="a-Fg"></a>时有天魔。<a id="a-Fh"></a>来语仙言。<a id="a-Fi"></a>我今有佛所说一偈。<a id="a-Fj"></a>汝今若能剥皮为纸刺血为墨折骨为笔书写此偈。<a id="a-Fk"></a>当为汝说。<a id="a-Fl"></a>最胜仙人闻已念言。<a id="a-Fm"></a>我于无量百千劫中。<a id="a-Fn"></a>常以无事为他割截。<a id="a-Fo"></a>受苦无量都无利益。<a id="a-Fp"></a>我今当舍不坚之身易坚实法。<a id="a-Fq"></a>欢喜踊跃。<a id="a-Fr"></a>即以利刀剥皮为纸刺血为墨折骨为笔。<a id="a-Fs"></a>合掌向天请说佛偈。<a id="a-Ft"></a>时魔见已愁忧憔悴。<a id="a-Fu"></a>即便隐去。<a id="a-Fv"></a>仙人见已作如是言。<a id="a-Fw"></a>我今为法不惜身命。<a id="a-Fx"></a>剥皮为纸刺血为墨折骨为笔为众生故至诚不虚。<a id="a-Fy"></a>余方世界有大慈悲。<a id="a-Fz"></a>能说法者当现我前。<a id="a-G0"></a>作是语时。<a id="a-G1"></a>东方去此三十二刹有佛国土。<a id="a-G2"></a>名普无垢。<a id="a-G3"></a>其国有佛。<a id="a-G4"></a>号净名王。<a id="a-G5"></a>忽住其前放大光明照最胜身。<a id="a-G6"></a>苦痛即除。<a id="a-G7"></a>平复如故。<a id="a-G8"></a>佛即广为说集一切福德三昧。<a id="a-G9"></a>最胜闻法得无碍辩。<a id="a-GA"></a>佛说法已还没不现。<a id="a-GB"></a>最胜仙人得辩才已。<a id="a-GC"></a>为诸众生广说妙法。<a id="a-GD"></a>令无量众生住三乘道。<a id="a-GE"></a>经千岁后乃命终生净名王普无垢国。<a id="a-GF"></a>由敬法故今得成佛。<a id="a-GG"></a>佛告净威。<a id="a-GH"></a>昔最胜者今我身是。<a id="a-GI"></a>是以当知。<a id="a-GJ"></a>若有人能恭敬求法。<a id="a-GK"></a>佛于其人不入涅槃。<a id="a-GL"></a>法亦不灭。<a id="a-GM"></a>虽在异土常面睹佛得闻正法。</p>
  <p data-pb></p>
  <h2 id="aGN">感福部第四</h2>
  <p id="aGO">如普曜经云。<a id="a-GP"></a>若有贤人闻是经典叉手自归。<a id="a-GQ"></a>即舍八事懈怠之本成八功勋。<a id="a-GR"></a>何谓为八。<a id="a-GS"></a>一得端正好色。<a id="a-GT"></a>二得力势强盛。<a id="a-GU"></a>三得眷属滋茂。<a id="a-GV"></a>四逮得辩才无量。<a id="a-GW"></a>五学疾得出家。<a id="a-GX"></a>六所行清净。<a id="a-GY"></a>七得三昧定。<a id="a-GZ"></a>八得智慧明无所不照。<a id="a-Ga"></a>若有法师布坐讽诵是经得八座福。<a id="a-Gb"></a>何谓为八。<a id="a-Gc"></a>一得长者座。<a id="a-Gd"></a>二得转轮王座。<a id="a-Ge"></a>三得天帝座。<a id="a-Gf"></a>四得自在天座。<a id="a-Gg"></a>五得罗汉座。<a id="a-Gh"></a>六得菩萨座。<a id="a-Gi"></a>七得如来座。<a id="a-Gj"></a>八得转法轮度脱一切众生座。<a id="a-Gk"></a>若有法师颁宣是法。<a id="a-Gl"></a>有赞叹善哉者。<a id="a-Gm"></a>当得八清净行。<a id="a-Gn"></a>何谓为八。<a id="a-Go"></a>一言行相应无所违失。<a id="a-Gp"></a>二口言至诚而无虚妄。<a id="a-Gq"></a>三在于众会真谛无欺。<a id="a-Gr"></a>四所言人信不舍远之。<a id="a-Gs"></a>五所言柔软初无粗犷。<a id="a-Gt"></a>六其声悲和犹如哀鸾。<a id="a-Gu"></a>七身心随时音声如梵。<a id="a-Gv"></a>会中人闻莫不咨受。<a id="a-Gw"></a>八音响如佛可众生心。<a id="a-Gx"></a>若有书是经典得八大藏。<a id="a-Gy"></a>何谓为八。<a id="a-Gz"></a>一得意藏未曾妄舍。<a id="a-H0"></a>二所得心藏无所不解分别经法。<a id="a-H1"></a>三得往来藏普解一切诸佛经法。<a id="a-H2"></a>四得总持藏一切所闻皆能识念。<a id="a-H3"></a>五得辩才藏为诸众生颁宣经典皆欢喜受。<a id="a-H4"></a>六甚深法藏未曾断绝三宝法教。<a id="a-H5"></a>八奉行法藏则辄逮得无所从生忍。</p>
  <p id="aH6">又华严经云。<a id="a-H7"></a>善男子。<a id="a-H8"></a>假使有人以大海等墨须弥聚笔。<a id="a-H9"></a>书写此经一一品一一法门一一方便一一法门。<a id="a-HA"></a>一一句中义味犹不能尽。</p>
  <p id="aHB">又大乘庄严论云。<a id="a-HC"></a>诸菩萨于大乘法有十种正行。<a id="a-HD"></a>一书写。<a id="a-HE"></a>二供养。<a id="a-HF"></a>三流传。<a id="a-HG"></a>四听受。<a id="a-HH"></a>五转读。<a id="a-HI"></a>六教他。<a id="a-HJ"></a>十习诵。<a id="a-HK"></a>八解说。<a id="a-HL"></a>九思择。<a id="a-HM"></a>十修习。<a id="a-HN"></a>此十正行能生无量功德。</p>
  <p id="aHO">又中边分别论云。<a id="a-HP"></a>大乘修有十。<a id="a-HQ"></a>一书写。<a id="a-HR"></a>二供养。<a id="a-HS"></a>三施与他。<a id="a-HT"></a>四若他读诵一心听闻。<a id="a-HU"></a>五自读。<a id="a-HV"></a>六自如理取名味句及义。<a id="a-HW"></a>七如道理及名句味显说。<a id="a-HX"></a>八正心闻诵。<a id="a-HY"></a>九空处如理思量。<a id="a-HZ"></a>十已入意为不退失故。</p>
  <p id="aHa">又菩萨藏经云。<a id="a-Hb"></a>复次舍利子。<a id="a-Hc"></a>是善男子善女人等受持是经。<a id="a-Hd"></a>殷重听闻读诵解义。<a id="a-He"></a>乃至为他广分别说。<a id="a-Hf"></a>当知是人复得如是十种功德称赞利益。<a id="a-Hg"></a>何等为十。<a id="a-Hh"></a>一者成就机速慧。<a id="a-Hi"></a>二者成就捷辩慧。<a id="a-Hj"></a>三者成就猛利慧。<a id="a-Hk"></a>四者成就迅疾慧。<a id="a-Hl"></a>五者成就广博慧。<a id="a-Hm"></a>六者成就甚深慧。<a id="a-Hn"></a>七者成就通达慧。<a id="a-Ho"></a>八者成就无著慧。<a id="a-Hp"></a>九者常现前见一切如来。<a id="a-Hq"></a>既得见已以清美颂而为赞叹。<a id="a-Hr"></a>十者善能如理请问如来。<a id="a-Hs"></a>又能如理开释疑难。<a id="a-Ht"></a>舍利子。<a id="a-Hu"></a>是名获得十种功德称赞利益。</p>
  <p id="aHv">复次舍利子。<a id="a-Hw"></a>是善男子善女人等。<a id="a-Hx"></a>受持是经读诵解义。<a id="a-Hy"></a>乃至为他广分别说。<a id="a-Hz"></a>当知是人复获如是十种功德称赞利益。<a id="a-I0"></a>何等为十。<a id="a-I1"></a>一者常乐远离诸不善友。<a id="a-I2"></a>二者常乐亲近诸善知识。<a id="a-I3"></a>三者能缓诸魔所有系缚。<a id="a-I4"></a>四者摧殄诸魔所有军阵。<a id="a-I5"></a>五者善能诃厌一切烦恼。<a id="a-I6"></a>六者于一切行心常捐舍。<a id="a-I7"></a>七者违背一切向恶趣道。<a id="a-I8"></a>八者归向一切趣涅槃道。<a id="a-I9"></a>九者善说一切越度生死清净之施。<a id="a-IA"></a>十者巧能随学一切菩萨所行轨则。<a id="a-IB"></a>又能奉行诸佛教敕。<a id="a-IC"></a>如是名为十种功德称赞利益。<a id="a-ID"></a>又涅槃经云。<a id="a-IE"></a>法是佛母。<a id="a-IF"></a>佛从法生。<a id="a-IG"></a>三世如来皆供养法也。</p>
  <p id="aIH">又度无极集经云。<a id="a-II"></a>昔有比丘精进守法。<a id="a-IJ"></a>所可讽诵是般若波罗蜜。<a id="a-IK"></a>其有闻者莫不欢喜。<a id="a-IL"></a>有一小儿厥年七岁。<a id="a-IM"></a>城外牧羊。<a id="a-IN"></a>遥闻比丘诵经声。<a id="a-IO"></a>即诣精舍礼拜听其经言。<a id="a-IP"></a>时说色空闻即悟解。<a id="a-IQ"></a>便问比丘。<a id="a-IR"></a>应答不可。<a id="a-IS"></a>小儿反为比丘解说其义昔所希闻。<a id="a-IT"></a>怪此小儿智慧非凡。<a id="a-IU"></a>时小儿即去。<a id="a-IV"></a>逐牛至山。<a id="a-IW"></a>值一虎害。<a id="a-IX"></a>此小儿命终生长者家。<a id="a-IY"></a>夫人怀妊口便能说般若波罗蜜。<a id="a-IZ"></a>从朝至夜初不懈息。<a id="a-Ia"></a>其长者家怪此夫人谓呼鬼病。<a id="a-Ib"></a>有比丘至舍。<a id="a-Ic"></a>闻声甚喜。<a id="a-Id"></a>比丘报言。<a id="a-Ie"></a>此非鬼病但说尊经。<a id="a-If"></a>夫人出礼比丘复为说法。<a id="a-Ig"></a>诸有疑难不能及者。<a id="a-Ih"></a>尽为解说。<a id="a-Ii"></a>众僧欢喜。<a id="a-Ij"></a>日月满足产得男儿。<a id="a-Ik"></a>适生叉手长跪说波罗蜜。<a id="a-Il"></a>夫人产已还复如本。<a id="a-Im"></a>比丘言。<a id="a-In"></a>真佛弟子。<a id="a-Io"></a>好养护之。<a id="a-Ip"></a>此儿后大当为一切众人作师。<a id="a-Iq"></a>吾等悉当从其启受。<a id="a-Ir"></a>时儿七岁道法悉备。<a id="a-Is"></a>举众超绝智度无极。<a id="a-It"></a>经中误脱皆为删定。<a id="a-Iu"></a>儿母所至辄开化人。<a id="a-Iv"></a>长者室家大小五百人众。<a id="a-Iw"></a>皆从儿学。<a id="a-Ix"></a>八万四千人皆发无上正真道意。<a id="a-Iy"></a>五百比丘闻儿所说尽漏意解。<a id="a-Iz"></a>志求大乘得法眼净。<a id="a-J0"></a>是时儿者则吾身是。<a id="a-J1"></a>比丘者迦葉佛是。</p>
  <p id="aJ2">又舍利弗处胎经云。<a id="a-J3"></a>母怀舍利弗母亦聪明。</p>
  <p id="aJ4">高僧传云。<a id="a-J5"></a>母怀罗什令母聪明。<a id="a-J6"></a>旧诵千偈。<a id="a-J7"></a>怀胎已日得二千偈。<a id="a-J8"></a>初成须陀洹果。<a id="a-J9"></a>后得斯陀舍果。</p>
  <p data-pb></p>
  <h2 id="aJA">法师部第五</h2>
  <p id="aJB">如胜天王经云。<a id="a-JC"></a>若有法师流通此经处。<a id="a-JD"></a>此地即是如来所行。<a id="a-JE"></a>于彼法师当生善知识心尊重之心。<a id="a-JF"></a>犹如佛心见是法师恭敬欢喜尊重赞叹。<a id="a-JG"></a>又云。<a id="a-JH"></a>我若住世一劫若减一劫。<a id="a-JI"></a>说是流通此经法师功德不能究尽。<a id="a-JJ"></a>若此法师所行之处。<a id="a-JK"></a>善男子善女人。<a id="a-JL"></a>宜应刺血洒地令尘不起。<a id="a-JM"></a>如是供养未足为多。<a id="a-JN"></a>如来法轮难受持故。</p>
  <p id="aJO">又华严经云。<a id="a-JP"></a>譬如金翅鸟王飞行虚空安住虚空。<a id="a-JQ"></a>以清净眼观察大海龙王宫殿。<a id="a-JR"></a>奋勇猛力以左右翅。<a id="a-JS"></a>博开海水悉令两辟。<a id="a-JT"></a>知龙男女有命尽者而撮取之。<a id="a-JU"></a>如来应供等正觉金翅鸟王亦复如是。<a id="a-JV"></a>安住无碍虚空之中。<a id="a-JW"></a>以清净眼观察法界诸宫殿中一切众生若有善根已成熟者。<a id="a-JX"></a>奋勇猛十力。<a id="a-JY"></a>止观两翅博开生死大爱海水。<a id="a-JZ"></a>随其应出生死海。<a id="a-Ja"></a>除灭一切妄想颠倒。<a id="a-Jb"></a>安立如来无碍之行。</p>
  <p id="aJc">又涅槃经云。<a id="a-Jd"></a>若有善男子善女人。<a id="a-Je"></a>闻是经名生四恶趣者。<a id="a-Jf"></a>无有是处。<a id="a-Jg"></a>若有众生一经耳者。<a id="a-Jh"></a>悉能灭除一切诸恶无间罪业。<a id="a-Ji"></a>又云。<a id="a-Jj"></a>若有众生一经耳者。<a id="a-Jk"></a>却后七劫不堕恶道。<a id="a-Jl"></a>又云。<a id="a-Jm"></a>若有能知如来常住无有变异。<a id="a-Jn"></a>或闻常住二字音声。<a id="a-Jo"></a>一经于耳即生天上。<a id="a-Jp"></a>后解脱时乃能证知如来常住无有变易。<a id="a-Jq"></a>又华严经云。<a id="a-Jr"></a>若闻一句未曾闻法。<a id="a-Js"></a>胜得三千大千世界珍宝。<a id="a-Jt"></a>是菩萨得闻一偈正法。<a id="a-Ju"></a>生上财想胜得转轮圣王位。<a id="a-Jv"></a>又法华经云。<a id="a-Jw"></a>若善男子善女人。<a id="a-Jx"></a>受持是法华经若读若诵若解说若书写。<a id="a-Jy"></a>是人当得八百眼功德。<a id="a-Jz"></a>千二百耳功德。<a id="a-K0"></a>八百鼻功德。<a id="a-K1"></a>千二百舌功德。<a id="a-K2"></a>八百身功德。<a id="a-K3"></a>千二百意功德。</p>
  <p id="aK4">又涅槃经云。<a id="a-K5"></a>我涅槃后若有得闻如是大乘微妙经典生信敬心。<a id="a-K6"></a>当知是等于未来世。<a id="a-K7"></a>百千亿劫不堕恶道。<a id="a-K8"></a>又云。<a id="a-K9"></a>若有于一河沙佛所发心。<a id="a-KA"></a>然后乃能于恶世中不谤是法。<a id="a-KB"></a>爱乐是典。<a id="a-KC"></a>不能为人分别广说。<a id="a-KD"></a>若有于二河沙佛所发心。<a id="a-KE"></a>然后乃能于恶世中不谤是法。<a id="a-KF"></a>正解信乐受持读诵。<a id="a-KG"></a>亦不能为他人广说。<a id="a-KH"></a>若有于三河沙佛所发心。<a id="a-KI"></a>然后乃能于恶世中不谤是法。<a id="a-KJ"></a>乃至书写经卷。<a id="a-KK"></a>虽为他说未解深义。<a id="a-KL"></a>若有于四河沙佛所发心。<a id="a-KM"></a>然后乃能于恶世中不谤是典。<a id="a-KN"></a>乃至书写经卷为他广说十六分中一分之义。<a id="a-KO"></a>若有于五河沙佛所发心。<a id="a-KP"></a>乃至于恶世中为人广说十六分中八分之义。<a id="a-KQ"></a>若有于六河沙佛所发心。<a id="a-KR"></a>乃至于恶世中为他广说十六分中十二分义。<a id="a-KS"></a>若有于七河沙佛所发心。<a id="a-KT"></a>乃至于恶世中为他广说十六分中十四分义。<a id="a-KU"></a>若有于八河沙佛所发心。<a id="a-KV"></a>乃至于恶世中书写经卷。<a id="a-KW"></a>亦劝他人令得书写。<a id="a-KX"></a>自能听受亦劝他人。<a id="a-KY"></a>令解听受如说修行。<a id="a-KZ"></a>具足能解尽其义味。</p>
  <p data-pb></p>
  <h2 id="aKa">谤罪部第六</h2>
  <p id="aKb">惟今末世法逐人讹。<a id="a-Kc"></a>道俗相滥。<a id="a-Kd"></a>传谬背真。<a id="a-Ke"></a>混杂同行。<a id="a-Kf"></a>不修内典专事俗书。<a id="a-Kg"></a>纵有抄写心不至殷。<a id="a-Kh"></a>既不护净又多舛错。<a id="a-Ki"></a>共同止宿。<a id="a-Kj"></a>或处在门檐。<a id="a-Kk"></a>风雨虫宇都无惊惧。<a id="a-Kl"></a>致使经无灵验之功。<a id="a-Km"></a>诵无救苦之益。<a id="a-Kn"></a>寔由造作不殷。<a id="a-Ko"></a>亦由我人逾慢也。<a id="a-Kp"></a>故敬福经云。<a id="a-Kq"></a>善男子。<a id="a-Kr"></a>经生之法不得颠倒。<a id="a-Ks"></a>二字重点五百世中。<a id="a-Kt"></a>堕迷惑道中不闻正法。</p>
  <p id="aKu">又大集经云。<a id="a-Kv"></a>若有众生于过去世作诸恶业。<a id="a-Kw"></a>或毁于法。<a id="a-Kx"></a>或谤圣人。<a id="a-Ky"></a>于说法者为作障碍。<a id="a-Kz"></a>或抄写经法洗脱文字。<a id="a-L0"></a>或损坏他法。<a id="a-L1"></a>或闇藏他经。<a id="a-L2"></a>由此业缘令得盲报。</p>
  <p id="aL3">又大般若经(第四百四十卷云)佛言。<a id="a-L4"></a>诸善男子善女人等。<a id="a-L5"></a>书写般若波罗蜜多甚深经时。<a id="a-L6"></a>频申欠呿无端戏笑。<a id="a-L7"></a>互相轻陵身心躁扰。<a id="a-L8"></a>文句倒错。<a id="a-L9"></a>迷惑义理。<a id="a-LA"></a>不得滋味。<a id="a-LB"></a>横事欻起书写不终。<a id="a-LC"></a>当知是为菩萨魔事。</p>
  <p id="aLD">又大乘莲华藏经云。<a id="a-LE"></a>受佛禁戒不护将来。<a id="a-LF"></a>各言我是于大乘法亦如冥夜。<a id="a-LG"></a>各自说言我得佛法。<a id="a-LH"></a>受铁枪地狱苦事难述。<a id="a-LI"></a>从地狱出喑哑聋盲不见正法。<a id="a-LJ"></a>阿难请戒律论云。<a id="a-LK"></a>僧尼白衣等因读经律论等。<a id="a-LL"></a>行语手执翻卷者。<a id="a-LM"></a>依忉利天岁数犯重突吉罗。<a id="a-LN"></a>傍报二亿岁堕獐鹿中。<a id="a-LO"></a>常被拉脊苦痛难忍。<a id="a-LP"></a>无记戏言捉经律论。<a id="a-LQ"></a>亦招前报。<a id="a-LR"></a>或安经像房堂檐前者。<a id="a-LS"></a>依忉利天岁数八百岁犯重突吉罗。<a id="a-LT"></a>傍报二亿岁堕猪狗中。<a id="a-LU"></a>生若得人身。<a id="a-LV"></a>一亿岁身常作客栖屑不得自在。</p>
  <p id="aLW">又大品经云。<a id="a-LX"></a>是人毁呰三世诸佛一切智。<a id="a-LY"></a>起破法业因缘集故。<a id="a-LZ"></a>无量百千万亿岁堕大地狱中。<a id="a-La"></a>是破法人辈。<a id="a-Lb"></a>从一大地狱至一大地狱。<a id="a-Lc"></a>若火劫起时至他方大地狱中。<a id="a-Ld"></a>生在彼间。<a id="a-Le"></a>从一大地狱至一大地狱。<a id="a-Lf"></a>彼间若火劫起时。<a id="a-Lg"></a>复至他方大地狱中。<a id="a-Lh"></a>生在彼间。<a id="a-Li"></a>从一大地狱至一大地狱。<a id="a-Lj"></a>如是遍十方狱。<a id="a-Lk"></a>彼间若火劫起。<a id="a-Ll"></a>故从彼死。<a id="a-Lm"></a>破法业因缘未尽故。<a id="a-Ln"></a>还来是间大地狱中。<a id="a-Lo"></a>生在此间。<a id="a-Lp"></a>亦从一大地狱至一大地狱。<a id="a-Lq"></a>受无量苦。<a id="a-Lr"></a>此间火劫故复至十方他国土生畜生中。<a id="a-Ls"></a>受破法罪业苦如地狱中说。<a id="a-Lt"></a>重罪转薄。<a id="a-Lu"></a>或得人身。<a id="a-Lv"></a>生盲人家。<a id="a-Lw"></a>生旃陀罗家。<a id="a-Lx"></a>生除厕担死人种种下贱家。<a id="a-Ly"></a>生若无眼。<a id="a-Lz"></a>若一眼。<a id="a-M0"></a>若瞎眼。<a id="a-M1"></a>无舌无耳无手。<a id="a-M2"></a>所生之处无佛无法无佛弟子处生。<a id="a-M3"></a>何以故。<a id="a-M4"></a>种破法业积集厚故。</p>
  <p id="aM5">又涅槃经云。<a id="a-M6"></a>若有不信是经典者。<a id="a-M7"></a>现世当为无量病苦之所恼害。<a id="a-M8"></a>多为众生所见骂辱。<a id="a-M9"></a>命终之后人所轻贱。<a id="a-MA"></a>颜貌丑陋。<a id="a-MB"></a>资生艰难。<a id="a-MC"></a>常不供足。<a id="a-MD"></a>虽复少得粗涩弊恶。<a id="a-ME"></a>常处贫穷下贱诽谤正法邪见之家。<a id="a-MF"></a>若临终时或值荒乱。<a id="a-MG"></a>刀兵竞起帝王暴虐。<a id="a-MH"></a>怨家仇隙之所侵逼。<a id="a-MI"></a>虽有善友而不遭遇。<a id="a-MJ"></a>资生所须求不能得。<a id="a-MK"></a>虽少得利常为饥渴。<a id="a-ML"></a>唯为凡下之所顾识。<a id="a-MM"></a>国王大臣悉不齿录。<a id="a-MN"></a>设复闻其有所宣说。<a id="a-MO"></a>正使是理终不信受。<a id="a-MP"></a>如是之人如折翼鸟不能飞行。<a id="a-MQ"></a>是人亦尔。<a id="a-MR"></a>于未来世不能得至人天善处。<a id="a-MS"></a>若复有人能信如是大乘经典。<a id="a-MT"></a>本所受形虽复粗陋。<a id="a-MU"></a>以经功德即便端正。<a id="a-MV"></a>威颜色力日更增多。<a id="a-MW"></a>常为人天之所乐见。<a id="a-MX"></a>恭敬爱恋情无舍离。<a id="a-MY"></a>国王大臣及家亲属。<a id="a-MZ"></a>闻其所说悉皆敬信。<a id="a-Ma"></a>若我声闻弟子之中。<a id="a-Mb"></a>欲行第一希有事者。<a id="a-Mc"></a>当为世间广宣如是大乘经典。<a id="a-Md"></a>善男子。<a id="a-Me"></a>譬如雾露势虽欲住不过日出。<a id="a-Mf"></a>日既出已消灭无余。<a id="a-Mg"></a>善男子。<a id="a-Mh"></a>是诸众生所有恶业亦复如是。<a id="a-Mi"></a>住世势力不过得见大涅槃日。<a id="a-Mj"></a>是日既出悉能除灭一切恶业。</p>
  <p id="aMk">又法华经云。<a id="a-Ml"></a>若佛在世。<a id="a-Mm"></a>若灭度后。<a id="a-Mn"></a>其有诽谤如斯经典。<a id="a-Mo"></a>见有读诵书持经者。<a id="a-Mp"></a>轻贱憎嫉而怀结恨。<a id="a-Mq"></a>此人罪报汝今复听。<a id="a-Mr"></a>其人命终入阿鼻狱。<a id="a-Ms"></a>具足一劫。<a id="a-Mt"></a>劫尽更生。<a id="a-Mu"></a>如是展转至无数劫。<a id="a-Mv"></a>从地狱出当堕畜生。<a id="a-Mw"></a>于无数劫生辄聋哑诸根不具。<a id="a-Mx"></a>告舍利弗。<a id="a-My"></a>谤斯经者。<a id="a-Mz"></a>若说其罪穷劫不尽。</p>
  <p id="aN0">颂曰。</p>
  <p id="aN1">教传三藏　　慈训八因　　含情普洽</p>
  <p id="aN2">机悟玄津　　威阳夏烈　　温柔晞春</p>
  <p id="aN3">枯槁日久　　光涧爽神　　卷即纳福</p>
  <p id="aN4">舒即慧申　　思之不已　　惟益惟新</p>
  <p id="aN5">实称慈父　　巧号能仁　　周孔老教</p>
  <p id="aN6">孰与陶均</p>
 </body>
</html>