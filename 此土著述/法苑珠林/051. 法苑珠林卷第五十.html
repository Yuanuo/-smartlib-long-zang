<!doctype html>
<html id="z3IBWig1RB" data-ver="930">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第五十</h1>
  <h2 id="a2">报恩篇第五十一 背恩篇五十二</h2>
  <h2 id="a3">报恩篇(此有二部)</h2>
  <h2 id="a4">述意部第一</h2>
  <p id="a5">盖闻重恩三宝慈荫四生。<a id="a-6"></a>化育十方等同一子。<a id="a-7"></a>机无细而不临。<a id="a-8"></a>智有来而必抚。<a id="a-9"></a>遂使优填刻像郁尔浮光。<a id="a-A"></a>斯匿铸形超然避席。<a id="a-B"></a>自兹厥后灵瑞倍兴。<a id="a-C"></a>嘉声弥盛靡草从风。<a id="a-D"></a>念则罪减福生。<a id="a-E"></a>敬则德隆终古。<a id="a-F"></a>良由如来长我法身父母养我生身。<a id="a-G"></a>既修长寿之因。<a id="a-H"></a>不存蜉蝣之命。<a id="a-I"></a>恩义深重特须思报恩也。</p>
  <p data-pb></p>
  <h2 id="aJ">引证部第二</h2>
  <p id="aK">如正法念经云。<a id="a-L"></a>有四种恩甚为难报。<a id="a-M"></a>何等为四。<a id="a-N"></a>一者母。<a id="a-O"></a>二者父。<a id="a-P"></a>三者如来。<a id="a-Q"></a>四者说法师。<a id="a-R"></a>若有供养此四种人得无量福。<a id="a-S"></a>现在为人之所赞叹。<a id="a-T"></a>于未来世能得菩提。</p>
  <p id="aU">又大般若经(第四百四十三云)若有问言。<a id="a-V"></a>谁是知恩能报恩者。<a id="a-W"></a>应正答言。<a id="a-X"></a>佛是知恩能报恩者。<a id="a-Y"></a>何以故。<a id="a-Z"></a>一切世间知恩报恩无过佛故。</p>
  <p id="aa">又增一阿含经云。<a id="a-b"></a>尔时世尊告诸比丘。<a id="a-c"></a>若有众生知返复者。<a id="a-d"></a>此人可敬。<a id="a-e"></a>小恩尚不忘。<a id="a-f"></a>何况大恩。<a id="a-g"></a>设离此间百千由旬。<a id="a-h"></a>犹近我不异。<a id="a-i"></a>我常叹誉。<a id="a-j"></a>若有众生不知返复者。<a id="a-k"></a>大恩尚不忆。<a id="a-l"></a>何况小恩。<a id="a-m"></a>彼非近我。<a id="a-n"></a>我不近彼。<a id="a-o"></a>正使被僧伽梨在吾左右。<a id="a-p"></a>此人犹远。<a id="a-q"></a>是故比丘当念念返复。<a id="a-r"></a>莫学无返复。</p>
  <p id="as">又舍利弗问经云。<a id="a-t"></a>佛言。<a id="a-u"></a>夫受戒。<a id="a-v"></a>随其力辨。<a id="a-w"></a>可以为施。<a id="a-x"></a>不限多少。<a id="a-y"></a>文殊师利白佛言。<a id="a-z"></a>云何如来说父母恩大不可不报。<a id="a-10"></a>又言师僧之恩。<a id="a-11"></a>不可称量。<a id="a-12"></a>其谁为最。<a id="a-13"></a>佛言。<a id="a-14"></a>夫在家者。<a id="a-15"></a>孝事父母在于膝下。<a id="a-16"></a>莫以报生长与之等。<a id="a-17"></a>以生育恩深故言大也。<a id="a-18"></a>若从师学开发知见。<a id="a-19"></a>次恩大也。<a id="a-1A"></a>夫出家者。<a id="a-1B"></a>舍其父母生死之家。<a id="a-1C"></a>入法门中受微妙法。<a id="a-1D"></a>师之力也。<a id="a-1E"></a>生长法身出功德财养智惠命。<a id="a-1F"></a>功莫大也。<a id="a-1G"></a>追其所生乃次之耳。</p>
  <p id="a1H">又中阴经。<a id="a-1I"></a>佛问弥勒。<a id="a-1J"></a>阎浮提儿生堕地。<a id="a-1K"></a>乃至三岁母之怀抱为饮几乳。<a id="a-1L"></a>弥勒答曰。<a id="a-1M"></a>饮乳一百八十斛。<a id="a-1N"></a>除母腹中所食四分。<a id="a-1O"></a>东弗于逮儿生堕地。<a id="a-1P"></a>乃至三岁饮乳一千八百斛。<a id="a-1Q"></a>西拘耶尼儿生堕地。<a id="a-1R"></a>乃至三岁饮乳八百八十斛。<a id="a-1S"></a>北郁单越儿生堕地坐着陌头。<a id="a-1T"></a>行人授指[口*束]指七日成人。<a id="a-1U"></a>彼土无乳。<a id="a-1V"></a>中阴众生饮吸于风(古人用其小斗准今唐斗一斗当旧三斗故乳似多)</p>
  <p id="a1W">又难报经云。<a id="a-1X"></a>左肩持父右肩持母。<a id="a-1Y"></a>经历千年便利背上。<a id="a-1Z"></a>犹不能报父母之恩。</p>
  <p id="a1a">又增一阿含经云。<a id="a-1b"></a>孝顺供养父母功德果报。<a id="a-1c"></a>与一生补处菩萨功德一等。</p>
  <p id="a1d">又佛说古来世时经阿那律比丘自说宿命云。<a id="a-1e"></a>吾昔在波罗柰国。<a id="a-1f"></a>谷米勇贵人民饥馑。<a id="a-1g"></a>我负担草卖以自活。<a id="a-1h"></a>彼有缘觉名曰和理。<a id="a-1i"></a>来游其国。<a id="a-1j"></a>我早出城欲担负草。<a id="a-1k"></a>尔时缘觉着衣持钵入城分卫。<a id="a-1l"></a>至于中道吾负草还。<a id="a-1m"></a>于城门中复与相遇。<a id="a-1n"></a>空钵而出。<a id="a-1o"></a>和理缘觉遥见吾来。<a id="a-1p"></a>即自念言。<a id="a-1q"></a>吾早入城。<a id="a-1r"></a>此人出城。<a id="a-1s"></a>今负草还。<a id="a-1t"></a>想朝未食。<a id="a-1u"></a>吾当随后往诣其家。<a id="a-1v"></a>乞以遏饥。<a id="a-1w"></a>我时担草自还其舍。<a id="a-1x"></a>下草着地。<a id="a-1y"></a>顾见缘觉追吾之后如影随形。<a id="a-1z"></a>我时心念。<a id="a-20"></a>朝出城时见此缘觉入城分卫。<a id="a-21"></a>而空钵还。<a id="a-22"></a>想未获食。<a id="a-23"></a>吾当断食以奉施之。<a id="a-24"></a>即持食出长跪授之。<a id="a-25"></a>道人愍受。<a id="a-26"></a>其缘觉曰。<a id="a-27"></a>今谷米饥贵人民虚饿。<a id="a-28"></a>分为二分。<a id="a-29"></a>一分着钵。<a id="a-2A"></a>一分自食。<a id="a-2B"></a>尔为应法耳。<a id="a-2C"></a>施主报之。<a id="a-2D"></a>唯然圣人。<a id="a-2E"></a>白衣居家徐炊食之。<a id="a-2F"></a>早晚无在。<a id="a-2G"></a>道人愿受。<a id="a-2H"></a>加哀一门。<a id="a-2I"></a>时彼缘觉悉受饭食。<a id="a-2J"></a>吾因是德七返生天为诸天王。<a id="a-2K"></a>七返在世人中之尊。<a id="a-2L"></a>因此一施为诸国王。<a id="a-2M"></a>长者人民群臣百官所见奉事。<a id="a-2N"></a>四辈道俗所见供养。<a id="a-2O"></a>自来求吾吾无所忘。</p>
  <p id="a2P">又佛升忉利天为母说法经云。<a id="a-2Q"></a>佛在忉利天欢喜园中波利质多罗树下。<a id="a-2R"></a>三月安居四众围绕。<a id="a-2S"></a>身毛孔中放千光明。<a id="a-2T"></a>普照三千大千世界。<a id="a-2U"></a>摩耶夫人闻已乳自流出。<a id="a-2V"></a>若审是我所生悉达多者。<a id="a-2W"></a>当令乳汁直至于口。<a id="a-2X"></a>作此语已两乳直出。<a id="a-2Y"></a>犹白莲华。<a id="a-2Z"></a>而便入如来口中。<a id="a-2a"></a>摩耶见喜踊跃怡悦。<a id="a-2b"></a>如华开荣。<a id="a-2c"></a>一心五体投地专精正念。<a id="a-2d"></a>结使消伏。<a id="a-2e"></a>佛为说法得须陀洹果。<a id="a-2f"></a>佛在天上种种利益。<a id="a-2g"></a>不可具述。<a id="a-2h"></a>尔时世尊夏三月尽。<a id="a-2i"></a>将欲还下阎浮。<a id="a-2j"></a>放五色光照曜显赫。<a id="a-2k"></a>时天帝释知佛当下。<a id="a-2l"></a>即使鬼神作三道宝阶。<a id="a-2m"></a>中央阎浮檀金。<a id="a-2n"></a>左用琉璃。<a id="a-2o"></a>右用马脑。<a id="a-2p"></a>栏楯雕镂极为严丽。<a id="a-2q"></a>佛语摩耶。<a id="a-2r"></a>生死之法会必有离。<a id="a-2s"></a>我今应下还阎浮提。<a id="a-2t"></a>不久亦当入于涅槃。<a id="a-2u"></a>摩耶垂泪说偈。<a id="a-2v"></a>尔时世尊与母辞别。<a id="a-2w"></a>下蹑宝阶。<a id="a-2x"></a>梵天王执盖。<a id="a-2y"></a>及四天王侍立左右。<a id="a-2z"></a>四部大众歌呗赞叹。<a id="a-30"></a>天作伎乐充塞虚空。<a id="a-31"></a>散华烧香导从来下阎浮提。<a id="a-32"></a>其王波斯匿等一切大众集在宝阶稽首奉迎。<a id="a-33"></a>佛还只桓处师子座。<a id="a-34"></a>四众围绕。<a id="a-35"></a>欢喜踊跃不可具说。</p>
  <p id="a36">又观佛三昧经云。<a id="a-37"></a>父王白佛。<a id="a-38"></a>当往忉利天为母说法。<a id="a-39"></a>佛言。<a id="a-3A"></a>当如轮王行法问讯檀越。<a id="a-3B"></a>时持地菩萨入首楞严定。<a id="a-3C"></a>从金刚际作金刚华。<a id="a-3D"></a>华华相次。<a id="a-3E"></a>四龙各持七宝台。<a id="a-3F"></a>持地为佛作三道宝阶。<a id="a-3G"></a>世尊至已入宫。<a id="a-3H"></a>白毫相光化作七宝盖覆母上。<a id="a-3I"></a>作七宝床奉令坐。</p>
  <p id="a3J">又六度集经云。<a id="a-3K"></a>昔者菩萨为大理家积财巨亿。<a id="a-3L"></a>常奉三尊慈向众生。<a id="a-3M"></a>观市睹鳖心悼之焉。<a id="a-3N"></a>问价贵贱。<a id="a-3O"></a>鳖主知菩萨有普慈之德。<a id="a-3P"></a>答曰。<a id="a-3Q"></a>百万。<a id="a-3R"></a>菩萨答曰。<a id="a-3S"></a>大善。<a id="a-3T"></a>将鳖归家。<a id="a-3U"></a>临水放之睹其游去悲喜誓曰。<a id="a-3V"></a>众难命全如尔今也。<a id="a-3W"></a>广起弘愿。<a id="a-3X"></a>诸佛赞善。<a id="a-3Y"></a>鳖于后夜来啮其门。<a id="a-3Z"></a>怪门有声便出见鳖。<a id="a-3a"></a>语菩萨曰。<a id="a-3b"></a>吾受重润身得获全。<a id="a-3c"></a>无以答恩。<a id="a-3d"></a>水居之物知水盈虚。<a id="a-3e"></a>洪水将至必为巨害矣。<a id="a-3f"></a>愿速严舟临时相迎。<a id="a-3g"></a>答曰。<a id="a-3h"></a>大善。<a id="a-3i"></a>明晨诣门如事启王。<a id="a-3j"></a>王以菩萨宿有善名信用其言。<a id="a-3k"></a>迁下处高。<a id="a-3l"></a>时至鳖来洪水至矣。<a id="a-3m"></a>可速下载。<a id="a-3n"></a>寻吾所之可获无患。<a id="a-3o"></a>船寻其后。<a id="a-3p"></a>有蛇趣船。<a id="a-3q"></a>菩萨曰取。<a id="a-3r"></a>鳖云大善。<a id="a-3s"></a>又睹漂狐。<a id="a-3t"></a>曰取。<a id="a-3u"></a>鳖云亦善。<a id="a-3v"></a>又睹漂人博颊呼天哀济吾命。<a id="a-3w"></a>曰取。<a id="a-3x"></a>鳖曰慎无取也。<a id="a-3y"></a>凡人心伪。<a id="a-3z"></a>鲜有终信。<a id="a-40"></a>背恩追势好为凶逆。<a id="a-41"></a>菩萨曰。<a id="a-42"></a>虫类尔济。<a id="a-43"></a>人类吾贱。<a id="a-44"></a>岂是仁哉。<a id="a-45"></a>吾不忍为也。<a id="a-46"></a>于是取之。<a id="a-47"></a>鳖王悔哉。<a id="a-48"></a>遂之丰土。<a id="a-49"></a>鳖辞曰。<a id="a-4A"></a>恩毕请退。<a id="a-4B"></a>答曰。<a id="a-4C"></a>吾获如来无所著至真等正觉者。<a id="a-4D"></a>必当相度。<a id="a-4E"></a>鳖曰。<a id="a-4F"></a>大善。<a id="a-4G"></a>鳖退蛇狐各去。<a id="a-4H"></a>狐以穴为居。<a id="a-4I"></a>获古人伏藏紫磨名金百斥。<a id="a-4J"></a>喜曰。<a id="a-4K"></a>当以报彼恩矣。<a id="a-4L"></a>狐还白曰。<a id="a-4M"></a>小虫受润获济微命。<a id="a-4N"></a>虫穴居之物求穴以自安。<a id="a-4O"></a>获金百斤。<a id="a-4P"></a>斯穴非塳非家非劫非盗。<a id="a-4Q"></a>吾精诚之致。<a id="a-4R"></a>愿以贡贤。<a id="a-4S"></a>菩萨深惟。<a id="a-4T"></a>不取徒损无益于贫民。<a id="a-4U"></a>可以布施众生获济。<a id="a-4V"></a>不亦善乎。<a id="a-4W"></a>寻而取之。<a id="a-4X"></a>漂人睹焉曰。<a id="a-4Y"></a>分吾半矣。<a id="a-4Z"></a>菩萨即以十斤惠之。<a id="a-4a"></a>漂人曰。<a id="a-4b"></a>尔掘塳劫金罪应奈何。<a id="a-4c"></a>不半分之吾必告有司。<a id="a-4d"></a>答曰。<a id="a-4e"></a>贫民困者吾欲等施。<a id="a-4f"></a>尔欲专之不亦偏乎。<a id="a-4g"></a>漂人遂告有司。<a id="a-4h"></a>菩萨见拘无所告诉。<a id="a-4i"></a>唯归命三尊悔过自责。<a id="a-4j"></a>慈愿众生早离八难。<a id="a-4k"></a>莫有怨结如今吾也。<a id="a-4l"></a>蛇狐会曰。<a id="a-4m"></a>奈何斯事。<a id="a-4n"></a>蛇曰。<a id="a-4o"></a>吾将济之。<a id="a-4p"></a>遂衔良药开关入狱。<a id="a-4q"></a>见菩萨状颜色有损怆而心悲。<a id="a-4r"></a>谓菩萨言。<a id="a-4s"></a>以药自随。<a id="a-4t"></a>吾将齰太子。<a id="a-4u"></a>其毒尤甚莫能济者。<a id="a-4v"></a>贤者以药自闻傅即瘳矣。<a id="a-4w"></a>菩萨默然蛇如所云。<a id="a-4x"></a>太子命欲将殒。<a id="a-4y"></a>王令曰。<a id="a-4z"></a>有能济兹。<a id="a-50"></a>封之相国吾与参治。<a id="a-51"></a>菩萨上闻。<a id="a-52"></a>傅之即瘳。<a id="a-53"></a>王喜问其所由。<a id="a-54"></a>本末自陈。<a id="a-55"></a>王怅然自咎曰。<a id="a-56"></a>吾闇甚哉。<a id="a-57"></a>即诛漂人大赦其国。<a id="a-58"></a>封为相国执手入宫。<a id="a-59"></a>并坐谈论佛法遂致太平。<a id="a-5A"></a>佛告诸沙门。<a id="a-5B"></a>理家者是吾身。<a id="a-5C"></a>国王者弥勒是。<a id="a-5D"></a>鳖者阿难是。<a id="a-5E"></a>狐者秋露子是。<a id="a-5F"></a>蛇者目连是。<a id="a-5G"></a>漂人者调达是。<a id="a-5H"></a>菩萨慈惠度无极行布施如是。</p>
  <p id="a5I">又新婆沙论云。<a id="a-5J"></a>昔揵驮罗国迦腻色迦王有一黄门。<a id="a-5K"></a>常监内事暂出城外。<a id="a-5L"></a>见有群牛数盈五百。<a id="a-5M"></a>来入城内问驱牛者。<a id="a-5N"></a>此是何牛。<a id="a-5O"></a>答言。<a id="a-5P"></a>此牛将去其种。<a id="a-5Q"></a>于是黄门即自思忖。<a id="a-5R"></a>我宿恶业受不男身。<a id="a-5S"></a>今应以财救此牛难。<a id="a-5T"></a>遂偿其价悉令得脱。<a id="a-5U"></a>善业力故。<a id="a-5V"></a>令此黄门即复男身。<a id="a-5W"></a>深生庆悦寻还城内。<a id="a-5X"></a>伫立宫门。<a id="a-5Y"></a>附使启王请入奉现。<a id="a-5Z"></a>王令唤入怪问所由。<a id="a-5a"></a>于是黄门具奏上事。<a id="a-5b"></a>王闻惊喜厚赐珍财。<a id="a-5c"></a>转授高官令知外事。</p>
  <p id="a5d">颂曰。</p>
  <p id="a5e">盛哉能仁　　悲救为先　　乘机讣感</p>
  <p id="a5f">鞠养慈怜　　狐金蛇赏　　阉人身全</p>
  <p id="a5g">知恩报德　　幽冥应焉</p>
  <p data-pb></p>
  <h2 id="a5h">感应缘(略引四验)</h2>
  <p id="a5i">宋时吴子英 宋时有人念佛免难 宋时勃海陈裴 唐并州石壁寺僧。</p>
  <p id="a5j">宋吴子英者。<a id="a-5k"></a>舒乡人。<a id="a-5l"></a>善入水捕得赤鲤鱼爱其色好持归不杀。<a id="a-5m"></a>养之池中。<a id="a-5n"></a>数饲以米谷。<a id="a-5o"></a>食之一年长丈余。<a id="a-5p"></a>遂生角有翅。<a id="a-5q"></a>子英怖拜谢之。<a id="a-5r"></a>鱼言。<a id="a-5s"></a>我来迎汝。<a id="a-5t"></a>上我背与汝俱升天。<a id="a-5u"></a>岁来归见其妻子。<a id="a-5v"></a>鱼后迎之。<a id="a-5w"></a>如此有七十人。<a id="a-5x"></a>故吴中门户。<a id="a-5y"></a>并作神鱼子英祠(右此一验出列仙传)</p>
  <p id="a5z">宋有一国。<a id="a-60"></a>与罗刹相近。<a id="a-61"></a>罗刹数入境食人无度。<a id="a-62"></a>王与罗刹约言。<a id="a-63"></a>自今已后国中家。<a id="a-64"></a>各专一日当分送往。<a id="a-65"></a>勿复枉杀。<a id="a-66"></a>有奉佛家。<a id="a-67"></a>唯有一子。<a id="a-68"></a>始年十岁。<a id="a-69"></a>次当充行。<a id="a-6A"></a>父母哀号。<a id="a-6B"></a>便至心念佛。<a id="a-6C"></a>爰及宗亲助子属想。<a id="a-6D"></a>便送此儿辞别舍之。<a id="a-6E"></a>以佛威神力大鬼不得近。<a id="a-6F"></a>明日见子尚在欢喜同归。<a id="a-6G"></a>于兹遂绝。<a id="a-6H"></a>国人嘉庆慕焉(右一验出幽冥录)</p>
  <p id="a6I">宋酒泉郡太守。<a id="a-6J"></a>到官无几辄卒死。<a id="a-6K"></a>后有勃海陈裴。<a id="a-6L"></a>见使此郡。<a id="a-6M"></a>裴忧愁不乐。<a id="a-6N"></a>就卜者占其吉凶。<a id="a-6O"></a>卜者曰。<a id="a-6P"></a>远诸侯放伯裘能解此者则无忧。<a id="a-6Q"></a>裴仍不解此语。<a id="a-6R"></a>卜者报曰。<a id="a-6S"></a>但去自当解之。<a id="a-6T"></a>裴既到官。<a id="a-6U"></a>侍医有王侯平。<a id="a-6V"></a>有史侯董俟等。<a id="a-6W"></a>裴心窹曰。<a id="a-6X"></a>此所谓诸侯矣乃远之。<a id="a-6Y"></a>即卧思放伯裘之义。<a id="a-6Z"></a>不知何谓。<a id="a-6a"></a>至夜半后有物来上裴被上。<a id="a-6b"></a>裴觉以被冒取之。<a id="a-6c"></a>其物跳踉訇訇作声。<a id="a-6d"></a>外人闻持火入欲杀之。<a id="a-6e"></a>魅乃言曰。<a id="a-6f"></a>我实无恶意。<a id="a-6g"></a>但欲试府君耳。<a id="a-6h"></a>听一相赦当深报府君恩。<a id="a-6i"></a>府君曰。<a id="a-6j"></a>汝为何物而忽于犯太守。<a id="a-6k"></a>魅曰。<a id="a-6l"></a>我本百岁狐也。<a id="a-6m"></a>今变为魅。<a id="a-6n"></a>垂垂化为神。<a id="a-6o"></a>而正触府君威怒。<a id="a-6p"></a>甚遭困厄。<a id="a-6q"></a>听一放我。<a id="a-6r"></a>我字伯裘。<a id="a-6s"></a>若府君有急难。<a id="a-6t"></a>但呼我字。<a id="a-6u"></a>则自解矣。<a id="a-6v"></a>裴乃喜曰。<a id="a-6w"></a>卜真放伯裘之义。<a id="a-6x"></a>即便放之。<a id="a-6y"></a>小开被忽然有赤光如震电。<a id="a-6z"></a>从户出。<a id="a-70"></a>明日夜有敲户者。<a id="a-71"></a>裴问曰谁。<a id="a-72"></a>答曰。<a id="a-73"></a>伯裘。<a id="a-74"></a>问曰。<a id="a-75"></a>何为。<a id="a-76"></a>答曰。<a id="a-77"></a>白事。<a id="a-78"></a>问曰。<a id="a-79"></a>白何事。<a id="a-7A"></a>答曰。<a id="a-7B"></a>北界有贼。<a id="a-7C"></a>发奴也。<a id="a-7D"></a>裴案发则验。<a id="a-7E"></a>每事先以语裴。<a id="a-7F"></a>于是境界无毫毛之奸。<a id="a-7G"></a>而咸曰。<a id="a-7H"></a>圣君出。<a id="a-7I"></a>后经月余主簿李音共裴侍婢私通。<a id="a-7J"></a>既而惊惧虑伯裘来白。<a id="a-7K"></a>遂与诸侯谋杀裴。<a id="a-7L"></a>却为傍无人。<a id="a-7M"></a>便使诸侯持杖。<a id="a-7N"></a>直入欲格杀之。<a id="a-7O"></a>裴惶怖即呼伯裘来救我。<a id="a-7P"></a>即有物如申一匹绛课。<a id="a-7Q"></a>然作声音。<a id="a-7R"></a>侯伏地失魂。<a id="a-7S"></a>乃以次缚取之拷问来意。<a id="a-7T"></a>故皆伏首。<a id="a-7U"></a>后月余日与裴辞曰。<a id="a-7V"></a>今得为神矣。<a id="a-7W"></a>当上天去。<a id="a-7X"></a>不得复与府君相见往来。<a id="a-7Y"></a>遂去不见也(右此一验出搜神异记)</p>
  <p id="a7Z">唐并州石壁寺有一老僧。<a id="a-7a"></a>禅诵为业。<a id="a-7b"></a>精进练行。<a id="a-7c"></a>贞观末有鸽。<a id="a-7d"></a>巢其房楹上哺养二鶵。<a id="a-7e"></a>法师每有余食常就巢哺之。<a id="a-7f"></a>鸽鶵后虽渐长羽翼未成。<a id="a-7g"></a>乃并学飞俱坠地而死。<a id="a-7h"></a>僧并收瘗之。<a id="a-7i"></a>经旬后僧夜梦。<a id="a-7j"></a>二小儿白之曰。<a id="a-7k"></a>儿等为先有少罪遂受鸽身。<a id="a-7l"></a>比来闻法师读法华经及金刚般若经。<a id="a-7m"></a>既闻妙法得受人身。<a id="a-7n"></a>儿等今于此寺侧十余里某村某姓名家托生为男。<a id="a-7o"></a>十月之外当即诞育。<a id="a-7p"></a>僧乃依期往视。<a id="a-7q"></a>见此家一妇人同时诞育二子。<a id="a-7r"></a>因为作满月斋。<a id="a-7s"></a>僧呼为鸽儿。<a id="a-7t"></a>两儿并应之曰诺。<a id="a-7u"></a>一应之后岁余始言(右此一验出冥报拾遗)报恩事广不可具述。</p>
  <p data-pb></p>
  <h2 id="a7v">背恩篇第五十二(此有二部)</h2>
  <h2 id="a7w">述意部第一</h2>
  <p id="a7x">盖闻。<a id="a-7y"></a>四生沉溺必假舟航。<a id="a-7z"></a>六趣昏迷本凭奖导。<a id="a-80"></a>是故三宝大慈俯应苍民。<a id="a-81"></a>曲垂提引令脱苦难。<a id="a-82"></a>况复违背重恩。<a id="a-83"></a>岂不永沈苦海。<a id="a-84"></a>是故妇人鸩毒夫蒙王赏。<a id="a-85"></a>樵人害熊现报臂落。<a id="a-86"></a>良由违恩业重现受交报。<a id="a-87"></a>故智度论云。<a id="a-88"></a>知恩者生大悲之根本。<a id="a-89"></a>开善业之初门。<a id="a-8A"></a>人所爱敬。<a id="a-8B"></a>名誉远闻。<a id="a-8C"></a>死得生天。<a id="a-8D"></a>终成佛道。<a id="a-8E"></a>不知恩者甚于畜生也。</p>
  <p data-pb></p>
  <h2 id="a8F">引证部第二</h2>
  <p id="a8G">如百喻经云。<a id="a-8H"></a>昔有一妇荒淫无度。<a id="a-8I"></a>欲情既盛嫉恶其夫。<a id="a-8J"></a>每思方策规欲残害。<a id="a-8K"></a>种种设计不得其便。<a id="a-8L"></a>会值其夫骋使邻国。<a id="a-8M"></a>妇密为计。<a id="a-8N"></a>造毒药丸欲用害夫。<a id="a-8O"></a>诈语夫言。<a id="a-8P"></a>尔今远使虑有乏短。<a id="a-8Q"></a>今我造作五百欢喜丸。<a id="a-8R"></a>用为资粮以送于尔。<a id="a-8S"></a>尔若出国至他境界。<a id="a-8T"></a>饥困之时乃可取食。<a id="a-8U"></a>夫用其言。<a id="a-8V"></a>至他界已未及食之。<a id="a-8W"></a>于夜暗中止宿林间。<a id="a-8X"></a>畏惧恶兽上树避之。<a id="a-8Y"></a>其欢喜丸忘置树下。<a id="a-8Z"></a>即以其夜值五百偷贼。<a id="a-8a"></a>盗彼国王五百匹马并及宝物来止树下。<a id="a-8b"></a>由其逃突尽皆饥渴。<a id="a-8c"></a>于其树下见欢喜丸。<a id="a-8d"></a>诸贼取已各食一丸。<a id="a-8e"></a>药毒气盛五百群贼一时俱死。<a id="a-8f"></a>时树上人至天明已。<a id="a-8g"></a>见此群贼死在树下。<a id="a-8h"></a>诈以刀箭斫射死尸。<a id="a-8i"></a>收其鞍马并及财宝驱向彼国。<a id="a-8j"></a>时彼国王多将人众寻迹来逐。<a id="a-8k"></a>会于中路值于彼王。<a id="a-8l"></a>彼王问言。<a id="a-8m"></a>汝是何人何处得马。<a id="a-8n"></a>其人答言。<a id="a-8o"></a>我是某国人。<a id="a-8p"></a>而于道路值此群贼共相斫射。<a id="a-8q"></a>五百群贼。<a id="a-8r"></a>今皆一处死在树下。<a id="a-8s"></a>由是之故我得马及以珍宝来投王国。<a id="a-8t"></a>若不见信。<a id="a-8u"></a>往看贼之创痍杀害处所。<a id="a-8v"></a>是王即遣亲信往看。<a id="a-8w"></a>果如其言。<a id="a-8x"></a>王时欣然叹未曾有。<a id="a-8y"></a>既还国已厚加爵赏。<a id="a-8z"></a>封以聚落。<a id="a-90"></a>彼王旧臣咸生妒嫉。<a id="a-91"></a>而白王言。<a id="a-92"></a>彼是远人未可信伏。<a id="a-93"></a>如何卒尔宠遇过厚。<a id="a-94"></a>至于爵赏逾越旧臣。<a id="a-95"></a>远人闻已而作是言。<a id="a-96"></a>谁有勇健能共我试。<a id="a-97"></a>请于平原校其技能。<a id="a-98"></a>旧人愕然无敢敌者。<a id="a-99"></a>后时彼国大旷野中有恶师子。<a id="a-9A"></a>截道杀人。<a id="a-9B"></a>断绝王路。<a id="a-9C"></a>时彼旧臣详共议之。<a id="a-9D"></a>彼远人者。<a id="a-9E"></a>自谓勇健无能敌者。<a id="a-9F"></a>今复若能杀彼师子为国除害。<a id="a-9G"></a>真为奇特。<a id="a-9H"></a>作是议已便白于王。<a id="a-9I"></a>王闻是已给赐刀仗寻即遣之。<a id="a-9J"></a>尔时远人既受敕已。<a id="a-9K"></a>坚强其意向师子所。<a id="a-9L"></a>师子见之奋迅虓吼腾跃而前。<a id="a-9M"></a>远人惊怖即便上树。<a id="a-9N"></a>师子张口仰头向树。<a id="a-9O"></a>其人怖急失所捉刀落师子口。<a id="a-9P"></a>师子寻死。<a id="a-9Q"></a>尔时远人欢喜踊跃。<a id="a-9R"></a>来白于王。<a id="a-9S"></a>王倍宠遇。<a id="a-9T"></a>时彼国人率尔敬服。<a id="a-9U"></a>咸皆赞叹。</p>
  <p id="a9V">又诸经要集云。<a id="a-9W"></a>有人入林伐木。<a id="a-9X"></a>迷惑失心。<a id="a-9Y"></a>时值大雨日暮饥寒。<a id="a-9Z"></a>恶虫毒兽欲侵害之。<a id="a-9a"></a>是人入石窟中。<a id="a-9b"></a>有一大熊见之怖出。<a id="a-9c"></a>熊语之言。<a id="a-9d"></a>汝勿恐怖。<a id="a-9e"></a>此舍温暖。<a id="a-9f"></a>可于中宿。<a id="a-9g"></a>时连雨七日。<a id="a-9h"></a>常以甘果美水供给此人。<a id="a-9i"></a>七日雨止。<a id="a-9j"></a>熊将此人示其道径。<a id="a-9k"></a>熊语人言。<a id="a-9l"></a>我是罪身多人怨家。<a id="a-9m"></a>若有问者莫言见我。<a id="a-9n"></a>人答言尔。<a id="a-9o"></a>此人前行见诸猎者。<a id="a-9p"></a>问汝从何来。<a id="a-9q"></a>见有众兽不。<a id="a-9r"></a>答言。<a id="a-9s"></a>见一大熊于我有恩。<a id="a-9t"></a>不得示汝。<a id="a-9u"></a>猎者言。<a id="a-9v"></a>汝是人党以人类相观。<a id="a-9w"></a>何以惜熊。<a id="a-9x"></a>今一失道何时复来。<a id="a-9y"></a>汝示我者。<a id="a-9z"></a>我与汝多分。<a id="a-A0"></a>此人心变。<a id="a-A1"></a>即将猎者示熊处所。<a id="a-A2"></a>猎者杀熊。<a id="a-A3"></a>即以多分与之。<a id="a-A4"></a>此人展手取肉。<a id="a-A5"></a>二肘俱堕。<a id="a-A6"></a>猎者言。<a id="a-A7"></a>汝有何罪。<a id="a-A8"></a>答曰。<a id="a-A9"></a>是熊看我如父视子。<a id="a-AA"></a>我今背恩将是罪报。<a id="a-AB"></a>猎者恐怖不敢食肉。<a id="a-AC"></a>持施众僧。<a id="a-AD"></a>上座是罗汉语诸下座。<a id="a-AE"></a>此是菩萨。<a id="a-AF"></a>未来出世当得作佛。<a id="a-AG"></a>莫食此肉。<a id="a-AH"></a>即时起塔供养。<a id="a-AI"></a>王闻此事敕下国内。<a id="a-AJ"></a>背恩之人无令住此(新婆沙论云时上座观肉是菩萨肉共取香薪焚烧其肉收其余骨起窣堵波礼拜供养如事塔佛也)</p>
  <p id="aAK">又九色鹿经云。<a id="a-AL"></a>昔者菩萨身为九色鹿。<a id="a-AM"></a>其毛九种色角白如雪。<a id="a-AN"></a>常在殑伽河边饮食水草。<a id="a-AO"></a>常与一乌为知识。<a id="a-AP"></a>时水中有一溺人随流来下。<a id="a-AQ"></a>或出或没。<a id="a-AR"></a>仰头呼天。<a id="a-AS"></a>山神树神诸天龙神。<a id="a-AT"></a>何不愍我。<a id="a-AU"></a>鹿闻下水救之语言。<a id="a-AV"></a>汝可骑我背捉我角。<a id="a-AW"></a>负出上岸。<a id="a-AX"></a>溺人下地绕鹿三匝。<a id="a-AY"></a>向鹿叩头。<a id="a-AZ"></a>乞为大家作奴。<a id="a-Aa"></a>给其使令采取水草。<a id="a-Ab"></a>鹿言。<a id="a-Ac"></a>不用且各自去。<a id="a-Ad"></a>欲报恩者莫道我在。<a id="a-Ae"></a>此人贪我皮角必来杀我。<a id="a-Af"></a>时国王夫人夜梦见九色鹿。<a id="a-Ag"></a>即诈病不起。<a id="a-Ah"></a>王问何以。<a id="a-Ai"></a>答曰。<a id="a-Aj"></a>我昨夜梦见非常之鹿。<a id="a-Ak"></a>其毛九种色。<a id="a-Al"></a>其角白如雪。<a id="a-Am"></a>我思欲得其皮作坐褥其角作拂柄。<a id="a-An"></a>王当为我得之。<a id="a-Ao"></a>王若不得我将死矣。<a id="a-Ap"></a>王募国中。<a id="a-Aq"></a>若有能得当分国而治。<a id="a-Ar"></a>赐其金钵盛满银粟。<a id="a-As"></a>赐其银钵盛满金粟。<a id="a-At"></a>溺人闻之。<a id="a-Au"></a>欲取富贵。<a id="a-Av"></a>念言。<a id="a-Aw"></a>鹿是畜生死活何在。<a id="a-Ax"></a>往至王所言知鹿处。<a id="a-Ay"></a>王大欢喜言。<a id="a-Az"></a>汝若能得其皮角来者。<a id="a-B0"></a>报之半国。<a id="a-B1"></a>溺人面上即生癞疮。<a id="a-B2"></a>溺人言。<a id="a-B3"></a>大王。<a id="a-B4"></a>此鹿虽是畜生大有威神。<a id="a-B5"></a>王宜多出人兵乃可得耳。<a id="a-B6"></a>王即大出人众。<a id="a-B7"></a>径到殑伽河边。<a id="a-B8"></a>乌在树头见人兵来。<a id="a-B9"></a>即呼鹿言。<a id="a-BA"></a>知识且起。<a id="a-BB"></a>王兵来至。<a id="a-BC"></a>鹿故熟眠卧不觉。<a id="a-BD"></a>乌下啄耳。<a id="a-BE"></a>鹿方惊觉。<a id="a-BF"></a>四向顾望无复走地。<a id="a-BG"></a>便往趣王车边。<a id="a-BH"></a>傍臣欲射。<a id="a-BI"></a>王曰莫射。<a id="a-BJ"></a>此鹿非常。<a id="a-BK"></a>将是天神。<a id="a-BL"></a>鹿言。<a id="a-BM"></a>大王。<a id="a-BN"></a>且莫射我。<a id="a-BO"></a>我前活王国中一人。<a id="a-BP"></a>鹿复长跪问王言。<a id="a-BQ"></a>谁道我在此。<a id="a-BR"></a>王便指示车边癞面人是也。<a id="a-BS"></a>鹿即仰头视此人面。<a id="a-BT"></a>眼中泪出不能自胜。<a id="a-BU"></a>此人前溺在水中。<a id="a-BV"></a>我不惜身命。<a id="a-BW"></a>自投水中负此人出。<a id="a-BX"></a>约不相导。<a id="a-BY"></a>人无反复。<a id="a-BZ"></a>不如出水中浮木也。<a id="a-Ba"></a>王有愧色。<a id="a-Bb"></a>汝受其恩柰何反欲杀之。<a id="a-Bc"></a>即下于国中。<a id="a-Bd"></a>若有驱逐此鹿者。<a id="a-Be"></a>当诛五族。<a id="a-Bf"></a>众鹿数千皆来依附。<a id="a-Bg"></a>饮食水草不侵禾稼。<a id="a-Bh"></a>风雨时节五谷丰熟。<a id="a-Bi"></a>人无疾病其世太平。<a id="a-Bj"></a>时九色鹿我身是他。<a id="a-Bk"></a>乌者阿难是也。<a id="a-Bl"></a>国王者今父王悦头檀是也。<a id="a-Bm"></a>时王夫人者今孙陀利是也。<a id="a-Bn"></a>时溺人者调达是也。<a id="a-Bo"></a>我虽有善心向之。<a id="a-Bp"></a>故欲害我。<a id="a-Bq"></a>难有至意。</p>
  <p id="aBr">又雀王经云。<a id="a-Bs"></a>昔者菩萨身为雀王。<a id="a-Bt"></a>慈心济众。<a id="a-Bu"></a>由护身疮有虎食兽。<a id="a-Bv"></a>骨刺其齿困饥将终。<a id="a-Bw"></a>雀王入口啄骨。<a id="a-Bx"></a>日日若兹。<a id="a-By"></a>雀口生疮身为瘦瘠。<a id="a-Bz"></a>骨出虎活。<a id="a-C0"></a>雀飞登树说佛经曰。<a id="a-C1"></a>杀为凶虐其恶莫大。<a id="a-C2"></a>虎闻雀诫。<a id="a-C3"></a>厉声勃然恚曰。<a id="a-C4"></a>尔始离吾口。<a id="a-C5"></a>而敢多言。<a id="a-C6"></a>雀睹其不可化即速飞去。<a id="a-C7"></a>佛言。<a id="a-C8"></a>雀王者是吾身。<a id="a-C9"></a>虎者是调达身。</p>
  <p id="aCA">又杂宝藏经云。<a id="a-CB"></a>时提婆达。<a id="a-CC"></a>心常怀恶欲害世尊。<a id="a-CD"></a>乃雇五百善财婆罗门。<a id="a-CE"></a>使持弓箭。<a id="a-CF"></a>诣世尊所挽弓射佛。<a id="a-CG"></a>所射之箭变成诸华。<a id="a-CH"></a>五百婆罗门见是神变皆大怖畏。<a id="a-CI"></a>即投弓箭礼佛忏悔。<a id="a-CJ"></a>佛为说法皆得须陀洹道。<a id="a-CK"></a>复白佛言。<a id="a-CL"></a>愿听我等出家学道。<a id="a-CM"></a>佛言。<a id="a-CN"></a>善来比丘。<a id="a-CO"></a>须发自落法服着体。<a id="a-CP"></a>重为说法得阿罗汉道。<a id="a-CQ"></a>诸比丘白佛言。<a id="a-CR"></a>世尊神力。<a id="a-CS"></a>甚为希有。<a id="a-CT"></a>提婆达多常欲害佛。<a id="a-CU"></a>然佛常生大慈佛言。<a id="a-CV"></a>非但今日如是。<a id="a-CW"></a>于过去时。<a id="a-CX"></a>波罗柰国有一商主。<a id="a-CY"></a>名不识恩。<a id="a-CZ"></a>共五百贾客入海采宝。<a id="a-Ca"></a>得宝还返到渊洄处。<a id="a-Cb"></a>遇水罗刹而捉其船不能得前。<a id="a-Cc"></a>众商人等极大惊怖。<a id="a-Cd"></a>皆共唱言。<a id="a-Ce"></a>天神地神日月诸神。<a id="a-Cf"></a>谁能慈救济我也。<a id="a-Cg"></a>有一大龟背广一里。<a id="a-Ch"></a>心生悲愍来向船所。<a id="a-Ci"></a>负载众人即得度海。<a id="a-Cj"></a>时龟小睡。<a id="a-Ck"></a>不识恩者欲以大石打龟头杀。<a id="a-Cl"></a>诸商人言。<a id="a-Cm"></a>我等蒙龟济难活命。<a id="a-Cn"></a>杀之不祥不识恩也。<a id="a-Co"></a>不识恩曰。<a id="a-Cp"></a>我停饥急谁能念恩。<a id="a-Cq"></a>辄便杀龟而食其肉。<a id="a-Cr"></a>即日夜中有大群象蹋杀众人。<a id="a-Cs"></a>尔时大龟我身是也。<a id="a-Ct"></a>尔时不识恩者。<a id="a-Cu"></a>提婆达多是也。<a id="a-Cv"></a>五百商人者。<a id="a-Cw"></a>五百婆罗门出家得道是也。<a id="a-Cx"></a>我于往昔济彼免难。<a id="a-Cy"></a>今复拔其生死之患也。</p>
  <p id="aCz">又佛说栴檀树经云。<a id="a-D0"></a>佛告阿难。<a id="a-D1"></a>谛听执受。<a id="a-D2"></a>时维邪梨国有五百人。<a id="a-D3"></a>入海采宝。<a id="a-D4"></a>置船步还。<a id="a-D5"></a>经历深山日暮止宿。<a id="a-D6"></a>豫严早发。<a id="a-D7"></a>四百九十九人皆引去。<a id="a-D8"></a>一人卧熟失辈。<a id="a-D9"></a>仍遇天雨雪失去径路。<a id="a-DA"></a>穷厄山中啼哭呼天。<a id="a-DB"></a>有大栴檀香树。<a id="a-DC"></a>树神谓穷人言。<a id="a-DD"></a>可止留此。<a id="a-DE"></a>自相给衣食到春可去。<a id="a-DF"></a>穷人便留。<a id="a-DG"></a>至于三月启树神言。<a id="a-DH"></a>受恩得全身命。<a id="a-DI"></a>未有微报顾有二亲。<a id="a-DJ"></a>今在本土。<a id="a-DK"></a>实思得还。<a id="a-DL"></a>愿乞发遣。<a id="a-DM"></a>树神言善。<a id="a-DN"></a>便自从意。<a id="a-DO"></a>以金一饼赐之。<a id="a-DP"></a>去此不远当得还邑。<a id="a-DQ"></a>穷人临去问树神言。<a id="a-DR"></a>此树香洁世所希有。<a id="a-DS"></a>今当委还。<a id="a-DT"></a>愿知其名。<a id="a-DU"></a>神言。<a id="a-DV"></a>不须问也。<a id="a-DW"></a>穷人复言。<a id="a-DX"></a>依阴此树积历三月。<a id="a-DY"></a>若到本国当宣树恩。<a id="a-DZ"></a>神便报言。<a id="a-Da"></a>树名栴檀。<a id="a-Db"></a>根茎枝叶治人百病。<a id="a-Dc"></a>其香远闻世之奇异。<a id="a-Dd"></a>人所贪求不须道也。<a id="a-De"></a>穷人还至国中亲族欢喜。<a id="a-Df"></a>后无几间国王病头痛。<a id="a-Dg"></a>祷祀天地山水诸神。<a id="a-Dh"></a>痛不消差。<a id="a-Di"></a>名医省视。<a id="a-Dj"></a>唯得栴檀香以护病得愈。<a id="a-Dk"></a>王即募求民间无有。<a id="a-Dl"></a>便宣令国中得栴檀香者。<a id="a-Dm"></a>拜为封侯。<a id="a-Dn"></a>妻以王女。<a id="a-Do"></a>时穷人闻赏禄重。<a id="a-Dp"></a>便诣王所白言。<a id="a-Dq"></a>我知栴檀香处。<a id="a-Dr"></a>王便令匠臣将穷人往伐取香树。<a id="a-Ds"></a>至到树所。<a id="a-Dt"></a>使者见树洪直。<a id="a-Du"></a>枝条茂盛华果煌煌。<a id="a-Dv"></a>以希见故心不忍伐。<a id="a-Dw"></a>不伐者则违王命。<a id="a-Dx"></a>踌躇[褒-保+(非/(乏-之))]回不知云何。<a id="a-Dy"></a>树神空中言曰。<a id="a-Dz"></a>便伐。<a id="a-E0"></a>但置其根。<a id="a-E1"></a>伐已以人血涂之。<a id="a-E2"></a>肝肠覆其上。<a id="a-E3"></a>树自当生还复如故。<a id="a-E4"></a>使者闻神言如此。<a id="a-E5"></a>便令人伐之。<a id="a-E6"></a>穷人住在树边。<a id="a-E7"></a>树枝跢地标杀穷人。<a id="a-E8"></a>使者便与左右议言。<a id="a-E9"></a>向者树神言。<a id="a-EA"></a>当得人血肝肠以祠树心。<a id="a-EB"></a>不知当以谁赛。<a id="a-EC"></a>此人今死。<a id="a-ED"></a>便以当之。<a id="a-EE"></a>则屠割之。<a id="a-EF"></a>取其肝血如神所敕。<a id="a-EG"></a>树即更生如本无异。<a id="a-EH"></a>车载伐树以还国中。<a id="a-EI"></a>医即进药王病得愈。<a id="a-EJ"></a>举国欢喜。<a id="a-EK"></a>王命国中人民其有病者。<a id="a-EL"></a>皆出香给病皆得愈。<a id="a-EM"></a>举国欣欣遂致太平。<a id="a-EN"></a>阿难退坐稽首质言。<a id="a-EO"></a>是穷人。<a id="a-EP"></a>何无反复。<a id="a-EQ"></a>违树神重誓。<a id="a-ER"></a>佛报曰。<a id="a-ES"></a>乃往昔维卫佛时。<a id="a-ET"></a>有父子三人。<a id="a-EU"></a>其父奉行斋戒未曾懈怠。<a id="a-EV"></a>大儿常于中庭空中烧香供养十方诸佛。<a id="a-EW"></a>小弟愚痴不知三尊。<a id="a-EX"></a>辄以衣覆香上。<a id="a-EY"></a>兄谓弟言。<a id="a-EZ"></a>此事大重。<a id="a-Ea"></a>何以犯之。<a id="a-Eb"></a>弟起恶言。<a id="a-Ec"></a>誓断兄两足。<a id="a-Ed"></a>兄复起念当拍杀弟。<a id="a-Ee"></a>父言。<a id="a-Ef"></a>汝二子诤使我头痛。<a id="a-Eg"></a>大儿报言。<a id="a-Eh"></a>愿得我身为药令父平损。<a id="a-Ei"></a>口不妄言。<a id="a-Ej"></a>故世世受罪。<a id="a-Ek"></a>弟兴恶意欲断兄足。<a id="a-El"></a>后果将人往断树身。<a id="a-Em"></a>兄欲拍杀弟。<a id="a-En"></a>今作树神。<a id="a-Eo"></a>果因树为体拍杀弟身。<a id="a-Ep"></a>时国王头痛者其父也。<a id="a-Eq"></a>奉斋精进故得尊贵。<a id="a-Er"></a>时言使我头痛者。<a id="a-Es"></a>后果头痛。<a id="a-Et"></a>各受其殃。<a id="a-Eu"></a>佛言。<a id="a-Ev"></a>罪福报应如影随形。</p>
  <p id="aEw">颂曰。</p>
  <p id="aEx">大悲愍济　　德重乾坤　　恩深父母</p>
  <p id="aEy">义越君尊　　忠孝尽命　　犹难报恩</p>
  <p id="aEz">如违厥理　　交丧其魂</p>
 </body>
</html>