<!doctype html>
<html id="z3IBWkb1Rm" data-ver="1100">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第八十七</h1>
  <h2 id="a2">受戒篇第八十七(此有七部)</h2>
  <p id="a3">述意部 劝持部 三归部 五戒部 八戒部 十善部 三聚部。</p>
  <p data-pb></p>
  <h2 id="a4">述意部第一</h2>
  <p id="a5">三界无安。<a id="a-6"></a>犹如火宅。<a id="a-7"></a>拔苦与乐。<a id="a-8"></a>必须崇戒。<a id="a-9"></a>经喻多种。<a id="a-A"></a>且述三五。<a id="a-B"></a>能涉远路。<a id="a-C"></a>喻之脚足。<a id="a-D"></a>胜持一切。<a id="a-E"></a>喻之大地。<a id="a-F"></a>生长万物。<a id="a-G"></a>喻之时雨。<a id="a-H"></a>善疗众病。<a id="a-I"></a>喻之良医。<a id="a-J"></a>能消饥渴。<a id="a-K"></a>喻之甘露。<a id="a-L"></a>接济沉溺。<a id="a-M"></a>喻之桥梁。<a id="a-N"></a>运度大海。<a id="a-O"></a>喻之浮囊。<a id="a-P"></a>照除昏暗。<a id="a-Q"></a>喻之灯光。<a id="a-R"></a>防非止恶。<a id="a-S"></a>喻之戒善。<a id="a-T"></a>归趣解脱。<a id="a-U"></a>终籍尸罗。<a id="a-V"></a>庄饰法身。<a id="a-W"></a>喻之璎珞。<a id="a-X"></a>如是之喻。<a id="a-Y"></a>亦有无量。<a id="a-Z"></a>岂不敬之。<a id="a-a"></a>励意奉持也。</p>
  <h2 id="ab">劝持部第二</h2>
  <p id="ac">如涅槃经云。<a id="a-d"></a>欲见佛性证大涅槃。<a id="a-e"></a>必须深心修持净戒。<a id="a-f"></a>若毁净戒是魔眷属。<a id="a-g"></a>非我弟子。<a id="a-h"></a>又大品经云。<a id="a-i"></a>我若不持戒当堕三恶道中尚不得人身。<a id="a-j"></a>况能成就众生。<a id="a-k"></a>净佛国土具一切种智。<a id="a-l"></a>又萨遮尼揵子经云。<a id="a-m"></a>我若不持戒乃至不得疥疠野干身。<a id="a-n"></a>何况当得功德之身。<a id="a-o"></a>又华严经偈云。</p>
  <p id="ap">戒是无上菩提本　　应当具足持净戒</p>
  <p id="aq">若能坚持于禁戒　　则是如来所赞叹</p>
  <p id="ar">又月灯三昧经。<a id="a-s"></a>佛说偈言。</p>
  <p id="at">虽有色寿及多闻　　若无戒智犹禽兽</p>
  <p id="au">虽处卑下少闻见　　能持净戒名胜士</p>
  <p id="av">又遗教经云。<a id="a-w"></a>戒是正顺解脱之本。<a id="a-x"></a>又持此戒得生诸禅定。<a id="a-y"></a>又奉此戒是汝大师。<a id="a-z"></a>若我住世无异此也。<a id="a-10"></a>又智度论云。<a id="a-11"></a>若求大利当坚持戒。<a id="a-12"></a>如惜重宝。<a id="a-13"></a>如护身命。<a id="a-14"></a>以戒是一切善法住处。<a id="a-15"></a>又如无足欲行。<a id="a-16"></a>无翅欲飞。<a id="a-17"></a>无船欲济。<a id="a-18"></a>是不可得。<a id="a-19"></a>若无净戒欲得妙果。<a id="a-1A"></a>亦复如是。<a id="a-1B"></a>若弃舍此戒。<a id="a-1C"></a>虽复山居服药食草与禽兽无异。<a id="a-1D"></a>若能持戒。<a id="a-1E"></a>香闻十方。<a id="a-1F"></a>名声远布。<a id="a-1G"></a>天人爱敬。<a id="a-1H"></a>所愿皆得。<a id="a-1I"></a>持戒之人寿终之时。<a id="a-1J"></a>刀风解身筋脉断绝心不怖畏。<a id="a-1K"></a>又地持论云。<a id="a-1L"></a>三十二相无差别因。<a id="a-1M"></a>皆持戒所得。<a id="a-1N"></a>若不持戒尚不得下贱人身。<a id="a-1O"></a>况复大人相报。<a id="a-1P"></a>又成实论云。<a id="a-1Q"></a>道品楼观以戒为郭。<a id="a-1R"></a>禅定心城以戒为柱。<a id="a-1S"></a>要佩戒印得入善众。<a id="a-1T"></a>又萨婆多论云。<a id="a-1U"></a>佛告比丘。<a id="a-1V"></a>戒有四义。<a id="a-1W"></a>故毁者重于余经。<a id="a-1X"></a>一戒是佛法平地。<a id="a-1Y"></a>万善由之生长。<a id="a-1Z"></a>二一切佛子皆依戒住。<a id="a-1a"></a>若无戒者则无所依。<a id="a-1b"></a>一切众生由戒而有。<a id="a-1c"></a>三戒是趣涅槃之初门。<a id="a-1d"></a>若无戒者则无由得入泥洹城。<a id="a-1e"></a>四戒是佛法璎珞。<a id="a-1f"></a>能庄严佛法也。<a id="a-1g"></a>又何故律初集。<a id="a-1h"></a>以胜故。<a id="a-1i"></a>秘故。<a id="a-1j"></a>但诸契经不择时人说而得名经。<a id="a-1k"></a>律则不尔。<a id="a-1l"></a>唯佛自说。<a id="a-1m"></a>要在僧中。<a id="a-1n"></a>故胜也。<a id="a-1o"></a>又依涅槃经云。<a id="a-1p"></a>如圆护持戒乃至没命终不故犯。<a id="a-1q"></a>佛说喻云。<a id="a-1r"></a>如一罗刹随度海者总乞浮囊。<a id="a-1s"></a>度者答言。<a id="a-1t"></a>宁杀身命浮囊叵得。<a id="a-1u"></a>罗刹复言。<a id="a-1v"></a>不肯全施见惠其半。<a id="a-1w"></a>彼人尔时亦不施与。<a id="a-1x"></a>如是展转乞微尘许。<a id="a-1y"></a>彼人尔时乃至微尘亦不施与。<a id="a-1z"></a>菩萨摩诃萨持禁戒时亦复如是。<a id="a-20"></a>烦恼罗刹教化菩萨令犯四重。<a id="a-21"></a>护余轻者菩萨不随。<a id="a-22"></a>劝犯僧残菩萨不许。<a id="a-23"></a>劝犯波逸提菩萨不肯。<a id="a-24"></a>劝犯提舍尼菩萨不肯。<a id="a-25"></a>劝犯突吉罗菩萨不随。<a id="a-26"></a>故经云。<a id="a-27"></a>菩萨摩诃萨持四重禁及突吉罗。<a id="a-28"></a>敬重坚固等无差别。<a id="a-29"></a>作是愿言。<a id="a-2A"></a>宁以此身投于炽然猛火深坑。<a id="a-2B"></a>终不毁犯三世诸佛禁戒。<a id="a-2C"></a>与居士女等而行不净。<a id="a-2D"></a>复作是愿。<a id="a-2E"></a>宁以热铁周匝缠身。<a id="a-2F"></a>终不敢以破戒之身受于信心檀越衣服。<a id="a-2G"></a>复作是愿。<a id="a-2H"></a>宁以此口吞热铁丸。<a id="a-2I"></a>终不敢以破戒之口食于信心檀越饮食。<a id="a-2J"></a>复作是愿。<a id="a-2K"></a>宁卧此身大热铁上。<a id="a-2L"></a>终不敢以破戒之身受信心檀越床卧敷具。<a id="a-2M"></a>复作是愿。<a id="a-2N"></a>宁以此身受三百鉾。<a id="a-2O"></a>终不敢以破戒之身受信心檀越医药。<a id="a-2P"></a>复作是愿。<a id="a-2Q"></a>宁以此身投热铁镬。<a id="a-2R"></a>终不敢以破戒之身受信心檀越房舍。<a id="a-2S"></a>复作是愿。<a id="a-2T"></a>宁以铁椎打碎此身令如微尘。<a id="a-2U"></a>终不敢以破戒之身受信心檀越礼拜。<a id="a-2V"></a>复作是愿。<a id="a-2W"></a>宁以热铁挑其两目。<a id="a-2X"></a>不以染心贪视好色。<a id="a-2Y"></a>宁以铁锥遍耳搀剌。<a id="a-2Z"></a>不以染心听受诸声。<a id="a-2a"></a>宁以利刀割去其鼻。<a id="a-2b"></a>不以染心贪着诸香。<a id="a-2c"></a>宁以利刀割去其舌。<a id="a-2d"></a>不以染心贪着美味。<a id="a-2e"></a>宁以利斧斩斫其身。<a id="a-2f"></a>不以染心贪着诸触。<a id="a-2g"></a>何以故。<a id="a-2h"></a>以是因缘能令行者堕于地狱饿鬼畜生。<a id="a-2i"></a>又发愿言。<a id="a-2j"></a>菩萨护持如是诸禁戒已。<a id="a-2k"></a>悉以施与一切众生。<a id="a-2l"></a>愿令众生得清净戒。<a id="a-2m"></a>不折戒。<a id="a-2n"></a>不退戒。<a id="a-2o"></a>随顺戒。<a id="a-2p"></a>毕竟戒。<a id="a-2q"></a>具足成就波罗蜜戒。<a id="a-2r"></a>菩萨摩诃萨修持如是清净戒时。<a id="a-2s"></a>即得住于初不动地。</p>
  <p id="a2t">述曰。<a id="a-2u"></a>菩萨既能如是坚持禁戒得不退果。<a id="a-2v"></a>今劝道俗有能仰慕者。<a id="a-2w"></a>从受三聚净戒十无尽戒二十四戒在家出家所有诸戒。<a id="a-2x"></a>如二百五十戒五百戒等。<a id="a-2y"></a>悉能圆护。<a id="a-2z"></a>是真佛子。<a id="a-30"></a>开佛性门。<a id="a-31"></a>入涅槃道。</p>
  <p id="a32">又十轮经云。<a id="a-33"></a>或有戒坏见不坏于圣道中堪任法器。<a id="a-34"></a>四句分别。<a id="a-35"></a>思意可知。<a id="a-36"></a>故涅槃经云。<a id="a-37"></a>于乘缓者乃名为缓。<a id="a-38"></a>于戒缓者不名为缓。<a id="a-39"></a>亦有四句分别可知。<a id="a-3A"></a>又辩意长者子经云。<a id="a-3B"></a>佛为辩意长者子。<a id="a-3C"></a>要有五事行得生天。<a id="a-3D"></a>以偈颂曰。</p>
  <p id="a3E">不杀得长寿　　无病常解脱</p>
  <p id="a3F">一切受天位　　身安光影至</p>
  <p id="a3G">不盗常大富　　自然钱财宝</p>
  <p id="a3H">七宝为宫殿　　娱乐心常好</p>
  <p id="a3I">男女俱不淫　　身体香洁净</p>
  <p id="a3J">所生常端正　　德行自然明</p>
  <p id="a3K">不欺口气香　　言语常聪明</p>
  <p id="a3L">谈论不吃蹇　　所说众奉用</p>
  <p id="a3M">酒食不过口　　无有误乱意</p>
  <p id="a3N">若当所生处　　天人常奉侍</p>
  <p id="a3O">若其寿终后　　二十五神迎</p>
  <p id="a3P">五福自然来　　光影甚炜烨</p>
  <p id="a3Q">又大庄严论云。<a id="a-3R"></a>昔有旃陀利家生其七男。<a id="a-3S"></a>六兄并得须陀洹道。<a id="a-3T"></a>唯小者故处凡夫。<a id="a-3U"></a>母人旃陀利身得阿那含果。<a id="a-3V"></a>兄弟七人尽持五戒。<a id="a-3W"></a>彼国常仪栴陀利行杀。<a id="a-3X"></a>国中男女犯杀盗淫及余重罪。<a id="a-3Y"></a>尽使旃陀利杀之。<a id="a-3Z"></a>时国王召彼大兄言。<a id="a-3a"></a>有应死之徒汝行杀之。<a id="a-3b"></a>其拜自陈。<a id="a-3c"></a>特愿弘恕。<a id="a-3d"></a>我受五戒守身谨慎。<a id="a-3e"></a>乃至蚁子亦不敢杀。<a id="a-3f"></a>不能为非。<a id="a-3g"></a>宁自杀身不敢犯戒。<a id="a-3h"></a>时王奋怒敕市杀之。<a id="a-3i"></a>复白王言。<a id="a-3j"></a>身是王民心是我心。<a id="a-3k"></a>恣王欲杀。<a id="a-3l"></a>杀心不得。<a id="a-3m"></a>仰从王命即令枭首。<a id="a-3n"></a>次召诸弟。<a id="a-3o"></a>五人皆言。<a id="a-3p"></a>受戒不敢行杀。<a id="a-3q"></a>王嗔恚盛。<a id="a-3r"></a>尽便杀之。<a id="a-3s"></a>次复召小子。<a id="a-3t"></a>母子俱来。<a id="a-3u"></a>王见母来倍复嗔怒。<a id="a-3v"></a>前杀六子母不送行。<a id="a-3w"></a>今召小子。<a id="a-3x"></a>何故便来。<a id="a-3y"></a>母曰。<a id="a-3z"></a>愿听微言以自宣理。<a id="a-40"></a>前六子者尽得须陀洹道。<a id="a-41"></a>正使大王取彼六人碎身如尘终不兴恶如一毛发。<a id="a-42"></a>今此小子处在凡夫。<a id="a-43"></a>身虽修善未蒙道法。<a id="a-44"></a>是故念子。<a id="a-45"></a>既未得道或能失意。<a id="a-46"></a>畏王教令。<a id="a-47"></a>自惜形命。<a id="a-48"></a>毁戒行杀。<a id="a-49"></a>身坏命终入大地狱。<a id="a-4A"></a>怜念子故是以送来。<a id="a-4B"></a>王复问母。<a id="a-4C"></a>前死六子尽得须陀洹道耶。<a id="a-4D"></a>答曰。<a id="a-4E"></a>尽得。<a id="a-4F"></a>王复问母。<a id="a-4G"></a>母得何道。<a id="a-4H"></a>答曰。<a id="a-4I"></a>得阿那含道。<a id="a-4J"></a>王闻斯语自投于地称怨自责。<a id="a-4K"></a>我造罪根坐不安席。<a id="a-4L"></a>即自严办香油酥薪。<a id="a-4M"></a>取六死尸而阇维之。<a id="a-4N"></a>为起六偷婆与之供养。<a id="a-4O"></a>日三忏悔。<a id="a-4P"></a>复出财货给彼老母。<a id="a-4Q"></a>至于斋日数数忏悔。<a id="a-4R"></a>望得罪薄免于地狱。<a id="a-4S"></a>故涅槃经云。<a id="a-4T"></a>须陀洹果虽生恶国。<a id="a-4U"></a>以道力故犹故持戒。<a id="a-4V"></a>不起杀盗淫两舌饮酒等过。</p>
  <p id="a4W">又杂宝藏经云。<a id="a-4X"></a>昔有尊者阿罗汉字祇夜多。<a id="a-4Y"></a>佛时去世。<a id="a-4Z"></a>七百年后。<a id="a-4a"></a>出罽宾国。<a id="a-4b"></a>时罽宾国有一恶龙。<a id="a-4c"></a>名阿利那。<a id="a-4d"></a>数作灾害。<a id="a-4e"></a>时有二千罗汉。<a id="a-4f"></a>各尽神力。<a id="a-4g"></a>驱遣此龙。<a id="a-4h"></a>令出国界。<a id="a-4i"></a>其中有百罗汉。<a id="a-4j"></a>以神通动地。<a id="a-4k"></a>又有五百人放大光明。<a id="a-4l"></a>复有五百人入禅定经行。<a id="a-4m"></a>诸人各尽其神力不能使动。<a id="a-4n"></a>时尊者祇夜多。<a id="a-4o"></a>最后往到龙池所。<a id="a-4p"></a>三弹指言。<a id="a-4q"></a>龙汝今出去。<a id="a-4r"></a>不得此住。<a id="a-4s"></a>龙即出去不敢停住。<a id="a-4t"></a>尔时二千罗汉语尊者言。<a id="a-4u"></a>我与尊者。<a id="a-4v"></a>俱得漏尽解脱法身。<a id="a-4w"></a>悉皆平等。<a id="a-4x"></a>而我等各各尽其神力不能令动。<a id="a-4y"></a>尊者云何以三弹指令龙远入大海也。<a id="a-4z"></a>于时尊者答言。<a id="a-50"></a>我凡夫已来受持禁戒。<a id="a-51"></a>至突吉罗。<a id="a-52"></a>等心护持。<a id="a-53"></a>如四重无异。<a id="a-54"></a>今诸人者。<a id="a-55"></a>所以不能动此龙者。<a id="a-56"></a>神力不同故不能动。</p>
  <p id="a57">又贤愚经云。<a id="a-58"></a>时有乞食比丘持戒清洁。<a id="a-59"></a>有一沙弥弟子。<a id="a-5A"></a>护持禁戒没命不犯。<a id="a-5B"></a>有优婆塞。<a id="a-5C"></a>长请其师。<a id="a-5D"></a>日别送食。<a id="a-5E"></a>就处供养。<a id="a-5F"></a>时优婆塞合家良贱并外作客。<a id="a-5G"></a>唯留一女守舍。<a id="a-5H"></a>忘不送食。<a id="a-5I"></a>尔时尊者日时恐晚。<a id="a-5J"></a>即告沙弥。<a id="a-5K"></a>汝往取食。<a id="a-5L"></a>沙弥善摄威仪到家打门。<a id="a-5M"></a>女问是谁。<a id="a-5N"></a>答言。<a id="a-5O"></a>沙弥为师迎食。<a id="a-5P"></a>女心欢喜我愿遂矣。<a id="a-5Q"></a>即与开门。<a id="a-5R"></a>是女端正容貌殊妙。<a id="a-5S"></a>年始十六。<a id="a-5T"></a>淫欲火烧。<a id="a-5U"></a>于沙弥前作诸妖媚。<a id="a-5V"></a>摇眉顾影现染欲相。<a id="a-5W"></a>沙弥见已念言。<a id="a-5X"></a>此女为有风病颠狂病耶。<a id="a-5Y"></a>是女将无欲结所使欲娆毁我净行耶。<a id="a-5Z"></a>坚摄威仪颜色不变。<a id="a-5a"></a>时女即便五体投地。<a id="a-5b"></a>白沙弥言。<a id="a-5c"></a>我常愿者今已时至。<a id="a-5d"></a>我常于汝欲有所陈。<a id="a-5e"></a>未得静便。<a id="a-5f"></a>想汝于我亦常有心。<a id="a-5g"></a>当与我愿。<a id="a-5h"></a>我此舍中多有珍宝。<a id="a-5i"></a>如毗沙门天宫宝藏。<a id="a-5j"></a>而无有主。<a id="a-5k"></a>汝可屈意为此舍主。<a id="a-5l"></a>我为汝婢供给使令。<a id="a-5m"></a>必莫违我。<a id="a-5n"></a>满我所愿。<a id="a-5o"></a>沙弥心念。<a id="a-5p"></a>我有何罪遇此恶缘。<a id="a-5q"></a>我今宁舍身命不可毁破禁戒。<a id="a-5r"></a>又复思惟。<a id="a-5s"></a>我若逃突女欲心盛舍于惭愧。<a id="a-5t"></a>走外牵捉及诽谤我。<a id="a-5u"></a>街陌人见不离污辱。<a id="a-5v"></a>我今当于此处舍命。<a id="a-5w"></a>方便语言牢闭门户。<a id="a-5x"></a>我入一房作所应事。<a id="a-5y"></a>女即闭门。<a id="a-5z"></a>沙弥入房。<a id="a-60"></a>关橝门户。<a id="a-61"></a>得一剃刀。<a id="a-62"></a>心甚欢喜。<a id="a-63"></a>脱身衣服置于架上合掌跪向佛涅槃处。<a id="a-64"></a>自立誓愿。<a id="a-65"></a>我今不舍佛法僧不舍和尚阿阇梨。<a id="a-66"></a>亦不舍戒行。<a id="a-67"></a>正为持戒舍此身命。<a id="a-68"></a>愿所往生出家学道。<a id="a-69"></a>净修梵行尽漏成道。<a id="a-6A"></a>即刎颈死。<a id="a-6B"></a>血流污身。<a id="a-6C"></a>时女怪迟趋户看之。<a id="a-6D"></a>见户不开。<a id="a-6E"></a>唤无应声。<a id="a-6F"></a>方便开户。<a id="a-6G"></a>见其已死失本容色。<a id="a-6H"></a>欲心寻息惭结懊恼。<a id="a-6I"></a>自拔头发分裂面目。<a id="a-6J"></a>婉转灰土之中。<a id="a-6K"></a>悲呼泣泪。<a id="a-6L"></a>迷闷断绝。<a id="a-6M"></a>其父会还打门唤女。<a id="a-6N"></a>女默不应。<a id="a-6O"></a>父怪其静。<a id="a-6P"></a>使人蹋门。<a id="a-6Q"></a>开视之见女如是。<a id="a-6R"></a>即问女言。<a id="a-6S"></a>汝何尔耶。<a id="a-6T"></a>女默不答。<a id="a-6U"></a>心自思惟。<a id="a-6V"></a>我若实对甚可惭愧。<a id="a-6W"></a>若言沙弥毁辱我者。<a id="a-6X"></a>则谤良善当堕地狱。<a id="a-6Y"></a>受罪无极。<a id="a-6Z"></a>不应欺诳。<a id="a-6a"></a>即以实答。<a id="a-6b"></a>具述前缘。<a id="a-6c"></a>父闻女言。<a id="a-6d"></a>心无惊惧。<a id="a-6e"></a>即告女言。<a id="a-6f"></a>一切诸法皆悉无常。<a id="a-6g"></a>汝莫忧惧。<a id="a-6h"></a>即入房内见沙弥身。<a id="a-6i"></a>血皆污赤如旃檀。<a id="a-6j"></a>即前作礼赞言。<a id="a-6k"></a>善哉护持佛戒能舍身命。<a id="a-6l"></a>载死沙弥至平坦地。<a id="a-6m"></a>积众香木阇毗供养。<a id="a-6n"></a>王即请师广为大众说微妙法一切见闻皆发道心。</p>
  <p data-pb></p>
  <h2 id="a6o">三归部第三(此有六部)</h2>
  <p id="a6p">意部 功能部 神卫部 归意部 受法部 得失部。</p>
  <p data-pb></p>
  <h2 id="a6q">述意部第一</h2>
  <p id="a6r">夫三宝应化随机感益。<a id="a-6s"></a>一音演说各得类解。<a id="a-6t"></a>故论云。<a id="a-6u"></a>归依佛者。<a id="a-6v"></a>谓一切智五分法身也。<a id="a-6w"></a>归依法者。<a id="a-6x"></a>谓灭谛涅槃也。<a id="a-6y"></a>归依僧者。<a id="a-6z"></a>谓诸贤圣学无学功德自他身尽处也。<a id="a-70"></a>即自他惑灭所无之处。<a id="a-71"></a>故云尽处也。<a id="a-72"></a>故般若经云。<a id="a-73"></a>一切圣人皆以无为法得名。<a id="a-74"></a>无为即无漏之别因也。<a id="a-75"></a>由此三宝常住于世。<a id="a-76"></a>不为世法之所陵慢。<a id="a-77"></a>以称宝也。<a id="a-78"></a>如世珍宝为生所重。<a id="a-79"></a>今此三宝为诸群生三乘七众之所归仰。<a id="a-7A"></a>故名三归也。</p>
  <h2 id="a7B">功能部第二</h2>
  <p id="a7C">如希有校量功德经云。<a id="a-7D"></a>尔时长老阿难向佛而作是言。<a id="a-7E"></a>若善男子善女人。<a id="a-7F"></a>能如是言。<a id="a-7G"></a>我今归依佛归依法归依僧。<a id="a-7H"></a>得几所功德我实未解。<a id="a-7I"></a>唯愿如来分别演说。<a id="a-7J"></a>令诸众生得正知见。</p>
  <p id="a7K">尔时世尊告阿难言。<a id="a-7L"></a>谛听善思念之。<a id="a-7M"></a>吾当为汝分别解说。<a id="a-7N"></a>假使满阎浮提须陀洹人。<a id="a-7O"></a>其有善男子善女人满一百年。<a id="a-7P"></a>持于世间一切所有娱乐之具尽给施与。<a id="a-7Q"></a>复以四事具足供养。<a id="a-7R"></a>乃至灭度之后。<a id="a-7S"></a>收其舍利起七宝塔。<a id="a-7T"></a>同前供养。<a id="a-7U"></a>于意云何。<a id="a-7V"></a>得福多不。<a id="a-7W"></a>阿难白佛。<a id="a-7X"></a>甚多世尊。<a id="a-7Y"></a>佛言。<a id="a-7Z"></a>不如善男子善女人以淳净心作如是言。<a id="a-7a"></a>我今归依佛法僧所得功德。<a id="a-7b"></a>于彼福德百分不及一。<a id="a-7c"></a>千分万分乃至算数譬喻所不能及。<a id="a-7d"></a>佛告阿难。<a id="a-7e"></a>假使满西瞿陀尼斯陀含人。<a id="a-7f"></a>满二百年如前供养。<a id="a-7g"></a>亦不可及。<a id="a-7h"></a>假使满东弗婆提阿那含人。<a id="a-7i"></a>满三百年如前供养。<a id="a-7j"></a>亦所不及。<a id="a-7k"></a>假使满北方郁单越满中阿罗汉。<a id="a-7l"></a>满四百年如前供养。<a id="a-7m"></a>亦所不及。<a id="a-7n"></a>假使满四天下辟支佛。<a id="a-7o"></a>满十千年如前供养。<a id="a-7p"></a>亦所不及。<a id="a-7q"></a>假使满三千大千世界诸佛如来。<a id="a-7r"></a>若有善男子善女人。<a id="a-7s"></a>二万岁中如前供养。<a id="a-7t"></a>虽得无量无边不可算数福德。<a id="a-7u"></a>犹不如有人以淳净心作如是言。<a id="a-7v"></a>我今归依佛归依法归依僧所得功德。<a id="a-7w"></a>胜前百倍千倍万倍不可算数。<a id="a-7x"></a>言辞譬类所能知及。</p>
  <p id="a7y">尔时世尊复告阿难。<a id="a-7z"></a>若有人能归依佛竟归依法竟归依僧竟。<a id="a-80"></a>乃至一弹指顷能受十善。<a id="a-81"></a>受已修行。<a id="a-82"></a>以是因缘得无量无边功德。<a id="a-83"></a>若复有人能一日一夜受八戒斋已。<a id="a-84"></a>如说修行。<a id="a-85"></a>所得功德胜前福德千倍万倍百千万倍。<a id="a-86"></a>乃至算数譬喻所不能及。<a id="a-87"></a>若能受持五戒。<a id="a-88"></a>尽其形寿。<a id="a-89"></a>如说修行。<a id="a-8A"></a>所得功德胜前福德百倍千倍万倍亿倍。<a id="a-8B"></a>非算数譬喻所能知及。<a id="a-8C"></a>若复有人受沙弥戒沙弥尼戒。<a id="a-8D"></a>复胜于前。<a id="a-8E"></a>若复有人受式叉摩那戒。<a id="a-8F"></a>复胜于前。<a id="a-8G"></a>若复有人受比丘尼大戒。<a id="a-8H"></a>复胜于前。<a id="a-8I"></a>若复有人尽形寿受大比丘戒。<a id="a-8J"></a>修行不缺。<a id="a-8K"></a>复胜于前。<a id="a-8L"></a>阿难闻说三归依处乃至尽寿获大功德。<a id="a-8M"></a>叹未曾有。<a id="a-8N"></a>是经微妙不可思议。<a id="a-8O"></a>明甚深义。<a id="a-8P"></a>功德广大。<a id="a-8Q"></a>难可挍量。<a id="a-8R"></a>是故佛言。<a id="a-8S"></a>名为希有希有经。<a id="a-8T"></a>汝当奉行。<a id="a-8U"></a>又善生经云。<a id="a-8V"></a>若人受三自归。<a id="a-8W"></a>所得果报不可穷尽。<a id="a-8X"></a>如四大宝藏举国人民七年之中运出不尽。<a id="a-8Y"></a>受三归者其福过彼。<a id="a-8Z"></a>不可胜计。</p>
  <p id="a8a">又校量功德经云。<a id="a-8b"></a>四大洲中满二乘果。<a id="a-8c"></a>有人尽形供养乃至起塔。<a id="a-8d"></a>不如男子女人作如是言。<a id="a-8e"></a>我某甲归依佛法僧所得功德。<a id="a-8f"></a>不可思议。<a id="a-8g"></a>以诸福中唯三宝胜故。<a id="a-8h"></a>若起谤毁获罪无边。<a id="a-8i"></a>以善恶例同故。<a id="a-8j"></a>耆域调达俱出佛血。<a id="a-8k"></a>由心善恶。<a id="a-8l"></a>致同劫寿。<a id="a-8m"></a>苦乐有异。</p>
  <p id="a8n">又杂阿含经云。<a id="a-8o"></a>与须达令受三归终生天上。<a id="a-8p"></a>有怀妊者为其胎子。<a id="a-8q"></a>受三自归。<a id="a-8r"></a>生已后有知见。<a id="a-8s"></a>复教三归。<a id="a-8t"></a>设有奴婢客人怀妊生子。<a id="a-8u"></a>亦如是教。<a id="a-8v"></a>若买奴婢能受三归。<a id="a-8w"></a>及以五戒。<a id="a-8x"></a>然后买之。<a id="a-8y"></a>不能不买。<a id="a-8z"></a>乃至乞贷举息要受三归。<a id="a-90"></a>然后与之。<a id="a-91"></a>若有施三宝物者。<a id="a-92"></a>从世尊闻。<a id="a-93"></a>称名咒愿乃得生天。<a id="a-94"></a>佛言。<a id="a-95"></a>善哉如来。<a id="a-96"></a>有无上知见。<a id="a-97"></a>审知方便皆得生天。<a id="a-98"></a>故知三归功力最大。<a id="a-99"></a>不得不受。<a id="a-9A"></a>又法句喻经云。<a id="a-9B"></a>昔者天帝释五德离身。<a id="a-9C"></a>自知命尽当下生世间在陶作家受驴胎。<a id="a-9D"></a>自知福尽甚大愁忧。<a id="a-9E"></a>自念三界之中济人苦厄。<a id="a-9F"></a>唯有佛耳。<a id="a-9G"></a>于是驰往佛所。<a id="a-9H"></a>稽首作礼。<a id="a-9I"></a>伏地志心三自归命佛法圣众。<a id="a-9J"></a>未起之间其神忽出。<a id="a-9K"></a>便至陶家驴母腹中作子。<a id="a-9L"></a>时驴自解走瓦坏间破坏坏器。<a id="a-9M"></a>其主打之。<a id="a-9N"></a>寻时伤胎。<a id="a-9O"></a>其神即还入故身中。<a id="a-9P"></a>五德还备复为天帝。<a id="a-9Q"></a>佛三昧觉。<a id="a-9R"></a>赞言。<a id="a-9S"></a>善哉天帝。<a id="a-9T"></a>能于殒命之际归命三尊。<a id="a-9U"></a>罪对已毕不更勤苦。<a id="a-9V"></a>尔时世尊以偈颂曰。</p>
  <p id="a9W">所行非常　　谓兴衰法　　夫生辄死</p>
  <p id="a9X">此灭为乐　　譬如陶家　　埏埴作器</p>
  <p id="a9Y">一切要坏　　人命亦然</p>
  <p id="a9Z">帝释闻偈。<a id="a-9a"></a>知无常之要。<a id="a-9b"></a>达罪福之变。<a id="a-9c"></a>解兴衰之本。<a id="a-9d"></a>尊寂灭之行。<a id="a-9e"></a>欢喜奉受得须陀洹道。<a id="a-9f"></a>又僧护经云。<a id="a-9g"></a>尔时世尊告僧护比丘。<a id="a-9h"></a>汝于海中所见龙王。<a id="a-9i"></a>由闻法故。<a id="a-9j"></a>虽受龙身。<a id="a-9k"></a>命终之后生兜率天。<a id="a-9l"></a>天中命尽得受人身。<a id="a-9m"></a>弥勒出世作大长者。<a id="a-9n"></a>财富巨亿。<a id="a-9o"></a>为大檀越。<a id="a-9p"></a>供养弥勒世尊及比丘僧。<a id="a-9q"></a>四事具足。<a id="a-9r"></a>是诸龙王犹尚能得如是功德。<a id="a-9s"></a>况我弟子如法出家。<a id="a-9t"></a>坐禅诵经三业具足。<a id="a-9u"></a>必证涅槃。<a id="a-9v"></a>尔时世尊。<a id="a-9w"></a>无问自说云。</p>
  <p id="a9x">归依佛者　　得大吉利　　昼夜心中</p>
  <p id="a9y">不离念佛　　归依法者　　得大吉利</p>
  <p id="a9z">昼夜心中　　不离念法　　归依僧者</p>
  <p id="aA0">得大吉利　　昼夜心中　　不离念僧</p>
  <p id="aA1">又旧杂譬喻经云。<a id="a-A2"></a>昔释迦佛往到第二忉利天上为母说经。<a id="a-A3"></a>时有一天寿命垂尽。<a id="a-A4"></a>有其七事为之应现。<a id="a-A5"></a>一者项中光灭。<a id="a-A6"></a>二者头上传饰华萎。<a id="a-A7"></a>三者面色变。<a id="a-A8"></a>四者衣上有尘。<a id="a-A9"></a>五者腋下汗出。<a id="a-AA"></a>六者身形瘦。<a id="a-AB"></a>七者离本座。<a id="a-AC"></a>即自思惟。<a id="a-AD"></a>寿终之后。<a id="a-AE"></a>当弃天乐下生拘夷那竭国受疥癞母猪复中作子。<a id="a-AF"></a>甚预愁忧不知何计得免此罪。<a id="a-AG"></a>有天语言。<a id="a-AH"></a>今佛在此为母说经。<a id="a-AI"></a>佛为三世一切之救。<a id="a-AJ"></a>唯佛能脱卿之重罪。<a id="a-AK"></a>何不往归。<a id="a-AL"></a>即到佛所稽首作礼。<a id="a-AM"></a>未及发问。<a id="a-AN"></a>佛告天子。<a id="a-AO"></a>一切万物皆归无常。<a id="a-AP"></a>汝素所知何为忧愁。<a id="a-AQ"></a>天白佛言。<a id="a-AR"></a>虽知天福不可得久。<a id="a-AS"></a>恨离此座当为母猪。<a id="a-AT"></a>以是为毒。<a id="a-AU"></a>人趣受身不敢为恐也。<a id="a-AV"></a>佛言。<a id="a-AW"></a>欲脱猪身当三自归言。<a id="a-AX"></a>南无佛。<a id="a-AY"></a>南无法。<a id="a-AZ"></a>南无比丘僧。<a id="a-Aa"></a>归命佛。<a id="a-Ab"></a>归命法。<a id="a-Ac"></a>归命比丘僧。<a id="a-Ad"></a>如是日三。<a id="a-Ae"></a>天从佛教晨夜自归。<a id="a-Af"></a>于后七日天命寿尽。<a id="a-Ag"></a>来至维耶离国作长者子。<a id="a-Ah"></a>在母胞胎。<a id="a-Ai"></a>日三自归。<a id="a-Aj"></a>始生堕地。<a id="a-Ak"></a>亦跪自归。<a id="a-Al"></a>其母娩身又无恶露。<a id="a-Am"></a>母傍侍婢怖而弃走。<a id="a-An"></a>母亦深怪儿堕地语。<a id="a-Ao"></a>谓之荧惑。<a id="a-Ap"></a>意欲杀之。<a id="a-Aq"></a>退自念言。<a id="a-Ar"></a>我少子息。<a id="a-As"></a>若杀此儿父必罪我。<a id="a-At"></a>即具白长者所由。<a id="a-Au"></a>父言。<a id="a-Av"></a>止止。<a id="a-Aw"></a>此儿非凡人。<a id="a-Ax"></a>生百岁尚不晓归。<a id="a-Ay"></a>况儿堕地能自称佛。<a id="a-Az"></a>好养视之无令轻慢。<a id="a-B0"></a>儿遂长大。<a id="a-B1"></a>七岁与其辈类于道边戏。<a id="a-B2"></a>时佛弟子舍利弗目连。<a id="a-B3"></a>适过儿傍。<a id="a-B4"></a>儿言。<a id="a-B5"></a>我和南。<a id="a-B6"></a>舍利弗等惊怪小儿。<a id="a-B7"></a>能礼比丘。<a id="a-B8"></a>儿言。<a id="a-B9"></a>道人不识我耶。<a id="a-BA"></a>佛于天上为母说经。<a id="a-BB"></a>我时为天当下作猪。<a id="a-BC"></a>从佛受教自归得人。<a id="a-BD"></a>汝岂不知耶。<a id="a-BE"></a>比丘即禅亦寻知之。<a id="a-BF"></a>即为咒愿。<a id="a-BG"></a>因请佛及僧供养毕讫。<a id="a-BH"></a>佛为说法。<a id="a-BI"></a>父母及儿内外眷属。<a id="a-BJ"></a>应时皆得阿惟越致。<a id="a-BK"></a>自归之福也。</p>
  <p data-pb></p>
  <h2 id="aBL">神卫部第三</h2>
  <p id="aBM">依七佛经云。<a id="a-BN"></a>三归有九神卫护行者。<a id="a-BO"></a>其九是何。</p>
  <p id="aBP">归佛有三神　一名陀摩斯那　二名陀摩婆罗那　三名陀摩流支　归法有三神　一名法宝　二名呵责　三名辩意　归僧有三神　一名僧宝　二名护众　三名安隐。</p>
  <p id="aBQ">又依灌顶经云。<a id="a-BR"></a>佛在舍卫国与大众说法。<a id="a-BS"></a>于是异道有一鹿头梵志。<a id="a-BT"></a>来到佛所稽首作礼。<a id="a-BU"></a>胡跪合掌白佛言。<a id="a-BV"></a>久闻瞿昙。<a id="a-BW"></a>名声远振。<a id="a-BX"></a>令欲舍置异学受三自归并五戒法。<a id="a-BY"></a>佛言。<a id="a-BZ"></a>善哉善哉。<a id="a-Ba"></a>梵志。<a id="a-Bb"></a>汝能舍置余道归命我者。<a id="a-Bc"></a>当自悔过。<a id="a-Bd"></a>生死之罪。<a id="a-Be"></a>其劫无量。<a id="a-Bf"></a>不可称计。<a id="a-Bg"></a>梵志言诺。<a id="a-Bh"></a>受教即净身口意。<a id="a-Bi"></a>复作是言。<a id="a-Bj"></a>唯愿世尊。<a id="a-Bk"></a>施我法戒。<a id="a-Bl"></a>终身奉行。<a id="a-Bm"></a>不敢毁缺。<a id="a-Bn"></a>佛告梵志。<a id="a-Bo"></a>汝能一心更三自归已。<a id="a-Bp"></a>我当为汝及十方人。<a id="a-Bq"></a>敕天帝释所遣诸鬼神。<a id="a-Br"></a>以护男子女辈受三归者。<a id="a-Bs"></a>梵志因问佛言。<a id="a-Bt"></a>何等是耶。<a id="a-Bu"></a>愿欲闻之。<a id="a-Bv"></a>开化十方诸受归者。<a id="a-Bw"></a>佛言。<a id="a-Bx"></a>如是灌顶善神。<a id="a-By"></a>今当为汝略说三十六。</p>
  <p id="aBz">四天上遣神。<a id="a-C0"></a>名弥栗头不罗婆(汉言善光)主疾病。</p>
  <p id="aC1">四天上遣神。<a id="a-C2"></a>名弥栗头婆诃娑(汉言善明)主头痛。</p>
  <p id="aC3">四天上遣神。<a id="a-C4"></a>名弥栗头娑逻波(汉言善力)主寒热。</p>
  <p id="aC5">四天上遣神。<a id="a-C6"></a>名弥栗头旃陀罗(汉言善月)主腹满。</p>
  <p id="aC7">四天上遣神。<a id="a-C8"></a>名弥栗头陀利奢(汉言善现)主痈肿。</p>
  <p id="aC9">四天上遣神。<a id="a-CA"></a>名弥栗头诃楼诃(汉言善供)主癫狂。</p>
  <p id="aCB">四天上遣神。<a id="a-CC"></a>名弥栗头伽娑帝(汉言善舍)主愚痴。</p>
  <p id="aCD">四天上遣神。<a id="a-CE"></a>名弥栗头志坭哆(汉言善寂)主嗔恚。</p>
  <p id="aCF">四天上遣神。<a id="a-CG"></a>名弥栗头提婆萨(汉言善觉)主淫欲。</p>
  <p id="aCH">四天上遣神。<a id="a-CI"></a>名弥栗头提波罗(汉言善天)主邪鬼。</p>
  <p id="aCJ">四天上遣神。<a id="a-CK"></a>名弥栗头呵婆帝(汉言善住)主伤亡。</p>
  <p id="aCL">四天上遣神。<a id="a-CM"></a>名弥栗头不若罗(汉言善福)主冢墓。</p>
  <p id="aCN">四天上遣神。<a id="a-CO"></a>名弥栗头苾阇伽(汉言善术)主四方。</p>
  <p id="aCP">四天上遣神。<a id="a-CQ"></a>名弥栗头伽丽婆(汉言善帝)主怨家。</p>
  <p id="aCR">四天上遣神。<a id="a-CS"></a>名弥栗头罗阇遮(汉言善王)主偷盗。</p>
  <p id="aCT">四天上遣神。<a id="a-CU"></a>名弥栗头修乾陀(汉言善香)主债主。</p>
  <p id="aCV">四天上遣神。<a id="a-CW"></a>名弥栗头檀那波(汉言善施)主劫贼。</p>
  <p id="aCX">四天上遣神。<a id="a-CY"></a>名弥栗头支多那(汉言善意)主疫毒。</p>
  <p id="aCZ">四天上遣神。<a id="a-Ca"></a>名弥栗头罗婆那(汉言善吉)主五温。</p>
  <p id="aCb">四天上遣神。<a id="a-Cc"></a>名弥栗头三钵摩耶(汉言善山)主蜚尸。</p>
  <p id="aCd">四天上遣神。<a id="a-Ce"></a>名弥栗头三摩陀(汉言善调)主注连。</p>
  <p id="aCf">四天上遣神。<a id="a-Cg"></a>名弥栗头戾禘驼(汉言善备)主注复。</p>
  <p id="aCh">四天上遣神。<a id="a-Ci"></a>名弥栗头波利陀(汉言善放)主相引。</p>
  <p id="aCj">四天上遣神。<a id="a-Ck"></a>名弥栗头波利那(汉言善净)主恶党。</p>
  <p id="aCl">四天上遣神。<a id="a-Cm"></a>名弥栗头虔伽地(汉言善品)主蛊毒。</p>
  <p id="aCn">四天上遣神。<a id="a-Co"></a>名弥栗头毗梨驮(汉言善结)主恐怖。</p>
  <p id="aCp">四天上遣神。<a id="a-Cq"></a>名弥栗头支陀那(汉言善寿)主厄难。</p>
  <p id="aCr">四天上遣神。<a id="a-Cs"></a>名弥栗头伽林摩(汉言善游)主产乳。</p>
  <p id="aCt">四天上遣神。<a id="a-Cu"></a>名弥栗头阿留伽(汉言善愿)主县官。</p>
  <p id="aCv">四天上遣神。<a id="a-Cw"></a>名弥栗头阇利驮(汉言善因)主口舌。</p>
  <p id="aCx">四天上遣神。<a id="a-Cy"></a>名弥栗头阿伽驮(汉言善照)主忧恼。</p>
  <p id="aCz">四天上遣神。<a id="a-D0"></a>名弥栗头阿呵娑(汉言善生)主不安。</p>
  <p id="aD1">四天上遣神。<a id="a-D2"></a>名弥栗头婆和逻(汉言善至)主百怪。</p>
  <p id="aD3">四天上遣神。<a id="a-D4"></a>名弥栗头波利那(汉言善藏)主嫉妒。</p>
  <p id="aD5">四天上遣神。<a id="a-D6"></a>名弥栗头周陀那(汉言善音)主咒诅。</p>
  <p id="aD7">四天上遣神。<a id="a-D8"></a>名弥栗头韦陀罗(汉言善妙)主厌祷。</p>
  <p id="aD9">佛语梵志。<a id="a-DA"></a>是为三十六部神王。<a id="a-DB"></a>此诸善神。<a id="a-DC"></a>凡有万亿河沙鬼神。<a id="a-DD"></a>以为眷属。<a id="a-DE"></a>阴相番代。<a id="a-DF"></a>以护男子女人等辈受三归者。<a id="a-DG"></a>当书神王名字带在身上行来出入。<a id="a-DH"></a>无所畏也。<a id="a-DI"></a>辟除邪恶消灭不善。<a id="a-DJ"></a>梵志言诺。<a id="a-DK"></a>唯天中天。</p>
  <p data-pb></p>
  <h2 id="aDL">归意部第四</h2>
  <p id="aDM">如优婆塞戒经云。<a id="a-DN"></a>长者善生言。<a id="a-DO"></a>如佛先说。<a id="a-DP"></a>有来乞者。<a id="a-DQ"></a>当先教令受三归依。<a id="a-DR"></a>然后施者何耶。<a id="a-DS"></a>云何名为三归。<a id="a-DT"></a>佛言。<a id="a-DU"></a>善男子为破诸苦断除烦恼。<a id="a-DV"></a>受于无上寂灭之乐。<a id="a-DW"></a>以是因缘受三归依。<a id="a-DX"></a>如汝所问。<a id="a-DY"></a>云何三归者。<a id="a-DZ"></a>谓佛法僧。<a id="a-Da"></a>佛者。<a id="a-Db"></a>能说坏烦恼因得正解脱。<a id="a-Dc"></a>法者。<a id="a-Dd"></a>即是坏烦恼因真实解脱。<a id="a-De"></a>僧者。<a id="a-Df"></a>禀受破烦恼因得正解脱。<a id="a-Dg"></a>或有说言。<a id="a-Dh"></a>若如是者。<a id="a-Di"></a>即是一归。<a id="a-Dj"></a>是义不然。<a id="a-Dk"></a>何以故。<a id="a-Dl"></a>如来出世及不出世。<a id="a-Dm"></a>正法常有无分别者。<a id="a-Dn"></a>如来出已则有分别。<a id="a-Do"></a>是故应当别归依佛。<a id="a-Dp"></a>如来出世及不出世。<a id="a-Dq"></a>正法常有无有持者。<a id="a-Dr"></a>如来出已则有持者。<a id="a-Ds"></a>是故应当别归依法。<a id="a-Dt"></a>如来出世及不出世。<a id="a-Du"></a>正法常有无有受者。<a id="a-Dv"></a>如来出已则有受者。<a id="a-Dw"></a>佛弟子众能禀受故。<a id="a-Dx"></a>是故应当别归依僧。<a id="a-Dy"></a>正道解脱。<a id="a-Dz"></a>是名为法。<a id="a-E0"></a>无师独觉。<a id="a-E1"></a>是名为佛。<a id="a-E2"></a>能如法受。<a id="a-E3"></a>是名为僧。<a id="a-E4"></a>若无三归。<a id="a-E5"></a>云何说有四不坏信。</p>
  <p id="aE6">又萨婆多论问。<a id="a-E7"></a>云何为归。<a id="a-E8"></a>云何为趣。<a id="a-E9"></a>答曰。<a id="a-EA"></a>归者是灭谛道谛少分。<a id="a-EB"></a>趣者是口语。<a id="a-EC"></a>复有说。<a id="a-ED"></a>趣者能起口语心是也。<a id="a-EE"></a>复有说。<a id="a-EF"></a>信可此法。<a id="a-EG"></a>是名为趣。<a id="a-EH"></a>问曰。<a id="a-EI"></a>归者为归色身。<a id="a-EJ"></a>为归法身耶。<a id="a-EK"></a>答曰。<a id="a-EL"></a>归法身。<a id="a-EM"></a>若尔何故坏色身犯逆。<a id="a-EN"></a>答曰。<a id="a-EO"></a>色身是法身器故害得逆。<a id="a-EP"></a>问归依佛者。<a id="a-EQ"></a>为独归一佛。<a id="a-ER"></a>为通三世佛耶。<a id="a-ES"></a>答曰。<a id="a-ET"></a>诸佛同一法身故须通归。<a id="a-EU"></a>不独归释迦佛。<a id="a-EV"></a>虽指一佛为境。<a id="a-EW"></a>发言之时理须通归。<a id="a-EX"></a>余二法僧理亦通归。<a id="a-EY"></a>问曰。<a id="a-EZ"></a>佛法境界尘沙无量。<a id="a-Ea"></a>何故但说三种不增不减耶。<a id="a-Eb"></a>答曰。<a id="a-Ec"></a>若废三从境。<a id="a-Ed"></a>境别尘沙。<a id="a-Ee"></a>若废境从三三归摄尽。<a id="a-Ef"></a>则该通法界。</p>
  <p id="aEg">又大庄严经论云。<a id="a-Eh"></a>我昔曾闻。<a id="a-Ei"></a>有一比丘。<a id="a-Ej"></a>常被盗贼。<a id="a-Ek"></a>一日之中坚闭门户。<a id="a-El"></a>贼复来至扣门而唤。<a id="a-Em"></a>比丘答言。<a id="a-En"></a>我见汝时极大惊怖。<a id="a-Eo"></a>汝可内手于彼窗中。<a id="a-Ep"></a>当与汝物。<a id="a-Eq"></a>贼即内手置于窗中。<a id="a-Er"></a>比丘以绳系之于柱。<a id="a-Es"></a>比丘执杖开门打之一下已。<a id="a-Et"></a>语言。<a id="a-Eu"></a>归依佛。<a id="a-Ev"></a>贼以畏故即便随语归依于佛。<a id="a-Ew"></a>复打二下。<a id="a-Ex"></a>语言。<a id="a-Ey"></a>归依法。<a id="a-Ez"></a>贼畏死故复言归依法。<a id="a-F0"></a>第三打时。<a id="a-F1"></a>复语之言。<a id="a-F2"></a>归依僧。<a id="a-F3"></a>贼时畏故复言归依僧即自思惟。<a id="a-F4"></a>今此道人有几归依。<a id="a-F5"></a>若多有者必不见放。<a id="a-F6"></a>身体疲痛即求出家。<a id="a-F7"></a>有人问言。<a id="a-F8"></a>汝先作贼造诸恶行。<a id="a-F9"></a>以何事故出家修道。<a id="a-FA"></a>答彼人言。<a id="a-FB"></a>我亦观察佛法之利。<a id="a-FC"></a>然后出家。<a id="a-FD"></a>我于本日遇善知识。<a id="a-FE"></a>以杖打我三下唯有少许命在不绝。<a id="a-FF"></a>如来世尊实一切智。<a id="a-FG"></a>若教弟子四归依者。<a id="a-FH"></a>我命即绝。<a id="a-FI"></a>佛远见斯事。<a id="a-FJ"></a>故教比丘打贼三下。<a id="a-FK"></a>使我不死。<a id="a-FL"></a>是故唯说三归不说四归。</p>
  <p data-pb></p>
  <h2 id="aFM">受法部第五</h2>
  <p id="aFN">依毗尼母论。<a id="a-FO"></a>三归有五种。<a id="a-FP"></a>一翻邪。<a id="a-FQ"></a>二五戒。<a id="a-FR"></a>三八戒。<a id="a-FS"></a>四十戒。<a id="a-FT"></a>五大戒(五八十戒三归下依受文自别。<a id="a-FU"></a>大戒三归者。<a id="a-FV"></a>佛初度人未秉羯磨已前有受三归得戒者。<a id="a-FW"></a>有善来得戒者。<a id="a-FX"></a>今此宗中但明信邪日久今创易心归正佛今先受三归后始忏悔。<a id="a-FY"></a>是名翻邪三归。<a id="a-FZ"></a>故智度论云。<a id="a-Fa"></a>先始三归后始忏悔。<a id="a-Fb"></a>若久来信佛不须先受三归。<a id="a-Fc"></a>但依五戒八戒三归。<a id="a-Fd"></a>先忏悔已。<a id="a-Fe"></a>后受三归。<a id="a-Ff"></a>然后说戒相)依智度论。<a id="a-Fg"></a>正欲受时具修威仪。<a id="a-Fh"></a>至一出家人前。<a id="a-Fi"></a>戒师为说善恶两法。<a id="a-Fj"></a>令识邪正生其欣厌开托心神。<a id="a-Fk"></a>然后为授云。</p>
  <p id="aFl">我某甲尽形寿。<a id="a-Fm"></a>归依佛。<a id="a-Fn"></a>归依法。<a id="a-Fo"></a>归依僧(三说)我某甲尽形寿。<a id="a-Fp"></a>归依佛竟。<a id="a-Fq"></a>归依法竟。<a id="a-Fr"></a>归依僧竟(三说)初三归依竟即发善法。<a id="a-Fs"></a>次三结已。<a id="a-Ft"></a>唯有身口无教属己。<a id="a-Fu"></a>故萨婆多论云。<a id="a-Fv"></a>若淳重心受具教无教。<a id="a-Fw"></a>若轻慢心受但有其教。<a id="a-Fx"></a>无其无教(言教无教者。<a id="a-Fy"></a>犹是作无作戒也)</p>
  <p data-pb></p>
  <h2 id="aFz">得失部第六</h2>
  <p id="aG0">如萨婆多论。<a id="a-G1"></a>问他人为求受归趣者。<a id="a-G2"></a>是人为得不。<a id="a-G3"></a>答或有得不得者。<a id="a-G4"></a>如迦尸女哑不能言。<a id="a-G5"></a>余人为受者得。<a id="a-G6"></a>自若能言。<a id="a-G7"></a>不得归戒也。<a id="a-G8"></a>又依大集经云。<a id="a-G9"></a>妊身女人恐胎不安。<a id="a-GA"></a>先受三归已儿无加害。<a id="a-GB"></a>乃至生后身心具足。<a id="a-GC"></a>善神拥护。<a id="a-GD"></a>问曰。<a id="a-GE"></a>总别云何。<a id="a-GF"></a>答曰。<a id="a-GG"></a>二种皆得。<a id="a-GH"></a>故善见论云。<a id="a-GI"></a>受有两种。<a id="a-GJ"></a>一别受言。<a id="a-GK"></a>我某甲归依佛。<a id="a-GL"></a>归依佛竟(法僧亦尔)二总受者。<a id="a-GM"></a>如前受者是也。<a id="a-GN"></a>若师教言归依佛。<a id="a-GO"></a>弟子答言。<a id="a-GP"></a>不正云归依弗。<a id="a-GQ"></a>若师言佛。<a id="a-GR"></a>弟子言弗不得成。<a id="a-GS"></a>若师及弟子言俱不正者。<a id="a-GT"></a>不成三归。<a id="a-GU"></a>若师教言归依佛。<a id="a-GV"></a>弟子答尔。<a id="a-GW"></a>或言不出口。<a id="a-GX"></a>或逐师语不具。<a id="a-GY"></a>又不称己名字。<a id="a-GZ"></a>并不成归。<a id="a-Ga"></a>或中边二国。<a id="a-Gb"></a>言音不同。<a id="a-Gc"></a>不相领解者不成。<a id="a-Gd"></a>若指事教解者得成。<a id="a-Ge"></a>如似夷人好乐杀生戒。<a id="a-Gf"></a>师手执其刀用拟畜生。<a id="a-Gg"></a>汝自今已去更不得如此杀。<a id="a-Gh"></a>汝能持不。<a id="a-Gi"></a>胡夷颔头。<a id="a-Gj"></a>答言。<a id="a-Gk"></a>好亦得成受戒。</p>
  <p id="aGl">问曰。<a id="a-Gm"></a>先后云何。<a id="a-Gn"></a>答曰。<a id="a-Go"></a>如萨婆多论云。<a id="a-Gp"></a>若弟子先称法后称佛。<a id="a-Gq"></a>不成三归。<a id="a-Gr"></a>以三宝位差别故。<a id="a-Gs"></a>若愚痴无所晓知。<a id="a-Gt"></a>不是恶心说不次者。<a id="a-Gu"></a>自不得罪。<a id="a-Gv"></a>亦成三归。<a id="a-Gw"></a>若先知解故倒说者得罪。<a id="a-Gx"></a>亦不成三归。<a id="a-Gy"></a>问曰。<a id="a-Gz"></a>对趣云何。<a id="a-H0"></a>答曰。<a id="a-H1"></a>如萨婆多论云。<a id="a-H2"></a>趣通五道皆得三归。<a id="a-H3"></a>除重地狱。<a id="a-H4"></a>自外山间树下空野海边轻系地狱。<a id="a-H5"></a>皆得成归。<a id="a-H6"></a>无受戒法。<a id="a-H7"></a>又成实论问曰。<a id="a-H8"></a>余道众生得戒律仪不。<a id="a-H9"></a>答曰。<a id="a-HA"></a>经说诸龙亦得受一日戒。<a id="a-HB"></a>故知得有。<a id="a-HC"></a>又善见论云。<a id="a-HD"></a>龙神等得受三归五戒不。<a id="a-HE"></a>答曰。<a id="a-HF"></a>如萨婆多论说。<a id="a-HG"></a>龙畜等以业报无所知晓。<a id="a-HH"></a>故不成受。<a id="a-HI"></a>除经中说得受八斋。<a id="a-HJ"></a>但增其善。<a id="a-HK"></a>不得斋也。<a id="a-HL"></a>又如四分律说龙得三归者。<a id="a-HM"></a>如贾人兄弟等但得翻邪三归无其戒也。<a id="a-HN"></a>虽律中龙神得受三归者。<a id="a-HO"></a>此并知解人语。<a id="a-HP"></a>识其意趣。<a id="a-HQ"></a>方与受戒。<a id="a-HR"></a>自外愚痴猪羊蠡蛤等。<a id="a-HS"></a>并不发归。</p>
  <p id="aHT">问曰。<a id="a-HU"></a>渐顿云何。<a id="a-HV"></a>答曰。<a id="a-HW"></a>如依萨婆多论。<a id="a-HX"></a>渐顿俱不得。</p>
  <p id="aHY">问曰。<a id="a-HZ"></a>若尔何故经论云有一语二语优婆塞等。<a id="a-Ha"></a>答曰。<a id="a-Hb"></a>此是制前。<a id="a-Hc"></a>制后不得。<a id="a-Hd"></a>问得从一二三人各受一归。<a id="a-He"></a>答曰。<a id="a-Hf"></a>不得。</p>
  <p id="aHg">问曰。<a id="a-Hh"></a>得一年二年受不。<a id="a-Hi"></a>答曰。<a id="a-Hj"></a>随日多少受皆得也。</p>
 </body>
</html>