<!doctype html>
<html id="z3IBWkn1Rs" data-ver="1414">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第九十三</h1>
  <h2 id="a2">酒肉篇第九十三(此有三部)</h2>
  <p id="a3">述意部 饮酒部 食肉部。</p>
  <p data-pb></p>
  <h2 id="a4">述意部第一</h2>
  <p id="a5">酒为放逸之门。<a id="a-6"></a>大圣知其苦本。<a id="a-7"></a>所以远酣肆离酒缘。<a id="a-8"></a>弃醉朋近法友。<a id="a-9"></a>出昏门入惺境。<a id="a-A"></a>肉是断大慈之种。<a id="a-B"></a>大圣知其杀因。<a id="a-C"></a>所以去腥臊净身口。<a id="a-D"></a>啖蔬菜澄心神。<a id="a-E"></a>招慈善感延年。<a id="a-F"></a>故俗礼记云。<a id="a-G"></a>见其生不忍其死。<a id="a-H"></a>闻其声不食其肉。<a id="a-I"></a>斯亦不杀之义也。<a id="a-J"></a>若使啖食酒肉之者。<a id="a-K"></a>即同畜生豺狼禽兽。<a id="a-L"></a>亦即具杀一切眷属饮啖诸亲。<a id="a-M"></a>翻仇怨报。<a id="a-N"></a>历劫长夜无有穷已。<a id="a-O"></a>如上论说。<a id="a-P"></a>有一女人五百世害狼儿。<a id="a-Q"></a>狼儿亦五百世害其母。<a id="a-R"></a>又有女人。<a id="a-S"></a>五百世断鬼命根。<a id="a-T"></a>鬼亦五百世断其命根。<a id="a-U"></a>故知经历六道备受怨报。<a id="a-V"></a>或经为师长。<a id="a-W"></a>或是父母。<a id="a-X"></a>或是兄弟。<a id="a-Y"></a>或是姊妹。<a id="a-Z"></a>或是儿孙。<a id="a-a"></a>或是朋友。<a id="a-b"></a>今是凡身。<a id="a-c"></a>各无道眼。<a id="a-d"></a>不能分别。<a id="a-e"></a>还相啖食不自觉知。<a id="a-f"></a>啖食之时此物有灵。<a id="a-g"></a>即生嗔恨还成怨仇。<a id="a-h"></a>向到至亲反变成怨。<a id="a-i"></a>如是之事岂可不思。<a id="a-j"></a>暂争舌端一时少味。<a id="a-k"></a>永与至亲长为怨对。<a id="a-l"></a>可为痛心。<a id="a-m"></a>难以言说。<a id="a-n"></a>是故涅槃经云。<a id="a-o"></a>一切肉者悉断。<a id="a-p"></a>及自死者。<a id="a-q"></a>自死犹断。<a id="a-r"></a>何况不自死者。<a id="a-s"></a>又楞伽经云为利杀众生。<a id="a-t"></a>以财网诸肉。<a id="a-u"></a>二业俱不善。<a id="a-v"></a>死坠噭呼狱。<a id="a-w"></a>何谓以财网肉。<a id="a-x"></a>陆设罝罘。<a id="a-y"></a>水设网罟。<a id="a-z"></a>此是以网网肉。<a id="a-10"></a>若于屠杀人间以钱买肉。<a id="a-11"></a>此是以财网肉。<a id="a-12"></a>若令此人不以财网肉者。<a id="a-13"></a>习恶律仪。<a id="a-14"></a>捕害众生。<a id="a-15"></a>此人为当专自供口。<a id="a-16"></a>亦复别有所拟。<a id="a-17"></a>若别有所拟。<a id="a-18"></a>向食肉者。<a id="a-19"></a>岂无杀分。<a id="a-1A"></a>何得云我不杀生。<a id="a-1B"></a>此是灼然。<a id="a-1C"></a>违背经文。<a id="a-1D"></a>断大慈种。<a id="a-1E"></a>障不见佛也。</p>
  <h2 id="a1F">饮酒部第二</h2>
  <p id="a1G">述曰。<a id="a-1H"></a>此之一教有权有实。<a id="a-1I"></a>权则渐诱之训。<a id="a-1J"></a>以轻脱重。<a id="a-1K"></a>初开无犯。<a id="a-1L"></a>据其障理非无其过。<a id="a-1M"></a>若约实教轻重俱禁。<a id="a-1N"></a>始末不犯。<a id="a-1O"></a>是名持戒。<a id="a-1P"></a>初据权说者。<a id="a-1Q"></a>故未曾有经云。<a id="a-1R"></a>尔时国王太子。<a id="a-1S"></a>名曰只陀。<a id="a-1T"></a>闻佛所说十善道法果报无穷。<a id="a-1U"></a>长跪叉手白佛言。<a id="a-1V"></a>佛昔令我受持五戒。<a id="a-1W"></a>今欲还舍。<a id="a-1X"></a>所以者何。<a id="a-1Y"></a>五戒法中酒戒难持。<a id="a-1Z"></a>畏得罪故。<a id="a-1a"></a>世尊告曰。<a id="a-1b"></a>汝饮酒时为何恶耶。<a id="a-1c"></a>只陀白佛。<a id="a-1d"></a>国中豪强。<a id="a-1e"></a>时时相率赍持酒食。<a id="a-1f"></a>共相娱乐以致欢乐。<a id="a-1g"></a>自无恶也。<a id="a-1h"></a>何以故。<a id="a-1i"></a>得酒念戒无放逸故。<a id="a-1j"></a>饮酒不行恶也。<a id="a-1k"></a>佛言。<a id="a-1l"></a>善哉善哉。<a id="a-1m"></a>只陀。<a id="a-1n"></a>汝今已得智慧方便。<a id="a-1o"></a>若世间人能如汝者。<a id="a-1p"></a>终身饮酒有何恶哉。<a id="a-1q"></a>如是行者。<a id="a-1r"></a>乃应生福无有罪也。<a id="a-1s"></a>若人饮酒不起恶业欢喜心故不起烦恼。<a id="a-1t"></a>善心因缘受善果报。<a id="a-1u"></a>如持五戒何有失乎。<a id="a-1v"></a>饮酒念戒益增其福。<a id="a-1w"></a>先持五戒今受十善。<a id="a-1x"></a>功德倍胜十善报也。</p>
  <p id="a1y">时波斯匿王白佛言。<a id="a-1z"></a>世尊。<a id="a-20"></a>如佛所说。<a id="a-21"></a>心欢喜时不起恶业名有漏善者。<a id="a-22"></a>是事不然。<a id="a-23"></a>何以故。<a id="a-24"></a>人饮酒时心则欢喜。<a id="a-25"></a>欢喜心故不起烦恼。<a id="a-26"></a>无恼烦故不行恼害。<a id="a-27"></a>不害物故三业清净。<a id="a-28"></a>清净之道即无漏业。<a id="a-29"></a>世尊。<a id="a-2A"></a>忆念我昔游行猎戏忘将厨宰。<a id="a-2B"></a>于深山中觉饥索食。<a id="a-2C"></a>左右答言。<a id="a-2D"></a>王朝去时不被命敕令将厨宰。<a id="a-2E"></a>即时无食。<a id="a-2F"></a>我闻是语已走马还宫教令索食。<a id="a-2G"></a>王家厨监名修迦罗。<a id="a-2H"></a>修迦罗言。<a id="a-2I"></a>即无现食。<a id="a-2J"></a>今方当作。<a id="a-2K"></a>我时饥逼忿不思惟。<a id="a-2L"></a>敕臣斩杀厨监。<a id="a-2M"></a>臣被王教即共议言。<a id="a-2N"></a>简括国中唯此一人忠良直事。<a id="a-2O"></a>今若杀者。<a id="a-2P"></a>更无有能为王监厨称王意者。<a id="a-2Q"></a>时末利夫人闻王教敕杀修迦罗。<a id="a-2R"></a>情甚爱惜。<a id="a-2S"></a>知王饥乏。<a id="a-2T"></a>即令办具好肉美酒沐浴名香庄严身体。<a id="a-2U"></a>将诸妓女往至我所。<a id="a-2V"></a>我见夫人装束严丽将从妓女好酒肉来。<a id="a-2W"></a>嗔心即歇。<a id="a-2X"></a>何以故。<a id="a-2Y"></a>末利夫人持五戒断酒不饮。<a id="a-2Z"></a>我心常恨。<a id="a-2a"></a>今日忽然将酒肉来。<a id="a-2b"></a>共相娱乐展释情故。<a id="a-2c"></a>即与夫人饮酒食肉。<a id="a-2d"></a>作众伎乐欢喜娱乐。<a id="a-2e"></a>恚心即灭。<a id="a-2f"></a>夫人知我忘失怒意。<a id="a-2g"></a>即遣黄门辄传我命。<a id="a-2h"></a>令语外臣莫杀厨监。<a id="a-2i"></a>即奉教旨。<a id="a-2j"></a>我至明旦。<a id="a-2k"></a>深自悔责。<a id="a-2l"></a>愁忧不食。<a id="a-2m"></a>颜色樵瘁。<a id="a-2n"></a>夫人问我。<a id="a-2o"></a>何故患愁。<a id="a-2p"></a>为何患耶。<a id="a-2q"></a>我言。<a id="a-2r"></a>吾因昨日为饥火所逼。<a id="a-2s"></a>嗔恚心故杀修迦罗。<a id="a-2t"></a>自计国中更无有人堪监我厨如修迦罗者。<a id="a-2u"></a>为是之故悔恨愁耳。<a id="a-2v"></a>夫人笑曰。<a id="a-2w"></a>其人犹在。<a id="a-2x"></a>愿王莫愁。<a id="a-2y"></a>我重问曰。<a id="a-2z"></a>为实如是。<a id="a-30"></a>为戏言耶。<a id="a-31"></a>答言。<a id="a-32"></a>实在。<a id="a-33"></a>非戏言也。<a id="a-34"></a>我令左右唤厨监来。<a id="a-35"></a>使者往召。<a id="a-36"></a>须臾将来。<a id="a-37"></a>我大欢喜忧悔即除。<a id="a-38"></a>王白佛言。<a id="a-39"></a>末利夫人持佛五戒。<a id="a-3A"></a>月行六斋。<a id="a-3B"></a>一日之中终身五戒。<a id="a-3C"></a>已犯饮酒妄语二戒。<a id="a-3D"></a>八斋戒中顿犯六戒。<a id="a-3E"></a>此事云何。<a id="a-3F"></a>所犯戒罪轻耶重耶。<a id="a-3G"></a>世尊答曰。<a id="a-3H"></a>如此犯戒。<a id="a-3I"></a>得大功德。<a id="a-3J"></a>无有罪也。<a id="a-3K"></a>何以故。<a id="a-3L"></a>为利益故。<a id="a-3M"></a>如我前说。<a id="a-3N"></a>夫人修善凡有二种。<a id="a-3O"></a>一有漏善。<a id="a-3P"></a>二无漏善。<a id="a-3Q"></a>末利夫人所犯戒者入有漏善。<a id="a-3R"></a>不犯戒者名无漏善。<a id="a-3S"></a>依语义者。<a id="a-3T"></a>破戒修善名有漏善。<a id="a-3U"></a>依义语者。<a id="a-3V"></a>凡心所起善皆无漏业。<a id="a-3W"></a>王白佛言。<a id="a-3X"></a>如世尊说。<a id="a-3Y"></a>末利夫人饮酒破戒不起恶心而有功德无罪报者。<a id="a-3Z"></a>一切人民亦复皆然。<a id="a-3a"></a>何以故。<a id="a-3b"></a>我念近者舍卫城中有诸豪族刹利王公。<a id="a-3c"></a>因小诤竞乃致大怨。<a id="a-3d"></a>各各结谋兴兵相伐。<a id="a-3e"></a>两家并是国亲。<a id="a-3f"></a>非可执录纷纭斗战。<a id="a-3g"></a>不从理谏。<a id="a-3h"></a>深为忧之。<a id="a-3i"></a>复自念言。<a id="a-3j"></a>昔太子时共大臣提韦罗相忿。<a id="a-3k"></a>情实不分。<a id="a-3l"></a>意欲诛灭。<a id="a-3m"></a>因太后与酒饮已情和。<a id="a-3n"></a>思惟是已即敕忠臣。<a id="a-3o"></a>令办好酒及诸甘膳。<a id="a-3p"></a>又使宣令国中豪族群臣士民。<a id="a-3q"></a>悉皆令集。<a id="a-3r"></a>欲有所论国中大事。<a id="a-3s"></a>诸臣诤竞。<a id="a-3t"></a>两徒眷属各有五百。<a id="a-3u"></a>应召来集。<a id="a-3v"></a>于王殿上庄严大乐。<a id="a-3w"></a>王敕忠臣办琉璃碗。<a id="a-3x"></a>碗受三升。<a id="a-3y"></a>诸宝碗中盛满好酒。<a id="a-3z"></a>我于众前先[軗/口]一碗。<a id="a-40"></a>王曰。<a id="a-41"></a>今论国事想无异心。<a id="a-42"></a>今当人人办此一碗甘露良药然后论事。<a id="a-43"></a>咸言。<a id="a-44"></a>唯诺。<a id="a-45"></a>作唱大乐。<a id="a-46"></a>诸人得酒并闻音乐。<a id="a-47"></a>心中欢乐忘失仇恨。<a id="a-48"></a>因酒息诤而得太平。<a id="a-49"></a>此岂非是。<a id="a-4A"></a>酒之功也。<a id="a-4B"></a>窃见世间穷贫小人奴客婢使夷蛮之人。<a id="a-4C"></a>或因节日。<a id="a-4D"></a>或于酒店。<a id="a-4E"></a>聚会饮酒。<a id="a-4F"></a>欢乐心故。<a id="a-4G"></a>不须人教。<a id="a-4H"></a>各各起舞。<a id="a-4I"></a>未得酒时。<a id="a-4J"></a>都无是事。<a id="a-4K"></a>是故当知。<a id="a-4L"></a>人因饮酒即致欢乐。<a id="a-4M"></a>心欢乐时不起恶念。<a id="a-4N"></a>不起恶念即是善心。<a id="a-4O"></a>善心因缘应受善报。<a id="a-4P"></a>猕猴得酒尚能起舞。<a id="a-4Q"></a>况于世人。<a id="a-4R"></a>如世尊说施善善报施恶恶报。<a id="a-4S"></a>末利夫人皆由前身以好施人故。<a id="a-4T"></a>今得好报。<a id="a-4U"></a>世尊。<a id="a-4V"></a>云何令持五戒月行六斋。<a id="a-4W"></a>六斋之日不得庄严香华服饰作唱妓乐。<a id="a-4X"></a>又复不听附近夫婿爱好之姿。<a id="a-4Y"></a>竟何所施。<a id="a-4Z"></a>徒云其功。<a id="a-4a"></a>岂非苦也。<a id="a-4b"></a>佛告王曰。<a id="a-4c"></a>大王所难非不如是。<a id="a-4d"></a>末利夫人在年少时。<a id="a-4e"></a>若我不敕令受戒法修智慧者。<a id="a-4f"></a>云何当有今日之德以能得度复度王身。<a id="a-4g"></a>如斯之功复归谁也。</p>
  <p id="a4h">述曰。<a id="a-4i"></a>此第二约其实说。<a id="a-4j"></a>轻重不犯。<a id="a-4k"></a>真名持戒。<a id="a-4l"></a>故大圣知时量机通塞。<a id="a-4m"></a>通则开禁。<a id="a-4n"></a>随时量前损益。<a id="a-4o"></a>如匿王欲杀厨监太子欲害其父。<a id="a-4p"></a>此因酒忘忿得全身命免其大罪。<a id="a-4q"></a>以轻脱重不受累殃。<a id="a-4r"></a>然非无饮酒之咎来报之罪。<a id="a-4s"></a>不得见有前开遂即雷同总犯。<a id="a-4t"></a>各须量其教意。<a id="a-4u"></a>复省己身行德优劣。<a id="a-4v"></a>得预圣人。<a id="a-4w"></a>斯匿末利开禁以既不同。<a id="a-4x"></a>此即须依经纤毫勿犯。<a id="a-4y"></a>最为殊胜。<a id="a-4z"></a>故四分律云。<a id="a-50"></a>是我弟子者。<a id="a-51"></a>乃至不以草头滴酒入口。<a id="a-52"></a>何况多饮。<a id="a-53"></a>是故咽咽结提。</p>
  <p id="a54">又成论。<a id="a-55"></a>问云。<a id="a-56"></a>饮酒是实罪耶。<a id="a-57"></a>答曰非也。<a id="a-58"></a>所以者何。<a id="a-59"></a>饮酒不为恼众生故。<a id="a-5A"></a>而是罪因。<a id="a-5B"></a>若人饮酒则开不善门。<a id="a-5C"></a>以能障定及诸善法。<a id="a-5D"></a>如殖众果必有墙障故。<a id="a-5E"></a>知酒过如果无园。</p>
  <p id="a5F">又优婆塞经云。<a id="a-5G"></a>若复有人乐饮酒者。<a id="a-5H"></a>是人现世喜失财物。<a id="a-5I"></a>身心多病常乐斗争。<a id="a-5J"></a>恶名远闻丧失智慧。<a id="a-5K"></a>心无惭愧得恶色力。<a id="a-5L"></a>常为一切之所呵责。<a id="a-5M"></a>人不乐见。<a id="a-5N"></a>不能修善。<a id="a-5O"></a>是名饮酒现世恶报。<a id="a-5P"></a>舍此身已处在地狱。<a id="a-5Q"></a>受饥渴等无量苦恼。<a id="a-5R"></a>是名后世恶业之果。<a id="a-5S"></a>若得人身心常狂乱。<a id="a-5T"></a>不能系念思惟善法。<a id="a-5U"></a>是一恶因缘力故。<a id="a-5V"></a>令一切外物资生悉皆具烂。</p>
  <p id="a5W">又长阿含经云。<a id="a-5X"></a>其饮酒者有六种失。<a id="a-5Y"></a>一者失财。<a id="a-5Z"></a>二者生病。<a id="a-5a"></a>三者斗争。<a id="a-5b"></a>四者恶名流布。<a id="a-5c"></a>五者恚怒暴生。<a id="a-5d"></a>六者智慧日损。<a id="a-5e"></a>又智度论饮酒有三十五失。<a id="a-5f"></a>如前受戒篇说。</p>
  <p id="a5g">又沙弥尼戒经云。<a id="a-5h"></a>不得饮酒。<a id="a-5i"></a>不得嗜酒不得尝酒。<a id="a-5j"></a>酒有三十六失。<a id="a-5k"></a>失道。<a id="a-5l"></a>破家。<a id="a-5m"></a>危身。<a id="a-5n"></a>丧命。<a id="a-5o"></a>皆由之。<a id="a-5p"></a>牵东引西。<a id="a-5q"></a>持南着北。<a id="a-5r"></a>不能讽经不敬三尊。<a id="a-5s"></a>轻易师友不孝父母。<a id="a-5t"></a>心闭意塞世世愚痴。<a id="a-5u"></a>不值大道。<a id="a-5v"></a>其心无识。<a id="a-5w"></a>故不饮酒。<a id="a-5x"></a>欲离五阴五欲五盖得五神通得度五道。<a id="a-5y"></a>故不饮酒。</p>
  <p id="a5z">又萨遮尼干子经偈云。</p>
  <p id="a60">饮酒多放逸　　现世常愚痴</p>
  <p id="a61">忘失一切事　　常被智者呵</p>
  <p id="a62">来世常闇钝　　多失诸功德</p>
  <p id="a63">是故黠慧人　　离诸饮酒失</p>
  <p id="a64">又十住婆沙论。<a id="a-65"></a>问曰。<a id="a-66"></a>若有人舍施酒。<a id="a-67"></a>未知得罪以不。<a id="a-68"></a>答曰。<a id="a-69"></a>施者得福。<a id="a-6A"></a>受者不得饮。<a id="a-6B"></a>故论云。<a id="a-6C"></a>是菩萨或时乐舍一切。<a id="a-6D"></a>须食与食。<a id="a-6E"></a>须饮与饮。<a id="a-6F"></a>若以酒施。<a id="a-6G"></a>应生是念。<a id="a-6H"></a>今是行檀时。<a id="a-6I"></a>随所须与。<a id="a-6J"></a>后当方便教使离酒。<a id="a-6K"></a>得念智慧令不放逸。<a id="a-6L"></a>何以故。<a id="a-6M"></a>檀波罗蜜法悉满人愿。<a id="a-6N"></a>在家菩萨以酒施者。<a id="a-6O"></a>是则无罪。</p>
  <p id="a6P">又梵网经云。<a id="a-6Q"></a>若自身手过酒器与人饮酒者。<a id="a-6R"></a>五百世中无手。<a id="a-6S"></a>何况自饮。<a id="a-6T"></a>不得教一切人饮及一切众生饮酒。<a id="a-6U"></a>况自饮酒。<a id="a-6V"></a>又优婆塞五戒相经云。<a id="a-6W"></a>佛在支提国跋陀罗婆提邑。<a id="a-6X"></a>是处有恶龙名庵罗婆提陀。<a id="a-6Y"></a>匈暴害人。<a id="a-6Z"></a>无人得到其处。<a id="a-6a"></a>象马无能近者。<a id="a-6b"></a>乃至诸鸟不得过上。<a id="a-6c"></a>秋谷熟时并皆破灭。<a id="a-6d"></a>时有长老莎伽陀罗汉比丘。<a id="a-6e"></a>游行支提国。<a id="a-6f"></a>渐到跋陀罗波提邑。<a id="a-6g"></a>过是夜已晨朝着衣持钵入村乞食。<a id="a-6h"></a>时闻此邑有恶龙匈暴害人鸟兽。<a id="a-6i"></a>及破灭秋谷。<a id="a-6j"></a>闻已乞食到庵婆罗提龙住处众鸟树下。<a id="a-6k"></a>敷座具大坐。<a id="a-6l"></a>龙闻衣气即发嗔恚。<a id="a-6m"></a>从身出烟。<a id="a-6n"></a>长老莎伽陀即入三昧。<a id="a-6o"></a>以神通力身亦出烟。<a id="a-6p"></a>龙倍嗔恚。<a id="a-6q"></a>身上出火。<a id="a-6r"></a>莎伽陀复入火光三昧。<a id="a-6s"></a>身亦出火。<a id="a-6t"></a>龙复雨雹。<a id="a-6u"></a>莎伽陀即变雹作释俱饼髓饼等。<a id="a-6v"></a>龙复霹雳。<a id="a-6w"></a>莎伽陀变作种。<a id="a-6x"></a>种欢喜丸。<a id="a-6y"></a>龙复雨弓箭刀槊。<a id="a-6z"></a>莎伽陀即变作优钵罗华波头摩华等。<a id="a-70"></a>龙复雨毒蛇蜈蚣蝮虺蚰蜒。<a id="a-71"></a>莎伽陀即变作优钵罗华璎珞瞻卜华璎珞等。<a id="a-72"></a>如是等龙所有势力。<a id="a-73"></a>尽现向莎伽陀皆不能胜即失威力光明。<a id="a-74"></a>莎伽陀知龙力尽不能复动。<a id="a-75"></a>即变作细身。<a id="a-76"></a>从龙两耳入从两眼出已从鼻入。<a id="a-77"></a>从鼻入已从口中出。<a id="a-78"></a>在龙头上。<a id="a-79"></a>往来经行。<a id="a-7A"></a>不伤龙身。<a id="a-7B"></a>尔时龙见如是事已。<a id="a-7C"></a>心即大惊怖毛竖。<a id="a-7D"></a>合掌向莎伽陀言。<a id="a-7E"></a>我归依汝。<a id="a-7F"></a>莎伽陀答言。<a id="a-7G"></a>汝莫归依我。<a id="a-7H"></a>当归依我师佛。<a id="a-7I"></a>龙答言。<a id="a-7J"></a>我从今归依三宝。<a id="a-7K"></a>知我尽形作佛优婆塞。<a id="a-7L"></a>是龙受三自归作佛弟子已。<a id="a-7M"></a>更不复作如先匈恶事。<a id="a-7N"></a>诸人及鸟兽皆得到所。<a id="a-7O"></a>秋谷不伤。<a id="a-7P"></a>名声流布诸国。<a id="a-7Q"></a>皆知长老莎伽陀。<a id="a-7R"></a>能降伏恶龙折伏令善。<a id="a-7S"></a>因莎伽陀名声流布。<a id="a-7T"></a>诸人皆作食传争请之。<a id="a-7U"></a>是中有一贫女人。<a id="a-7V"></a>信敬请得莎伽陀。<a id="a-7W"></a>是女为办酥乳糜食之。<a id="a-7X"></a>女人作念思惟。<a id="a-7Y"></a>是沙门啖是酥乳糜。<a id="a-7Z"></a>或当冷发。<a id="a-7a"></a>便取似水色酒持与莎伽陀。<a id="a-7b"></a>莎伽陀不看便饮。<a id="a-7c"></a>饮已为说法。<a id="a-7d"></a>便去过向寺中。<a id="a-7e"></a>尔时酒势便发。<a id="a-7f"></a>近寺门边不觉倒地。<a id="a-7g"></a>僧伽梨衣漉水囊钵杖等。<a id="a-7h"></a>各在一处。<a id="a-7i"></a>身在一处。<a id="a-7j"></a>醉无所觉。<a id="a-7k"></a>佛与阿难。<a id="a-7l"></a>行到是处。<a id="a-7m"></a>见是比丘。<a id="a-7n"></a>知而故问。<a id="a-7o"></a>阿难。<a id="a-7p"></a>此是何人。<a id="a-7q"></a>答言。<a id="a-7r"></a>世尊。<a id="a-7s"></a>此是长老莎伽陀。<a id="a-7t"></a>佛即语阿难。<a id="a-7u"></a>是处为我敷座办水集僧。<a id="a-7v"></a>阿难受教敷座办水集僧已。<a id="a-7w"></a>白佛言。<a id="a-7x"></a>已集。<a id="a-7y"></a>佛自知时。<a id="a-7z"></a>佛即洗足坐已问诸比丘。<a id="a-80"></a>汝等曾见闻。<a id="a-81"></a>有龙名庵婆罗提陀。<a id="a-82"></a>匈暴恶害。<a id="a-83"></a>先无有人到其住处。<a id="a-84"></a>乃至鸟兽无能到上。<a id="a-85"></a>秋谷熟时破灭诸谷。<a id="a-86"></a>莎伽陀能折伏令善。<a id="a-87"></a>鸟兽得到泉上。<a id="a-88"></a>是中有见闻者言闻。<a id="a-89"></a>佛语诸比丘。<a id="a-8A"></a>于汝意云何。<a id="a-8B"></a>此善男子莎伽陀。<a id="a-8C"></a>今能折伏虾蟆不。<a id="a-8D"></a>答言。<a id="a-8E"></a>不能。<a id="a-8F"></a>佛言。<a id="a-8G"></a>圣人饮酒尚如是失。<a id="a-8H"></a>何况凡夫。<a id="a-8I"></a>如是过罪皆由饮酒。<a id="a-8J"></a>今从自后。<a id="a-8K"></a>若言我是佛弟子者。<a id="a-8L"></a>不得饮酒。<a id="a-8M"></a>乃至小草头一滴亦不得饮。<a id="a-8N"></a>佛种种呵责饮酒过失已。<a id="a-8O"></a>依律因此比丘便制不饮酒戒。</p>
  <p id="a8P">问曰。<a id="a-8Q"></a>未审天上有酒味不。<a id="a-8R"></a>答曰。<a id="a-8S"></a>无实麴米所造之酒。<a id="a-8T"></a>但有业化所作酒也。<a id="a-8U"></a>故正法念经云。<a id="a-8V"></a>彼夜摩天男共天女众。<a id="a-8W"></a>入池游戏。<a id="a-8X"></a>同饮天酒。<a id="a-8Y"></a>离于醉过。<a id="a-8Z"></a>现乐功德。<a id="a-8a"></a>味触色香皆悉具足。<a id="a-8b"></a>其中诸天有以珠器而饮酒者。<a id="a-8c"></a>受用苏陀之食。<a id="a-8d"></a>色触香味皆悉具足。<a id="a-8e"></a>彼如是念。<a id="a-8f"></a>此水为酒令我得饮。<a id="a-8g"></a>即于念时皆是天酒。<a id="a-8h"></a>离于醉过。<a id="a-8i"></a>天既饮之增长胜乐。<a id="a-8j"></a>善业力故心生欢喜。<a id="a-8k"></a>然彼诸天自业力故。<a id="a-8l"></a>如是受乐。<a id="a-8m"></a>有鸟名为常乐。<a id="a-8n"></a>见彼诸天在欢喜河而饮酒故。<a id="a-8o"></a>为说偈言。</p>
  <p id="a8p">没入放逸海　　贪着诸境界</p>
  <p id="a8q">此酒能迷心　　何用复饮酒</p>
  <p id="a8r">为境界火烧　　不知作不作</p>
  <p id="a8s">园林生贪心　　何用复饮酒</p>
  <p id="a8t">彼常乐鸟。<a id="a-8u"></a>见乐饮酒天在河饮酒。<a id="a-8v"></a>为调伏故如是说偈。</p>
  <p id="a8w">又正法念经。<a id="a-8x"></a>阎罗王责疏罪人说偈云。</p>
  <p id="a8y">酒能乱人心　　令人如羊等</p>
  <p id="a8z">不知作不作　　如是应舍酒</p>
  <p id="a90">若酒醉之人　　如死人无异</p>
  <p id="a91">若欲常不死　　彼人应舍酒</p>
  <p id="a92">酒是诸过处　　每常不饶益</p>
  <p id="a93">一切恶道阶　　黑暗所在处</p>
  <p id="a94">饮酒到地狱　　亦到饿鬼处</p>
  <p id="a95">行于畜生业　　是酒过所诳</p>
  <p id="a96">酒为毒中毒　　地狱中地狱</p>
  <p id="a97">病中之大病　　是智者所说</p>
  <p id="a98">若人饮酒者　　无因缘欢喜</p>
  <p id="a99">无因缘而嗔　　无因缘作恶</p>
  <p id="a9A">于佛所生痴　　坏世出世事</p>
  <p id="a9B">烧解脱如火　　所谓酒一法</p>
  <p id="a9C">若人能舍酒　　正行于法戒</p>
  <p id="a9D">彼到第一处　　无死无生处</p>
  <p id="a9E">问曰。<a id="a-9F"></a>无病饮得罪。<a id="a-9G"></a>有病开饮不。<a id="a-9H"></a>答曰。<a id="a-9I"></a>依四分律。<a id="a-9J"></a>实病余药治不差。<a id="a-9K"></a>以酒为药者不犯。</p>
  <p id="a9L">问曰。<a id="a-9M"></a>开服几许。<a id="a-9N"></a>答曰。<a id="a-9O"></a>依文殊师利问经云。<a id="a-9P"></a>若合药医师所说。<a id="a-9Q"></a>多药相和少酒多药得用。</p>
  <p id="a9R">又舍利弗问经云。<a id="a-9S"></a>舍利弗白佛言。<a id="a-9T"></a>云何世尊。<a id="a-9U"></a>说遮道法。<a id="a-9V"></a>不得饮酒如葶苈子。<a id="a-9W"></a>是名破戒。<a id="a-9X"></a>开放逸门云何。<a id="a-9Y"></a>迦兰陀竹园精舍有一比丘。<a id="a-9Z"></a>疾病经年危笃将死。<a id="a-9a"></a>时优波离问言。<a id="a-9b"></a>汝须何药。<a id="a-9c"></a>我为汝觅天上人间乃至十方。<a id="a-9d"></a>是所应用我皆为取。<a id="a-9e"></a>答曰。<a id="a-9f"></a>我所须药是违毗尼。<a id="a-9g"></a>故我不觅。<a id="a-9h"></a>以至于此。<a id="a-9i"></a>宁尽身命无容犯律。<a id="a-9j"></a>优波离言。<a id="a-9k"></a>汝药是何。<a id="a-9l"></a>答言。<a id="a-9m"></a>须酒五升。<a id="a-9n"></a>优波离曰。<a id="a-9o"></a>若为病开如来所许。<a id="a-9p"></a>为乞得酒。<a id="a-9q"></a>服已消差。<a id="a-9r"></a>差已怀惭。<a id="a-9s"></a>犹谓犯律。<a id="a-9t"></a>往至佛所。<a id="a-9u"></a>殷勤悔过。<a id="a-9v"></a>佛为说法。<a id="a-9w"></a>闻已欢喜得罗汉道。<a id="a-9x"></a>佛言。<a id="a-9y"></a>酒有多失开放逸门。<a id="a-9z"></a>饮如葶苈子犯罪已积。<a id="a-A0"></a>若消病苦非先所断。</p>
  <p id="aA1">述曰。<a id="a-A2"></a>不得见前文开笼通总饮。<a id="a-A3"></a>必须实病重困临终。<a id="a-A4"></a>先用余药治皆不差。<a id="a-A5"></a>要须酒和得差者。<a id="a-A6"></a>依前方开。<a id="a-A7"></a>比见无识之人。<a id="a-A8"></a>身力强壮日别驰走。<a id="a-A9"></a>不依众仪。<a id="a-AA"></a>少有微患。<a id="a-AB"></a>便长情贪。<a id="a-AC"></a>不护道业。<a id="a-AD"></a>妄引经律云。<a id="a-AE"></a>佛开种种汤药名衣上服施佛及僧。<a id="a-AF"></a>因公傍私诡诳道俗。<a id="a-AG"></a>是故智人守戒如命。<a id="a-AH"></a>不敢犯之。</p>
  <p id="aAI">是故萨遮尼干子经偈云。</p>
  <p id="aAJ">酒为放逸根　　不饮闭恶道</p>
  <p id="aAK">宁舍百千身　　不毁犯法教</p>
  <p id="aAL">宁使身干枯　　终不饮此酒</p>
  <p id="aAM">假使毁犯戒　　寿命满百年</p>
  <p id="aAN">不如护禁戒　　即时身磨灭</p>
  <p id="aAO">决定能使差　　我犹故不饮</p>
  <p id="aAP">况今不定知　　为差为不差</p>
  <p id="aAQ">作是决定心　　心生大欢喜</p>
  <p id="aAR">即获见真谛　　所患即消除</p>
  <p id="aAS">当知众生所有病者。<a id="a-AT"></a>皆由贪嗔我慢为因。<a id="a-AU"></a>从因有果。<a id="a-AV"></a>得此苦报。<a id="a-AW"></a>非由不得药酒病不得差。<a id="a-AX"></a>故涅槃经云。<a id="a-AY"></a>一切众生有四毒箭。<a id="a-AZ"></a>则为病因。<a id="a-Aa"></a>何等为四。<a id="a-Ab"></a>一贪欲。<a id="a-Ac"></a>二嗔恚。<a id="a-Ad"></a>三愚痴。<a id="a-Ae"></a>四憍慢。<a id="a-Af"></a>若有病因则有病生。<a id="a-Ag"></a>所谓爱热肺病上气吐逆。<a id="a-Ah"></a>肤体[病-丙+習][病-丙+習]其心闷乱。<a id="a-Ai"></a>下痢哕噎小便淋沥。<a id="a-Aj"></a>眼耳疼痛腹背胀满。<a id="a-Ak"></a>颠狂干痟鬼魅所著。<a id="a-Al"></a>如是种种身心诸病。<a id="a-Am"></a>若识病本断恶修善。<a id="a-An"></a>三世苦报永除不受。<a id="a-Ao"></a>若不观理纵用天下药酒所治。<a id="a-Ap"></a>其病转增难可得差。</p>
  <p id="aAq">又毗尼母经云。<a id="a-Ar"></a>尊者弥沙塞说曰。<a id="a-As"></a>莎提比丘少小因酒长养身命。<a id="a-At"></a>后出家已不得酒故四大不调。<a id="a-Au"></a>诸比丘白佛。<a id="a-Av"></a>佛言。<a id="a-Aw"></a>病者听瓮上嗅之。<a id="a-Ax"></a>若差不听嗅。<a id="a-Ay"></a>不差者听用酒洗身。<a id="a-Az"></a>若复不差听用酒和面作饼食之。<a id="a-B0"></a>若复不差听酒中浸渍。</p>
  <p id="aB1">又新婆沙论云。<a id="a-B2"></a>如契经。<a id="a-B3"></a>尊者舍利子于憍萨罗国住一林中。<a id="a-B4"></a>时有活命出家外道。<a id="a-B5"></a>亦住彼林。<a id="a-B6"></a>邻近尊者。<a id="a-B7"></a>去林不远。<a id="a-B8"></a>诸村邑中有时广设四月节会。<a id="a-B9"></a>时彼外道巡诸村邑。<a id="a-BA"></a>饱食猪肉恣情饮酒。<a id="a-BB"></a>窃持残者还至林中。<a id="a-BC"></a>见舍利子坐一树下。<a id="a-BD"></a>酒所昏故起轻蔑心。<a id="a-BE"></a>我今与彼虽俱出家。<a id="a-BF"></a>我独富乐而彼贫苦。<a id="a-BG"></a>寻趣尊者。<a id="a-BH"></a>作是颂曰。</p>
  <p id="aBI">我已饱酒肉　　复窃持余来</p>
  <p id="aBJ">地上草木山　　皆视如金聚</p>
  <p id="aBK">时舍利子。<a id="a-BL"></a>闻已念言。<a id="a-BM"></a>此死外道都无惭愧。<a id="a-BN"></a>乃能无赖说此伽他。<a id="a-BO"></a>我今亦应对彼说颂。<a id="a-BP"></a>作是念已即说颂曰。</p>
  <p id="aBQ">我常饱无相　　常住空定门</p>
  <p id="aBR">地上草木山　　皆视如唾处</p>
  <p id="aBS">今此颂中。<a id="a-BT"></a>尊者舍利子作师子吼说三解脱门。<a id="a-BU"></a>谓于初句说无相解脱门。<a id="a-BV"></a>于第二句说空解脱门。<a id="a-BW"></a>于后二句说无愿解脱门。</p>
  <p data-pb></p>
  <h2 id="aBX">食肉部第三</h2>
  <p id="aBY">述曰。<a id="a-BZ"></a>此之一教亦有权实。<a id="a-Ba"></a>言权教者。<a id="a-Bb"></a>据毗尼律中。<a id="a-Bc"></a>世尊初成道为度粗恶凡夫。<a id="a-Bd"></a>未堪说细。<a id="a-Be"></a>且于渐教之中说三种净肉离见闻疑不为己杀。<a id="a-Bf"></a>鸟残自死者。<a id="a-Bg"></a>开听食之。<a id="a-Bh"></a>先粗后细。<a id="a-Bi"></a>渐令离过。<a id="a-Bj"></a>是别时之意。<a id="a-Bk"></a>不了之说。<a id="a-Bl"></a>若据实教。<a id="a-Bm"></a>始从得道至涅槃夜。<a id="a-Bn"></a>大圣殷勤始终不开。</p>
  <p id="aBo">又涅槃经云。<a id="a-Bp"></a>一切众生闻其肉气。<a id="a-Bq"></a>皆悉恐怖生畏死想。<a id="a-Br"></a>水陆空行有命之类。<a id="a-Bs"></a>悉舍之走。<a id="a-Bt"></a>咸言。<a id="a-Bu"></a>此人是我等怨。<a id="a-Bv"></a>是故菩萨不习食肉。<a id="a-Bw"></a>为度众生视现食肉。<a id="a-Bx"></a>虽现食之其实不食。<a id="a-By"></a>但诸众生有执见者。<a id="a-Bz"></a>不解如来方便说意。<a id="a-C0"></a>便即偏执毗尼局教。<a id="a-C1"></a>言佛听食三种净肉。<a id="a-C2"></a>亦谤我言。<a id="a-C3"></a>如来自食。<a id="a-C4"></a>彼愚痴人成大罪障。<a id="a-C5"></a>长夜堕于无利益处。<a id="a-C6"></a>亦不得见现在未来贤圣弟子。<a id="a-C7"></a>况当得见诸佛如来。<a id="a-C8"></a>大慧诸声闻人等。<a id="a-C9"></a>常所应食米面油蜜等。<a id="a-CA"></a>能生净命。<a id="a-CB"></a>非法贮畜。<a id="a-CC"></a>非法受取。<a id="a-CD"></a>我说不净。<a id="a-CE"></a>尚不听食。<a id="a-CF"></a>何况听食肉血不净耶。<a id="a-CG"></a>非直食肉坏善障道。<a id="a-CH"></a>乃至邪命谄曲。<a id="a-CI"></a>以求自活。<a id="a-CJ"></a>亦是障道。</p>
  <p id="aCK">又文殊师利问经云。<a id="a-CL"></a>若为己杀不得啖。<a id="a-CM"></a>若肉如材木。<a id="a-CN"></a>已自腐烂。<a id="a-CO"></a>欲食得食。<a id="a-CP"></a>若欲啖肉者当说此咒。</p>
  <p id="aCQ">多[口*絰]咃(此言如是)阿捺摩阿捺摩(此言无我无我)阿视婆多阿视婆多(此言无寿命无寿命)那舍那舍(此言失失)陀呵陀呵(此言烧烧)婆弗婆弗(此言破破)僧柯栗多弭(此言有为)莎呵(此言除杀去)</p>
  <p id="aCR">此咒三说。<a id="a-CS"></a>乃得啖肉。<a id="a-CT"></a>饭亦不食。<a id="a-CU"></a>何以故。<a id="a-CV"></a>若无思惟饭不应食。<a id="a-CW"></a>何况当啖肉。<a id="a-CX"></a>佛告文殊师利。<a id="a-CY"></a>以众生无慈悲力怀杀害意。<a id="a-CZ"></a>为此因缘故断食肉。<a id="a-Ca"></a>若能不怀害心。<a id="a-Cb"></a>大慈悲心。<a id="a-Cc"></a>为教化一切众生故。<a id="a-Cd"></a>无有过罪。</p>
  <p id="aCe">问曰。<a id="a-Cf"></a>酒是和神之药。<a id="a-Cg"></a>肉为充饥之膳。<a id="a-Ch"></a>古今同味。<a id="a-Ci"></a>今独何见鄙而不食。<a id="a-Cj"></a>若使佛教清禁居丧礼制。<a id="a-Ck"></a>即如对于严君敕赐俗食。<a id="a-Cl"></a>岂关僧过拒而不食耶。</p>
  <p id="aCm">答曰。<a id="a-Cn"></a>贪财喜色贞夫所鄙。<a id="a-Co"></a>好膳嗜美廉士所恶。<a id="a-Cp"></a>割情从道前贤所叹。<a id="a-Cq"></a>抑欲崇德往哲同嗟。<a id="a-Cr"></a>况肉由杀命。<a id="a-Cs"></a>酒能乱神。<a id="a-Ct"></a>不食是理。<a id="a-Cu"></a>宁可为非。<a id="a-Cv"></a>纵逢上抑终须严断。<a id="a-Cw"></a>虽违君命还顺佛心。</p>
  <p id="aCx">问曰。<a id="a-Cy"></a>肉由害命断之且然。<a id="a-Cz"></a>酒不损生何为顿制。<a id="a-D0"></a>若无损计罪无过言非。<a id="a-D1"></a>饮浆食饭亦应得罪。<a id="a-D2"></a>而实不尔。<a id="a-D3"></a>酒何偏断。<a id="a-D4"></a>答曰。<a id="a-D5"></a>结戒随事得罪据心。<a id="a-D6"></a>肉体因害。<a id="a-D7"></a>食之即罪。<a id="a-D8"></a>酒性非损。<a id="a-D9"></a>过由弊神。<a id="a-DA"></a>余处生过。<a id="a-DB"></a>过生由酒。<a id="a-DC"></a>断酒即除。<a id="a-DD"></a>所以遮制。<a id="a-DE"></a>不同非谓酒体是罪。</p>
  <p id="aDF">问曰。<a id="a-DG"></a>罪有遮性酒体生罪。<a id="a-DH"></a>今有耐酒之人能饮不醉。<a id="a-DI"></a>又不弊神亦不生罪。<a id="a-DJ"></a>此人饮酒应不得罪。<a id="a-DK"></a>斯则能饮无过。<a id="a-DL"></a>不能招咎。<a id="a-DM"></a>何关断酒。<a id="a-DN"></a>以成戒善。<a id="a-DO"></a>可谓能饮耐酒。<a id="a-DP"></a>常名持戒。<a id="a-DQ"></a>少饮即醉是大罪人。<a id="a-DR"></a>答曰。<a id="a-DS"></a>制戒防非本为生善。<a id="a-DT"></a>戒是生善。<a id="a-DU"></a>身口无违。<a id="a-DV"></a>缘中止息。<a id="a-DW"></a>遮性两断。<a id="a-DX"></a>乃名戒善。<a id="a-DY"></a>今耐酒之人。<a id="a-DZ"></a>既不乱神。<a id="a-Da"></a>未破余戒。<a id="a-Db"></a>实理非罪。<a id="a-Dc"></a>正以饮生罪。<a id="a-Dd"></a>因外违遮教。<a id="a-De"></a>缘中生犯。<a id="a-Df"></a>仍名有罪。<a id="a-Dg"></a>以乖不饮酒非持戒。</p>
  <p id="aDh">第一据实有损者。<a id="a-Di"></a>依经食肉之人有十种过失。<a id="a-Dj"></a>第一明一切众生无始已来。<a id="a-Dk"></a>皆是己亲。<a id="a-Dl"></a>不合食肉。<a id="a-Dm"></a>故入楞伽经云。<a id="a-Dn"></a>我观众生轮回五道。<a id="a-Do"></a>同在生死共相生育。<a id="a-Dp"></a>递为父母兄弟姊妹。<a id="a-Dq"></a>若男子若女中表内外。<a id="a-Dr"></a>六亲眷属。<a id="a-Ds"></a>或生余道。<a id="a-Dt"></a>善道恶道常为眷属。<a id="a-Du"></a>以是因缘。<a id="a-Dv"></a>我观众生更相啖肉无非亲者。<a id="a-Dw"></a>由食肉味递互相啖。<a id="a-Dx"></a>常生害心增长苦业。<a id="a-Dy"></a>流转生死不得出离。<a id="a-Dz"></a>佛说是时。<a id="a-E0"></a>诸恶罗刹闻佛所说。<a id="a-E1"></a>悉舍恶心止不食肉。<a id="a-E2"></a>递相劝发菩提之心。<a id="a-E3"></a>护众生命。<a id="a-E4"></a>过自护身。<a id="a-E5"></a>离一切诸肉不食。<a id="a-E6"></a>悲泣流泪白言。<a id="a-E7"></a>世尊。<a id="a-E8"></a>我闻佛说谛观六道。<a id="a-E9"></a>我所啖肉皆是我亲。<a id="a-EA"></a>乃知食肉众生是我大怨。<a id="a-EB"></a>断大慈种长不善业。<a id="a-EC"></a>是大苦本。<a id="a-ED"></a>我从今日断不食肉。<a id="a-EE"></a>及我眷属亦不听食。<a id="a-EF"></a>如来弟子有不食肉者。<a id="a-EG"></a>我当昼夜亲近拥护。<a id="a-EH"></a>若食肉者。<a id="a-EI"></a>我当与作大不饶益。<a id="a-EJ"></a>大慧罗刹恶鬼常食肉者。<a id="a-EK"></a>闻我所说。<a id="a-EL"></a>尚发慈心。<a id="a-EM"></a>舍肉不食。<a id="a-EN"></a>况我弟子行善法者。<a id="a-EO"></a>当听食肉。<a id="a-EP"></a>若食肉者。<a id="a-EQ"></a>当知即是众生大怨。<a id="a-ER"></a>断我圣种。<a id="a-ES"></a>大慧。<a id="a-ET"></a>若我弟子闻我所说。<a id="a-EU"></a>不谛观察而食肉者。<a id="a-EV"></a>当知即是旃陀罗种。<a id="a-EW"></a>非我弟子。<a id="a-EX"></a>我非其师。</p>
  <p id="aEY">第二明食肉众生见者皆悉惊怖。<a id="a-EZ"></a>故不应食。<a id="a-Ea"></a>如彼经说。<a id="a-Eb"></a>食肉之人众生闻气。<a id="a-Ec"></a>悉皆惊怖逃走远离。<a id="a-Ed"></a>是故菩萨修如实行。<a id="a-Ee"></a>为化众生不应食肉。<a id="a-Ef"></a>譬如旃陀罗猎师屠儿捕鱼鸟人。<a id="a-Eg"></a>一切行处众生遥见作如是念。<a id="a-Eh"></a>我今定死。<a id="a-Ei"></a>而此来者。<a id="a-Ej"></a>是大恶人不识罪福。<a id="a-Ek"></a>断众生命求现前利。<a id="a-El"></a>今来至此为觅我等。<a id="a-Em"></a>今我等身悉皆有肉。<a id="a-En"></a>是故今来我等定死。<a id="a-Eo"></a>大慧。<a id="a-Ep"></a>由人食肉能令众生见者皆生如是惊怖。<a id="a-Eq"></a>大慧。<a id="a-Er"></a>一切虚空地中众生见食肉者。<a id="a-Es"></a>皆生恐怖而起疑念。<a id="a-Et"></a>我于今者为死为活。<a id="a-Eu"></a>如是恶人不修慈心。<a id="a-Ev"></a>亦相豺狼游行世间常觅肉食。<a id="a-Ew"></a>如牛啖草蜣螂逐粪不知饱足。<a id="a-Ex"></a>我身是肉正是其食。<a id="a-Ey"></a>不应逢见。<a id="a-Ez"></a>即舍逃走离之远去。<a id="a-F0"></a>如人畏惧罗刹无异。</p>
  <p id="aF1">第三明食肉之人坏他信心。<a id="a-F2"></a>是故不应食肉也。<a id="a-F3"></a>如彼经云。<a id="a-F4"></a>若食肉者。<a id="a-F5"></a>众生即失一切信心。<a id="a-F6"></a>便言世间无可信者。<a id="a-F7"></a>断于信根。<a id="a-F8"></a>是故大慧。<a id="a-F9"></a>菩萨为护众生信心。<a id="a-FA"></a>一切诸肉悉不应食。<a id="a-FB"></a>何以故。<a id="a-FC"></a>世间有人见食肉故。<a id="a-FD"></a>谤毁三宝。<a id="a-FE"></a>作如是言。<a id="a-FF"></a>于佛法中何处当有真实沙门婆罗门修梵行者。<a id="a-FG"></a>舍于圣人本所应食。<a id="a-FH"></a>食于众生犹如罗刹。<a id="a-FI"></a>断我法轮绝灭圣种。<a id="a-FJ"></a>一切皆由食肉者过。<a id="a-FK"></a>是故大慧。<a id="a-FL"></a>我弟子者。<a id="a-FM"></a>为护恶人毁谤三宝。<a id="a-FN"></a>乃至不应生念肉想。<a id="a-FO"></a>何况食啖也。</p>
  <p id="aFP">第四明慈心少欲行人不应食肉。<a id="a-FQ"></a>如彼经说。<a id="a-FR"></a>菩萨为求出离生死。<a id="a-FS"></a>应当专念慈悲之行少欲知足。<a id="a-FT"></a>厌世间苦速求解脱。<a id="a-FU"></a>若舍愦闹就于空闲。<a id="a-FV"></a>住尸陀林阿兰若处冢间树下。<a id="a-FW"></a>独坐思惟。<a id="a-FX"></a>观诸世间。<a id="a-FY"></a>无一可乐。<a id="a-FZ"></a>妻子眷属如枷锁想。<a id="a-Fa"></a>宫殿台观如牢狱想。<a id="a-Fb"></a>观诸珍宝如粪聚想。<a id="a-Fc"></a>见诸饮食如脓血想。<a id="a-Fd"></a>受诸饮食如涂痈疮想。<a id="a-Fe"></a>趣得存活系念圣道。<a id="a-Ff"></a>不为贪味酒肉葱韭蒜薤荤味。<a id="a-Fg"></a>悉舍不食。<a id="a-Fh"></a>若如是者。<a id="a-Fi"></a>是真修行。<a id="a-Fj"></a>堪受一切人天供养。<a id="a-Fk"></a>若于世间不生厌离。<a id="a-Fl"></a>贪着诸味酒肉荤辛。<a id="a-Fm"></a>皆便啖食。<a id="a-Fn"></a>不应受于世间信施也。</p>
  <p id="aFo">第五明食肉之人。<a id="a-Fp"></a>皆是过去曾作恶罗刹。<a id="a-Fq"></a>由习气故今故贪肉。<a id="a-Fr"></a>是故不应食肉也。<a id="a-Fs"></a>如彼经说。<a id="a-Ft"></a>有诸众生。<a id="a-Fu"></a>过去曾修无量因缘。<a id="a-Fv"></a>有微善根得闻我法。<a id="a-Fw"></a>信心出家在我法中。<a id="a-Fx"></a>过去曾作罗刹眷属虎狼师子猫狸中生。<a id="a-Fy"></a>虽在我法食肉余习。<a id="a-Fz"></a>见食肉者欢喜亲近。<a id="a-G0"></a>入诸城邑聚落塔寺。<a id="a-G1"></a>饮酒食肉。<a id="a-G2"></a>以为欢乐。<a id="a-G3"></a>诸天下视犹如罗刹。<a id="a-G4"></a>争啖死尸等无有异。<a id="a-G5"></a>而不自知已失我众成罗刹眷属。<a id="a-G6"></a>虽服袈裟剃除须发。<a id="a-G7"></a>有命看见心生恐怖如畏罗刹。<a id="a-G8"></a>此明食肉皆是过去曾作罗刹师子虎狼猫狸中来。<a id="a-G9"></a>故应裁断也。</p>
  <p id="aGA">第六明食肉之人。<a id="a-GB"></a>学世咒术尚不得成。<a id="a-GC"></a>况出世法。<a id="a-GD"></a>何由可证。<a id="a-GE"></a>是故行者不应食肉。<a id="a-GF"></a>如彼经说。<a id="a-GG"></a>世间邪见诸咒术师。<a id="a-GH"></a>若其食肉咒术不成。<a id="a-GI"></a>为成邪术尚不食肉。<a id="a-GJ"></a>况我弟子为求如来无上圣道出世解脱修大慈悲。<a id="a-GK"></a>精勤苦行犹恐不得。<a id="a-GL"></a>何处当有如是解脱。<a id="a-GM"></a>为彼痴人食肉而得其报。<a id="a-GN"></a>是故大慧。<a id="a-GO"></a>我诸弟子。<a id="a-GP"></a>为求出世解脱乐故不应食肉也。</p>
  <p id="aGQ">第七明众生皆爱身命与己无别。<a id="a-GR"></a>是故行者不应食肉。<a id="a-GS"></a>如彼经说。<a id="a-GT"></a>食肉能壮色力嗜味。<a id="a-GU"></a>人多贪着。<a id="a-GV"></a>应当谛观。<a id="a-GW"></a>一切世间有身命者。<a id="a-GX"></a>各自宝重畏于死苦。<a id="a-GY"></a>护惜己身人畜无别。<a id="a-GZ"></a>宁当乐存疥野干身。<a id="a-Ga"></a>不能舍命受诸天乐。<a id="a-Gb"></a>何以故。<a id="a-Gc"></a>畏死苦故。<a id="a-Gd"></a>以是观察死为大苦。<a id="a-Ge"></a>是可畏法。<a id="a-Gf"></a>自身畏死。<a id="a-Gg"></a>云何当得而食他肉。<a id="a-Gh"></a>是故大慧。<a id="a-Gi"></a>欲食肉者。<a id="a-Gj"></a>先自念身。<a id="a-Gk"></a>次观众生。<a id="a-Gl"></a>不应贪肉也。</p>
  <p id="aGm">第八明食肉之人。<a id="a-Gn"></a>诸天贤圣。<a id="a-Go"></a>皆悉远离。<a id="a-Gp"></a>恶神恐怖。<a id="a-Gq"></a>是故行者。<a id="a-Gr"></a>不应食肉。<a id="a-Gs"></a>如彼经说。<a id="a-Gt"></a>夫食肉者。<a id="a-Gu"></a>诸天远离。<a id="a-Gv"></a>何况圣人。<a id="a-Gw"></a>是故菩萨为见圣人。<a id="a-Gx"></a>当修慈悲不应食肉。<a id="a-Gy"></a>大慧。<a id="a-Gz"></a>食肉之人。<a id="a-H0"></a>睡眠亦苦。<a id="a-H1"></a>起时亦苦。<a id="a-H2"></a>若梦中见种种诸恶。<a id="a-H3"></a>惊怖毛竖心常不安。<a id="a-H4"></a>无慈心故。<a id="a-H5"></a>乏诸善力。<a id="a-H6"></a>若其独在空闲之处。<a id="a-H7"></a>多为非人而伺其便。<a id="a-H8"></a>虎狼师子亦来伺求。<a id="a-H9"></a>欲食其肉。<a id="a-HA"></a>心常惊怖。<a id="a-HB"></a>不得安隐也。</p>
  <p id="aHC">第九明食肉之人。<a id="a-HD"></a>净者尚不应食。<a id="a-HE"></a>况不净肉。<a id="a-HF"></a>是故行者不应食肉。<a id="a-HG"></a>如彼经说。<a id="a-HH"></a>我说凡夫为求净命啖于净食。<a id="a-HI"></a>尚应生心如子肉想。<a id="a-HJ"></a>何况听食非圣人食圣人离着。<a id="a-HK"></a>以肉能生无量诸过失故。<a id="a-HL"></a>于出世一切功德。<a id="a-HM"></a>云何言我听诸弟子食诸肉血不净等味。<a id="a-HN"></a>言我听者。<a id="a-HO"></a>是则谤我。<a id="a-HP"></a>故内律云。<a id="a-HQ"></a>食生肉血等得偷兰遮罪。</p>
  <p id="aHR">第十明食肉之人死则还生恶罗刹等中。<a id="a-HS"></a>是故行者不应食肉。<a id="a-HT"></a>如彼经说。<a id="a-HU"></a>食肉众生依于过去食肉臐故。<a id="a-HV"></a>多生罗刹师子虎狼豺豹猫狸鸱枭雕鹫鹰鹞等中。<a id="a-HW"></a>有命之类。<a id="a-HX"></a>各自护身。<a id="a-HY"></a>不令得便。<a id="a-HZ"></a>受饥饿苦。<a id="a-Ha"></a>常生恶心。<a id="a-Hb"></a>念食他肉。<a id="a-Hc"></a>命终复堕恶道。<a id="a-Hd"></a>受生人身难得。<a id="a-He"></a>何况当有得涅槃道。<a id="a-Hf"></a>当知食肉有如是等无量诸过。<a id="a-Hg"></a>是故行者不食肉者。<a id="a-Hh"></a>即是无量功德之聚也。</p>
  <p id="aHi">又鸯掘魔经云。<a id="a-Hj"></a>文殊师利白佛言。<a id="a-Hk"></a>世尊。<a id="a-Hl"></a>因如来藏故诸佛不食肉耶。<a id="a-Hm"></a>佛言。<a id="a-Hn"></a>如是一切众生无始生死。<a id="a-Ho"></a>死生轮转。<a id="a-Hp"></a>无非父母兄弟姊妹。<a id="a-Hq"></a>犹如伎儿变易无常。<a id="a-Hr"></a>自肉他肉则是一肉。<a id="a-Hs"></a>是故诸佛悉不食肉。<a id="a-Ht"></a>复告文殊。<a id="a-Hu"></a>一切众生界我界即是一界。<a id="a-Hv"></a>所食之肉即是一肉。<a id="a-Hw"></a>是故诸佛悉不食肉。<a id="a-Hx"></a>佛告文殊。<a id="a-Hy"></a>若自死牛。<a id="a-Hz"></a>牛主持皮。<a id="a-I0"></a>用作革屣。<a id="a-I1"></a>施持戒人。<a id="a-I2"></a>为应受不。<a id="a-I3"></a>若不受者。<a id="a-I4"></a>是比丘法。<a id="a-I5"></a>若受者非慈悲。<a id="a-I6"></a>然不破戒。<a id="a-I7"></a>以从展转离杀因缘故也。</p>
  <p id="aI8">又此经说。<a id="a-I9"></a>众生身内有八十万户虫。<a id="a-IA"></a>若断一众生命。<a id="a-IB"></a>即断八十万户虫命。<a id="a-IC"></a>若炙若煮。<a id="a-ID"></a>若淹若暴。<a id="a-IE"></a>皆有小虫飞蛾蝇蛆而附近之。<a id="a-IF"></a>如是展转傍杀无量生命。<a id="a-IG"></a>虽不自手而杀。<a id="a-IH"></a>然屠者不敢自食。<a id="a-II"></a>皆为食肉之人杀之。<a id="a-IJ"></a>故知食肉之人即兼有杀业之罪。<a id="a-IK"></a>或有出家僧尼。<a id="a-IL"></a>躬在伽蓝。<a id="a-IM"></a>共诸白衣。<a id="a-IN"></a>公然聚会。<a id="a-IO"></a>饮酒食肉。<a id="a-IP"></a>荤辛杂秽。<a id="a-IQ"></a>污染伽蓝。<a id="a-IR"></a>不愧尊像。<a id="a-IS"></a>如斯浑杂奚如外道。</p>
  <p id="aIT">又尼罗浮陀地狱经云。<a id="a-IU"></a>身如段肉无有识知此是何人。<a id="a-IV"></a>皆由饮酒。<a id="a-IW"></a>出家僧尼。<a id="a-IX"></a>岂不深信经教心生重愧。<a id="a-IY"></a>自弃正法同于外道。<a id="a-IZ"></a>若啖众生父肉亦啖父肉。<a id="a-Ia"></a>若啖众生母肉亦啖母肉。<a id="a-Ib"></a>如是姊兄弟妹男女六亲。<a id="a-Ic"></a>并有相对。<a id="a-Id"></a>怨怨相酬。<a id="a-Ie"></a>未可得脱。<a id="a-If"></a>又沙弥尼戒经云。<a id="a-Ig"></a>不得杀生。<a id="a-Ih"></a>慈愍群生。<a id="a-Ii"></a>如父母念子加哀。<a id="a-Ij"></a>蠕动犹如赤子。<a id="a-Ik"></a>何谓不杀。<a id="a-Il"></a>护身口意。<a id="a-Im"></a>身不杀人畜喘息之类。<a id="a-In"></a>手亦不为。<a id="a-Io"></a>亦不教人。<a id="a-Ip"></a>见杀不食。<a id="a-Iq"></a>闻杀不食。<a id="a-Ir"></a>疑杀不食。<a id="a-Is"></a>为我杀不食。<a id="a-It"></a>口不说言。<a id="a-Iu"></a>当杀当害报怨。<a id="a-Iv"></a>亦不得言死快杀快。<a id="a-Iw"></a>某肉肥某肉瘦。<a id="a-Ix"></a>某肉多好某肉少恶。<a id="a-Iy"></a>意亦不念。<a id="a-Iz"></a>哀愍众生。<a id="a-J0"></a>如己骨髓。<a id="a-J1"></a>如父如母。<a id="a-J2"></a>如子如身。<a id="a-J3"></a>等无差别。<a id="a-J4"></a>普等一心常志大乘。</p>
  <p id="aJ5">又贤愚经云。<a id="a-J6"></a>佛告波斯匿王曰。<a id="a-J7"></a>过去久远阿僧祇劫。<a id="a-J8"></a>此阎浮提有一大国。<a id="a-J9"></a>名波罗柰。<a id="a-JA"></a>于时国王名波罗摩达王。<a id="a-JB"></a>将四种兵入山猎戏。<a id="a-JC"></a>王到泽上驰逐禽兽。<a id="a-JD"></a>单只一乘。<a id="a-JE"></a>独到深林。<a id="a-JF"></a>王时疲极下马小休。<a id="a-JG"></a>尔时林中有牸师子。<a id="a-JH"></a>怀欲心盛行求其偶。<a id="a-JI"></a>因不能得值。<a id="a-JJ"></a>于林间见王独坐。<a id="a-JK"></a>淫意转盛。<a id="a-JL"></a>思欲从王。<a id="a-JM"></a>近到其边。<a id="a-JN"></a>举尾背住。<a id="a-JO"></a>王知其意而自思惟。<a id="a-JP"></a>此是猛兽力能杀我。<a id="a-JQ"></a>若不从意傥见危害。<a id="a-JR"></a>王以怖故即从师子成欲事已。<a id="a-JS"></a>师子还去。<a id="a-JT"></a>诸兵群从已复来到。<a id="a-JU"></a>王与人众即还宫城。<a id="a-JV"></a>尔时师子从是怀胎。<a id="a-JW"></a>日月满足便生一子。<a id="a-JX"></a>形尽似人。<a id="a-JY"></a>唯足斑斓。<a id="a-JZ"></a>师子忆识知是王有。<a id="a-Ja"></a>便衔担来着于王前。<a id="a-Jb"></a>王亦思忆知是己儿。<a id="a-Jc"></a>即收取养。<a id="a-Jd"></a>以足斑骏字为斑足。<a id="a-Je"></a>养之渐大雄才志猛。<a id="a-Jf"></a>父王崩亡斑足继治。<a id="a-Jg"></a>时斑足王有二夫人。<a id="a-Jh"></a>一是王种。<a id="a-Ji"></a>二是婆罗门种。<a id="a-Jj"></a>斑足出游。<a id="a-Jk"></a>劝二夫人随我后往。<a id="a-Jl"></a>谁先到者。<a id="a-Jm"></a>当与一日极相娱乐。<a id="a-Jn"></a>其随后者吾不见之王去之后。<a id="a-Jo"></a>其二夫人极自庄饰。<a id="a-Jp"></a>严驾俱往。<a id="a-Jq"></a>到于道中见于天祠。<a id="a-Jr"></a>梵志种者下车作礼。<a id="a-Js"></a>礼已后到。<a id="a-Jt"></a>王从本言而不前之。<a id="a-Ju"></a>于是夫人嗔怨天神。<a id="a-Jv"></a>由礼汝故使王见薄。<a id="a-Jw"></a>若有天力何不护我。<a id="a-Jx"></a>后坏天祠令平如地。<a id="a-Jy"></a>守天祠神。<a id="a-Jz"></a>悲恼至宫欲伤王宫。<a id="a-K0"></a>天神遮不听入。<a id="a-K1"></a>有一仙人住止山中。<a id="a-K2"></a>王常供养。<a id="a-K3"></a>日日食时飞来入宫。<a id="a-K4"></a>不食肴馔粗食粗供。<a id="a-K5"></a>偶值一日仙人不来。<a id="a-K6"></a>天神知之。<a id="a-K7"></a>化作其形。<a id="a-K8"></a>坐于常处。<a id="a-K9"></a>不肯就食欲得鱼肉。<a id="a-KA"></a>即如语办食已还去。<a id="a-KB"></a>明旧仙来。<a id="a-KC"></a>为设肉食仙人嗔王。<a id="a-KD"></a>王言。<a id="a-KE"></a>大仙先日敕作。<a id="a-KF"></a>今何不食。<a id="a-KG"></a>仙人语言。<a id="a-KH"></a>昨日有患一日不来。<a id="a-KI"></a>是谁语汝。<a id="a-KJ"></a>但相轻试。<a id="a-KK"></a>令王是后十二年中常食人肉。<a id="a-KL"></a>作是语竟飞还山中。<a id="a-KM"></a>是后厨监忘不办肉。<a id="a-KN"></a>临时无计。<a id="a-KO"></a>出外求肉。<a id="a-KP"></a>见死小儿。<a id="a-KQ"></a>肥白在地。<a id="a-KR"></a>念且称急。<a id="a-KS"></a>即却头足。<a id="a-KT"></a>担至厨中。<a id="a-KU"></a>加诸美药。<a id="a-KV"></a>作食与王。<a id="a-KW"></a>王得食之觉美倍常。<a id="a-KX"></a>即问厨监。<a id="a-KY"></a>由来食肉未有斯美。<a id="a-KZ"></a>此是何肉。<a id="a-Ka"></a>厨监惶怖复白王言。<a id="a-Kb"></a>若王原罪乃敢实说。<a id="a-Kc"></a>王答之言。<a id="a-Kd"></a>但实说之。<a id="a-Ke"></a>不坐汝罪。<a id="a-Kf"></a>厨监白王。<a id="a-Kg"></a>具述前报。<a id="a-Kh"></a>王言。<a id="a-Ki"></a>此肉甚美。<a id="a-Kj"></a>自今已后如是求办。<a id="a-Kk"></a>厨监白王。<a id="a-Kl"></a>前者偶值死儿。<a id="a-Km"></a>更求叵得。<a id="a-Kn"></a>王又语言。<a id="a-Ko"></a>汝但密取。<a id="a-Kp"></a>设令有觉断处由我。<a id="a-Kq"></a>厨监受教夜常密捕得便杀之。<a id="a-Kr"></a>日日供王。<a id="a-Ks"></a>于时城中人民之类。<a id="a-Kt"></a>各各行哭云亡失儿。<a id="a-Ku"></a>展转相问何由乃尔。<a id="a-Kv"></a>诸臣聚议当试微伺。<a id="a-Kw"></a>即于街衖处处察探。<a id="a-Kx"></a>见王厨监拽他小儿。<a id="a-Ky"></a>伺捕得之。<a id="a-Kz"></a>缚将诣王。<a id="a-L0"></a>具以前事白王。<a id="a-L1"></a>言是我所教。<a id="a-L2"></a>诸臣怀恨。<a id="a-L3"></a>各自外议。<a id="a-L4"></a>王便是贼食我等子。<a id="a-L5"></a>啖人之王云何共治。<a id="a-L6"></a>当共除之。<a id="a-L7"></a>去此祸害。<a id="a-L8"></a>一切同心咸共齐谋。<a id="a-L9"></a>一时同合。<a id="a-LA"></a>即围其王。<a id="a-LB"></a>当取杀之。<a id="a-LC"></a>王见兵集惊怖问言。<a id="a-LD"></a>汝等何故而围逼我。<a id="a-LE"></a>诸臣答言。<a id="a-LF"></a>夫为王者。<a id="a-LG"></a>养民为事。<a id="a-LH"></a>方驱厨宰杀人为食。<a id="a-LI"></a>不任苛酷故欲杀王。<a id="a-LJ"></a>王语诸臣。<a id="a-LK"></a>自今已后更不复为。<a id="a-LL"></a>唯见恕放当自改励。<a id="a-LM"></a>诸臣语曰。<a id="a-LN"></a>终不相放不须多云。<a id="a-LO"></a>时王闻已自知必死。<a id="a-LP"></a>即语诸臣。<a id="a-LQ"></a>虽当杀我。<a id="a-LR"></a>小缓须臾。<a id="a-LS"></a>听我一言。<a id="a-LT"></a>即自立誓。<a id="a-LU"></a>我身由来。<a id="a-LV"></a>所修善行。<a id="a-LW"></a>为王正治。<a id="a-LX"></a>供养仙人。<a id="a-LY"></a>合集众德。<a id="a-LZ"></a>回令今日我得变成飞行罗刹。<a id="a-La"></a>其语已讫寻语而成。<a id="a-Lb"></a>即飞虚空。<a id="a-Lc"></a>告诸臣曰。<a id="a-Ld"></a>汝等合力欲强杀我。<a id="a-Le"></a>赖我大幸复能自拔。<a id="a-Lf"></a>自今已后汝等好忍所爱妻儿。<a id="a-Lg"></a>我次第食。<a id="a-Lh"></a>语讫飞去。<a id="a-Li"></a>止山林间。<a id="a-Lj"></a>飞行搏人。<a id="a-Lk"></a>担以为食。<a id="a-Ll"></a>人民之类恐怖藏避。<a id="a-Lm"></a>如是之后杀啖多人。<a id="a-Ln"></a>诸罗刹辈附为翼从群众渐多所害转广。<a id="a-Lo"></a>后诸罗刹白斑足王。<a id="a-Lp"></a>我等奉事为王愿为一会。<a id="a-Lq"></a>王即许之。<a id="a-Lr"></a>当取诸王令满五百。<a id="a-Ls"></a>与汝为会。<a id="a-Lt"></a>许之已讫。<a id="a-Lu"></a>一一往取闭着深山。<a id="a-Lv"></a>已得四百九十九王。<a id="a-Lw"></a>残少一人。<a id="a-Lx"></a>后捕得须陀素弥。<a id="a-Ly"></a>大有高德。<a id="a-Lz"></a>从罗刹王乞得七日假。<a id="a-M0"></a>假满还来。<a id="a-M1"></a>须陀素弥广为说法。<a id="a-M2"></a>分别杀罪及其恶报。<a id="a-M3"></a>复说慈心不杀之福。<a id="a-M4"></a>斑足欢喜敬戴为礼。<a id="a-M5"></a>承用其教无复害心。<a id="a-M6"></a>即放诸王各还本国。<a id="a-M7"></a>须陀素弥。<a id="a-M8"></a>即佐兵众还将斑足安置本国。<a id="a-M9"></a>前仙人誓十。<a id="a-MA"></a>二年满。<a id="a-MB"></a>自是已后更不啖人。<a id="a-MC"></a>遂还霸王治民如旧。<a id="a-MD"></a>尔时须陀素弥王者。<a id="a-ME"></a>今我身是。<a id="a-MF"></a>斑足王者。<a id="a-MG"></a>今鸯掘摩罗是。<a id="a-MH"></a>尔时诸人十二年中为斑足王所食啖者。<a id="a-MI"></a>今此诸人为鸯掘摩罗所杀者是。<a id="a-MJ"></a>此诸人等世世常为鸯掘所杀。<a id="a-MK"></a>我亦世世降之以善。<a id="a-ML"></a>鸯掘摩者。<a id="a-MM"></a>指鬘比丘是。<a id="a-MN"></a>时波斯匿王复白佛言。<a id="a-MO"></a>指鬘比丘杀此多人。<a id="a-MP"></a>食已得道。<a id="a-MQ"></a>当受报不。<a id="a-MR"></a>佛告大王。<a id="a-MS"></a>行必有报。<a id="a-MT"></a>今此比丘在于房中。<a id="a-MU"></a>地狱之火。<a id="a-MV"></a>从毛孔出。<a id="a-MW"></a>极患苦痛。<a id="a-MX"></a>酸切叵言。<a id="a-MY"></a>佛敕一比丘。<a id="a-MZ"></a>汝持户排。<a id="a-Ma"></a>往指鬘房。<a id="a-Mb"></a>刺户孔中。<a id="a-Mc"></a>比丘即往奉教为之。<a id="a-Md"></a>排入户内。<a id="a-Me"></a>寻自融消。<a id="a-Mf"></a>比丘惊愕还来白佛。<a id="a-Mg"></a>佛告比丘。<a id="a-Mh"></a>行报如是。<a id="a-Mi"></a>王及众会。<a id="a-Mj"></a>生信。</p>
  <p id="aMk">颂曰。</p>
  <p id="aMl">财色与酒　　名为三惑　　臣耽丧家</p>
  <p id="aMm">君重亡国　　肉障大慈　　辛遮净德</p>
  <p id="aMn">怀道君子　　斯秽不忒</p>
 </body>
</html>