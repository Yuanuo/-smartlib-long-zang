<!doctype html>
<html id="z3IBWhw1Qo" data-ver="941">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第二十六</h1>
  <h2 id="a2">宿命篇第十八(此有四部)</h2>
  <p id="a3">述意部 引证部 习气部 五通部。</p>
  <p data-pb></p>
  <h2 id="a4">述意部第一</h2>
  <p id="a5">业行参差。<a id="a-6"></a>宿缘之途非一。<a id="a-7"></a>寿命修短。<a id="a-8"></a>明昧之理无常。<a id="a-9"></a>良由业因善恶。<a id="a-A"></a>致使报有冥爽。<a id="a-B"></a>或有忆识多劫。<a id="a-C"></a>或有缘念累代。<a id="a-D"></a>或有但记一生。<a id="a-E"></a>或有唯知现在。<a id="a-F"></a>所以凡圣殊隔宿命延促。<a id="a-G"></a>虽复托神感圣。<a id="a-H"></a>习气尚存。<a id="a-I"></a>除惑见理。<a id="a-J"></a>戏心犹在。<a id="a-K"></a>自非位登十地行满三祇。<a id="a-L"></a>奚能永断习因感兹胜报也。</p>
  <h2 id="aM">引证部第二</h2>
  <p id="aN">第一天趣中。<a id="a-O"></a>依婆沙论云。<a id="a-P"></a>亦有生处得智知他心等。<a id="a-Q"></a>然微细故不别说之。<a id="a-R"></a>如上天报中已具说之。<a id="a-S"></a>亦同下傍生鬼趣中述。<a id="a-T"></a>故婆沙论云。<a id="a-U"></a>所以者何。<a id="a-V"></a>非田器故。<a id="a-W"></a>有胜睹相闻语智等。<a id="a-X"></a>所覆损故有他心通及愿智等。<a id="a-Y"></a>所映蔽故。<a id="a-Z"></a>评曰。<a id="a-a"></a>应作是说。<a id="a-b"></a>于四趣中生处得智。<a id="a-c"></a>各知五趣。<a id="a-d"></a>于理无违。</p>
  <p id="ae">第二问人趣亦有本性念生智类。<a id="a-f"></a>应能知他心等。<a id="a-g"></a>何故不说。<a id="a-h"></a>答应说而不说者。<a id="a-i"></a>当知此义有余。<a id="a-j"></a>复次少故不说。<a id="a-k"></a>谓人趣中得此智者。<a id="a-l"></a>极少有故。<a id="a-m"></a>而不说之。<a id="a-n"></a>如婆沙论说。<a id="a-o"></a>此皆从不恼害业能生此智。<a id="a-p"></a>若有众生能护身口不恼他者。<a id="a-q"></a>在母胎时。<a id="a-r"></a>其必宽容。<a id="a-s"></a>不为冷热二触母腹不净恶血所困。<a id="a-t"></a>至出胎时。<a id="a-u"></a>又复不为产门逼迫令心错乱。<a id="a-v"></a>以是因缘觉了惺寤念知前事。<a id="a-w"></a>今不知者良由违前法故。<a id="a-x"></a>忘失错乱故。<a id="a-y"></a>不能知也。<a id="a-z"></a>问曰。<a id="a-10"></a>各知几趣耶。<a id="a-11"></a>答曰。<a id="a-12"></a>还如婆沙论说。<a id="a-13"></a>天知五趣。<a id="a-14"></a>人知四趣(除天)鬼知三趣。<a id="a-15"></a>畜生知二趣。<a id="a-16"></a>地狱唯知地狱之事。<a id="a-17"></a>由胜故上得知下。<a id="a-18"></a>下由劣故不知上。<a id="a-19"></a>问曰。<a id="a-1A"></a>若由劣故不知上者。<a id="a-1B"></a>何故经说善住龙王伊钵罗龙王等能知帝释胜人心之所念耶。<a id="a-1C"></a>答曰。<a id="a-1D"></a>如婆沙论说。<a id="a-1E"></a>此等皆是比知。<a id="a-1F"></a>非是正知。<a id="a-1G"></a>如彼帝释欲与修罗战时。<a id="a-1H"></a>善住龙王背上诸骨自然出声。<a id="a-1I"></a>彼即念言。<a id="a-1J"></a>我今背骨出大音声。<a id="a-1K"></a>定知诸天必欲与彼修罗共斗。<a id="a-1L"></a>定当须我。<a id="a-1M"></a>作是念已即使向彼帝释边去。<a id="a-1N"></a>又如帝释欲游戏时。<a id="a-1O"></a>伊钵罗龙王背上自然有其香手现。<a id="a-1P"></a>彼则念言我今背上香手现。<a id="a-1Q"></a>定知帝释欲戏园林。<a id="a-1R"></a>必当须我。<a id="a-1S"></a>作是念已即自化身作象三十二头。<a id="a-1T"></a>通其旧首合有三十三头。<a id="a-1U"></a>于彼一一头上各出六牙。<a id="a-1V"></a>一一牙上各出七大宝池。<a id="a-1W"></a>一一池中各出七茎莲华。<a id="a-1X"></a>一一莲华各出七叶。<a id="a-1Y"></a>一一叶上出七宝台。<a id="a-1Z"></a>一一台中起七宝帐。<a id="a-1a"></a>一一帐内有七天女。<a id="a-1b"></a>一一天女有七侍者。<a id="a-1c"></a>一一侍者有七妓女。<a id="a-1d"></a>一一妓女皆作天乐。<a id="a-1e"></a>作是化已屈申臂顷往诣帝释殿前而住。<a id="a-1f"></a>帝释见已即与眷属升其常头之上。<a id="a-1g"></a>自余三十二天辅臣各将眷属升余三十二头之上。<a id="a-1h"></a>升已即便举身陵空迅疾往诣游戏之处。<a id="a-1i"></a>以此验知。<a id="a-1j"></a>亦是比知。<a id="a-1k"></a>非是正知也。<a id="a-1l"></a>以此引事证知上得知下下不知上也。<a id="a-1m"></a>然此理未尽。<a id="a-1n"></a>如下狼知女心杀儿而去。<a id="a-1o"></a>此即下亦知上。<a id="a-1p"></a>何言下不知上耶。<a id="a-1q"></a>且据从多而说。<a id="a-1r"></a>上得知下下不得知上。<a id="a-1s"></a>若细寻求上下通知。<a id="a-1t"></a>不可具引。</p>
  <p id="a1u">又新婆沙论云。<a id="a-1v"></a>如王舍城内有一屠儿。<a id="a-1w"></a>名曰伽吒。<a id="a-1x"></a>是未生怨王少小知友。<a id="a-1y"></a>曾白太子。<a id="a-1z"></a>汝登王位与我何愿。<a id="a-20"></a>太子语言。<a id="a-21"></a>当恣汝请。<a id="a-22"></a>后未生怨害父自立。<a id="a-23"></a>伽吒于是从王乞愿王便告曰。<a id="a-24"></a>随汝意求。<a id="a-25"></a>伽吒白言。<a id="a-26"></a>愿王许我王舍城中。<a id="a-27"></a>独行屠杀。<a id="a-28"></a>王遂告曰。<a id="a-29"></a>汝今云何求此恶愿。<a id="a-2A"></a>岂不怖畏当来苦耶。<a id="a-2B"></a>屠儿白王。<a id="a-2C"></a>诸善恶业皆无有果。<a id="a-2D"></a>何所怖畏。<a id="a-2E"></a>王遂告曰。<a id="a-2F"></a>汝云何知。<a id="a-2G"></a>伽吒白王。<a id="a-2H"></a>我忆过去六生。<a id="a-2I"></a>于此王舍城中常行屠杀。<a id="a-2J"></a>最后生在三十三天中。<a id="a-2K"></a>多受快乐。<a id="a-2L"></a>从彼天殁来生此间。<a id="a-2M"></a>少小与王得为知友。<a id="a-2N"></a>故知善恶其果定无。<a id="a-2O"></a>王闻生疑。<a id="a-2P"></a>便往白佛。<a id="a-2Q"></a>佛告王曰。<a id="a-2R"></a>此事不虚。<a id="a-2S"></a>然彼屠儿曾以一食施与独觉。<a id="a-2T"></a>发邪愿言。<a id="a-2U"></a>使我常于王舍城内独行屠杀后得生天。<a id="a-2V"></a>由胜业因果遂其愿。<a id="a-2W"></a>彼先胜业与果今尽。<a id="a-2X"></a>却后七日定当命终生号叫地狱。<a id="a-2Y"></a>次第受先屠业苦果。<a id="a-2Z"></a>是故此智极知七生。<a id="a-2a"></a>复有说者。<a id="a-2b"></a>此极能忆五百生事。<a id="a-2c"></a>谓有苾刍自忆过去五百生中堕饿鬼趣。<a id="a-2d"></a>念彼所受饥渴苦时。<a id="a-2e"></a>遍身流污深心怖恼。<a id="a-2f"></a>息诸事业精进炽然。<a id="a-2g"></a>后经多时得预流果。<a id="a-2h"></a>复有苾刍自忆过去。<a id="a-2i"></a>五百生中堕地狱趣。<a id="a-2j"></a>念彼所受地狱苦时。<a id="a-2k"></a>诸毛孔中遍皆血流。<a id="a-2l"></a>身及衣服非常臭秽。<a id="a-2m"></a>每日诣水澡浴浣衣。<a id="a-2n"></a>众人谓之计水为净。</p>
  <p id="a2o">又萨婆多论。<a id="a-2p"></a>问曰。<a id="a-2q"></a>愿智宿命智有何差别。<a id="a-2r"></a>答宿命智知过去。<a id="a-2s"></a>愿智知三世。<a id="a-2t"></a>宿命智知有漏。<a id="a-2u"></a>愿智二俱兼知。<a id="a-2v"></a>宿命智知自身过去。<a id="a-2w"></a>愿智自他兼知。<a id="a-2x"></a>宿命智知一身二身次第得知。<a id="a-2y"></a>愿智一念超知百劫。<a id="a-2z"></a>古时畜生所以能语。<a id="a-30"></a>今时畜生所以不能语。<a id="a-31"></a>谓劫初时先有人天未有三恶。<a id="a-32"></a>尽从人天中来。<a id="a-33"></a>以宿习近故。<a id="a-34"></a>是以能语。<a id="a-35"></a>今时畜生多从三恶道中来。<a id="a-36"></a>是以不语。<a id="a-37"></a>又婆沙论说。<a id="a-38"></a>谓于生处自性能知过去宿命及知他心。<a id="a-39"></a>于其生处不假修因自性而知。<a id="a-3A"></a>此智遍通五趣。<a id="a-3B"></a>然有强弱。<a id="a-3C"></a>三涂及天此四趣中作用则强。<a id="a-3D"></a>若在人趣用则微弱。<a id="a-3E"></a>何故如是。<a id="a-3F"></a>为人趣中有瞻相言智及有修禅发智乃至他心法等智。<a id="a-3G"></a>为此等智之所覆隐。<a id="a-3H"></a>是故虽有作用微隐不现。</p>
  <p id="a3I">如新婆沙论云。<a id="a-3J"></a>若论有情。<a id="a-3K"></a>见崄隘处修令宽博。<a id="a-3L"></a>使往来者无有艰难。<a id="a-3M"></a>由彼业力在母腹中。</p>
  <p id="a3N">无迫窄苦。<a id="a-3O"></a>故得此智。<a id="a-3P"></a>或有余说。<a id="a-3Q"></a>若诸有情施他种种大妙饮食。<a id="a-3R"></a>由彼业力能引此智。<a id="a-3S"></a>若诸有情不造恼害他业。<a id="a-3T"></a>常作饶益他事。<a id="a-3U"></a>由斯业故在母腹中。<a id="a-3V"></a>不为风热痰阴病等之所逼切。<a id="a-3W"></a>后出胎时无迫窄苦。<a id="a-3X"></a>是故能忆诸宿住事。<a id="a-3Y"></a>故有是说。<a id="a-3Z"></a>若诸有情住在母腹及出胎时。<a id="a-3a"></a>不受众病迫窄苦者。<a id="a-3b"></a>皆应能忆过去生事。<a id="a-3c"></a>但由母病及迫窄苦悉皆忘之。</p>
  <p id="a3d">第三鬼趣中。<a id="a-3e"></a>亦有生处得智知他心等。<a id="a-3f"></a>云何知然。<a id="a-3g"></a>昔有女人。<a id="a-3h"></a>为鬼所魅羸瘦将死。<a id="a-3i"></a>咒师问鬼。<a id="a-3j"></a>汝今何为恼此女人。<a id="a-3k"></a>鬼便报言。<a id="a-3l"></a>此女过去五百生中常害我命。<a id="a-3m"></a>我亦过去五百生中常害彼命。<a id="a-3n"></a>怨怨相报于今未息。<a id="a-3o"></a>彼若能舍我亦舍之。<a id="a-3p"></a>咒师因报彼女人曰。<a id="a-3q"></a>汝若惜命当舍怨心。<a id="a-3r"></a>女人报言。<a id="a-3s"></a>我已舍矣。<a id="a-3t"></a>鬼观女意都不舍怨。<a id="a-3u"></a>恐命不全妄言已舍。<a id="a-3v"></a>遂断其命舍之而去。</p>
  <p id="a3w">第四畜生趣中。<a id="a-3x"></a>云何知有宿命智。<a id="a-3y"></a>答如婆沙论中。<a id="a-3z"></a>昔有一女。<a id="a-40"></a>置儿在地。<a id="a-41"></a>缘行他处。<a id="a-42"></a>时有一狼将其儿去。<a id="a-43"></a>其母见已趁而语言。<a id="a-44"></a>汝狼何以将我儿去。<a id="a-45"></a>狼即报言。<a id="a-46"></a>汝是我怨。<a id="a-47"></a>曾于五百生中常食我儿。<a id="a-48"></a>我今还欲于五百生杀害汝子。<a id="a-49"></a>此乃怨仇相报。<a id="a-4A"></a>理当法尔。<a id="a-4B"></a>何以生嗔。<a id="a-4C"></a>作是报已复更语言。<a id="a-4D"></a>若汝能舍怨害者。<a id="a-4E"></a>我则放汝之子。<a id="a-4F"></a>儿母报曰。<a id="a-4G"></a>我舍怨心。<a id="a-4H"></a>时狼即便起坐思惟。<a id="a-4I"></a>观彼女人之心乃知不舍。<a id="a-4J"></a>还复语言。<a id="a-4K"></a>汝虽口言心犹不舍。<a id="a-4L"></a>作是语已即便断其儿命而去。<a id="a-4M"></a>此乃自识宿命。<a id="a-4N"></a>亦知于彼女人之心。<a id="a-4O"></a>此为良验。<a id="a-4P"></a>自余鬼及天趣。<a id="a-4Q"></a>并识宿命及知他心。<a id="a-4R"></a>前后诸篇经论具说。<a id="a-4S"></a>不烦重述。<a id="a-4T"></a>然此二智非是种智。<a id="a-4U"></a>论他心宿命二种智。<a id="a-4V"></a>唯据静虑禅定发得。<a id="a-4W"></a>此乃报得行在散心。<a id="a-4X"></a>故知非也。</p>
  <p id="a4Y">第五地狱趣中。<a id="a-4Z"></a>云何得有自性宿命智生。<a id="a-4a"></a>答如涅槃经中。<a id="a-4b"></a>五百婆罗门为彼仙育国王杀已至于地狱。<a id="a-4c"></a>发三善念忆本所作。<a id="a-4d"></a>即其验也。<a id="a-4e"></a>又如论说。<a id="a-4f"></a>地狱众生亦能念知狱卒等心。<a id="a-4g"></a>亦是其验也。</p>
  <p data-pb></p>
  <h2 id="a4h">宿习部第三</h2>
  <p id="a4i">如佛说师子月佛本生经云。<a id="a-4j"></a>佛在王舍城迦兰陀竹园。<a id="a-4k"></a>与大比丘众千二百五十比丘百菩萨俱。<a id="a-4l"></a>尔时众中有一菩萨比丘。<a id="a-4m"></a>名婆须蜜多。<a id="a-4n"></a>游行竹园间缘树上下。<a id="a-4o"></a>声如猕猴。<a id="a-4p"></a>或施三铃作那罗戏。<a id="a-4q"></a>时诸长者及行路人。<a id="a-4r"></a>竞集看之。<a id="a-4s"></a>众人集时身到空中。<a id="a-4t"></a>跳上树端作猕猴声。<a id="a-4u"></a>耆阇崛山八万四千金色猕猴集菩萨所。<a id="a-4v"></a>菩萨复作种种变现令其欢喜。<a id="a-4w"></a>时诸大众各作是言。<a id="a-4x"></a>沙门释子。<a id="a-4y"></a>犹如戏儿幻惑众人。<a id="a-4z"></a>所行恶事无人信用。<a id="a-50"></a>乃与鸟兽作于非法。<a id="a-51"></a>如是恶声遍王舍城。<a id="a-52"></a>有一梵志上启大王。<a id="a-53"></a>频婆娑罗王闻此语嫌诸释子。<a id="a-54"></a>即敕长者迦兰陀曰。<a id="a-55"></a>此诸释子多聚猕猴在卿园中。<a id="a-56"></a>为作何等。<a id="a-57"></a>如来知不。<a id="a-58"></a>长者启王。<a id="a-59"></a>婆须蜜多作变化事。<a id="a-5A"></a>令诸猕猴一时欢喜。<a id="a-5B"></a>诸天雨华持用供养。<a id="a-5C"></a>为作何等臣所不知。<a id="a-5D"></a>尔时大王前后导从。<a id="a-5E"></a>往诣佛所。<a id="a-5F"></a>遥见世尊。<a id="a-5G"></a>身放光明如紫金山。<a id="a-5H"></a>普令大众同于金色。<a id="a-5I"></a>尊者蜜多及八万四千猕猴亦作金色。<a id="a-5J"></a>时诸猕猴见大王来作种种变。<a id="a-5K"></a>中有采华奉大王者。<a id="a-5L"></a>大王见已与诸大众俱至佛所。<a id="a-5M"></a>为佛作礼右绕三匝。<a id="a-5N"></a>却坐一面白佛言。<a id="a-5O"></a>此诸猕猴。<a id="a-5P"></a>宿有何福身作金色。<a id="a-5Q"></a>复有何罪生畜生中。<a id="a-5R"></a>尊者蜜多复宿殖何福生长者家出家学道。<a id="a-5S"></a>复有何罪虽生人中诸根具足不持戒行。<a id="a-5T"></a>与诸猕猴共为伴侣。<a id="a-5U"></a>歌语之声悉如猕猴。<a id="a-5V"></a>使外道笑。<a id="a-5W"></a>唯愿天尊。<a id="a-5X"></a>为我分别令我开解。<a id="a-5Y"></a>佛告大王。<a id="a-5Z"></a>谛听善思念之。<a id="a-5a"></a>吾当为汝分别解说。<a id="a-5b"></a>乃往过去无量亿劫之前。<a id="a-5c"></a>有佛出世。<a id="a-5d"></a>名曰然灯。<a id="a-5e"></a>彼佛灭后有诸比丘。<a id="a-5f"></a>于山泽中修行佛法。<a id="a-5g"></a>坚持禁戒如人护眼。<a id="a-5h"></a>因是即得阿罗汉。<a id="a-5i"></a>时空泽中有一猕猴至罗汉所。<a id="a-5j"></a>见于罗汉坐禅入定。<a id="a-5k"></a>即取罗汉座具被作袈裟。<a id="a-5l"></a>如沙门法。<a id="a-5m"></a>偏袒右肩。<a id="a-5n"></a>手擎香炉绕比丘行。<a id="a-5o"></a>时彼比丘从定觉已。<a id="a-5p"></a>见此猕猴有好善心。<a id="a-5q"></a>即为弹指告猕猴言。<a id="a-5r"></a>法子。<a id="a-5s"></a>汝今应发无上道心。<a id="a-5t"></a>猕猴闻说欢喜踊跃。<a id="a-5u"></a>五体投地敬礼比丘。<a id="a-5v"></a>起复采华散比丘上。<a id="a-5w"></a>尔时比丘即为猕猴说三归依。<a id="a-5x"></a>尔时猕猴即起合掌白言。<a id="a-5y"></a>大德。<a id="a-5z"></a>我今欲归依佛法僧。<a id="a-60"></a>比丘为受三归已。<a id="a-61"></a>次当忏悔具说罪业。<a id="a-62"></a>我得罗汉能除众生无量重罪。<a id="a-63"></a>如是殷勤三为忏已告猕猴言。<a id="a-64"></a>法子。<a id="a-65"></a>汝今清净。<a id="a-66"></a>是名菩萨。<a id="a-67"></a>汝今尽形受五戒已求阿耨菩提。<a id="a-68"></a>尔时猕猴依教受已发愿已竟。<a id="a-69"></a>踊跃欢喜。<a id="a-6A"></a>走上高山缘树坠死。<a id="a-6B"></a>由受五戒破畜生业。<a id="a-6C"></a>即生兜率天上值一生补处菩萨。<a id="a-6D"></a>为说无上道心。<a id="a-6E"></a>即持天华下空泽中供养罗汉。<a id="a-6F"></a>罗汉见已即便微笑。<a id="a-6G"></a>告言。<a id="a-6H"></a>天王。<a id="a-6I"></a>善恶之报如影随形。<a id="a-6J"></a>终不相舍。<a id="a-6K"></a>而说偈言。</p>
  <p id="a6L">业能庄严身　　处处随取趣</p>
  <p id="a6M">不失法如券　　业如负财人</p>
  <p id="a6N">汝今生天上　　由于五戒业</p>
  <p id="a6O">前身落猕猴　　从于犯戒生</p>
  <p id="a6P">持戒生天梯　　破戒为镬汤</p>
  <p id="a6Q">我见持戒人　　光明庄严身</p>
  <p id="a6R">七宝妙台阁　　诸天为给使</p>
  <p id="a6S">众宝为床帐　　摩尼华璎珞</p>
  <p id="a6T">值遇未来佛　　娱乐说胜法</p>
  <p id="a6U">我见破戒人　　堕在泥犁中</p>
  <p id="a6V">铁犁耕其舌　　卧在铁床上</p>
  <p id="a6W">融铜四面流　　烧煮坏其身</p>
  <p id="a6X">或处于刀山　　剑林及沸屎</p>
  <p id="a6Y">灰河寒冰狱　　铁丸饮镕铜</p>
  <p id="a6Z">如是等苦事　　常为身璎珞</p>
  <p id="a6a">若欲脱众难　　不堕三恶道</p>
  <p id="a6b">游处天上路　　超越得涅槃</p>
  <p id="a6c">当勤持净戒　　布施修净命</p>
  <p id="a6d">时阿罗汉说此偈已默然无声。<a id="a-6e"></a>猕猴天子白言。<a id="a-6f"></a>大德。<a id="a-6g"></a>我前身时作何罪业生猕猴中。<a id="a-6h"></a>复有何福值遇大德。<a id="a-6i"></a>得免畜生生于天上。<a id="a-6j"></a>罗汉答言。<a id="a-6k"></a>乃往过去此阎浮提有佛出世。<a id="a-6l"></a>名曰宝慧如来。<a id="a-6m"></a>至涅槃后。<a id="a-6n"></a>于像法中。<a id="a-6o"></a>有一比丘。<a id="a-6p"></a>名莲华藏。<a id="a-6q"></a>多与国王长者居士而为亲友。<a id="a-6r"></a>邪命谄曲不持戒行。<a id="a-6s"></a>身坏命终落阿鼻狱。<a id="a-6t"></a>如莲华敷。<a id="a-6u"></a>满十八隔具受诸苦。<a id="a-6v"></a>寿命一劫。<a id="a-6w"></a>劫尽更生。<a id="a-6x"></a>如是经历诸大地狱满八万四千劫。<a id="a-6y"></a>从地狱出堕饿鬼中。<a id="a-6z"></a>吞饮镕铜经八万四千岁。<a id="a-70"></a>从饿鬼出复堕牛猪狗猴中。<a id="a-71"></a>各五百身。<a id="a-72"></a>缘前供养持戒比丘结誓要重。<a id="a-73"></a>今复遇我得生天上。<a id="a-74"></a>持戒比丘即我身是。<a id="a-75"></a>放逸比丘即汝身是。<a id="a-76"></a>猕猴天子闻此语已心惊毛竖。<a id="a-77"></a>忏悔前罪即还天上。</p>
  <p id="a78">佛告大王。<a id="a-79"></a>彼猕猴者。<a id="a-7A"></a>虽是畜生。<a id="a-7B"></a>一见罗汉受持三归及以五戒。<a id="a-7C"></a>缘前功德超越千劫极重恶业。<a id="a-7D"></a>得生天上值遇一生补处菩萨。<a id="a-7E"></a>从是已后值佛无数。<a id="a-7F"></a>净修梵行具六波罗蜜。<a id="a-7G"></a>住不退地。<a id="a-7H"></a>于最后身次弥勒后当成阿耨菩提。<a id="a-7I"></a>佛号师子月如来。</p>
  <p id="a7J">佛告大王。<a id="a-7K"></a>欲知彼国师子月佛者。<a id="a-7L"></a>今此会中婆须蜜多比丘是也。<a id="a-7M"></a>王闻此语。<a id="a-7N"></a>即起合掌遍体流汗。<a id="a-7O"></a>悲泣雨泪悔过自责。<a id="a-7P"></a>向婆须蜜多。<a id="a-7Q"></a>头面着地接足为礼忏悔前罪。</p>
  <p id="a7R">佛告大王。<a id="a-7S"></a>欲知此等八万四千金色猕猴者。<a id="a-7T"></a>乃是过去拘楼秦佛时。<a id="a-7U"></a>波罗柰国。<a id="a-7V"></a>俱睒弥国。<a id="a-7W"></a>二国之中共有八万四千比丘尼。<a id="a-7X"></a>行诸非法犯诸重禁。<a id="a-7Y"></a>狂愚无智如痴猕猴。<a id="a-7Z"></a>见好比丘视之如贼。<a id="a-7a"></a>时有罗汉比丘尼。<a id="a-7b"></a>名善安隐。<a id="a-7c"></a>具为说法复怀忿恨。<a id="a-7d"></a>时罗汉尼见诸恶人不生善心。<a id="a-7e"></a>即起慈悲。<a id="a-7f"></a>身升虚空作十八变。<a id="a-7g"></a>时诸恶人见变化已。<a id="a-7h"></a>各脱金环散阿罗汉尼上。<a id="a-7i"></a>愿我生生身作金色。<a id="a-7j"></a>前所作恶今悉忏悔。<a id="a-7k"></a>时诸恶人身坏命终堕阿鼻地狱。<a id="a-7l"></a>次第经历。<a id="a-7m"></a>至九十二劫常处地狱。<a id="a-7n"></a>从地狱出。<a id="a-7o"></a>五百身中常为饿鬼。<a id="a-7p"></a>从饿鬼出。<a id="a-7q"></a>一千身中常为猕猴。<a id="a-7r"></a>身作金色。<a id="a-7s"></a>大王当知。<a id="a-7t"></a>尔时八万四千犯戒尼骂罗汉尼者。<a id="a-7u"></a>今此会中八万四千诸金色猕猴是也。<a id="a-7v"></a>尔时供养诸恶比丘尼者。<a id="a-7w"></a>今大王是。<a id="a-7x"></a>此诸猕猴。<a id="a-7y"></a>因宿习故。<a id="a-7z"></a>持华持香供养大王。<a id="a-80"></a>尔时。<a id="a-81"></a>污彼比丘尼者。<a id="a-82"></a>今瞿迦梨及王五百黄门是。<a id="a-83"></a>佛告大王。<a id="a-84"></a>身口意业不可不慎。</p>
  <p id="a85">尔时王闻佛说。<a id="a-86"></a>对佛忏悔惭愧自责。<a id="a-87"></a>豁然意解成阿那含王所将八千人求王出家并成罗汉。<a id="a-88"></a>余一万六千人皆发菩提心。<a id="a-89"></a>八万诸天亦俱发心。<a id="a-8A"></a>八万四千金色猕猴。<a id="a-8B"></a>闻昔因缘惭愧自责。<a id="a-8C"></a>绕佛千匝向佛忏悔。<a id="a-8D"></a>各发无上菩提心。<a id="a-8E"></a>随寿长短。<a id="a-8F"></a>命终之后。<a id="a-8G"></a>当生兜率天上值遇弥勒得不退转。<a id="a-8H"></a>更过百万亿那由他阿僧祇恒河沙劫。<a id="a-8I"></a>当得成佛。<a id="a-8J"></a>八万四千次第出世。<a id="a-8K"></a>同共一劫。<a id="a-8L"></a>劫名大光。<a id="a-8M"></a>同名普金光明王如来。</p>
  <p id="a8N">又处处经云。<a id="a-8O"></a>佛言。<a id="a-8P"></a>有憍梵钵提。<a id="a-8Q"></a>已得阿罗汉道。<a id="a-8R"></a>反作牛齝。<a id="a-8S"></a>弟子问佛。<a id="a-8T"></a>何以故。<a id="a-8U"></a>佛言。<a id="a-8V"></a>是比丘前世宿命时。<a id="a-8W"></a>七百世作牛。<a id="a-8X"></a>今世得道。<a id="a-8Y"></a>余习未尽故作齝食。<a id="a-8Z"></a>若依智度论。<a id="a-8a"></a>问何以作牛。<a id="a-8b"></a>答由过去世经他谷田。<a id="a-8c"></a>取五六粒粟口尝吐地。<a id="a-8d"></a>以损他粟故作此牛。<a id="a-8e"></a>由作牛。<a id="a-8f"></a>多身故牛脚齝食也。</p>
  <p data-pb></p>
  <h2 id="a8g">五通部第四</h2>
  <p id="a8h">如菩萨处胎经云。<a id="a-8i"></a>尔时有妙胜菩萨白佛言。<a id="a-8j"></a>世尊。<a id="a-8k"></a>五通菩萨修习何法得神通道。<a id="a-8l"></a>佛告妙胜。<a id="a-8m"></a>此欲界中善男子善女人。<a id="a-8n"></a>不须眼通。<a id="a-8o"></a>生便彻见一阎浮内众生之类。<a id="a-8p"></a>粗细好丑城郭树木。<a id="a-8q"></a>或有人眼能观二三四天下。<a id="a-8r"></a>不须眼通生便观见。<a id="a-8s"></a>或有人不须眼通耳通。<a id="a-8t"></a>清彻闻一天下男声女声一切音声。<a id="a-8u"></a>即能别知。<a id="a-8v"></a>一不修耳通。<a id="a-8w"></a>一一晓了。<a id="a-8x"></a>或有人不习不学自识宿命。<a id="a-8y"></a>吾从某处来生此间。<a id="a-8z"></a>父母种族名姓尽能别知。<a id="a-90"></a>或有人不修习神通。<a id="a-91"></a>知他人心行善恶趣向生处。<a id="a-92"></a>有缘众生无缘众生。<a id="a-93"></a>并悉能知。<a id="a-94"></a>或有人身能飞行周旋往来。<a id="a-95"></a>不修身通。<a id="a-96"></a>身便能飞。<a id="a-97"></a>无所触碍。<a id="a-98"></a>履空如地履地如空。<a id="a-99"></a>佛告。<a id="a-9A"></a>善男子善女人。<a id="a-9B"></a>修眼圣通除色断垢。<a id="a-9C"></a>三空定门便能得见一千天下二千天下三千大千天下。<a id="a-9D"></a>或有闻一千天下二千天下三千大千天下一切诸声。<a id="a-9E"></a>善恶六道悉能晓了。<a id="a-9F"></a>或有人除去识垢内外无瑕。<a id="a-9G"></a>得意圣通自识宿命。<a id="a-9H"></a>一生二生乃至无数阿僧祇劫。<a id="a-9I"></a>所从来处。<a id="a-9J"></a>父母眷属。<a id="a-9K"></a>国土清净。<a id="a-9L"></a>悉能识知。<a id="a-9M"></a>或有人修十神通。<a id="a-9N"></a>解知法性。<a id="a-9O"></a>强记不忘。<a id="a-9P"></a>便能得知他人心念。<a id="a-9Q"></a>一生二生乃至无数阿僧祇劫。<a id="a-9R"></a>所从来处。<a id="a-9S"></a>父母眷属。<a id="a-9T"></a>国土清净。<a id="a-9U"></a>名姓种族。<a id="a-9V"></a>皆悉知之。<a id="a-9W"></a>或有人思惟法观。<a id="a-9X"></a>以心持身以身持心。<a id="a-9Y"></a>睡眠觉寤意想如空。<a id="a-9Z"></a>便能举身一天下二天下乃至三千大千刹土。<a id="a-9a"></a>入地如空。<a id="a-9b"></a>山河石壁无所挂碍。<a id="a-9c"></a>或有人临当成佛。<a id="a-9d"></a>以智慧力除众生垢。<a id="a-9e"></a>坐树王下不起于坐。<a id="a-9f"></a>故得成佛六通清彻。<a id="a-9g"></a>尔时世尊而说偈曰。</p>
  <p id="a9h">凡夫所得通　　犹如诸飞鸟</p>
  <p id="a9i">有近亦有远　　不离生死道</p>
  <p id="a9j">佛通无碍法　　真实无垢秽</p>
  <p id="a9k">念则到十方　　往返不疲倦</p>
  <p id="a9l">以慈念众生　　得通无挂碍</p>
  <p id="a9m">仙人五通慧　　转退不成就</p>
  <p id="a9n">我通坚固法　　要入涅槃门</p>
  <p id="a9o">尔时坐中有菩萨。<a id="a-9p"></a>名曰普光。<a id="a-9q"></a>前白佛言。<a id="a-9r"></a>未审六通识法。<a id="a-9s"></a>是一是若干。<a id="a-9t"></a>若识是一法如来金色神足道场游诸佛刹。<a id="a-9u"></a>为识致身。<a id="a-9v"></a>为身致识。<a id="a-9w"></a>若身致识则无六通。<a id="a-9x"></a>若识致身此名一法。<a id="a-9y"></a>无身无识。<a id="a-9z"></a>唯愿世尊。<a id="a-A0"></a>报我此义。<a id="a-A1"></a>佛告普光菩萨。<a id="a-A2"></a>汝所问义为第一义问。<a id="a-A3"></a>为世俗义问。<a id="a-A4"></a>若世俗义问。<a id="a-A5"></a>识法若干无有定相。<a id="a-A6"></a>若第一义问则无身无识。<a id="a-A7"></a>何以故。<a id="a-A8"></a>分别识法自性空寂。<a id="a-A9"></a>无来无去。<a id="a-AA"></a>亦无染着。<a id="a-AB"></a>汝问金色此有为法五阴成就。<a id="a-AC"></a>非自然法。<a id="a-AD"></a>非第一义。<a id="a-AE"></a>我今为汝说识想法。<a id="a-AF"></a>菩萨六通身识共俱。<a id="a-AG"></a>非识先身后。<a id="a-AH"></a>非身先识后。<a id="a-AI"></a>何以故。<a id="a-AJ"></a>法相自然。<a id="a-AK"></a>识不离身。<a id="a-AL"></a>身不离识。<a id="a-AM"></a>犹如二牛共其一轭。<a id="a-AN"></a>若黑牛前白牛后则种不成就。<a id="a-AO"></a>若白牛前黑牛后种亦不成。<a id="a-AP"></a>非黑牛前白牛后。<a id="a-AQ"></a>非白牛前黑牛后。<a id="a-AR"></a>则种成就。<a id="a-AS"></a>神足道果亦复如是。<a id="a-AT"></a>身识共俱无有前后中间。<a id="a-AU"></a>如来色身有前有后有中间此世俗法。<a id="a-AV"></a>非第一义。<a id="a-AW"></a>于空寂法无有若干。</p>
  <p id="aAX">颂曰。</p>
  <p id="aAY">善恶宿熏习　　感报各殊方</p>
  <p id="aAZ">曾为鬼害怨　　或作狼仇殃</p>
  <p id="aAa">屠儿忆杀业　　须蜜戏猴乡</p>
  <p id="aAb">宿祐除患者　　在处游天堂</p>
  <p id="aAc">触类兴清遘　　目击洞兼忘</p>
  <p id="aAd">凡圣钦嘉会　　贤愚庆流芳</p>
  <p id="aAe">四生行善业　　六趣感神光</p>
  <p id="aAf">苦乐虽殊别　　同知命短长</p>
  <p data-pb></p>
  <h2 id="aAg">感应缘(略引九验)</h2>
  <p id="aAh">晋羊太传 晋王练 晋向靖 宋释昙谛 魏释乘师 隋刺史崔彦武 唐释道绰 唐刘善经 唐沙门玄高。</p>
  <p id="aAi">晋羊太傅祐。<a id="a-Aj"></a>字叔子。<a id="a-Ak"></a>泰山人也。<a id="a-Al"></a>西晋名臣声冠区夏。<a id="a-Am"></a>年五岁时。<a id="a-An"></a>尝令乳母取先所弄指环。<a id="a-Ao"></a>乳母曰。<a id="a-Ap"></a>汝本无此。<a id="a-Aq"></a>于何取耶祐曰。<a id="a-Ar"></a>昔于东垣边弄之落桑树中。<a id="a-As"></a>乳母曰。<a id="a-At"></a>汝可自觅。<a id="a-Au"></a>祐曰。<a id="a-Av"></a>此非先宅。<a id="a-Aw"></a>儿不知处。<a id="a-Ax"></a>后因出门游望遥而东行。<a id="a-Ay"></a>乳母随之。<a id="a-Az"></a>至李氏家。<a id="a-B0"></a>乃入至东垣树中探得小环。<a id="a-B1"></a>李家惊异曰。<a id="a-B2"></a>吾子昔有此环常爱弄之。<a id="a-B3"></a>七岁暴亡。<a id="a-B4"></a>亡后不知环处。<a id="a-B5"></a>此亡儿之物也。<a id="a-B6"></a>云何持去。<a id="a-B7"></a>祐持环走。<a id="a-B8"></a>李氏逐问之。<a id="a-B9"></a>乳母既说祐言。<a id="a-BA"></a>李氏悲喜遂欲求祐还为其儿。<a id="a-BB"></a>里中解喻然后得止。<a id="a-BC"></a>祐年长常患头风。<a id="a-BD"></a>医欲攻治。<a id="a-BE"></a>祐曰。<a id="a-BF"></a>吾生三日时头首北户。<a id="a-BG"></a>觉风吹顶意甚患之。<a id="a-BH"></a>但不能语耳。<a id="a-BI"></a>病源既久不可治也。<a id="a-BJ"></a>祐后为荆州都督镇襄阳。<a id="a-BK"></a>经给武当寺殊余精舍。<a id="a-BL"></a>或问其故。<a id="a-BM"></a>祐默然。<a id="a-BN"></a>后因忏悔叙说因果。<a id="a-BO"></a>乃曰。<a id="a-BP"></a>前身承有诸罪。<a id="a-BQ"></a>赖造此寺故获申济。<a id="a-BR"></a>所以使供养之情偏殷勤重也。</p>
  <p id="aBS">晋王练。<a id="a-BT"></a>字玄明。<a id="a-BU"></a>琅耶人也。<a id="a-BV"></a>宋侍中。<a id="a-BW"></a>父玟字季琰。<a id="a-BX"></a>晋中书令。<a id="a-BY"></a>相识有一梵僧。<a id="a-BZ"></a>每瞻玟风彩甚敬悦之。<a id="a-Ba"></a>辄语同学云。<a id="a-Bb"></a>若我后生得为此人作子。<a id="a-Bc"></a>于近愿亦足矣。<a id="a-Bd"></a>玟闻而戏之曰。<a id="a-Be"></a>法师才行正可为弟子子耳。<a id="a-Bf"></a>顷之沙门病亡。<a id="a-Bg"></a>亡后岁余而练生焉。<a id="a-Bh"></a>始生能言。<a id="a-Bi"></a>便解外国语。<a id="a-Bj"></a>及绝国奇珍铜器珠贝。<a id="a-Bk"></a>生所不见未闻其名。<a id="a-Bl"></a>即而名之识其产出。<a id="a-Bm"></a>又自然亲爱诸梵过于汉人。<a id="a-Bn"></a>咸谓沙门审其先身。<a id="a-Bo"></a>故玟字之曰阿练。<a id="a-Bp"></a>遂为大名云。</p>
  <p id="aBq">晋向靖。<a id="a-Br"></a>字奉仁。<a id="a-Bs"></a>河内人也。<a id="a-Bt"></a>在吴兴郡丧数岁女。<a id="a-Bu"></a>女始病时弄小刀子。<a id="a-Bv"></a>母夺取不与伤母手。<a id="a-Bw"></a>丧后一年。<a id="a-Bx"></a>母又产一女。<a id="a-By"></a>女年四岁谓母曰。<a id="a-Bz"></a>前时刀子何在。<a id="a-C0"></a>母曰无也。<a id="a-C1"></a>女曰。<a id="a-C2"></a>昔争刀子故伤母手。<a id="a-C3"></a>云何无耶。<a id="a-C4"></a>母甚惊怪具以告靖。<a id="a-C5"></a>靖曰。<a id="a-C6"></a>先刀子犹在不。<a id="a-C7"></a>母曰。<a id="a-C8"></a>痛念前女。<a id="a-C9"></a>故不录之。<a id="a-CA"></a>靖曰。<a id="a-CB"></a>可更觅数个刀子合置一处令女自择。<a id="a-CC"></a>女见大喜即取先者曰。<a id="a-CD"></a>此是儿许。<a id="a-CE"></a>父母大小乃知前女审其先身(右三验出自冥祥记)</p>
  <p id="aCF">宋昆仑山有释昙谛。<a id="a-CG"></a>姓康。<a id="a-CH"></a>其先康居人。<a id="a-CI"></a>汉灵时移附中国。<a id="a-CJ"></a>献帝末乱移止吴兴。<a id="a-CK"></a>谛父肜尝为冀州别驾。<a id="a-CL"></a>母黄氏昼寝。<a id="a-CM"></a>梦见一僧呼黄为母。<a id="a-CN"></a>寄一麈尾并铁镂书镇二枚。<a id="a-CO"></a>眠寤见两物具存。<a id="a-CP"></a>因而怀孕生谛。<a id="a-CQ"></a>谛年五岁。<a id="a-CR"></a>母以麈尾等示之。<a id="a-CS"></a>谛曰。<a id="a-CT"></a>秦王所饷。<a id="a-CU"></a>母曰。<a id="a-CV"></a>汝置何处。<a id="a-CW"></a>答云。<a id="a-CX"></a>不忆。<a id="a-CY"></a>至年十岁出家。<a id="a-CZ"></a>学不从师悟自天发。<a id="a-Ca"></a>后随父之樊邓。<a id="a-Cb"></a>遇见关中僧[契-大+石]道人。<a id="a-Cc"></a>忽唤[契-大+石]名。<a id="a-Cd"></a>[契-大+石]曰。<a id="a-Ce"></a>童子何以呼宿士名。<a id="a-Cf"></a>谛曰。<a id="a-Cg"></a>向者忽言。<a id="a-Ch"></a>阿尚是谛沙弥。<a id="a-Ci"></a>为众僧采菜被野猪所伤。<a id="a-Cj"></a>不觉失声耳。<a id="a-Ck"></a>[契-大+石]经为弘觉法师弟子。<a id="a-Cl"></a>为僧采菜被野猪所伤。<a id="a-Cm"></a>[契-大+石]初不忆此。<a id="a-Cn"></a>乃诣谛父。<a id="a-Co"></a>谛父具说本末。<a id="a-Cp"></a>并示书镇麈尾等。<a id="a-Cq"></a>[契-大+石]乃悟而泣曰。<a id="a-Cr"></a>即先师弘觉法师也。<a id="a-Cs"></a>师经为姚苌讲法华。<a id="a-Ct"></a>贫道为都讲。<a id="a-Cu"></a>姚苌饷师二物。<a id="a-Cv"></a>今遂在此。<a id="a-Cw"></a>追计弘觉舍命。<a id="a-Cx"></a>正是寄物之日。<a id="a-Cy"></a>复忆采菜之事。<a id="a-Cz"></a>弥深悲仰。<a id="a-D0"></a>谛后游览经籍遇目斯记。<a id="a-D1"></a>晚入吴虎丘寺。<a id="a-D2"></a>讲礼易春秋各七遍。<a id="a-D3"></a>法华大品维摩各十五遍。<a id="a-D4"></a>又善文翰集有六卷。<a id="a-D5"></a>亦行于世。<a id="a-D6"></a>性爱林泉。<a id="a-D7"></a>后还吴兴入故章昆仑山。<a id="a-D8"></a>闲居涧饮二十余载。<a id="a-D9"></a>以宋元嘉末卒于山舍。<a id="a-DA"></a>春秋六十余(右一验出梁高僧传)</p>
  <p id="aDB">元魏之时。<a id="a-DC"></a>有北代乘禅师。<a id="a-DD"></a>常受持法华精勤不懈。<a id="a-DE"></a>命终中阴托河东薛氏为第五子。<a id="a-DF"></a>生而能言。<a id="a-DG"></a>自陈宿业不愿处俗。<a id="a-DH"></a>其父任北棣州刺史。<a id="a-DI"></a>其第五郎随任便往。<a id="a-DJ"></a>中山至七帝寺。<a id="a-DK"></a>寻得前世本时弟子。<a id="a-DL"></a>语曰。<a id="a-DM"></a>汝颇忆从我渡水往狼山不。<a id="a-DN"></a>乘禅师者。<a id="a-DO"></a>即我身是。<a id="a-DP"></a>吾房中灵机可速除却。<a id="a-DQ"></a>弟子闻验抱师悲恸哀伤。<a id="a-DR"></a>人众道俗奇怪将为大征。<a id="a-DS"></a>父母恋惜。<a id="a-DT"></a>恐其出家便与纳室。<a id="a-DU"></a>尔后便忘宿命之事。<a id="a-DV"></a>而常兴厌离常乐静居(右一验出唐高僧传)</p>
  <p id="aDW">隋开皇中。<a id="a-DX"></a>魏州刺史博陵崔彦武。<a id="a-DY"></a>因行部至一邑。<a id="a-DZ"></a>愕然惊喜。<a id="a-Da"></a>谓从者曰。<a id="a-Db"></a>吾昔尝在此邑中为人妇。<a id="a-Dc"></a>今知家处。<a id="a-Dd"></a>因乘马入。<a id="a-De"></a>循巷屈曲至一家。<a id="a-Df"></a>命叩门。<a id="a-Dg"></a>主人公年老。<a id="a-Dh"></a>走出拜谒。<a id="a-Di"></a>彦武入家。<a id="a-Dj"></a>先升其堂。<a id="a-Dk"></a>视东壁上。<a id="a-Dl"></a>去地六七尺有高隆处客谓主人曰。<a id="a-Dm"></a>吾昔所读法华经。<a id="a-Dn"></a>并金钗五只藏此壁中。<a id="a-Do"></a>经函是也。<a id="a-Dp"></a>其经第七卷尾后纸火烧失文字。<a id="a-Dq"></a>吾今每诵此经。<a id="a-Dr"></a>至第七卷尾常忘失不能记得。<a id="a-Ds"></a>因令左右凿壁。<a id="a-Dt"></a>果得经函。<a id="a-Du"></a>开第七卷尾。<a id="a-Dv"></a>及金钗并如其言。<a id="a-Dw"></a>主人洟泣曰。<a id="a-Dx"></a>己妻存日常诵此经。<a id="a-Dy"></a>钗亦是其处。<a id="a-Dz"></a>彦武指庭前槐树吾欲产时。<a id="a-E0"></a>自解头发置此树空中。<a id="a-E1"></a>试令人探树中果得发。<a id="a-E2"></a>于是主人悲喜。<a id="a-E3"></a>彦留衣物厚给主人而去。<a id="a-E4"></a>崔尚书敦礼说云。<a id="a-E5"></a>然往年见卢文励。<a id="a-E6"></a>说亦大同。<a id="a-E7"></a>但言齐州刺史不得姓名。<a id="a-E8"></a>未如崔具故依崔录(右一验出冥报记)</p>
  <p id="aE9">唐并州玄中寺释道绰。<a id="a-EA"></a>姓卫。<a id="a-EB"></a>并州汶水人也。<a id="a-EC"></a>清约雅素慧悟天开。<a id="a-ED"></a>承昔鸾师专崇习业。<a id="a-EE"></a>以贞观二年四月八日。<a id="a-EF"></a>绰知命将尽。<a id="a-EG"></a>通告事相。<a id="a-EH"></a>闻而赴者满于山寺。<a id="a-EI"></a>感见鸾师在七宝船上告绰云。<a id="a-EJ"></a>汝净土堂成。<a id="a-EK"></a>但余报未尽。<a id="a-EL"></a>并见化佛住空天华下散。<a id="a-EM"></a>士女等众以裙襟承得。<a id="a-EN"></a>薄滑可爱。<a id="a-EO"></a>又以莲华干地而[木*函]者。<a id="a-EP"></a>经七日乃萎。<a id="a-EQ"></a>及余善相不可殚记。<a id="a-ER"></a>至年七十忽然龀齿新生如本。<a id="a-ES"></a>全无历异。<a id="a-ET"></a>报力增强。<a id="a-EU"></a>自非行感伦通。<a id="a-EV"></a>讵能会斯嘉应也(右一验出唐高僧传)</p>
  <p id="aEW">唐汾州隰城人刘善经。<a id="a-EX"></a>少小孤母所抚育。<a id="a-EY"></a>其母平生常习读内典精勤苦行。<a id="a-EZ"></a>以贞观二十一年亡。<a id="a-Ea"></a>善经哀毁过礼。<a id="a-Eb"></a>哭声不辍。<a id="a-Ec"></a>至明年善经恍惚之间见其母曰。<a id="a-Ed"></a>我为生时修福得受男身。<a id="a-Ee"></a>今生于此县南石赵村宋家。<a id="a-Ef"></a>汝欲相见可即至彼也。<a id="a-Eg"></a>言终不见。<a id="a-Eh"></a>善经如言而往不移时而至彼。<a id="a-Ei"></a>于是日宋家生男。<a id="a-Ej"></a>善经因奉衣物具言由委。<a id="a-Ek"></a>此男见在。<a id="a-El"></a>善经常以母礼事之。<a id="a-Em"></a>隰州沙门善抚与善经旧知。<a id="a-En"></a>见善经及乡人所说。<a id="a-Eo"></a>为余令言之。</p>
  <p id="aEp">相州滏阳县智力寺僧玄高。<a id="a-Eq"></a>俗姓赵氏。<a id="a-Er"></a>其兄子先身于同村马家为儿。<a id="a-Es"></a>马家儿至贞观末死。<a id="a-Et"></a>临死之际顾谓母曰。<a id="a-Eu"></a>儿于赵宗家有宿因缘。<a id="a-Ev"></a>死后当与宗家为孙。<a id="a-Ew"></a>宗即与其同村也。<a id="a-Ex"></a>其母不信。<a id="a-Ey"></a>乃以墨点儿左胁作一大黑子。<a id="a-Ez"></a>赵家妻又梦。<a id="a-F0"></a>此儿来云。<a id="a-F1"></a>当与娘为息。<a id="a-F2"></a>因而有娠。<a id="a-F3"></a>梦中所见宛然马家之子。<a id="a-F4"></a>产讫验其墨子还在旧处。<a id="a-F5"></a>及儿年三岁无人导引。<a id="a-F6"></a>乃自向马家云。<a id="a-F7"></a>此是儿旧舍也。<a id="a-F8"></a>于今现存。<a id="a-F9"></a>已年十四五。<a id="a-FA"></a>相州智力寺僧慧永法真等说之(右二验出冥报拾遗)</p>
 </body>
</html>