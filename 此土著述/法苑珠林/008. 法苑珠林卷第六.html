<!doctype html>
<html id="z3IBWgy1QU" data-ver="2251">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第六</h1>
  <h2 id="a2">六道篇第四之二鬼神部(此别十一部)</h2>
  <p id="a3">述意部 会名部 住处部 列数部 业因部 身量部 寿命部 好丑部 苦乐部 贵贱部 舍宅部。</p>
  <p data-pb></p>
  <h2 id="a4">述意部第一</h2>
  <p id="a5">论鬼神之法。<a id="a-6"></a>特喜妖邪。<a id="a-7"></a>冥密之中偏多罪戾。<a id="a-8"></a>或处幽岩。<a id="a-9"></a>乍依高陇绝涧深丛之里。<a id="a-A"></a>荒郊芿野之中。<a id="a-B"></a>异种音声。<a id="a-C"></a>特奇形势。<a id="a-D"></a>摇动凡识。<a id="a-E"></a>恐怖愚情。<a id="a-F"></a>假使威光。<a id="a-G"></a>虚为怪相。<a id="a-H"></a>或复鸟形鱼质人面兽心。<a id="a-I"></a>或鼓乐弦歌。<a id="a-J"></a>鸣桴响铎。<a id="a-K"></a>如斯之类。<a id="a-L"></a>悉皆忏悔。<a id="a-M"></a>絓是九洲房庙。<a id="a-N"></a>万国之灵。<a id="a-O"></a>姑苏大伯。<a id="a-P"></a>延陵季子。<a id="a-Q"></a>禹川文命。<a id="a-R"></a>窟泽须注。<a id="a-S"></a>水若山精。<a id="a-T"></a>风师雨伯。<a id="a-U"></a>丰隆列缺。<a id="a-V"></a>回禄陵侯。<a id="a-W"></a>或驾竹为龙。<a id="a-X"></a>飞凫代雁。<a id="a-Y"></a>形依高庙。<a id="a-Z"></a>体附重楼。<a id="a-a"></a>行雨去来。<a id="a-b"></a>分风上下。<a id="a-c"></a>爰及黄头大将针发鬼神绣利勒那槃荼罗刹三千眷属五百徒党。<a id="a-d"></a>悉为忏悔。<a id="a-e"></a>复有极重之障。<a id="a-f"></a>称为饿鬼。<a id="a-g"></a>眼光似电。<a id="a-h"></a>咽孔如针。<a id="a-i"></a>不闻水浆之。<a id="a-j"></a>名永绝粳粮之味。<a id="a-k"></a>肢节一时火起。<a id="a-l"></a>动转五百车声。<a id="a-m"></a>今日善根并皆沾被。<a id="a-n"></a>当愿饥渴之鬼饮食自然。<a id="a-o"></a>妖媚鬼神无复谀谄。<a id="a-p"></a>光荣佛法拥护世间。<a id="a-q"></a>卫像防经。<a id="a-r"></a>长伸供养。<a id="a-s"></a>疏善记恶永得熏修也。</p>
  <p data-pb></p>
  <h2 id="at">会名部第二</h2>
  <p id="au">问曰。<a id="a-v"></a>云何名鬼道者。<a id="a-w"></a>如立世论云。<a id="a-x"></a>鬼道名闪多。<a id="a-y"></a>为阎摩罗王名闪多故。<a id="a-z"></a>其生与王同类。<a id="a-10"></a>故名闪多。<a id="a-11"></a>复说。<a id="a-12"></a>此道与余往还善恶相通。<a id="a-13"></a>故名闪多。<a id="a-14"></a>又新婆沙论。<a id="a-15"></a>问。<a id="a-16"></a>何故彼趣名闭戾多。<a id="a-17"></a>答设施论说。<a id="a-18"></a>如今时鬼世界王名琰摩。<a id="a-19"></a>如是劫初时有鬼世界。<a id="a-1A"></a>王名秕多。<a id="a-1B"></a>是故往彼生彼诸有情类。<a id="a-1C"></a>皆名闭戾多。<a id="a-1D"></a>即是秕多界中所有义。<a id="a-1E"></a>从是以后皆立此名。<a id="a-1F"></a>有说。<a id="a-1G"></a>由造作增长增上悭贪身语意恶行往彼生故。<a id="a-1H"></a>感饥渴业。<a id="a-1I"></a>经百千岁不闻水名。<a id="a-1J"></a>岂能得见。<a id="a-1K"></a>况复得触。<a id="a-1L"></a>或有腹大如山咽如针孔。<a id="a-1M"></a>虽遇饮食而不能受。<a id="a-1N"></a>有说。<a id="a-1O"></a>被驱役故名鬼。<a id="a-1P"></a>恒为诸天处处驱役常驰走故。<a id="a-1Q"></a>有悕望故名鬼。<a id="a-1R"></a>谓五趣中。<a id="a-1S"></a>从他有情悕望多者。<a id="a-1T"></a>无过此故。<a id="a-1U"></a>由此因缘故多鬼趣。<a id="a-1V"></a>又鬼神者。<a id="a-1W"></a>婆沙论中。<a id="a-1X"></a>鬼者畏也。<a id="a-1Y"></a>谓虚怯多畏。<a id="a-1Z"></a>故名为鬼。<a id="a-1a"></a>又希求名鬼。<a id="a-1b"></a>谓彼饿鬼。<a id="a-1c"></a>恒从他人。<a id="a-1d"></a>希求饮食以活性命。<a id="a-1e"></a>故名希求也。</p>
  <h2 id="a1f">住处部第三</h2>
  <p id="a1g">如婆沙论说。<a id="a-1h"></a>饿鬼有二住。<a id="a-1i"></a>一正。<a id="a-1j"></a>二边。<a id="a-1k"></a>第一正住者。<a id="a-1l"></a>说之不定。<a id="a-1m"></a>彼论说云。<a id="a-1n"></a>此阎浮提五百由旬之下有饿鬼界。<a id="a-1o"></a>被阎罗王领。<a id="a-1p"></a>是其正处。<a id="a-1q"></a>又善生优婆塞经。<a id="a-1r"></a>亦同此说。<a id="a-1s"></a>五百由旬之下有阎罗鬼王城。<a id="a-1t"></a>周匝四面七万五百千由旬。<a id="a-1u"></a>王领鬼众于中止住。<a id="a-1v"></a>又如五道苦经说。<a id="a-1w"></a>此之饿鬼。<a id="a-1x"></a>正住彼铁围两山中间。<a id="a-1y"></a>故说偈言。</p>
  <p id="a1z">铁围两山间　　不睹日月光</p>
  <p id="a20">饿鬼聚其中　　偿其宿罪故</p>
  <p id="a21">第二边住处者。<a id="a-22"></a>如婆沙论说。<a id="a-23"></a>亦不定有其二种。<a id="a-24"></a>一有威德。<a id="a-25"></a>二无威德。<a id="a-26"></a>彼有威德者。<a id="a-27"></a>住山谷。<a id="a-28"></a>或住空中。<a id="a-29"></a>或住海边。<a id="a-2A"></a>皆有宫殿果报过人。<a id="a-2B"></a>彼无威德者。<a id="a-2C"></a>或依不净粪秽而住。<a id="a-2D"></a>或依草木冢墓而止。<a id="a-2E"></a>或依屏厕故区而居。<a id="a-2F"></a>皆无舍宅。<a id="a-2G"></a>果报劣人。<a id="a-2H"></a>又如论说。<a id="a-2I"></a>四天下中悉有鬼住。<a id="a-2J"></a>东西二方有威德无威德鬼。<a id="a-2K"></a>于北方中唯有威德鬼住。<a id="a-2L"></a>无有无威德鬼。<a id="a-2M"></a>以其报胜故如是。<a id="a-2N"></a>乃至忉利天中亦有威德鬼神住。<a id="a-2O"></a>应彼诸天所驱使故。<a id="a-2P"></a>自上诸天更无住处。<a id="a-2Q"></a>故新翻婆沙论亦云。<a id="a-2R"></a>四大天众及三十三天中唯有大威德鬼。<a id="a-2S"></a>与诸天众守门防逻导从给使。<a id="a-2T"></a>有说。<a id="a-2U"></a>于此赡部洲西有五百渚。<a id="a-2V"></a>两行而住(依旧婆沙论云。<a id="a-2W"></a>阎浮提西有五百鬼城于此五百自有两别矣)于两行渚中有五百城。<a id="a-2X"></a>二百五十城有威德鬼住。<a id="a-2Y"></a>二百五十城无威德鬼住。<a id="a-2Z"></a>是故昔有转轮王名儞弥。<a id="a-2a"></a>告御者摩怛梨曰。<a id="a-2b"></a>吾欲游观。<a id="a-2c"></a>汝可引车从是道去。<a id="a-2d"></a>令我见诸有情受善恶果。<a id="a-2e"></a>时摩怛梨即如王教。<a id="a-2f"></a>引车从于二渚中过时。<a id="a-2g"></a>王见彼有威德鬼。<a id="a-2h"></a>首冠华鬘身着天衣。<a id="a-2i"></a>食甘美食犹如天子。<a id="a-2j"></a>乘象马车各各游戏。<a id="a-2k"></a>见无威德鬼。<a id="a-2l"></a>头发蓬乱裸形无衣。<a id="a-2m"></a>颜色枯悴以发自覆。<a id="a-2n"></a>执持瓦器而行乞丐。<a id="a-2o"></a>见已深信善恶业果。<a id="a-2p"></a>问鬼趣形状云何。<a id="a-2q"></a>答多分如人亦有傍者。<a id="a-2r"></a>或面似猪。<a id="a-2s"></a>或似种种余恶禽兽。<a id="a-2t"></a>如今壁上彩画所作。<a id="a-2u"></a>问语言云何。<a id="a-2v"></a>答劫初成时皆作圣语。<a id="a-2w"></a>后时随处作种种言。<a id="a-2x"></a>或有说者。<a id="a-2y"></a>随从何处命终生此。<a id="a-2z"></a>即作彼形即作彼语。<a id="a-30"></a>评曰。<a id="a-31"></a>不应作是说。<a id="a-32"></a>若从无色界殁来生此趣。<a id="a-33"></a>可无形无言耶。<a id="a-34"></a>应作是说。<a id="a-35"></a>随所生处。<a id="a-36"></a>言形亦尔。</p>
  <p data-pb></p>
  <h2 id="a37">列数部第四</h2>
  <p id="a38">依正法念经云。<a id="a-39"></a>饿鬼大数有三十六种。<a id="a-3A"></a>行因不等。<a id="a-3B"></a>受报各别。</p>
  <p id="a3C">一镬汤鬼(由受他雇杀生。<a id="a-3D"></a>受镬汤煎煮。<a id="a-3E"></a>或受他寄抵拒不还。<a id="a-3F"></a>故受斯报)</p>
  <p id="a3G">二针口臭鬼(以财雇人令行杀戮故。<a id="a-3H"></a>咽如针。<a id="a-3I"></a>锋滴水不容也)</p>
  <p id="a3J">三食吐鬼(夫劝妇施妇惜言无。<a id="a-3K"></a>积财悭吝。<a id="a-3L"></a>故常食吐也)</p>
  <p id="a3M">四食粪鬼(由妇人诳夫自啖饮食恶嫌夫故。<a id="a-3N"></a>常食吐粪也)</p>
  <p id="a3O">五食火鬼(由禁人粮食令其自死。<a id="a-3P"></a>故受火烧[口*睪]叫饥渴苦也)</p>
  <p id="a3Q">六食气鬼(多食美食。<a id="a-3R"></a>不施妻儿常困饥渴。<a id="a-3S"></a>唯得嗅气也)</p>
  <p id="a3T">七食法鬼(为求财利。<a id="a-3U"></a>为人说法。<a id="a-3V"></a>身常饥渴身肉消尽。<a id="a-3W"></a>蒙僧说法命得存立也)</p>
  <p id="a3X">八食水鬼(由酤酒如水以惑愚人。<a id="a-3Y"></a>不持斋戒。<a id="a-3Z"></a>常患燋渴也)</p>
  <p id="a3a">九希望鬼(由买卖诤价。<a id="a-3b"></a>欺诳取物。<a id="a-3c"></a>常患饥渴。<a id="a-3d"></a>先灵祭祀而得食之也)</p>
  <p id="a3e">十食唾鬼(以不净食诳出家人。<a id="a-3f"></a>身常饥渴恒被煮烧。<a id="a-3g"></a>以求人唾兼食不净)</p>
  <p id="a3h">十一食鬘鬼(以前世时。<a id="a-3i"></a>盗佛华鬘用自庄严。<a id="a-3j"></a>若人遭事以鬘赏祭。<a id="a-3k"></a>因得鬘食也)</p>
  <p id="a3l">十二食血鬼(由杀生血食不施妻子。<a id="a-3m"></a>受此鬼身。<a id="a-3n"></a>以血涂祭方得食之)</p>
  <p id="a3o">十三食肉鬼(由以众生身肉。<a id="a-3p"></a>脔脔秤之。<a id="a-3q"></a>卖买欺诳。<a id="a-3r"></a>因受此报多诈丑恶人恶见之。<a id="a-3s"></a>祭祀杂肉方得食之)</p>
  <p id="a3t">十四食香鬼(由卖恶香多取酬直。<a id="a-3u"></a>唯食香烟。<a id="a-3v"></a>后受穷报)</p>
  <p id="a3w">十五疾行鬼(若有破戒而披法服。<a id="a-3x"></a>诳惑取财。<a id="a-3y"></a>言供病人。<a id="a-3z"></a>竟不施与。<a id="a-40"></a>便自食之。<a id="a-41"></a>由受此报。<a id="a-42"></a>常食不净。<a id="a-43"></a>自烧其身)</p>
  <p id="a44">十六伺便鬼(由谋诳取财不修福业。<a id="a-45"></a>因受此报。<a id="a-46"></a>身毛火出。<a id="a-47"></a>食人气力不净以自存活)</p>
  <p id="a48">十七黑闇鬼(由枉法求财系人牢中。<a id="a-49"></a>目无所见声常哀酸。<a id="a-4A"></a>故受闇处恶蛇遍满。<a id="a-4B"></a>犹刀割苦)</p>
  <p id="a4C">十八大力鬼(由偷盗人物。<a id="a-4D"></a>施诸恶反不施福田。<a id="a-4E"></a>因受此报。<a id="a-4F"></a>大力神通多被苦恼也)</p>
  <p id="a4G">十九炽然鬼(由破城抄掠杀害百姓。<a id="a-4H"></a>因受此报。<a id="a-4I"></a>[口*睪]哭叫唤遍身火燃。<a id="a-4J"></a>后得为人常被劫夺)</p>
  <p id="a4K">二十伺婴儿便鬼(由杀婴儿心生大怒。<a id="a-4L"></a>因受此报。<a id="a-4M"></a>常伺人便。<a id="a-4N"></a>能害婴儿也)</p>
  <p id="a4O">二十一欲色鬼(由好淫得财不施福田。<a id="a-4P"></a>因受此报。<a id="a-4Q"></a>游行人间与人交会。<a id="a-4R"></a>妄为妖怪以求活命)</p>
  <p id="a4S">二十二海渚鬼(由行旷野见病苦人。<a id="a-4T"></a>欺人诳取财物。<a id="a-4U"></a>生海渚中。<a id="a-4V"></a>受寒热苦。<a id="a-4W"></a>十倍过人)</p>
  <p id="a4X">二十三阎罗王执杖鬼(由前世时。<a id="a-4Y"></a>亲近国王大臣专行暴恶。<a id="a-4Z"></a>因受此报。<a id="a-4a"></a>为王给使。<a id="a-4b"></a>作执杖鬼)</p>
  <p id="a4c">二十四食小儿鬼(由说咒术诳惑取人财物。<a id="a-4d"></a>杀害猪羊。<a id="a-4e"></a>死堕地狱。<a id="a-4f"></a>后受此报。<a id="a-4g"></a>常食小儿)</p>
  <p id="a4h">二十五食人精气鬼(由诈为亲友。<a id="a-4i"></a>我为汝护。<a id="a-4j"></a>令他勇力没阵而死。<a id="a-4k"></a>竟不救护。<a id="a-4l"></a>故受斯报)</p>
  <p id="a4m">二十六罗刹鬼(由杀生命以为大会。<a id="a-4n"></a>故受此饥火所烧报)</p>
  <p id="a4o">二十七火烧食鬼(由悭嫉覆心。<a id="a-4p"></a>喜啖僧食。<a id="a-4q"></a>先堕地狱。<a id="a-4r"></a>从地狱出。<a id="a-4s"></a>受火炉烧身鬼也)</p>
  <p id="a4t">二十八不净巷陌鬼(由此不净食。<a id="a-4u"></a>与梵行之人。<a id="a-4v"></a>因堕此报。<a id="a-4w"></a>常食不净也)</p>
  <p id="a4x">二十九食风鬼(由见出家人来乞。<a id="a-4y"></a>许而不施其食。<a id="a-4z"></a>因受此报。<a id="a-50"></a>常患饥渴。<a id="a-51"></a>如地狱苦)</p>
  <p id="a52">三十食炭鬼(由典主刑狱。<a id="a-53"></a>禁其饮食。<a id="a-54"></a>因受此报。<a id="a-55"></a>常食火炭也)</p>
  <p id="a56">三十一食毒鬼(由以毒食令人丧命。<a id="a-57"></a>因堕地狱。<a id="a-58"></a>后出为鬼。<a id="a-59"></a>常饥饿恒食毒火。<a id="a-5A"></a>烧其身也)</p>
  <p id="a5B">三十二旷野鬼(由旷野湖池造已施人。<a id="a-5C"></a>恶口决破令行人渴乏。<a id="a-5D"></a>故受斯报。<a id="a-5E"></a>常患饥渴。<a id="a-5F"></a>火烧其身也)</p>
  <p id="a5G">三十三冢间食灰土鬼(由盗佛华卖已活命。<a id="a-5H"></a>故受此报。<a id="a-5I"></a>常食死人。<a id="a-5J"></a>处烧尸热灰也)</p>
  <p id="a5K">三十四树下住鬼(由见人种树为施人作荫。<a id="a-5L"></a>恶心斫伐。<a id="a-5M"></a>取财而用。<a id="a-5N"></a>故堕树中。<a id="a-5O"></a>常被寒热也)</p>
  <p id="a5P">三十五交道鬼(由盗行路人粮。<a id="a-5Q"></a>以恶业故。<a id="a-5R"></a>常被铁锯截身因交道祭祀。<a id="a-5S"></a>取食自活也)</p>
  <p id="a5T">三十六魔罗身鬼(由行邪道不信正真。<a id="a-5U"></a>因堕魔鬼。<a id="a-5V"></a>当破人善法也)</p>
  <p id="a5W">依顺正理论云。<a id="a-5X"></a>鬼有三种。<a id="a-5Y"></a>谓无少多财。<a id="a-5Z"></a>无财复有三。<a id="a-5a"></a>炬针臭口。<a id="a-5b"></a>炬口鬼者。<a id="a-5c"></a>此鬼口中常吐猛焰炽然无绝。<a id="a-5d"></a>身如被燎多罗树形。<a id="a-5e"></a>此受极悭所招苦果。<a id="a-5f"></a>针口鬼者。<a id="a-5g"></a>此鬼腹大量如山谷口如针孔。<a id="a-5h"></a>虽见种种上妙饮食。<a id="a-5i"></a>不能受用。<a id="a-5j"></a>饥渴难忍。<a id="a-5k"></a>臭口鬼者。<a id="a-5l"></a>此鬼口中常出极恶腐烂臭气。<a id="a-5m"></a>过于粪秽沸溢厕门。<a id="a-5n"></a>恶气自熏恒空呕逆。<a id="a-5o"></a>设遇饮食亦不能受。<a id="a-5p"></a>饥渴所恼狂噭乱奔。<a id="a-5q"></a>少财亦有三。<a id="a-5r"></a>谓针毛臭毛瘿。<a id="a-5s"></a>针毛鬼者。<a id="a-5t"></a>此鬼身毛坚刚锯利不可附近。<a id="a-5u"></a>内钻自体外射多身。<a id="a-5v"></a>如鹿中毒箭怖狂走。<a id="a-5w"></a>时逢不净少济饥渴。<a id="a-5x"></a>臭毛鬼者。<a id="a-5y"></a>此鬼身毛臭甚常秽薰烂肌骨。<a id="a-5z"></a>蒸坌肠腹冲喉变欧。<a id="a-60"></a>荼毒难忍。<a id="a-61"></a>攫体拔毛伤裂皮肤。<a id="a-62"></a>转加剧苦。<a id="a-63"></a>时逢不净少济饥渴。<a id="a-64"></a>言瘿鬼者。<a id="a-65"></a>谓此鬼咽恶业力。<a id="a-66"></a>故生于大瘿。<a id="a-67"></a>如大痈肿热晞酸疼。<a id="a-68"></a>更相[利-禾+皮][(ㄇ@人)/齊]臭脓涌出。<a id="a-69"></a>争共取食少得充饥。<a id="a-6A"></a>多财亦有三。<a id="a-6B"></a>谓希祠希弃大势。<a id="a-6C"></a>希祠鬼者。<a id="a-6D"></a>此鬼常时往祠祀中。<a id="a-6E"></a>飨受他祭。<a id="a-6F"></a>生处法尔时历异方。<a id="a-6G"></a>如鸟陵空往还无碍。<a id="a-6H"></a>由先胜解作是希望。<a id="a-6I"></a>我若命终诸子孙等必当祠我资具饮食。<a id="a-6J"></a>由胜解力生此鬼中。<a id="a-6K"></a>乘宿善因感此祠祀。<a id="a-6L"></a>或有先性爱亲知。<a id="a-6M"></a>为欲皆令丰足资具。<a id="a-6N"></a>以不如法积集珍财。<a id="a-6O"></a>悭吝居心不能布施。<a id="a-6P"></a>乘斯恶业生此鬼中。<a id="a-6Q"></a>住本舍边便秽等处。<a id="a-6R"></a>亲知追念为请沙门梵志孤穷供施崇福。<a id="a-6S"></a>彼鬼见已。<a id="a-6T"></a>于自亲知及财物中生己有想。<a id="a-6U"></a>又自明见悭果现前。<a id="a-6V"></a>于所施田心生净信。<a id="a-6W"></a>相续生长舍相应业。<a id="a-6X"></a>由此便成顺现法受。<a id="a-6Y"></a>乘斯力故得资具丰饶。<a id="a-6Z"></a>希弃鬼者。<a id="a-6a"></a>此鬼欲常收他所弃吐残粪等用充所食。<a id="a-6b"></a>亦得丰饶。<a id="a-6c"></a>谓彼宿生悭过失故。<a id="a-6d"></a>有饮食处见秽或空。<a id="a-6e"></a>乐净见秽。<a id="a-6f"></a>亦由现福。<a id="a-6g"></a>如其所应各得丰饶。<a id="a-6h"></a>饮食资具生处法尔。<a id="a-6i"></a>所受不同不可推征祠到。<a id="a-6j"></a>所以如地狱趣异熟生色。<a id="a-6k"></a>断已还续。<a id="a-6l"></a>余趣则无。<a id="a-6m"></a>于人趣中有胜念智修梵行等。<a id="a-6n"></a>余趣中无。<a id="a-6o"></a>如天中随欲众具皆现。<a id="a-6p"></a>如斯等事生处法然。<a id="a-6q"></a>不可于中求其定量。<a id="a-6r"></a>大势鬼者。<a id="a-6s"></a>大同前婆沙论说。<a id="a-6t"></a>又瑜伽论云。<a id="a-6u"></a>鬼趣有三。<a id="a-6v"></a>一者外障鬼。<a id="a-6w"></a>谓彼有情由习上悭生鬼趣中。<a id="a-6x"></a>常与饥渴相应。<a id="a-6y"></a>皮肉枯槁犹如火炭。<a id="a-6z"></a>头发蓬乱唇口干焦。<a id="a-70"></a>常以其舌舐掠口面。<a id="a-71"></a>饥渴慞惶处处驰走。<a id="a-72"></a>所到泉池为诸有情手执刀仗护不令觑。<a id="a-73"></a>或变成脓血自不欲饮。<a id="a-74"></a>是名外障鬼。<a id="a-75"></a>二者内障鬼。<a id="a-76"></a>谓彼有情口如针炬其腹宽大。<a id="a-77"></a>纵得饮食自不能食。<a id="a-78"></a>是名内障鬼。<a id="a-79"></a>谓有饿鬼。<a id="a-7A"></a>名猛焰鬘。<a id="a-7B"></a>随所饮啖皆被烧然。<a id="a-7C"></a>由此因缘饥渴大苦。<a id="a-7D"></a>是名无障鬼。<a id="a-7E"></a>若夫善名利物。<a id="a-7F"></a>感报怡愉。<a id="a-7G"></a>恶是损他招果摧折。<a id="a-7H"></a>但善类登山理为难上。<a id="a-7I"></a>恶如崩坠实可易行。<a id="a-7J"></a>是以天宫闲旷来踪盖寡。<a id="a-7K"></a>地狱樊笼往人争凑也。</p>
  <p data-pb></p>
  <h2 id="a7L">业因部第五</h2>
  <p id="a7M">如智度论说。<a id="a-7N"></a>恶有三品。<a id="a-7O"></a>但造下品之恶。<a id="a-7P"></a>即生饿鬼趣中。<a id="a-7Q"></a>依如十地论。<a id="a-7R"></a>亦同此说。<a id="a-7S"></a>于十恶业。<a id="a-7T"></a>随造何业。<a id="a-7U"></a>一一先生三涂。<a id="a-7V"></a>后得人身。<a id="a-7W"></a>若依正法念经说。<a id="a-7X"></a>若起贪嫉邪佞谄曲欺诳于他。<a id="a-7Y"></a>或复悭贪积财不施。<a id="a-7Z"></a>皆生鬼道。<a id="a-7a"></a>从鬼命终。<a id="a-7b"></a>多生畜生道中。<a id="a-7c"></a>受遮吒迦鸟身。<a id="a-7d"></a>恒常饥渴受大苦恼。<a id="a-7e"></a>唯饮天雨仰口而承。<a id="a-7f"></a>不得更饮余水。<a id="a-7g"></a>是故常困饥渴也。<a id="a-7h"></a>依业报差别经说。<a id="a-7i"></a>具造十业生饿鬼中。<a id="a-7j"></a>一身行轻恶。<a id="a-7k"></a>二口行恶。<a id="a-7l"></a>三意行轻恶。<a id="a-7m"></a>四悭涩多贪。<a id="a-7n"></a>五起非分恶。<a id="a-7o"></a>六谄曲嫉妒。<a id="a-7p"></a>七起于邪见。<a id="a-7q"></a>八爱着资生。<a id="a-7r"></a>即便命终。<a id="a-7s"></a>九困饥而亡。<a id="a-7t"></a>十枯渴而死。<a id="a-7u"></a>以是业生饿鬼中。</p>
  <p id="a7v">又分别功德论云。<a id="a-7w"></a>有诸沙门行诸禅观。<a id="a-7x"></a>或在冢间。<a id="a-7y"></a>或在树下。<a id="a-7z"></a>时在冢间观于死尸。<a id="a-80"></a>夜见饥鬼打一死尸。<a id="a-81"></a>沙门问曰。<a id="a-82"></a>何以打此死尸耶。<a id="a-83"></a>答曰。<a id="a-84"></a>此尸困我如是。<a id="a-85"></a>是以打之。<a id="a-86"></a>道人曰。<a id="a-87"></a>何以不打汝心打此死尸。<a id="a-88"></a>当复何益也。<a id="a-89"></a>于须臾顷。<a id="a-8A"></a>复有一天。<a id="a-8B"></a>以天曼陀罗花散此臭尸。<a id="a-8C"></a>沙门问曰。<a id="a-8D"></a>何为散花此臭尸耶。<a id="a-8E"></a>答曰。<a id="a-8F"></a>由我此尸得生天上。<a id="a-8G"></a>此尸即是我之善友。<a id="a-8H"></a>故来散花报往昔恩。<a id="a-8I"></a>道人答曰。<a id="a-8J"></a>何不以花散汝心中。<a id="a-8K"></a>乃散臭尸。<a id="a-8L"></a>夫为善恶之本皆心所为。<a id="a-8M"></a>乃舍本求末耶。</p>
  <p data-pb></p>
  <h2 id="a8N">身量部第六</h2>
  <p id="a8O">五道经说。<a id="a-8P"></a>饿鬼形量极大者长一由旬。<a id="a-8Q"></a>头如大山。<a id="a-8R"></a>咽内如针。<a id="a-8S"></a>头发蓬乱形容羸瘦。<a id="a-8T"></a>柱杖而行。<a id="a-8U"></a>如是者极众。<a id="a-8V"></a>最小者如有知小儿。<a id="a-8W"></a>或曰。<a id="a-8X"></a>三寸中间形量。<a id="a-8Y"></a>依经具说。<a id="a-8Z"></a>不可备录。</p>
  <p data-pb></p>
  <h2 id="a8a">寿命部第七</h2>
  <p id="a8b">观佛三昧经说。<a id="a-8c"></a>其有饿鬼。<a id="a-8d"></a>极长寿者八万四千岁。<a id="a-8e"></a>短则不定。<a id="a-8f"></a>依成实论。<a id="a-8g"></a>极长寿者七万岁。<a id="a-8h"></a>短亦不定。<a id="a-8i"></a>若依优婆塞经说。<a id="a-8j"></a>极长寿者一万五千岁。<a id="a-8k"></a>如人间五千年为饿鬼中一日一夜。<a id="a-8l"></a>如是日夜。<a id="a-8m"></a>即彼鬼寿一万五千岁(计此人间日月岁数当二千七百万岁也)若依正法念经说。<a id="a-8n"></a>有鬼寿命五百岁。<a id="a-8o"></a>如人间十年为饿鬼一日一夜。<a id="a-8p"></a>如是日夜。<a id="a-8q"></a>寿五百岁(计此人间日月岁数当一百八十万岁也)</p>
  <p data-pb></p>
  <h2 id="a8r">好丑部第八</h2>
  <p id="a8s">婆沙论云。<a id="a-8t"></a>鬼中好者如有威德。<a id="a-8u"></a>鬼形容端正诸天无异。<a id="a-8v"></a>又一切五岳四渎山海诸神。<a id="a-8w"></a>悉多端正名为好也。<a id="a-8x"></a>第二丑者。<a id="a-8y"></a>谓无威德鬼。<a id="a-8z"></a>形容鄙恶不可具说。<a id="a-90"></a>身如饿狗之腔。<a id="a-91"></a>头若飞蓬之乱。<a id="a-92"></a>咽同细小之针。<a id="a-93"></a>脚如朽槁之木。<a id="a-94"></a>口常垂涎鼻常流涕。<a id="a-95"></a>耳内生脓眼中血出。<a id="a-96"></a>诸如是等。<a id="a-97"></a>名为大丑。</p>
  <h2 id="a98">苦乐部第九</h2>
  <p id="a99">如婆沙论说。<a id="a-9A"></a>鬼中苦者。<a id="a-9B"></a>即彼无威德鬼。<a id="a-9C"></a>恒常饥渴累年不闻浆水之名。<a id="a-9D"></a>岂得逢斯甘膳。<a id="a-9E"></a>设值大河欲饮即变为炬火。<a id="a-9F"></a>纵得入口即腹烂燋。<a id="a-9G"></a>然如斯之类。<a id="a-9H"></a>岂不苦哉。<a id="a-9I"></a>第二鬼中乐者。<a id="a-9J"></a>即彼有威德中。<a id="a-9K"></a>富足丰美。<a id="a-9L"></a>衣食自然。<a id="a-9M"></a>身服天衣。<a id="a-9N"></a>口餐天供。<a id="a-9O"></a>形常优纵。<a id="a-9P"></a>策乘轻驰。<a id="a-9Q"></a>任情游戏。<a id="a-9R"></a>共天何殊。<a id="a-9S"></a>如斯之类。<a id="a-9T"></a>岂不乐哉。<a id="a-9U"></a>问曰。<a id="a-9V"></a>既有斯乐便胜于人。<a id="a-9W"></a>何故经说人鬼殊趣。<a id="a-9X"></a>答曰。<a id="a-9Y"></a>经说鬼神不如人道。<a id="a-9Z"></a>略述二意。<a id="a-9a"></a>一受报公显不及于人。<a id="a-9b"></a>为彼鬼神昼伏夜游故。<a id="a-9c"></a>不及于人二。<a id="a-9d"></a>虚怯多畏不及于人。<a id="a-9e"></a>虽有威德以报卑劣常畏于人。<a id="a-9f"></a>纵昼夜值人恒避路私隐。<a id="a-9g"></a>问曰。<a id="a-9h"></a>既劣于人何得威德报同于天。<a id="a-9i"></a>答然由前身大行檀故。<a id="a-9j"></a>得受威报由前身谄曲不实故。<a id="a-9k"></a>受斯鬼道也。</p>
  <h2 id="a9l">贵贱部第十</h2>
  <p id="a9m">如婆沙论云。<a id="a-9n"></a>有威德者。<a id="a-9o"></a>即名为贵。<a id="a-9p"></a>无威德者。<a id="a-9q"></a>即名为贱。<a id="a-9r"></a>又为鬼王者。<a id="a-9s"></a>即名为贵。<a id="a-9t"></a>受驱使者。<a id="a-9u"></a>即名为贱。<a id="a-9v"></a>贫富如何。<a id="a-9w"></a>答有威德者。<a id="a-9x"></a>多饶衣食仆使自在。<a id="a-9y"></a>即名为富。<a id="a-9z"></a>身常驱驱恒被敦役。<a id="a-A0"></a>粗食不闻。<a id="a-A1"></a>弊服难值。<a id="a-A2"></a>如斯之类。<a id="a-A3"></a>即名为贫也。</p>
  <h2 id="aA4">舍宅部第十一</h2>
  <p id="aA5">如婆沙论说。<a id="a-A6"></a>有威德者。<a id="a-A7"></a>便有宫宅七宝庄严。<a id="a-A8"></a>一切山河诸神悉有舍宅。<a id="a-A9"></a>依之而住。<a id="a-AA"></a>无威德者。<a id="a-AB"></a>如浮游浪鬼。<a id="a-AC"></a>饥渴之徒悉无舍宅。<a id="a-AD"></a>权依冢墓。<a id="a-AE"></a>暂止丛林。<a id="a-AF"></a>草木岩穴。<a id="a-AG"></a>是其居处。</p>
  <p id="aAH">故。<a id="a-AI"></a>庄严论云。<a id="a-AJ"></a>佛言。<a id="a-AK"></a>我昔曾闻有大商主子。<a id="a-AL"></a>名曰亿耳。<a id="a-AM"></a>入海采宝。<a id="a-AN"></a>既得回还。<a id="a-AO"></a>与伴别宿。<a id="a-AP"></a>失伴慞惶。<a id="a-AQ"></a>饥渴所逼。<a id="a-AR"></a>遥见一城。<a id="a-AS"></a>谓为有水。<a id="a-AT"></a>往至城边欲索水饮。<a id="a-AU"></a>然此城者是饿鬼城。<a id="a-AV"></a>到彼城中。<a id="a-AW"></a>四衢道头众人集处。<a id="a-AX"></a>空无所见。<a id="a-AY"></a>饥渴所逼唱言。<a id="a-AZ"></a>饥渴所逼。<a id="a-Aa"></a>又见一城谓有水。<a id="a-Ab"></a>往至城边欲索饮。<a id="a-Ac"></a>然此城者是饿鬼城。<a id="a-Ad"></a>到彼城中四衢道头处人集处。<a id="a-Ae"></a>空无所见。<a id="a-Af"></a>饥渴所逼。<a id="a-Ag"></a>唱言水水。<a id="a-Ah"></a>诸饿鬼辈闻是水声。<a id="a-Ai"></a>皆来云集。<a id="a-Aj"></a>谁慈悲者欲与我水。<a id="a-Ak"></a>比诸饿鬼身如焦柱。<a id="a-Al"></a>以发自缠。<a id="a-Am"></a>皆来合掌作如是言。<a id="a-An"></a>愿乞我水。<a id="a-Ao"></a>亿耳语言。<a id="a-Ap"></a>我渴所逼故来求水。<a id="a-Aq"></a>尔时饿鬼闻亿耳为渴所逼自行求水。<a id="a-Ar"></a>悕望都息。<a id="a-As"></a>皆各长叹。<a id="a-At"></a>作如是言。<a id="a-Au"></a>汝可不知。<a id="a-Av"></a>此饿鬼城。<a id="a-Aw"></a>云何此中而索水耶。<a id="a-Ax"></a>即说偈言。</p>
  <p id="aAy">我等处此城　　百千万岁中</p>
  <p id="aAz">尚不闻水名　　况复得饮者</p>
  <p id="aB0">譬如多罗林　　炽然被火焚</p>
  <p id="aB1">我等亦如是　　肢节皆火燃</p>
  <p id="aB2">头发悉蓬乱　　形体皆毁破</p>
  <p id="aB3">昼夜念饮食　　慞惶走十方</p>
  <p id="aB4">饥渴所逼切　　张口驰求索</p>
  <p id="aB5">有人执杖随　　寻逐加楚挞</p>
  <p id="aB6">槌打不得近　　我等忧此苦</p>
  <p id="aB7">云何能得水　　以用慧施人</p>
  <p id="aB8">我等先身时　　悭贪极嫉妒</p>
  <p id="aB9">不曾施一人　　浆水及饮食</p>
  <p id="aBA">自物不与他　　抑彼令不施</p>
  <p id="aBB">以是重业故　　今受是苦恼</p>
  <p data-pb></p>
  <h2 id="aBC">感应缘(略引六验)</h2>
  <p id="aBD">宋司马文宣 宋王胡 宋李旦 唐眭仁茜 临川诸山鬼怪 杂明俗中鬼神。</p>
  <p id="aBE">宋司马文宣。<a id="a-BF"></a>河内人也。<a id="a-BG"></a>颇信法。<a id="a-BH"></a>元嘉九年丁母难弟丧。<a id="a-BI"></a>月望旦忽见其弟。<a id="a-BJ"></a>身形于灵座上不异平日。<a id="a-BK"></a>回遑叹嗟讽求饮食。<a id="a-BL"></a>文乃试与言曰。<a id="a-BM"></a>汝平生时修行十善。<a id="a-BN"></a>若如经言应得生天。<a id="a-BO"></a>若在人道。<a id="a-BP"></a>何故乃生此鬼中耶。<a id="a-BQ"></a>说吟俯仰默然无对。<a id="a-BR"></a>文宣即夕梦见其弟。<a id="a-BS"></a>云生所修善。<a id="a-BT"></a>蒙报生天。<a id="a-BU"></a>旦灵床之鬼。<a id="a-BV"></a>是魔魁耳。<a id="a-BW"></a>非其身也。<a id="a-BX"></a>恐兄疑怪。<a id="a-BY"></a>故诣以白兄。<a id="a-BZ"></a>文宣明旦请僧转首楞严经。<a id="a-Ba"></a>令人扑系之。<a id="a-Bb"></a>鬼乃逃入床下。<a id="a-Bc"></a>又走户外。<a id="a-Bd"></a>形稍丑恶举家骇惧詈叱遣之。<a id="a-Be"></a>鬼云。<a id="a-Bf"></a>饿乞食耳。<a id="a-Bg"></a>积日乃去。<a id="a-Bh"></a>顷之母灵床头有一鬼。<a id="a-Bi"></a>肤体赤色身甚长壮。<a id="a-Bj"></a>文宣长息。<a id="a-Bk"></a>孝祖与言往反。<a id="a-Bl"></a>答对周悉。<a id="a-Bm"></a>初虽恐惧末稍安习之。<a id="a-Bn"></a>鬼亦转相附狎。<a id="a-Bo"></a>居处出入殆同家人。<a id="a-Bp"></a>于时京师传相报告。<a id="a-Bq"></a>往来观者门巷叠迹。<a id="a-Br"></a>时南林寺有僧。<a id="a-Bs"></a>与灵味寺僧含沙门。<a id="a-Bt"></a>与鬼言论亦甚款曲。<a id="a-Bu"></a>鬼云。<a id="a-Bv"></a>昔世尝为尊贵以犯众恶。<a id="a-Bw"></a>受报未竟果此鬼身。<a id="a-Bx"></a>去寅年有四百部鬼。<a id="a-By"></a>大行疾疠。<a id="a-Bz"></a>所应钟灾者。<a id="a-C0"></a>不忓道人耳。<a id="a-C1"></a>而犯横极众多滥福善。<a id="a-C2"></a>故使我来监察之也。<a id="a-C3"></a>僧以食与之。<a id="a-C4"></a>鬼曰。<a id="a-C5"></a>我自有粮不得进此食也。<a id="a-C6"></a>含曰。<a id="a-C7"></a>鬼多知我生。<a id="a-C8"></a>何来何因作道人。<a id="a-C9"></a>答曰。<a id="a-CA"></a>人中来。<a id="a-CB"></a>出家因缘本誓愿也。<a id="a-CC"></a>问诸存亡生死所趣。<a id="a-CD"></a>略皆答对。<a id="a-CE"></a>具有灵验条次繁多。<a id="a-CF"></a>故不曲载。<a id="a-CG"></a>含曰。<a id="a-CH"></a>人鬼道殊。<a id="a-CI"></a>汝既不求食何为久留。<a id="a-CJ"></a>鬼曰。<a id="a-CK"></a>此间有一女子应在收捕。<a id="a-CL"></a>而奉戒精勤。<a id="a-CM"></a>故难可得。<a id="a-CN"></a>比日稽留用此故也。<a id="a-CO"></a>藉乱主人有愧不少。<a id="a-CP"></a>自此已后不甚见形。<a id="a-CQ"></a>后往视者但闻语耳。<a id="a-CR"></a>时元嘉十年也。<a id="a-CS"></a>至三月二十八日语文宣云。<a id="a-CT"></a>暂来寄住。<a id="a-CU"></a>而汝倾家营福。<a id="a-CV"></a>见畏如此那得久留。<a id="a-CW"></a>孝祖云。<a id="a-CX"></a>听汝寄住。<a id="a-CY"></a>何故据人先亡灵筵耶。<a id="a-CZ"></a>答曰。<a id="a-Ca"></a>汝家亡者各有所属。<a id="a-Cb"></a>此座空设。<a id="a-Cc"></a>故权寄耳。<a id="a-Cd"></a>于是辞去。</p>
  <p id="aCe">宋王胡者。<a id="a-Cf"></a>长安人也。<a id="a-Cg"></a>叔死数载。<a id="a-Ch"></a>元嘉二十三年忽见形。<a id="a-Ci"></a>还家责胡。<a id="a-Cj"></a>以修谨有阙家事不理。<a id="a-Ck"></a>罚胡五杖。<a id="a-Cl"></a>傍人及邻里并闻其语及杖声。<a id="a-Cm"></a>又见杖瘢迹。<a id="a-Cn"></a>而不睹其形。<a id="a-Co"></a>唯胡犹得亲接。<a id="a-Cp"></a>叔谓胡曰。<a id="a-Cq"></a>吾不应死。<a id="a-Cr"></a>神道须吾算诸鬼录。<a id="a-Cs"></a>今大从吏兵恐惊损墟里。<a id="a-Ct"></a>故不将进耳。<a id="a-Cu"></a>胡亦大见众鬼纷闹若村外。<a id="a-Cv"></a>俄然叔辞去曰。<a id="a-Cw"></a>吾来年七月七日当复暂还。<a id="a-Cx"></a>欲将汝行游历幽途使知罪福之报也。<a id="a-Cy"></a>不须费设。<a id="a-Cz"></a>若意不已止可荼来耳。<a id="a-D0"></a>至斯果还。<a id="a-D1"></a>语胡家人云。<a id="a-D2"></a>吾今将胡游观毕。<a id="a-D3"></a>当使还不足忧也。<a id="a-D4"></a>胡即顿卧床上泯然如尽。<a id="a-D5"></a>叔于是将胡。<a id="a-D6"></a>遍观群山。<a id="a-D7"></a>备睹鬼怪。<a id="a-D8"></a>未至嵩高山。<a id="a-D9"></a>诸鬼过胡。<a id="a-DA"></a>并有馔设。<a id="a-DB"></a>余施味不异世中。<a id="a-DC"></a>唯姜甚脆美。<a id="a-DD"></a>胡欲怀将还。<a id="a-DE"></a>左右人笑胡云。<a id="a-DF"></a>止可此食。<a id="a-DG"></a>不得将还也。<a id="a-DH"></a>胡末见一处。<a id="a-DI"></a>屋宇华旷。<a id="a-DJ"></a>帐筵精整。<a id="a-DK"></a>有二少僧居焉。<a id="a-DL"></a>胡造之。<a id="a-DM"></a>二僧为设杂果槟榔等。<a id="a-DN"></a>胡游历久之。<a id="a-DO"></a>备见罪福苦乐之报。<a id="a-DP"></a>乃辞归。<a id="a-DQ"></a>叔谓胡曰。<a id="a-DR"></a>汝既已知善之可修。<a id="a-DS"></a>何宜在家。<a id="a-DT"></a>白足阿练。<a id="a-DU"></a>戒行精高可师事也。<a id="a-DV"></a>长安道人足白。<a id="a-DW"></a>故时人谓为白足阿练也。<a id="a-DX"></a>甚为魏虏所敬。<a id="a-DY"></a>虏主事为师。<a id="a-DZ"></a>胡既奉此练。<a id="a-Da"></a>于其寺中。<a id="a-Db"></a>遂见嵩山上年少僧者游学众中。<a id="a-Dc"></a>胡大惊与叙乖阔。<a id="a-Dd"></a>问何时来。<a id="a-De"></a>二僧答云贫道本住此寺。<a id="a-Df"></a>往日不忆与君相识。<a id="a-Dg"></a>胡复说嵩高之遇。<a id="a-Dh"></a>此僧云。<a id="a-Di"></a>君谬耳。<a id="a-Dj"></a>岂有此耶。<a id="a-Dk"></a>至明日二僧无何而去。<a id="a-Dl"></a>胡乃具告诸沙门叙说往日嵩山所见。<a id="a-Dm"></a>众咸惊怪。<a id="a-Dn"></a>即追求二僧不知所在。<a id="a-Do"></a>乃悟其神人焉。<a id="a-Dp"></a>元嘉末。<a id="a-Dq"></a>有长安僧释昙爽。<a id="a-Dr"></a>来游江南。<a id="a-Ds"></a>具说如此也。</p>
  <p id="aDt">宋李旦。<a id="a-Du"></a>字世则。<a id="a-Dv"></a>广陵人也。<a id="a-Dw"></a>以孝谨质素。<a id="a-Dx"></a>著称乡里。<a id="a-Dy"></a>元嘉三年正月十四日暴死。<a id="a-Dz"></a>心下不冷。<a id="a-E0"></a>七日而苏。<a id="a-E1"></a>唅以饮粥。<a id="a-E2"></a>宿昔复常云。<a id="a-E3"></a>有一人。<a id="a-E4"></a>持信幡来至床头称。<a id="a-E5"></a>府君教唤。<a id="a-E6"></a>旦便随去。<a id="a-E7"></a>直北向行。<a id="a-E8"></a>道甚平净。<a id="a-E9"></a>既至城阁高丽似今宫阙。<a id="a-EA"></a>遣传教慰劳问呼。<a id="a-EB"></a>旦可前至。<a id="a-EC"></a>大厅事上见有三十人。<a id="a-ED"></a>单衣青帻列坐森然。<a id="a-EE"></a>一人东坐披袍隐机。<a id="a-EF"></a>左右侍卫可有百余。<a id="a-EG"></a>视旦而语坐人云。<a id="a-EH"></a>当示以诸狱令世知也。<a id="a-EI"></a>旦闻言已。<a id="a-EJ"></a>举头四视。<a id="a-EK"></a>都失向处。<a id="a-EL"></a>乃是地狱中。<a id="a-EM"></a>见群罪人受诸苦报。<a id="a-EN"></a>呻吟号呼不可忍视。<a id="a-EO"></a>寻有传教称。<a id="a-EP"></a>府君信君可还去。<a id="a-EQ"></a>当更相迎。<a id="a-ER"></a>因此而还。<a id="a-ES"></a>至六年正月复死。<a id="a-ET"></a>七日又活。<a id="a-EU"></a>述所见事较略如先。<a id="a-EV"></a>或有罪囚寄语报家道。<a id="a-EW"></a>生时犯罪使为作福。<a id="a-EX"></a>稍说姓字亲识乡伍。<a id="a-EY"></a>旦依言寻求皆得之。<a id="a-EZ"></a>又云。<a id="a-Ea"></a>甲申年当行疾疠杀诸恶人。<a id="a-Eb"></a>佛家弟子作八关斋。<a id="a-Ec"></a>戒修心善行可得免也。<a id="a-Ed"></a>旦本作道家祭酒。<a id="a-Ee"></a>即欲弃录本法。<a id="a-Ef"></a>道民谏制。<a id="a-Eg"></a>故遂两事。<a id="a-Eh"></a>而常劝化作八关斋。</p>
  <p id="aEi">宋尚书仆射荥阳郑鲜之。<a id="a-Ej"></a>元嘉四年从大驾巡京。<a id="a-Ek"></a>至都夕暴亡。<a id="a-El"></a>乃灵语着人曰。<a id="a-Em"></a>吾寿命久尽早应过世。<a id="a-En"></a>赖比岁来敬信佛法放生布施。<a id="a-Eo"></a>以此功德延驻数年耳。<a id="a-Ep"></a>夫幽显报应有若影响宜放落俗务崇心大教。<a id="a-Eq"></a>于时胜贵多皆闻云(右三验出冥报记也)</p>
  <p id="aEr">唐眭仁茜者。<a id="a-Es"></a>赵郡邯郸人也。<a id="a-Et"></a>少事经学不信鬼神。<a id="a-Eu"></a>常欲试其有无。<a id="a-Ev"></a>就见鬼人学之十余年不能得见。<a id="a-Ew"></a>后徙家向县。<a id="a-Ex"></a>于路见一人如天官。<a id="a-Ey"></a>衣冠甚暐晔乘好马。<a id="a-Ez"></a>从五十余骑。<a id="a-F0"></a>视仁茜而不言。<a id="a-F1"></a>后数见之常如此。<a id="a-F2"></a>经十年凡数十相见。<a id="a-F3"></a>后忽驻马呼仁茜曰。<a id="a-F4"></a>比频见君情相眷慕。<a id="a-F5"></a>愿与君交游。<a id="a-F6"></a>茜即拜之问公何人耶。<a id="a-F7"></a>答曰。<a id="a-F8"></a>吾是鬼耳。<a id="a-F9"></a>姓成名景。<a id="a-FA"></a>本弘农。<a id="a-FB"></a>西晋时为别驾。<a id="a-FC"></a>今任胡国长史。<a id="a-FD"></a>仁茜问其国何在王何姓名。<a id="a-FE"></a>答曰。<a id="a-FF"></a>黄河已北总为临胡国。<a id="a-FG"></a>国都在楼烦西北。<a id="a-FH"></a>沙碛是也。<a id="a-FI"></a>其王即是故赵武灵王今统此国总受太山控摄。<a id="a-FJ"></a>每月各使上相朝于太山。<a id="a-FK"></a>是以数来过此与君相遇也。<a id="a-FL"></a>吾乃能有相益。<a id="a-FM"></a>令君预知祸难。<a id="a-FN"></a>而先避之可免横害。<a id="a-FO"></a>唯死生之命与大祸福之报。<a id="a-FP"></a>不能移动耳。<a id="a-FQ"></a>仁茜从之。<a id="a-FR"></a>景因命其从骑常掌事。<a id="a-FS"></a>以是赠之遣随茜行有事令先报之。<a id="a-FT"></a>即尔所不知当来告我。<a id="a-FU"></a>于是便别。<a id="a-FV"></a>常事恒随逐如侍从者。<a id="a-FW"></a>须有所问无不先知。<a id="a-FX"></a>时大业初陵岑之象为邯郸令。<a id="a-FY"></a>子文本年未弱冠。<a id="a-FZ"></a>之象请仁茜于家。<a id="a-Fa"></a>教文本书。<a id="a-Fb"></a>茜以此事告文本。<a id="a-Fc"></a>仍谓曰。<a id="a-Fd"></a>成长史语我。<a id="a-Fe"></a>有一事羞君不得道。<a id="a-Ff"></a>既与君交亦不能不告君。<a id="a-Fg"></a>鬼神道亦有食。<a id="a-Fh"></a>然不能得饱。<a id="a-Fi"></a>常苦饥。<a id="a-Fj"></a>若得人食便得一年饱。<a id="a-Fk"></a>众鬼多偷窃人食。<a id="a-Fl"></a>我既贵重不能。<a id="a-Fm"></a>偷之。<a id="a-Fn"></a>从君请一餐。<a id="a-Fo"></a>茜既告文本。<a id="a-Fp"></a>文本即为具馔备设珍羞。<a id="a-Fq"></a>茜曰。<a id="a-Fr"></a>鬼不欲入人屋。<a id="a-Fs"></a>可于外水边张幕设席陈酒食于上。<a id="a-Ft"></a>文本如其言。<a id="a-Fu"></a>至时仁茜见景两客来坐。<a id="a-Fv"></a>从百余骑既坐。<a id="a-Fw"></a>文本向席再拜谢以食之不精。<a id="a-Fx"></a>亦传景意辞谢。<a id="a-Fy"></a>初文本将设食。<a id="a-Fz"></a>仁茜请有金帛以赠之。<a id="a-G0"></a>文本问。<a id="a-G1"></a>是何等物。<a id="a-G2"></a>茜云。<a id="a-G3"></a>鬼所用物。<a id="a-G4"></a>皆与人异。<a id="a-G5"></a>唯黄金及绢为得通用。<a id="a-G6"></a>然亦不如假者。<a id="a-G7"></a>以黄色涂大锡作金。<a id="a-G8"></a>以纸为绢帛。<a id="a-G9"></a>最为贵上。<a id="a-GA"></a>文本如言作之。<a id="a-GB"></a>及景食毕令其从骑更代坐食。<a id="a-GC"></a>文本以所作金钱绢赠之。<a id="a-GD"></a>景深喜谢曰。<a id="a-GE"></a>因眭生烦郎君供给。<a id="a-GF"></a>郎君颇欲知寿命乎。<a id="a-GG"></a>文本辞云。<a id="a-GH"></a>不愿知也。<a id="a-GI"></a>景笑而去。<a id="a-GJ"></a>数年后。<a id="a-GK"></a>仁茜遇病不甚困笃。<a id="a-GL"></a>而又不起。<a id="a-GM"></a>月余日。<a id="a-GN"></a>茜冯常掌事。<a id="a-GO"></a>掌事不知。<a id="a-GP"></a>便问长史。<a id="a-GQ"></a>长史报云。<a id="a-GR"></a>国内不知。<a id="a-GS"></a>后月因朝太山为问消息相报。<a id="a-GT"></a>至后月长史来报云。<a id="a-GU"></a>是君乡人赵某为太山主簿。<a id="a-GV"></a>主簿一员阙。<a id="a-GW"></a>荐君为此官。<a id="a-GX"></a>故为文案经纪召君耳。<a id="a-GY"></a>案成者当死。<a id="a-GZ"></a>茜问请将案出。<a id="a-Ga"></a>景云。<a id="a-Gb"></a>君寿应年六十余。<a id="a-Gc"></a>今始四十。<a id="a-Gd"></a>但以赵主簿横征召耳。<a id="a-Ge"></a>当为请之。<a id="a-Gf"></a>乃曰。<a id="a-Gg"></a>赵主簿相问。<a id="a-Gh"></a>眭兄昔与同学恩情深至。<a id="a-Gi"></a>今幸得为太山主簿。<a id="a-Gj"></a>适遇一员官阙。<a id="a-Gk"></a>明府今择人。<a id="a-Gl"></a>吾已启公。<a id="a-Gm"></a>公许相用。<a id="a-Gn"></a>兄既不得长生。<a id="a-Go"></a>命当有死。<a id="a-Gp"></a>死遇济会未必当官。<a id="a-Gq"></a>何惜一二十年。<a id="a-Gr"></a>苟生延时耶。<a id="a-Gs"></a>今文书已出不可复止愿。<a id="a-Gt"></a>决作来意无所疑也。<a id="a-Gu"></a>茜忧惧病逾笃。<a id="a-Gv"></a>景请茜曰赵主簿必欲致君。<a id="a-Gw"></a>君可自往太山于府君陈诉。<a id="a-Gx"></a>则可以免。<a id="a-Gy"></a>茜问何因见府君。<a id="a-Gz"></a>景曰。<a id="a-H0"></a>鬼者可得见耳。<a id="a-H1"></a>往太山庙。<a id="a-H2"></a>东度一小岭平地。<a id="a-H3"></a>是其都所。<a id="a-H4"></a>君往自当见之。<a id="a-H5"></a>茜以告文本。<a id="a-H6"></a>文本为具行装。<a id="a-H7"></a>数日景又告茜曰。<a id="a-H8"></a>文书欲成。<a id="a-H9"></a>君诉惧不可免。<a id="a-HA"></a>急作一佛像。<a id="a-HB"></a>彼文书自消。<a id="a-HC"></a>茜告文本。<a id="a-HD"></a>以三千钱为画一座像。<a id="a-HE"></a>于寺西壁记。<a id="a-HF"></a>而景来告曰。<a id="a-HG"></a>免矣。<a id="a-HH"></a>茜情不信佛。<a id="a-HI"></a>意尚疑之。<a id="a-HJ"></a>因问景云。<a id="a-HK"></a>佛法说。<a id="a-HL"></a>有三世因果。<a id="a-HM"></a>此为虚实。<a id="a-HN"></a>答曰。<a id="a-HO"></a>皆实。<a id="a-HP"></a>茜曰。<a id="a-HQ"></a>即如是人死当分入六道。<a id="a-HR"></a>那得尽为鬼。<a id="a-HS"></a>而赵武灵王及君今尚为鬼耶。<a id="a-HT"></a>景曰。<a id="a-HU"></a>君县内几户。<a id="a-HV"></a>茜曰。<a id="a-HW"></a>万余户。<a id="a-HX"></a>又曰。<a id="a-HY"></a>狱囚几人。<a id="a-HZ"></a>茜曰。<a id="a-Ha"></a>常二十人已下。<a id="a-Hb"></a>又曰。<a id="a-Hc"></a>万户之内有五品官几人。<a id="a-Hd"></a>茜曰。<a id="a-He"></a>无。<a id="a-Hf"></a>又曰。<a id="a-Hg"></a>九品已上官几人。<a id="a-Hh"></a>茜曰。<a id="a-Hi"></a>数十人。<a id="a-Hj"></a>景曰。<a id="a-Hk"></a>六道之义分一如此耳。<a id="a-Hl"></a>其得天道万无一人。<a id="a-Hm"></a>如君县内无一五品官。<a id="a-Hn"></a>得人道者万有数人。<a id="a-Ho"></a>如君县内九品数十人。<a id="a-Hp"></a>入地狱者万亦数十。<a id="a-Hq"></a>如君狱内囚。<a id="a-Hr"></a>唯鬼及畜生最为多也。<a id="a-Hs"></a>如君县内课役户。<a id="a-Ht"></a>就此道中又有等级。<a id="a-Hu"></a>因指其从者曰。<a id="a-Hv"></a>彼人大不如我。<a id="a-Hw"></a>其不及彼者尤多。<a id="a-Hx"></a>茜曰。<a id="a-Hy"></a>鬼有死乎。<a id="a-Hz"></a>曰然。<a id="a-I0"></a>茜曰。<a id="a-I1"></a>死入何道。<a id="a-I2"></a>答曰。<a id="a-I3"></a>不知。<a id="a-I4"></a>如人知生而不知死彼之事。<a id="a-I5"></a>茜问曰。<a id="a-I6"></a>道家章醮为有益不。<a id="a-I7"></a>景曰。<a id="a-I8"></a>道者被天帝总统六道。<a id="a-I9"></a>是为天曹。<a id="a-IA"></a>阎罗王者如人间天子。<a id="a-IB"></a>太山府君如尚书令。<a id="a-IC"></a>录五道神如诸尚书。<a id="a-ID"></a>若我辈国如大州郡。<a id="a-IE"></a>每人间事道上章谓请福。<a id="a-IF"></a>如求神之恩。<a id="a-IG"></a>天曹受之下阎罗王云。<a id="a-IH"></a>以某月日得某甲诉云云。<a id="a-II"></a>宜尽理勿令枉滥。<a id="a-IJ"></a>阎罗敬受而奉行之。<a id="a-IK"></a>如人奉诏也。<a id="a-IL"></a>无理不可求免。<a id="a-IM"></a>有枉必当得申。<a id="a-IN"></a>何为益也。<a id="a-IO"></a>茜又问。<a id="a-IP"></a>佛法家修福何如。<a id="a-IQ"></a>景曰。<a id="a-IR"></a>佛是大圣无文书行下。<a id="a-IS"></a>其修福者。<a id="a-IT"></a>天神敬奉多得宽宥。<a id="a-IU"></a>若福厚者虽有恶道文簿不得追摄。<a id="a-IV"></a>此非吾所识。<a id="a-IW"></a>亦莫知其所以然。<a id="a-IX"></a>言毕即去。<a id="a-IY"></a>茜一二日能起便愈。<a id="a-IZ"></a>文本父卒还乡里。<a id="a-Ia"></a>茜寄书曰。<a id="a-Ib"></a>鬼神定是贪谄。<a id="a-Ic"></a>往日欲郎君饮食乃尔殷勤。<a id="a-Id"></a>比知无复利相见殊落漠。<a id="a-Ie"></a>然常掌事犹见。<a id="a-If"></a>随本县为贼所陷死亡略尽。<a id="a-Ig"></a>仆为掌事所道如常贼不见。<a id="a-Ih"></a>竟以获全。<a id="a-Ii"></a>贞观十六年九月八日。<a id="a-Ij"></a>文官赐射于玄武门。<a id="a-Ik"></a>文本时为中书侍郎。<a id="a-Il"></a>与家兄太府卿及治书侍御史马周给事中韦琨。<a id="a-Im"></a>及临对坐。<a id="a-In"></a>文本自语人云尔(右一验出冥报记)</p>
  <p id="aIo">临川间。<a id="a-Ip"></a>诸山县有妖魅来。<a id="a-Iq"></a>常因大风雨有声如啸能射人。<a id="a-Ir"></a>其所著者如蹄头肿大毒有雌雄。<a id="a-Is"></a>雄急雌缓。<a id="a-It"></a>急者不过半日。<a id="a-Iu"></a>缓者不延经宿。<a id="a-Iv"></a>其有旁人常以救之。<a id="a-Iw"></a>救之小免则死。<a id="a-Ix"></a>俗名曰刀劳鬼。<a id="a-Iy"></a>故外书云。<a id="a-Iz"></a>鬼神者。<a id="a-J0"></a>其祸福发扬之验于世者也。<a id="a-J1"></a>老子曰。<a id="a-J2"></a>昔者得一者。<a id="a-J3"></a>天得一以清。<a id="a-J4"></a>地得一以宁。<a id="a-J5"></a>神得一以灵。<a id="a-J6"></a>谷得一以盈。<a id="a-J7"></a>侯王得一以为天下祯。<a id="a-J8"></a>然则天地鬼神。<a id="a-J9"></a>与我并生者也。<a id="a-JA"></a>气分则性异。<a id="a-JB"></a>域立则形殊。<a id="a-JC"></a>莫能相兼也。<a id="a-JD"></a>生者主阳。<a id="a-JE"></a>死者主阴。<a id="a-JF"></a>性之所托各安其方。<a id="a-JG"></a>太阴之中怪物存焉(右二条出搜神记)</p>
  <p id="aJH">韩诗外传曰。<a id="a-JI"></a>死为鬼。<a id="a-JJ"></a>鬼者归也。<a id="a-JK"></a>精气归于天。<a id="a-JL"></a>肉归于土。<a id="a-JM"></a>血归于水。<a id="a-JN"></a>脉归于泽。<a id="a-JO"></a>声归于雷。<a id="a-JP"></a>动作归于风。<a id="a-JQ"></a>眼归于日月。<a id="a-JR"></a>骨归于木。<a id="a-JS"></a>筋归于山。<a id="a-JT"></a>齿归于石。<a id="a-JU"></a>膏归于露。<a id="a-JV"></a>露归于草。<a id="a-JW"></a>呼吸之气复归于人。</p>
  <p id="aJX">礼记祭义曰。<a id="a-JY"></a>宰我曰。<a id="a-JZ"></a>吾闻鬼神之名不知其所谓。<a id="a-Ja"></a>子曰。<a id="a-Jb"></a>气之也者。<a id="a-Jc"></a>神之盛也。<a id="a-Jd"></a>魄也者鬼之盛也。<a id="a-Je"></a>合鬼与神教之至也。<a id="a-Jf"></a>依崔鸿十六国春秋前凉录曰。<a id="a-Jg"></a>张倾安定马氏人。<a id="a-Jh"></a>初倾之杀麴俭。<a id="a-Ji"></a>俭有恨言。<a id="a-Jj"></a>恨言。<a id="a-Jk"></a>是月光见白狗。<a id="a-Jl"></a>拔剑斫之。<a id="a-Jm"></a>倾委地不起。<a id="a-Jn"></a>左右见俭在傍。<a id="a-Jo"></a>遂乃暴卒。</p>
  <p id="aJp">依神异经曰。<a id="a-Jq"></a>东北方有鬼星石室。<a id="a-Jr"></a>三百户而共所。<a id="a-Js"></a>石傍题曰鬼门。<a id="a-Jt"></a>门昼日不闭。<a id="a-Ju"></a>至暮则有人语。<a id="a-Jv"></a>有火青色(右此四验出其御览)</p>
  <p id="aJw">南阳宋定伯年少时。<a id="a-Jx"></a>夜行逢鬼。<a id="a-Jy"></a>问曰。<a id="a-Jz"></a>言鬼。<a id="a-K0"></a>寻复问之。<a id="a-K1"></a>卿复谁。<a id="a-K2"></a>定伯诳之言。<a id="a-K3"></a>我亦鬼。<a id="a-K4"></a>鬼问。<a id="a-K5"></a>欲至何所。<a id="a-K6"></a>答曰。<a id="a-K7"></a>欲至宛市。<a id="a-K8"></a>鬼言。<a id="a-K9"></a>我亦欲至宛。<a id="a-KA"></a>遂行数里。<a id="a-KB"></a>鬼言。<a id="a-KC"></a>步行太迟。<a id="a-KD"></a>可共递相檐也。<a id="a-KE"></a>定伯曰。<a id="a-KF"></a>大善。<a id="a-KG"></a>鬼便先檐定伯数里。<a id="a-KH"></a>鬼言。<a id="a-KI"></a>卿大重将非鬼也。<a id="a-KJ"></a>定伯言。<a id="a-KK"></a>我新死故身重耳。<a id="a-KL"></a>伯因复檐鬼。<a id="a-KM"></a>鬼略无重。<a id="a-KN"></a>如是再三。<a id="a-KO"></a>定伯复言。<a id="a-KP"></a>我新死不知鬼悉何所畏忌。<a id="a-KQ"></a>鬼答言。<a id="a-KR"></a>唯不喜人唾。<a id="a-KS"></a>于是共行。<a id="a-KT"></a>道遇水。<a id="a-KU"></a>定伯令鬼先度。<a id="a-KV"></a>听之了无声音。<a id="a-KW"></a>定伯自度漕灌作声。<a id="a-KX"></a>鬼复言。<a id="a-KY"></a>何以声。<a id="a-KZ"></a>定伯曰。<a id="a-Ka"></a>新死不习度水故尔。<a id="a-Kb"></a>勿怪吾也。<a id="a-Kc"></a>行欲至宛。<a id="a-Kd"></a>定伯便檐鬼着头上急持之。<a id="a-Ke"></a>鬼大呼声咋咋然。<a id="a-Kf"></a>索下不复听之。<a id="a-Kg"></a>径至宛市中下着地。<a id="a-Kh"></a>化为一羊便卖之。<a id="a-Ki"></a>恐其变化。<a id="a-Kj"></a>为羊唾之。<a id="a-Kk"></a>得钱千五百乃去。<a id="a-Kl"></a>于时石崇言。<a id="a-Km"></a>定伯卖鬼得千五百文(右此一验出列异传)</p>
  <p id="aKn">赵泰传曰。<a id="a-Ko"></a>泰曾奄然而绝。<a id="a-Kp"></a>有使二人。<a id="a-Kq"></a>扶而从西入趣宫治。<a id="a-Kr"></a>合有三重黑门。<a id="a-Ks"></a>周匝数十里。<a id="a-Kt"></a>高梁瓦屋。<a id="a-Ku"></a>是日亦有同死者。<a id="a-Kv"></a>男子五六千人。<a id="a-Kw"></a>皆在门外。<a id="a-Kx"></a>有吏着帛单衣持笔疏人姓名。<a id="a-Ky"></a>男女左右别记。<a id="a-Kz"></a>谓曰莫动。<a id="a-L0"></a>当将汝入呈太山府君。<a id="a-L1"></a>名簿在第二十须臾便至。<a id="a-L2"></a>府君西向坐。<a id="a-L3"></a>边有持刀直卫。<a id="a-L4"></a>左右至者案名一一呼入至府君所。<a id="a-L5"></a>依罪轻重断之入狱。<a id="a-L6"></a>案抱朴子曰。<a id="a-L7"></a>按九鼎记及青灵经。<a id="a-L8"></a>并云。<a id="a-L9"></a>人物之死俱有鬼也。</p>
  <p id="aLA">魏孙恩作逆时吴兴纷乱。<a id="a-LB"></a>一男子避急突入蒋侯庙。<a id="a-LC"></a>始入门木像弯弓射之即死。<a id="a-LD"></a>行人及守庙者。<a id="a-LE"></a>无不必见(右此一验出幽冥录)</p>
  <p data-pb></p>
  <h2 id="aLF">畜生部(此别十部)</h2>
  <p id="aLG">意部 会名部 住处部 身量部 寿命部 业因部 受报部 修福部 苦乐部 好丑部。</p>
  <p data-pb></p>
  <h2 id="aLH">述意部第一</h2>
  <p id="aLI">夫论畜生。<a id="a-LJ"></a>痴报所感种类既多。<a id="a-LK"></a>条绪非一。<a id="a-LL"></a>禀兹秽质。<a id="a-LM"></a>生此恶涂。<a id="a-LN"></a>顿罢慧明。<a id="a-LO"></a>唯多贪恚。<a id="a-LP"></a>所以蜂虿蕴毒。<a id="a-LQ"></a>蛇蝮怀嗔。<a id="a-LR"></a>鸽雀嗜淫豺狼骋暴。<a id="a-LS"></a>或复被毛戴角。<a id="a-LT"></a>抱翠衔珠。<a id="a-LU"></a>嘴巨锋芒。<a id="a-LV"></a>爪甲长利。<a id="a-LW"></a>或复听物往还。<a id="a-LX"></a>受人驱策。<a id="a-LY"></a>犬勤夜吠。<a id="a-LZ"></a>鸡竞晓鸣。<a id="a-La"></a>牛弊田农。<a id="a-Lb"></a>马劳行阵。<a id="a-Lc"></a>肌肉于是消耗。<a id="a-Ld"></a>皮肤为之零落。<a id="a-Le"></a>或可潜藏草泽遂被罝罗。<a id="a-Lf"></a>窜伏陂池横遭罾网。<a id="a-Lg"></a>如是畜生悉皆忏悔。<a id="a-Lh"></a>乃至鹍鹏大质。<a id="a-Li"></a>蝼蚁细躯。<a id="a-Lj"></a>偃鼠饮河。<a id="a-Lk"></a>鹪鹩巢木。<a id="a-Ll"></a>水生陆产羽族毛群。<a id="a-Lm"></a>锦质紫鳞丹鳃頳尾。<a id="a-Ln"></a>如此之流。<a id="a-Lo"></a>悉皆代为忏悔。<a id="a-Lp"></a>当令信根清净。<a id="a-Lq"></a>舍此恶形。<a id="a-Lr"></a>慧命庄严。<a id="a-Ls"></a>复兹天报。<a id="a-Lt"></a>无复驱驰之苦。<a id="a-Lu"></a>永离屠割之悲。<a id="a-Lv"></a>纵意逍遥。<a id="a-Lw"></a>随心放荡。<a id="a-Lx"></a>饮啄自在。<a id="a-Ly"></a>呜啸无为。<a id="a-Lz"></a>出彼樊笼。<a id="a-M0"></a>免乎系缚也。</p>
  <h2 id="aM1">会名部第二</h2>
  <p id="aM2">畜生者。<a id="a-M3"></a>如婆沙论中释。<a id="a-M4"></a>生谓众生。<a id="a-M5"></a>畜谓畜养。<a id="a-M6"></a>谓彼横行。<a id="a-M7"></a>禀性愚痴。<a id="a-M8"></a>不能自立。<a id="a-M9"></a>为他畜养。<a id="a-MA"></a>故名畜生。<a id="a-MB"></a>问曰。<a id="a-MC"></a>若以畜养名畜生者。<a id="a-MD"></a>如诸龙水陆空行。<a id="a-ME"></a>岂可为人所养名为畜生耶。<a id="a-MF"></a>答曰。<a id="a-MG"></a>养者义宽。<a id="a-MH"></a>具满人间及以六天。<a id="a-MI"></a>不养者处狭。<a id="a-MJ"></a>唯在人中山野泽内。<a id="a-MK"></a>又古昔诸龙亦为人养。<a id="a-ML"></a>具在文史。<a id="a-MM"></a>今从畜养偏多。<a id="a-MN"></a>故名畜生。<a id="a-MO"></a>又立世论云。<a id="a-MP"></a>畜生梵名底(都履反)栗车。<a id="a-MQ"></a>由因谄曲业故。<a id="a-MR"></a>于中受生故。<a id="a-MS"></a>复说。<a id="a-MT"></a>此道众生多覆身行。<a id="a-MU"></a>故说名底栗车。</p>
  <p id="aMV">依新婆沙论。<a id="a-MW"></a>名为傍生。<a id="a-MX"></a>故问。<a id="a-MY"></a>云何傍生趣。<a id="a-MZ"></a>答其形傍故行亦傍。<a id="a-Ma"></a>故形亦傍。<a id="a-Mb"></a>是故名傍生。<a id="a-Mc"></a>有说。<a id="a-Md"></a>彼诸有情由造作增上愚痴身语意恶行。<a id="a-Me"></a>往彼生闇钝。<a id="a-Mf"></a>故名傍生。<a id="a-Mg"></a>谓此遍于五趣皆有。<a id="a-Mh"></a>如[打-丁+柰]落迦中。<a id="a-Mi"></a>有无足者。<a id="a-Mj"></a>如娘矩吒虫等。<a id="a-Mk"></a>有二足者如铁嘴鸟等。<a id="a-Ml"></a>有四足者如黑骏狗等。<a id="a-Mm"></a>有多足者如百足等。<a id="a-Mn"></a>于鬼趣中。<a id="a-Mo"></a>有无足者如毒蛇等。<a id="a-Mp"></a>有二足者如乌鸱等。<a id="a-Mq"></a>有四足者如狐狸象马等。<a id="a-Mr"></a>有多足者如六足百足等。<a id="a-Ms"></a>于人趣三洲中。<a id="a-Mt"></a>有无足者如一切腹行虫。<a id="a-Mu"></a>有二足者如鸿雁等。<a id="a-Mv"></a>有四足者如象马等。<a id="a-Mw"></a>有多足者如百足等。<a id="a-Mx"></a>于拘卢洲中。<a id="a-My"></a>有二足者如鸿雁等。<a id="a-Mz"></a>有四足者如象马等。<a id="a-N0"></a>无有无足及多足者。<a id="a-N1"></a>彼是受无恼害业果处故。<a id="a-N2"></a>四天王众天及三十三天中。<a id="a-N3"></a>有二足者如妙色鸟等。<a id="a-N4"></a>有四足者如象马等。<a id="a-N5"></a>余无者如前释。<a id="a-N6"></a>上四天中。<a id="a-N7"></a>唯有二足者如妙色鸟等。<a id="a-N8"></a>余皆无者。<a id="a-N9"></a>空居天处转胜妙故。<a id="a-NA"></a>问彼处若无象马等者如何为乘。<a id="a-NB"></a>亦闻彼天乘象马等。<a id="a-NC"></a>云何言无。<a id="a-ND"></a>答由彼诸天福业力故。<a id="a-NE"></a>作非情数象马等形。<a id="a-NF"></a>而为御乘自娱乐也。</p>
  <p id="aNG">依楼炭经说。<a id="a-NH"></a>畜生不同。<a id="a-NI"></a>大约有其三种。<a id="a-NJ"></a>一鱼。<a id="a-NK"></a>二鸟。<a id="a-NL"></a>三兽。<a id="a-NM"></a>于此三中。<a id="a-NN"></a>一一无量。<a id="a-NO"></a>鱼有六千四百种。<a id="a-NP"></a>鸟有四千五百种。<a id="a-NQ"></a>兽有二千四百种。<a id="a-NR"></a>于彼经中。<a id="a-NS"></a>但列总数不别列名。<a id="a-NT"></a>正法念经。<a id="a-NU"></a>种数不同有四十亿。<a id="a-NV"></a>亦不列名。</p>
  <p data-pb></p>
  <h2 id="aNW">住处部第三</h2>
  <p id="aNX">新婆沙论。<a id="a-NY"></a>问傍生本住何处。<a id="a-NZ"></a>答本所住处在大海中。<a id="a-Na"></a>后时流转遍在诸趣。<a id="a-Nb"></a>问其形云何。<a id="a-Nc"></a>答多分傍侧。<a id="a-Nd"></a>亦有竖者。<a id="a-Ne"></a>如紧捺落毕舍遮醯卢索迦等。<a id="a-Nf"></a>问语言云何。<a id="a-Ng"></a>答劫初成时皆作圣语。<a id="a-Nh"></a>后以饮食时分有情不平等故。<a id="a-Ni"></a>谄诳增上故。<a id="a-Nj"></a>便有种种语。<a id="a-Nk"></a>乃至有不能言者。<a id="a-Nl"></a>又旧婆沙论说。<a id="a-Nm"></a>畜生住处乃有边正之别。<a id="a-Nn"></a>第一正住者。<a id="a-No"></a>或说在铁围两界之间冥闇之中。<a id="a-Np"></a>或在大海之内。<a id="a-Nq"></a>或在洲渚之上。<a id="a-Nr"></a>第二边住者。<a id="a-Ns"></a>谓在五趣之中。<a id="a-Nt"></a>如地狱中。<a id="a-Nu"></a>或有无足畜生如彼蛇等。<a id="a-Nv"></a>或有二足者如彼乌鸠等。<a id="a-Nw"></a>或有四足者如彼狗等(此中。<a id="a-Nx"></a>或有实报或有化者不定)于鬼趣中亦有无足二足四足多足畜生。<a id="a-Ny"></a>谓彼有威德鬼中亦有象马驼驴等。<a id="a-Nz"></a>无威德鬼中唯有狗等。<a id="a-O0"></a>修罗趣中(一同鬼趣中说)于天趣中。<a id="a-O1"></a>唯有二足四足畜生。<a id="a-O2"></a>更无余种(然欲色二界诸天。<a id="a-O3"></a>有具不具报化畜生一如前天中说)</p>
  <p data-pb></p>
  <h2 id="aO4">身量部第四</h2>
  <p id="aO5">菩萨处胎经云。<a id="a-O6"></a>第一大鸟不过金翅鸟。<a id="a-O7"></a>头尾相去八千由旬高下亦尔。<a id="a-O8"></a>若其飞时从一须弥。<a id="a-O9"></a>至一须弥终不中止。<a id="a-OA"></a>广如经说。<a id="a-OB"></a>第二兽者不过于龙。<a id="a-OC"></a>如阿含经说。<a id="a-OD"></a>难陀跋难陀二龙。<a id="a-OE"></a>其形最大。<a id="a-OF"></a>绕须弥山七匝。<a id="a-OG"></a>头犹山顶尾在海中。<a id="a-OH"></a>第三鱼身者不过摩竭大鱼。<a id="a-OI"></a>如四分律说。<a id="a-OJ"></a>摩竭大鱼身长。<a id="a-OK"></a>或三百由旬四百由旬。<a id="a-OL"></a>乃至极大者。<a id="a-OM"></a>长七百由旬。<a id="a-ON"></a>故阿含经云。<a id="a-OO"></a>眼如日月。<a id="a-OP"></a>鼻如大山。<a id="a-OQ"></a>口如赤谷。<a id="a-OR"></a>若依俗书。<a id="a-OS"></a>庄周说云。<a id="a-OT"></a>有大鹏。<a id="a-OU"></a>其形极大。</p>
  <p data-pb></p>
  <h2 id="aOV">寿命部第五</h2>
  <p id="aOW">如毗昙说云。<a id="a-OX"></a>畜生道中。<a id="a-OY"></a>寿极长者不过一劫。<a id="a-OZ"></a>如持地龙王及伊罗钵龙等。<a id="a-Oa"></a>寿极短者不过蜉蝣之虫。<a id="a-Ob"></a>朝生夕死不盈一日。<a id="a-Oc"></a>中间长短不可具述。<a id="a-Od"></a>如智度论说。<a id="a-Oe"></a>佛令舍利弗观鸽过未。<a id="a-Of"></a>前后各八万劫。<a id="a-Og"></a>犹不舍鸽身。<a id="a-Oh"></a>故知畜生寿报长远。<a id="a-Oi"></a>非凡所测也。</p>
  <h2 id="aOj">业因部第六</h2>
  <p id="aOk">依业报差别经中说。<a id="a-Ol"></a>具造十业得畜生报。<a id="a-Om"></a>一身行恶。<a id="a-On"></a>二口行恶。<a id="a-Oo"></a>三意行恶。<a id="a-Op"></a>四从贪烦恼。<a id="a-Oq"></a>起诸恶业。<a id="a-Or"></a>五从嗔烦恼。<a id="a-Os"></a>起诸恶业。<a id="a-Ot"></a>六从痴烦恼。<a id="a-Ou"></a>起诸恶业。<a id="a-Ov"></a>七毁骂众生。<a id="a-Ow"></a>八恼害众生。<a id="a-Ox"></a>九施不净物。<a id="a-Oy"></a>十行于邪淫。<a id="a-Oz"></a>若依正法念经说。<a id="a-P0"></a>畜生种类各各差别。<a id="a-P1"></a>业因得报亦各不同。<a id="a-P2"></a>备如经说。<a id="a-P3"></a>不可具述。<a id="a-P4"></a>若依地持。<a id="a-P5"></a>具造十恶。<a id="a-P6"></a>一一能令众生堕于地狱畜生饿鬼中。<a id="a-P7"></a>后得人身犹有习报(具如余篇中说)</p>
  <h2 id="aP8">受报部第七</h2>
  <p id="aP9">依贤愚经云。<a id="a-PA"></a>尔时有诸估客欲诣他国。<a id="a-PB"></a>其诸商人共将一狗。<a id="a-PC"></a>至于中路。<a id="a-PD"></a>众贾顿息。<a id="a-PE"></a>伺人不看。<a id="a-PF"></a>狗便盗肉。<a id="a-PG"></a>众人嗔打而折其脚弃野而去。<a id="a-PH"></a>时舍利弗天眼见狗。<a id="a-PI"></a>癵躄饥饿困笃垂死。<a id="a-PJ"></a>着衣持钵入城乞食。<a id="a-PK"></a>得已持出飞至狗所。<a id="a-PL"></a>慈心怜愍以食施与。<a id="a-PM"></a>狗得其食活命欢喜。<a id="a-PN"></a>即为狗说微妙之法。<a id="a-PO"></a>狗便命终。<a id="a-PP"></a>生舍卫国婆罗门家。<a id="a-PQ"></a>后舍利弗独行乞食。<a id="a-PR"></a>婆罗门见。<a id="a-PS"></a>而问言。<a id="a-PT"></a>尊者独行无沙弥耶。<a id="a-PU"></a>舍利弗言。<a id="a-PV"></a>我无沙弥。<a id="a-PW"></a>闻卿有子。<a id="a-PX"></a>当用见与。<a id="a-PY"></a>婆罗门言我有一子。<a id="a-PZ"></a>字曰均提。<a id="a-Pa"></a>年既孤幼。<a id="a-Pb"></a>不任使命。<a id="a-Pc"></a>比前长大当用相与。<a id="a-Pd"></a>后至七岁。<a id="a-Pe"></a>以其儿付令使出家。<a id="a-Pf"></a>便受其儿。<a id="a-Pg"></a>将至只桓听为沙弥。<a id="a-Ph"></a>渐为说法。<a id="a-Pi"></a>心开意解得阿罗汉果。<a id="a-Pj"></a>功德悉备。<a id="a-Pk"></a>均提沙弥始得道已。<a id="a-Pl"></a>自以智力观过去世本造何行遭圣获果。<a id="a-Pm"></a>观见前身作一饿狗。<a id="a-Pn"></a>蒙和上恩今得人身并获道果。<a id="a-Po"></a>欣心内发而自念言。<a id="a-Pp"></a>我蒙师恩得脱诸苦。<a id="a-Pq"></a>今当尽身供给所须。<a id="a-Pr"></a>求作沙弥不受大戒。<a id="a-Ps"></a>佛告阿难。<a id="a-Pt"></a>由过去世迦葉佛时。<a id="a-Pu"></a>均提出家少年声好。<a id="a-Pv"></a>善巧赞呗人所乐听。<a id="a-Pw"></a>有一老僧音声浊钝不能经呗。<a id="a-Px"></a>已得罗汉功德皆具。<a id="a-Py"></a>年少比丘自恃好声。<a id="a-Pz"></a>见而诃之声如狗吠。<a id="a-Q0"></a>时老比丘便呼年少。<a id="a-Q1"></a>汝识我不。<a id="a-Q2"></a>我得罗汉仪式悉具。<a id="a-Q3"></a>年少闻说。<a id="a-Q4"></a>心惊毛竖惶怖自责。<a id="a-Q5"></a>即于其前忏悔过咎。<a id="a-Q6"></a>由其恶言五百世中常受狗身。<a id="a-Q7"></a>由其出家持净戒故。<a id="a-Q8"></a>今得见我蒙得解脱。<a id="a-Q9"></a>又智度论云。<a id="a-QA"></a>愚痴多故。<a id="a-QB"></a>受蚯蚓[蜣-儿+(鬼-((白-日)/田))]螂蝼蚁鸺鹜角鸱之属诸騃虫鸟。<a id="a-QC"></a>龙树菩萨或云。<a id="a-QD"></a>淫欲情多故欲受鹜身。<a id="a-QE"></a>或云。<a id="a-QF"></a>愚痴多故亦受鹜身。<a id="a-QG"></a>此二鹜身为同为异。<a id="a-QH"></a>答谓习欲生者是水鸟凫鸭之流。<a id="a-QI"></a>习痴生者是陆鸟鸱枭之类。<a id="a-QJ"></a>或昼见夜亦见。<a id="a-QK"></a>由欲生故恒多连飞。<a id="a-QL"></a>并泛鸟之类。<a id="a-QM"></a>或夜见昼不见。<a id="a-QN"></a>由痴生故恒多夜游伺。<a id="a-QO"></a>鼠鸱亦二种。<a id="a-QP"></a>习欲生者是老鸱。<a id="a-QQ"></a>则昼见夜不见。<a id="a-QR"></a>习痴生者是角鸱。<a id="a-QS"></a>则夜见昼不见。<a id="a-QT"></a>又长阿含及增一经云金翅鸟有四种。<a id="a-QU"></a>一卵生。<a id="a-QV"></a>二胎生。<a id="a-QW"></a>三湿生。<a id="a-QX"></a>四化生。<a id="a-QY"></a>皆先大布施。<a id="a-QZ"></a>由心高陵虚苦恼众生心多嗔慢生此鸟中。<a id="a-Qa"></a>有如意宝珠以为璎珞。<a id="a-Qb"></a>变化万端无事不辨。<a id="a-Qc"></a>身高四十里。<a id="a-Qd"></a>衣广八十里。<a id="a-Qe"></a>长四十里。<a id="a-Qf"></a>重二两半。<a id="a-Qg"></a>食鼋鼍虫鳖以为段食(涅槃经云。<a id="a-Qh"></a>能食能消一切鱼金银等宝唯除金刚也)洗浴衣服为细滑食。<a id="a-Qi"></a>亦有婚姻。<a id="a-Qj"></a>两身相触以成阴阳。<a id="a-Qk"></a>寿命一劫。<a id="a-Ql"></a>或有减者。<a id="a-Qm"></a>大海北岸一树。<a id="a-Qn"></a>名究罗嗔摩。<a id="a-Qo"></a>高百由旬。<a id="a-Qp"></a>荫五十由旬。<a id="a-Qq"></a>树东有卵生龙宫。<a id="a-Qr"></a>卵生金翅鸟宫。<a id="a-Qs"></a>树南有胎生龙宫。<a id="a-Qt"></a>胎生金翅鸟宫。<a id="a-Qu"></a>树西有湿生龙宫。<a id="a-Qv"></a>湿生金翅鸟宫。<a id="a-Qw"></a>树北有化生龙宫。<a id="a-Qx"></a>化生金翅鸟宫。<a id="a-Qy"></a>各各纵广六千由旬。<a id="a-Qz"></a>庄饰如上。<a id="a-R0"></a>若卵生金翅鸟飞下海中。<a id="a-R1"></a>以翅搏水水即两披。<a id="a-R2"></a>深二百由旬。<a id="a-R3"></a>取卵生龙随意而食之(华严经云。<a id="a-R4"></a>此鸟食龙所扇之风。<a id="a-R5"></a>风若入人眼人眼则失明故不来人间恐损人眼也)胎湿化等亦复如是(涅槃经云唯不能食受三归者)有化龙子。<a id="a-R6"></a>于六斋日受斋八禁。<a id="a-R7"></a>时金翅鸟欲取食之。<a id="a-R8"></a>衔上须弥山北大铁树上。<a id="a-R9"></a>高十六万里。<a id="a-RA"></a>求觅其尾了不可得。<a id="a-RB"></a>鸟闻亦受五戒。<a id="a-RC"></a>又观佛三昧经云。<a id="a-RD"></a>金翅鸟王。<a id="a-RE"></a>名曰正音。<a id="a-RF"></a>于众羽族快乐自在。<a id="a-RG"></a>于阎浮提日食一龙王及五百小龙。<a id="a-RH"></a>于四天下更食。<a id="a-RI"></a>日日数亦如上。<a id="a-RJ"></a>周而复始。<a id="a-RK"></a>经八千岁死相既现。<a id="a-RL"></a>诸龙吐毒不能得食。<a id="a-RM"></a>饥逼慞惶求不得安。<a id="a-RN"></a>至金刚山。<a id="a-RO"></a>从金刚山直下。<a id="a-RP"></a>从大水际至风轮际。<a id="a-RQ"></a>为风所吹还上金刚山。<a id="a-RR"></a>如是七返。<a id="a-RS"></a>然后命终。<a id="a-RT"></a>以其毒故。<a id="a-RU"></a>令十宝山同时火起。<a id="a-RV"></a>难陀龙王惧烧此山。<a id="a-RW"></a>即降大雨滴如车轴。<a id="a-RX"></a>鸟肉消尽唯余心存心。<a id="a-RY"></a>又直下七返如前住金刚山。<a id="a-RZ"></a>难陀龙王取为明珠。<a id="a-Ra"></a>转轮圣王得为如意珠。<a id="a-Rb"></a>若人念佛心亦如是。<a id="a-Rc"></a>又楼炭长阿含经等云。<a id="a-Rd"></a>龙还有四。<a id="a-Re"></a>皆先多嗔恚心曲不端。<a id="a-Rf"></a>大行布施今受此形。<a id="a-Rg"></a>由施福故以七宝为宫(宫之所在如前金翅鸟中说也)身高四十里。<a id="a-Rh"></a>衣长四十里。<a id="a-Ri"></a>广八十里。<a id="a-Rj"></a>重二两半。<a id="a-Rk"></a>神力自在。<a id="a-Rl"></a>百味饮食。<a id="a-Rm"></a>最后一口变为虾蟆。<a id="a-Rn"></a>若自化眷属发于道心乞施皂衣能使诸龙各兴供养者。<a id="a-Ro"></a>沙不雨身及离众患(亦能变身为蛇等。<a id="a-Rp"></a>不遭虾蟆及金翅鸟)</p>
  <p id="aRq">食鼋鼍鱼鳖以为段食。<a id="a-Rr"></a>洗浴衣服为细滑食。<a id="a-Rs"></a>亦有婚姻。<a id="a-Rt"></a>身相触以成阴阳。<a id="a-Ru"></a>寿命一劫。<a id="a-Rv"></a>或有减者。<a id="a-Rw"></a>得免金翅鸟食。<a id="a-Rx"></a>唯有十六王。<a id="a-Ry"></a>一娑竭。<a id="a-Rz"></a>二难陀。<a id="a-S0"></a>三跋难陀。<a id="a-S1"></a>四伊那婆罗。<a id="a-S2"></a>五提头赖吒。<a id="a-S3"></a>六善见。<a id="a-S4"></a>七阿卢。<a id="a-S5"></a>八伽句罗。<a id="a-S6"></a>九伽毗罗。<a id="a-S7"></a>十阿波罗。<a id="a-S8"></a>十一伽[少/兔]。<a id="a-S9"></a>十二瞿伽[少/兔]。<a id="a-SA"></a>十三阿耨达。<a id="a-SB"></a>十四善住。<a id="a-SC"></a>十五忧睒伽波头。<a id="a-SD"></a>十六得叉迦。</p>
  <p id="aSE">又楼炭华严经云。<a id="a-SF"></a>娑竭龙王住须弥山北大海底。<a id="a-SG"></a>宫宅纵广八万由旬。<a id="a-SH"></a>七宝所成。<a id="a-SI"></a>墙壁七重。<a id="a-SJ"></a>栏楯罗网。<a id="a-SK"></a>严饰其上。<a id="a-SL"></a>园林浴池众鸟和鸣。<a id="a-SM"></a>金壁银门。<a id="a-SN"></a>门高二千四百里。<a id="a-SO"></a>广二千二百里。<a id="a-SP"></a>彩画殊好。<a id="a-SQ"></a>常有五百鬼神之所守护。<a id="a-SR"></a>能随心降雨。<a id="a-SS"></a>群龙所不能及。<a id="a-ST"></a>住渊涌流入海。<a id="a-SU"></a>青琉璃色。<a id="a-SV"></a>又海龙王经云。<a id="a-SW"></a>龙王白佛言。<a id="a-SX"></a>我从劫初正住大海。<a id="a-SY"></a>从拘楼秦佛时。<a id="a-SZ"></a>大海之中妻子甚少。<a id="a-Sa"></a>今者海龙眷属繁多。<a id="a-Sb"></a>佛告龙王。<a id="a-Sc"></a>其于佛法出家。<a id="a-Sd"></a>违犯戒行不舍直见不堕地狱。<a id="a-Se"></a>如斯之类寿终已后皆生龙中。<a id="a-Sf"></a>佛告龙王。<a id="a-Sg"></a>拘楼秦佛时。<a id="a-Sh"></a>九十八亿居家出家。<a id="a-Si"></a>违其禁戒皆生龙中。<a id="a-Sj"></a>拘那含牟尼佛时。<a id="a-Sk"></a>八十亿居家出家。<a id="a-Sl"></a>毁戒恣心。<a id="a-Sm"></a>寿终之后皆生龙中。<a id="a-Sn"></a>迦葉佛时。<a id="a-So"></a>六十四亿居家出家。<a id="a-Sp"></a>犯戒皆生龙中。<a id="a-Sq"></a>于我世中九百九十亿居家出家。<a id="a-Sr"></a>斗诤诽谤经戒。<a id="a-Ss"></a>死生龙中。<a id="a-St"></a>今已有出者。<a id="a-Su"></a>以是之故。<a id="a-Sv"></a>在大海中。<a id="a-Sw"></a>诸龙妻子眷属不可称计。<a id="a-Sx"></a>泥洹后多有恶优婆塞违失禁戒。<a id="a-Sy"></a>当生龙中或堕地狱。</p>
  <p id="aSz">又僧护经云。<a id="a-T0"></a>尔时世尊告僧护比丘。<a id="a-T1"></a>汝于海中所见龙王。<a id="a-T2"></a>受此龙身。<a id="a-T3"></a>牙甲鳞角。<a id="a-T4"></a>其状可畏。<a id="a-T5"></a>臭秽难近。<a id="a-T6"></a>以畜生道障出家法。<a id="a-T7"></a>不能得免金翅鸟王之所食啖。<a id="a-T8"></a>龙性多睡。<a id="a-T9"></a>有五法不能隐身。<a id="a-TA"></a>一生时。<a id="a-TB"></a>二死时。<a id="a-TC"></a>三淫时。<a id="a-TD"></a>四嗔时。<a id="a-TE"></a>五睡时。<a id="a-TF"></a>复有四毒不能如法。<a id="a-TG"></a>一以声毒故不能如法。<a id="a-TH"></a>若出声者闻则害人。<a id="a-TI"></a>二以见毒故不能如法。<a id="a-TJ"></a>若见身者必能害人。<a id="a-TK"></a>三以气毒故不能如法。<a id="a-TL"></a>若被气嘘必能害人。<a id="a-TM"></a>四以触毒故不能如法。<a id="a-TN"></a>若触身者必能害人。</p>
  <p data-pb></p>
  <h2 id="aTO">修福部第八</h2>
  <p id="aTP">如菩萨处胎经云。<a id="a-TQ"></a>佛告智积菩萨。<a id="a-TR"></a>吾昔一时无央数劫为金翅鸟王。<a id="a-TS"></a>七宝宫殿后园浴池皆七宝成。<a id="a-TT"></a>心得自在如转轮王。<a id="a-TU"></a>乃能入海求龙为食。<a id="a-TV"></a>时彼海中有化生龙子。<a id="a-TW"></a>于其斋日奉持八禁。<a id="a-TX"></a>时金翅鸟王身长八千由旬。<a id="a-TY"></a>左右两翅各长四千由旬。<a id="a-TZ"></a>以翅斫海取龙。<a id="a-Ta"></a>水未合顷飞衔龙出。<a id="a-Tb"></a>鸟欲食龙时。<a id="a-Tc"></a>先从尾而吞。<a id="a-Td"></a>到须弥山北有大铁树。<a id="a-Te"></a>高下六万里。<a id="a-Tf"></a>衔龙至彼欲得食啖。<a id="a-Tg"></a>求龙尾不知处。<a id="a-Th"></a>以经日夜明日龙始出尾语金翅鸟。<a id="a-Ti"></a>化生龙者我身是也。<a id="a-Tj"></a>我不持八斋法者汝即灰灭。<a id="a-Tk"></a>时金翅鸟闻悔过自责。<a id="a-Tl"></a>佛之威神甚深难量。<a id="a-Tm"></a>我有宫殿。<a id="a-Tn"></a>去此不远。<a id="a-To"></a>共我至彼以相娱乐。<a id="a-Tp"></a>龙即随鸟至宫观看。<a id="a-Tq"></a>今此眷属不闻如来八关斋法。<a id="a-Tr"></a>唯愿指授禁戒威仪。<a id="a-Ts"></a>若寿终后得生人中。<a id="a-Tt"></a>尔时龙子具以禁戒法便读诵之。<a id="a-Tu"></a>即于鸟宫而说颂曰。</p>
  <p id="aTv">我是龙王子　　修道七万劫</p>
  <p id="aTw">以针刺树叶　　犯戒作龙身</p>
  <p id="aTx">我宫在海水　　亦以七宝成</p>
  <p id="aTy">摩尼玻[王*(黎-(暴-(日/共))+(恭-共))]珠　　明月珠金银</p>
  <p id="aTz">可随我到彼　　观看修佛事</p>
  <p id="aU0">复益善根本　　慈润悉周遍</p>
  <p id="aU1">尔时鸟闻龙子所说。<a id="a-U2"></a>受八关斋法。<a id="a-U3"></a>口自发言。<a id="a-U4"></a>从今以后尽形寿不杀生如诸佛教。<a id="a-U5"></a>金翅鸟眷属受三自归已。<a id="a-U6"></a>即从龙子到海宫殿。<a id="a-U7"></a>彼有七宝塔。<a id="a-U8"></a>诸佛所说诸法深藏。<a id="a-U9"></a>别有七宝函满中佛经。<a id="a-UA"></a>见诸供养犹如天上。<a id="a-UB"></a>龙子语鸟。<a id="a-UC"></a>我受龙身劫寿未尽。<a id="a-UD"></a>未曾杀生娆触水性。<a id="a-UE"></a>时龙子龙女心开意解。<a id="a-UF"></a>寿终之后。<a id="a-UG"></a>皆当得生阿弥陀佛国。</p>
  <p data-pb></p>
  <h2 id="aUH">苦乐部第九</h2>
  <p id="aUI">经说云。<a id="a-UJ"></a>如有福龙。<a id="a-UK"></a>依报快乐具足。<a id="a-UL"></a>妻妾伎女衣服饮食象马七珍无不备有。<a id="a-UM"></a>优乐自在过逾于人。<a id="a-UN"></a>乃至六欲天中亦有鸟兽。<a id="a-UO"></a>自在受乐。<a id="a-UP"></a>亦有薄福诸龙。<a id="a-UQ"></a>日别热沙爆身。<a id="a-UR"></a>为诸小虫之所唼食。<a id="a-US"></a>又如人间畜生</p>
  <p data-pb></p>
  <h2 id="aUT">好丑部第十</h2>
  <p id="aUU">如经说云。<a id="a-UV"></a>如龙骥驎凤孔雀鹦鹉山鸡画雉。<a id="a-UW"></a>为人所贵情希爱乐。<a id="a-UX"></a>如猕猴豺狼虎兕蚖蝮服鸟枭鸱等。<a id="a-UY"></a>人所恶见不喜闻音。<a id="a-UZ"></a>如是好丑陈列难尽。<a id="a-Ua"></a>贵贱可知。<a id="a-Ub"></a>不可具述。</p>
  <h2 id="aUc">感应缘(略引其七)</h2>
  <p id="aUd">黄初有魅怪 蜀山有猳国怪 越山有鸟怪 季桓子井有羊怪 晋怀瑶家地有犬怪 皋辛氏时有狗怪 西国行记人畜交孕怪。</p>
  <p id="aUe">魏黄初中。<a id="a-Uf"></a>顿丘界有人骑马夜行。<a id="a-Ug"></a>见道中有物大如兔。<a id="a-Uh"></a>两眼如镜。<a id="a-Ui"></a>跳梁遮马令不得前。<a id="a-Uj"></a>人遂惊惧堕马。<a id="a-Uk"></a>魅便就把惊怖暴死。<a id="a-Ul"></a>良久得苏。<a id="a-Um"></a>苏已失魅不知所在。<a id="a-Un"></a>乃便上马前行数里逢一人。<a id="a-Uo"></a>相问讯已说向者事变如此。<a id="a-Up"></a>今相得为伴甚佳欢喜。<a id="a-Uq"></a>人曰。<a id="a-Ur"></a>我独行得君为伴快不可言。<a id="a-Us"></a>君马行疾且前。<a id="a-Ut"></a>我在后随也。<a id="a-Uu"></a>遂共行语曰。<a id="a-Uv"></a>向者物何如乃令君惧怖耶。<a id="a-Uw"></a>对曰。<a id="a-Ux"></a>其身如兔而眼如镜形甚可恶。<a id="a-Uy"></a>伴曰。<a id="a-Uz"></a>试顾视我耶。<a id="a-V0"></a>人顾视之犹复是也。<a id="a-V1"></a>魅便跳上马人遂坠地怖死。<a id="a-V2"></a>家人怪马独归。<a id="a-V3"></a>即行推觅。<a id="a-V4"></a>于道得之。<a id="a-V5"></a>宿昔乃苏说状如是。</p>
  <p id="aV6">蜀中西南高山之上有物与猴相类。<a id="a-V7"></a>长七尺。<a id="a-V8"></a>能作人行善走逐人。<a id="a-V9"></a>名曰猳国。<a id="a-VA"></a>一名马化。<a id="a-VB"></a>或曰玃猿。<a id="a-VC"></a>伺道行妇女。<a id="a-VD"></a>有长者辄盗取将去。<a id="a-VE"></a>人不得知。<a id="a-VF"></a>若有行人经过其傍。<a id="a-VG"></a>皆以长绳相引犹故不免。<a id="a-VH"></a>此物能别男女气臭。<a id="a-VI"></a>故取女男不知也。<a id="a-VJ"></a>若取得人女则为家室。<a id="a-VK"></a>其无子者终身不得还。<a id="a-VL"></a>十年之后形皆类之。<a id="a-VM"></a>意亦迷惑不复思归。<a id="a-VN"></a>若有子者辄抱送还其家。<a id="a-VO"></a>产子皆如人形。<a id="a-VP"></a>有不养者其母辄死。<a id="a-VQ"></a>故惧怕之无敢不养。<a id="a-VR"></a>及长与人不异。<a id="a-VS"></a>皆以杨为姓。<a id="a-VT"></a>故今蜀中西南多诸杨率。<a id="a-VU"></a>皆是猳国马化之子孙也。</p>
  <p id="aVV">越地深山中有鸟。<a id="a-VW"></a>大如鸠青色。<a id="a-VX"></a>名曰治鸟。<a id="a-VY"></a>穿大树作巢。<a id="a-VZ"></a>如五六升器。<a id="a-Va"></a>户口径数寸。<a id="a-Vb"></a>周饰以土垩。<a id="a-Vc"></a>赤自相分。<a id="a-Vd"></a>状如射侯。<a id="a-Ve"></a>伐木者见此树即避之去。<a id="a-Vf"></a>或夜冥不见鸟。<a id="a-Vg"></a>鸟亦知人不见。<a id="a-Vh"></a>便鸣唤曰。<a id="a-Vi"></a>咄咄上去。<a id="a-Vj"></a>明日便急上去。<a id="a-Vk"></a>咄咄下去。<a id="a-Vl"></a>明日便宜急下。<a id="a-Vm"></a>若不使去但言笑而已者。<a id="a-Vn"></a>人可止伐也。<a id="a-Vo"></a>若有秽恶及其所止者。<a id="a-Vp"></a>则有虎通夕来守。<a id="a-Vq"></a>人不去便伤害人。<a id="a-Vr"></a>此鸟白日见其形是鸟也。<a id="a-Vs"></a>夜听其呜亦鸟也。<a id="a-Vt"></a>时有观乐者便作人形。<a id="a-Vu"></a>长三尺。<a id="a-Vv"></a>至涧中取石蟹就人火炙之。<a id="a-Vw"></a>人不可犯也。<a id="a-Vx"></a>越人谓此鸟是越柷之祖也。</p>
  <p id="aVy">季桓子穿井获如土缶其。<a id="a-Vz"></a>中有羊马便。<a id="a-W0"></a>问之仲尼曰。<a id="a-W1"></a>吾穿井而获狗何耶。<a id="a-W2"></a>仲尼曰。<a id="a-W3"></a>以丘所闻羊也。<a id="a-W4"></a>丘闻之。<a id="a-W5"></a>木石之怪驱蚑蝄蜽。<a id="a-W6"></a>水中之怪是龙罔。<a id="a-W7"></a>土中之怪曰贲羊。<a id="a-W8"></a>夏鼎志曰。<a id="a-W9"></a>罔象如三岁儿。<a id="a-WA"></a>赤目黑色大耳长臂赤爪。<a id="a-WB"></a>索缚则可得食。<a id="a-WC"></a>王子曰。<a id="a-WD"></a>木精为游光。<a id="a-WE"></a>金精为清明。</p>
  <p id="aWF">晋元康中。<a id="a-WG"></a>吴郡娄县怀瑶家。<a id="a-WH"></a>忽闻地中有犬子声隐其声。<a id="a-WI"></a>上有小穿大如螾。<a id="a-WJ"></a>瑶以杖刺之。<a id="a-WK"></a>入数尺觉如物。<a id="a-WL"></a>乃掘视之得犬子雌雄。<a id="a-WM"></a>各一目犹未开。<a id="a-WN"></a>形大如常犬也。<a id="a-WO"></a>哺之而食。<a id="a-WP"></a>左右咸往观焉。<a id="a-WQ"></a>长老或云。<a id="a-WR"></a>此名犀犬。<a id="a-WS"></a>得之者令家富昌。<a id="a-WT"></a>宜当养之。<a id="a-WU"></a>以目未开还置穿中。<a id="a-WV"></a>覆以磨砻。<a id="a-WW"></a>宿昔发视左右无孔还失所在。<a id="a-WX"></a>瑶家积年无他祸福也。</p>
  <p id="aWY">大兴中吴郡府舍中。<a id="a-WZ"></a>又得二牧物如初。<a id="a-Wa"></a>其后太守张茂为吴兴兵所杀。<a id="a-Wb"></a>尸子曰。<a id="a-Wc"></a>地中有犬。<a id="a-Wd"></a>名曰地狼。<a id="a-We"></a>有人名曰无伤。<a id="a-Wf"></a>夏鼎志曰。<a id="a-Wg"></a>掘地而得狗名曰贾。<a id="a-Wh"></a>掘地而得豚名曰邪。<a id="a-Wi"></a>掘地而得人名曰聚。<a id="a-Wj"></a>聚毋伤也。<a id="a-Wk"></a>此物之自然。<a id="a-Wl"></a>无谓鬼神而怪之。<a id="a-Wm"></a>然则与地狼名异其实一物也。<a id="a-Wn"></a>淮南万毕曰。<a id="a-Wo"></a>千岁羊肝化为地宰。<a id="a-Wp"></a>蟾蜍得苽卒时为鹑。<a id="a-Wq"></a>此皆因气作。<a id="a-Wr"></a>以相感而惑也。</p>
  <p id="aWs">睾辛氏有老妇人居于王宫。<a id="a-Wt"></a>得耳疾历时医为挑治。<a id="a-Wu"></a>出顶虫大如茧。<a id="a-Wv"></a>妇人去后。<a id="a-Ww"></a>置以瓠篱。<a id="a-Wx"></a>覆之以盘。<a id="a-Wy"></a>俄尔顶虫乃化为犬。<a id="a-Wz"></a>其文五色。<a id="a-X0"></a>因名盘瓠。<a id="a-X1"></a>遂畜之。<a id="a-X2"></a>时戎吴盛强数侵边境。<a id="a-X3"></a>遣将征讨不能禽胜。<a id="a-X4"></a>乃募天下有能得戎吴将军首者。<a id="a-X5"></a>购金千斤封邑万户。<a id="a-X6"></a>又赐以少女。<a id="a-X7"></a>后盘瓠衔得一头将造王阙。<a id="a-X8"></a>王诊视之即是戎吴。<a id="a-X9"></a>为之柰何。<a id="a-XA"></a>群臣皆曰。<a id="a-XB"></a>盘瓠是畜不可官秩。<a id="a-XC"></a>又不可妻。<a id="a-XD"></a>虽有功无施也。<a id="a-XE"></a>少女闻之启王曰。<a id="a-XF"></a>大王既以我许天下矣。<a id="a-XG"></a>盘瓠衔首而来为国除害。<a id="a-XH"></a>此天命使然。<a id="a-XI"></a>岂狗之智力哉。<a id="a-XJ"></a>王者重言。<a id="a-XK"></a>霸者重信。<a id="a-XL"></a>不可以子女微躯而负明约于天下。<a id="a-XM"></a>国之祸也。<a id="a-XN"></a>王惧而从之。<a id="a-XO"></a>令少女随。<a id="a-XP"></a>盘瓠将女上南山。<a id="a-XQ"></a>山草木茂盛无人行迹。<a id="a-XR"></a>于是女解去上衣为仆竖之纷。<a id="a-XS"></a>着独拘之叉。<a id="a-XT"></a>随盘瓠升山入谷止于石室之中。<a id="a-XU"></a>王悲思之遣往视觅。<a id="a-XV"></a>天辄风雨岭震云晦往者莫至。<a id="a-XW"></a>盖经三年产六男六女。<a id="a-XX"></a>盘瓠死后自相配偶为夫妻。<a id="a-XY"></a>织绩木皮染以草实。<a id="a-XZ"></a>好五色衣服裁制着用。<a id="a-Xa"></a>经后母归以语王。<a id="a-Xb"></a>王遣追之男女。<a id="a-Xc"></a>天不复雨衣服[袖-由+遍]裢言语侏离。<a id="a-Xd"></a>饮食蹲踞好山恶都。<a id="a-Xe"></a>王顺其意有诏赐以名山广泽。<a id="a-Xf"></a>号曰蛮夷。<a id="a-Xg"></a>蛮夷者。<a id="a-Xh"></a>外痴内黠。<a id="a-Xi"></a>安土重赐以其受异气于天命故。<a id="a-Xj"></a>待以不常之伴。<a id="a-Xk"></a>田作价贩无开湿符传租税之赋。<a id="a-Xl"></a>有邑君长皆赐印绶。<a id="a-Xm"></a>冠用獭皮。<a id="a-Xn"></a>取其游食于水。<a id="a-Xo"></a>今即梁汉巴蜀武陵长沙庐江群夷是也。<a id="a-Xp"></a>周糁杂鱼肉叩槽而号。<a id="a-Xq"></a>每祭盘瓠。<a id="a-Xr"></a>其俗至今。<a id="a-Xs"></a>故世称赤[骨*尹]横頵盘瓠子孙(右六条出搜神记)</p>
  <p id="aXt">奘法师西国记云。<a id="a-Xu"></a>僧伽罗国(虽非印度之国路次附出)此国本宝渚也。<a id="a-Xv"></a>多有珍宝栖止鬼神。<a id="a-Xw"></a>其后南印度有一国王。<a id="a-Xx"></a>女聘邻国吉日送归。<a id="a-Xy"></a>路逢师子。<a id="a-Xz"></a>侍卫之徒弃女逃难。<a id="a-Y0"></a>女居舆中心甘丧命。<a id="a-Y1"></a>时师子王负女而去。<a id="a-Y2"></a>入深山处幽谷。<a id="a-Y3"></a>捕鹿采果以时资给。<a id="a-Y4"></a>既积岁月遂孕男女。<a id="a-Y5"></a>形貌同人性种畜也。<a id="a-Y6"></a>男渐长大力格猛兽。<a id="a-Y7"></a>年方弱冠人智斯发。<a id="a-Y8"></a>请其母曰。<a id="a-Y9"></a>我何谓乎。<a id="a-YA"></a>父则野兽母乃是人。<a id="a-YB"></a>既非族类如何配偶。<a id="a-YC"></a>母乃述昔事以告其子。<a id="a-YD"></a>曰人畜殊途宜速逃逝。<a id="a-YE"></a>曰我先已逃不能自济其子于后逐师子父。<a id="a-YF"></a>登山踰岭。<a id="a-YG"></a>察其游止可以逃难。<a id="a-YH"></a>伺父去已遂檐负母下趣人里。<a id="a-YI"></a>母曰。<a id="a-YJ"></a>宜各慎密勿说事源。<a id="a-YK"></a>人或知闻轻鄙我等。<a id="a-YL"></a>于是父国。<a id="a-YM"></a>国非家族宗祀已灭。<a id="a-YN"></a>投寄邑人。<a id="a-YO"></a>人谓之曰。<a id="a-YP"></a>尔曹何国人也。<a id="a-YQ"></a>曰我本此国流离异域。<a id="a-YR"></a>子母相携来归故里。<a id="a-YS"></a>人皆哀愍更共资给。<a id="a-YT"></a>其师子王还无所见。<a id="a-YU"></a>追恋妻儿愤恚既发。<a id="a-YV"></a>便出山谷往来村邑。<a id="a-YW"></a>咆哮震吼。<a id="a-YX"></a>暴害人物残毒生类。<a id="a-YY"></a>邑人辄出遂取而杀。<a id="a-YZ"></a>击鼓吹贝负弩持鉾。<a id="a-Ya"></a>群从成旅然后免害。<a id="a-Yb"></a>其王惧仁化之不洽也。<a id="a-Yc"></a>乃纵獠者期于擒获。<a id="a-Yd"></a>王躬率四兵众以万计。<a id="a-Ye"></a>掩捕林薮弥跨山谷。<a id="a-Yf"></a>师子震吼人畜僻易。<a id="a-Yg"></a>既不擒获。<a id="a-Yh"></a>寻复招募其有擒执师子除国害者。<a id="a-Yi"></a>当酬重赏式旌茂绩。<a id="a-Yj"></a>子闻王之令。<a id="a-Yk"></a>乃谓母曰。<a id="a-Yl"></a>饥寒以久宜可应募。<a id="a-Ym"></a>或有所得以相抚育。<a id="a-Yn"></a>母曰。<a id="a-Yo"></a>言不可。<a id="a-Yp"></a>若是彼兽虽是畜也犹是汝父。<a id="a-Yq"></a>岂以艰辛而兴逆害。<a id="a-Yr"></a>子曰。<a id="a-Ys"></a>人畜异类礼义安在。<a id="a-Yt"></a>既以违阻此心何异。<a id="a-Yu"></a>乃抽小刃。<a id="a-Yv"></a>出应招募。<a id="a-Yw"></a>是时千众万骑云屯雾合。<a id="a-Yx"></a>师子踞在林中。<a id="a-Yy"></a>人莫敢近。<a id="a-Yz"></a>子即其前父遂驯伏。<a id="a-Z0"></a>于是乎亲爱忘怒。<a id="a-Z1"></a>乃剚刃于腹中。<a id="a-Z2"></a>尚怀慈爱犹无忿毒。<a id="a-Z3"></a>乃至刳腹含苦而死。<a id="a-Z4"></a>王曰。<a id="a-Z5"></a>斯何人哉。<a id="a-Z6"></a>若此之异也。<a id="a-Z7"></a>诱之以福利。<a id="a-Z8"></a>震之以威祸。<a id="a-Z9"></a>然后具陈始末备述情事。<a id="a-ZA"></a>王曰。<a id="a-ZB"></a>逆哉。<a id="a-ZC"></a>父而尚害况非亲乎。<a id="a-ZD"></a>畜种难驯凶情易动。<a id="a-ZE"></a>除民之害其功大矣。<a id="a-ZF"></a>断父之命其心逆矣。<a id="a-ZG"></a>重赏以酬其功。<a id="a-ZH"></a>远放以诛其逆。<a id="a-ZI"></a>则国典不亏王言不贰。<a id="a-ZJ"></a>于是装二大船多储粮麨。<a id="a-ZK"></a>母留在国周给赏功。<a id="a-ZL"></a>子女各从一舟随波飘荡。<a id="a-ZM"></a>其男船泛海至此宝渚。<a id="a-ZN"></a>见丰珍玉便于中止。<a id="a-ZO"></a>其后商人采宝复至渚中。<a id="a-ZP"></a>乃杀其商主留其子女。<a id="a-ZQ"></a>如是繁息子孙众多。<a id="a-ZR"></a>遂立君臣以位上下。<a id="a-ZS"></a>连都筑邑据有疆域。<a id="a-ZT"></a>以其先祖擒执师子。<a id="a-ZU"></a>因举元功而为国号。<a id="a-ZV"></a>其女船者。<a id="a-ZW"></a>泛至波刺斯西。<a id="a-ZX"></a>神鬼所魅产育群女。<a id="a-ZY"></a>故今西大女国是也。<a id="a-ZZ"></a>故师子国人。<a id="a-Za"></a>形貌卑黑方颐大颡。<a id="a-Zb"></a>情性犷烈安忍鸩毒。<a id="a-Zc"></a>斯亦猛兽遗种故。<a id="a-Zd"></a>其人多勇健斯一说也。<a id="a-Ze"></a>若据佛法所记。<a id="a-Zf"></a>则依起世经。<a id="a-Zg"></a>昔此宝洲大铁城中。<a id="a-Zh"></a>五百罗刹女之所居也。</p>
  <p id="aZi">又屈支国东境城北天祠前有大龙池。<a id="a-Zj"></a>诸龙易形交合牝马。<a id="a-Zk"></a>逐生龙驹之子。<a id="a-Zl"></a>方乃驯驾。<a id="a-Zm"></a>所以此国多出善马。<a id="a-Zn"></a>闻诸先志曰。<a id="a-Zo"></a>近代有王号曰金华。<a id="a-Zp"></a>政教明察感龙驭乘。<a id="a-Zq"></a>王欲终没鞭触其耳。<a id="a-Zr"></a>因即潜隐以至千金。<a id="a-Zs"></a>城中无井取彼池水。<a id="a-Zt"></a>龙变为人与诸妇人会。<a id="a-Zu"></a>生子骁勇走及奔马。<a id="a-Zv"></a>如是渐染人皆龙种。<a id="a-Zw"></a>恃力作威不恭王命。<a id="a-Zx"></a>王力乃引构突厥杀此人。<a id="a-Zy"></a>少长俱戮略无嚼类。<a id="a-Zz"></a>城今荒芜人烟断绝(右二验出奘法师传)</p>
  <p id="aa0">述曰。<a id="a-a1"></a>数见愚俗邪说之人云。<a id="a-a2"></a>贵贱不同人畜殊别。<a id="a-a3"></a>何有人作畜生畜生。<a id="a-a4"></a>作人。<a id="a-a5"></a>佛说虚诳恐不依实。<a id="a-a6"></a>若汝守愚不信佛言者。<a id="a-a7"></a>何故。<a id="a-a8"></a>前列俗典书史具述。<a id="a-a9"></a>目验所睹岂亦不信。<a id="a-aA"></a>如行恩含忍。<a id="a-aB"></a>即同楚子蛭痼疾皆愈。<a id="a-aC"></a>宋公不祷妖星夕退。<a id="a-aD"></a>若也行恶如汉鸩赵王如意。<a id="a-aE"></a>苍狗成肉。<a id="a-aF"></a>齐杀彭生立豕为祟。<a id="a-aG"></a>近事尚然。<a id="a-aH"></a>况复行因善恶业报。<a id="a-aI"></a>升沉殊趣累劫受殃也。</p>
 </body>
</html>