<!doctype html>
<html id="z3IBWic1R8" data-ver="1121">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第四十七</h1>
  <h2 id="a2">惩过篇第四十六 和顺篇四十七</h2>
  <h2 id="a3">惩过篇(此有二部)</h2>
  <h2 id="a4">述意部第一</h2>
  <p id="a5">夫形骸多患理须严诫。<a id="a-6"></a>根识昏沉宜常警策。<a id="a-7"></a>故经曰。<a id="a-8"></a>无以睡眠因缘令一生空过无所得也。<a id="a-9"></a>但有身则为患本。<a id="a-A"></a>无身则患灭。<a id="a-B"></a>故礼无不敬。<a id="a-C"></a>傲不可长。<a id="a-D"></a>若纵傲高弥增堕慢。<a id="a-E"></a>徒施攻击无奈患忧。<a id="a-F"></a>口是刀斧之门祸累之始。<a id="a-G"></a>心怀毒念。<a id="a-H"></a>口施毒言。<a id="a-I"></a>身行毒业。<a id="a-J"></a>兴斯三业弥招四趣故书云一言可以兴邦。<a id="a-K"></a>一言可以丧国。<a id="a-L"></a>又言。<a id="a-M"></a>行是君子之枢机。<a id="a-N"></a>枢机之发荣辱之主。<a id="a-O"></a>意为业本。<a id="a-P"></a>身口由发。<a id="a-Q"></a>所以先除凶怀袪邪务正。<a id="a-R"></a>故知可恶川流事由心造。<a id="a-S"></a>何以知然。<a id="a-T"></a>若瞥缘心起故口发恶言。<a id="a-U"></a>言由意显。<a id="a-V"></a>靡恶不为。<a id="a-W"></a>故成实论云。<a id="a-X"></a>离心无思则无身口业也。</p>
  <p data-pb></p>
  <h2 id="aY">引证部第二</h2>
  <p id="aZ">如维摩经云。<a id="a-a"></a>故以若干苦切之言乃可入律。<a id="a-b"></a>书云。<a id="a-c"></a>闻谏如流。<a id="a-d"></a>斯言可录。<a id="a-e"></a>佷戾不信恶马难调。<a id="a-f"></a>抚膺多愧常以自箴。<a id="a-g"></a>庶有闻论致序心曲。<a id="a-h"></a>今欲缄其言而整其身者。<a id="a-i"></a>未若先挫其心而次折其意。<a id="a-j"></a>故经云。<a id="a-k"></a>制之一处无事不办。<a id="a-l"></a>譬如金山之窟狐兔所不敢停渟渊澄海蛙龟所不肯宿。<a id="a-m"></a>故知洁其心而净其意者。<a id="a-n"></a>则三涂报息四德常满。<a id="a-o"></a>防意如城守口如瓶。<a id="a-p"></a>可谓金河遗寄属在伊人。<a id="a-q"></a>玉门化广信于斯矣。<a id="a-r"></a>既策斯三业。<a id="a-s"></a>则能除四患。<a id="a-t"></a>何等四患。<a id="a-u"></a>谓生老病死也。<a id="a-v"></a>故受胎经云。<a id="a-w"></a>众生受胎之时备尽艰难。<a id="a-x"></a>冥冥漠漠状若浮尘。<a id="a-y"></a>十月将满母胎知苦。<a id="a-z"></a>业风催促头向产门。<a id="a-10"></a>堕地鞭触如在刀山。<a id="a-11"></a>风激冷触如似寒冰。<a id="a-12"></a>当尔之时生为实苦。<a id="a-13"></a>又涅槃经云。<a id="a-14"></a>譬如灯炷唯赖膏油。<a id="a-15"></a>膏油既尽势不久停。<a id="a-16"></a>人亦如是。<a id="a-17"></a>唯赖壮膏。<a id="a-18"></a>壮膏既尽。<a id="a-19"></a>衰老之炷何得久住。<a id="a-1A"></a>又出曜经。<a id="a-1B"></a>佛说老苦偈云。</p>
  <p id="a1C">少时意盛壮　　为老所见过</p>
  <p id="a1D">形衰极枯槁　　气竭凭杖行</p>
  <p id="a1E">又佛说死苦偈云。</p>
  <p id="a1F">气绝神逝　　形骸萧索　　人物一统</p>
  <p id="a1G">无生不终</p>
  <p id="a1H">又涅槃经云。<a id="a-1I"></a>夫死者。<a id="a-1J"></a>于崄难处无有资粮。<a id="a-1K"></a>去处县远而无伴侣。<a id="a-1L"></a>昼夜常行不知边际。<a id="a-1M"></a>深邃幽暗无有灯明。<a id="a-1N"></a>入无门户而有处所。<a id="a-1O"></a>虽无痛处不可疗治。<a id="a-1P"></a>往无遮止到不得脱。<a id="a-1Q"></a>又无量寿经云。<a id="a-1R"></a>独生独死独来独去。<a id="a-1S"></a>苦乐之地。<a id="a-1T"></a>身自当之无有代者。<a id="a-1U"></a>幽幽冥冥别离长久。<a id="a-1V"></a>道路不同会见无期。<a id="a-1W"></a>甚难甚难。<a id="a-1X"></a>复得相值。<a id="a-1Y"></a>夫生则亲族欢聚尽慈爱之和。<a id="a-1Z"></a>死则朝亡暮殡。<a id="a-1a"></a>便有恐畏分离之状。<a id="a-1b"></a>歌哭相送。<a id="a-1c"></a>往者不知。<a id="a-1d"></a>反室空堂。<a id="a-1e"></a>寂灭无睹。<a id="a-1f"></a>存亡有无。<a id="a-1g"></a>变化俄顷。<a id="a-1h"></a>故出曜经佛重说死苦偈云。</p>
  <p id="a1i">命如果待熟　　常恐会零落</p>
  <p id="a1j">已生皆有苦　　孰能致不死</p>
  <p id="a1k">犹如死囚　　将诣都市　　动向死道</p>
  <p id="a1l">人命如是　　如何驶流　　往而不返</p>
  <p id="a1m">人命如是　　逝者不还</p>
  <p id="a1n">又出曜经云。<a id="a-1o"></a>昔有梵志兄弟四人。<a id="a-1p"></a>皆得五通。<a id="a-1q"></a>自知命促七日必死。<a id="a-1r"></a>兄弟议曰。<a id="a-1s"></a>我等兄弟神通自在。<a id="a-1t"></a>能以神力翻覆天地。<a id="a-1u"></a>现极大手扪摸日月。<a id="a-1v"></a>移山住流无所不办。<a id="a-1w"></a>宁当不能避此难也。<a id="a-1x"></a>第一兄曰。<a id="a-1y"></a>吾入大海。<a id="a-1z"></a>上下平等正处中间。<a id="a-20"></a>无常杀鬼安知我处。<a id="a-21"></a>第二弟言。<a id="a-22"></a>吾入须弥山腹中间。<a id="a-23"></a>还合其表使无际现。<a id="a-24"></a>无常杀鬼焉知我处。<a id="a-25"></a>第三弟言。<a id="a-26"></a>吾处虚空隐形无迹。<a id="a-27"></a>无常杀鬼安知我处。<a id="a-28"></a>第四弟言。<a id="a-29"></a>吾当隐在大市之中。<a id="a-2A"></a>众人猥闹各不相识。<a id="a-2B"></a>无常杀鬼趣得一人。<a id="a-2C"></a>何必取吾。<a id="a-2D"></a>四人议讫相将辞王。<a id="a-2E"></a>而白王曰。<a id="a-2F"></a>吾等计算余命日促。<a id="a-2G"></a>各欲逃走欲求多福。<a id="a-2H"></a>王寻告曰。<a id="a-2I"></a>善进其德。<a id="a-2J"></a>于是别去。<a id="a-2K"></a>各适所至。<a id="a-2L"></a>七日期满各从其处而皆命终。<a id="a-2M"></a>佛以天眼见四梵志避于无常各求度世皆已命终而说偈言。</p>
  <p id="a2N">非空非海中　　非入山石间</p>
  <p id="a2O">无有地方所　　脱之不受死</p>
  <p id="a2P">又增一阿含经云。<a id="a-2Q"></a>尔时世尊在舍卫国东鹿母园中。<a id="a-2R"></a>与大比丘众五百人俱。<a id="a-2S"></a>是时世尊七月十五日。<a id="a-2T"></a>于露地敷坐。<a id="a-2U"></a>比丘僧前后围绕。<a id="a-2V"></a>佛告阿难曰。<a id="a-2W"></a>汝今速击揵椎。<a id="a-2X"></a>今七月十五日是受岁之日。<a id="a-2Y"></a>阿难叉手便说此偈。</p>
  <p id="a2Z">净眼无余等　　无事而不练</p>
  <p id="a2a">智慧无染着　　何等名受岁</p>
  <p id="a2b">世尊以偈报曰。</p>
  <p id="a2c">受岁三业净　　身口意所作</p>
  <p id="a2d">两两比丘对　　自陈所作短</p>
  <p id="a2e">还自称名字　　今日众受岁</p>
  <p id="a2f">我亦净意受　　唯愿原其过</p>
  <p id="a2g">是时阿难闻已欢喜。<a id="a-2h"></a>即升讲堂手执揵椎。<a id="a-2i"></a>而说此偈。</p>
  <p id="a2j">降伏魔力怨　　除结无有余</p>
  <p id="a2k">露地击揵椎　　比丘闻当集</p>
  <p id="a2l">诸欲闻法人　　度流生死海</p>
  <p id="a2m">闻此妙响音　　尽当运集此</p>
  <p id="a2n">尔时阿难击揵椎已。<a id="a-2o"></a>至世尊所。<a id="a-2p"></a>白世尊言。<a id="a-2q"></a>今正是时。<a id="a-2r"></a>唯愿世尊。<a id="a-2s"></a>何所敕使。<a id="a-2t"></a>是时世尊告阿难曰。<a id="a-2u"></a>汝随次坐。<a id="a-2v"></a>当坐草座。<a id="a-2w"></a>时诸比丘各坐草座。<a id="a-2x"></a>是时世尊默然观诸比丘已。<a id="a-2y"></a>便敕诸比丘。<a id="a-2z"></a>我今欲受岁。<a id="a-30"></a>我无过咎于众人乎。<a id="a-31"></a>又不犯身口意耶。<a id="a-32"></a>如来说此语已。<a id="a-33"></a>诸比丘默然不对。<a id="a-34"></a>是时再三告诸比丘已。<a id="a-35"></a>时尊者舍利弗即从座起。<a id="a-36"></a>长跪白世尊言。<a id="a-37"></a>诸比丘众。<a id="a-38"></a>观察如来无身口意过。<a id="a-39"></a>世尊。<a id="a-3A"></a>今日不度者度。<a id="a-3B"></a>不脱者脱。<a id="a-3C"></a>不般涅槃者令般涅槃。<a id="a-3D"></a>无救者为作救护。<a id="a-3E"></a>盲者为作眼目。<a id="a-3F"></a>为病者作大医王。<a id="a-3G"></a>三界独尊无能及者。<a id="a-3H"></a>以此事缘如来无咎于众人。<a id="a-3I"></a>亦无身口意过。<a id="a-3J"></a>是时舍利弗白世尊言。<a id="a-3K"></a>我今自陈无咎于如来及比丘僧乎。<a id="a-3L"></a>世尊告曰。<a id="a-3M"></a>汝舍利弗都无身口意所作非行。<a id="a-3N"></a>汝今智慧无能及者。<a id="a-3O"></a>汝今所说常如法义未曾违理是时舍利弗白佛言。<a id="a-3P"></a>此五百比丘尽当受岁。<a id="a-3Q"></a>尽无咎于如来乎。<a id="a-3R"></a>世尊告曰。<a id="a-3S"></a>亦不责此五百比丘身口意。<a id="a-3T"></a>此舍利弗大众之中。<a id="a-3U"></a>极为清净无瑕秽。<a id="a-3V"></a>今此众中最小下座得须陀洹。<a id="a-3W"></a>必当上及不退转法。<a id="a-3X"></a>以是之故我不恐责此众。</p>
  <p id="a3Y">又佛本行经云。<a id="a-3Z"></a>尔时释种宗族士众。<a id="a-3a"></a>一切合有九万九千。<a id="a-3b"></a>及迦毗罗婆苏都城所居人民。<a id="a-3c"></a>从城共往欲见如来。<a id="a-3d"></a>世尊遥见输头檀王与诸大众严备而来。<a id="a-3e"></a>即作是念。<a id="a-3f"></a>我若见彼不起迎奉。<a id="a-3g"></a>人当说我。<a id="a-3h"></a>此岂戒行果报人乎。<a id="a-3i"></a>云何见父不起迎逆。<a id="a-3j"></a>我今若见父及大众起往迎者。<a id="a-3k"></a>彼等获得无量大罪。<a id="a-3l"></a>若我今者持其威仪在此住者。<a id="a-3m"></a>彼等于我不生敬心。<a id="a-3n"></a>如来作此三种念。<a id="a-3o"></a>观见有如此三种因缘。<a id="a-3p"></a>思量如是三种义已。<a id="a-3q"></a>从座而起。<a id="a-3r"></a>飞腾虚空现种种神变。<a id="a-3s"></a>令大众生信并皆入道。</p>
  <p id="a3t">又梵网经云。<a id="a-3u"></a>若佛子。<a id="a-3v"></a>应如法次第坐。<a id="a-3w"></a>先受戒者在前坐。<a id="a-3x"></a>后受戒者在后坐。<a id="a-3y"></a>不问老少比丘比丘尼贵人国王王子乃至黄门奴婢。<a id="a-3z"></a>皆应先受戒者在前坐。<a id="a-40"></a>后受戒者次第而坐。<a id="a-41"></a>莫如外道痴人。<a id="a-42"></a>若老若少无前无后。<a id="a-43"></a>坐无次第兵奴之法。<a id="a-44"></a>我佛法中先者先坐后者后坐。<a id="a-45"></a>而菩萨不次第坐者。<a id="a-46"></a>犯轻垢罪。<a id="a-47"></a>若佛子。<a id="a-48"></a>常行教化。<a id="a-49"></a>大悲心入檀越贵人家一切众中。<a id="a-4A"></a>不得立为白衣说法。<a id="a-4B"></a>应白衣众前高座上坐。<a id="a-4C"></a>法师不得地立为四众白衣说法。<a id="a-4D"></a>若说法时法师高座香华供养。<a id="a-4E"></a>四众听者下坐如孝顺父母。<a id="a-4F"></a>敬顺师教如事火婆罗门。<a id="a-4G"></a>其说法者若不如法。<a id="a-4H"></a>犯轻垢罪。</p>
  <p id="a4I">又善见论云。<a id="a-4J"></a>弟子参师当避六处。<a id="a-4K"></a>一不得当前。<a id="a-4L"></a>二不得当后。<a id="a-4M"></a>三不得太远。<a id="a-4N"></a>四不得太近。<a id="a-4O"></a>五不得处高。<a id="a-4P"></a>六不得上风立。<a id="a-4Q"></a>问曰。<a id="a-4R"></a>四种身仪若坐立行卧。<a id="a-4S"></a>何故但云一面立。<a id="a-4T"></a>答曰。<a id="a-4U"></a>为参故不应行。<a id="a-4V"></a>为恭敬不应坐。<a id="a-4W"></a>为供养故不应卧。</p>
  <p id="a4X">又三千威仪云。<a id="a-4Y"></a>欲上床有五事。<a id="a-4Z"></a>一当徐却踞床。<a id="a-4a"></a>二不得匍匐上。<a id="a-4b"></a>三不得使床有声。<a id="a-4c"></a>四不得大拂拭床席使有声。<a id="a-4d"></a>五洗足未燥当拭之。<a id="a-4e"></a>在床上有五事。<a id="a-4f"></a>一不得大吹。<a id="a-4g"></a>二不得叱咤喑噫。<a id="a-4h"></a>三不得叹息思念世间事。<a id="a-4i"></a>四不得狗群卧。<a id="a-4j"></a>五欲起坐当以时。<a id="a-4k"></a>若意走不定当自责本起。<a id="a-4l"></a>又卧有五事。<a id="a-4m"></a>一当头首向佛。<a id="a-4n"></a>二不得卧视佛。<a id="a-4o"></a>三不得双申两足。<a id="a-4p"></a>四不得向壁卧亦不得伏卧。<a id="a-4q"></a>五不得竖两膝要当拘手检两足累两膝。<a id="a-4r"></a>又卧起欲出户有五事。<a id="a-4s"></a>一起下床不使床有声。<a id="a-4t"></a>二着履先当抖擞。<a id="a-4u"></a>三正住着法衣。<a id="a-4v"></a>四欲开户先三弹指。<a id="a-4w"></a>不得使户有声。<a id="a-4x"></a>五户中有佛像不得背出。<a id="a-4y"></a>当还向户而出。<a id="a-4z"></a>出不得住与人言。</p>
  <p id="a50">又正法念经云。<a id="a-51"></a>孔雀菩萨为诸天众说调伏法。<a id="a-52"></a>若在家出家。<a id="a-53"></a>若老若少。<a id="a-54"></a>调伏相应。<a id="a-55"></a>以此庄严。<a id="a-56"></a>如出家之人初以袈裟而自调伏。<a id="a-57"></a>当行七事。<a id="a-58"></a>一者如其国法受粪扫衣。<a id="a-59"></a>在家之人所弃之衣。<a id="a-5A"></a>若在冢间有死人衣。<a id="a-5B"></a>死尸所压则不应取。<a id="a-5C"></a>若于冢间得破坏衣则应受用。<a id="a-5D"></a>是名袈裟调伏之法。</p>
  <p id="a5E">第二若入聚落观地而行。<a id="a-5F"></a>前视一寻。<a id="a-5G"></a>念佛影像一心正念诸根不乱。<a id="a-5H"></a>不观一切所须之具。<a id="a-5I"></a>不与女人言论。<a id="a-5J"></a>不抱小儿。<a id="a-5K"></a>不数动足。<a id="a-5L"></a>亦不动臂及其床座。<a id="a-5M"></a>不手摩头不数整衣。<a id="a-5N"></a>不抖擞袈裟。<a id="a-5O"></a>不按摩手。<a id="a-5P"></a>亦不弹指。<a id="a-5Q"></a>是名第二调伏之法。</p>
  <p id="a5R">第三若入施主家。<a id="a-5S"></a>于饭食时齐腕澡手。<a id="a-5T"></a>若受食时不大舒手。<a id="a-5U"></a>当前一肘。<a id="a-5V"></a>不满口食亦不太少。<a id="a-5W"></a>若所抟饭不大不小。<a id="a-5X"></a>不大张口。<a id="a-5Y"></a>不令有声。<a id="a-5Z"></a>所应之食但食二分。<a id="a-5a"></a>食知止足。<a id="a-5b"></a>不观他钵而生贪心。<a id="a-5c"></a>所受饮食不怀他心。<a id="a-5d"></a>自观其钵不左右顾视。<a id="a-5e"></a>是名第三调伏之法。</p>
  <p id="a5f">第四若于食时。<a id="a-5g"></a>若于聚落。<a id="a-5h"></a>或于城邑。<a id="a-5i"></a>先所见食不生心念。<a id="a-5j"></a>不数言说亦不悕望。<a id="a-5k"></a>所受敷具如法受畜。<a id="a-5l"></a>不求上胜。<a id="a-5m"></a>是名第四调伏之法。</p>
  <p id="a5n">第五一切所作不倚不着不惜身命。<a id="a-5o"></a>于所用具不多聚积。<a id="a-5p"></a>不行边方危怖之处。<a id="a-5q"></a>不异服饰。<a id="a-5r"></a>不偏乐于一家往返。<a id="a-5s"></a>是名第五调伏之法。</p>
  <p id="a5t">第六不断草木及掘生地。<a id="a-5u"></a>不着杂色革屣杂色衣服。<a id="a-5v"></a>不破他戒。<a id="a-5w"></a>不谤不说。<a id="a-5x"></a>心不悕望。<a id="a-5y"></a>王者之膳心不甘着。<a id="a-5z"></a>不亲近于喜斗比丘。<a id="a-60"></a>是名第六调伏之法。</p>
  <p id="a61">第七若有同意同法。<a id="a-62"></a>应当亲近利益。<a id="a-63"></a>若于山窟树下露地。<a id="a-64"></a>常修行空无相无愿。<a id="a-65"></a>是名第七调伏之法。<a id="a-66"></a>若有比丘能如是行。<a id="a-67"></a>则能拾离一切诸缚而得解脱。</p>
  <p id="a68">又杂宝藏经云。<a id="a-69"></a>佛初出家夜。<a id="a-6A"></a>佛子罗睺始入于胎。<a id="a-6B"></a>初成道夜生罗睺罗。<a id="a-6C"></a>举宫婇女咸皆惭耻。<a id="a-6D"></a>怪哉大恶耶输陀罗。<a id="a-6E"></a>不虑是非。<a id="a-6F"></a>轻有所作。<a id="a-6G"></a>不自爱慎。<a id="a-6H"></a>令我举宫都被染污。<a id="a-6I"></a>悉达菩萨久已出家。<a id="a-6J"></a>今卒生子。<a id="a-6K"></a>甚为耻辱。<a id="a-6L"></a>时有释女。<a id="a-6M"></a>名曰电光。<a id="a-6N"></a>是耶输姨母之女。<a id="a-6O"></a>椎胸拍髀呵骂耶输。<a id="a-6P"></a>汝于尊亲何以自损。<a id="a-6Q"></a>太子出家已经六年。<a id="a-6R"></a>生此小儿甚为非时。<a id="a-6S"></a>从谁而得。<a id="a-6T"></a>辱我种族不护恶名。<a id="a-6U"></a>净饭王于时在楼。<a id="a-6V"></a>见此大地六种震动。<a id="a-6W"></a>见是相已谓菩萨死忧箭入心。<a id="a-6X"></a>闻于宫中举声大哭。<a id="a-6Y"></a>王倍惊怖谓太子死。<a id="a-6Z"></a>走使女问是何哭声。<a id="a-6a"></a>女白王言。<a id="a-6b"></a>太子不死。<a id="a-6c"></a>耶输陀罗今产一子。<a id="a-6d"></a>举宫惭愧。<a id="a-6e"></a>是何哭耳。<a id="a-6f"></a>王闻是语倍增忧恼。<a id="a-6g"></a>发声大哭扬声大唤。<a id="a-6h"></a>怪哉。<a id="a-6i"></a>丑辱。<a id="a-6j"></a>我子出家已经六年。<a id="a-6k"></a>云何今日而方生子。<a id="a-6l"></a>时彼国法击鼓一下一切运集。<a id="a-6m"></a>九万九千诸释悉会。<a id="a-6n"></a>即唤耶输陀罗着白净衣。<a id="a-6o"></a>抱儿在怀。<a id="a-6p"></a>都不惊怕。<a id="a-6q"></a>于亲党中抱儿而立。<a id="a-6r"></a>诸释咸忿。<a id="a-6s"></a>叱尔凡鄙有何面目我等前立。<a id="a-6t"></a>宜好实语。<a id="a-6u"></a>竟为何处而得此子。<a id="a-6v"></a>耶输陀罗都无惭耻。<a id="a-6w"></a>正直而言。<a id="a-6x"></a>从彼出家释种名曰悉达。<a id="a-6y"></a>而得此子。<a id="a-6z"></a>王言。<a id="a-70"></a>我子悉达本在家时。<a id="a-71"></a>闻有五欲耳尚不听。<a id="a-72"></a>况当有欲而生于子。<a id="a-73"></a>实是谄曲非正直法。<a id="a-74"></a>以此谤毁王极大嗔。<a id="a-75"></a>问诸释言。<a id="a-76"></a>云何苦毒杀害。<a id="a-77"></a>复有释言。<a id="a-78"></a>如我意者。<a id="a-79"></a>当作火坑掷置火中。<a id="a-7A"></a>使其母子都无遗余。<a id="a-7B"></a>诸人皆言。<a id="a-7C"></a>此事最良。<a id="a-7D"></a>即掘火坑。<a id="a-7E"></a>以佉陀罗木积于坑中。<a id="a-7F"></a>以火焚之。<a id="a-7G"></a>即将耶输。<a id="a-7H"></a>至火坑边。<a id="a-7I"></a>时耶输见火方大惊怖。<a id="a-7J"></a>譬如野鹿独在围中四向顾望无可恃怙。<a id="a-7K"></a>耶输自责。<a id="a-7L"></a>既自无罪受斯祸患。<a id="a-7M"></a>遍观诸释无救己者。<a id="a-7N"></a>抱儿叹念菩萨言。<a id="a-7O"></a>汝有慈悲怜愍一切。<a id="a-7P"></a>天龙鬼神咸敬于汝。<a id="a-7Q"></a>今我母子薄于祐助无过受苦。<a id="a-7R"></a>云何菩萨不见留意。<a id="a-7S"></a>何故不救我之母子今日危厄。<a id="a-7T"></a>即时向佛一心敬礼。<a id="a-7U"></a>复拜诸释合掌向火。<a id="a-7V"></a>而说实语。<a id="a-7W"></a>我此儿者实不从他而有。<a id="a-7X"></a>此子若实不从他而有。<a id="a-7Y"></a>此子若实不虚六年在我胎者。<a id="a-7Z"></a>火当消灭终不烧害我之母子。<a id="a-7a"></a>作是语已即入火中。<a id="a-7b"></a>而此火坑变为水池。<a id="a-7c"></a>自见己身处莲华上。<a id="a-7d"></a>都无恐怖颜色和悦。<a id="a-7e"></a>合掌向诸释言。<a id="a-7f"></a>若我虚妄应即燋死。<a id="a-7g"></a>以今此儿实菩萨子。<a id="a-7h"></a>以我实语得免火患。<a id="a-7i"></a>有诸释言。<a id="a-7j"></a>视其形相不惊不畏。<a id="a-7k"></a>而此火坑变为清池。<a id="a-7l"></a>以此验之知其无过。<a id="a-7m"></a>时诸释等将耶输陀罗还归宫中倍加恭敬。<a id="a-7n"></a>为索乳母供事其子。<a id="a-7o"></a>犹如生时等无有异。<a id="a-7p"></a>祖白净王爱重深厚。<a id="a-7q"></a>不见罗睺终不能食。<a id="a-7r"></a>若忆菩萨抱罗睺罗用解愁念。<a id="a-7s"></a>略而言之。<a id="a-7t"></a>满六年已。<a id="a-7u"></a>白净王渴仰于佛遣往请佛。<a id="a-7v"></a>佛怜愍故还归本国。<a id="a-7w"></a>来到释宫。<a id="a-7x"></a>变千二百五十比丘皆如佛身。<a id="a-7y"></a>光相无异。<a id="a-7z"></a>耶输陀罗语罗睺罗。<a id="a-80"></a>谁是汝父。<a id="a-81"></a>往到其边。<a id="a-82"></a>时罗睺罗礼佛已讫。<a id="a-83"></a>正在如来右足边立。<a id="a-84"></a>如来即以手摩罗睺罗顶。<a id="a-85"></a>即说偈言。</p>
  <p id="a86">我于生眷属　　及以所生子</p>
  <p id="a87">无有偏爱心　　但以手摩顶</p>
  <p id="a88">我尽诸结使　　爱憎永除尽</p>
  <p id="a89">汝等勿怀疑　　于子生犹豫</p>
  <p id="a8A">此亦当出家　　重为我法子</p>
  <p id="a8B">略言其功德　　出家学真道</p>
  <p id="a8C">当成罗汉果</p>
  <p id="a8D">颂曰。</p>
  <p id="a8E">业风常泛滥　　苦海涛波声</p>
  <p id="a8F">漂我常游浪　　远离涅槃城</p>
  <p id="a8G">忽遇慈舟至　　运我出爱瀛</p>
  <p id="a8H">是知高慕友　　惩过改凡情</p>
  <p id="a8I">罪垢蒙除结　　神珠启闇冥</p>
  <p id="a8J">释门光丽景　　俗务苦重萦</p>
  <p id="a8K">冀除昏五盖　　方寤六尘轻</p>
  <p id="a8L">自非乘宝辂　　何以息焰宁</p>
  <p data-pb></p>
  <h2 id="a8M">感应缘(略引三验)</h2>
  <p id="a8N">宋沙门释僧苞 齐沙门释僧远 隋沙门释洪献。</p>
  <p id="a8O">宋京师只桓寺有释僧苞。<a id="a-8P"></a>本是京兆人。<a id="a-8Q"></a>少在关受学什公。<a id="a-8R"></a>宋永初中游北徐入黄山精舍。<a id="a-8S"></a>复造静定二师进业。<a id="a-8T"></a>仍于彼建三七普贤斋忏。<a id="a-8U"></a>至第十七日有白鹤飞来集普贤座前。<a id="a-8V"></a>至中行香毕乃去。<a id="a-8W"></a>至二十一日将暮。<a id="a-8X"></a>又有黄衣四人绕塔数匝忽然不见。<a id="a-8Y"></a>苞少有志节加复祥感。<a id="a-8Z"></a>故匪懈之情因之弥励。<a id="a-8a"></a>日诵万余言经。<a id="a-8b"></a>常礼数百拜佛。<a id="a-8c"></a>后东下京师正值只桓寺发讲。<a id="a-8d"></a>法徒云聚士庶骈席。<a id="a-8e"></a>苞既初至人未有识者。<a id="a-8f"></a>乃乘驴往看。<a id="a-8g"></a>衣服垢弊貌有风尘。<a id="a-8h"></a>堂内既窄。<a id="a-8i"></a>坐驴鞯于户外。<a id="a-8j"></a>高座释题适竟。<a id="a-8k"></a>苞始欲厝言。<a id="a-8l"></a>法师便问。<a id="a-8m"></a>客僧何名。<a id="a-8n"></a>答云名苞。<a id="a-8o"></a>又问。<a id="a-8p"></a>尽何所苞。<a id="a-8q"></a>答曰。<a id="a-8r"></a>高座之人亦可苞耳。<a id="a-8s"></a>乃致问数番。<a id="a-8t"></a>皆是先达思力所不逮。<a id="a-8u"></a>高座无以抗其词。<a id="a-8v"></a>遂逊退而止。<a id="a-8w"></a>时王弘范泰闻苞论义。<a id="a-8x"></a>叹其才思请与交言。<a id="a-8y"></a>仍屈住只桓寺。<a id="a-8z"></a>开讲众经法化相续。<a id="a-90"></a>陈郡谢灵运闻风而造焉。<a id="a-91"></a>及见苞神气弥深叹伏。<a id="a-92"></a>或问曰。<a id="a-93"></a>谢公何如。<a id="a-94"></a>苞曰。<a id="a-95"></a>灵运才有余而识不足。<a id="a-96"></a>抑不免其身矣。<a id="a-97"></a>苞尝于路行见六劫被录。<a id="a-98"></a>苞为说法劝念观世音。<a id="a-99"></a>群劫以临危之际念念恳切。<a id="a-9A"></a>俄而送吏饮酒共醉。<a id="a-9B"></a>劫解枷得免焉宋元嘉中卒(右此一验出梁高僧传)</p>
  <p id="a9C">齐梁州薛河寺释僧远。<a id="a-9D"></a>不知何许人。<a id="a-9E"></a>为性疏诞不修细行。<a id="a-9F"></a>好逐流宕欢宴为任。<a id="a-9G"></a>以齐武平五年。<a id="a-9H"></a>梦见大人。<a id="a-9I"></a>[齒*屑]齿责之曰。<a id="a-9J"></a>汝是出家人。<a id="a-9K"></a>面目如此。<a id="a-9L"></a>蓬纵造恶。<a id="a-9M"></a>何不取镜自照。<a id="a-9N"></a>远忽觉惊悸流汗。<a id="a-9O"></a>至晓以盆水自照。<a id="a-9P"></a>乃见眼边乌点。<a id="a-9Q"></a>谓是垢污便洗拭之。<a id="a-9R"></a>眉毛一时随手落尽。<a id="a-9S"></a>因自咎责。<a id="a-9T"></a>奈此殃谴。<a id="a-9U"></a>遂改常习返形易性。<a id="a-9V"></a>弊衣破履一食长斋。<a id="a-9W"></a>遵奉律仪。<a id="a-9X"></a>昏晓行悔。<a id="a-9Y"></a>悲泪交注。<a id="a-9Z"></a>经一月日。<a id="a-9a"></a>又梦前人。<a id="a-9b"></a>含笑谓曰。<a id="a-9c"></a>知过能改。<a id="a-9d"></a>是谓智人。<a id="a-9e"></a>赦汝前愆勿复相续。<a id="a-9f"></a>忽惊喜觉流汗遍身。<a id="a-9g"></a>面目津润眉毛渐出。<a id="a-9h"></a>远于一身频感两报。<a id="a-9i"></a>信知三世苦乐不虚。<a id="a-9j"></a>自后竭情时不暂怠。<a id="a-9k"></a>乡川所归卒于本土。</p>
  <p id="a9l">隋相州大慈寺释洪献。<a id="a-9m"></a>少履道门早明律检。<a id="a-9n"></a>听涉劳顿遂两目俱暗。<a id="a-9o"></a>既无前导。<a id="a-9p"></a>常处房中。<a id="a-9q"></a>礼诵为业。<a id="a-9r"></a>不辍晨夕。<a id="a-9s"></a>开皇十四年忽感一神。<a id="a-9t"></a>自称般若檀越。<a id="a-9u"></a>来从受戒数致谈话。<a id="a-9v"></a>同房曾纲禅师上堂食。<a id="a-9w"></a>后般若乃将纲一襆衣来嚫献云。<a id="a-9x"></a>劳陈法事利益不少。<a id="a-9y"></a>微奉衣物。<a id="a-9z"></a>愿必受之。<a id="a-A0"></a>献纳柜中。<a id="a-A1"></a>纲食还房怪失衣服。<a id="a-A2"></a>搜求寺内乃于献所得之。<a id="a-A3"></a>具以告语。<a id="a-A4"></a>纲终不信猜献盗之。<a id="a-A5"></a>神遂发撤纲房衣物被案狼藉满庭。<a id="a-A6"></a>竿扇秤尺摧折数段。<a id="a-A7"></a>神于空中语曰。<a id="a-A8"></a>僧纲不好设斋会供养三宝。<a id="a-A9"></a>我会祸汝。<a id="a-AA"></a>未许放汝。<a id="a-AB"></a>献感冥报。<a id="a-AC"></a>与般若言及事同目睹。<a id="a-AD"></a>神语献曰。<a id="a-AE"></a>伴众极多。<a id="a-AF"></a>悉在紫陌河上。<a id="a-AG"></a>唯三十人相随。<a id="a-AH"></a>可令寺家设食。<a id="a-AI"></a>众僧便于西院会之。<a id="a-AJ"></a>神曰。<a id="a-AK"></a>大好。<a id="a-AL"></a>饮食劳费。<a id="a-AM"></a>师等虽然僧纲不起斋供。<a id="a-AN"></a>后会使知。<a id="a-AO"></a>纲无柰之何。<a id="a-AP"></a>恐迫不已。<a id="a-AQ"></a>便私费财物营诸斋福。<a id="a-AR"></a>般若乃曰。<a id="a-AS"></a>既能行福今相放矣。<a id="a-AT"></a>仍以绢两匹付献云。<a id="a-AU"></a>当以一匹施大众一匹赠纲师。<a id="a-AV"></a>献对众受得。<a id="a-AW"></a>具皆闻见。<a id="a-AX"></a>仍依付领。<a id="a-AY"></a>纲后惩过弥勤经业。<a id="a-AZ"></a>卒于所住(右此二验出唐高僧传)</p>
  <p data-pb></p>
  <h2 id="aAa">和顺篇第四十七(此有五部)</h2>
  <p id="aAb">意部 引证部 和施部 和国部 和事部。</p>
  <p data-pb></p>
  <h2 id="aAc">述意部第一</h2>
  <p id="aAd">夫善恶乖背言行两违。<a id="a-Ae"></a>祸衅从生怨毒弥重。<a id="a-Af"></a>所以言之者易。<a id="a-Ag"></a>行之者难。<a id="a-Ah"></a>是故刚柔得中违顺得性。<a id="a-Ai"></a>譬铸剑太刚则折太柔则卷。<a id="a-Aj"></a>欲剑无折必加其锡。<a id="a-Ak"></a>欲剑无卷必加其金。<a id="a-Al"></a>何者金性刚而锡质柔。<a id="a-Am"></a>刚柔均平则为善矣。<a id="a-An"></a>含性和平则为嘉矣。<a id="a-Ao"></a>故罗云密行以自调。<a id="a-Ap"></a>故圣赞以美誉。<a id="a-Aq"></a>提婆粗行以犷恶。<a id="a-Ar"></a>故众毁以过彰。<a id="a-As"></a>俗书云。<a id="a-At"></a>西门豹性急。<a id="a-Au"></a>佩韦以自缓。<a id="a-Av"></a>董安于性缓。<a id="a-Aw"></a>带弦以自急。<a id="a-Ax"></a>故阴阳调天地之和也。<a id="a-Ay"></a>刚柔均人物之性也。</p>
  <h2 id="aAz">引证部第二</h2>
  <p id="aB0">如密迹金刚力士经云。<a id="a-B1"></a>阿阇世王问佛言。<a id="a-B2"></a>苦萨仁和为有几法。<a id="a-B3"></a>往返周旋常存和雅不兴粗心。<a id="a-B4"></a>佛言。<a id="a-B5"></a>苦萨仁和有八事法。<a id="a-B6"></a>何谓为八。<a id="a-B7"></a>一志性质直而无谀谄。<a id="a-B8"></a>二性行和雅常无佞伪。<a id="a-B9"></a>三心存淳熟永无虚妄。<a id="a-BA"></a>四心行坚要亦无羸劣。<a id="a-BB"></a>五无迷惑志存于仁和。<a id="a-BC"></a>六为世众祐受其德行。<a id="a-BD"></a>七心行了达而无所著。<a id="a-BE"></a>八思惟罪福心无所念。<a id="a-BF"></a>是为八事。<a id="a-BG"></a>于是阿阇世王白佛言。<a id="a-BH"></a>菩萨有几法行逮如是力无极之势。<a id="a-BI"></a>佛言。<a id="a-BJ"></a>有十法。<a id="a-BK"></a>何谓为十。<a id="a-BL"></a>一宁弃身命勤受正法。<a id="a-BM"></a>二未曾自大谦恪下意礼敬众生。<a id="a-BN"></a>三见于刚强难化众生立之忍辱。<a id="a-BO"></a>四见饥馑人以好美膳而充施之。<a id="a-BP"></a>五睹诸恐惧劝慰安之。<a id="a-BQ"></a>六若有众生得于重疾疗以良药。<a id="a-BR"></a>七若有羸劣人所轻慢。<a id="a-BS"></a>敬念恋之令无忽易者。<a id="a-BT"></a>八以净泥水涂如来庙补其亏缺。<a id="a-BU"></a>九见孤苦人贫匮困厄常负重担。<a id="a-BV"></a>使去其难极重之殃。<a id="a-BW"></a>十若有无护无所依归常将济之。<a id="a-BX"></a>所语如言而不变失。<a id="a-BY"></a>是为十事法。</p>
  <p id="aBZ">又正法念经云。<a id="a-Ba"></a>若有众生见他亲友互相破坏心怀怨结。<a id="a-Bb"></a>能为和合。<a id="a-Bc"></a>命终生欲爱天。<a id="a-Bd"></a>随心所念即得五欲自娱。<a id="a-Be"></a>若有众生见人破亡为他抄掠救令得脱。<a id="a-Bf"></a>或于险处教人正道。<a id="a-Bg"></a>或疑怖处令他安隐。<a id="a-Bh"></a>命终生正行天。<a id="a-Bi"></a>天女供养受五欲乐。<a id="a-Bj"></a>若生人中生于正见大长者家。<a id="a-Bk"></a>若有人能柔软深心离一切垢。<a id="a-Bl"></a>涅槃解脱犹如在手。<a id="a-Bm"></a>软心之人心如白镴。<a id="a-Bn"></a>修行善业众人所信。<a id="a-Bo"></a>粗犷之人心如金刚。<a id="a-Bp"></a>恒常不忘怨结之心。<a id="a-Bq"></a>行不调伏众人所憎。<a id="a-Br"></a>不爱不信。<a id="a-Bs"></a>尔时孔雀菩萨以佛经偈而说颂曰。</p>
  <p id="aBt">若人心柔软　　犹如成炼金</p>
  <p id="aBu">斯人内外善　　速得脱众苦</p>
  <p id="aBv">若人心器调　　一切皆柔软</p>
  <p id="aBw">斯人生善种　　犹如良福田</p>
  <p id="aBx">又呵雕阿那含经云。<a id="a-By"></a>阿那含有八事不欲令人知。<a id="a-Bz"></a>何等为八。<a id="a-C0"></a>一不求不欲令人知。<a id="a-C1"></a>二信不欲令人知。<a id="a-C2"></a>三自羞不欲令人知。<a id="a-C3"></a>四自惭不欲令人知。<a id="a-C4"></a>五精进不欲令人知。<a id="a-C5"></a>六自观不欲令人知。<a id="a-C6"></a>七得禅不欲令人知。<a id="a-C7"></a>八黠慧不欲令人知。<a id="a-C8"></a>所以不欲令人知者。<a id="a-C9"></a>不欲烦扰于人故。</p>
  <p data-pb></p>
  <h2 id="aCA">和施部第三</h2>
  <p id="aCB">如佛说一切施主所行檀波罗蜜经云。<a id="a-CC"></a>佛言。<a id="a-CD"></a>过去久远无央数劫。<a id="a-CE"></a>尔时世有大国王。<a id="a-CF"></a>号字萨和达(晋言一切施主)尔时布施有所求索不逆其意。<a id="a-CG"></a>尔时异国有婆罗门子。<a id="a-CH"></a>少失其父。<a id="a-CI"></a>独与母姊弟为活。<a id="a-CJ"></a>居家贫陋。<a id="a-CK"></a>其母告子。<a id="a-CL"></a>居家困穷无以自供。<a id="a-CM"></a>汝父在者。<a id="a-CN"></a>当往萨和达王所乞丐可以自济。<a id="a-CO"></a>今何不行至彼王所从求钱宝。<a id="a-CP"></a>儿报母言。<a id="a-CQ"></a>我今未有所知。<a id="a-CR"></a>先当学问然后乃行。<a id="a-CS"></a>母语儿言。<a id="a-CT"></a>今汝家中了无所有。<a id="a-CU"></a>而有学问尔乃当行。<a id="a-CV"></a>若汝去后其处空乏。<a id="a-CW"></a>何以自活。<a id="a-CX"></a>儿即语母。<a id="a-CY"></a>我先当假贷索一两金。<a id="a-CZ"></a>可备一岁之粮。<a id="a-Ca"></a>母即听之。<a id="a-Cb"></a>便行贷得金一两还以与母。<a id="a-Cc"></a>乃出家行学。<a id="a-Cd"></a>一岁已竟便来归家。<a id="a-Ce"></a>母见儿还便逆问言。<a id="a-Cf"></a>汝已行诣一切施王所耶。<a id="a-Cg"></a>儿复报母言。<a id="a-Ch"></a>所学未通当复更学。<a id="a-Ci"></a>母言。<a id="a-Cj"></a>前金已尽当作何计。<a id="a-Ck"></a>儿答母言。<a id="a-Cl"></a>当更假贷。<a id="a-Cm"></a>儿即复往至前所贷金家。<a id="a-Cn"></a>向其主说复欲贷一两金意。<a id="a-Co"></a>金主语儿。<a id="a-Cp"></a>汝前取金。<a id="a-Cq"></a>既未还我。<a id="a-Cr"></a>甫复欲索。<a id="a-Cs"></a>汝若审复欲得金者。<a id="a-Ct"></a>持卿母及姊弟皆以上券。<a id="a-Cu"></a>尔乃可得。<a id="a-Cv"></a>若至时不毕。<a id="a-Cw"></a>当没汝母及姊弟以为奴婢。<a id="a-Cx"></a>便相许可。<a id="a-Cy"></a>适作券取持归付母。<a id="a-Cz"></a>复舍家行学。<a id="a-D0"></a>复终一年。<a id="a-D1"></a>所知粗备。<a id="a-D2"></a>欲归语母行诣一切施王所。<a id="a-D3"></a>在道中便为债主所索。<a id="a-D4"></a>及母姊弟将归锁脚。<a id="a-D5"></a>婆罗门子语债主言。<a id="a-D6"></a>卿虽相系正使终年我无益用。<a id="a-D7"></a>不如相放。<a id="a-D8"></a>我当往诣一切施王所乞丐得物还以相偿。<a id="a-D9"></a>其主思惟。<a id="a-DA"></a>便解婆罗门子令去。<a id="a-DB"></a>时有异国王军起兵欲往取一切施王国。<a id="a-DC"></a>时诸臣白王。<a id="a-DD"></a>今有他国兴兵入界。<a id="a-DE"></a>不审大王当作何计。<a id="a-DF"></a>时王自念。<a id="a-DG"></a>人命至短当归无常。<a id="a-DH"></a>又我少小已来好喜布施。<a id="a-DI"></a>慈仁忍辱无伤害意。<a id="a-DJ"></a>不欲与彼共相拒逆。<a id="a-DK"></a>所以者何。<a id="a-DL"></a>但以我一身故动摇兵众。<a id="a-DM"></a>设有所中实非我宜。<a id="a-DN"></a>便敕诸臣不须为备。<a id="a-DO"></a>亦勿恐怖。<a id="a-DP"></a>但且严出迎送作礼。<a id="a-DQ"></a>恭敬承事受其教敕令踰于我。<a id="a-DR"></a>诸臣复白王言。<a id="a-DS"></a>他国入界。<a id="a-DT"></a>云何不备。<a id="a-DU"></a>王默不应。<a id="a-DV"></a>如是至三。<a id="a-DW"></a>王言。<a id="a-DX"></a>不须拒逆。<a id="a-DY"></a>如我前言。<a id="a-DZ"></a>诸臣皆言。<a id="a-Da"></a>王敕勿备。<a id="a-Db"></a>我等俱然。<a id="a-Dc"></a>王言。<a id="a-Dd"></a>大善。<a id="a-De"></a>各且安家慎莫劳扰。<a id="a-Df"></a>其王夜半即脱印绶默亡而去。<a id="a-Dg"></a>彼国王入国即领王位。<a id="a-Dh"></a>便募索一切施王。<a id="a-Di"></a>其赏甚重。<a id="a-Dj"></a>王遂出国行五百余里。<a id="a-Dk"></a>遥见婆罗门子。<a id="a-Dl"></a>王意即想。<a id="a-Dm"></a>此婆罗门子。<a id="a-Dn"></a>今者必来索我无疑。<a id="a-Do"></a>时婆罗门子意亦想。<a id="a-Dp"></a>此人将无正是一切施王。<a id="a-Dq"></a>二人各前相逢便住。<a id="a-Dr"></a>王问婆罗门子言。<a id="a-Ds"></a>卿从何来。<a id="a-Dt"></a>今欲所至。<a id="a-Du"></a>婆罗门子答言。<a id="a-Dv"></a>我欲行至一切施王所。<a id="a-Dw"></a>王复问。<a id="a-Dx"></a>欲诣一切施王所。<a id="a-Dy"></a>欲何求索。<a id="a-Dz"></a>婆罗门子报言。<a id="a-E0"></a>少小失父居甚贫穷。<a id="a-E1"></a>以母及姊弟持行质债。<a id="a-E2"></a>欲从一切施王乞丐钱宝还赎母姊弟并得自济。<a id="a-E3"></a>王便语言。<a id="a-E4"></a>我正是一切施王。<a id="a-E5"></a>婆罗门子问王。<a id="a-E6"></a>傧从所在。<a id="a-E7"></a>而独行耶。<a id="a-E8"></a>王言。<a id="a-E9"></a>有他国来欲得我处。<a id="a-EA"></a>是以避之。<a id="a-EB"></a>所以者何。<a id="a-EC"></a>不欲伤害于人兵故。<a id="a-ED"></a>婆罗门子闻王所说即便躄地。<a id="a-EE"></a>而大啼泣不能自胜。<a id="a-EF"></a>王便前牵婆罗门子。<a id="a-EG"></a>谏晓使起。<a id="a-EH"></a>不须复啼。<a id="a-EI"></a>所求索者今当相与。<a id="a-EJ"></a>婆罗门子言。<a id="a-EK"></a>王今失国。<a id="a-EL"></a>当持何等以相济乞。<a id="a-EM"></a>王便报言。<a id="a-EN"></a>彼国来王相募甚重。<a id="a-EO"></a>卿今可截我头持往与之。<a id="a-EP"></a>在所求索皆可得也。<a id="a-EQ"></a>于是婆罗门子说偈报言。</p>
  <p id="aER">世间杀父母　　命尽堕泥犁</p>
  <p id="aES">今加害于王　　其罪等无异</p>
  <p id="aET">我今实不忍　　加恶于大王</p>
  <p id="aEU">宁令身命尽　　终不造逆意</p>
  <p id="aEV">于是一切施王复语婆罗门子言。<a id="a-EW"></a>卿若不欲取头者。<a id="a-EX"></a>便可截我鼻耳送之。<a id="a-EY"></a>亦可得赏。<a id="a-EZ"></a>恐不中王故也。<a id="a-Ea"></a>婆罗门子报王言。<a id="a-Eb"></a>如我今日不忍为是。<a id="a-Ec"></a>王复语婆罗门子言。<a id="a-Ed"></a>若不尔者。<a id="a-Ee"></a>便可缚我送往与之。<a id="a-Ef"></a>亦可大有所得。<a id="a-Eg"></a>婆罗门子能相知王还复为王不为彼害婆罗门子言。<a id="a-Eh"></a>王审欲尔者可共俱还。<a id="a-Ei"></a>临至本国乃当相缚。<a id="a-Ej"></a>于是王与婆罗门子便共相将俱还本国。<a id="a-Ek"></a>二十余里。<a id="a-El"></a>王以欲至。<a id="a-Em"></a>便自反手语婆罗门子言。<a id="a-En"></a>卿可缚我。<a id="a-Eo"></a>婆罗门子遂乃缚王。<a id="a-Ep"></a>一国人民皆闻知王一切施为他国婆罗门子见缚送。<a id="a-Eq"></a>人民大小见王莫不啼哭。<a id="a-Er"></a>躄地崩绝剧丧父母。<a id="a-Es"></a>遂前诣宫门。<a id="a-Et"></a>诸臣即入白彼王。<a id="a-Eu"></a>前所募亡去王一切施者。<a id="a-Ev"></a>为婆罗门子所见缚送。<a id="a-Ew"></a>今在宫门。<a id="a-Ex"></a>彼王即言。<a id="a-Ey"></a>便捉见之。<a id="a-Ez"></a>一切施王便前入宫。<a id="a-F0"></a>彼王及臣与诸官属。<a id="a-F1"></a>见一切施王无不躄地而啼泣者。<a id="a-F2"></a>彼劫人王亦复泪出。<a id="a-F3"></a>而问诸臣。<a id="a-F4"></a>汝辈何以皆啼。<a id="a-F5"></a>诸臣白言。<a id="a-F6"></a>我等见一切施王弃国与王。<a id="a-F7"></a>复持身施与婆罗门子。<a id="a-F8"></a>所作不悔。<a id="a-F9"></a>是故啼耳。<a id="a-FA"></a>彼劫人王闻诸臣各各说是。<a id="a-FB"></a>即便躄地而大啼泣。<a id="a-FC"></a>不能自胜。<a id="a-FD"></a>即问婆罗门子汝今那得是王。<a id="a-FE"></a>婆罗门子具答王本末因由。<a id="a-FF"></a>彼劫人王闻婆罗门子所说。<a id="a-FG"></a>即复躄地啼泪而言。<a id="a-FH"></a>告敕诸臣促解王缚。<a id="a-FI"></a>洗浴衣被着其印绶。<a id="a-FJ"></a>还立为王。<a id="a-FK"></a>即还坐领国法如故。<a id="a-FL"></a>于是彼王即长跪叉手赞叹而说偈言。</p>
  <p id="aFM">自在本国时　　遥闻大王德</p>
  <p id="aFN">今来至于此　　见尊踰所闻</p>
  <p id="aFO">巍巍积功德　　譬若如金山</p>
  <p id="aFP">其力坚如是　　无能动摇者</p>
  <p id="aFQ">今见王所行　　于世甚无双</p>
  <p id="aFR">愿以国相还　　并奉所居界</p>
  <p id="aFS">愿归得本土　　修敬为臣礼</p>
  <p id="aFT">不敢复憍慢　　事王如天尊</p>
  <p id="aFU">佛告诸比丘。<a id="a-FV"></a>尔时一切施王者我身是也。<a id="a-FW"></a>彼国王者舍利弗是。<a id="a-FX"></a>婆罗门子者调达是。<a id="a-FY"></a>成我六波罗蜜相好功德。<a id="a-FZ"></a>皆是调达恩。<a id="a-Fa"></a>调达是我善知识。<a id="a-Fb"></a>亦为善师。<a id="a-Fc"></a>调达却后阿僧祇劫当得作佛。<a id="a-Fd"></a>号字提和罗耶(晋言天人王)</p>
  <p data-pb></p>
  <h2 id="aFe">和国部第四</h2>
  <p id="aFf">如杂宝藏经云。<a id="a-Fg"></a>佛言。<a id="a-Fh"></a>过去久远有二国王。<a id="a-Fi"></a>一是迦尸国王。<a id="a-Fj"></a>二是比提醯国王。<a id="a-Fk"></a>比提醯王有大香象以香象力摧伏迦尸王军。<a id="a-Fl"></a>迦尸王作是念言。<a id="a-Fm"></a>我今云何当得香象摧伏比提醯王军。<a id="a-Fn"></a>时有人言。<a id="a-Fo"></a>我见山中有一白香象。<a id="a-Fp"></a>王闻此已即便募言。<a id="a-Fq"></a>谁能得香象者。<a id="a-Fr"></a>我当重赏。<a id="a-Fs"></a>有人募言。<a id="a-Ft"></a>多集军众往取彼象。<a id="a-Fu"></a>象思惟言。<a id="a-Fv"></a>若我远去。<a id="a-Fw"></a>父母盲老。<a id="a-Fx"></a>不如调顺往至王所。<a id="a-Fy"></a>尔时众人便自将香象向王边。<a id="a-Fz"></a>王大欢喜为作好屋。<a id="a-G0"></a>具被毾[毯-炎+登]敷着其下。<a id="a-G1"></a>与诸妓女弹琴鼓瑟以娱乐之。<a id="a-G2"></a>与象饮食不肯食之。<a id="a-G3"></a>时守象人来白王言。<a id="a-G4"></a>象不肯食。<a id="a-G5"></a>王自向象所。<a id="a-G6"></a>上古畜生皆能人语。<a id="a-G7"></a>王问象言。<a id="a-G8"></a>汝何故不食。<a id="a-G9"></a>象答王言。<a id="a-GA"></a>我有父母。<a id="a-GB"></a>年老眼盲无与水草。<a id="a-GC"></a>父母不食我云何食。<a id="a-GD"></a>象白王言。<a id="a-GE"></a>我欲去者。<a id="a-GF"></a>王诸军众无能遮我。<a id="a-GG"></a>但以父母盲老顺王来耳。<a id="a-GH"></a>王今见听我去供养父母终其年寿。<a id="a-GI"></a>自当还来。<a id="a-GJ"></a>王闻此语极大欢喜。<a id="a-GK"></a>我等便为人头之象。<a id="a-GL"></a>此象乃是象头之人。<a id="a-GM"></a>先迦尸国人。<a id="a-GN"></a>恶贱父母无供养心。<a id="a-GO"></a>因此象故。<a id="a-GP"></a>王即宣令一切国内。<a id="a-GQ"></a>若不孝养父母者。<a id="a-GR"></a>当与大罪。<a id="a-GS"></a>寻即放象还父母所。<a id="a-GT"></a>供养父母随寿长短。<a id="a-GU"></a>父母丧亡还来王所。<a id="a-GV"></a>王得白象甚大欢喜。<a id="a-GW"></a>即时庄严欲伐彼国。<a id="a-GX"></a>象语王言。<a id="a-GY"></a>莫兴斗诤。<a id="a-GZ"></a>凡斗诤法多所伤害。<a id="a-Ga"></a>王言。<a id="a-Gb"></a>彼欺凌我。<a id="a-Gc"></a>象言。<a id="a-Gd"></a>听我使往。<a id="a-Ge"></a>令彼怨敌不敢欺侮。<a id="a-Gf"></a>王言。<a id="a-Gg"></a>汝若去者或能不还。<a id="a-Gh"></a>答言。<a id="a-Gi"></a>无能遮我使不还者。<a id="a-Gj"></a>象即于是往彼国中。<a id="a-Gk"></a>比提醯王闻象来至。<a id="a-Gl"></a>极大欢喜。<a id="a-Gm"></a>自出往迎。<a id="a-Gn"></a>既见象已而语之言。<a id="a-Go"></a>即住我国。<a id="a-Gp"></a>象白王言。<a id="a-Gq"></a>不得即住。<a id="a-Gr"></a>我立身已来不违言誓。<a id="a-Gs"></a>先许彼王当还其国。<a id="a-Gt"></a>汝二国王应除怨恶。<a id="a-Gu"></a>自安其国岂不快乎。<a id="a-Gv"></a>即说偈言。</p>
  <p id="aGw">得胜增长怨　　负则益忧苦</p>
  <p id="aGx">不诤胜负者　　其乐最第一</p>
  <p id="aGy">尔时此象说斯偈已。<a id="a-Gz"></a>即还迦尸国。<a id="a-H0"></a>从是以后二国和好。<a id="a-H1"></a>尔时迦尸国王者。<a id="a-H2"></a>今波斯匿王是。<a id="a-H3"></a>比提醯王者。<a id="a-H4"></a>今阿阇世王是。<a id="a-H5"></a>尔时白象者今我身是也。<a id="a-H6"></a>由我尔时孝养父母故。<a id="a-H7"></a>令多众生亦孝养父母。<a id="a-H8"></a>尔时能使二国和好。<a id="a-H9"></a>今日亦好。</p>
  <p data-pb></p>
  <h2 id="aHA">和事部第五</h2>
  <p id="aHB">如僧祇律云。<a id="a-HC"></a>佛告诸比丘。<a id="a-HD"></a>过去世时。<a id="a-HE"></a>有城名波罗柰。<a id="a-HF"></a>国名伽尸。<a id="a-HG"></a>有一婆罗门。<a id="a-HH"></a>有摩沙豆陈久。<a id="a-HI"></a>煮不可熟。<a id="a-HJ"></a>持着肆上欲卖与他。<a id="a-HK"></a>都无人买。<a id="a-HL"></a>时有一人。<a id="a-HM"></a>家有一态驴市卖难售。<a id="a-HN"></a>时陈豆主便作是念。<a id="a-HO"></a>我皆以豆买此驴用。<a id="a-HP"></a>便往语言。<a id="a-HQ"></a>汝能持驴贸此豆耶。<a id="a-HR"></a>驴主复念。<a id="a-HS"></a>用是态驴为当取彼豆。<a id="a-HT"></a>即便答言。<a id="a-HU"></a>可尔。<a id="a-HV"></a>得驴已欢喜。<a id="a-HW"></a>尔时豆主便作是念。<a id="a-HX"></a>今得子。<a id="a-HY"></a>便即说颂曰。</p>
  <p id="aHZ">婆罗门法巧贩卖　　陈久冰豆十六年</p>
  <p id="aHa">唐尽汝薪煮不熟　　足折汝家大小齿</p>
  <p id="aHb">尔时驴主。<a id="a-Hc"></a>亦作颂曰。</p>
  <p id="aHd">汝婆罗门何所喜　　虽有四脚毛衣好</p>
  <p id="aHe">负重着道令汝知　　锥刺火烧终不动</p>
  <p id="aHf">尔时豆主。<a id="a-Hg"></a>复说偈言。</p>
  <p id="aHh">独生千秋杖　　头着四寸针</p>
  <p id="aHi">能治败态驴　　何忧不可伏</p>
  <p id="aHj">尔时驴闻复嗔即说颂曰。</p>
  <p id="aHk">安立前二足　　双飞后两蹄</p>
  <p id="aHl">折汝前版齿　　然后自当知</p>
  <p id="aHm">尔时豆主闻驴此颂。<a id="a-Hn"></a>复说偈言。</p>
  <p id="aHo">蚊虻毒虫螫　　唯仰尾自防</p>
  <p id="aHp">当截汝尾却　　令汝知辛苦</p>
  <p id="aHq">尔时驴复以偈答曰。</p>
  <p id="aHr">从先祖已来　　行此[怡-台+龍]悷法</p>
  <p id="aHs">今我故承习　　死死终不舍</p>
  <p id="aHt">尔时豆主知此弊恶不可苦语。<a id="a-Hu"></a>便更称誉以颂答曰。</p>
  <p id="aHv">音声鸣彻好　　面白如珂雪</p>
  <p id="aHw">当为汝取妇　　共游林泽中</p>
  <p id="aHx">驴闻软爱语。<a id="a-Hy"></a>即复说颂曰。</p>
  <p id="aHz">我能负八斛　　日行六百里</p>
  <p id="aI0">婆罗门当知　　闻妇欢喜故</p>
  <p id="aI1">颂曰。</p>
  <p id="aI2">性爱和柔　　贤愚亲附　　情贪粗犷</p>
  <p id="aI3">人畜远虑　　外违常策　　内顺常御</p>
  <p id="aI4">万代扬名　　千龄久住</p>
 </body>
</html>