<!doctype html>
<html id="z3IBWgp1QP" data-ver="1405">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第一</h1>
  <h2 id="a2">劫量篇第一(劫灾有二一小二大)</h2>
  <h2 id="a3">初明小三灾(此有六部)</h2>
  <p id="a4">述意部 疫病部 刀兵部 饥馑部 相生部 对除部。</p>
  <p data-pb></p>
  <h2 id="a5">述意部第一</h2>
  <p id="a6">劫者。<a id="a-7"></a>盖是纪时之名。<a id="a-8"></a>犹年号耳。<a id="a-9"></a>然则时无别体。<a id="a-A"></a>约法而明。<a id="a-B"></a>所以圣教弘宣多所攸载者。<a id="a-C"></a>虽非理观之冲规。<a id="a-D"></a>亦惩劝之幽旨也。<a id="a-E"></a>若乃涉迷津于曩识。<a id="a-F"></a>微尘之数易穷。<a id="a-G"></a>返觉路于初心。<a id="a-H"></a>僧祇之期难满。<a id="a-I"></a>此迷悟之异也。<a id="a-J"></a>自有无间狱中等芥城。<a id="a-K"></a>而限命先行。<a id="a-L"></a>天上俦衣石。<a id="a-M"></a>以受形。<a id="a-N"></a>此善恶之殊也。<a id="a-O"></a>至若娑婆世界。<a id="a-P"></a>谓俄倾为百龄。<a id="a-Q"></a>袈裟刹土将永劫以浃日。<a id="a-R"></a>斯染净之别也。<a id="a-S"></a>统而言之。<a id="a-T"></a>不过大小。<a id="a-U"></a>大小之内各有三焉。<a id="a-V"></a>大则水火风而为灾。<a id="a-W"></a>小则刀馑疫以成害。<a id="a-X"></a>是知六年华观。<a id="a-Y"></a>终焚炀于沈灰。<a id="a-Z"></a>千梵琼台。<a id="a-a"></a>卒漂沦于骤雨。<a id="a-b"></a>加复诊候无征。<a id="a-c"></a>雩祈失效。<a id="a-d"></a>霜戈接刃。<a id="a-e"></a>星剑交锋。<a id="a-f"></a>酷毒生人崩亡殆尽。<a id="a-g"></a>恐三界而未悟。<a id="a-h"></a>嗟六道而悲夫。</p>
  <p data-pb></p>
  <h2 id="ai">疫病部第二</h2>
  <p id="aj">智度论。<a id="a-k"></a>云何名为劫。<a id="a-l"></a>答曰。<a id="a-m"></a>依西梵正音名为劫簸颰陀。<a id="a-n"></a>劫簸者(亦名劫波。<a id="a-o"></a>秦言分别时节)颰陀者(秦言善有亦名为贤以多贤人出世故名贤劫也)。<a id="a-p"></a>又立世阿毗昙论云。<a id="a-q"></a>佛世尊说。<a id="a-r"></a>一小劫者。<a id="a-s"></a>名为一劫。<a id="a-t"></a>二十小劫亦名一劫。<a id="a-u"></a>四十小劫者亦名一劫。<a id="a-v"></a>六十小劫亦名一劫。<a id="a-w"></a>八十小劫名一大劫。<a id="a-x"></a>云何一小劫名为一劫。<a id="a-y"></a>是时提婆达多比丘住地狱中。<a id="a-z"></a>受异熟业报。<a id="a-10"></a>佛说住寿一劫。<a id="a-11"></a>云何二十小劫亦名一劫。<a id="a-12"></a>如梵先行天。<a id="a-13"></a>二十小劫是其寿量。<a id="a-14"></a>佛说住寿一劫。<a id="a-15"></a>云何四十小劫亦名一劫。<a id="a-16"></a>如梵众天寿量。<a id="a-17"></a>四十小劫。<a id="a-18"></a>佛说住寿一劫。<a id="a-19"></a>云何六十小劫亦名一劫。<a id="a-1A"></a>如大梵天寿量。<a id="a-1B"></a>六十小劫。<a id="a-1C"></a>佛说住寿一劫。<a id="a-1D"></a>云何八十小劫名一大劫。<a id="a-1E"></a>佛说劫中世界经云。<a id="a-1F"></a>二十小劫坏。<a id="a-1G"></a>次经二十小劫坏已空。<a id="a-1H"></a>次经二十小劫起成。<a id="a-1I"></a>次经二十小劫起成已住。<a id="a-1J"></a>是二十小劫起成已住者。<a id="a-1K"></a>几多已过几多未过。<a id="a-1L"></a>八小劫已过。<a id="a-1M"></a>十一小劫未来。<a id="a-1N"></a>第九一劫现在未尽。<a id="a-1O"></a>此第九一劫。<a id="a-1P"></a>几多已过几多未来。<a id="a-1Q"></a>未来定余六百九十年在(至梁末己卯年翻此经为断)是二十小劫中间。<a id="a-1R"></a>有三小灾次第轮转。<a id="a-1S"></a>一疾疫灾。<a id="a-1T"></a>二刀兵灾。<a id="a-1U"></a>三饥馑灾(此三小灾诸经论列名前后不同。<a id="a-1V"></a>若依长阿含中阿含起世等。<a id="a-1W"></a>初列刀兵次列饥馑后列疫病。<a id="a-1X"></a>若依俱舍毗昙婆沙论等。<a id="a-1Y"></a>初列刀兵次列疫病后列饥馑。<a id="a-1Z"></a>若依瑜伽对法论等。<a id="a-1a"></a>初列饥馑后列刀兵。<a id="a-1b"></a>若据年月长短次第依瑜伽对法论者是也)今且依立世阿毗昙论云。<a id="a-1c"></a>此即第九中。<a id="a-1d"></a>即当第三灾。<a id="a-1e"></a>此劫由饥馑故尽。<a id="a-1f"></a>佛言。<a id="a-1g"></a>是二十小劫世界起成。<a id="a-1h"></a>得住中第一劫。<a id="a-1i"></a>小灾起时有大疾疫。<a id="a-1j"></a>种种诸病一切皆起。<a id="a-1k"></a>剡浮提中一切国土。<a id="a-1l"></a>所有人民等遭大疾疫。<a id="a-1m"></a>一切鬼神起嗔恶心。<a id="a-1n"></a>损害世人。<a id="a-1o"></a>寿命短促唯住十岁。<a id="a-1p"></a>身形矬小。<a id="a-1q"></a>或二搩手。<a id="a-1r"></a>或三搩手。<a id="a-1s"></a>于其自量则八搩手。<a id="a-1t"></a>所可资食稊稗为上。<a id="a-1u"></a>人发衣服以为第一。<a id="a-1v"></a>唯有刀仗以自庄严。<a id="a-1w"></a>是时诸人不行正法。<a id="a-1x"></a>非法贪着邪见等业日夜生长。<a id="a-1y"></a>诸恶鬼神处处损人。<a id="a-1z"></a>是时大国王种悉皆崩亡。<a id="a-20"></a>所有国土次第空废。<a id="a-21"></a>唯有小郡县是其所余。<a id="a-22"></a>相去辽远各在一处。<a id="a-23"></a>如是人者疾病困苦。<a id="a-24"></a>无人布施汤药饮食。<a id="a-25"></a>以是因缘寿命未应尽横死无数。<a id="a-26"></a>一日一夜无量众生疾病死。<a id="a-27"></a>由行恶法。<a id="a-28"></a>得是果报。<a id="a-29"></a>于此中生。<a id="a-2A"></a>劫浊而起。<a id="a-2B"></a>舍命已后堕三恶道。<a id="a-2C"></a>时一郡县次复荒芜。<a id="a-2D"></a>唯少家在。<a id="a-2E"></a>相去转远各在一处。<a id="a-2F"></a>疾疫死者无人送埋。<a id="a-2G"></a>是时土地白骨所覆。<a id="a-2H"></a>乃至居家次第空尽。<a id="a-2I"></a>是时劫末唯七日在。<a id="a-2J"></a>于七日中无量众生遭疫死</p>
  <p data-pb></p>
  <h2 id="a2K">刀兵部第三</h2>
  <p id="a2L">立世阿毗昙论云。<a id="a-2M"></a>佛说一小劫者。<a id="a-2N"></a>名为一劫。<a id="a-2O"></a>如是同前。<a id="a-2P"></a>乃至八十小劫名大劫。<a id="a-2Q"></a>中至二十小劫起成。<a id="a-2R"></a>住中第二小灾起由大刀兵。<a id="a-2S"></a>人寿十岁时三毒邪见日夜生长。<a id="a-2T"></a>父母儿子兄弟眷属互相斗诤。<a id="a-2U"></a>何况他人。<a id="a-2V"></a>是时诸人起斗诤已仍相手舞。<a id="a-2W"></a>或以瓦石刀仗互相怖畏。<a id="a-2X"></a>四方诸国互相伐讨。<a id="a-2Y"></a>一日一夜害死无量。<a id="a-2Z"></a>如是过失自然而生。<a id="a-2a"></a>人行不善得是果报。<a id="a-2b"></a>于此中生劫浊而起。<a id="a-2c"></a>是时人家一时没尽。<a id="a-2d"></a>纵有余残各各分散。<a id="a-2e"></a>是时劫末余七日在。<a id="a-2f"></a>于七日中手执草木即成刀仗。<a id="a-2g"></a>由此器仗互相残害怖畏困死。<a id="a-2h"></a>是时诸人怖惧刀仗逃窜林薮。<a id="a-2i"></a>或度江水隐蔽孤洲。<a id="a-2j"></a>或入坑窟以避灾难。<a id="a-2k"></a>或时相见仍各惊走恐怖失心。<a id="a-2l"></a>或时仆地。<a id="a-2m"></a>譬如獐鹿遭逢猎师。<a id="a-2n"></a>如是七日刀兵横死其数无量。<a id="a-2o"></a>设有在者各散别处。<a id="a-2p"></a>时有一人合集剡浮提男女。<a id="a-2q"></a>唯余一万。<a id="a-2r"></a>留为当来人种。<a id="a-2s"></a>于是时中皆行非法。<a id="a-2t"></a>唯此万人能行善法。<a id="a-2u"></a>诸善鬼神。<a id="a-2v"></a>欲令人种不断绝故。<a id="a-2w"></a>拥护是人以好滋味令入毛孔。<a id="a-2x"></a>以业力故。<a id="a-2y"></a>于劫中间留人种子自然不断。<a id="a-2z"></a>过七日后。<a id="a-30"></a>是大刀兵一时息灭。<a id="a-31"></a>一切恶鬼皆悉舍去。<a id="a-32"></a>随诸众生所须衣食。<a id="a-33"></a>应念所须天即雨下。<a id="a-34"></a>阴阳调和。<a id="a-35"></a>美味出生。<a id="a-36"></a>身形可爱相好还复。<a id="a-37"></a>一切善法自然而起。<a id="a-38"></a>清凉寂静安乐无病。<a id="a-39"></a>慈悲心起无恼害意。<a id="a-3A"></a>互得相见生喜乐心。<a id="a-3B"></a>譬如亲爱久不相见。<a id="a-3C"></a>忽得聚集生喜乐心。<a id="a-3D"></a>共相携持不相舍离。<a id="a-3E"></a>从其十岁展转行善。<a id="a-3F"></a>生人天中至二十千岁。<a id="a-3G"></a>乃至寿命八十千岁。<a id="a-3H"></a>住阿僧祇年。<a id="a-3I"></a>自外同前不烦重述。</p>
  <h2 id="a3J">饥馑部第四</h2>
  <p id="a3K">依立世阿毗昙论云。<a id="a-3L"></a>从一小劫乃至八十小劫。<a id="a-3M"></a>住劫中第三劫小灾起时。<a id="a-3N"></a>由大饥饿灾欲起时。<a id="a-3O"></a>由天亢旱一切人民遭大疾疫。<a id="a-3P"></a>一切鬼神起嗔恶心。<a id="a-3Q"></a>损害世人。<a id="a-3R"></a>寿命短促。<a id="a-3S"></a>唯住十岁。<a id="a-3T"></a>身形短小。<a id="a-3U"></a>或二三搩手。<a id="a-3V"></a>所食稊稗。<a id="a-3W"></a>人发为衣犹为上服。<a id="a-3X"></a>刀仗自严不相恭敬。<a id="a-3Y"></a>贫穷困苦愚痴邪见日夜生长。<a id="a-3Z"></a>谷贵饥馑。<a id="a-3a"></a>舍罗柯行。<a id="a-3b"></a>见他资粮便往夺食。<a id="a-3c"></a>以此因缘饿死无数。<a id="a-3d"></a>一切众生生劫浊中。<a id="a-3e"></a>自然而起。<a id="a-3f"></a>造作恶业。<a id="a-3g"></a>天不降雨四五年中。<a id="a-3h"></a>由大旱故觅生草菜尚不可得。<a id="a-3i"></a>何况米谷。<a id="a-3j"></a>一切禽兽悉取食之。<a id="a-3k"></a>于一日一夜饥饿死者其数无量。<a id="a-3l"></a>郡县空尽。<a id="a-3m"></a>唯少家在。<a id="a-3n"></a>相去转远。<a id="a-3o"></a>不行正法三毒转盛。<a id="a-3p"></a>贫穷困苦口夜相应是时六七年间。<a id="a-3q"></a>天不降雨。<a id="a-3r"></a>由大旱故思欲见水尚不可得。<a id="a-3s"></a>何况饭食。<a id="a-3t"></a>是劫中间唯七日在。<a id="a-3u"></a>一日一夜饿死无数。<a id="a-3v"></a>纵有在者各散别处。<a id="a-3w"></a>时有一人合数剡浮提内男女大小共一万人。<a id="a-3x"></a>留为当来人种。<a id="a-3y"></a>人能行善。<a id="a-3z"></a>诸善鬼神。<a id="a-40"></a>欲令人种不断绝故。<a id="a-41"></a>拥护是人。<a id="a-42"></a>以好滋味令入毛孔。<a id="a-43"></a>以业力故。<a id="a-44"></a>人种不断。<a id="a-45"></a>过七日后。<a id="a-46"></a>是饥饿一时息灭。<a id="a-47"></a>一切恶鬼皆悉舍去。<a id="a-48"></a>所须衣食。<a id="a-49"></a>天即雨下。<a id="a-4A"></a>阴阳调和。<a id="a-4B"></a>美味出生。<a id="a-4C"></a>身形可爱相好遂复。<a id="a-4D"></a>一切善法自然而起。<a id="a-4E"></a>清凉寂静安乐无病。<a id="a-4F"></a>慈悲入心无恼害意。<a id="a-4G"></a>譬如亲爱久不相见。<a id="a-4H"></a>忽得聚集生喜。<a id="a-4I"></a>乐心。<a id="a-4J"></a>共相携持不相舍离。<a id="a-4K"></a>从于十岁展转行善。<a id="a-4L"></a>生人天中。<a id="a-4M"></a>寿命长远。<a id="a-4N"></a>至二十千岁乃至八十千岁。<a id="a-4O"></a>自外法因并同初述(依立世中。<a id="a-4P"></a>三灾各经七日。<a id="a-4Q"></a>若依余经论说饥馑七年七月七日疫病七月七日刀兵极经七日)故瑜伽论云。<a id="a-4R"></a>谓人寿三十岁时。<a id="a-4S"></a>方始建立。<a id="a-4T"></a>当尔之时。<a id="a-4U"></a>精妙饮食不可复得。<a id="a-4V"></a>唯煎煮朽骨共为宴会。<a id="a-4W"></a>若遇得一粒稻麦粟稗等子。<a id="a-4X"></a>重若末尼珠。<a id="a-4Y"></a>藏置箱箧而守护之。<a id="a-4Z"></a>彼诸有情多无气势。<a id="a-4a"></a>蹎僵在地不复能起。<a id="a-4b"></a>由饥俭故。<a id="a-4c"></a>有情之类亡没殆尽。<a id="a-4d"></a>如此俭灾经七年七月七日七夜方乃得过。<a id="a-4e"></a>彼诸有情复共聚集起下厌离。<a id="a-4f"></a>由此因缘。<a id="a-4g"></a>寿不退减俭灾遂息。<a id="a-4h"></a>又若人寿二十岁时。<a id="a-4i"></a>本起厌患今乃退舍。<a id="a-4j"></a>尔时多有疫气瘴厉。<a id="a-4k"></a>灾横热恼相续而生。<a id="a-4l"></a>彼诸有情遇此诸病。<a id="a-4m"></a>多悉殒没。<a id="a-4n"></a>如是病灾七月七日七夜方乃得过。<a id="a-4o"></a>彼诸有情复共聚集起中厌离。<a id="a-4p"></a>由此因缘。<a id="a-4q"></a>寿量无减病灾乃息。<a id="a-4r"></a>又人寿十岁时。<a id="a-4s"></a>本起厌患今还退舍。<a id="a-4t"></a>尔时有情展转相见。<a id="a-4u"></a>各起猛利杀害之心。<a id="a-4v"></a>由此因缘。<a id="a-4w"></a>随执草木及以瓦石。<a id="a-4x"></a>皆成最极锐利刀剑。<a id="a-4y"></a>更相残害死丧终尽。<a id="a-4z"></a>如是刀灾极经七日方乃得过。</p>
  <h2 id="a50">相生部第五</h2>
  <p id="a51">依中阿含经云。<a id="a-52"></a>过云有轮王出世。<a id="a-53"></a>名曰顶生。<a id="a-54"></a>奉持斋法修行布施。<a id="a-55"></a>国中贫者出财用给。<a id="a-56"></a>后经多时。<a id="a-57"></a>然国中有贫穷者。<a id="a-58"></a>不能出物用给恤乏。<a id="a-59"></a>人转穷困。<a id="a-5A"></a>因穷便盗他物。<a id="a-5B"></a>其主捕伺收缚。<a id="a-5C"></a>送诣刹利顶生王所。<a id="a-5D"></a>白曰。<a id="a-5E"></a>天王。<a id="a-5F"></a>此人盗我物。<a id="a-5G"></a>愿天王治。<a id="a-5H"></a>王问彼人曰。<a id="a-5I"></a>汝实盗耶。<a id="a-5J"></a>彼曰。<a id="a-5K"></a>实盗。<a id="a-5L"></a>所以者何。<a id="a-5M"></a>以贫困故。<a id="a-5N"></a>若不盗者便无自济。<a id="a-5O"></a>王即出财而给与之。<a id="a-5P"></a>语盗者曰。<a id="a-5Q"></a>汝等还去后莫复作。<a id="a-5R"></a>由斯之故人作是念。<a id="a-5S"></a>我等亦应盗取他物。<a id="a-5T"></a>于是各竞行盗。<a id="a-5U"></a>是谓因贫无物不能给恤。<a id="a-5V"></a>故人转穷困因盗滋甚。<a id="a-5W"></a>故彼人寿转减形色转恶。<a id="a-5X"></a>父寿八万岁。<a id="a-5Y"></a>子寿四万岁。<a id="a-5Z"></a>彼人寿四万岁。<a id="a-5a"></a>时有人复盗送王。<a id="a-5b"></a>王闻已便作是念。<a id="a-5c"></a>若我国中有盗他物。<a id="a-5d"></a>更出财物尽给与者如是竭藏盗遂滋甚。<a id="a-5e"></a>我今宁可作极利刀。<a id="a-5f"></a>若我国中有偷盗者。<a id="a-5g"></a>便收捕取坐高标下斩截其头。<a id="a-5h"></a>作此念已便敕行之。<a id="a-5i"></a>于后彼人效此利刀。<a id="a-5j"></a>持行劫物。<a id="a-5k"></a>捉彼物主截断其头。<a id="a-5l"></a>因贫盗甚刀杀转增。<a id="a-5m"></a>故彼人寿转减形色转恶。<a id="a-5n"></a>父寿四万岁。<a id="a-5o"></a>子寿二万岁。<a id="a-5p"></a>人寿二万岁时。<a id="a-5q"></a>时彼盗者便作是念。<a id="a-5r"></a>王若知实。<a id="a-5s"></a>或缚鞭我。<a id="a-5t"></a>或摈罚钱。<a id="a-5u"></a>或贯标上。<a id="a-5v"></a>我宁妄言欺诳王耶。<a id="a-5w"></a>念已白王。<a id="a-5x"></a>我不偷盗。<a id="a-5y"></a>是为因贫无物。<a id="a-5z"></a>不能给恤盗杀转增。<a id="a-60"></a>便妄言两舌。<a id="a-61"></a>故彼人寿转减形色转恶。<a id="a-62"></a>父寿二万岁。<a id="a-63"></a>子寿一万岁。<a id="a-64"></a>人寿一万岁时。<a id="a-65"></a>人便嫉妒邪淫转增。<a id="a-66"></a>故彼人寿转减形色转恶。<a id="a-67"></a>父寿一万岁。<a id="a-68"></a>子寿五千岁。<a id="a-69"></a>人寿五千岁时。<a id="a-6A"></a>三法转增。<a id="a-6B"></a>非法欲恶贪邪法。<a id="a-6C"></a>故父寿五千岁。<a id="a-6D"></a>子寿二千五百岁。<a id="a-6E"></a>人寿二千五百岁时。<a id="a-6F"></a>复三法转增。<a id="a-6G"></a>两舌粗言绮语。<a id="a-6H"></a>故彼寿转减形色转恶。<a id="a-6I"></a>故父寿二千五百岁。<a id="a-6J"></a>子寿千岁。<a id="a-6K"></a>人寿千岁时。<a id="a-6L"></a>一法转增。<a id="a-6M"></a>邪见是也。<a id="a-6N"></a>因一法增故。<a id="a-6O"></a>彼人寿转减形色转恶。<a id="a-6P"></a>父寿千岁。<a id="a-6Q"></a>子寿五百岁。<a id="a-6R"></a>人寿五百岁时。<a id="a-6S"></a>彼人不孝父母。<a id="a-6T"></a>不能尊敬沙门梵志。<a id="a-6U"></a>不行顺事。<a id="a-6V"></a>不作福业。<a id="a-6W"></a>不见后世罪。<a id="a-6X"></a>故父寿五百岁。<a id="a-6Y"></a>子寿二百五十岁。<a id="a-6Z"></a>或二百岁。<a id="a-6a"></a>今若长寿。<a id="a-6b"></a>或寿百岁。<a id="a-6c"></a>或不啻者。<a id="a-6d"></a>佛复告比丘曰。<a id="a-6e"></a>未来久时。<a id="a-6f"></a>人寿十岁。<a id="a-6g"></a>女生五月即便出嫁。<a id="a-6h"></a>人寿十岁时。<a id="a-6i"></a>有谷名稗子。<a id="a-6j"></a>为第一美食。<a id="a-6k"></a>如今糠粮以为上馔。<a id="a-6l"></a>所有苏油盐蜜甘蔗一切尽没。<a id="a-6m"></a>唯行十恶业道者为人所敬。<a id="a-6n"></a>都未有善。<a id="a-6o"></a>母于其子极有害心。<a id="a-6p"></a>子亦于母极有害心。<a id="a-6q"></a>父子兄弟姊妹亲属。<a id="a-6r"></a>展转相向有贼害心。<a id="a-6s"></a>犹如猎师见彼鹿已极有害心。<a id="a-6t"></a>人寿十岁时。<a id="a-6u"></a>乃有七日刀兵劫盛。<a id="a-6v"></a>彼若捉草即化成刀。<a id="a-6w"></a>若捉樵木亦化成刀。<a id="a-6x"></a>以此刀兵各各相杀。<a id="a-6y"></a>彼于七日刀兵劫过七日便止。<a id="a-6z"></a>尔时亦有人。<a id="a-70"></a>生惭耻羞愧厌恶不爱。<a id="a-71"></a>彼人七日刀兵劫时。<a id="a-72"></a>便入山野在隐处藏。<a id="a-73"></a>过七日已则从山野于隐处出。<a id="a-74"></a>更互相见生慈愍心极相爱念。<a id="a-75"></a>犹如慈母唯有一子。<a id="a-76"></a>与久离别远来相见。<a id="a-77"></a>极相爱念便作是语。<a id="a-78"></a>诸贤我今相见令得安隐。<a id="a-79"></a>我等由坐生不善心令亲族死尽。<a id="a-7A"></a>我等宁可共行善法离断杀业。<a id="a-7B"></a>行善法已寿便转增形色转好。<a id="a-7C"></a>寿十岁人生子寿二十。<a id="a-7D"></a>寿二十人复作是念。<a id="a-7E"></a>若求善者寿色转好。<a id="a-7F"></a>我等应可更增行善共离不与取。<a id="a-7G"></a>行是善已寿便转增。<a id="a-7H"></a>人生子寿四十岁。<a id="a-7I"></a>复离邪淫。<a id="a-7J"></a>行是善已寿色转好。<a id="a-7K"></a>人生子寿八十岁。<a id="a-7L"></a>复离妄言。<a id="a-7M"></a>行是善已寿色转好。<a id="a-7N"></a>人生子寿百六十岁。<a id="a-7O"></a>寿百六十已。<a id="a-7P"></a>复离两舌。<a id="a-7Q"></a>行是善已寿色转好。<a id="a-7R"></a>人生子寿三百二十岁。<a id="a-7S"></a>复离粗言。<a id="a-7T"></a>行是善已寿色转好。<a id="a-7U"></a>人生子寿六百四十岁。<a id="a-7V"></a>复离绮语。<a id="a-7W"></a>行是善已寿色转好。<a id="a-7X"></a>人生子寿二千五百岁。<a id="a-7Y"></a>复离贪疾。<a id="a-7Z"></a>行是善已寿色转好。<a id="a-7a"></a>人生子寿五千岁。<a id="a-7b"></a>复离嗔恚。<a id="a-7c"></a>行是善已寿色转好。<a id="a-7d"></a>人生子寿一万岁。<a id="a-7e"></a>复离邪见。<a id="a-7f"></a>行是善已寿色转好。<a id="a-7g"></a>人生子寿二万岁。<a id="a-7h"></a>复离非法欲恶贪行邪法。<a id="a-7i"></a>我等宁可离此三恶不善法。<a id="a-7j"></a>行是善已寿色转好。<a id="a-7k"></a>人生子寿四万岁。<a id="a-7l"></a>寿四万岁时。<a id="a-7m"></a>孝顺父母。<a id="a-7n"></a>尊重恭敬沙门梵志。<a id="a-7o"></a>奉行顺事。<a id="a-7p"></a>修习福业。<a id="a-7q"></a>见后世罪。<a id="a-7r"></a>行是善已。<a id="a-7s"></a>人生子寿八万岁。<a id="a-7t"></a>人寿八万岁时。<a id="a-7u"></a>此阎浮洲极大丰乐多有人民。<a id="a-7v"></a>村邑相近如鸡一飞。<a id="a-7w"></a>女年五百岁乃当出嫁。<a id="a-7x"></a>唯有七病。<a id="a-7y"></a>寒热大小便利淫欲饥渴老等。<a id="a-7z"></a>更无余患。<a id="a-80"></a>时有王名螺。<a id="a-81"></a>为转轮王。<a id="a-82"></a>聪明智慧。<a id="a-83"></a>有四种军整御四天下。<a id="a-84"></a>七宝千子具足。<a id="a-85"></a>端正勇猛无畏能伏他众。<a id="a-86"></a>统领大地乃至大海。<a id="a-87"></a>不以刀仗。<a id="a-88"></a>以法教令令得安乐(余有疾病饥馑作法延促并皆同前)</p>
  <h2 id="a89">对除部第六</h2>
  <p id="a8A">依新婆沙论云。<a id="a-8B"></a>然有圣言说彼对治。<a id="a-8C"></a>谓若有能一日一夜持不杀戒。<a id="a-8D"></a>于未来生决定不逢刀兵灾起。<a id="a-8E"></a>若能以一诃梨怛鸡果。<a id="a-8F"></a>起殷净心奉施僧众。<a id="a-8G"></a>于当来世决定不逢疫病灾起。<a id="a-8H"></a>若能以一团食施诸有情。<a id="a-8I"></a>于未来世决定不逢饥馑灾时。<a id="a-8J"></a>问如是三灾余洲有不。<a id="a-8K"></a>答无根本灾而有相似。<a id="a-8L"></a>谓嗔增盛身力羸劣数加饥渴。<a id="a-8M"></a>此说二洲。<a id="a-8N"></a>北拘卢洲亦无罪业而生彼故。<a id="a-8O"></a>又彼无有嗔增盛故。</p>
  <p id="a8P">述曰。<a id="a-8Q"></a>众生固执无思悛革。<a id="a-8R"></a>悭贪嫉妒恶业逾盛。<a id="a-8S"></a>所以人情崄阻凶毒沿流。<a id="a-8T"></a>令入末法人物俱恶。<a id="a-8U"></a>所有依正两报致令日夜衰耗。<a id="a-8V"></a>故付法藏经云。<a id="a-8W"></a>阿恕伽王自为僧行食。<a id="a-8X"></a>时宾头卢用苏浇饭。<a id="a-8Y"></a>阿恕伽王白言。<a id="a-8Z"></a>大圣。<a id="a-8a"></a>苏性难消能不为疾。<a id="a-8b"></a>尊者答曰。<a id="a-8c"></a>不为患也。<a id="a-8d"></a>何以故。<a id="a-8e"></a>佛在时水与今苏等。<a id="a-8f"></a>是故食之终不成病。<a id="a-8g"></a>尔时尊者。<a id="a-8h"></a>欲验斯事使手入地下至四万二千余里。<a id="a-8i"></a>即取地肥而示于王。<a id="a-8j"></a>王今当知。<a id="a-8k"></a>众生薄福。<a id="a-8l"></a>肥腻之味皆流入地。<a id="a-8m"></a>是故世间福转衰灭。<a id="a-8n"></a>王供养已欢喜而退。<a id="a-8o"></a>良由世尊韬光未盈百年尚有斯征。<a id="a-8p"></a>况今向有二千。<a id="a-8q"></a>岂有精味。<a id="a-8r"></a>故瑜伽论云。<a id="a-8s"></a>三灾起时。<a id="a-8t"></a>尔时有情复有三种最极衰损。<a id="a-8u"></a>寿量衰损。<a id="a-8v"></a>依止衰损。<a id="a-8w"></a>资具衰损。<a id="a-8x"></a>寿量衰损者。<a id="a-8y"></a>所谓寿量极至十岁。<a id="a-8z"></a>依止衰损者。<a id="a-90"></a>谓其身量极至一搩手。<a id="a-91"></a>或复一握。<a id="a-92"></a>资具衰损者。<a id="a-93"></a>尔时有情唯以粟稗为食中第一。<a id="a-94"></a>以发为衣中第一。<a id="a-95"></a>以铁为庄严中第一。<a id="a-96"></a>五种上味悉皆隐没。<a id="a-97"></a>所谓苏蜜油盐等味及甘蔗变味。</p>
  <p data-pb></p>
  <h2 id="a98">第二大三灾(此有四部) 时量部 时节部 坏劫部 成劫部。</h2>
  <h2 id="a99">时量部第一</h2>
  <p id="a9A">依新婆沙论云。<a id="a-9B"></a>劫有三种。<a id="a-9C"></a>一中间劫。<a id="a-9D"></a>二成坏劫。<a id="a-9E"></a>三大劫。<a id="a-9F"></a>中间劫复有三种。<a id="a-9G"></a>一减劫。<a id="a-9H"></a>二增劫。<a id="a-9I"></a>三增减劫。<a id="a-9J"></a>减者从人寿无量岁减至十岁。<a id="a-9K"></a>增者从人寿十岁增至八万岁。<a id="a-9L"></a>增减者从人寿十岁增至八万岁。<a id="a-9M"></a>复从八万岁减至十岁。<a id="a-9N"></a>此中一减一增。<a id="a-9O"></a>十八增减。<a id="a-9P"></a>合二十中劫世间成。<a id="a-9Q"></a>二十中劫成已住此合名成劫。<a id="a-9R"></a>经二十中劫世间坏。<a id="a-9S"></a>二十中劫坏已空。<a id="a-9T"></a>此合名坏劫。<a id="a-9U"></a>总八十中劫合名大劫。<a id="a-9V"></a>成已住中二十中劫。<a id="a-9W"></a>初一唯减。<a id="a-9X"></a>后一唯增。<a id="a-9Y"></a>中间十八亦增亦减。<a id="a-9Z"></a>故对法论云。<a id="a-9a"></a>由此劫数。<a id="a-9b"></a>显色无色界诸天寿量也。</p>
  <p data-pb></p>
  <h2 id="a9c">时节部第二</h2>
  <p id="a9d">依奘法师西国传云。<a id="a-9e"></a>阴阳历运日月旋玑。<a id="a-9f"></a>称谓虽殊。<a id="a-9g"></a>时候无异。<a id="a-9h"></a>随其星建以标月名。<a id="a-9i"></a>时极短者谓之刹那也。<a id="a-9j"></a>如新婆沙论云。<a id="a-9k"></a>彼刹那量。<a id="a-9l"></a>云何可知。<a id="a-9m"></a>有作是言。<a id="a-9n"></a>依施设论说。<a id="a-9o"></a>如中年女缉绩毳时。<a id="a-9p"></a>抖擞细毛不长不短。<a id="a-9q"></a>齐此说为怛刹那量。<a id="a-9r"></a>彼不欲说毛缕短长。<a id="a-9s"></a>但说毳毛从指开出。<a id="a-9t"></a>随所出量是怛刹那。<a id="a-9u"></a>问前问刹那。<a id="a-9v"></a>何缘乃引施。<a id="a-9w"></a>设说怛刹那量。<a id="a-9x"></a>答此中举粗以显于细。<a id="a-9y"></a>以细难知不可显故。<a id="a-9z"></a>谓百二十刹那成一怛刹那。<a id="a-A0"></a>六十怛刹那成一腊缚。<a id="a-A1"></a>此有七千二百刹那。<a id="a-A2"></a>三十腊缚成一牟呼栗多。<a id="a-A3"></a>此有二百一十六千刹那。<a id="a-A4"></a>三十牟呼栗多成一昼夜。<a id="a-A5"></a>此有少二十不满。<a id="a-A6"></a>六十五百千刹那。<a id="a-A7"></a>此五蕴一昼一夜。<a id="a-A8"></a>经于尔所生灭无常。<a id="a-A9"></a>有说。<a id="a-AA"></a>此粗非刹那量。<a id="a-AB"></a>如我义者如壮士弹指顷。<a id="a-AC"></a>经六十四刹那有说不然。<a id="a-AD"></a>如我义者如二壮夫掣断众多迦尸细缕。<a id="a-AE"></a>随尔所缕断。<a id="a-AF"></a>经尔所刹那。<a id="a-AG"></a>有说不然。<a id="a-AH"></a>如我义者。<a id="a-AI"></a>如二壮夫执挽众多迦尸细缕。<a id="a-AJ"></a>有一壮夫以至那国百练刚刀捷疾而断。<a id="a-AK"></a>随尔所缕断。<a id="a-AL"></a>经尔所刹那。<a id="a-AM"></a>有说。<a id="a-AN"></a>犹粗非刹那量。<a id="a-AO"></a>实刹那量世尊不说。<a id="a-AP"></a>如世尊说。<a id="a-AQ"></a>譬如四善射夫。<a id="a-AR"></a>各执弓箭相背攒立欲射四方。<a id="a-AS"></a>有一捷夫。<a id="a-AT"></a>来语之曰。<a id="a-AU"></a>汝等今可一时放箭。<a id="a-AV"></a>我能遍接俱令不堕。<a id="a-AW"></a>于意云何。<a id="a-AX"></a>此捷疾不。<a id="a-AY"></a>苾刍白佛。<a id="a-AZ"></a>甚疾世尊。<a id="a-Aa"></a>佛言。<a id="a-Ab"></a>彼人不及地行药叉。<a id="a-Ac"></a>地行捷疾不及空行药叉。<a id="a-Ad"></a>空行捷疾不及四大王众天。<a id="a-Ae"></a>彼天捷疾不及日月二轮。<a id="a-Af"></a>二轮捷疾不及坚行天子。<a id="a-Ag"></a>此薄日月轮车者。<a id="a-Ah"></a>此等诸天展转捷疾。<a id="a-Ai"></a>寿行生灭捷疾于彼。<a id="a-Aj"></a>刹那流转无有暂停。<a id="a-Ak"></a>由此故知。<a id="a-Al"></a>世尊不说实刹那量。<a id="a-Am"></a>问何故世尊不为他说实刹那量。<a id="a-An"></a>答无有有情堪能知故。<a id="a-Ao"></a>又依安般经云。<a id="a-Ap"></a>于一弹指顷心有九百六十。<a id="a-Aq"></a>又仁王经云。<a id="a-Ar"></a>一念有九十刹那。<a id="a-As"></a>一一刹那中复有九百生灭。<a id="a-At"></a>又菩萨处胎经云。<a id="a-Au"></a>一弹指顷有三十二亿百千念。<a id="a-Av"></a>念念成形形形皆有识。<a id="a-Aw"></a>佛之威神入微识中皆令得度。<a id="a-Ax"></a>又毗昙论。<a id="a-Ay"></a>合有十二重。<a id="a-Az"></a>一名刹那。<a id="a-B0"></a>二名怛刹那。<a id="a-B1"></a>三名罗婆。<a id="a-B2"></a>四名摩睺罗。<a id="a-B3"></a>五名日夜。<a id="a-B4"></a>六名半月。<a id="a-B5"></a>七名一月。<a id="a-B6"></a>八名时。<a id="a-B7"></a>九名行。<a id="a-B8"></a>十名年。<a id="a-B9"></a>十一名双。<a id="a-BA"></a>十二名劫。<a id="a-BB"></a>一刹那者翻为一念。<a id="a-BC"></a>百二十刹那为一怛刹那翻为一瞬。<a id="a-BD"></a>六十怛刹那为一息。<a id="a-BE"></a>一息为一罗婆。<a id="a-BF"></a>三十罗婆为一摩睺罗。<a id="a-BG"></a>翻为一须臾。<a id="a-BH"></a>三十摩睺罗为一日夜。<a id="a-BI"></a>计有六百三十八万刹那。<a id="a-BJ"></a>僧祇律云。<a id="a-BK"></a>二十念为一瞬。<a id="a-BL"></a>二十瞬名一弹指。<a id="a-BM"></a>二十弹指名一罗预。<a id="a-BN"></a>二十罗预名一须臾。<a id="a-BO"></a>一日一夜有三十须臾。<a id="a-BP"></a>日极长时昼有十八夜有十二。<a id="a-BQ"></a>极短时昼有十二夜有十八春秋分便等。<a id="a-BR"></a>又智度论云。<a id="a-BS"></a>昼夜六分有三十时。<a id="a-BT"></a>春秋分时昼夜各十五时。<a id="a-BU"></a>余时增减。<a id="a-BV"></a>五月昼时有十八夜有十二。<a id="a-BW"></a>十月夜时有十八昼有十二。<a id="a-BX"></a>依奘法师西国传云。<a id="a-BY"></a>居俗日夜分为八时(昼四夜四于一一时各有四分)月盈至满谓之白分。<a id="a-BZ"></a>月亏至晦谓之黑分。<a id="a-Ba"></a>或十四日十五日。<a id="a-Bb"></a>月有大小故也。<a id="a-Bc"></a>白前黑后合为一月。<a id="a-Bd"></a>六月合为一行。<a id="a-Be"></a>日游在内北行也。<a id="a-Bf"></a>日游在外南行也。<a id="a-Bg"></a>总此二行合为一岁。<a id="a-Bh"></a>又分一岁以为六时。<a id="a-Bi"></a>正月十五日至三月十五日渐热也。<a id="a-Bj"></a>三月十六日至五月十五日盛热也。<a id="a-Bk"></a>五月十六日至七月十五日雨时也。<a id="a-Bl"></a>七月十六日至九月十五日茂时也。<a id="a-Bm"></a>九月十六日至十一月十五日渐寒也。<a id="a-Bn"></a>十一月十六日至正月十五日盛寒也。<a id="a-Bo"></a>如来圣教。<a id="a-Bp"></a>岁为三时。<a id="a-Bq"></a>正月十六日至五月十五日热时。<a id="a-Br"></a>五月十六日至九月十五日雨时也。<a id="a-Bs"></a>九月十六日至正月十五日寒时也。<a id="a-Bt"></a>或为四时。<a id="a-Bu"></a>春夏秋冬也。<a id="a-Bv"></a>依论计之。<a id="a-Bw"></a>十五夜为半月。<a id="a-Bx"></a>两半月为一月。<a id="a-By"></a>三月为一时。<a id="a-Bz"></a>两时为一行。<a id="a-C0"></a>一行即半年六月也。<a id="a-C1"></a>两行为一年。<a id="a-C2"></a>二年半为一双。<a id="a-C3"></a>此由闰故。<a id="a-C4"></a>以闰月兼本月。<a id="a-C5"></a>此谓月双非闰双也。<a id="a-C6"></a>若以五年两闰双者。<a id="a-C7"></a>二年半有一闰。<a id="a-C8"></a>岂立只乎。<a id="a-C9"></a>积此时数明劫有四种。<a id="a-CA"></a>一别劫。<a id="a-CB"></a>二成劫。<a id="a-CC"></a>三坏劫。<a id="a-CD"></a>四大劫。<a id="a-CE"></a>从人寿十岁渐至八万岁。<a id="a-CF"></a>经多时八万岁。<a id="a-CG"></a>又渐减至十岁。<a id="a-CH"></a>为一别劫。<a id="a-CI"></a>对余总故名为别也。<a id="a-CJ"></a>若以事格量。<a id="a-CK"></a>依杂阿含经云。<a id="a-CL"></a>一由旬城高下亦尔。<a id="a-CM"></a>满中芥子百年取一。<a id="a-CN"></a>芥尽劫犹不尽。<a id="a-CO"></a>案此即为别劫也。<a id="a-CP"></a>若据大劫。<a id="a-CQ"></a>即以八十由旬城为量也。<a id="a-CR"></a>楼炭经云。<a id="a-CS"></a>以二事论劫。<a id="a-CT"></a>一云有一大城东西千里南北四千里。<a id="a-CU"></a>满中芥子百岁诸天来下。<a id="a-CV"></a>取一芥子尽劫犹未尽。<a id="a-CW"></a>二云有一大石方四十里。<a id="a-CX"></a>百岁诸天来下。<a id="a-CY"></a>取罗縠衣拂石尽劫犹未穷。<a id="a-CZ"></a>此亦应是别劫也。<a id="a-Ca"></a>第二有成劫四十坏劫亦尔。<a id="a-Cb"></a>所以然者。<a id="a-Cc"></a>世间成时二十别劫。<a id="a-Cd"></a>住时二十别劫。<a id="a-Ce"></a>坏时二十别劫。<a id="a-Cf"></a>空时二十别劫。<a id="a-Cg"></a>此中以住合成以空合坏。<a id="a-Ch"></a>故各四十别劫。<a id="a-Ci"></a>总此成坏合有八十别劫。<a id="a-Cj"></a>为一大劫。<a id="a-Ck"></a>若更舒之别有六劫。<a id="a-Cl"></a>一别。<a id="a-Cm"></a>二成。<a id="a-Cn"></a>三住。<a id="a-Co"></a>四坏。<a id="a-Cp"></a>五空。<a id="a-Cq"></a>六大。<a id="a-Cr"></a>若更来之则有三劫。<a id="a-Cs"></a>一小劫。<a id="a-Ct"></a>二中劫。<a id="a-Cu"></a>三大劫。<a id="a-Cv"></a>小则别劫。<a id="a-Cw"></a>中则成坏。<a id="a-Cx"></a>随一大则总成与坏。<a id="a-Cy"></a>欲界中寿一劫是小劫。<a id="a-Cz"></a>初禅三天寿劫是中劫。<a id="a-D0"></a>二禅已去寿劫是大劫。<a id="a-D1"></a>外国俗算有六十位。<a id="a-D2"></a>过此已后不可数故。<a id="a-D3"></a>名阿僧祇。<a id="a-D4"></a>此数年为劫数。<a id="a-D5"></a>一至六十位名阿僧祇劫。<a id="a-D6"></a>此是大劫量也。<a id="a-D7"></a>故智度论经云。<a id="a-D8"></a>以百由旬城为量。<a id="a-D9"></a>百年取一芥。<a id="a-DA"></a>故喻以迦尸罗天衣。<a id="a-DB"></a>百年一拂。<a id="a-DC"></a>百由旬石为量者。<a id="a-DD"></a>此并格量大劫也。<a id="a-DE"></a>即案索诃世界(旧云娑婆世界)一大劫中千佛出世。<a id="a-DF"></a>寻夫劫波之号。<a id="a-DG"></a>不可以时数之。<a id="a-DH"></a>故以假石芥城等。<a id="a-DI"></a>准为一期之候。<a id="a-DJ"></a>即约前中具含成住坏空等四劫也。<a id="a-DK"></a>如前从十岁增至八万。<a id="a-DL"></a>复从八万复至十岁。<a id="a-DM"></a>经二十返一小劫。<a id="a-DN"></a>二十小劫为一成劫。<a id="a-DO"></a>以年算之则经八千万万亿百千八百万岁也。<a id="a-DP"></a>止一为小劫矣。<a id="a-DQ"></a>今成劫已过入住劫来。<a id="a-DR"></a>复经八小劫。<a id="a-DS"></a>释迦牟尼如来于住劫中当第四佛。<a id="a-DT"></a>尚余九百九十六佛。<a id="a-DU"></a>于后续次而出。</p>
  <p id="aDV">依奘法师西国传云。<a id="a-DW"></a>夫数量之称谓踰缮那(旧云由旬。<a id="a-DX"></a>又曰踰阇那。<a id="a-DY"></a>又曰由延。<a id="a-DZ"></a>皆讹略)踰缮那者。<a id="a-Da"></a>自古圣王一日运行也。<a id="a-Db"></a>旧传一踰缮那四十里矣。<a id="a-Dc"></a>印度国俗乃三十里。<a id="a-Dd"></a>圣教所裁唯十六里。<a id="a-De"></a>故毗昙论。<a id="a-Df"></a>四肘为一弓。<a id="a-Dg"></a>五百弓为一拘卢舍。<a id="a-Dh"></a>八拘卢舍为一由旬。<a id="a-Di"></a>一弓长八尺。<a id="a-Dj"></a>五百弓长四百丈。<a id="a-Dk"></a>四百丈为一拘卢舍。<a id="a-Dl"></a>一里有三百六十步。<a id="a-Dm"></a>一步有六尺。<a id="a-Dn"></a>合有二百一十六丈为一里。<a id="a-Do"></a>二里有四百三十二丈。<a id="a-Dp"></a>计前五百弓有四百丈为一拘卢舍。<a id="a-Dq"></a>犹欠三十二丈不满二里。<a id="a-Dr"></a>计一拘卢舍减有二里。<a id="a-Ds"></a>计八拘卢舍减十六里为一由旬。<a id="a-Dt"></a>若依杂宝藏经。<a id="a-Du"></a>一拘卢舍有五里。<a id="a-Dv"></a>计毗昙八拘卢舍为一由旬。<a id="a-Dw"></a>合有四十里。</p>
  <p data-pb></p>
  <h2 id="aDx">坏劫部第三</h2>
  <p id="aDy">依长阿含经云。<a id="a-Dz"></a>三灾上际云何。<a id="a-E0"></a>若火灾起时。<a id="a-E1"></a>至光音天为际。<a id="a-E2"></a>若水灾起时至。<a id="a-E3"></a>遍净天为际。<a id="a-E4"></a>若风灾起时。<a id="a-E5"></a>至果实天为际。<a id="a-E6"></a>三灾欲起时。<a id="a-E7"></a>世间人皆行正法。<a id="a-E8"></a>正见不倒修十善行。<a id="a-E9"></a>行此法时有人得第二禅者。<a id="a-EA"></a>即勇身上升于空中。<a id="a-EB"></a>住圣人道。<a id="a-EC"></a>天道梵道高声唱言。<a id="a-ED"></a>诸贤当知无觉无观第二禅乐人。<a id="a-EE"></a>闻此声已即修无觉无观。<a id="a-EF"></a>身坏命终生光音天。<a id="a-EG"></a>是时地狱众生罪毕命终来生人间。<a id="a-EH"></a>复修无觉无观。<a id="a-EI"></a>得生光音天。<a id="a-EJ"></a>畜生饿鬼阿须伦乃至六欲。<a id="a-EK"></a>皆生光音天尔时先地狱尽。<a id="a-EL"></a>后畜生尽已。<a id="a-EM"></a>次饿鬼阿须伦乃至他化自在天尽已。<a id="a-EN"></a>然后人尽无有遗余。<a id="a-EO"></a>此世败坏乃成为灾。<a id="a-EP"></a>又顺正理论云。<a id="a-EQ"></a>乃至地狱无一有情。<a id="a-ER"></a>尔时名为地狱已坏。<a id="a-ES"></a>诸有地狱定受业者。<a id="a-ET"></a>业力置他方狱中。<a id="a-EU"></a>由此准知傍生鬼趣。<a id="a-EV"></a>时人身内无有诸虫与佛身同。<a id="a-EW"></a>若时人趣此洲一人无师法然得初静虑。<a id="a-EX"></a>从静虑起唱如是言。<a id="a-EY"></a>离生喜乐甚乐甚静。<a id="a-EZ"></a>余人闻已皆入静虑。<a id="a-Ea"></a>命终并得生梵世中。<a id="a-Eb"></a>乃至此洲有情都尽。<a id="a-Ec"></a>是名已坏赡部洲人。<a id="a-Ed"></a>东西二洲例此应说。<a id="a-Ee"></a>北洲命尽生欲界天。<a id="a-Ef"></a>由彼钝根无离欲故。<a id="a-Eg"></a>生欲界天已静虑现前转得胜依。<a id="a-Eh"></a>方能离欲。<a id="a-Ei"></a>乃至人趣无一有情。<a id="a-Ej"></a>尔时名为人趣已坏。<a id="a-Ek"></a>若诸天趣欲界六天随一法然得初静虑。<a id="a-El"></a>乃至并得生梵世中。<a id="a-Em"></a>尔时名为欲天已坏。<a id="a-En"></a>如是欲界无一有情。<a id="a-Eo"></a>名欲界中有情已坏。<a id="a-Ep"></a>若时梵世随一有情无师法然得二静虑。<a id="a-Eq"></a>从彼定起唱如是言。<a id="a-Er"></a>定生喜乐甚乐甚静。<a id="a-Es"></a>余天闻已皆入彼静虑。<a id="a-Et"></a>命终并得生极光净。<a id="a-Eu"></a>乃至梵世中有情都尽。<a id="a-Ev"></a>如是名已坏有情世间。<a id="a-Ew"></a>唯器世间空旷而住。<a id="a-Ex"></a>余方世界一切有情感此三千世界业尽。<a id="a-Ey"></a>于此渐有七日轮现。<a id="a-Ez"></a>诸海干竭众山洞然。<a id="a-F0"></a>洲渚三轮并从焚燎。<a id="a-F1"></a>风吹猛焰烧上天宫。<a id="a-F2"></a>乃至梵宫无遗灰炉。<a id="a-F3"></a>自地火焰烧自地宫。<a id="a-F4"></a>非他地灾能坏他地。<a id="a-F5"></a>由相引起故作是说。<a id="a-F6"></a>下火风飘焚烧上地。<a id="a-F7"></a>谓欲界火猛焰上升。<a id="a-F8"></a>为缘引生色界。<a id="a-F9"></a>火焰。<a id="a-FA"></a>余灾亦尔。<a id="a-FB"></a>如应当知。<a id="a-FC"></a>如是始从地狱渐减。<a id="a-FD"></a>乃至器世界尽总名坏劫。<a id="a-FE"></a>又观佛三昧经云。<a id="a-FF"></a>天地始终谓之一劫。<a id="a-FG"></a>劫尽坏时火灾将起。<a id="a-FH"></a>一切人民皆背正向邪竞行十恶。<a id="a-FI"></a>天久不雨所种不生。<a id="a-FJ"></a>依水泉原乃至四大驶河皆悉枯竭。<a id="a-FK"></a>久久之后风入海底。<a id="a-FL"></a>取日上大城郭。<a id="a-FM"></a>于须弥山边置本道中(长阿含经云。<a id="a-FN"></a>其后久久有大黑风暴起海水。<a id="a-FO"></a>深八万四千由旬吹使两披。<a id="a-FP"></a>取日宫殿置于须弥山半。<a id="a-FQ"></a>去地四万二千由旬安日道中。<a id="a-FR"></a>乃至七日次第取之法用并然。<a id="a-FS"></a>杂心论云。<a id="a-FT"></a>劫灭之时有七日轮住游乾陀山从彼而去。<a id="a-FU"></a>又说云。<a id="a-FV"></a>分一日为七日。<a id="a-FW"></a>又说云。<a id="a-FX"></a>从阿鼻地狱下出日。<a id="a-FY"></a>众生业力致)一日出时百草树木一时雕落。<a id="a-FZ"></a>二日出时四大海水从百由旬乃至七百由旬内。<a id="a-Fa"></a>其水自然枯涸。<a id="a-Fb"></a>三日出时四大海水千由旬。<a id="a-Fc"></a>乃至七千由旬内水展转消尽。<a id="a-Fd"></a>四日出时四大海水深千由旬。<a id="a-Fe"></a>五日出时四大海水纵广七千由旬乃至竭尽(长阿含经云。<a id="a-Ff"></a>五日出已其后海水转深。<a id="a-Fg"></a>犹如春雨后亦如牛迹中水。<a id="a-Fh"></a>遂至涸尽不渍人躯也)六日出时此地厚六万八千由旬。<a id="a-Fi"></a>皆悉烟出。<a id="a-Fj"></a>从须弥山乃至三千大千刹土。<a id="a-Fk"></a>及八大地狱靡不烧灭。<a id="a-Fl"></a>烟尽无余。<a id="a-Fm"></a>人民命终。<a id="a-Fn"></a>皆依须弥山及六欲诸天。<a id="a-Fo"></a>皆悉命终宫殿皆空。<a id="a-Fp"></a>一切无常不得久住。<a id="a-Fq"></a>七日出时大地须弥山渐渐崩坏百千由旬。<a id="a-Fr"></a>永无遗余。<a id="a-Fs"></a>山皆洞然。<a id="a-Ft"></a>诸宝爆裂。<a id="a-Fu"></a>烟焰震动至于梵天。<a id="a-Fv"></a>一切恶道皆悉荡尽。<a id="a-Fw"></a>罪终福至。<a id="a-Fx"></a>皆集第十五天上。<a id="a-Fy"></a>十四天以下尽成灰墨。<a id="a-Fz"></a>新生天子未曾见此。<a id="a-G0"></a>普怀恐惧。<a id="a-G1"></a>旧生天子各来慰劳。<a id="a-G2"></a>勿生恐怖。<a id="a-G3"></a>终不至此。<a id="a-G4"></a>人民命终生光音天。<a id="a-G5"></a>以念为食。<a id="a-G6"></a>光明自照神足飞行。<a id="a-G7"></a>或生他土。<a id="a-G8"></a>若生地狱。<a id="a-G9"></a>地狱罪毕亦生天上。<a id="a-GA"></a>若罪未毕复移他方。<a id="a-GB"></a>无日月星宿亦无昼夜。<a id="a-GC"></a>唯有大冥谓之火劫。<a id="a-GD"></a>火灾果报致此坏败。<a id="a-GE"></a>劫欲成时火乃自灭。<a id="a-GF"></a>更起大云渐降大雨。<a id="a-GG"></a>滴如车轴。<a id="a-GH"></a>是时此三千大千刹土。<a id="a-GI"></a>水遍其中乃至梵天。<a id="a-GJ"></a>故瑜伽论云。<a id="a-GK"></a>又诸有情能灭坏业增上力故。<a id="a-GL"></a>及依六种所烧事故。<a id="a-GM"></a>复有六日轮渐次而现。<a id="a-GN"></a>彼诸日轮望旧日轮。<a id="a-GO"></a>所有热势踰前四倍。<a id="a-GP"></a>既成七已热遂增七。<a id="a-GQ"></a>云何名为六所烧事。<a id="a-GR"></a>一小大沟坑。<a id="a-GS"></a>由第二日轮之所枯竭。<a id="a-GT"></a>二小河大河。<a id="a-GU"></a>由第三日轮之所枯竭。<a id="a-GV"></a>三无热大池。<a id="a-GW"></a>由第四日轮之所枯竭。<a id="a-GX"></a>四大海。<a id="a-GY"></a>由第五日轮及第六一分之所枯竭。<a id="a-GZ"></a>五苏迷卢山及以大地体坚实故。<a id="a-Ga"></a>由第六一分及第七日轮之所烧然。<a id="a-Gb"></a>即此火焰为风所鼓。<a id="a-Gc"></a>展转炽盛极至梵世。<a id="a-Gd"></a>如是世界皆悉烧已。<a id="a-Ge"></a>乃至灰墨及与余影皆不可得。<a id="a-Gf"></a>从此名为器世间已坏。<a id="a-Gg"></a>满足二十中劫。<a id="a-Gh"></a>如是坏已复二十中劫住。</p>
  <p id="aGi">云何水灾。<a id="a-Gj"></a>谓过七火灾已于第二静虑中有俱生。<a id="a-Gk"></a>水界起坏器世间犹水消盐。<a id="a-Gl"></a>此之水界与器世间一时俱没。<a id="a-Gm"></a>如是没已复二十中劫住。<a id="a-Gn"></a>云何风灾。<a id="a-Go"></a>谓七水灾过已复七火灾。<a id="a-Gp"></a>从此无间于第三静虑中有俱生。<a id="a-Gq"></a>风界起坏器世间如风干支节。<a id="a-Gr"></a>复能消尽。<a id="a-Gs"></a>此之风界与器世间一时俱没。<a id="a-Gt"></a>从此坏已复二十中劫住。<a id="a-Gu"></a>如是略说世间已坏。<a id="a-Gv"></a>又依顺正理论云。<a id="a-Gw"></a>此水火风三大灾起逼有情类。<a id="a-Gx"></a>令舍下地集上天中。<a id="a-Gy"></a>初火灾兴由七日现有说。<a id="a-Gz"></a>如是七日轮行犹如雁行分路旋运。<a id="a-H0"></a>有说如是。<a id="a-H1"></a>七日轮行上下为行分路旋运。<a id="a-H2"></a>中间各相去五千踰缮那。<a id="a-H3"></a>次水灾兴由降瀑雨。<a id="a-H4"></a>有作是说。<a id="a-H5"></a>从三定边空中欻然。<a id="a-H6"></a>雨热灰水。<a id="a-H7"></a>有余复说。<a id="a-H8"></a>从下水轮起涌沸水上腾漂浸。<a id="a-H9"></a>决定义者即此边生。<a id="a-HA"></a>后风灾兴由风相击。<a id="a-HB"></a>有作是说。<a id="a-HC"></a>从四定边空中欻然飘击风起。<a id="a-HD"></a>有余复说。<a id="a-HE"></a>从下风轮起冲击风上腾飘鼓。<a id="a-HF"></a>此决定义。<a id="a-HG"></a>准前应知。<a id="a-HH"></a>三灾起时云何次第。<a id="a-HI"></a>要先有问起七火灾。<a id="a-HJ"></a>其次定应一水灾起。<a id="a-HK"></a>此后无间复七火灾。<a id="a-HL"></a>度七火灾还有一水。<a id="a-HM"></a>如是乃至满七水灾。<a id="a-HN"></a>复有七火灾后风灾起。<a id="a-HO"></a>如是总有八七火灾一七水灾一风灾起。<a id="a-HP"></a>水风灾起皆次火灾。<a id="a-HQ"></a>自水风灾必火灾起。<a id="a-HR"></a>故灾次第理必应然。<a id="a-HS"></a>何缘七火方一水灾。<a id="a-HT"></a>极光静天寿势故。<a id="a-HU"></a>谓彼寿量极八大劫。<a id="a-HV"></a>故至第八方一水灾。<a id="a-HW"></a>由此应知。<a id="a-HX"></a>要度七水八七火后乃一风灾。<a id="a-HY"></a>由遍净天寿势力故。<a id="a-HZ"></a>谓彼寿量六十四劫。<a id="a-Ha"></a>故第八八方一风灾。<a id="a-Hb"></a>如诸有情修定渐胜。<a id="a-Hc"></a>所感异熟身寿渐长。<a id="a-Hd"></a>由是所居亦渐久住。<a id="a-He"></a>故毗昙论偈云。</p>
  <p id="aHf">七火次第过　　然后一水灾</p>
  <p id="aHg">七七火七水　　复七火后风</p>
  <p id="aHh">又对法论云。<a id="a-Hi"></a>如是东方无间无断。<a id="a-Hj"></a>无量世界。<a id="a-Hk"></a>或有将坏。<a id="a-Hl"></a>或有将成。<a id="a-Hm"></a>或有正坏。<a id="a-Hn"></a>或坏已住。<a id="a-Ho"></a>或有正成。<a id="a-Hp"></a>或成已住。<a id="a-Hq"></a>如于东方。<a id="a-Hr"></a>乃至一切十方亦尔。<a id="a-Hs"></a>如是若有情世间若器世间。<a id="a-Ht"></a>业烦恼力所生故。<a id="a-Hu"></a>业烦恼增上所起故。<a id="a-Hv"></a>总名苦谛。<a id="a-Hw"></a>又杂心论。<a id="a-Hx"></a>问何故坏劫不至第四禅。<a id="a-Hy"></a>答净居天故。<a id="a-Hz"></a>彼无上地生即彼般涅槃故。<a id="a-I0"></a>亦不下生。<a id="a-I1"></a>下地非数灭故。<a id="a-I2"></a>若彼住经坏劫者亦不然。<a id="a-I3"></a>增上福力生彼处故。<a id="a-I4"></a>内扰乱非故。<a id="a-I5"></a>若彼地内有扰乱者则外有灾患。<a id="a-I6"></a>彼初禅内有觉观。<a id="a-I7"></a>火扰乱故。<a id="a-I8"></a>外为火灾烧。<a id="a-I9"></a>第二禅内喜水扰乱故。<a id="a-IA"></a>外为水灾所漂。<a id="a-IB"></a>第三禅内有出入息风扰乱故。<a id="a-IC"></a>外为风灾所坏。<a id="a-ID"></a>问第四禅未曾有扰乱者。<a id="a-IE"></a>何得不常。<a id="a-IF"></a>答刹那无常所坏故。<a id="a-IG"></a>第四禅地不定相续。<a id="a-IH"></a>随彼天生宫殿俱起。<a id="a-II"></a>若天命终彼亦俱没耳。</p>
  <p data-pb></p>
  <h2 id="aIJ">成劫部第四</h2>
  <p id="aIK">依起世经云。<a id="a-IL"></a>尔时复经无量久远不可计数日月。<a id="a-IM"></a>时起大重云。<a id="a-IN"></a>乃至遍覆梵天世界。<a id="a-IO"></a>既遍覆已注大洪雨。<a id="a-IP"></a>其滴甚粗。<a id="a-IQ"></a>或如车轴。<a id="a-IR"></a>或复如杵。<a id="a-IS"></a>经历百千万年彼雨水聚渐渐增长。<a id="a-IT"></a>乃至天所住世界其水遍满。<a id="a-IU"></a>然彼水聚有四风轮之所住持。<a id="a-IV"></a>何等为四。<a id="a-IW"></a>一名为住。<a id="a-IX"></a>二名安住。<a id="a-IY"></a>三名不堕。<a id="a-IZ"></a>四名牢主。<a id="a-Ia"></a>彼雨断已复还自退。<a id="a-Ib"></a>下无量百千万亿由旬。<a id="a-Ic"></a>当于尔时四方一时有大风起。<a id="a-Id"></a>其风名为阿那毗罗。<a id="a-Ie"></a>吹彼水聚混乱不停。<a id="a-If"></a>水中自然生大沫聚。<a id="a-Ig"></a>大风吹沫掷置空中。<a id="a-Ih"></a>从上造作梵天宫殿。<a id="a-Ii"></a>微妙可爱七宝间成。<a id="a-Ij"></a>所谓金银琉璃玻[王*(利/(尒-小+(恭-共)))]赤珠砗磲码瑙。<a id="a-Ik"></a>有斯梵天世间出生。<a id="a-Il"></a>彼大水聚复更退下无量百千万亿由旬。<a id="a-Im"></a>如前四方风起名阿那毗罗。<a id="a-In"></a>由此大风吹掷水沫复成宫殿。<a id="a-Io"></a>魔身天墙壁住如梵身天无异。<a id="a-Ip"></a>唯有宝色精粗异耳。<a id="a-Iq"></a>如是次造他化自在天。<a id="a-Ir"></a>展转至夜摩天。<a id="a-Is"></a>六天次第具足如梵天无异精粗异耳。<a id="a-It"></a>时彼水聚转复减少。<a id="a-Iu"></a>乃更退下无量百千亿万由旬。<a id="a-Iv"></a>湛然渟住。<a id="a-Iw"></a>彼水聚中四方浮沫水上厚六十八亿由旬。<a id="a-Ix"></a>周阔无量。<a id="a-Iy"></a>大风吹沫复造须弥山四宝所成。<a id="a-Iz"></a>复吹水上浮沫为三十三天七宝所成。<a id="a-J0"></a>又吹水沫。<a id="a-J1"></a>于须弥山半腹之间四万二千由旬。<a id="a-J2"></a>为日月天子宫殿皆七宝成。<a id="a-J3"></a>以是因缘。<a id="a-J4"></a>世间便有七日宫殿安住现在。<a id="a-J5"></a>又吹水沫于海水上高万由旬。<a id="a-J6"></a>为空居夜叉造玻[王*(利/(尒-小+(恭-共)))]宫殿城郭亦尔。<a id="a-J7"></a>又吹水沫于须弥山四面。<a id="a-J8"></a>各去山一千由旬。<a id="a-J9"></a>大海之下作四面阿修罗城七宝庄严。<a id="a-JA"></a>又复大风吹水聚沫造作余大宝山。<a id="a-JB"></a>如是展转吹水沫过四大洲八万小洲须弥山王。<a id="a-JC"></a>并余一切大山之外周匝安置。<a id="a-JD"></a>名大轮围山。<a id="a-JE"></a>高广正等六百八十万亿由旬。<a id="a-JF"></a>牢固真实。<a id="a-JG"></a>金刚所成难可破坏。<a id="a-JH"></a>如是大风吹掘大地渐渐深入。<a id="a-JI"></a>乃于其中置大水聚湛然渟积。<a id="a-JJ"></a>以此因缘便有大海。<a id="a-JK"></a>又起世经云。<a id="a-JL"></a>此大海水。<a id="a-JM"></a>何因缘故。<a id="a-JN"></a>如是碱苦不堪饮食。<a id="a-JO"></a>此有三因缘。<a id="a-JP"></a>何等为三。<a id="a-JQ"></a>一者从火灾后经无量时。<a id="a-JR"></a>起大重云弥覆凝住。<a id="a-JS"></a>后降雨滴注满世界。<a id="a-JT"></a>彼大雨汁洗梵身天一切宫殿。<a id="a-JU"></a>次洗广天宫殿。<a id="a-JV"></a>次洗他化自在天化乐天兜率天夜摩天宫殿洗已。<a id="a-JW"></a>洗彼宫时所有碱辛苦味悉皆流下。<a id="a-JX"></a>次复洗须弥山及四大洲八万小洲诸余大山等。<a id="a-JY"></a>如是洗时浸渍流荡其中。<a id="a-JZ"></a>以是因缘令大海碱不堪饮食。<a id="a-Ja"></a>第二此大海水大神大身众生在其中住。<a id="a-Jb"></a>所有屎尿流出海中。<a id="a-Jc"></a>以是因缘其水碱苦不堪饮食。<a id="a-Jd"></a>第三此大海水古昔诸仙曾所咒故。<a id="a-Je"></a>愿海成其盐味不堪饮食。<a id="a-Jf"></a>以是因缘令大海碱不堪饮食。<a id="a-Jg"></a>又依顺正理论云。<a id="a-Jh"></a>所言成劫者。<a id="a-Ji"></a>谓从风起。<a id="a-Jj"></a>乃至地狱始有情生。<a id="a-Jk"></a>谓此世间灾所坏已。<a id="a-Jl"></a>二十中劫唯有虚空。<a id="a-Jm"></a>过此长时次应复有等住世。<a id="a-Jn"></a>成劫便至一切有情业增上力。<a id="a-Jo"></a>空中渐有微细风生。<a id="a-Jp"></a>是器世间将成前相。<a id="a-Jq"></a>风渐增盛成立如前所说风轮水轮金轮等。<a id="a-Jr"></a>然初成立大梵天宫乃至夜摩天宫复起风轮等。<a id="a-Js"></a>是谓成立外器世间。<a id="a-Jt"></a>由有情力。<a id="a-Ju"></a>谓光净久集有情。<a id="a-Jv"></a>天众既多。<a id="a-Jw"></a>居处迫迮。<a id="a-Jx"></a>诸福减者应散居下。<a id="a-Jy"></a>此器世间初一有情。<a id="a-Jz"></a>极光净殁生大梵处空宫殿中。<a id="a-K0"></a>后诸有情亦从彼殁有生梵辅。<a id="a-K1"></a>有生梵天。<a id="a-K2"></a>有生他化自在天宫。<a id="a-K3"></a>渐渐下生乃至人趣。<a id="a-K4"></a>后生饿鬼傍生地狱。<a id="a-K5"></a>法尔后成坏必最初。<a id="a-K6"></a>若初一有情生无间狱。<a id="a-K7"></a>二十中成劫应知已满。<a id="a-K8"></a>此后复有二十中劫。<a id="a-K9"></a>名成已住。<a id="a-KA"></a>次第而起。<a id="a-KB"></a>立世阿毗昙论云。<a id="a-KC"></a>一切器世界起作已成。<a id="a-KD"></a>时二种界起长。<a id="a-KE"></a>谓地火两界。<a id="a-KF"></a>风界起吹火界蒸炼地界。<a id="a-KG"></a>风界恒起吹一切物使成坚实。<a id="a-KH"></a>既坚实已一切诸宝种类皆得显现。<a id="a-KI"></a>如是多时六十小劫究竟已度。</p>
  <p id="aKJ">又长阿含经云。<a id="a-KK"></a>此三及地为四灾四劫。<a id="a-KL"></a>除地说三为大劫。<a id="a-KM"></a>唯未至第四禅。<a id="a-KN"></a>为净居天故。<a id="a-KO"></a>无上地可生。<a id="a-KP"></a>即于彼处涅槃。<a id="a-KQ"></a>亦不下生。<a id="a-KR"></a>非数灭故。<a id="a-KS"></a>变成天地。<a id="a-KT"></a>天地更始。<a id="a-KU"></a>了无所有亦无日月。<a id="a-KV"></a>地涌甘泉味如苏蜜。<a id="a-KW"></a>时光音诸天。<a id="a-KX"></a>或有福尽来生。<a id="a-KY"></a>或乐观新地。<a id="a-KZ"></a>性多轻躁以指尝之。<a id="a-Ka"></a>如是三转得其甜味。<a id="a-Kb"></a>食之不已渐生粗肌。<a id="a-Kc"></a>失天妙色神足光明。<a id="a-Kd"></a>冥然大暗。<a id="a-Ke"></a>后大黑风吹彼海水漂出日月。<a id="a-Kf"></a>置须弥边安日道中。<a id="a-Kg"></a>绕须弥山照四天下。<a id="a-Kh"></a>时诸人辈见出则欢见入则惧。<a id="a-Ki"></a>自兹以后昼夜晦朔春秋岁数终而复始。<a id="a-Kj"></a>劫初成时诸天来下为人皆悉化生。<a id="a-Kk"></a>身光自在神足飞行。<a id="a-Kl"></a>无有男女尊卑。<a id="a-Km"></a>众共生世。<a id="a-Kn"></a>故名众生。<a id="a-Ko"></a>有自然地味犹如醍醐亦如生苏味甜如蜜。<a id="a-Kp"></a>其后众生以手试尝。<a id="a-Kq"></a>遂生味着渐成抟食。<a id="a-Kr"></a>光明转减无复神通。<a id="a-Ks"></a>食地味多者颜色粗悴。<a id="a-Kt"></a>其食少者颜色光泽。<a id="a-Ku"></a>遂生胜负。<a id="a-Kv"></a>因缘胜负故便生是非。<a id="a-Kw"></a>地味稍歇咸皆懊恼。<a id="a-Kx"></a>咄哉为祸。<a id="a-Ky"></a>无复地味。<a id="a-Kz"></a>又生地皮状如薄饼。<a id="a-L0"></a>地皮又灭又生地肤。<a id="a-L1"></a>地肤灭故。<a id="a-L2"></a>依增一经。<a id="a-L3"></a>又生自然地肥。<a id="a-L4"></a>味甘如蒲萄酒。</p>
  <p id="aL5">又楼炭经云。<a id="a-L6"></a>地肥不生更生两枝蒱萄。<a id="a-L7"></a>其味亦甘。<a id="a-L8"></a>久久食多共相形笑。<a id="a-L9"></a>两枝蒱萄不生。<a id="a-LA"></a>更生糠米无有糠糩。<a id="a-LB"></a>不加调和备众美味。<a id="a-LC"></a>众生食之生男女形。<a id="a-LD"></a>又增一经云。<a id="a-LE"></a>时诸天子情欲意多者便成女人。<a id="a-LF"></a>故有夫妻之名。<a id="a-LG"></a>其后众生淫欲转增。<a id="a-LH"></a>遂夫妻共住。<a id="a-LI"></a>其余众生寿福行尽。<a id="a-LJ"></a>后光音天来生此间在母胎中。<a id="a-LK"></a>因此世间有处胎生。<a id="a-LL"></a>尔时造瞻婆大城乃至一切城郭。<a id="a-LM"></a>自然糠米朝刈暮熟。<a id="a-LN"></a>暮刈朝熟。<a id="a-LO"></a>刈后随生。</p>
  <p id="aLP">又依中阿含经。<a id="a-LQ"></a>米长四寸未有茎秆。<a id="a-LR"></a>时有众生并取日粮。<a id="a-LS"></a>如是相学。<a id="a-LT"></a>乃至并取五日糠米。<a id="a-LU"></a>渐生糠糩。<a id="a-LV"></a>刈已不生遂有枯株。<a id="a-LW"></a>尔时众生懊恼悲泣。<a id="a-LX"></a>各封田宅糠米以为疆畔。<a id="a-LY"></a>其众自藏己米盗他田谷。<a id="a-LZ"></a>无能决者。<a id="a-La"></a>议立一平等主。<a id="a-Lb"></a>善护人民赏善罚恶。<a id="a-Lc"></a>便有刀杖等物考楚杀戮。<a id="a-Ld"></a>此是生老病死之原。<a id="a-Le"></a>由有田地致此诤讼。<a id="a-Lf"></a>故各共减割以供给之。<a id="a-Lg"></a>故选一人形貌尊雅甚有财德。<a id="a-Lh"></a>请以为主。<a id="a-Li"></a>于是始有民主之号。<a id="a-Lj"></a>田宅舍屋之名。<a id="a-Lk"></a>天下丰乐不可具述。<a id="a-Ll"></a>奉行十善哀念人民。<a id="a-Lm"></a>如父母爱子。<a id="a-Ln"></a>人民敬主如子敬父。<a id="a-Lo"></a>人寿大久丰乐无极。</p>
  <p id="aLp">又依顺正理论云。<a id="a-Lq"></a>初受段食故。<a id="a-Lr"></a>身渐坚重。<a id="a-Ls"></a>光明隐没黑暗便生。<a id="a-Lt"></a>日月众星从兹出现。<a id="a-Lu"></a>由渐耽味地味便隐。<a id="a-Lv"></a>从兹复有地皮饼生。<a id="a-Lw"></a>竞耽食之地饼复隐。<a id="a-Lx"></a>尔时复有林藤出现。<a id="a-Ly"></a>竞耽食故林藤复隐。<a id="a-Lz"></a>有非种香稻自生。<a id="a-M0"></a>众共取之以充所食。<a id="a-M1"></a>此食粗故残秽在身。<a id="a-M2"></a>为欲蠲除便生二道。<a id="a-M3"></a>因斯遂有男女根生。<a id="a-M4"></a>由二根殊形相亦异。<a id="a-M5"></a>宿习力故便相瞻视。<a id="a-M6"></a>因此遂生非理。<a id="a-M7"></a>乃至由有劫盗过起。<a id="a-M8"></a>诠量众内一有德人。<a id="a-M9"></a>各以所收六分之一。<a id="a-MA"></a>雇令防护封为田主。<a id="a-MB"></a>因斯故立刹帝利名。<a id="a-MC"></a>大众钦承恩流率土。<a id="a-MD"></a>故复名大王。<a id="a-ME"></a>未有多王。<a id="a-MF"></a>自后诸王此王为首。</p>
  <p id="aMG">又长阿含经云。<a id="a-MH"></a>佛告比丘。<a id="a-MI"></a>有四事长久无量无限。<a id="a-MJ"></a>不可以日月岁数而称计也。<a id="a-MK"></a>云何为四。<a id="a-ML"></a>一时世间灾渐起。<a id="a-MM"></a>坏此世时中间长久。<a id="a-MN"></a>不可以日月岁数而称计也。<a id="a-MO"></a>二者此世间坏已中间空旷。<a id="a-MP"></a>无有世间长久迥远。<a id="a-MQ"></a>不可以日月岁数而称计也。<a id="a-MR"></a>三者天地初起向欲成时中间长久。<a id="a-MS"></a>不可以日月岁数而称计也。<a id="a-MT"></a>四者天地成已久住不坏。<a id="a-MU"></a>不可以日月岁数而称计也。<a id="a-MV"></a>是为四事长久无量无限不可以日月岁数而计量也。</p>
  <p id="aMW">颂曰。</p>
  <p id="aMX">百旬芥易尽　　三灾理自倾</p>
  <p id="aMY">石火无恒焰　　电光非久停</p>
  <p id="aMZ">饥窘自相啖　　刀兵竞相征</p>
  <p id="aMa">疫病无医效　　空劳怨苦声</p>
  <p id="aMb">亲戚无相救　　残害有余情</p>
  <p id="aMc">遗文虚满笥　　徒欣富贵盈</p>
  <p id="aMd">太息波川迅　　悲斯苦业萦</p>
  <p id="aMe">生灭恒敦逼　　煎迫未安宁</p>
 </body>
</html>