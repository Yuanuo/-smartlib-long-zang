<!doctype html>
<html id="z3IBWiB1Qv" data-ver="3301">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第三十三</h1>
  <h2 id="a2">兴福篇第二十七之一(此有八部)</h2>
  <p id="a3">述意部 兴福部 生信部 校量部 修造部 嚫施部 杂福部 洗僧部。</p>
  <p data-pb></p>
  <h2 id="a4">述意部第一</h2>
  <p id="a5">优填初刻栴檀。<a id="a-6"></a>波斯始铸金质。<a id="a-7"></a>皆现写真容工图妙相。<a id="a-8"></a>故能流光动瑞避席施虔。<a id="a-9"></a>爰至发爪两塔衣影二台。<a id="a-A"></a>皆是如来在世已见成轨。<a id="a-B"></a>自收迹河边阇维林外。<a id="a-C"></a>八王请分还国起塔及瓶炭二所。<a id="a-D"></a>于是十刹兴焉。<a id="a-E"></a>其生处得道说法涅槃。<a id="a-F"></a>发髻顶骨四牙双迹钵杖唾壶泥洹僧等。<a id="a-G"></a>皆树塔勒铭标碣神异。<a id="a-H"></a>尔后百有余年。<a id="a-I"></a>阿育王遣使浮海。<a id="a-J"></a>坏撤诸塔分取舍利。<a id="a-K"></a>还值风潮颇有遗落。<a id="a-L"></a>故今海族之中时或遇者是。<a id="a-M"></a>后八万四千因之而起。<a id="a-N"></a>育王诸女亦次发净心。<a id="a-O"></a>并镌石镕金图写神状。<a id="a-P"></a>至能浮江泛海影化东川。<a id="a-Q"></a>虽复灵迹潜通而未彰视听。<a id="a-R"></a>及蔡愔秦景自西域还至。<a id="a-S"></a>始传画氎释迦。<a id="a-T"></a>于是凉台寿陵并图其相。<a id="a-U"></a>目兹厥后形像塔庙。<a id="a-V"></a>与时竞列。<a id="a-W"></a>洎于梁代遗光粤盛。<a id="a-X"></a>但法身无像因感故形。<a id="a-Y"></a>感见有参差。<a id="a-Z"></a>故形应有殊别。<a id="a-a"></a>若乃心路苍茫则真仪隔化。<a id="a-b"></a>情志慊忉则木石开心。<a id="a-c"></a>故刘殷至孝诚感。<a id="a-d"></a>釜庾为之生铭。<a id="a-e"></a>丁兰温凊竭诚。<a id="a-f"></a>木母以之变色。<a id="a-g"></a>鲁阳回戈而日转。<a id="a-h"></a>杞妇下泪而城崩。<a id="a-i"></a>斯皆恻隐入其性情。<a id="a-j"></a>故使征祥昭乎耳目。<a id="a-k"></a>是知道藉人弘。<a id="a-l"></a>神由物感。<a id="a-m"></a>岂曰虚哉。<a id="a-n"></a>是以祭神如神在。<a id="a-o"></a>则神道交矣。<a id="a-p"></a>敬像如敬佛。<a id="a-q"></a>则法身应矣。<a id="a-r"></a>故入道必以智慧为本。<a id="a-s"></a>智慧必以福德为基。<a id="a-t"></a>譬犹鸟备二翼儵举万寻。<a id="a-u"></a>车足两轮一驰千里。<a id="a-v"></a>岂不勤哉。<a id="a-w"></a>岂不勖哉。</p>
  <h2 id="ax">兴福部第二</h2>
  <p id="ay">如佛说福田经云。<a id="a-z"></a>佛告天帝。<a id="a-10"></a>复有七法广施。<a id="a-11"></a>名曰福田。<a id="a-12"></a>行者得福即生梵天。<a id="a-13"></a>何谓为七。<a id="a-14"></a>一者兴立佛图僧房堂阁。<a id="a-15"></a>二者园果浴池树木清凉。<a id="a-16"></a>三者常施医药疗救众病。<a id="a-17"></a>四者作牢坚船济度人民。<a id="a-18"></a>五者安设桥梁过度羸弱。<a id="a-19"></a>六者近道作井渴乏得饮。<a id="a-1A"></a>七者造作圊厕施便利处。<a id="a-1B"></a>是为七事得梵天福。</p>
  <p id="a1C">尔时座中有一比丘。<a id="a-1D"></a>名曰听聪。<a id="a-1E"></a>闻法欣悦。<a id="a-1F"></a>即白佛言。<a id="a-1G"></a>我自惟念。<a id="a-1H"></a>先世之时生波罗奈国。<a id="a-1I"></a>为长者子。<a id="a-1J"></a>于大道边起立精舍。<a id="a-1K"></a>床卧浆粮供给众僧。<a id="a-1L"></a>行路顿乏亦得止息。<a id="a-1M"></a>缘此功德命终生天为天帝释。<a id="a-1N"></a>下生世间为转轮王。<a id="a-1O"></a>各三十六返典领天人。<a id="a-1P"></a>九十一劫足下生毛。<a id="a-1Q"></a>蹑空而游。<a id="a-1R"></a>食福自然。<a id="a-1S"></a>今值世尊顾临众生。<a id="a-1T"></a>蠲我愚浊安以净慧。<a id="a-1U"></a>生死栽枯。<a id="a-1V"></a>号曰真人。<a id="a-1W"></a>功报成谛。<a id="a-1X"></a>其为然矣。<a id="a-1Y"></a>复有一比丘。<a id="a-1Z"></a>名曰波拘卢。<a id="a-1a"></a>即白佛言。<a id="a-1b"></a>忆念我昔生拘那竭国。<a id="a-1c"></a>为长者子。<a id="a-1d"></a>时世无佛。<a id="a-1e"></a>众僧教化大会说法。<a id="a-1f"></a>我往听法闻法欢喜。<a id="a-1g"></a>将一药果名诃黎勒奉上众僧。<a id="a-1h"></a>缘此果报命终生天。<a id="a-1i"></a>下生世间常处尊贵。<a id="a-1j"></a>与众超绝九十一劫未曾疾病。<a id="a-1k"></a>余福值佛逮得应真。</p>
  <p id="a1l">复有一比丘。<a id="a-1m"></a>名曰须陀耶。<a id="a-1n"></a>即白世尊曰。<a id="a-1o"></a>我念宿命生维耶离国。<a id="a-1p"></a>为小民家子。<a id="a-1q"></a>时世无佛。<a id="a-1r"></a>众僧教化。<a id="a-1s"></a>我时持酪入市欲卖。<a id="a-1t"></a>值众僧大会讲法。<a id="a-1u"></a>过而立听。<a id="a-1v"></a>闻法欢喜。<a id="a-1w"></a>即举瓶酪布施众僧。<a id="a-1x"></a>僧得祝愿益怀欣跃。<a id="a-1y"></a>缘此福德命终生天上。<a id="a-1z"></a>下生世间恒处尊贵。<a id="a-20"></a>九十一劫末后余愆。<a id="a-21"></a>下生世间母妊数月。<a id="a-22"></a>得病命终。<a id="a-23"></a>埋母冢中。<a id="a-24"></a>月满乃生。<a id="a-25"></a>冢中七年饮死母乳用自济活。<a id="a-26"></a>微福值佛逮得应真。</p>
  <p id="a27">复有一比丘。<a id="a-28"></a>名曰阿难。<a id="a-29"></a>即白世尊曰。<a id="a-2A"></a>忆念我昔生罗阅只国。<a id="a-2B"></a>为庶民子。<a id="a-2C"></a>身生恶疮治之不差。<a id="a-2D"></a>有亲友道人来语我言。<a id="a-2E"></a>当浴众僧取其浴汁。<a id="a-2F"></a>以用洗疮亦可得愈。<a id="a-2G"></a>又可得福。<a id="a-2H"></a>我即欢喜。<a id="a-2I"></a>往到寺中加敬至心。<a id="a-2J"></a>更作新井香油浴具。<a id="a-2K"></a>洗浴众僧取其浴汁。<a id="a-2L"></a>以用洗疮寻蒙除愈。<a id="a-2M"></a>缘是功德所生端正。<a id="a-2N"></a>金色晃昱不受尘垢。<a id="a-2O"></a>九十一劫常得净福。<a id="a-2P"></a>增德广远今复值佛。<a id="a-2Q"></a>心垢消除逮得应真。<a id="a-2R"></a>尔时座中有一比丘尼。<a id="a-2S"></a>名曰柰女。<a id="a-2T"></a>即白佛言。<a id="a-2U"></a>我念宿命生波罗柰国。<a id="a-2V"></a>为贫女人。<a id="a-2W"></a>时世有佛。<a id="a-2X"></a>名曰迦葉。<a id="a-2Y"></a>时与大众围绕说法。<a id="a-2Z"></a>我时在座闻经欢喜。<a id="a-2a"></a>意欲布施。<a id="a-2b"></a>顾无所有。<a id="a-2c"></a>自惟贫贱。<a id="a-2d"></a>心用悲感。<a id="a-2e"></a>诣他园囿乞求果蓏。<a id="a-2f"></a>当以施佛。<a id="a-2g"></a>乞得一柰大而香好。<a id="a-2h"></a>擎一杆水并柰一枚。<a id="a-2i"></a>奉迦葉佛及诸众僧。<a id="a-2j"></a>佛知至意祝愿受之。<a id="a-2k"></a>分布水柰一切周普。<a id="a-2l"></a>缘此福祚命终生天得为天后。<a id="a-2m"></a>下生世间不由胞胎。<a id="a-2n"></a>九十一劫生柰华中。<a id="a-2o"></a>端正鲜洁常识宿命。<a id="a-2p"></a>今值世尊开示道眼。</p>
  <p id="a2q">尔时天帝即从座起。<a id="a-2r"></a>为佛作礼。<a id="a-2s"></a>长跪叉手。<a id="a-2t"></a>白佛言。<a id="a-2u"></a>世尊。<a id="a-2v"></a>我自惟念。<a id="a-2w"></a>先世之时生拘留大国。<a id="a-2x"></a>为长者子。<a id="a-2y"></a>青衣抱行入城游观。<a id="a-2z"></a>偶值众僧街巷分卫。<a id="a-30"></a>时见人民施者甚多。<a id="a-31"></a>即自念言。<a id="a-32"></a>愿得财宝布施众僧不亦快乎。<a id="a-33"></a>即解珠缨布施众僧。<a id="a-34"></a>同心祝愿欢喜而去。<a id="a-35"></a>从是因缘寿终生天。<a id="a-36"></a>得为天帝。<a id="a-37"></a>九十一劫永离八难。<a id="a-38"></a>佛告天帝及诸大众。<a id="a-39"></a>听我自说宿命所行。<a id="a-3A"></a>昔我前世于波罗柰国。<a id="a-3B"></a>近大道边安设圊厕。<a id="a-3C"></a>国中人众得轻安者。<a id="a-3D"></a>莫不感义。<a id="a-3E"></a>缘此功德世世清净。<a id="a-3F"></a>累劫行道秽染不污。<a id="a-3G"></a>金色晃昱尘垢不着。<a id="a-3H"></a>食自消化无便利之患。</p>
  <p id="a3I">佛告天帝。<a id="a-3J"></a>九十六种道中佛道最尊。<a id="a-3K"></a>九十六种法中佛法最真。<a id="a-3L"></a>九十六种僧中佛僧最正。<a id="a-3M"></a>所以者何。<a id="a-3N"></a>由如来从阿僧祇劫发愿诚谛。<a id="a-3O"></a>殒命积德誓为众生。<a id="a-3P"></a>六度四等众善普备。<a id="a-3Q"></a>得慧成满。<a id="a-3R"></a>三界天尊无能及者。<a id="a-3S"></a>其有众生。<a id="a-3T"></a>发一敬心。<a id="a-3U"></a>向如来者。<a id="a-3V"></a>胜获大千世界珍宝施矣。<a id="a-3W"></a>三十七品十二部经。<a id="a-3X"></a>分别罪福言皆至诚。<a id="a-3Y"></a>开三乘教皆得奉行。<a id="a-3Z"></a>闻者欢喜。<a id="a-3a"></a>乐作沙门。<a id="a-3b"></a>信佛行法。<a id="a-3c"></a>志尚清高。<a id="a-3d"></a>舍世贪诤导世间福。<a id="a-3e"></a>天人路通众僧之由矣。<a id="a-3f"></a>是为最尊无上之道。</p>
  <p data-pb></p>
  <h2 id="a3g">生信部第三</h2>
  <p id="a3h">如旧杂譬喻经云。<a id="a-3i"></a>昔舍卫城外有人妇。<a id="a-3j"></a>清信戒行纯具。<a id="a-3k"></a>佛自至门乞食。<a id="a-3l"></a>妇以饭着佛钵中。<a id="a-3m"></a>却行作礼。<a id="a-3n"></a>佛言。<a id="a-3o"></a>种一生十。<a id="a-3p"></a>种十生百。<a id="a-3q"></a>种百生千。<a id="a-3r"></a>种千生万。<a id="a-3s"></a>种万生亿。<a id="a-3t"></a>得见谛道。<a id="a-3u"></a>其夫不信。<a id="a-3v"></a>默于后听。<a id="a-3w"></a>佛祝愿。<a id="a-3x"></a>夫曰。<a id="a-3y"></a>瞿昙沙门言何过甚。<a id="a-3z"></a>施一钵饭乃得尔福。<a id="a-40"></a>复见谛道。<a id="a-41"></a>佛言。<a id="a-42"></a>卿从何来。<a id="a-43"></a>答曰。<a id="a-44"></a>从城中来。<a id="a-45"></a>佛言。<a id="a-46"></a>汝见尼拘陀树高几许耶。<a id="a-47"></a>答曰。<a id="a-48"></a>高四五里。<a id="a-49"></a>岁下数万斛实。<a id="a-4A"></a>其核大如芥子。<a id="a-4B"></a>佛言。<a id="a-4C"></a>汝语过甚。<a id="a-4D"></a>何有种一芥子乃高四五里岁下数十万子。<a id="a-4E"></a>答曰。<a id="a-4F"></a>世人共见其实如是。<a id="a-4G"></a>佛言。<a id="a-4H"></a>地是无知其报力尚尔。<a id="a-4I"></a>何况人是有情。<a id="a-4J"></a>欢喜特一钵饭上佛。<a id="a-4K"></a>其福甚大不可称量。<a id="a-4L"></a>夫妇二人心开意解。<a id="a-4M"></a>应时即得须陀洹道。</p>
  <p id="a4N">又智度论云。<a id="a-4O"></a>昔佛在世时。<a id="a-4P"></a>佛与阿难从舍婆提城。<a id="a-4Q"></a>向婆罗门城。<a id="a-4R"></a>时婆罗门城王属外道。<a id="a-4S"></a>闻佛欲来即立制限。<a id="a-4T"></a>若与佛食共佛语者当罚金钱五百文。<a id="a-4U"></a>后佛来到入城乞食。<a id="a-4V"></a>人皆闭门。<a id="a-4W"></a>佛与阿难空钵而出。<a id="a-4X"></a>见一老婢持破瓦器。<a id="a-4Y"></a>盛臭潘淀出门弃之。<a id="a-4Z"></a>见佛相好空钵而来。<a id="a-4a"></a>心念欲施。<a id="a-4b"></a>佛知其意。<a id="a-4c"></a>申钵从乞所弃潘淀。<a id="a-4d"></a>婢即净心持来施佛。<a id="a-4e"></a>佛受施已语阿难言。<a id="a-4f"></a>此婢因施十五劫中。<a id="a-4g"></a>天上人间受福快乐不堕恶道。<a id="a-4h"></a>后得男身出家学道成辟支佛。<a id="a-4i"></a>当时佛边有一婆罗门。<a id="a-4j"></a>闻佛此语。<a id="a-4k"></a>即语佛言。<a id="a-4l"></a>汝是净饭王之太子。<a id="a-4m"></a>何故为食而作妄语。<a id="a-4n"></a>是时佛即出舌覆面上至发际。<a id="a-4o"></a>而语之言。<a id="a-4p"></a>汝颇见有如此舌人而作妄语不。<a id="a-4q"></a>婆罗门言。<a id="a-4r"></a>若舌覆鼻尚不妄语。<a id="a-4s"></a>何况覆面上至发际。<a id="a-4t"></a>即生信心而白佛言。<a id="a-4u"></a>我今不解少施报多。<a id="a-4v"></a>佛即告言。<a id="a-4w"></a>汝颇曾见希有事不。<a id="a-4x"></a>婆罗门言。<a id="a-4y"></a>我曾行见尼拘陀树。<a id="a-4z"></a>其荫遍覆五百乘车。<a id="a-50"></a>佛即问言。<a id="a-51"></a>树种大小。<a id="a-52"></a>彼答言。<a id="a-53"></a>大如芥子三分之一。<a id="a-54"></a>佛复语言。<a id="a-55"></a>谁当信汝。<a id="a-56"></a>婆罗门言。<a id="a-57"></a>实尔。<a id="a-58"></a>世尊。<a id="a-59"></a>我眼见之非妄语也。<a id="a-5A"></a>佛即语言。<a id="a-5B"></a>我见此女净心施佛。<a id="a-5C"></a>得大果报亦如此树因少报多。<a id="a-5D"></a>时婆罗门心开意解。<a id="a-5E"></a>向佛忏悔。<a id="a-5F"></a>佛为说法。<a id="a-5G"></a>得须陀洹。<a id="a-5H"></a>即时举手大唱声言。<a id="a-5I"></a>一切众人甘露门开。<a id="a-5J"></a>如何不出。<a id="a-5K"></a>诸人开已皆送五百金钱与王。<a id="a-5L"></a>请佛供养即破制限。<a id="a-5M"></a>王与群臣亦归依佛。<a id="a-5N"></a>佛为说法悉获道果。<a id="a-5O"></a>以是因缘如来所说无有虚妄。<a id="a-5P"></a>善恶果报必受不差。<a id="a-5Q"></a>一切众生应当信受。</p>
  <p id="a5R">又譬喻经云。<a id="a-5S"></a>昔有二比丘俱得须陀洹果。<a id="a-5T"></a>一人常行教化乞丐。<a id="a-5U"></a>以用作福布施饭僧。<a id="a-5V"></a>一人但直坐禅自守不乐作福。<a id="a-5W"></a>时坐禅者语乞者言。<a id="a-5X"></a>何不坐禅唐自勤苦。<a id="a-5Y"></a>修福者言。<a id="a-5Z"></a>佛常亦说比丘云。<a id="a-5a"></a>当修行布施。<a id="a-5b"></a>后俱命终生长者家。<a id="a-5c"></a>乞作福者为长者家子。<a id="a-5d"></a>奴婢承给衣食自然。<a id="a-5e"></a>快乐无极。<a id="a-5f"></a>其坐禅者生为婢子。<a id="a-5g"></a>在地独坐饥渴啼哭。<a id="a-5h"></a>俱知宿命。<a id="a-5i"></a>时长者子语婢子言。<a id="a-5j"></a>我本语汝。<a id="a-5k"></a>汝当布施不肯用语。<a id="a-5l"></a>是汝自过。<a id="a-5m"></a>何为啼哭。<a id="a-5n"></a>其长者子长大骑乘。<a id="a-5o"></a>出行游观一切奴客。<a id="a-5p"></a>及以婢子皆侍从出。<a id="a-5q"></a>后时二人俱求出家。<a id="a-5r"></a>既出家已得阿罗汉果。<a id="a-5s"></a>其长者子常直端坐。<a id="a-5t"></a>人皆竞送衣食来与。<a id="a-5u"></a>其婢子者在外乞求人无与者。<a id="a-5v"></a>常受饥渴。<a id="a-5w"></a>以是因缘行道之人。<a id="a-5x"></a>不但持戒禅诵而已。<a id="a-5y"></a>亦当布施作诸福德。<a id="a-5z"></a>故大爱道经。<a id="a-60"></a>佛说偈云。</p>
  <p id="a61">夙夜不学　　日无所竟　　动入罪中</p>
  <p id="a62">宛转益深　　自没其体　　其亦苦辛</p>
  <p id="a63">往而不返　　投命太山　　地狱之罪</p>
  <p id="a64">难可堪任　　生时不学　　死当入渊</p>
  <p id="a65">老不止淫　　尘灭世间　　呼吸而尽</p>
  <p id="a66">何足自珍　　能自改悔　　守命良真</p>
  <p id="a67">今世灭罪　　后世得申　　有财不施</p>
  <p id="a68">世世受贫</p>
  <p data-pb></p>
  <h2 id="a69">校量部第四</h2>
  <p id="a6A">如须达经云。<a id="a-6B"></a>世尊告须达长者曰。<a id="a-6C"></a>有居士行施。<a id="a-6D"></a>不信施与。<a id="a-6E"></a>不随时与。<a id="a-6F"></a>不自手与。<a id="a-6G"></a>不往而施与。<a id="a-6H"></a>亦不知。<a id="a-6I"></a>亦不信。<a id="a-6J"></a>亦不知有因缘行果报而行施与。<a id="a-6K"></a>当知彼受报意不妙(反前为妙)昔有过去世。<a id="a-6L"></a>有鞞蓝大婆罗门。<a id="a-6M"></a>大富多财。<a id="a-6N"></a>彼作大施。<a id="a-6O"></a>以八十四千金钵碎银满中。<a id="a-6P"></a>彼行大施。<a id="a-6Q"></a>八十四千银钵满中碎金。<a id="a-6R"></a>八十四千金钵满中碎金。<a id="a-6S"></a>八十四千银钵满中碎银。<a id="a-6T"></a>八十四千象。<a id="a-6U"></a>象白如雪。<a id="a-6V"></a>八十四千马。<a id="a-6W"></a>金饰交露。<a id="a-6X"></a>八十四千牛[(殼-一)/牛]乳满器。<a id="a-6Y"></a>八十四千玉女。<a id="a-6Z"></a>端正殊妙诸缨严饰。<a id="a-6a"></a>如是行施余不可数。<a id="a-6b"></a>彼居士鞞蓝大富。<a id="a-6c"></a>作如是大施。<a id="a-6d"></a>与阎浮提凡夫人。<a id="a-6e"></a>宁施与彼一仙人得福多。<a id="a-6f"></a>虽与仙人。<a id="a-6g"></a>不如施一须陀洹此得福多。<a id="a-6h"></a>虽与须陀洹。<a id="a-6i"></a>不如施与一斯陀含。<a id="a-6j"></a>虽与斯陀含。<a id="a-6k"></a>不如施一阿那含。<a id="a-6l"></a>虽与阿那含。<a id="a-6m"></a>不如施与阿罗汉。<a id="a-6n"></a>百须陀洹虽与百斯陀含。<a id="a-6o"></a>不如施与一阿那含。<a id="a-6p"></a>虽与百阿那含。<a id="a-6q"></a>不如施与一阿罗汉。<a id="a-6r"></a>虽与百阿罗汉。<a id="a-6s"></a>不如施与一辟支佛。<a id="a-6t"></a>虽与百辟支佛。<a id="a-6u"></a>不如施与如来无所著等正觉此得福多。<a id="a-6v"></a>彼居士作如是施与。<a id="a-6w"></a>阎浮提凡夫人。<a id="a-6x"></a>至百辟支佛作房舍以施招提僧。<a id="a-6y"></a>得福增多。<a id="a-6z"></a>虽与招提僧。<a id="a-70"></a>不如以清净意作三自归佛法僧受其戒此得福多。<a id="a-71"></a>虽受三归受戒。<a id="a-72"></a>不如于一众生行于慈悲至[(殼-一)/牛]牛顷此得福多。<a id="a-73"></a>虽于一切众生分别行慈下至[(殼-一)/牛]牛顷。<a id="a-74"></a>谓不如一切行无常苦空无我思惟念者。<a id="a-75"></a>下至一弹指顷。<a id="a-76"></a>此得福多。<a id="a-77"></a>又增一阿含经云。<a id="a-78"></a>尔时世尊告诸比丘。<a id="a-79"></a>有四梵福。<a id="a-7A"></a>云何为四。<a id="a-7B"></a>若有信人未曾起偷婆处(塔是也)于中能起偷婆者。<a id="a-7C"></a>是初受梵天之福。<a id="a-7D"></a>若有信人能补治故寺者。<a id="a-7E"></a>是谓第二受梵天之福。<a id="a-7F"></a>若有信人能和合圣众者。<a id="a-7G"></a>是谓第三受梵天之福。<a id="a-7H"></a>若佛初转法轮时。<a id="a-7I"></a>诸天世人劝请转法轮。<a id="a-7J"></a>是谓第四受梵天之福。<a id="a-7K"></a>尔时有异比丘白世尊言。<a id="a-7L"></a>梵天之福竟为多少。<a id="a-7M"></a>世尊告曰阎浮里地众生所有功德。<a id="a-7N"></a>如是展转行从四天下至他化自在天之福。<a id="a-7O"></a>故不如一梵天王之福。<a id="a-7P"></a>若求其福。<a id="a-7Q"></a>此是其量也。</p>
  <p id="a7R">又萨婆多论云。<a id="a-7S"></a>有檀越与阐那比丘三十万钱作大房。<a id="a-7T"></a>即日成即日崩倒。<a id="a-7U"></a>功用甚大檀越心退。<a id="a-7V"></a>诸比丘为檀越说法。<a id="a-7W"></a>房虽崩倒功德成就。<a id="a-7X"></a>房未坏时。<a id="a-7Y"></a>佛已到此房中。<a id="a-7Z"></a>即是受用。<a id="a-7a"></a>佛是无上福田。<a id="a-7b"></a>佛既受用。<a id="a-7c"></a>功德深广不可测量。<a id="a-7d"></a>又房始成有一新受戒年少比丘戒德清净。<a id="a-7e"></a>入此房中已毕。<a id="a-7f"></a>檀越信施之德。<a id="a-7g"></a>若起亿数种种房阁庄严。<a id="a-7h"></a>下至金刚地际高广严饰。<a id="a-7i"></a>犹若须弥。<a id="a-7j"></a>设有一净戒比丘。<a id="a-7k"></a>暂时受用已毕。<a id="a-7l"></a>施恩以戒非世间是向泥洹门。<a id="a-7m"></a>不同房舍卧具饮食汤药是世间法非是离世难得之法。</p>
  <p data-pb></p>
  <h2 id="a7n">修造部第五</h2>
  <p id="a7o">若欲修造理须如法。<a id="a-7p"></a>造作虽少得福无量。<a id="a-7q"></a>若不依法纵多无益。<a id="a-7r"></a>故佛在金棺敬福经云。<a id="a-7s"></a>经像主莫论道。<a id="a-7t"></a>雇经像之匠莫云客作。<a id="a-7u"></a>造佛布施二人获福不可度量。<a id="a-7v"></a>欲说其福穷劫不尽。<a id="a-7w"></a>受若约敕是佛真子。<a id="a-7x"></a>如是精诚造少福多。<a id="a-7y"></a>问工匠之法作经像得物。<a id="a-7z"></a>合取直不。<a id="a-80"></a>佛言。<a id="a-81"></a>不得取价直。<a id="a-82"></a>如卖父母取财者。<a id="a-83"></a>逆过三千。<a id="a-84"></a>真是天魔。<a id="a-85"></a>急离吾佛法。<a id="a-86"></a>非我眷属。<a id="a-87"></a>饮酒食肉五辛之徒。<a id="a-88"></a>不依圣教。<a id="a-89"></a>虽经像数如尘沙。<a id="a-8A"></a>其福甚少。<a id="a-8B"></a>盖不足言。<a id="a-8C"></a>劫烧之时不入海龙王宫。<a id="a-8D"></a>劳而少功。<a id="a-8E"></a>不敬之罪死入地狱。<a id="a-8F"></a>土匠无益诸天不祐。<a id="a-8G"></a>不如不造直心礼拜得福无量。<a id="a-8H"></a>如向所列。<a id="a-8I"></a>造多福少。<a id="a-8J"></a>若像师造像不具相者。<a id="a-8K"></a>五百万世中诸根不具。<a id="a-8L"></a>第一尽心为上。<a id="a-8M"></a>妙果先升。</p>
  <p id="a8N">又罪福决疑经云。<a id="a-8O"></a>僧尼白衣等。<a id="a-8P"></a>或自舍财及劝化得物拟佛受用经营。<a id="a-8Q"></a>人将此物造作鸟兽形像安佛槃上者。<a id="a-8R"></a>计损满五犯逆罪究竟不还。<a id="a-8S"></a>一劫堕阿鼻地狱。<a id="a-8T"></a>赎香油灯供养者无犯。<a id="a-8U"></a>佛不求利无人堪消。<a id="a-8V"></a>初献佛时上中下座。<a id="a-8W"></a>必教白衣奉佛及僧。<a id="a-8X"></a>献佛竟行与僧食不犯。<a id="a-8Y"></a>若不尔者食佛物故。<a id="a-8Z"></a>千亿岁堕阿鼻地狱。<a id="a-8a"></a>檀越不受前教亦招前报。<a id="a-8b"></a>若生人间。<a id="a-8c"></a>九百万岁堕下贱生。<a id="a-8d"></a>何以故。<a id="a-8e"></a>佛物无人能评价故。</p>
  <p id="a8f">述曰。<a id="a-8g"></a>此谓施主决定入佛受用。<a id="a-8h"></a>所以须赎。<a id="a-8i"></a>若如今时斋上每出佛槃饮食。<a id="a-8j"></a>情通彼此不局情者。<a id="a-8k"></a>食讫还入施主不劳牧赎。<a id="a-8l"></a>如七月十五日献佛及僧。<a id="a-8m"></a>无佛僧受用即须赎用也。</p>
  <p id="a8n">又观佛三昧经云。<a id="a-8o"></a>时优填王恋慕世尊铸金为像。<a id="a-8p"></a>闻佛当下宝阶。<a id="a-8q"></a>象载金像来迎世尊。<a id="a-8r"></a>尔时金像从象上下。<a id="a-8s"></a>犹如生佛足步虚空。<a id="a-8t"></a>足下雨华。<a id="a-8u"></a>亦放光明。<a id="a-8v"></a>来迎世尊。<a id="a-8w"></a>合掌叉手为佛作礼。</p>
  <p id="a8x">尔时世尊亦复长跪合掌向像。<a id="a-8y"></a>空中百千化佛。<a id="a-8z"></a>亦皆合掌长跪向像。<a id="a-90"></a>尔时世尊而语像言。<a id="a-91"></a>汝于来世大作佛事。<a id="a-92"></a>我灭度后。<a id="a-93"></a>我诸弟子以付嘱汝。<a id="a-94"></a>空中化佛异口同音。<a id="a-95"></a>咸作是言。<a id="a-96"></a>若有众生于佛灭后。<a id="a-97"></a>造立形像持用供养。<a id="a-98"></a>是人来世必得念佛清净三昧。</p>
  <p id="a99">又外国记云。<a id="a-9A"></a>佛上忉利天为母说法经九十日。<a id="a-9B"></a>波斯匿王思欲见佛。<a id="a-9C"></a>刻牛头栴檀作如来像。<a id="a-9D"></a>置佛坐处。<a id="a-9E"></a>佛后还入精舍。<a id="a-9F"></a>像出迎佛。<a id="a-9G"></a>佛言。<a id="a-9H"></a>还坐。<a id="a-9I"></a>吾般涅槃后可为四部众作诸法式。<a id="a-9J"></a>像即还坐。<a id="a-9K"></a>此像是众像之始也。<a id="a-9L"></a>佛移住两边小精舍。<a id="a-9M"></a>与像异处相去二十步。<a id="a-9N"></a>只桓精舍本有七层。<a id="a-9O"></a>诸国竞兴供养不绝。<a id="a-9P"></a>堂内长明灯鼠衔灯炷。<a id="a-9Q"></a>烧诸旛盖。<a id="a-9R"></a>遂及精舍。<a id="a-9S"></a>七重都尽。<a id="a-9T"></a>诸国王人民皆大悲恼。<a id="a-9U"></a>界檀像已烧。<a id="a-9V"></a>却后四五日。<a id="a-9W"></a>开东边小精舍户。<a id="a-9X"></a>忽见本像移向彼房。<a id="a-9Y"></a>众大欢喜。<a id="a-9Z"></a>共治精舍。<a id="a-9a"></a>得作两重。<a id="a-9b"></a>像像本处。</p>
  <p id="a9c">又优填王作佛形像经云。<a id="a-9d"></a>昔佛在世时。<a id="a-9e"></a>跋耆国王。<a id="a-9f"></a>名曰优填。<a id="a-9g"></a>来至佛所头面顶礼。<a id="a-9h"></a>合掌白佛言。<a id="a-9i"></a>世尊。<a id="a-9j"></a>若佛灭后其有众生作佛形像。<a id="a-9k"></a>当得何福。<a id="a-9l"></a>佛告王曰。<a id="a-9m"></a>若当有人作佛形像。<a id="a-9n"></a>功德无量不可称计。<a id="a-9o"></a>世世所生不堕恶道。<a id="a-9p"></a>天上人中受福快乐。<a id="a-9q"></a>身体常作紫磨金色。<a id="a-9r"></a>眼目清洁面貌端正。<a id="a-9s"></a>身体手足奇绝妙好。<a id="a-9t"></a>常为众人之所爱敬。<a id="a-9u"></a>若生人中。<a id="a-9v"></a>常生帝王大臣长者贤善家子。<a id="a-9w"></a>所生之处豪尊富贵。<a id="a-9x"></a>财产珍宝不可称数。<a id="a-9y"></a>常为父母兄弟宗亲之所爱重。<a id="a-9z"></a>若作帝王王中特尊。<a id="a-A0"></a>为诸国王之所归仰。<a id="a-A1"></a>乃至得转轮圣王王四天下。<a id="a-A2"></a>七宝自然千子具足。<a id="a-A3"></a>飞升天上无所不至。<a id="a-A4"></a>若生天上天中最胜。<a id="a-A5"></a>乃至得作六欲天王。<a id="a-A6"></a>于六天中尊贵第一。<a id="a-A7"></a>若生梵天作大梵王。<a id="a-A8"></a>端正无比胜诸梵天。<a id="a-A9"></a>常为诸梵之所尊敬。<a id="a-AA"></a>后皆得生无量寿国。<a id="a-AB"></a>作大菩萨最尊第一。<a id="a-AC"></a>过无数劫当得成佛。<a id="a-AD"></a>入泥洹道。<a id="a-AE"></a>若当有人作佛形像获福如是。<a id="a-AF"></a>又法华经偈云。</p>
  <p id="aAG">若人为佛故　　建立诸形像</p>
  <p id="aAH">乃至童子戏　　若草木及笔</p>
  <p id="aAI">或有指爪甲　　而画作佛像</p>
  <p id="aAJ">如是诸人等　　皆已成佛道</p>
  <p id="aAK">又造立形像福报经云。<a id="a-AL"></a>佛至拘罗瞿国。<a id="a-AM"></a>时国主名优填王。<a id="a-AN"></a>年始十四。<a id="a-AO"></a>闻佛当来。<a id="a-AP"></a>即敕傍臣左右皆悉迎佛。<a id="a-AQ"></a>到以头面礼佛。<a id="a-AR"></a>长跪叉手白佛言。<a id="a-AS"></a>天上人中无能及佛者。<a id="a-AT"></a>光明巍巍乃能如是。<a id="a-AU"></a>佛去已后恐不复见。<a id="a-AV"></a>今欲作佛形像恭敬承事。<a id="a-AW"></a>得何福报。<a id="a-AX"></a>愿佛哀愍为我说之。</p>
  <p id="aAY">尔时世尊说偈答曰。</p>
  <p id="aAZ">王谛听吾说　　福地上灰土</p>
  <p id="aAa">福德无过者　　作佛形像报</p>
  <p id="aAb">常生大富家　　尊贵无极珍</p>
  <p id="aAc">眷属常恭敬　　作佛形像报</p>
  <p id="aAd">常得天眼报　　无比绀青色</p>
  <p id="aAe">作佛形像报　　父母见欢喜</p>
  <p id="aAf">端正威德重　　爱乐终无厌</p>
  <p id="aAg">作佛形像报　　金色身焰光</p>
  <p id="aAh">犹妙师子像　　众生见欢喜</p>
  <p id="aAi">作佛形像报　　阎浮提大姓</p>
  <p id="aAj">刹利婆罗门　　福人于中生</p>
  <p id="aAk">作佛形像报　　不生边地国</p>
  <p id="aAl">不盲不丑陋　　六情常完具</p>
  <p id="aAm">作佛形像报　　临终识宿命</p>
  <p id="aAn">见佛在其前　　不觉死苦时</p>
  <p id="aAo">作佛形像报　　作大名闻王</p>
  <p id="aAp">金轮飞行帝　　典主四天下</p>
  <p id="aAq">作佛形像报　　作释天名因</p>
  <p id="aAr">神足典第二　　三十三天奉</p>
  <p id="aAs">作佛形像报　　此过出欲界</p>
  <p id="aAt">作梵梵天王　　迦夷众梵恭</p>
  <p id="aAu">作佛形像报　　受福正如是</p>
  <p id="aAv">若能刻画作　　天地尚可称</p>
  <p id="aAw">此福不可量　　是故供养佛</p>
  <p id="aAx">华香香汁涂　　供养大士者</p>
  <p id="aAy">得漏尽无为</p>
  <p id="aAz">又付法藏经云。<a id="a-B0"></a>昔过去九十一劫。<a id="a-B1"></a>毗婆尸佛入涅槃后。<a id="a-B2"></a>四部弟子起七宝塔。<a id="a-B3"></a>时彼塔中有佛形像。<a id="a-B4"></a>面上金色少处缺坏。<a id="a-B5"></a>有一贫女游行乞丐得一金珠。<a id="a-B6"></a>见像面坏欲传像面。<a id="a-B7"></a>迦葉尔时作锻金师。<a id="a-B8"></a>女即持往倩令修造。<a id="a-B9"></a>金师闻福欢喜为治。<a id="a-BA"></a>用傅像面。<a id="a-BB"></a>因共立愿。<a id="a-BC"></a>愿我二人常为夫妇身真金色常受胜乐。<a id="a-BD"></a>从是以来九十一劫身真金色。<a id="a-BE"></a>生天人中快乐无极。<a id="a-BF"></a>最后托生第七梵天。<a id="a-BG"></a>时摩竭国有婆罗门名尼俱律陀。<a id="a-BH"></a>过去修福聪明多智。<a id="a-BI"></a>巨富无量金银七宝。<a id="a-BJ"></a>牛羊田宅奴婢车乘。<a id="a-BK"></a>比瓶沙王千倍为胜。<a id="a-BL"></a>瓶沙王有金犁千具。<a id="a-BM"></a>彼婆罗门恐与王齐畏招罪咎。<a id="a-BN"></a>其家但作九百九十九具金犁。<a id="a-BO"></a>唯少一具。<a id="a-BP"></a>其家有氎。<a id="a-BQ"></a>最下之者具价犹直百千两金。<a id="a-BR"></a>有六十箪金粟。<a id="a-BS"></a>一箪有三百四十斛。<a id="a-BT"></a>其家虽富而无儿息。<a id="a-BU"></a>于其舍侧有一树神。<a id="a-BV"></a>夫妇常往祈请祭祀。<a id="a-BW"></a>求乞有子多年无应。<a id="a-BX"></a>嗔忿语曰。<a id="a-BY"></a>今更七日尽心奉事。<a id="a-BZ"></a>若复无验必相定烧树。<a id="a-Ba"></a>树神愁怖告四天王。<a id="a-Bb"></a>王告帝释。<a id="a-Bc"></a>释观阎浮提无堪彼子。<a id="a-Bd"></a>即诣梵天王广宣上事。<a id="a-Be"></a>梵王即以天眼遍观见一梵天临当命终。<a id="a-Bf"></a>即往语之。<a id="a-Bg"></a>劝其往生。<a id="a-Bh"></a>梵天受教即来托生。<a id="a-Bi"></a>满足十月生一男儿。<a id="a-Bj"></a>颜貌端正身真金色。<a id="a-Bk"></a>光明赫奕照四十里。<a id="a-Bl"></a>相师占曰。<a id="a-Bm"></a>此儿宿福必当出家。<a id="a-Bn"></a>父母闻之甚怀愁恼。<a id="a-Bo"></a>夫妇议曰。<a id="a-Bp"></a>当设何方断绝其意。<a id="a-Bq"></a>覆自思惟。<a id="a-Br"></a>世所耽着唯有美色。<a id="a-Bs"></a>当为娉娶端正好女用断其情。<a id="a-Bt"></a>至年十五欲为娉妻。<a id="a-Bu"></a>语父母言。<a id="a-Bv"></a>我志清净不须妇也。<a id="a-Bw"></a>父母不听。<a id="a-Bx"></a>儿知难免便设权计。<a id="a-By"></a>语父母言。<a id="a-Bz"></a>能为我得紫金色女端正超世。<a id="a-C0"></a>我当纳之。<a id="a-C1"></a>父母即召诸婆罗门遍行娉求。<a id="a-C2"></a>诸婆罗门铸一金女。<a id="a-C3"></a>端正奇特舆行村落高声唱言。<a id="a-C4"></a>若有女人得见金神礼拜之者。<a id="a-C5"></a>后出嫁时必得好婿。<a id="a-C6"></a>身真金色端正殊妙。<a id="a-C7"></a>女闻悉出。<a id="a-C8"></a>唯有一女躯体金色端正殊好。<a id="a-C9"></a>即是往日施金女也。<a id="a-CA"></a>以昔胜缘有此妙身。<a id="a-CB"></a>志乐清洁独不肯出。<a id="a-CC"></a>诸女强将共见金神。<a id="a-CD"></a>此女即到。<a id="a-CE"></a>金色光明映夺金神。<a id="a-CF"></a>婆罗门见即为娉得。<a id="a-CG"></a>既到夫家。<a id="a-CH"></a>夫妇相对各皆清洁了无欲意。<a id="a-CI"></a>共立要契各住一房。<a id="a-CJ"></a>父母知已毁除一房。<a id="a-CK"></a>令共同室安置一床。<a id="a-CL"></a>迦葉语妇。<a id="a-CM"></a>我若眠息汝当经行。<a id="a-CN"></a>汝若眠息我当经行。<a id="a-CO"></a>后次妇卧垂手床前。<a id="a-CP"></a>毒蛇入室欲螫其手。<a id="a-CQ"></a>迦葉见已以衣裹手举着床上。<a id="a-CR"></a>妇更惊寤而责之曰。<a id="a-CS"></a>共我立誓要不相近。<a id="a-CT"></a>今复何缘窃举吾手。<a id="a-CU"></a>迦葉答言。<a id="a-CV"></a>有蛇来入恐伤汝手。<a id="a-CW"></a>故举之耳。<a id="a-CX"></a>即指蛇示妇意乃寤。<a id="a-CY"></a>夫妇节操深厌世间。<a id="a-CZ"></a>启辞父母求欲出家。<a id="a-Ca"></a>父母见已遂便听许。<a id="a-Cb"></a>于是夫妇俱共出家来至佛所。<a id="a-Cc"></a>佛与分座。<a id="a-Cd"></a>佛为说法。<a id="a-Ce"></a>即于座上得阿罗汉。<a id="a-Cf"></a>妇于后时亦得罗汉。<a id="a-Cg"></a>迦葉在世。<a id="a-Ch"></a>常与如来对坐说法。<a id="a-Ci"></a>佛灭度后所有法藏悉付迦葉。<a id="a-Cj"></a>后时结三藏竟。<a id="a-Ck"></a>至鸡足山入般涅槃。<a id="a-Cl"></a>全身不散。<a id="a-Cm"></a>候弥勒佛出世之时。<a id="a-Cn"></a>从山而出。<a id="a-Co"></a>在大众中作十八变。<a id="a-Cp"></a>度人无量。<a id="a-Cq"></a>然后灭身。<a id="a-Cr"></a>未来成佛。<a id="a-Cs"></a>号曰光明(六十箪金粟者出萨婆多传未来成佛出法华经)</p>
  <p id="aCt">又智度论云。<a id="a-Cu"></a>昔佛在世时。<a id="a-Cv"></a>迦毗罗卫城中。<a id="a-Cw"></a>净饭王子佛弟难陀。<a id="a-Cx"></a>身体端正有三十相。<a id="a-Cy"></a>王为纳妇字孙陀利。<a id="a-Cz"></a>面首端正世间少双。<a id="a-D0"></a>难陀昼夜爱敬妇故不欲出家。<a id="a-D1"></a>佛以方便化令出家。<a id="a-D2"></a>既出家已得阿罗汉。<a id="a-D3"></a>比丘见已而白佛言。<a id="a-D4"></a>难陀比丘宿植何福与佛同生有三十相。<a id="a-D5"></a>身体端正世间无比。<a id="a-D6"></a>又舍豪贵出家得道。<a id="a-D7"></a>佛告比丘。<a id="a-D8"></a>乃往过去九十一劫。<a id="a-D9"></a>毗婆尸佛入涅槃后。<a id="a-DA"></a>难陀尔时为大长者。<a id="a-DB"></a>于辟支佛塔庙之中。<a id="a-DC"></a>青黛涂壁而以画作辟支佛像。<a id="a-DD"></a>因而发愿。<a id="a-DE"></a>愿我世世生尊贵家。<a id="a-DF"></a>常得端正身相金色。<a id="a-DG"></a>值佛得道。<a id="a-DH"></a>缘此善根发愿功德。<a id="a-DI"></a>从是以来九十一劫不堕恶道。<a id="a-DJ"></a>天上人中身体端正有三十相。<a id="a-DK"></a>豪尊富贵快乐无极。<a id="a-DL"></a>乃至今日与我同生出家得道。</p>
  <p data-pb></p>
  <h2 id="aDM">嚫施部第六</h2>
  <p id="aDN">如轮转五道经云。<a id="a-DO"></a>佛言。<a id="a-DP"></a>凡作功德随身之行。<a id="a-DQ"></a>烧香然灯得福甚多。<a id="a-DR"></a>烧香作福及以转经。<a id="a-DS"></a>不得倩人而不嚫。<a id="a-DT"></a>愿如倩人食岂得自饱。<a id="a-DU"></a>烧香洁净然灯续明。<a id="a-DV"></a>烧香斋食读经哒嚫。<a id="a-DW"></a>以为常法。<a id="a-DX"></a>布施得福。<a id="a-DY"></a>诸天接将。<a id="a-DZ"></a>万恶皆却众魔降伏。<a id="a-Da"></a>懈怠之人不能精进。<a id="a-Db"></a>一朝疾病又不吉利。<a id="a-Dc"></a>便欲烧香方始作福。<a id="a-Dd"></a>诸天未降诸魔在前。<a id="a-De"></a>竞来娆触作诸变怪。<a id="a-Df"></a>以是之故常当精进。<a id="a-Dg"></a>罪福随人如影随形。<a id="a-Dh"></a>种植福田如尼俱类树。<a id="a-Di"></a>本种一核稍稍渐大。<a id="a-Dj"></a>收子无限。<a id="a-Dk"></a>佛言。<a id="a-Dl"></a>阿难。<a id="a-Dm"></a>施一得万倍言不虚也。<a id="a-Dn"></a>佛时说偈言。</p>
  <p id="aDo">贤者好布施　　天神自扶将</p>
  <p id="aDp">施一得万倍　　安乐寿命长</p>
  <p id="aDq">今日施善人　　其福不可量</p>
  <p id="aDr">皆当得佛道　　度脱诸十方</p>
  <p data-pb></p>
  <h2 id="aDs">杂福部第七</h2>
  <p id="aDt">如萨婆多论云。<a id="a-Du"></a>若作僧房及以塔像。<a id="a-Dv"></a>旷路作井及作桥梁船。<a id="a-Dw"></a>此人功德一切时生常资施主。<a id="a-Dx"></a>除三因缘。<a id="a-Dy"></a>一前事毁坏。<a id="a-Dz"></a>二此人若死。<a id="a-E0"></a>三若起恶邪。<a id="a-E1"></a>无此三因缘者。<a id="a-E2"></a>福德常生。</p>
  <p id="aE3">又增一阿含经云。<a id="a-E4"></a>尔时世尊告诸比丘。<a id="a-E5"></a>有五施不得其福。<a id="a-E6"></a>云何为五。<a id="a-E7"></a>一以刀施人。<a id="a-E8"></a>二以毒施人。<a id="a-E9"></a>三以野牛施人。<a id="a-EA"></a>四以淫女施人。<a id="a-EB"></a>五造作神祠。<a id="a-EC"></a>是谓有此五施不得其福。<a id="a-ED"></a>复有五施人天得福。<a id="a-EE"></a>云何为五。<a id="a-EF"></a>一造作园观。<a id="a-EG"></a>二造作林树。<a id="a-EH"></a>三造作桥梁。<a id="a-EI"></a>四造作大船。<a id="a-EJ"></a>五与当来过去造作房舍住处。<a id="a-EK"></a>是谓有此五事今得其福。<a id="a-EL"></a>尔时世尊便说此偈。</p>
  <p id="aEM">园观施清凉　　及作好桥梁</p>
  <p id="aEN">河津度人民　　并作好房舍</p>
  <p id="aEO">彼人日夜中　　常当受其福</p>
  <p id="aEP">戒定以成就　　此人必生天</p>
  <p id="aEQ">又僧祇律。<a id="a-ER"></a>有诸天子。<a id="a-ES"></a>以偈问佛。</p>
  <p id="aET">何等人趣善　　何等人生天</p>
  <p id="aEU">何等人昼夜　　长养善功德</p>
  <p id="aEV">尔时世尊。<a id="a-EW"></a>以偈答言。</p>
  <p id="aEX">旷路作好井　　种植园果施</p>
  <p id="aEY">树林施清凉　　桥船渡人民</p>
  <p id="aEZ">布施修净戒　　智慧舍悭贪</p>
  <p id="aEa">功德日夜增　　常生天人中</p>
  <p id="aEb">又正法念经云。<a id="a-Ec"></a>若有众生施人美水。<a id="a-Ed"></a>或覆井泉。<a id="a-Ee"></a>恐诸毒蛇堕于井中。<a id="a-Ef"></a>行人饮之而致苦恼。<a id="a-Eg"></a>命终生三空侯天受五欲乐。<a id="a-Eh"></a>从此命终。<a id="a-Ei"></a>若得人身王所爱重。<a id="a-Ej"></a>若见病困咽喉出声。<a id="a-Ek"></a>余命未尽。<a id="a-El"></a>施其浆饮。<a id="a-Em"></a>或施其财。<a id="a-En"></a>以续彼命。<a id="a-Eo"></a>命终生深水天。<a id="a-Ep"></a>如帝释快乐。<a id="a-Eq"></a>从天命终随业流转。<a id="a-Er"></a>不堕三途得受人身。<a id="a-Es"></a>从生至生。<a id="a-Et"></a>不遭病苦。<a id="a-Eu"></a>无有恼乱。<a id="a-Ev"></a>若有众生持戒。<a id="a-Ew"></a>见比丘僧以扇布施令得清凉读诵经法。<a id="a-Ex"></a>命终生风行天。<a id="a-Ey"></a>香气来吹悦乐无比。<a id="a-Ez"></a>若有众生于河津济造立桥船。<a id="a-F0"></a>以善心渡持戒人。<a id="a-F1"></a>兼渡余人不作众恶。<a id="a-F2"></a>命终生持鬘天受五欲乐。<a id="a-F3"></a>命尽人中为王典藏。</p>
  <p id="aF4">又譬喻经云。<a id="a-F5"></a>昔有母子三人常作三事。<a id="a-F6"></a>一作大船置于河中以渡百姓。<a id="a-F7"></a>二于都市造立好井以供万民。<a id="a-F8"></a>三于四门各作圊厕给人便利。<a id="a-F9"></a>缘是德功。<a id="a-FA"></a>命终之后皆生天上受福自然。<a id="a-FB"></a>下生人中富贵长寿。<a id="a-FC"></a>所生之处。<a id="a-FD"></a>不经三涂。<a id="a-FE"></a>设此微福尚获果报巍巍无量。<a id="a-FF"></a>何况有人广修功德。<a id="a-FG"></a>造立塔寺分檀布施作诸福业。<a id="a-FH"></a>百千万倍复胜于此不可计量。<a id="a-FI"></a>故成实论引经偈云。</p>
  <p id="aFJ">若种树园林　　造井桥梁等</p>
  <p id="aFK">是人所为福　　昼夜常增长</p>
  <p id="aFL">又华手经云。<a id="a-FM"></a>佛告舍利弗。<a id="a-FN"></a>菩萨有四法终不退转无上菩提。<a id="a-FO"></a>何等为四。<a id="a-FP"></a>一者若见塔庙毁坏当加修治。<a id="a-FQ"></a>若块若泥乃至一塼。<a id="a-FR"></a>二者若于四衢道中多人观处。<a id="a-FS"></a>起塔造像为作念佛善福之缘。<a id="a-FT"></a>塔中画作若转法轮及出家相。<a id="a-FU"></a>乃至双树入涅槃相。<a id="a-FV"></a>三者若见有比丘僧二部诤讼。<a id="a-FW"></a>勤求方便令其和合。<a id="a-FX"></a>四者若见佛法欲坏能读诵说。<a id="a-FY"></a>乃至一偈令法不绝。<a id="a-FZ"></a>为护法故敬养法师。<a id="a-Fa"></a>专心护法不惜身命。<a id="a-Fb"></a>菩萨若成是四法者。<a id="a-Fc"></a>世世当作转轮圣王。<a id="a-Fd"></a>得大身力如那罗延。<a id="a-Fe"></a>舍四天下而行出家。<a id="a-Ff"></a>能得随意修四梵行。<a id="a-Fg"></a>命终生天作大梵王。<a id="a-Fh"></a>乃至究竟成无上道。<a id="a-Fi"></a>是故智者欲求佛道当作是学。</p>
  <p id="aFj">又放牛经出增一阿含别品同译。<a id="a-Fk"></a>佛告诸比丘。<a id="a-Fl"></a>有十一法。<a id="a-Fm"></a>放牛儿不知放牛便宜不晓养牛。<a id="a-Fn"></a>何等为十一。<a id="a-Fo"></a>一者放牛儿不知色。<a id="a-Fp"></a>二者不知相。<a id="a-Fq"></a>三者不知摩刷。<a id="a-Fr"></a>四者不知护疮。<a id="a-Fs"></a>五者不知作烟。<a id="a-Ft"></a>六者不知择道行。<a id="a-Fu"></a>七者不知处牛。<a id="a-Fv"></a>八者不知何道渡水。<a id="a-Fw"></a>九者不知逐好水草。<a id="a-Fx"></a>十者不知[(殼-一)/牛]牛不遗残。<a id="a-Fy"></a>十一者不知分别养可用不可用。<a id="a-Fz"></a>如是十一事放牛儿不晓养护其牛者。<a id="a-G0"></a>牛终不孳息日日有减。<a id="a-G1"></a>此喻比丘。<a id="a-G2"></a>亦有十一种损益不可具述。<a id="a-G3"></a>佛于是颂曰。</p>
  <p id="aG4">放牛儿审谛　　牛主有福德</p>
  <p id="aG5">六头牛六年　　成六十不减</p>
  <p id="aG6">放牛儿聪明　　知分别诸相</p>
  <p id="aG7">如此放牛儿　　先世佛所誉</p>
  <p data-pb></p>
  <h2 id="aG8">洗僧部第八</h2>
  <p id="aG9">如譬喻经云。<a id="a-GA"></a>佛以腊月八日神通降伏六师。<a id="a-GB"></a>六师不如投水而死。<a id="a-GC"></a>仍广说法度诸外道。<a id="a-GD"></a>外道伏化白佛言。<a id="a-GE"></a>佛以法水洗我心垢。<a id="a-GF"></a>我今请僧洗浴以除身秽。<a id="a-GG"></a>仍为常缘也(今腊月八日洗僧唯出此经文)</p>
  <p id="aGH">又摩诃刹头经。<a id="a-GI"></a>亦名灌佛形像经云。<a id="a-GJ"></a>佛告天下人民。<a id="a-GK"></a>十方诸佛皆用四月八日夜半时生。<a id="a-GL"></a>皆用四月八日夜半时去家学道。<a id="a-GM"></a>皆用四月八日夜半时得佛道。<a id="a-GN"></a>皆用四月八日夜半时般泥洹。<a id="a-GO"></a>佛言。<a id="a-GP"></a>所以用四月八日者。<a id="a-GQ"></a>为春夏之际殃罪悉毕。<a id="a-GR"></a>万物普生毒气未行。<a id="a-GS"></a>不寒不热时气和适。<a id="a-GT"></a>今是佛生日。<a id="a-GU"></a>故诸天下人民共念佛功德浴佛形像。<a id="a-GV"></a>如佛在时。<a id="a-GW"></a>以示天下人。<a id="a-GX"></a>佛言。<a id="a-GY"></a>我为菩萨时。<a id="a-GZ"></a>三十六返为天王帝释。<a id="a-Ga"></a>三十六返作金轮王。<a id="a-Gb"></a>三十六返作飞行皇帝。<a id="a-Gc"></a>今日诸贤谁有好心念释迦佛恩德者。<a id="a-Gd"></a>以香华浴佛形像求第一福者。<a id="a-Ge"></a>诸天鬼神所证明知。<a id="a-Gf"></a>四月八日浴佛法时。<a id="a-Gg"></a>当取三种香。<a id="a-Gh"></a>一都梁香。<a id="a-Gi"></a>二藿香。<a id="a-Gj"></a>三艾纳香。<a id="a-Gk"></a>合三种草香按而渍之。<a id="a-Gl"></a>此则青色水。<a id="a-Gm"></a>若香少者可以绀黛秦皮权代之。<a id="a-Gn"></a>又用郁金香手按渍之于水中。<a id="a-Go"></a>按之以作赤水。<a id="a-Gp"></a>以水清净用灌像讫。<a id="a-Gq"></a>以白练拭之。<a id="a-Gr"></a>断后自占更灌名曰清净。<a id="a-Gs"></a>其福第一也。</p>
  <p id="aGt">又温室经云。<a id="a-Gu"></a>佛告只域长者。<a id="a-Gv"></a>澡浴之法当用七物除去七病。<a id="a-Gw"></a>得七福报。<a id="a-Gx"></a>何谓为七物。<a id="a-Gy"></a>一者然火。<a id="a-Gz"></a>二者净水。<a id="a-H0"></a>三者澡豆。<a id="a-H1"></a>四者酥膏。<a id="a-H2"></a>五者淳灰。<a id="a-H3"></a>六杨枝。<a id="a-H4"></a>七者内衣。<a id="a-H5"></a>此是澡浴之法。<a id="a-H6"></a>何谓除七病。<a id="a-H7"></a>一者四大安隐。<a id="a-H8"></a>二者除风。<a id="a-H9"></a>三者除湿痹。<a id="a-HA"></a>四者除寒冰。<a id="a-HB"></a>五者除热气。<a id="a-HC"></a>六者除垢秽。<a id="a-HD"></a>七者身体轻便眼目清明。<a id="a-HE"></a>是为除七病。<a id="a-HF"></a>得七福者。<a id="a-HG"></a>一者四大无病所生常安。<a id="a-HH"></a>二者所生清净面首端正。<a id="a-HI"></a>三者身体常香衣服净洁。<a id="a-HJ"></a>四者肌体濡泽威光德大。<a id="a-HK"></a>五者饶多人从拂拭尘垢。<a id="a-HL"></a>六者口齿香好所说肃用。<a id="a-HM"></a>七者所生之处自然衣服。</p>
  <p id="aHN">又十诵律云。<a id="a-HO"></a>洗浴得五利。<a id="a-HP"></a>一除尘垢。<a id="a-HQ"></a>二治身皮肤令一色。<a id="a-HR"></a>三破寒热。<a id="a-HS"></a>四下风气调。<a id="a-HT"></a>五少病痛。<a id="a-HU"></a>舍利弗。<a id="a-HV"></a>夏盛热时有一客作人。<a id="a-HW"></a>园中汲水灌树。<a id="a-HX"></a>见舍利弗发小信心。<a id="a-HY"></a>唤舍利弗脱衣树下。<a id="a-HZ"></a>以水浇洗身得轻凉。<a id="a-Ha"></a>作人后命终即生忉利天上。<a id="a-Hb"></a>有大威力。<a id="a-Hc"></a>为功虽少。<a id="a-Hd"></a>以遇良田获报甚多。<a id="a-He"></a>即下诣舍利弗所散华供养。<a id="a-Hf"></a>舍利弗因其信心为说法要。<a id="a-Hg"></a>得须陀洹果。</p>
  <p id="aHh">又贤愚经云。<a id="a-Hi"></a>尔时首陀会天下阎浮提。<a id="a-Hj"></a>至世尊所请佛及僧洗浴供养。<a id="a-Hk"></a>世尊默然许可。<a id="a-Hl"></a>即设饮食并辨洗具温室。<a id="a-Hm"></a>暖水调适酥油浣草。<a id="a-Hn"></a>皆悉备有。<a id="a-Ho"></a>于是世尊及诸比丘。<a id="a-Hp"></a>纳受其供共洗浴已。<a id="a-Hq"></a>并厚饮食。<a id="a-Hr"></a>其食甘美世所希有。<a id="a-Hs"></a>食竟澡漱各还本处。<a id="a-Ht"></a>是时阿难白佛。<a id="a-Hu"></a>此天往昔作何功德。<a id="a-Hv"></a>形体殊妙威相奇特。<a id="a-Hw"></a>光明显赫如大宝山。<a id="a-Hx"></a>佛告阿难。<a id="a-Hy"></a>乃往过去毗婆尸佛时。<a id="a-Hz"></a>此天彼世为贫家子。<a id="a-I0"></a>常行庸作以供身口。<a id="a-I1"></a>闻佛说洗僧之德。<a id="a-I2"></a>情中欣然便勤作务。<a id="a-I3"></a>得少钱谷用设洗具。<a id="a-I4"></a>并及饮食请佛众僧而以尽奉。<a id="a-I5"></a>由此福行寿终之后。<a id="a-I6"></a>生首陀会天有此光相。<a id="a-I7"></a>七佛已来乃至千佛出世亦皆如是洗佛及僧。<a id="a-I8"></a>佛授记曰。<a id="a-I9"></a>于未来世两阿僧祇百劫之中当得作佛。<a id="a-IA"></a>号曰净身。<a id="a-IB"></a>十号具足。</p>
  <p id="aIC">又杂譬喻经云。<a id="a-ID"></a>昔佛弟难陀。<a id="a-IE"></a>乃往昔维卫佛时人。<a id="a-IF"></a>一洗众僧之福功德。<a id="a-IG"></a>自追生在释种身。<a id="a-IH"></a>佩五六之相神容晃昱金色。<a id="a-II"></a>乘前之福与佛同世。<a id="a-IJ"></a>研精道场便得六通。<a id="a-IK"></a>古人施一犹有弘报。<a id="a-IL"></a>况今檀越能多行者。<a id="a-IM"></a>普等之行必逮尊号。<a id="a-IN"></a>加增欢喜广度一切。</p>
  <p id="aIO">又福田经云。<a id="a-IP"></a>有比丘名阿难。<a id="a-IQ"></a>白世尊曰。<a id="a-IR"></a>我念宿命生罗阅只国为庶民子。<a id="a-IS"></a>身生恶疮治之不瘥。<a id="a-IT"></a>有亲友道人来语我言。<a id="a-IU"></a>当浴众僧取其浴水。<a id="a-IV"></a>以用洗疮便可得愈。<a id="a-IW"></a>又可得福。<a id="a-IX"></a>我即欢喜往到寺中。<a id="a-IY"></a>加敬至心。<a id="a-IZ"></a>更作新井香油浴具洗浴众僧。<a id="a-Ia"></a>以汁洗疮寻蒙除愈。<a id="a-Ib"></a>从此因缘。<a id="a-Ic"></a>所生端正金色晃昱不受尘垢。<a id="a-Id"></a>九十一劫常得净福庆祐广远。<a id="a-Ie"></a>今复值佛心垢消灭逮得应真。<a id="a-If"></a>又十诵律云。<a id="a-Ig"></a>外国浴室形图犹如圜仓。<a id="a-Ih"></a>开户通烟下作伏渎。<a id="a-Ii"></a>出外内施三擎阁齐人所及处。<a id="a-Ij"></a>以瓶盛水满三重阁。<a id="a-Ik"></a>火气上升。<a id="a-Il"></a>上阁水热。<a id="a-Im"></a>中阁水暖。<a id="a-In"></a>下阁水冷。<a id="a-Io"></a>随宜自取用无别作汤。<a id="a-Ip"></a>故云净水耳。<a id="a-Iq"></a>又增一阿含经云。<a id="a-Ir"></a>尔时世尊告诸比丘。<a id="a-Is"></a>造作浴室有五功德。<a id="a-It"></a>云何为五。<a id="a-Iu"></a>一除风。<a id="a-Iv"></a>二病得瘥。<a id="a-Iw"></a>三除去尘垢。<a id="a-Ix"></a>四身体轻便。<a id="a-Iy"></a>五得肥白。<a id="a-Iz"></a>若有四部之众。<a id="a-J0"></a>欲求此五功德者。<a id="a-J1"></a>当求造浴室。</p>
  <p id="aJ2">又僧祇律云。<a id="a-J3"></a>若欲浴时使园民等扫洒。<a id="a-J4"></a>令净辨具薪炭温暖得所。<a id="a-J5"></a>乃打揵稚应知入浴。<a id="a-J6"></a>各以腰带系衣作识安衣架上。<a id="a-J7"></a>入时不得掉两臂而入。<a id="a-J8"></a>一手遮前而入。<a id="a-J9"></a>若欲与师揩者。<a id="a-JA"></a>当先白已无罪。<a id="a-JB"></a>不得一时举两手。<a id="a-JC"></a>当先令揩一臂一手覆前竟。<a id="a-JD"></a>次揩一臂一手及余内外已。<a id="a-JE"></a>闭户而坐令身汗出。<a id="a-JF"></a>筹量用水不得多用。<a id="a-JG"></a>若池水洗自恣无罪。<a id="a-JH"></a>不听露地裸形而浴。<a id="a-JI"></a>若水齐腰腋得用无罪。<a id="a-JJ"></a>若坐水中至脐亦得。<a id="a-JK"></a>出已取己衣着正理而去。</p>
  <p id="aJL">述曰。<a id="a-JM"></a>因明洗僧遂申叹德。<a id="a-JN"></a>恐边远道俗不闲法用。<a id="a-JO"></a>故略明法事以标厥致耳。</p>
  <p id="aJP">窃惟尼连河里非有垢而见除。<a id="a-JQ"></a>岚毗园内实无尘而示荡。<a id="a-JR"></a>故知洗沐是清升之本。<a id="a-JS"></a>灌澡为澄洁之原。<a id="a-JT"></a>可谓乘香范于前修。<a id="a-JU"></a>振芳猷于后业。<a id="a-JV"></a>所以东国泛七华之水。<a id="a-JW"></a>以濯一乘之宾。<a id="a-JX"></a>西方莹八德之池。<a id="a-JY"></a>用涤九品之辈。<a id="a-JZ"></a>故使医王夜念发造温室之心。<a id="a-Ja"></a>长者晨言敬申洗僧之愿。<a id="a-Jb"></a>遂蒙如来善巧。<a id="a-Jc"></a>近说七物之仪。<a id="a-Jd"></a>大觉垂慈。<a id="a-Je"></a>远记五天之报。<a id="a-Jf"></a>然今此处摩诃施主某官。<a id="a-Jg"></a>斯乃运广大心行无上业。<a id="a-Jh"></a>生生常修佛事。<a id="a-Ji"></a>世世常转法轮。<a id="a-Jj"></a>故能信正法于群邪。<a id="a-Jk"></a>敬缁徒于像季。<a id="a-Jl"></a>深知讲宣四句价重隋珠。<a id="a-Jm"></a>饭沐一僧田高异道。<a id="a-Jn"></a>遂使共相率励劝课等侣。<a id="a-Jo"></a>各舍净财同崇此福。<a id="a-Jp"></a>于是办七物于嘉时。<a id="a-Jq"></a>洗三尊于此日。<a id="a-Jr"></a>又能屈请高德某法师。<a id="a-Js"></a>讲宣温室洗浴众僧经一部。<a id="a-Jt"></a>法师乃时称学海。<a id="a-Ju"></a>世号词宗。<a id="a-Jv"></a>出玄义而似云屯。<a id="a-Jw"></a>决众难而方泉涌。<a id="a-Jx"></a>能使俗徒开解。<a id="a-Jy"></a>犹朗日之辟重昏。<a id="a-Jz"></a>法侣除疑。<a id="a-K0"></a>等严霜之卷零叶。<a id="a-K1"></a>今既玄章尽轴。<a id="a-K2"></a>座停雷梵之八音。<a id="a-K3"></a>藻浴时臻。<a id="a-K4"></a>次叹洗僧之七物。<a id="a-K5"></a>一者鸿炉炽火巨镬氛氲。<a id="a-K6"></a>密室既已除寒。<a id="a-K7"></a>龙泉自然泛热。<a id="a-K8"></a>二者轻清德水流湛金池。<a id="a-K9"></a>荡垢皎若莲开红。<a id="a-KA"></a>身首沾便土润。<a id="a-KB"></a>三者银光豆屑细滑逼于兜罗。<a id="a-KC"></a>却腻本若云披洁体方开露日。<a id="a-KD"></a>四者八味酥膏五香芬馥。<a id="a-KE"></a>排风去痹未谢摩抵。<a id="a-KF"></a>莹质光颜何惭妙药。<a id="a-KG"></a>五者玉管神灰雪华霜洁。<a id="a-KH"></a>邪风遇便息扇。<a id="a-KI"></a>乱想赖己恬凝。<a id="a-KJ"></a>六者青杨细柳绿干轻条。<a id="a-KK"></a>去热则口发幽兰。<a id="a-KL"></a>净齿则气合优钵。<a id="a-KM"></a>七者齐缣魏素持作内衣。<a id="a-KN"></a>荫患并得身安。<a id="a-KO"></a>荡报自然光饰。<a id="a-KP"></a>七物并皆精备一心奉上。<a id="a-KQ"></a>惟众慈悲为叹祝愿。</p>
  <p id="aKR">夫欲起居净国。<a id="a-KS"></a>必须预荡十力之形。<a id="a-KT"></a>迥托天宫。<a id="a-KU"></a>先当澡彼六和之众。<a id="a-KV"></a>譬若声调响顺形直影端。<a id="a-KW"></a>因果之理必然。<a id="a-KX"></a>非关鬼神之授。<a id="a-KY"></a>然今施主等仰袭医王建斯温室。<a id="a-KZ"></a>营辨七物洗浴三尊。<a id="a-Ka"></a>奖率有缘弘扬妙典。<a id="a-Kb"></a>以兹殊胜莫大善根。<a id="a-Kc"></a>先用庄严。<a id="a-Kd"></a>今日某法师等有大势力。<a id="a-Ke"></a>生生常转法轮获大神通。<a id="a-Kf"></a>世世常修佛事长幼受无穷之智。<a id="a-Kg"></a>眷属极不夭之年。<a id="a-Kh"></a>障累与朝雾俱消。<a id="a-Ki"></a>嘉庆共繁星等列。<a id="a-Kj"></a>诸施主等。<a id="a-Kk"></a>愿高临八正。<a id="a-Kl"></a>趣大道于菩提。<a id="a-Km"></a>富有七珍。<a id="a-Kn"></a>惠苍生而无尽。<a id="a-Ko"></a>又愿片时营佐之者。<a id="a-Kp"></a>除七病而莫遗。<a id="a-Kq"></a>豪分助赞之徒。<a id="a-Kr"></a>获七福而无竭。<a id="a-Ks"></a>见闻随喜咸趣法城。<a id="a-Kt"></a>叩头弹指齐升佛果。<a id="a-Ku"></a>敷扬玄教已自周圆。<a id="a-Kv"></a>严仪洗具复皆备讫。<a id="a-Kw"></a>唯众一心奉请三宝。</p>
  <p id="aKx">稽首归依上请十方诸佛三世慈尊。<a id="a-Ky"></a>五分法身真应两体。<a id="a-Kz"></a>九十八使惑缠已尽。<a id="a-L0"></a>三十二相微妙庄严。<a id="a-L1"></a>实无四求假同四事。<a id="a-L2"></a>为众生故有感便来。<a id="a-L3"></a>唯愿各各乘摩尼宝殿。<a id="a-L4"></a>坐码瑙云中放百亿光明照三千刹土。<a id="a-L5"></a>梵王持盖帝释布华。<a id="a-L6"></a>降此道场入温室浴。</p>
  <p id="aL7">次请发心已上补处已还欢喜离垢之人。<a id="a-L8"></a>善慧法云之士。<a id="a-L9"></a>三贤十圣一切诸菩萨。<a id="a-LA"></a>惟愿运天人于掌内。<a id="a-LB"></a>安法界于毛端。<a id="a-LC"></a>齐驭四足之灵鹏。<a id="a-LD"></a>俱骋六通之神骥。<a id="a-LE"></a>不见相而见。<a id="a-LF"></a>不来相而来。<a id="a-LG"></a>降此道场入温室浴。</p>
  <p id="aLH">次请山中宴坐独觉大人。<a id="a-LI"></a>言下证真四果高士。<a id="a-LJ"></a>及向趣圣僧宾头上座等。<a id="a-LK"></a>惟愿空中振锡戏六神通。<a id="a-LL"></a>云内持瓶具十八变。<a id="a-LM"></a>发波斯之信仰。<a id="a-LN"></a>伏劳度之邪心。<a id="a-LO"></a>及此现前和合大众。<a id="a-LP"></a>百腊已下乃至无腊。<a id="a-LQ"></a>并入温室浴。</p>
  <p id="aLR">次请山中宴坐独觉大人。<a id="a-LS"></a>言下证真四果高士。<a id="a-LT"></a>及向趣圣僧宾头上座等。<a id="a-LU"></a>惟愿空中振锡戏六神通。<a id="a-LV"></a>云内持瓶具十八变。<a id="a-LW"></a>发波斯之信仰。<a id="a-LX"></a>伏劳度之邪心。<a id="a-LY"></a>及此现前和合大众。<a id="a-LZ"></a>百腊已下乃至无腊。<a id="a-La"></a>并入温室浴。</p>
  <p id="aLb">次请弘慈本誓誓度四生。<a id="a-Lc"></a>方便善权权形六道。<a id="a-Ld"></a>随声即至如影赴身。<a id="a-Le"></a>不念即彰不请之友。<a id="a-Lf"></a>并入温室浴。</p>
  <p id="aLg">次请三界天众四海龙王八部鬼神一切含识有形之类蠕动之流。<a id="a-Lh"></a>并入温室浴。</p>
  <p id="aLi">叹请既周。<a id="a-Lj"></a>大众和合呗赞持香依次行。<a id="a-Lk"></a>道颂曰。</p>
  <p id="aLl">三宝冥兴　　四生标式　　慈荫十方</p>
  <p id="aLm">恩流万德　　智抱八藏　　化周百亿</p>
  <p id="aLn">酬恩义重　　斯由福力　　彩画雕形</p>
  <p id="aLo">传经建福　　舟济桥梁　　兴齐沐浴</p>
  <p id="aLp">不顾身命　　精诚何抑　　盛哉胜业</p>
  <p id="aLq">功成难测</p>
  <p data-pb></p>
  <h2 id="aLr">应感缘(略引十一验)</h2>
  <p id="aLs">晋大司马桓温 晋夫人谢氏 隋沙门释慧达 唐沙门释住力 唐沙门释志超 唐沙门释慧震 唐沙门释惠云 唐沙门释道英 唐沙门释叉德 唐沙门释通达 唐上柱国王怀智。</p>
  <p id="aLt">晋大司马桓温。<a id="a-Lu"></a>末年颇奉法饭饴尼僧。<a id="a-Lv"></a>有一比丘尼失其名。<a id="a-Lw"></a>来自远方投温为檀越。<a id="a-Lx"></a>尼才行不恒。<a id="a-Ly"></a>温甚敬待居之门内。<a id="a-Lz"></a>尼每浴必至移时。<a id="a-M0"></a>温疑而窥之见尼裸身挥刀破腹出脏。<a id="a-M1"></a>断截身首支分脔切。<a id="a-M2"></a>温怪骇而还。<a id="a-M3"></a>有顷尼出浴室身形如常。<a id="a-M4"></a>温以实问尼。<a id="a-M5"></a>答云。<a id="a-M6"></a>若遂凌君上形当如之。<a id="a-M7"></a>时温方谋问鼎。<a id="a-M8"></a>闻之怅然。<a id="a-M9"></a>故以戒惧。<a id="a-MA"></a>终守臣节。<a id="a-MB"></a>尼辞去不知所在。</p>
  <p id="aMC">晋琅琊王凝之。<a id="a-MD"></a>晋左将军夫人。<a id="a-ME"></a>谢氏弈之女也。<a id="a-MF"></a>常频亡二男。<a id="a-MG"></a>悼惜过甚。<a id="a-MH"></a>哭泣累年。<a id="a-MI"></a>若居至艰。<a id="a-MJ"></a>后忽见二儿俱还。<a id="a-MK"></a>皆着锁械。<a id="a-ML"></a>慰勉其母宜自宽割。<a id="a-MM"></a>儿并有罪。<a id="a-MN"></a>若垂哀怜。<a id="a-MO"></a>可为作福。<a id="a-MP"></a>于是哀痛稍止。<a id="a-MQ"></a>而勤功德(右二验出冥祥记)</p>
  <p id="aMR">隋天台山瀑布寺释慧达。<a id="a-MS"></a>姓王氏。<a id="a-MT"></a>襄阳人。<a id="a-MU"></a>幼年出家缮修成务。<a id="a-MV"></a>或登山临水。<a id="a-MW"></a>或游履聚落。<a id="a-MX"></a>但据形胜之处。<a id="a-MY"></a>皆措心营造。<a id="a-MZ"></a>安处寺宇为僧众行道。<a id="a-Ma"></a>至仁寿年中。<a id="a-Mb"></a>于杨州白塔寺建七层木浮图。<a id="a-Mc"></a>材石既充付后营立。<a id="a-Md"></a>乃渡江西上至鄱阳豫章诸郡观捡功德。<a id="a-Me"></a>愿与众生同此福缘。<a id="a-Mf"></a>故至所到村邑。<a id="a-Mg"></a>见有坊寺禅宇灵塔神仪。<a id="a-Mh"></a>无问金木土石。<a id="a-Mi"></a>并皆率化成造。<a id="a-Mj"></a>其数非一。<a id="a-Mk"></a>晚为沙门惠云邀请。<a id="a-Ml"></a>遂上庐岳造西林寺。<a id="a-Mm"></a>重阁七间。<a id="a-Mn"></a>栾栌重叠。<a id="a-Mo"></a>光耀鲜华。<a id="a-Mp"></a>初造之日誓用黄楠。<a id="a-Mq"></a>阖境推求了无一树。<a id="a-Mr"></a>皆欲改用余木。<a id="a-Ms"></a>达曰。<a id="a-Mt"></a>诚心在此。<a id="a-Mu"></a>岂更余求。<a id="a-Mv"></a>必其有征。<a id="a-Mw"></a>松变为楠。<a id="a-Mx"></a>若也无感阁成无日。<a id="a-My"></a>众惧其言四出追求。<a id="a-Mz"></a>乃于境内下巢山。<a id="a-N0"></a>感得一谷。<a id="a-N1"></a>并是黄楠。<a id="a-N2"></a>而在穷润幽深无由可出。<a id="a-N3"></a>达寻行崖壁。<a id="a-N4"></a>忽见一处晃有光明窥见其中可得通道。<a id="a-N5"></a>唯有五尺余。<a id="a-N6"></a>并天崖。<a id="a-N7"></a>遂牵曳木石至于江首。<a id="a-N8"></a>中途滩澓箄筏并坏。<a id="a-N9"></a>及至庐阜不失一根。<a id="a-NA"></a>阁遂得成宏冠前构。<a id="a-NB"></a>后忽偏斜向南三尺。<a id="a-NC"></a>工匠设计取正无方。<a id="a-ND"></a>有石门涧当于阁南。<a id="a-NE"></a>忽有猛风北吹还正。<a id="a-NF"></a>于今尚存。<a id="a-NG"></a>达形服粗弊殆不可睹。<a id="a-NH"></a>傍观沉伏似不能言。<a id="a-NI"></a>而指挥应附立有成遂。<a id="a-NJ"></a>斯即变繁不娆固其人也。<a id="a-NK"></a>大业六年七月晦日。<a id="a-NL"></a>旧疾忽增七日倚卧。<a id="a-NM"></a>异香入室旋绕如云。<a id="a-NN"></a>阁中尊像并汗流地。<a id="a-NO"></a>众见此瑞审达当终。<a id="a-NP"></a>官人捡验具以闻奏。<a id="a-NQ"></a>达神志如常累以余业。<a id="a-NR"></a>奄尔长逝。<a id="a-NS"></a>年八十七矣。</p>
  <p id="aNT">唐杨州长乐寺释住力。<a id="a-NU"></a>姓褚氏。<a id="a-NV"></a>河南阳翟县人。<a id="a-NW"></a>器宇凝峻虚怀接寤。<a id="a-NX"></a>声第之高有闻缁俗。<a id="a-NY"></a>于本寺四部王公共造高阁。<a id="a-NZ"></a>并二挟楼。<a id="a-Na"></a>妙尽奇工。<a id="a-Nb"></a>即年成立。<a id="a-Nc"></a>寺众三百同皆欢喜。<a id="a-Nd"></a>至大业十年。<a id="a-Ne"></a>自竭身资以栴檀香木摸写瑞像并二菩萨。<a id="a-Nf"></a>不久寻成同安合内。<a id="a-Ng"></a>至十四年隋至丧乱道俗流亡。<a id="a-Nh"></a>骸若萎朽。<a id="a-Ni"></a>充诸衢市。<a id="a-Nj"></a>誓以身命守护殿阁。<a id="a-Nk"></a>寺居狐兔顾影为俦。<a id="a-Nl"></a>歠菽饮水再离寒暑。<a id="a-Nm"></a>虽耆年暮齿而心力逾壮。<a id="a-Nn"></a>泥涂圮落周匝火烧。<a id="a-No"></a>口诵不辍手行治葺。<a id="a-Np"></a>贼徒雪泣见者哀叹。<a id="a-Nq"></a>往往革心相佐修补　皇唐受命弘宣大法。<a id="a-Nr"></a>旧僧余众并造相投。<a id="a-Ns"></a>邑屋虽焚此寺犹在。<a id="a-Nt"></a>武德六年江表贼师辅公祐。<a id="a-Nu"></a>负阻擅兵潜图反叛。<a id="a-Nv"></a>凡百寺观撤送江南。<a id="a-Nw"></a>力乃致书再请愿。<a id="a-Nx"></a>在阁前烧身以留寺宇。<a id="a-Ny"></a>祐伪号尊称志在倾殄。<a id="a-Nz"></a>虽得其书全不顾遂。<a id="a-O0"></a>力谓弟子曰。<a id="a-O1"></a>吾无量劫来积习贪爱。<a id="a-O2"></a>不能捐舍形命以报法恩。<a id="a-O3"></a>今欲自于佛前取尽。<a id="a-O4"></a>决不忍见像宜齐江。<a id="a-O5"></a>可积干薪自烧供养。<a id="a-O6"></a>吾灭之后像必南度。<a id="a-O7"></a>衣资什物并入尊像。<a id="a-O8"></a>泣服施灵理宜改革。<a id="a-O9"></a>便以香汤沐浴跏趺。<a id="a-OA"></a>面西引火自烧卒于炭聚。<a id="a-OB"></a>时年八十。<a id="a-OC"></a>即武德六年十月八日也。<a id="a-OD"></a>命终火灭合掌凝然。<a id="a-OE"></a>更足阇维一时都化。<a id="a-OF"></a>初力在佛前焚时有群鹊哀鸣。<a id="a-OG"></a>其声甚切。<a id="a-OH"></a>右绕七匝。<a id="a-OI"></a>方始飞去。<a id="a-OJ"></a>及身殁后像。<a id="a-OK"></a>果南迁。<a id="a-OL"></a>殿阁房廊得免煨烬。<a id="a-OM"></a>法宝僧众如畴昔焉。<a id="a-ON"></a>门人慧安智赜。<a id="a-OO"></a>师资义重甥舅恩深。<a id="a-OP"></a>为树高碑于寺之内。<a id="a-OQ"></a>东宫庶子虞世南为文。<a id="a-OR"></a>今像还于阁迄今犹在。</p>
  <p id="aOS">唐汾州光严寺释志超。<a id="a-OT"></a>俗姓田。<a id="a-OU"></a>同州冯翊人也。<a id="a-OV"></a>精厉不群雅度标远。<a id="a-OW"></a>至武德七年。<a id="a-OX"></a>止于汾州抱腹山。<a id="a-OY"></a>僧徒仅百。<a id="a-OZ"></a>偏资大齐。<a id="a-Oa"></a>麦唯六石同置一仓。<a id="a-Ob"></a>日磨五升用供常调。<a id="a-Oc"></a>从春至夏计费极多。<a id="a-Od"></a>怪而捡覆止磨两石。<a id="a-Oe"></a>据量此事幽致可思。<a id="a-Of"></a>又数感异僧乘空来往。<a id="a-Og"></a>虽无音问仪形可验。<a id="a-Oh"></a>同住堕者便蒙神警。<a id="a-Oi"></a>至于召众钟声随应。<a id="a-Oj"></a>石泉上涌随人用足。<a id="a-Ok"></a>灵瑞多感。<a id="a-Ol"></a>寔由超福。<a id="a-Om"></a>至贞观十五年三月十一日。<a id="a-On"></a>忽因遘疾卒于城寺。<a id="a-Oo"></a>春秋七十有一。</p>
  <p id="aOp">唐梓州通泉寺释慧震。<a id="a-Oq"></a>姓庞。<a id="a-Or"></a>身长八尺。<a id="a-Os"></a>听暠三论玄寤逾[卄/馬]。<a id="a-Ot"></a>每年正月转经。<a id="a-Ou"></a>千僧袈裟周足奉施无阙。<a id="a-Ov"></a>常弘三论听僧百余。<a id="a-Ow"></a>忽于高座似闷。<a id="a-Ox"></a>见人语曰。<a id="a-Oy"></a>西山头好造大佛。<a id="a-Oz"></a>既觉下座。<a id="a-P0"></a>领众案行。<a id="a-P1"></a>中龛造像。<a id="a-P2"></a>两边泉流。<a id="a-P3"></a>即命石工镌凿坐身。<a id="a-P4"></a>高百三十尺。<a id="a-P5"></a>贞观八年周备成就。<a id="a-P6"></a>四面都集。<a id="a-P7"></a>道俗三万庆此尊像。<a id="a-P8"></a>其像口中放大白光。<a id="a-P9"></a>远近同睹。<a id="a-PA"></a>先有一马日行五百里。<a id="a-PB"></a>曾经入浑余马并死。<a id="a-PC"></a>唯此得还。<a id="a-PD"></a>至十四年七月。<a id="a-PE"></a>忽自嘶鸣不食三日。<a id="a-PF"></a>震闻毛竖。<a id="a-PG"></a>有一异僧。<a id="a-PH"></a>名为十力。<a id="a-PI"></a>语震曰。<a id="a-PJ"></a>马与主别。<a id="a-PK"></a>主当先行。<a id="a-PL"></a>来年正月十五日。<a id="a-PM"></a>日正中时应入涅槃。<a id="a-PN"></a>法师须财物无留于后。<a id="a-PO"></a>于身无益言已而隐。<a id="a-PP"></a>莫知其由。<a id="a-PQ"></a>先造藏经请僧常转。<a id="a-PR"></a>开大施门四远悲敬。<a id="a-PS"></a>来者皆给。<a id="a-PT"></a>至终年初又请众僧。<a id="a-PU"></a>读经行道作三七日。<a id="a-PV"></a>俗缘昆季内外同集。<a id="a-PW"></a>至于八日气犹不歇。<a id="a-PX"></a>从旦至午。<a id="a-PY"></a>寺内树木土地皆生莲华。<a id="a-PZ"></a>众睹奇瑞知其即世。<a id="a-Pa"></a>震曰。<a id="a-Pb"></a>嘉相已现不容待满。<a id="a-Pc"></a>便行嚫施早令食讫。<a id="a-Pd"></a>手执香炉绕卢舍那三匝。<a id="a-Pe"></a>还于佛前胡跪正念。<a id="a-Pf"></a>大众满堂不觉已逝。<a id="a-Pg"></a>春秋六十有六。<a id="a-Ph"></a>停丧待满香气犹存。<a id="a-Pi"></a>兄弟三人各舍钱五十万。<a id="a-Pj"></a>于墓所作僧德施。<a id="a-Pk"></a>及以悲田。<a id="a-Pl"></a>作石塔高五丈。<a id="a-Pm"></a>龛安绳床扶尸置上。<a id="a-Pn"></a>经百余日犹不委仆。<a id="a-Po"></a>道俗万余悲泣相继。</p>
  <p id="aPp">唐京师弘福寺释慧云。<a id="a-Pq"></a>姓王。<a id="a-Pr"></a>太原人也。<a id="a-Ps"></a>远祖避地止于九江。<a id="a-Pt"></a>弱冠乐道投匡山大林寺。<a id="a-Pu"></a>时年二十五。<a id="a-Pv"></a>有达禅师。<a id="a-Pw"></a>江淮内外所在兴造。<a id="a-Px"></a>云为寺庙毁坏故。<a id="a-Py"></a>邀达营造得周。<a id="a-Pz"></a>至隋季末年中表咸乱。<a id="a-Q0"></a>有林士弘者。<a id="a-Q1"></a>结众务章伪称楚帝。<a id="a-Q2"></a>有尚书令鄱阳胡秀才。<a id="a-Q3"></a>亲领士众临据九江。<a id="a-Q4"></a>因感发心欲写庐山东林寺文殊瑞像。<a id="a-Q5"></a>以云有出众之奇令鉴炉锤。<a id="a-Q6"></a>光仪乃具。<a id="a-Q7"></a>唯颈及胁两处有孔。<a id="a-Q8"></a>时众未寤。<a id="a-Q9"></a>其年秀才伪敕所追。<a id="a-QA"></a>有像色金百二十两。<a id="a-QB"></a>盛以竹筒。<a id="a-QC"></a>云以贼徒蜂起。<a id="a-QD"></a>无方守护并用付才。<a id="a-QE"></a>又以念诵铜珠一贯遗才为信。<a id="a-QF"></a>行营亭军士乞福。<a id="a-QG"></a>才得便风举帆前引。<a id="a-QH"></a>于江中路遭浪船没。<a id="a-QI"></a>财物荡尽唯人达岸诸无所恨。<a id="a-QJ"></a>但恨失像色金。<a id="a-QK"></a>烦冤江畔呼嗟未绝。<a id="a-QL"></a>誓愿不成深为业也。<a id="a-QM"></a>须臾金筒随浪逆流。<a id="a-QN"></a>并遗铜珠前后相继。<a id="a-QO"></a>泛泛隐隐向岸就才。<a id="a-QP"></a>既获像金举众大欣。<a id="a-QQ"></a>噭庆无量。<a id="a-QR"></a>计被没处。<a id="a-QS"></a>至所出岸三十余里。<a id="a-QT"></a>重而能浮逆波相授。<a id="a-QU"></a>军民通怪惊异灵感。<a id="a-QV"></a>及才遇害刃开颈胁恰符像焉。<a id="a-QW"></a>初才之欲系贼。<a id="a-QX"></a>以金用委叔父。<a id="a-QY"></a>担以避难。<a id="a-QZ"></a>不免为贼所夺。<a id="a-Qa"></a>既失像金。<a id="a-Qb"></a>取求无计。<a id="a-Qc"></a>寻有贼中来盗金投。<a id="a-Qd"></a>晓俱不知是金担也。<a id="a-Qe"></a>晓得本金委云成就。<a id="a-Qf"></a>光相超挺。<a id="a-Qg"></a>今在山阁。<a id="a-Qh"></a>初铸像时有李四戒。<a id="a-Qi"></a>私发愿曰。<a id="a-Qj"></a>若镕金日誓然一臂。<a id="a-Qk"></a>云为摸样早成遂前。<a id="a-Ql"></a>成日李氏不知。<a id="a-Qm"></a>已铸像了。<a id="a-Qn"></a>乃梦像曰。<a id="a-Qo"></a>汝先愿烧臂如何违信耶。<a id="a-Qp"></a>李氏梦寤因始知之。<a id="a-Qq"></a>即往像前以刀解臂。<a id="a-Qr"></a>蜡布缠骨烧而供养。<a id="a-Qs"></a>天香垂下像放光照。<a id="a-Qt"></a>异种奇瑞不可述尽。<a id="a-Qu"></a>云以贞观年初因事入京。<a id="a-Qv"></a>值首律师伏膺律业宰贵睹其德高。<a id="a-Qw"></a>请奏令住弘福。<a id="a-Qx"></a>至贞观二十年。<a id="a-Qy"></a>思慕本乡。<a id="a-Qz"></a>还归九江本寺。<a id="a-R0"></a>身今现在。</p>
  <p id="aR1">唐蒲州普济寺释道英。<a id="a-R2"></a>姓陈氏。<a id="a-R3"></a>蒲州猗氏人也。<a id="a-R4"></a>时年十八。<a id="a-R5"></a>叔休律师化令出家。<a id="a-R6"></a>父母恋逼取妻。<a id="a-R7"></a>英割爱辞亲示同脱屣在俗不染色声。<a id="a-R8"></a>出家经论洞明。<a id="a-R9"></a>乃曰。<a id="a-RA"></a>法相可知心惑须晓。<a id="a-RB"></a>至开皇十九年。<a id="a-RC"></a>遂入解县太行山柏梯寺。<a id="a-RD"></a>修学止观忽然发解。<a id="a-RE"></a>人法二空深寤心首。<a id="a-RF"></a>坐处树枝下映四表。<a id="a-RG"></a>兼理僧役以事考心。<a id="a-RH"></a>后在京师住胜光寺。<a id="a-RI"></a>从昙迁禅师听摄大乘论。<a id="a-RJ"></a>学徒五百。<a id="a-RK"></a>英解独俊。<a id="a-RL"></a>禅师叹曰。<a id="a-RM"></a>学徒极多。<a id="a-RN"></a>虽通文义。<a id="a-RO"></a>得其旨归唯道英乎。<a id="a-RP"></a>常依华严发愿供僧。<a id="a-RQ"></a>因事呈理调伏心行。<a id="a-RR"></a>自尔仪服饮啖不守。<a id="a-RS"></a>章篇颇为讥目怪违也。<a id="a-RT"></a>营僧之外禅诵无废。<a id="a-RU"></a>穷寻理性心眼洞明。<a id="a-RV"></a>至大业九年身居知事。<a id="a-RW"></a>有俗争地。<a id="a-RX"></a>恐损僧利于俗无益。<a id="a-RY"></a>苦谏不从。<a id="a-RZ"></a>便语彼云。<a id="a-Ra"></a>吾为汝死忽然倒仆示同僵尸。<a id="a-Rb"></a>诸俗固执云。<a id="a-Rc"></a>此道人多诈以针刺甲可知真伪。<a id="a-Rd"></a>针刺虽深死色转变。<a id="a-Re"></a>身心不动将欲膖坏。<a id="a-Rf"></a>傍有智者。<a id="a-Rg"></a>教令归忏誓不敢诤。<a id="a-Rh"></a>寻声起坐语笑如常。<a id="a-Ri"></a>又行至台泽见池鱼游戏。<a id="a-Rj"></a>英曰。<a id="a-Rk"></a>吾与汝共诤人我。<a id="a-Rl"></a>何者为胜。<a id="a-Rm"></a>便即脱衣入水经于六宿。<a id="a-Rn"></a>弟子持衣守之。<a id="a-Ro"></a>后出告曰。<a id="a-Rp"></a>吾在水中唯弊。<a id="a-Rq"></a>土坌不觉水气。<a id="a-Rr"></a>又属严冬冰厚天雪复壮。<a id="a-Rs"></a>乃曰。<a id="a-Rt"></a>如此平净之地何得不眠。<a id="a-Ru"></a>遂露身仰卧经于三宿。<a id="a-Rv"></a>及起笑曰。<a id="a-Rw"></a>几不火炙杀我。<a id="a-Rx"></a>如是随事以法对之。<a id="a-Ry"></a>纵任自在不以为难。<a id="a-Rz"></a>良由唯识之旨洞晓心腑。<a id="a-S0"></a>外事之质岂得碍乎。<a id="a-S1"></a>晚还蒲州住普济寺。<a id="a-S2"></a>置庄三所。<a id="a-S3"></a>皆在夏县东山深隐之处。<a id="a-S4"></a>不与俗事交争。<a id="a-S5"></a>故使八方四部其凑若林。<a id="a-S6"></a>昼则营理僧务。<a id="a-S7"></a>夜则为说禅观。<a id="a-S8"></a>或弊其劳者。<a id="a-S9"></a>然不觉其疲。<a id="a-SA"></a>常依摄论起信用资心腑。<a id="a-SB"></a>至于一日说起信论。<a id="a-SC"></a>到心真如门。<a id="a-SD"></a>奄然不语。<a id="a-SE"></a>众怪观之气绝身冷。<a id="a-SF"></a>众知灭想任不怪之。<a id="a-SG"></a>经于累宿方从定起。<a id="a-SH"></a>身色怡泰如证初禅。<a id="a-SI"></a>河东沙门道逊高德名僧。<a id="a-SJ"></a>素是同学。<a id="a-SK"></a>祖习心道。<a id="a-SL"></a>契友金兰。<a id="a-SM"></a>初在夏县领徒盛讲。<a id="a-SN"></a>及逊舍命去英。<a id="a-SO"></a>百五十里未及相报。<a id="a-SP"></a>终夕便知。<a id="a-SQ"></a>告其众曰。<a id="a-SR"></a>逊公已逝相与送乎。<a id="a-SS"></a>人问其故。<a id="a-ST"></a>此乃俗事心转不可怪也。<a id="a-SU"></a>及行中路便逢告使。<a id="a-SV"></a>冥通来事类皆如此。<a id="a-SW"></a>自及终前集众告曰。<a id="a-SX"></a>今日早须收积。<a id="a-SY"></a>恐明日人畜众聚损食谷草。<a id="a-SZ"></a>英亦自运催促极急。<a id="a-Sa"></a>众但知助然不测其意。<a id="a-Sb"></a>至夜都了。<a id="a-Sc"></a>索水洗浴还本坐处。<a id="a-Sd"></a>被以大衣告众人曰。<a id="a-Se"></a>诸人唤余为英禅师。<a id="a-Sf"></a>禅师之相不可违俗语门人志裒曰。<a id="a-Sg"></a>禅师知英气息可有几许。<a id="a-Sh"></a>裒以事答之。<a id="a-Si"></a>英言如是。<a id="a-Sj"></a>因说。<a id="a-Sk"></a>法要又曰。<a id="a-Sl"></a>无常常耶。<a id="a-Sm"></a>不可自欺。<a id="a-Sn"></a>不可空死令诵华严经贤首偈。<a id="a-So"></a>至临终劝念善处。<a id="a-Sp"></a>明相既现。<a id="a-Sq"></a>口云。<a id="a-Sr"></a>舍却故身。<a id="a-Ss"></a>奄然神逝。<a id="a-St"></a>人怪不动以手循摩从下而冷。<a id="a-Su"></a>以经验之。<a id="a-Sv"></a>纵是凡夫定升善处。<a id="a-Sw"></a>况嘉征如是岂同凡僧。<a id="a-Sx"></a>即贞观七年九月中也。<a id="a-Sy"></a>春秋七十有七。<a id="a-Sz"></a>初将终日众问后事。<a id="a-T0"></a>答曰。<a id="a-T1"></a>佛有明教但依行之则众累尽矣。<a id="a-T2"></a>当终之日感群鸟集房数盈千计。<a id="a-T3"></a>悲鸣相切哀恸人心。<a id="a-T4"></a>慧裒侍侧。<a id="a-T5"></a>见有青衣二童执华而入紫气如光从英身出。<a id="a-T6"></a>腾焰绕梁。<a id="a-T7"></a>及明露结。<a id="a-T8"></a>周二十里。<a id="a-T9"></a>人物先光三日方歇。<a id="a-TA"></a>蒲晋一川行化之所。<a id="a-TB"></a>闻哀屯赴如丧重亲。<a id="a-TC"></a>又感僧牛吼噭声彻数里。<a id="a-TD"></a>流泪鸣咽不食水草。<a id="a-TE"></a>经于七日将欲藏殓。<a id="a-TF"></a>道俗争之。<a id="a-TG"></a>以英生平不乐喧哗但存道素。<a id="a-TH"></a>便即庄南夏禹城东延年陵南凿土龛安之。<a id="a-TI"></a>始下一镬地忽大震。<a id="a-TJ"></a>人各揽草自防。<a id="a-TK"></a>惧谓身落。<a id="a-TL"></a>周十五里皆动大怖。<a id="a-TM"></a>又感白虹两道连亘柩所。<a id="a-TN"></a>白鸟二头翔鸣龛上。<a id="a-TO"></a>旋顾裴回哀声而逝。<a id="a-TP"></a>英开导人物存亡俱益。<a id="a-TQ"></a>自非位齐种姓岂感嘉祥。<a id="a-TR"></a>总华不负身。<a id="a-TS"></a>世诚斯人乎。</p>
  <p id="aTT">唐雍州梁山释叉德。<a id="a-TU"></a>醴泉县人。<a id="a-TV"></a>形质长伟秀眉骨面。<a id="a-TW"></a>立履清白服粗素衣。<a id="a-TX"></a>好游化俗营构福业。<a id="a-TY"></a>而故言来事多所弘奖。<a id="a-TZ"></a>年有凶暴毒气疫励者。<a id="a-Ta"></a>先劝四民令奉三宝。<a id="a-Tb"></a>或礼佛设齐。<a id="a-Tc"></a>或称名念诵。<a id="a-Td"></a>用其言者皆禳灾祸。<a id="a-Te"></a>有不信者殃祸交及。<a id="a-Tf"></a>预记萌兆略如对目。<a id="a-Tg"></a>时遭亢旱惧而问焉。<a id="a-Th"></a>又以指挥某日当雨。<a id="a-Ti"></a>但齐某处。<a id="a-Tj"></a>约时雨至必如其言。<a id="a-Tk"></a>或记螽蝗暴乱广陜所及。<a id="a-Tl"></a>或记天涝润泽近远浅深。<a id="a-Tm"></a>皆事符明镜不泄纤毫。<a id="a-Tn"></a>且执志清慎不滥刑科。<a id="a-To"></a>力所未行不受其法。<a id="a-Tp"></a>昔壮年在道唯遵十戒。<a id="a-Tq"></a>而于篇聚杂相多所承修。<a id="a-Tr"></a>末于九峻山南造阿耨达池并镌石钵。<a id="a-Ts"></a>即于池侧用济众生。<a id="a-Tt"></a>以贞观十二年。<a id="a-Tu"></a>卒于山舍。<a id="a-Tv"></a>百姓感恋为起白塔。<a id="a-Tw"></a>迢然山表。</p>
  <p id="aTx">唐京师律藏寺释通达。<a id="a-Ty"></a>雍州泾阳人。<a id="a-Tz"></a>卅出家。<a id="a-U0"></a>栖止无定。<a id="a-U1"></a>乃入太白山不赍粮粒。<a id="a-U2"></a>饥则食草。<a id="a-U3"></a>渴则饮水。<a id="a-U4"></a>息则依树。<a id="a-U5"></a>坐则禅思。<a id="a-U6"></a>经跨五年栖遑靡息。<a id="a-U7"></a>因以木打块块破形销。<a id="a-U8"></a>既睹斯变廓然大寤。<a id="a-U9"></a>既心路。<a id="a-UA"></a>晚住律藏。<a id="a-UB"></a>游听大乘情量虚荡。<a id="a-UC"></a>一裙一帔布纳重缝。<a id="a-UD"></a>所著麻鞋经三十载。<a id="a-UE"></a>缯帛杂饰未经冠体。<a id="a-UF"></a>冬夏一服不避寒暑。<a id="a-UG"></a>当于讲席评叙玄奥。<a id="a-UH"></a>不事宫商。<a id="a-UI"></a>人无肖之。<a id="a-UJ"></a>初言牟楯啖食。<a id="a-UK"></a>此事难行世人悉伏。<a id="a-UL"></a>左仆射房玄。<a id="a-UM"></a>龄闻而异焉。<a id="a-UN"></a>迎至第中敬重如父。<a id="a-UO"></a>而达体道不拘形骸。<a id="a-UP"></a>出言不简放畅心怀。<a id="a-UQ"></a>玄龄以风表处之。<a id="a-UR"></a>不以形言致隔。<a id="a-US"></a>见贵如是。<a id="a-UT"></a>朝野皆遵。<a id="a-UU"></a>不食五谷唯食蔬菜。<a id="a-UV"></a>纵得蒿藋揽而食之。<a id="a-UW"></a>事同佳味。<a id="a-UX"></a>若得桃杏壳果之属。<a id="a-UY"></a>合核而食不以为难。<a id="a-UZ"></a>人怪问之。<a id="a-Ua"></a>答云。<a id="a-Ub"></a>信施难弃。<a id="a-Uc"></a>贞观已来转显神异。<a id="a-Ud"></a>屡届人家。<a id="a-Ue"></a>欢笑则吉。<a id="a-Uf"></a>愁惨必凶。<a id="a-Ug"></a>或索财功力。<a id="a-Uh"></a>随命多少即须依送。<a id="a-Ui"></a>若违来意后遭凶祸。<a id="a-Uj"></a>有人乘驴历寺游看。<a id="a-Uk"></a>达从乞之惜而不施。<a id="a-Ul"></a>其驴寻死斯例非一。<a id="a-Um"></a>故京室贵贱咸宗事之。<a id="a-Un"></a>祸福由其一言说导。<a id="a-Uo"></a>虽存杂着所得财利为主营寺。<a id="a-Up"></a>有大将军薛万均。<a id="a-Uq"></a>初闻异行迎宅供养。<a id="a-Ur"></a>百有余日不遗僧轨。<a id="a-Us"></a>忽于一夜索食欲啖。<a id="a-Ut"></a>初不与之苦求不已。<a id="a-Uu"></a>试与遂食。<a id="a-Uv"></a>从尔已后。<a id="a-Uw"></a>稍改前迹。<a id="a-Ux"></a>专显变应。<a id="a-Uy"></a>其行多僻。<a id="a-Uz"></a>欲往入内。<a id="a-V0"></a>将军兄弟其性粗武不识密行。<a id="a-V1"></a>大怒打之。<a id="a-V2"></a>几死。<a id="a-V3"></a>仰而告曰。<a id="a-V4"></a>卿已打我身肉都毁血污不净。<a id="a-V5"></a>须作汤洗。<a id="a-V6"></a>待水沸已脱衣入镬。<a id="a-V7"></a>身不伤烂。<a id="a-V8"></a>状入冷池。<a id="a-V9"></a>傍人怖之。<a id="a-VA"></a>犹催加火。<a id="a-VB"></a>不暖我身。<a id="a-VC"></a>合宅惊奉恣其寝宿。<a id="a-VD"></a>因此已后若有病苦之者。<a id="a-VE"></a>使令煮水涌沸。<a id="a-VF"></a>先自入洗后教人入。<a id="a-VG"></a>病无不愈。<a id="a-VH"></a>达曾负人钱百有余贯。<a id="a-VI"></a>后办得钱无人可送。<a id="a-VJ"></a>乃将钱至寺门首。<a id="a-VK"></a>伺觅行人。<a id="a-VL"></a>随负多少倩。<a id="a-VM"></a>诣西市觅主还之。<a id="a-VN"></a>付而不禁。<a id="a-VO"></a>后勘不失一文。<a id="a-VP"></a>由达德行虚怀。<a id="a-VQ"></a>所以人不亏信。<a id="a-VR"></a>又时逢米贵欲设大齐。<a id="a-VS"></a>乃命寺家多放疏请。<a id="a-VT"></a>及至明旦来赴盈千。<a id="a-VU"></a>而供度閴尽全无支拟。<a id="a-VV"></a>大众耻责深愧外客。<a id="a-VW"></a>达曰。<a id="a-VX"></a>他许送供计非虚妄。<a id="a-VY"></a>临时恐过僧尼欲散。<a id="a-VZ"></a>忽见熟食美膳连车接舆充道驰走而来。<a id="a-Va"></a>皆充足余长。<a id="a-Vb"></a>供库更济多人。<a id="a-Vc"></a>食讫须臾人车并散。<a id="a-Vd"></a>究寻来处毕竟不知。<a id="a-Ve"></a>良由贤愚难辩故。<a id="a-Vf"></a>冥感神供。<a id="a-Vg"></a>朝野具瞻。<a id="a-Vh"></a>叙事无尽(右八验出唐高僧传)</p>
  <p id="aVi">唐坊州人上柱国王怀智。<a id="a-Vj"></a>至显庆初亡殁。<a id="a-Vk"></a>其母孙氏及弟怀善怀表并存。<a id="a-Vl"></a>至四年六月。<a id="a-Vm"></a>雍州高陵有一人。<a id="a-Vn"></a>失其姓名。<a id="a-Vo"></a>死经七日背上已烂而苏。<a id="a-Vp"></a>此人于地下见怀智云。<a id="a-Vq"></a>见任泰山录事。<a id="a-Vr"></a>遣此人执笔。<a id="a-Vs"></a>口授为书。<a id="a-Vt"></a>谓之曰。<a id="a-Vu"></a>汝虽合死今方便放汝归家。<a id="a-Vv"></a>宜为我持此书至坊州访我家。<a id="a-Vw"></a>通人兼白我娘。<a id="a-Vx"></a>怀智今为太山录事参军。<a id="a-Vy"></a>幸蒙安泰。<a id="a-Vz"></a>但家中曾贷寺家木作门。<a id="a-W0"></a>此既功德物。<a id="a-W1"></a>请早酬偿之。<a id="a-W2"></a>怀善即死。<a id="a-W3"></a>不合久住。<a id="a-W4"></a>速作经像救助。<a id="a-W5"></a>不然恐无济理。<a id="a-W6"></a>此人既苏之后。<a id="a-W7"></a>即赍书故送其舍。<a id="a-W8"></a>所论家事无不闇合。<a id="a-W9"></a>至经三日怀善遂即暴死。<a id="a-WA"></a>合州道俗闻者莫不增修功德鄜州人勋卫侯智纯说之(右一验出冥报拾遗)</p>
  <p data-pb></p>
  <h2 id="aWB">法苑珠林卷第三十四</h2>
  <p id="aWC">念篇第二十八 发愿篇第二十九。</p>
  <h2 id="aWD">摄念篇(此有二部)</h2>
  <h2 id="aWE">述意部第一</h2>
  <p id="aWF">惟夫凡情难禁。<a id="a-WG"></a>譬等山猿常随外境。<a id="a-WH"></a>类同狂象。<a id="a-WI"></a>三业鼓动。<a id="a-WJ"></a>缘构兹彰。<a id="a-WK"></a>故佛立教令常制驭。<a id="a-WL"></a>故经云。<a id="a-WM"></a>当为心师不师于心。<a id="a-WN"></a>身口意业不与恶交。<a id="a-WO"></a>身戒心慧不动如山。<a id="a-WP"></a>又经云。<a id="a-WQ"></a>制之一处无事不辨。<a id="a-WR"></a>然心性惑倒我见为先。<a id="a-WS"></a>烦惑难摄乱使常行。<a id="a-WT"></a>于一切时高举颇屈。<a id="a-WU"></a>自非托处寂静摧伏三毒。<a id="a-WV"></a>身不游行口默缄言。<a id="a-WW"></a>少睡多觉常坐省食。<a id="a-WX"></a>思量正法知非有无。<a id="a-WY"></a>直身正意系念在前。<a id="a-WZ"></a>如斯等教。<a id="a-Wa"></a>是名摄念也。</p>
  <p data-pb></p>
  <h2 id="aWb">引证部第二</h2>
  <p id="aWc">如增一阿含经云。<a id="a-Wd"></a>尔时世尊告诸比丘。<a id="a-We"></a>当修行十法便成神通。<a id="a-Wf"></a>去众乱想至致涅槃。<a id="a-Wg"></a>一谓念佛。<a id="a-Wh"></a>二谓念法。<a id="a-Wi"></a>三谓念众。<a id="a-Wj"></a>四谓念戒。<a id="a-Wk"></a>五谓念施。<a id="a-Wl"></a>六谓念天。<a id="a-Wm"></a>七谓念休息。<a id="a-Wn"></a>八谓念安般。<a id="a-Wo"></a>九谓念身非常。<a id="a-Wp"></a>十谓念死。<a id="a-Wq"></a>当善修行。</p>
  <p id="aWr">佛法圣众念　　戒施及天念</p>
  <p id="aWs">休息安般念　　身死念在后</p>
  <p id="aWt">第一念佛者。<a id="a-Wu"></a>专精念佛如来形相。<a id="a-Wv"></a>功德具足身智无涯。<a id="a-Ww"></a>周旋往来皆具知之。<a id="a-Wx"></a>修行一法自致涅槃。<a id="a-Wy"></a>不离念佛便获功德。<a id="a-Wz"></a>是名念佛。</p>
  <p id="aX0">第二念法者。<a id="a-X1"></a>专精念法除诸欲爱无有尘劳。<a id="a-X2"></a>渴爱之心永不复兴。<a id="a-X3"></a>于欲无欲离诸结缚诸盖之病。<a id="a-X4"></a>犹如众香之气。<a id="a-X5"></a>无有瑕疵乱想之念。<a id="a-X6"></a>便成神通自致涅槃。<a id="a-X7"></a>思惟不离便获功德。<a id="a-X8"></a>是名念法。</p>
  <p id="aX9">第三念众者。<a id="a-XA"></a>谓专精念如来圣众。<a id="a-XB"></a>成就质直无有邪曲。<a id="a-XC"></a>上下和穆。<a id="a-XD"></a>如来圣众。<a id="a-XE"></a>四双八辈当敬承事。<a id="a-XF"></a>除诸乱想自致涅槃。<a id="a-XG"></a>不离僧念便获功德。<a id="a-XH"></a>是名念僧。</p>
  <p id="aXI">第四念戒者。<a id="a-XJ"></a>所谓戒者。<a id="a-XK"></a>息诸恶故。<a id="a-XL"></a>戒能成道令人欢喜。<a id="a-XM"></a>戒缨络身现众好故。<a id="a-XN"></a>犹如吉祥瓶所愿便克。<a id="a-XO"></a>除诸乱想自致涅槃。<a id="a-XP"></a>不离戒念便获功德。<a id="a-XQ"></a>是名念戒。</p>
  <p id="aXR">第五念施者。<a id="a-XS"></a>谓专精念施所施之上。<a id="a-XT"></a>永无悔心。<a id="a-XU"></a>无反报想。<a id="a-XV"></a>快得善利。<a id="a-XW"></a>若人骂毁相加刀仗。<a id="a-XX"></a>当起慈心不兴嗔恚。<a id="a-XY"></a>我所施者施意不绝。<a id="a-XZ"></a>除诸乱想自致涅槃。<a id="a-Xa"></a>不离施念便获功德。<a id="a-Xb"></a>是名念施。</p>
  <p id="aXc">第六念天者。<a id="a-Xd"></a>谓专精念天身口意净不造秽行。<a id="a-Xe"></a>戒行成身。<a id="a-Xf"></a>身放光明无所不照。<a id="a-Xg"></a>成彼天身善业果报。<a id="a-Xh"></a>成彼天身众行具足。<a id="a-Xi"></a>除诸乱想自致涅槃。<a id="a-Xj"></a>不离天念便获功德。<a id="a-Xk"></a>是名念天。</p>
  <p id="aXl">第七念休息者。<a id="a-Xm"></a>谓心意想息。<a id="a-Xn"></a>志性详谛亦无卒暴。<a id="a-Xo"></a>当专一心意乐闲居。<a id="a-Xp"></a>常求方便入三昧定。<a id="a-Xq"></a>常念不贪胜光常达。<a id="a-Xr"></a>除诸乱想自致涅槃。<a id="a-Xs"></a>不离休息便获功德。<a id="a-Xt"></a>是名念休息。</p>
  <p id="aXu">第八念安般者。<a id="a-Xv"></a>谓专精念安般者。<a id="a-Xw"></a>若息长时观知我今息长。<a id="a-Xx"></a>若复息短亦当观知我今息短。<a id="a-Xy"></a>若息极冷极热亦当观知我今息冷热。<a id="a-Xz"></a>出入分别数息长短。<a id="a-Y0"></a>除诸乱想自致涅槃。<a id="a-Y1"></a>不离安般便获功德。<a id="a-Y2"></a>是名念安般。</p>
  <p id="aY3">第九念身者。<a id="a-Y4"></a>谓专精念身。<a id="a-Y5"></a>发毛瓜齿皮肉筋骨。<a id="a-Y6"></a>胆肝肺心脾肾大肠小肠。<a id="a-Y7"></a>白直旁光屎尿百叶。<a id="a-Y8"></a>沧荡脾泡溺泪唾洟。<a id="a-Y9"></a>脓血脂涎髑髅脑等。<a id="a-YA"></a>何者是身。<a id="a-YB"></a>地种水种火种风种是也。<a id="a-YC"></a>皆是父母所造。<a id="a-YD"></a>从何处来为谁所造。<a id="a-YE"></a>此之六根。<a id="a-YF"></a>于此终已当生何处。<a id="a-YG"></a>除诸乱想自致涅槃。<a id="a-YH"></a>不离身念便获功德。<a id="a-YI"></a>是名念身。</p>
  <p id="aYJ">第十念死者。<a id="a-YK"></a>谓专精念死。<a id="a-YL"></a>此没生彼。<a id="a-YM"></a>往来诸趣。<a id="a-YN"></a>命逝不停。<a id="a-YO"></a>诸根散坏如腐败木。<a id="a-YP"></a>命根断绝种族分离。<a id="a-YQ"></a>无形无响亦无相貌。<a id="a-YR"></a>除诸乱想自致涅槃。<a id="a-YS"></a>不离死念便获功德。<a id="a-YT"></a>是名念死。<a id="a-YU"></a>而说偈曰。</p>
  <p id="aYV">佛法及圣众　　乃至竟死念</p>
  <p id="aYW">虽与上名同　　其义各别异</p>
  <p id="aYX">又分别功德论云。<a id="a-YY"></a>第一念佛何事。<a id="a-YZ"></a>佛身金刚无有诸漏。<a id="a-Ya"></a>若行时足离地四寸。<a id="a-Yb"></a>千辐相文迹现于地。<a id="a-Yc"></a>足下诸虫七日安隐。<a id="a-Yd"></a>若其命终皆得生天。<a id="a-Ye"></a>昔有一恶比丘。<a id="a-Yf"></a>本是外道。<a id="a-Yg"></a>假服诽谤逐如来行。<a id="a-Yh"></a>自杀飞虫着佛迹处。<a id="a-Yi"></a>言佛蹈杀。<a id="a-Yj"></a>然虫虽死遇佛迹处寻还得活。<a id="a-Yk"></a>若入城邑足蹈门阈。<a id="a-Yl"></a>天地大动。<a id="a-Ym"></a>百种音乐不鼓自鸣。<a id="a-Yn"></a>诸聋盲哑百病自除。<a id="a-Yo"></a>睹佛相好随行得度。<a id="a-Yp"></a>功德所济不可称计。<a id="a-Yq"></a>总会万行运载为先。<a id="a-Yr"></a>所谓念佛。<a id="a-Ys"></a>其义如此。</p>
  <p id="aYt">第二念法者。<a id="a-Yu"></a>法是无漏道无为无欲。<a id="a-Yv"></a>佛者是诸法之主。<a id="a-Yw"></a>法者是结使之主。<a id="a-Yx"></a>法出诸佛。<a id="a-Yy"></a>法生佛道。<a id="a-Yz"></a>若然者。<a id="a-Z0"></a>何不先念法后念佛耶。<a id="a-Z1"></a>答曰。<a id="a-Z2"></a>法虽微妙无能知者。<a id="a-Z3"></a>犹若伏藏无处不有。<a id="a-Z4"></a>要藉通人示处。<a id="a-Z5"></a>方得自济穷乏。<a id="a-Z6"></a>法亦如是。<a id="a-Z7"></a>理虽玄妙非如来不畅。<a id="a-Z8"></a>是以念佛在先。<a id="a-Z9"></a>称法为后。</p>
  <p id="aZA">第三念僧者。<a id="a-ZB"></a>谓四双八辈十二贤士。<a id="a-ZC"></a>舍世贪诤开导天人。<a id="a-ZD"></a>则是众生良祐福田故。<a id="a-ZE"></a>昔有薄福比丘。<a id="a-ZF"></a>名梵摩达(律名罗旬喻比丘也)在千二百五十众中。<a id="a-ZG"></a>令众僧不得食莫知谁咎。<a id="a-ZH"></a>佛使分为二部。<a id="a-ZI"></a>一部得。<a id="a-ZJ"></a>一部不得。<a id="a-ZK"></a>复分不得为二部。<a id="a-ZL"></a>半得。<a id="a-ZM"></a>半不得。<a id="a-ZN"></a>如是展转乃至二人。<a id="a-ZO"></a>一得食。<a id="a-ZP"></a>一不得食。<a id="a-ZQ"></a>乃知无福虽得至钵自然消化。<a id="a-ZR"></a>佛愍其厄自手授食。<a id="a-ZS"></a>在于钵中。<a id="a-ZT"></a>神力所制不能化去。<a id="a-ZU"></a>佛欲令现身得福故。<a id="a-ZV"></a>令二灭尽比丘以食饱此。<a id="a-ZW"></a>即时得福。<a id="a-ZX"></a>时波斯匿王闻此薄福佛愍与食。<a id="a-ZY"></a>我今亦当为其设福。<a id="a-ZZ"></a>即遗[(鹵/米)*(產-文+(立-一))]米。<a id="a-Za"></a>时有一乌飞来衔一粒米去。<a id="a-Zb"></a>使人呵曰。<a id="a-Zc"></a>王为梵摩达设福。<a id="a-Zd"></a>汝何以持去耶。<a id="a-Ze"></a>乌即持还本处。<a id="a-Zf"></a>所以然者。<a id="a-Zg"></a>此比丘蒙僧福力。<a id="a-Zh"></a>鸟兽不能侵害也。<a id="a-Zi"></a>用是证知为良福田。<a id="a-Zj"></a>既自度度人至三乘道。<a id="a-Zk"></a>念众之法其义如此。</p>
  <p id="aZl">第四念戒者。<a id="a-Zm"></a>从五戒十戒。<a id="a-Zn"></a>二百五十至五百戒皆禁制身口敛诸邪非。<a id="a-Zo"></a>敛御六情断诸欲念。<a id="a-Zp"></a>中表清净乃应戒性。<a id="a-Zq"></a>昔有二比丘。<a id="a-Zr"></a>共至佛所。<a id="a-Zs"></a>路经旷泽顿乏水浆。<a id="a-Zt"></a>时有小池汪水众虫满中。<a id="a-Zu"></a>一比丘深思禁律以无犯为首。<a id="a-Zv"></a>若饮此水杀生甚多。<a id="a-Zw"></a>宁全戒殒命。<a id="a-Zx"></a>于是命终即生天上。<a id="a-Zy"></a>一比丘自念。<a id="a-Zz"></a>饮水全命可至佛所焉知死后当生何趣。<a id="a-a0"></a>即饮虫水所害甚多。<a id="a-a1"></a>虽得见佛去我甚远。<a id="a-a2"></a>啼泣向佛自云。<a id="a-a3"></a>同伴命终。<a id="a-a4"></a>佛指上天曰。<a id="a-a5"></a>汝识此天不。<a id="a-a6"></a>此是汝伴。<a id="a-a7"></a>以全戒功即生天上。<a id="a-a8"></a>今来在此。<a id="a-a9"></a>卿虽见我去我大远。<a id="a-aA"></a>彼虽丧命常在我所。<a id="a-aB"></a>卿今见我正睹我肉形。<a id="a-aC"></a>岂识真戒乎。<a id="a-aD"></a>以是经云。<a id="a-aE"></a>波罗提木叉是汝大师。<a id="a-aF"></a>若能持戒展转行之。<a id="a-aG"></a>即是如来法身常在而不灭也。<a id="a-aH"></a>夫戒有三种。<a id="a-aI"></a>一是俗戒。<a id="a-aJ"></a>二是道戒。<a id="a-aK"></a>三是定戒。<a id="a-aL"></a>五八十具戒等为俗戒。<a id="a-aM"></a>无漏四谛为道戒。<a id="a-aN"></a>三昧禅思为定戒。<a id="a-aO"></a>以慧御戒使成无漏。<a id="a-aP"></a>乃合道戒。<a id="a-aQ"></a>声闻家戒喻若膝华。<a id="a-aR"></a>动则解散。<a id="a-aS"></a>大士持戒喻若头上插华。<a id="a-aT"></a>行止不动。<a id="a-aU"></a>小乘捡形动则越仪。<a id="a-aV"></a>大士领心不拘外轨。<a id="a-aW"></a>大小轨异。<a id="a-aX"></a>故以形心为殊。<a id="a-aY"></a>内外虽殊俱至涅槃。<a id="a-aZ"></a>故曰念戒也。</p>
  <p id="aaa">又佛般泥洹经云。<a id="a-ab"></a>又欲近道当有四喜宜善念行。<a id="a-ac"></a>一曰。<a id="a-ad"></a>念佛意喜不离。<a id="a-ae"></a>二曰。<a id="a-af"></a>念法意喜不离。<a id="a-ag"></a>三曰。<a id="a-ah"></a>念众意喜不离。<a id="a-ai"></a>四曰。<a id="a-aj"></a>念戒意喜不离。<a id="a-ak"></a>念此四喜必令具足。<a id="a-al"></a>而自了见。<a id="a-am"></a>当望正度。<a id="a-an"></a>求解身要。<a id="a-ao"></a>可以除断地狱畜生饿鬼之道。<a id="a-ap"></a>虽往来走天上人中。<a id="a-aq"></a>不过七生自得苦际。</p>
  <p id="aar">又三千威仪云。<a id="a-as"></a>当念有五事。<a id="a-at"></a>一当念佛功德。<a id="a-au"></a>二当念佛经戒。<a id="a-av"></a>三当念佛智慧。<a id="a-aw"></a>四当念佛恩大难报。<a id="a-ax"></a>五当念佛精进乃至泥洹。<a id="a-ay"></a>复有五事。<a id="a-az"></a>一当念比丘僧。<a id="a-b0"></a>二当念师恩。<a id="a-b1"></a>三当念父母恩。<a id="a-b2"></a>四当念同学恩。<a id="a-b3"></a>五当念一切人皆使解脱离一切苦。</p>
  <p id="ab4">又处处经云。<a id="a-b5"></a>譬如大海中沙不能计知。<a id="a-b6"></a>如人所作善恶殃福。<a id="a-b7"></a>前后所作不可复计。<a id="a-b8"></a>要在命尽。<a id="a-b9"></a>作恶逢恶处。<a id="a-bA"></a>作善逢善处。<a id="a-bB"></a>殃福皆预有处。<a id="a-bC"></a>亦预有父母兄弟妻子眷属等得道便止。<a id="a-bD"></a>若不得道便不断绝。<a id="a-bE"></a>佛语比丘。<a id="a-bF"></a>当念自身无常。<a id="a-bG"></a>有一比丘即报佛言。<a id="a-bH"></a>我念非常。<a id="a-bI"></a>如人在世间。<a id="a-bJ"></a>极可至五十岁。<a id="a-bK"></a>佛言。<a id="a-bL"></a>莫说是语。<a id="a-bM"></a>复有一比丘言。<a id="a-bN"></a>可三十岁。<a id="a-bO"></a>佛言。<a id="a-bP"></a>莫说是语。<a id="a-bQ"></a>复有一比丘言可十岁。<a id="a-bR"></a>佛言。<a id="a-bS"></a>莫说是语。<a id="a-bT"></a>复有一比丘言可一岁。<a id="a-bU"></a>佛言。<a id="a-bV"></a>莫说是语。<a id="a-bW"></a>复有一比丘言可一月。<a id="a-bX"></a>佛言。<a id="a-bY"></a>莫说是语。<a id="a-bZ"></a>复有一比丘言可一日。<a id="a-ba"></a>佛言。<a id="a-bb"></a>莫说是语。<a id="a-bc"></a>复有一比丘言可一时。<a id="a-bd"></a>佛言。<a id="a-be"></a>莫说是语。<a id="a-bf"></a>复有一比丘言可呼噏间。<a id="a-bg"></a>佛言。<a id="a-bh"></a>是也。<a id="a-bi"></a>佛言。<a id="a-bj"></a>出息不还则属后世。<a id="a-bk"></a>人命峻速在呼噏之间。</p>
  <p id="abl">又毗尼母经云。<a id="a-bm"></a>若说法比丘复应常念。<a id="a-bn"></a>观身苦空无常无我不净。<a id="a-bo"></a>莫使有绝。<a id="a-bp"></a>何以故。<a id="a-bq"></a>当得十二念成圣法故。<a id="a-br"></a>何者十二念。<a id="a-bs"></a>一念成就己身。<a id="a-bt"></a>二念成就他人。<a id="a-bu"></a>三念愿得人身。<a id="a-bv"></a>四念生种姓家。<a id="a-bw"></a>五念于佛法中得生信心。<a id="a-bx"></a>六念所生处不加其功而得寤法。<a id="a-by"></a>七念所生处诸根完具。<a id="a-bz"></a>八念值佛世尊出现于世。<a id="a-c0"></a>九念所生处常得说正法。<a id="a-c1"></a>十念愿所说法常得久住。<a id="a-c2"></a>十一念愿法久住得随顺修行。<a id="a-c3"></a>十二念常得怜愍诸众生心故。<a id="a-c4"></a>得此十二念具足必得圣法。</p>
  <p id="ac5">又杂阿含经云。<a id="a-c6"></a>尔时世尊告诸比丘。<a id="a-c7"></a>过去世时有河中草。<a id="a-c8"></a>有龟于中住止。<a id="a-c9"></a>时有野干饥行觅食。<a id="a-cA"></a>遥见龟虫疾来捉取。<a id="a-cB"></a>龟虫见来即便藏六。<a id="a-cC"></a>野干守伺冀出头足。<a id="a-cD"></a>欲取食之。<a id="a-cE"></a>久守龟虫。<a id="a-cF"></a>永不出头亦不出足。<a id="a-cG"></a>野干饥乏嗔恚而去。<a id="a-cH"></a>诸比丘。<a id="a-cI"></a>汝等今日亦复如彼。<a id="a-cJ"></a>知魔波旬常伺汝便。<a id="a-cK"></a>冀汝眼着于色。<a id="a-cL"></a>耳闻声。<a id="a-cM"></a>鼻嗅香。<a id="a-cN"></a>舌尝味。<a id="a-cO"></a>身着触。<a id="a-cP"></a>意念法。<a id="a-cQ"></a>欲令出生染着六境。<a id="a-cR"></a>是故比丘。<a id="a-cS"></a>汝等今日常当执持眼律仪住执持眼根律仪。<a id="a-cT"></a>恶魔不得其便。<a id="a-cU"></a>随出随缘。<a id="a-cV"></a>耳鼻舌身意亦复如是。<a id="a-cW"></a>于其六根若出若缘不得其便。<a id="a-cX"></a>犹如龟虫野干不得其便。<a id="a-cY"></a>尔时世尊即说偈言。</p>
  <p id="acZ">龟虫畏野干　　藏六于壳内</p>
  <p id="aca">比丘善摄心　　密藏诸觉想</p>
  <p id="acb">不依不怖彼　　覆心勿言说</p>
  <p id="acc">尔时世尊告诸比丘。<a id="a-cd"></a>譬如士夫游空宅中得六种众生。<a id="a-ce"></a>一者得狗即执其狗系着一处。<a id="a-cf"></a>次得其鸟。<a id="a-cg"></a>次得毒蛇。<a id="a-ch"></a>次得野干。<a id="a-ci"></a>次得失收摩罗。<a id="a-cj"></a>次得猕猴。<a id="a-ck"></a>得斯众生悉缚一处。<a id="a-cl"></a>其狗者乐欲入村。<a id="a-cm"></a>其鸟者常欲飞空。<a id="a-cn"></a>其蛇者常欲入穴。<a id="a-co"></a>其野干者乐向[塚-豖+(一/豖)]间。<a id="a-cp"></a>失收摩罗者长欲入海。<a id="a-cq"></a>猕猴者欲入山林。<a id="a-cr"></a>此六众生悉缚一处。<a id="a-cs"></a>各各嗜欲到所安处。<a id="a-ct"></a>各不相乐于他处所而系缚故。<a id="a-cu"></a>各用其力向所乐方而不能脱。<a id="a-cv"></a>如是六根种种境界。<a id="a-cw"></a>各各自求所乐境界。<a id="a-cx"></a>不乐余境界。<a id="a-cy"></a>眼常求可爱之色。<a id="a-cz"></a>不可意色则生其厌。<a id="a-d0"></a>耳鼻舌身意亦复如是。<a id="a-d1"></a>此六种根种种行处。<a id="a-d2"></a>各各不求异根境界。<a id="a-d3"></a>其有力者堪能自在随觉境界。<a id="a-d4"></a>如彼士夫系六众生。<a id="a-d5"></a>是故当勤修习身念观。<a id="a-d6"></a>尔时世尊告诸比丘。<a id="a-d7"></a>譬如有四蚖蛇凶恶毒炽盛一箧中。<a id="a-d8"></a>时有士夫聪明求乐厌苦求生厌死。<a id="a-d9"></a>时有一士夫语向士夫言。<a id="a-dA"></a>汝今取此箧蛇摩拭洗浴。<a id="a-dB"></a>恩亲养食出内以时。<a id="a-dC"></a>若四毒蛇脱有恼者。<a id="a-dD"></a>或能杀汝或令近死。<a id="a-dE"></a>汝当防护。<a id="a-dF"></a>尔时士夫畏四毒蛇。<a id="a-dG"></a>及五拔刀怨驱驰而走。<a id="a-dH"></a>人复语言。<a id="a-dI"></a>士夫内有六贼。<a id="a-dJ"></a>随逐伺汝。<a id="a-dK"></a>得便当杀。<a id="a-dL"></a>汝当防护尔时士夫畏四毒蛇五拔刀怨及内六贼。<a id="a-dM"></a>恐怖驰走还入空村。<a id="a-dN"></a>见彼空舍危朽腐毁。<a id="a-dO"></a>有诸恶物促皆危脆无有坚固。<a id="a-dP"></a>人复语言。<a id="a-dQ"></a>士夫是空聚落。<a id="a-dR"></a>当有六贼来必掩汝。<a id="a-dS"></a>尔时士夫畏毒蛇五拔刀贼内六恶贼空村群贼。<a id="a-dT"></a>而复驰走。<a id="a-dU"></a>忽尔道路临一大河。<a id="a-dV"></a>其水复急。<a id="a-dW"></a>但见此岸有诸怖畏。<a id="a-dX"></a>而见彼岸安隐快乐。<a id="a-dY"></a>清净无畏。<a id="a-dZ"></a>而无桥[舟*合]可度得至彼岸。<a id="a-da"></a>作是思惟。<a id="a-db"></a>我取草木缚束成筏。<a id="a-dc"></a>手足方便度至彼岸。<a id="a-dd"></a>作是念已。<a id="a-de"></a>即拾草木依于岸傍。<a id="a-df"></a>缚束成筏。<a id="a-dg"></a>手足方便截流横度。<a id="a-dh"></a>如是士夫免四毒蛇五拔刀怨六内恶贼。<a id="a-di"></a>复得脱于空村群贼。<a id="a-dj"></a>度于澓流离于此岸种种怖畏。<a id="a-dk"></a>得至彼岸安隐快乐。<a id="a-dl"></a>我说此譬。<a id="a-dm"></a>当解其义。<a id="a-dn"></a>比丘箧者譬此身色粗四大。<a id="a-do"></a>四大所造精血之体。<a id="a-dp"></a>秽食长养。<a id="a-dq"></a>沐浴衣服。<a id="a-dr"></a>无常变坏危脆之法。<a id="a-ds"></a>毒蛇者譬如四大。<a id="a-dt"></a>地界水界火界风界。<a id="a-du"></a>地界若诤能令身死及以近死。<a id="a-dv"></a>水火风诤亦复如是。<a id="a-dw"></a>五拔刀怨者譬五受阴。<a id="a-dx"></a>内六贼者譬六爱喜。<a id="a-dy"></a>空村者譬六内入。<a id="a-dz"></a>观察眼入之处。<a id="a-e0"></a>是无常变坏虚伪之法。<a id="a-e1"></a>耳鼻舌身意亦复如是。<a id="a-e2"></a>空村群贼者譬外六入处。<a id="a-e3"></a>眼为可意不可意色所害。<a id="a-e4"></a>耳声鼻香舌味身触意法亦如是。<a id="a-e5"></a>澓流者譬如四流。<a id="a-e6"></a>欲流有流见流无明流。<a id="a-e7"></a>河譬三爱。<a id="a-e8"></a>欲爱色爱无色爱。<a id="a-e9"></a>此岸多恐怖者譬有身。<a id="a-eA"></a>彼岸清凉安乐者譬无余涅槃。<a id="a-eB"></a>筏者譬八正道。<a id="a-eC"></a>手足方便截流度者。<a id="a-eD"></a>譬精进勇猛得到彼岸。<a id="a-eE"></a>婆罗门住处者譬如来应等正觉。</p>
  <p id="aeF">又木患子经云。<a id="a-eG"></a>时有难国王。<a id="a-eH"></a>名波琉璃。<a id="a-eI"></a>白佛言。<a id="a-eJ"></a>我国边小频岁寇贼五谷涌贵。<a id="a-eK"></a>疫疾流行人民困苦。<a id="a-eL"></a>我常不安。<a id="a-eM"></a>法藏深广不得修行。<a id="a-eN"></a>唯愿垂矜赐我法要。<a id="a-eO"></a>佛告王言。<a id="a-eP"></a>若欲灭烦恼障者。<a id="a-eQ"></a>当贯木患子一百八。<a id="a-eR"></a>常以自随至心无散。<a id="a-eS"></a>称南无佛陀。<a id="a-eT"></a>南无达摩。<a id="a-eU"></a>南无僧伽名。<a id="a-eV"></a>乃过一木患子。<a id="a-eW"></a>如是渐次度木患子。<a id="a-eX"></a>若十二十若百若千。<a id="a-eY"></a>乃至百千万。<a id="a-eZ"></a>若能满二十万遍。<a id="a-ea"></a>身心不乱离诸谄曲者。<a id="a-eb"></a>舍命得生第三焰摩天。<a id="a-ec"></a>衣食自然常安乐行。<a id="a-ed"></a>若复能满一百万遍者。<a id="a-ee"></a>当断除百八结业获无上果。<a id="a-ef"></a>王闻欢喜我当奉行。<a id="a-eg"></a>佛告王曰。<a id="a-eh"></a>有莎升比丘。<a id="a-ei"></a>诵三宝名经历十岁。<a id="a-ej"></a>得成斯陀含果。<a id="a-ek"></a>渐次修行。<a id="a-el"></a>今在普香世界作辟支佛。<a id="a-em"></a>王闻是已倍复修行。</p>
  <p id="aen">又贤愚经云。<a id="a-eo"></a>波罗奈国有居士。<a id="a-ep"></a>字曰鞠提。<a id="a-eq"></a>此人有子名优波鞠提。<a id="a-er"></a>后年长大家贫燋煎。<a id="a-es"></a>父付财物居肆贩卖。<a id="a-et"></a>有邪贳羁阿罗汉。<a id="a-eu"></a>往到其边。<a id="a-ev"></a>而为说法教使系念。<a id="a-ew"></a>以白黑石子。<a id="a-ex"></a>用当筹算。<a id="a-ey"></a>善念下白。<a id="a-ez"></a>恶念下黑。<a id="a-f0"></a>优波鞠提奉受其教。<a id="a-f1"></a>善恶之念辄投石子。<a id="a-f2"></a>初黑偏多白者鲜少。<a id="a-f3"></a>渐渐修习白黑正等。<a id="a-f4"></a>系念不止。<a id="a-f5"></a>更无黑石。<a id="a-f6"></a>纯有白者。<a id="a-f7"></a>善念已盛逮得初果。</p>
  <p id="af8">又譬喻经云。<a id="a-f9"></a>昔有人不信敬。<a id="a-fA"></a>妇甚事佛。<a id="a-fB"></a>妇白婿曰。<a id="a-fC"></a>人命无常可修福德。<a id="a-fD"></a>婿无心懒堕。<a id="a-fE"></a>妇恐将来入地狱中。<a id="a-fF"></a>即复白婿。<a id="a-fG"></a>欲悬一铃安着户上。<a id="a-fH"></a>君出入时[打-丁+棠]铃作声。<a id="a-fI"></a>称南无佛。<a id="a-fJ"></a>婿曰甚善。<a id="a-fK"></a>如是经久。<a id="a-fL"></a>其婿命终。<a id="a-fM"></a>狱卒叉之掷镬汤中。<a id="a-fN"></a>叉[打-丁+棠]镬作声。<a id="a-fO"></a>谓是铃声。<a id="a-fP"></a>称南无佛。<a id="a-fQ"></a>狱官闻之。<a id="a-fR"></a>此人奉佛放令出去。<a id="a-fS"></a>得生人中。</p>
  <p id="afT">又杂譬喻经云。<a id="a-fU"></a>昔有五百贾客乘船入海。<a id="a-fV"></a>值摩竭鱼。<a id="a-fW"></a>出头张口欲食众生。<a id="a-fX"></a>时日少风而船去如箭。<a id="a-fY"></a>萨薄主语众人言。<a id="a-fZ"></a>船去太疾可舍帆。<a id="a-fa"></a>如言舍下。<a id="a-fb"></a>船去转驶不可得止。<a id="a-fc"></a>萨薄主问楼上人言。<a id="a-fd"></a>汝见何等。<a id="a-fe"></a>我见上有两日出。<a id="a-ff"></a>下有白山。<a id="a-fg"></a>中有黑山。<a id="a-fh"></a>萨薄主惊言。<a id="a-fi"></a>此是大鱼。<a id="a-fj"></a>当奈何哉。<a id="a-fk"></a>我与汝等今遭困厄。<a id="a-fl"></a>入此鱼腹无有活理。<a id="a-fm"></a>汝等各随所事一心求之。<a id="a-fn"></a>于是众人各随所奉。<a id="a-fo"></a>一心归命求脱此厄。<a id="a-fp"></a>所求逾笃船去逾疾。<a id="a-fq"></a>须臾不止当入鱼口。<a id="a-fr"></a>于是萨薄主告诸人言。<a id="a-fs"></a>我有大神。<a id="a-ft"></a>号名为佛。<a id="a-fu"></a>汝等各舍奉神一心称之。<a id="a-fv"></a>时五百人俱发大声称南无佛。<a id="a-fw"></a>鱼闻佛名自思惟言。<a id="a-fx"></a>今日世间乃复有佛。<a id="a-fy"></a>我当何忍伤害众生。<a id="a-fz"></a>即便闭口水皆倒流。<a id="a-g0"></a>转得远鱼。<a id="a-g1"></a>五百贾人善心即生。<a id="a-g2"></a>皆得解脱。</p>
  <p id="ag3">又大集经云。<a id="a-g4"></a>譬如沙门自有头发生不知日长几分。<a id="a-g5"></a>如是菩萨罪生不能自知。<a id="a-g6"></a>言我无罪者。</p>
  <p id="ag7">又杂阿含经。<a id="a-g8"></a>尔时世尊说偈言。</p>
  <p id="ag9">善护于身口　　及意一切业</p>
  <p id="agA">惭愧而自防　　是名善守护</p>
  <p id="agB">尔时世尊告诸比丘。<a id="a-gC"></a>有二净法能护世间。<a id="a-gD"></a>何等为二。<a id="a-gE"></a>所谓惭愧。<a id="a-gF"></a>假使世间无此二净法者。<a id="a-gG"></a>世间亦不知有父母兄弟姊妹妻子。<a id="a-gH"></a>宗亲师长尊卑之绪。<a id="a-gI"></a>颠倒浑乱如畜生趣。<a id="a-gJ"></a>即说偈言。</p>
  <p id="agK">世间若无有　　惭愧二法者</p>
  <p id="agL">违越清净道　　向生老病死</p>
  <p id="agM">世间若成就　　惭愧二法者</p>
  <p id="agN">增长清净者　　永闭生死门</p>
  <p id="agO">又惟无三昧经云。<a id="a-gP"></a>佛告阿难。<a id="a-gQ"></a>善男子。<a id="a-gR"></a>人求道安禅先当断念。<a id="a-gS"></a>人生世间所以不得道者。<a id="a-gT"></a>但坐思想秽念多故。<a id="a-gU"></a>一念来一念去。<a id="a-gV"></a>一日一宿有八亿四千万念。<a id="a-gW"></a>念念不息。<a id="a-gX"></a>一善念者亦得善果报。<a id="a-gY"></a>一恶念者亦得恶果报。<a id="a-gZ"></a>如响应声如影随形。<a id="a-ga"></a>是故善恶罪福各别。</p>
  <p id="agb">颂曰。</p>
  <p id="agc">静念遗忘虑　　有虑非理尽</p>
  <p id="agd">境来投虚空　　虚空何所轸</p>
  <p id="age">托阴游重冥　　冥亡影迹殒</p>
  <p id="agf">四果皆欣求　　一乘独玄泯</p>
  <p data-pb></p>
  <h2 id="agg">发愿篇第二十九(此有二部)</h2>
  <h2 id="agh">述意部第一</h2>
  <p id="agi">夫佛果夐绝登之有阶。<a id="a-gj"></a>法云峻极届之有渐。<a id="a-gk"></a>是以创发大诚。<a id="a-gl"></a>则玄福招于极果。<a id="a-gm"></a>初立弘誓。<a id="a-gn"></a>则妙愿遍于来际。<a id="a-go"></a>一念兴行。<a id="a-gp"></a>遂感尘劫之瑞华。<a id="a-gq"></a>半刻虔躬。<a id="a-gr"></a>乃得大千之甘露。<a id="a-gs"></a>盖是大乘之根基。<a id="a-gt"></a>种智之津衢也。</p>
  <p data-pb></p>
  <h2 id="agu">引证部第二</h2>
  <p id="agv">如阿弥陀经云。<a id="a-gw"></a>佛语阿难。<a id="a-gx"></a>阿弥陀佛为菩萨时。<a id="a-gy"></a>常奉行是二十四愿。<a id="a-gz"></a>珍宝爱重保持恭顺。<a id="a-h0"></a>何等为二十四愿。</p>
  <p id="ah1">第一愿使某作佛时。<a id="a-h2"></a>令我国中无有泥犁禽兽薜荔蜎飞蠕动之类。<a id="a-h3"></a>得是愿乃作佛。<a id="a-h4"></a>不得是愿终不作佛。</p>
  <p id="ah5">第二愿使某作佛时。<a id="a-h6"></a>令我国中无有妇人。<a id="a-h7"></a>女人欲来生我国中者即作男子。<a id="a-h8"></a>诸无央数天人民蜎飞蠕动之类。<a id="a-h9"></a>来生我国者。<a id="a-hA"></a>皆于七宝水池莲华中化生。<a id="a-hB"></a>长大皆作菩萨阿罗汉。<a id="a-hC"></a>都无央数得是愿乃作佛。<a id="a-hD"></a>不得是愿终不作佛。</p>
  <p id="ahE">第三愿使某作佛时。<a id="a-hF"></a>令我国土自然七宝纵广甚大。<a id="a-hG"></a>旷荡无极极自软好。<a id="a-hH"></a>所居舍宅被服饮食都皆自然。<a id="a-hI"></a>比如第六天王所居处。<a id="a-hJ"></a>得是愿乃作佛。<a id="a-hK"></a>不得是愿终不作佛。</p>
  <p id="ahL">第四愿使某作佛时。<a id="a-hM"></a>令我名字皆闻八方上下无央数佛国。<a id="a-hN"></a>皆令诸佛各于比丘僧大座中。<a id="a-hO"></a>说我功德国土之善。<a id="a-hP"></a>诸天人民蜎飞蠕动之类。<a id="a-hQ"></a>闻我名字莫不慈心欢喜踊跃者。<a id="a-hR"></a>皆令来生我国得是愿乃作佛。<a id="a-hS"></a>不得是愿终不作佛。</p>
  <p id="ahT">第五愿使某作佛时。<a id="a-hU"></a>令八方上下诸无央数天人民。<a id="a-hV"></a>及蜎飞蠕动之类。<a id="a-hW"></a>若前世作恶闻我名字。<a id="a-hX"></a>欲来生我国者。<a id="a-hY"></a>即便反正自悔过。<a id="a-hZ"></a>为道作善便持经戒。<a id="a-ha"></a>愿欲生我国不断绝。<a id="a-hb"></a>寿终皆令不复泥犁禽兽薜荔。<a id="a-hc"></a>即生我国在心所愿。<a id="a-hd"></a>得是愿乃作佛。<a id="a-he"></a>不得是愿终不作佛。</p>
  <p id="ahf">第六愿使某作佛时。<a id="a-hg"></a>令八方上下无央数佛国诸天人民。<a id="a-hh"></a>若善男子善女人。<a id="a-hi"></a>欲来生我国。<a id="a-hj"></a>用我故益作善。<a id="a-hk"></a>若分檀布施绕塔烧香。<a id="a-hl"></a>散华然灯悬杂缯彩。<a id="a-hm"></a>饭食沙门起塔作寺。<a id="a-hn"></a>断爱欲斋戒清净一心念我。<a id="a-ho"></a>昼夜一日不断绝。<a id="a-hp"></a>皆令来生我国作菩萨。<a id="a-hq"></a>得是愿乃作佛。<a id="a-hr"></a>不得是愿终不作佛。</p>
  <p id="ahs">第七愿使某作佛时。<a id="a-ht"></a>令八方上下无央数佛国诸天人民。<a id="a-hu"></a>若善男子善女人。<a id="a-hv"></a>有作菩萨道奉行六波罗蜜。<a id="a-hw"></a>若作沙门不毁经戒。<a id="a-hx"></a>断爱欲。<a id="a-hy"></a>斋戒清净一心。<a id="a-hz"></a>念欲生我国昼夜不断绝。<a id="a-i0"></a>若其人寿欲终时。<a id="a-i1"></a>我即与诸菩萨阿罗汉。<a id="a-i2"></a>共飞行迎之。<a id="a-i3"></a>即来生我国。<a id="a-i4"></a>则作阿惟越致菩萨智慧勇猛。<a id="a-i5"></a>得是愿乃作佛。<a id="a-i6"></a>不得是愿终不作佛。</p>
  <p id="ai7">第八愿使某作佛时。<a id="a-i8"></a>令我国中诸菩萨欲到他方佛国生者。<a id="a-i9"></a>皆令不更泥犁禽兽薜荔。<a id="a-iA"></a>皆令得佛道。<a id="a-iB"></a>得是愿乃作佛。<a id="a-iC"></a>不得是愿终不作佛。</p>
  <p id="aiD">第九愿使某作佛时。<a id="a-iE"></a>令我国中诸菩萨阿罗汉面目皆端正净洁姝好。<a id="a-iF"></a>悉同一色都一种类。<a id="a-iG"></a>比如第六天人。<a id="a-iH"></a>得是愿乃作佛。<a id="a-iI"></a>不得是愿终不作佛。</p>
  <p id="aiJ">第十愿使某作佛时。<a id="a-iK"></a>令我国中诸菩萨阿罗汉。<a id="a-iL"></a>皆同一心所念欲所言者预相知意。<a id="a-iM"></a>得是愿乃作佛。<a id="a-iN"></a>不得是愿终不作佛。</p>
  <p id="aiO">第十一愿使某作佛时。<a id="a-iP"></a>令我国中诸菩萨阿罗汉。<a id="a-iQ"></a>皆无有淫泆之心。<a id="a-iR"></a>终无念妇女意。<a id="a-iS"></a>终无有嗔怒愚痴者。<a id="a-iT"></a>得是愿乃作佛。<a id="a-iU"></a>不得是愿终不作佛。</p>
  <p id="aiV">第十二愿使某作佛时令我国中诸菩萨阿罗汉皆令心相敬爱终无相嫉憎者。<a id="a-iW"></a>得是愿乃作佛。<a id="a-iX"></a>不得是愿终不作佛。</p>
  <p id="aiY">第十三愿使某作佛时。<a id="a-iZ"></a>令我国中诸菩萨欲共供养八方上下无央数诸佛。<a id="a-ia"></a>皆令飞行即到。<a id="a-ib"></a>欲得自然万种之物即皆在前。<a id="a-ic"></a>持用供养诸佛悉皆得遍。<a id="a-id"></a>以后日未中时。<a id="a-ie"></a>即飞行还我国。<a id="a-if"></a>得是愿乃作佛。<a id="a-ig"></a>不得是愿终不作佛。</p>
  <p id="aih">第十四愿使某作佛时。<a id="a-ii"></a>令我国中诸菩萨阿罗汉欲饭时。<a id="a-ij"></a>即皆自然七宝钵中有自然百味饭食在前。<a id="a-ik"></a>食已自然去。<a id="a-il"></a>得是愿乃作佛。<a id="a-im"></a>不得是愿终不作佛。</p>
  <p id="ain">第十五愿使某作佛时令我国中诸菩萨。<a id="a-io"></a>身皆紫磨金色。<a id="a-ip"></a>三十二相八十种好。<a id="a-iq"></a>皆令如佛。<a id="a-ir"></a>得是愿乃作佛。<a id="a-is"></a>不得是愿终不作佛。</p>
  <p id="ait">第十六愿使某作佛时。<a id="a-iu"></a>令我国中诸菩萨阿罗汉语者。<a id="a-iv"></a>如三百钟声。<a id="a-iw"></a>说经行道皆如佛。<a id="a-ix"></a>得是愿乃作佛。<a id="a-iy"></a>不得是愿终不作佛。</p>
  <p id="aiz">第十七愿使某作佛时。<a id="a-j0"></a>令我洞视彻听飞行十倍胜于诸佛。<a id="a-j1"></a>得是愿乃作佛。<a id="a-j2"></a>不得是愿终不作佛。</p>
  <p id="aj3">第十八愿使某作佛时。<a id="a-j4"></a>令我智慧说经行道十倍于诸佛。<a id="a-j5"></a>得是愿乃作佛。<a id="a-j6"></a>不得是愿终不作佛。</p>
  <p id="aj7">第十九愿使某作佛时。<a id="a-j8"></a>令八方上下无央数佛国。<a id="a-j9"></a>诸天人民蜎飞蠕动之类。<a id="a-jA"></a>皆令得人道。<a id="a-jB"></a>悉作辟支佛阿罗汉。<a id="a-jC"></a>皆坐禅一心。<a id="a-jD"></a>共欲计数知我年寿几千亿万劫岁数。<a id="a-jE"></a>皆令无有能极知寿者。<a id="a-jF"></a>得是愿乃作佛。<a id="a-jG"></a>不得是愿终不作佛。</p>
  <p id="ajH">第二十愿使某作佛时。<a id="a-jI"></a>令八方上下各千亿佛国中诸天人民蜎飞蠕动之类。<a id="a-jJ"></a>皆令作辟支佛阿罗汉。<a id="a-jK"></a>皆坐禅一心。<a id="a-jL"></a>共欲计数我国中诸菩萨阿罗汉知有几千亿万人。<a id="a-jM"></a>皆令无有能知数者。<a id="a-jN"></a>得是愿乃作佛。<a id="a-jO"></a>不得是愿终不作佛。</p>
  <p id="ajP">第二十一愿使某作佛时。<a id="a-jQ"></a>令我国中诸菩萨阿罗汉寿命无央数劫。<a id="a-jR"></a>得是愿乃作佛。<a id="a-jS"></a>不得是愿终不作佛。</p>
  <p id="ajT">第二十二愿使某作佛时。<a id="a-jU"></a>令我国中诸菩萨阿罗汉。<a id="a-jV"></a>皆智慧勇猛。<a id="a-jW"></a>自知前世亿万劫时。<a id="a-jX"></a>宿命所作善恶却知无极皆洞视彻。<a id="a-jY"></a>知十方去来现在之事。<a id="a-jZ"></a>得是愿乃作佛。<a id="a-ja"></a>不得是愿终不作佛。</p>
  <p id="ajb">第二十三愿。<a id="a-jc"></a>使某作佛时。<a id="a-jd"></a>令我国中诸菩萨阿罗汉。<a id="a-je"></a>皆智慧勇猛顶中皆有光明。<a id="a-jf"></a>得是愿乃作佛。<a id="a-jg"></a>不得是愿终不作佛。</p>
  <p id="ajh">第二十四愿使某作佛时。<a id="a-ji"></a>令我顶中光明绝好。<a id="a-jj"></a>胜于日月之明百千亿万倍。<a id="a-jk"></a>绝胜诸佛光明焰照诸无央数。<a id="a-jl"></a>天下幽冥之处皆当大明。<a id="a-jm"></a>诸天人民蜎飞蠕动之类。<a id="a-jn"></a>见我光明莫不慈心作善者。<a id="a-jo"></a>皆令来生我国。<a id="a-jp"></a>得是愿乃作佛。<a id="a-jq"></a>不得是愿终不作佛。</p>
  <p id="ajr">佛告阿难。<a id="a-js"></a>阿弥陀佛为菩萨时。<a id="a-jt"></a>当奉行是二十四愿。<a id="a-ju"></a>不犯道法绝去财色。<a id="a-jv"></a>精明求愿。<a id="a-jw"></a>积功累德。<a id="a-jx"></a>无央数劫。<a id="a-jy"></a>今致作佛。<a id="a-jz"></a>悉皆得之。<a id="a-k0"></a>不亡其功也。</p>
  <p id="ak1">又佛说灭十方冥经云。<a id="a-k2"></a>时有释种童子。<a id="a-k3"></a>名面善悦。<a id="a-k4"></a>来白佛言。<a id="a-k5"></a>唯天中天。<a id="a-k6"></a>今我二亲身不安和。<a id="a-k7"></a>横为非人所见侵娆。<a id="a-k8"></a>昼夜寤寐不得宁息。<a id="a-k9"></a>出入行步亦见逼恼。<a id="a-kA"></a>或遭非人妖蛊奸邪。<a id="a-kB"></a>无以防护。<a id="a-kC"></a>唯愿世尊。<a id="a-kD"></a>告示以法。<a id="a-kE"></a>随时救济令无娆害。<a id="a-kF"></a>佛告面善悦。<a id="a-kG"></a>当为汝说拥护之法。</p>
  <p id="akH">佛言。<a id="a-kI"></a>东方去此过于八千那术佛土。<a id="a-kJ"></a>有世界名拔众尘劳。<a id="a-kK"></a>其佛号等行如来。<a id="a-kL"></a>今现在说法。<a id="a-kM"></a>人若东行先当稽首归命。<a id="a-kN"></a>供养于东方佛。<a id="a-kO"></a>则无恐惧莫敢侵娆。<a id="a-kP"></a>有所兴作悉当如愿。</p>
  <p id="akQ">佛告童子。<a id="a-kR"></a>南方去此过于十亿百千佛土。<a id="a-kS"></a>有世界名消冥等要脱。<a id="a-kT"></a>其佛号初发心念离恐畏归依超首如来。<a id="a-kU"></a>今现在说法。<a id="a-kV"></a>若欲南行当遥稽首归命彼佛专意不离。<a id="a-kW"></a>则无恐惧不遇患难。</p>
  <p id="akX">佛告童子。<a id="a-kY"></a>西方去此如殑伽河沙诸佛刹土。<a id="a-kZ"></a>有世界名善选择。<a id="a-ka"></a>其佛号金刚步迹如来。<a id="a-kb"></a>今现在说法。<a id="a-kc"></a>若欲西行先当稽首礼于彼佛一心归命。<a id="a-kd"></a>则无恐惧不逢患难。</p>
  <p id="ake">佛告童子。<a id="a-kf"></a>北方去此过二万佛土。<a id="a-kg"></a>有世界名觉辩。<a id="a-kh"></a>其佛号宝智首如来。<a id="a-ki"></a>今现在说法。<a id="a-kj"></a>若欲北行设在家居。<a id="a-kk"></a>稽首作礼归命彼佛。<a id="a-kl"></a>则无恐惧不遇患难。</p>
  <p id="akm">佛告童子。<a id="a-kn"></a>东北方去此过于百万亿佛土。<a id="a-ko"></a>有世界名持所念。<a id="a-kp"></a>其佛号坏魔慢独步如来。<a id="a-kq"></a>今现在说法。<a id="a-kr"></a>若诣东北方当遥稽首归命彼佛。<a id="a-ks"></a>所在获安则无所畏。</p>
  <p id="akt">佛告童子。<a id="a-ku"></a>东南方去此过二殑伽河沙等佛土。<a id="a-kv"></a>有世界名常照曜。<a id="a-kw"></a>其佛号初发心不退转轮成首如来。<a id="a-kx"></a>今现在说经。<a id="a-ky"></a>若东南方行先当稽首。<a id="a-kz"></a>五体投地一心归命。<a id="a-l0"></a>然后乃进则无恐惧。</p>
  <p id="al1">佛告童子。<a id="a-l2"></a>西南方去此过于八万佛土。<a id="a-l3"></a>有世界名覆白交露。<a id="a-l4"></a>其佛号宝盖照空如来。<a id="a-l5"></a>今现在说法。<a id="a-l6"></a>若西南行先当稽首彼方如来。<a id="a-l7"></a>以华遥散念于无相。<a id="a-l8"></a>然后乃进则无恐惧。</p>
  <p id="al9">佛告童子。<a id="a-lA"></a>西北方去此过六殑伽河沙佛之刹土。<a id="a-lB"></a>有世界名住清净。<a id="a-lC"></a>其佛号开化菩萨如来。<a id="a-lD"></a>今现在说法。<a id="a-lE"></a>若西北方行先礼彼佛。<a id="a-lF"></a>自归悔过净修梵行。<a id="a-lG"></a>然后出家则无恐惧。</p>
  <p id="alH">佛告童子。<a id="a-lI"></a>下方去此过九十二垓佛之刹土。<a id="a-lJ"></a>有世界名念无倒。<a id="a-lK"></a>其佛号念初发意断疑拔欲如来。<a id="a-lL"></a>今现在说法。<a id="a-lM"></a>若欲坐时。<a id="a-lN"></a>若夜卧时。<a id="a-lO"></a>念斯如来稽首自归。<a id="a-lP"></a>常以普慈念救众生。<a id="a-lQ"></a>然后坐卧则无恐惧。</p>
  <p id="alR">佛告童子。<a id="a-lS"></a>上方去此过六十殑伽河沙等佛土。<a id="a-lT"></a>有世界名离恐惧无有处所。<a id="a-lU"></a>其佛号消冥等超王如来。<a id="a-lV"></a>今现在说法。<a id="a-lW"></a>若从坐起常礼彼佛自归供养。<a id="a-lX"></a>则无恐惧所至获安。</p>
  <p id="alY">佛告童子假使有人受此经典。<a id="a-lZ"></a>持讽读诵为他人说。<a id="a-la"></a>具足备悉令不缺减速成所愿终无恐惧。<a id="a-lb"></a>若到县官不见侵枉。<a id="a-lc"></a>若行贼中不见危害。<a id="a-ld"></a>若行大火中即为消灭。<a id="a-le"></a>若行大水中终不没溺。<a id="a-lf"></a>天龙鬼神弊恶之神无敢触者。<a id="a-lg"></a>诸恶兽无敢近者。<a id="a-lh"></a>诸魅魍魉无能娆者。<a id="a-li"></a>若在闲居独处。<a id="a-lj"></a>则为如来之所拥护。<a id="a-lk"></a>佛说如是。<a id="a-ll"></a>帝释善面悦童子等。<a id="a-lm"></a>闻经欢喜作礼而退。</p>
  <p id="aln">又持地论云。<a id="a-lo"></a>菩萨发愿略说五种。<a id="a-lp"></a>一发心愿。<a id="a-lq"></a>二生愿。<a id="a-lr"></a>三境界愿。<a id="a-ls"></a>四平等愿。<a id="a-lt"></a>五大愿。<a id="a-lu"></a>彼菩萨初发无上菩提心。<a id="a-lv"></a>是名发心愿。<a id="a-lw"></a>愿未来世为众生故。<a id="a-lx"></a>随善趣生。<a id="a-ly"></a>是名生愿。<a id="a-lz"></a>愿正观诸法无量等诸善根思惟境界。<a id="a-m0"></a>是名境界愿。<a id="a-m1"></a>愿未来世一切菩萨善摄事。<a id="a-m2"></a>是名菩萨平等愿。<a id="a-m3"></a>大愿者。<a id="a-m4"></a>即平等愿。</p>
  <p id="am5">菩萨又说十种大愿。</p>
  <p id="am6">一者愿一切种供养无量诸佛。</p>
  <p id="am7">二者愿护持一切诸佛正法。</p>
  <p id="am8">三者愿通达诸佛正法。</p>
  <p id="am9">四者愿生兜率天乃至般涅槃。</p>
  <p id="amA">五者愿行菩萨一切种正行。</p>
  <p id="amB">六者愿成熟一切众生。</p>
  <p id="amC">七者愿一切世界悉能现化。</p>
  <p id="amD">八者愿一切菩萨一心方便以大乘度。</p>
  <p id="amE">九者愿一切正行方便无碍。</p>
  <p id="amF">十者愿成无上正觉。</p>
  <p id="amG">是菩萨住于初地。<a id="a-mH"></a>方便净信现在修行。<a id="a-mI"></a>于未来事生十大愿。</p>
  <p id="amJ">一者以清净心常愿供养一切诸佛。</p>
  <p id="amK">二者受持守护诸佛正法。</p>
  <p id="amL">三者劝请诸佛转未曾有法。</p>
  <p id="amM">四者顺行菩萨正行。</p>
  <p id="amN">五者一切器界具足成熟。</p>
  <p id="amO">六者一切世界悉能现化。</p>
  <p id="amP">七者自净佛土。</p>
  <p id="amQ">八者一切菩萨同一方便以大乘化。</p>
  <p id="amR">九者利益众生一切不空。</p>
  <p id="amS">十者一切世界得阿耨菩提作一切佛事。</p>
  <p id="amT">如是大愿能生无量百千大愿。<a id="a-mU"></a>不离众生界不离世间。<a id="a-mV"></a>此诸大愿生生常行终不忘失。</p>
  <p id="amW">又华严经云。<a id="a-mX"></a>诸佛子。<a id="a-mY"></a>菩萨住欢喜地以十愿为首。<a id="a-mZ"></a>生如是等百万阿僧祇大愿。<a id="a-ma"></a>以不可尽法而生是愿。<a id="a-mb"></a>为满是愿勤行精进。<a id="a-mc"></a>何等为十。<a id="a-md"></a>一众生不可尽。<a id="a-me"></a>二世界不可尽。<a id="a-mf"></a>三虚空不可尽。<a id="a-mg"></a>四法界不可尽。<a id="a-mh"></a>五涅槃不可尽。<a id="a-mi"></a>六佛出世不可尽。<a id="a-mj"></a>七诸佛智慧不可尽。<a id="a-mk"></a>八心所缘不可尽。<a id="a-ml"></a>九起智不可尽。<a id="a-mm"></a>十世间转法轮智转不可尽。<a id="a-mn"></a>若众生尽我愿乃尽。<a id="a-mo"></a>乃至起智转尽我愿乃尽。<a id="a-mp"></a>而众生乃至起智诸转实不可尽。<a id="a-mq"></a>我诸愿善根亦不可尽。</p>
  <p id="amr">又文殊师利问菩提经云。<a id="a-ms"></a>尔时天子问文殊师利言。<a id="a-mt"></a>菩萨有几心能摄因能摄果。<a id="a-mu"></a>文殊答言。<a id="a-mv"></a>诸菩萨有四心能摄因能摄果。<a id="a-mw"></a>何等为四。<a id="a-mx"></a>一初发心。<a id="a-my"></a>二行道心。<a id="a-mz"></a>三不退转心。<a id="a-n0"></a>四一生补处心。<a id="a-n1"></a>初发心为行道心作因缘。<a id="a-n2"></a>行道心为不退转心作因缘。<a id="a-n3"></a>不退转心为一生补处心作因缘。</p>
  <p id="an4">又初发心如种谷田中。<a id="a-n5"></a>行道心如谷子增长。<a id="a-n6"></a>不退转心如华果始成。<a id="a-n7"></a>补处心如华果有用。</p>
  <p id="an8">又初发心如车匠辑材。<a id="a-n9"></a>行道心如斫治材木。<a id="a-nA"></a>不退转心如安施材木。<a id="a-nB"></a>一生补处心如车成运致。</p>
  <p id="anC">又初发心如月新生。<a id="a-nD"></a>行道心如五日月。<a id="a-nE"></a>不退转心如月十日。<a id="a-nF"></a>一生补处心如月十四日。<a id="a-nG"></a>如来智慧如十五日月。</p>
  <p id="anH">又初发心能过声闻地。<a id="a-nI"></a>行道心能过辟支佛地。<a id="a-nJ"></a>不退转心能过不定地。<a id="a-nK"></a>一生补处心安住定地。</p>
  <p id="anL">又初发心如病者求药。<a id="a-nM"></a>行道心如分别药。<a id="a-nN"></a>不退转心如病服药。<a id="a-nO"></a>补处心如病得差。</p>
  <p id="anP">又大集经云。<a id="a-nQ"></a>尔时舍利弗白佛言。<a id="a-nR"></a>世尊。<a id="a-nS"></a>菩萨初发无上菩提心时。<a id="a-nT"></a>闻诸众生有如是行。<a id="a-nU"></a>不惊不怖。<a id="a-nV"></a>是事实难不可思议。<a id="a-nW"></a>佛言。<a id="a-nX"></a>舍利弗。<a id="a-nY"></a>于意云何。<a id="a-nZ"></a>如师子虽复初产闻师子吼。<a id="a-na"></a>有怖畏不。<a id="a-nb"></a>不也世尊。<a id="a-nc"></a>菩萨摩诃萨。<a id="a-nd"></a>初发无上菩提心时。<a id="a-ne"></a>闻众生行亦复如是。<a id="a-nf"></a>舍利弗。<a id="a-ng"></a>于意云何。<a id="a-nh"></a>火热虽小畏干薪不。<a id="a-ni"></a>不也世尊。<a id="a-nj"></a>菩萨初发无上菩提心已。<a id="a-nk"></a>得智慧火亦复如是。<a id="a-nl"></a>舍利弗。<a id="a-nm"></a>今以非喻为喻。<a id="a-nn"></a>舍利弗。<a id="a-no"></a>譬如猛火与诸干薪。<a id="a-np"></a>结期七日当大战斗。<a id="a-nq"></a>尔时一切干树果木种种枝叶。<a id="a-nr"></a>悉共合聚如须弥山。<a id="a-ns"></a>尔时猛火有一亲友。<a id="a-nt"></a>而告之言。<a id="a-nu"></a>汝今何故不自庄严多觅有救。<a id="a-nv"></a>援助彼众。<a id="a-nw"></a>汝唯一己。<a id="a-nx"></a>何能当之。<a id="a-ny"></a>时火答言。<a id="a-nz"></a>彼怨虽多我力能敌不须伴党。<a id="a-o0"></a>舍利弗。<a id="a-o1"></a>菩萨摩诃萨亦复如是。<a id="a-o2"></a>虽诸烦恼悉共和合其势炽盛。<a id="a-o3"></a>菩萨智慧力能消伏。<a id="a-o4"></a>如阿伽陀一丸之药能破大毒。<a id="a-o5"></a>菩萨智慧亦复如是。<a id="a-o6"></a>小智慧药能坏无量大烦恼毒。</p>
  <p id="ao7">又佛本行经云。<a id="a-o8"></a>尔时佛告诸比丘僧。<a id="a-o9"></a>作如是言。<a id="a-oA"></a>汝诸比丘。<a id="a-oB"></a>我念往昔久远之时。<a id="a-oC"></a>有一贫人以乞自活。<a id="a-oD"></a>从一城至波罗柰城。<a id="a-oE"></a>至彼城已。<a id="a-oF"></a>其城所有乞人见者皆呵责言。<a id="a-oG"></a>汝从何来而至于此。<a id="a-oH"></a>遂遮不听游行告乞。<a id="a-oI"></a>尔时彼人见有障碍作是思惟。<a id="a-oJ"></a>我于彼辈无有过失。<a id="a-oK"></a>何故障我而告乞也。<a id="a-oL"></a>于时波罗柰城有一长者。<a id="a-oM"></a>遗失铜钵。<a id="a-oN"></a>时彼长者求觅铜钵所在不获。<a id="a-oO"></a>因求钵故至余一村。<a id="a-oP"></a>时彼乞人于粪聚中得彼铜钵挂于杖头。<a id="a-oQ"></a>将来往入波罗柰城。<a id="a-oR"></a>从街至街。<a id="a-oS"></a>从衖至衖。<a id="a-oT"></a>从此交衖至彼交衖。<a id="a-oU"></a>从此方隅至彼方隅。<a id="a-oV"></a>口唱是言。<a id="a-oW"></a>此之铜钵是谁之物。<a id="a-oX"></a>识者收取。<a id="a-oY"></a>而彼游历处处东西求觅其主了不能得。<a id="a-oZ"></a>既不得主。<a id="a-oa"></a>便即往至付梵德王。<a id="a-ob"></a>乃至长者后闻有人从彼粪中得一铜钵挂于杖头。<a id="a-oc"></a>将来入彼波罗柰城。<a id="a-od"></a>处处游访不知主处。<a id="a-oe"></a>既不得主便付梵德王。<a id="a-of"></a>既闻是已。<a id="a-og"></a>到梵德王边。<a id="a-oh"></a>到已白言。<a id="a-oi"></a>大王当知。<a id="a-oj"></a>前者乞人所奉铜钵是我之物。<a id="a-ok"></a>时梵德王遣使往唤彼之乞人。<a id="a-ol"></a>而语之言。<a id="a-om"></a>汝于前者所送铜钵。<a id="a-on"></a>今此长者云是我许。<a id="a-oo"></a>其事如何。<a id="a-op"></a>彼人即白梵德王言。<a id="a-oq"></a>如是大王。<a id="a-or"></a>我本不知彼之铜钵是谁之物。<a id="a-os"></a>在粪聚中。<a id="a-ot"></a>我既得已。<a id="a-ou"></a>即挂杖头将来入城。<a id="a-ov"></a>东西访问不知主处。<a id="a-ow"></a>遂奉大王任王所用。<a id="a-ox"></a>尔时梵德闻彼语已。<a id="a-oy"></a>心大欢喜而告彼言。<a id="a-oz"></a>人者。<a id="a-p0"></a>汝今欲于我边乞何等愿。<a id="a-p1"></a>我当与汝。<a id="a-p2"></a>而彼铜钵还其长者。<a id="a-p3"></a>尔时彼人白梵德王作如是言。<a id="a-p4"></a>大王。<a id="a-p5"></a>今若必欲欢喜与我愿者。<a id="a-p6"></a>愿王于此波罗柰城。<a id="a-p7"></a>所有乞人用我为王也。<a id="a-p8"></a>时梵德王复告彼言。<a id="a-p9"></a>今者何用与彼乞儿而为王也。<a id="a-pA"></a>但当更乞诸余好愿。<a id="a-pB"></a>或金或银。<a id="a-pC"></a>或索国中最胜村落用为封邑。<a id="a-pD"></a>我即与汝。<a id="a-pE"></a>时彼乞人复白王言。<a id="a-pF"></a>王若欢喜与我愿者。<a id="a-pG"></a>我今正欲得前所愿。<a id="a-pH"></a>王遂报言。<a id="a-pI"></a>任汝所乐。<a id="a-pJ"></a>随汝作耳。<a id="a-pK"></a>尔时在彼波罗柰城。<a id="a-pL"></a>合有五百乞儿依住彼乞愿者。<a id="a-pM"></a>悉唤令集而告之言。<a id="a-pN"></a>我今得与汝等为王。<a id="a-pO"></a>汝等必当听我处分。<a id="a-pP"></a>时诸乞人问彼王言。<a id="a-pQ"></a>汝今云何处分我等。<a id="a-pR"></a>令作何事。<a id="a-pS"></a>时彼人言。<a id="a-pT"></a>汝等相共或有捉置髆上者。<a id="a-pU"></a>或有取我而背负者。<a id="a-pV"></a>自余皆悉为我左右围绕而行。<a id="a-pW"></a>而彼五百诸乞儿辈闻彼语已。<a id="a-pX"></a>即从处分。<a id="a-pY"></a>或有舆者。<a id="a-pZ"></a>或背负者。<a id="a-pa"></a>处处游行所有饮食坐席之所即往彼乞。<a id="a-pb"></a>乞已将向一处。<a id="a-pc"></a>分张而共食啖。<a id="a-pd"></a>如是方便多时活命。<a id="a-pe"></a>时有一人屏处独食摩呼茶迦(隋言欢喜丸也)。<a id="a-pf"></a>尔时乞王从其人边夺取彼食已将走。<a id="a-pg"></a>其王徒众五百乞儿。<a id="a-ph"></a>逐彼王走至于远处。<a id="a-pi"></a>皆悉疲乏。<a id="a-pj"></a>既疲乏已。<a id="a-pk"></a>悉各回还。<a id="a-pl"></a>其彼乞王身力壮健。<a id="a-pm"></a>走而不乏。<a id="a-pn"></a>更至远已。<a id="a-po"></a>回头望看五百乞儿悉皆不见。<a id="a-pp"></a>既不见已。<a id="a-pq"></a>入一园内取水洗手。<a id="a-pr"></a>坐于一边欲食彼食。<a id="a-ps"></a>未食之间便生悔心。<a id="a-pt"></a>我今不善。<a id="a-pu"></a>我今何故于彼人边夺取其食。<a id="a-pv"></a>更复诳我随从人辈。<a id="a-pw"></a>此食既多我食不尽。<a id="a-px"></a>若世间内有诸圣人。<a id="a-py"></a>愿知我意而来此者。<a id="a-pz"></a>我即分与。<a id="a-q0"></a>发是心已。<a id="a-q1"></a>有辟支佛。<a id="a-q2"></a>名曰善贤。<a id="a-q3"></a>从虚空里飞腾而来。<a id="a-q4"></a>在彼人前。<a id="a-q5"></a>从空直下。<a id="a-q6"></a>去其不远。<a id="a-q7"></a>其人遥见彼辟支佛威仪庠序。<a id="a-q8"></a>行步齐。<a id="a-q9"></a>停。<a id="a-qA"></a>举动得所不缓不急。<a id="a-qB"></a>见如是已。<a id="a-qC"></a>于彼辟支佛所心得净信。<a id="a-qD"></a>得净信已作如是念。<a id="a-qE"></a>由我往昔所受贫煎。<a id="a-qF"></a>及以现在皆悉不值如是福田。<a id="a-qG"></a>于如是人不行布施恭敬供养。<a id="a-qH"></a>我昔若值如是福田。<a id="a-qI"></a>今日应不遭斯困顿。<a id="a-qJ"></a>亦不应被他逼切而得活命。<a id="a-qK"></a>我今将此食奉上仙人。<a id="a-qL"></a>未审此仙受纳以不。<a id="a-qM"></a>若蒙受者。<a id="a-qN"></a>愿我将来免此贫煎困厄之身。<a id="a-qO"></a>作是念已。<a id="a-qP"></a>即将此食奉此仙人。<a id="a-qQ"></a>然辟支佛有如是法。<a id="a-qR"></a>唯现神通教化众生。<a id="a-qS"></a>更无别法。<a id="a-qT"></a>时辟支佛受取彼食。<a id="a-qU"></a>从地腾空而去。<a id="a-qV"></a>其人见彼欢喜踊跃。<a id="a-qW"></a>遍满其体不能自胜。<a id="a-qX"></a>以欢喜故顶戴指掌。<a id="a-qY"></a>遥礼彼尊辟支佛足。<a id="a-qZ"></a>作是礼已心发是愿。<a id="a-qa"></a>愿我此身于未来世。<a id="a-qb"></a>每常值遇如是世尊。<a id="a-qc"></a>或胜此者。<a id="a-qd"></a>而彼世尊所说之法。<a id="a-qe"></a>愿我一闻速得证解。<a id="a-qf"></a>又愿我于未来世中。<a id="a-qg"></a>在大威德豪族姓家。<a id="a-qh"></a>为王治化更莫在彼贫儿之内。<a id="a-qi"></a>复作是愿。<a id="a-qj"></a>生生世世不堕恶道。</p>
  <p id="aqk">佛告诸比丘。<a id="a-ql"></a>作如是言。<a id="a-qm"></a>汝诸比丘若有心疑于彼之时。<a id="a-qn"></a>波罗柰城乞儿之王。<a id="a-qo"></a>施辟支佛摩呼茶迦此是谁者。<a id="a-qp"></a>莫作异见。<a id="a-qq"></a>婆提唎迦比丘是也。<a id="a-qr"></a>时乞儿王施辟支佛食。<a id="a-qs"></a>因彼业果今生释种大豪贵族。<a id="a-qt"></a>资财无乏少。<a id="a-qu"></a>由昔愿故。<a id="a-qv"></a>今得王位。<a id="a-qw"></a>又由昔愿不堕恶道。<a id="a-qx"></a>常生人天多受快乐。<a id="a-qy"></a>又由昔愿今值于我。<a id="a-qz"></a>而得出家。<a id="a-r0"></a>受具足戒。<a id="a-r1"></a>得罗汉果。<a id="a-r2"></a>我又授记。<a id="a-r3"></a>于我声闻弟子之中。<a id="a-r4"></a>豪姓出家最第一者。<a id="a-r5"></a>婆提唎迦比丘是也。</p>
  <p id="ar6">颂曰。</p>
  <p id="ar7">贤人慕高节　　志愿菩提因</p>
  <p id="ar8">御鹤翔伊水　　策马出王田</p>
  <p id="ar9">本祈立弘誓　　感报弥陀身</p>
  <p id="arA">能仁修八正　　超逾九劫前</p>
  <p id="arB">声流遍三界　　慈化通大千</p>
  <p id="arC">掩尘息妄想　　凡圣并欣然</p>
  <p id="arD">含生同志趣　　保益启心神</p>
  <p id="arE">生死必永尽　　岂同庄老仙</p>
 </body>
</html>