<!doctype html>
<html id="z3IBWkZ1Rl" data-ver="1556">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第八十六</h1>
  <h2 id="a2">忏悔篇第八十六(此有六部)</h2>
  <p id="a3">述意部 引证部 违顺部 会意部 仪式部 洗忏部。</p>
  <p data-pb></p>
  <h2 id="a4">述意部第一</h2>
  <p id="a5">惟。<a id="a-6"></a>佛日潜晖正像[窪-圭+帚]讹。<a id="a-7"></a>人情崄异世序浇漓。<a id="a-8"></a>仰别大师千有七百。<a id="a-9"></a>众生顽瞽善根羸薄。<a id="a-A"></a>正法既衰邪见增长。<a id="a-B"></a>内无胜解。<a id="a-C"></a>常为五盖自萦。<a id="a-D"></a>外失良缘。<a id="a-E"></a>致使四魔得便。<a id="a-F"></a>故放纵三毒驰骋六尘。<a id="a-G"></a>日夜攀缘无非构祸。<a id="a-H"></a>招衅之咎积罪尤多。<a id="a-I"></a>今既觉寤尽诚忏悔。<a id="a-J"></a>然忏悔之仪。<a id="a-K"></a>须凭圣教。<a id="a-L"></a>教有大小。<a id="a-M"></a>罪有轻重。<a id="a-N"></a>通塞不同。<a id="a-O"></a>开遮有异。<a id="a-P"></a>是故第一广引圣教明忏成不。<a id="a-Q"></a>如七众之人。<a id="a-R"></a>曾经受得五八十具三聚等戒。<a id="a-S"></a>若犯小乘初四重戒不覆藏者。<a id="a-T"></a>依律开许。<a id="a-U"></a>尽形学悔。<a id="a-V"></a>不限时节。<a id="a-W"></a>若覆藏者。<a id="a-X"></a>纵有忏悔依律不许。<a id="a-Y"></a>第二篇已下随犯轻重。<a id="a-Z"></a>覆与不覆。<a id="a-a"></a>但识名种。<a id="a-b"></a>依律得除。<a id="a-c"></a>具存大教。<a id="a-d"></a>非此所明。<a id="a-e"></a>若犯大乘三聚等戒。<a id="a-f"></a>除谤方等邪见重缘业思极重戒体不全。<a id="a-g"></a>纵有好心忏犯大难。<a id="a-h"></a>必须恳意用心彻到。<a id="a-i"></a>犯余轻者。<a id="a-j"></a>忏悔可通。<a id="a-k"></a>令依方等佛名经等。<a id="a-l"></a>无问在家出家。<a id="a-m"></a>大小乘戒若有犯者。<a id="a-n"></a>不牒名种。<a id="a-o"></a>所以开忏。<a id="a-p"></a>惟此忏悔为除罪障。<a id="a-q"></a>冀免业非。<a id="a-r"></a>欣慕清升。<a id="a-s"></a>远求大圣。<a id="a-t"></a>思极大事。<a id="a-u"></a>不可容易。<a id="a-v"></a>自非具闲圣教。<a id="a-w"></a>无宜得灭。<a id="a-x"></a>知罪真妄。<a id="a-y"></a>染净虚融。<a id="a-z"></a>心境开合。<a id="a-10"></a>常须作意不起攀缘。<a id="a-11"></a>罪方伏除也。</p>
  <h2 id="a12">引证部第二</h2>
  <p id="a13">如最妙初教经说。<a id="a-14"></a>佛告舍利弗。<a id="a-15"></a>我忆往昔。<a id="a-16"></a>有一比丘。<a id="a-17"></a>名曰欣庆。<a id="a-18"></a>犯四重禁。<a id="a-19"></a>来至僧中。<a id="a-1A"></a>九十九夜忏悔自责。<a id="a-1B"></a>罪业即灭戒根即生。<a id="a-1C"></a>如初受戒时无有异也。<a id="a-1D"></a>如人移树余处得生。<a id="a-1E"></a>弥更滋长乃得成树。<a id="a-1F"></a>破戒忏悔亦复如是。<a id="a-1G"></a>尔时破戒比丘。<a id="a-1H"></a>自知犯罪。<a id="a-1I"></a>心生惭愧。<a id="a-1J"></a>转加苦行。<a id="a-1K"></a>乃经七年。<a id="a-1L"></a>道成罗汉。<a id="a-1M"></a>说是品时。<a id="a-1N"></a>五百破戒比丘。<a id="a-1O"></a>以惭愧故戒根还复。</p>
  <p id="a1P">又大庄严经论云。<a id="a-1Q"></a>若人学问虽复毁行。<a id="a-1R"></a>以学问力能寻复回。<a id="a-1S"></a>以是义故应勤学问。<a id="a-1T"></a>我昔曾闻。<a id="a-1U"></a>有一多闻比丘住阿练若处。<a id="a-1V"></a>时有寡妇数数往来此比丘所。<a id="a-1W"></a>听其说法。<a id="a-1X"></a>于时学问比丘。<a id="a-1Y"></a>于此寡妇心生染着。<a id="a-1Z"></a>以染着故所有善法渐渐劣弱。<a id="a-1a"></a>为凡夫心。<a id="a-1b"></a>结使所使与此妇女共为言要。<a id="a-1c"></a>妇女言。<a id="a-1d"></a>汝今若能罢道还俗。<a id="a-1e"></a>我当相从。<a id="a-1f"></a>彼时比丘即便罢道。<a id="a-1g"></a>既罢道已不能堪任世间苦恼。<a id="a-1h"></a>身体羸瘦不解生业。<a id="a-1i"></a>未知少作而大得财。<a id="a-1j"></a>即自思惟。<a id="a-1k"></a>我于今者作何方计得生活耶。<a id="a-1l"></a>复作是念。<a id="a-1m"></a>唯客杀羊用功极轻兼得少利。<a id="a-1n"></a>作是念已求觅是处。<a id="a-1o"></a>以凡夫心易朽败故造作斯业。<a id="a-1p"></a>还与屠儿共为亲友。<a id="a-1q"></a>于卖肉时有一相识乞食道人。<a id="a-1r"></a>于道路上遇值得见。<a id="a-1s"></a>见已便识。<a id="a-1t"></a>头发蓬乱着青色衣。<a id="a-1u"></a>身上有血犹如阎罗罗刹。<a id="a-1v"></a>所执肉秤悉为血污。<a id="a-1w"></a>见其秤肉欲卖与人。<a id="a-1x"></a>比丘见已即长叹息。<a id="a-1y"></a>作是思惟。<a id="a-1z"></a>佛语真实。<a id="a-20"></a>凡夫之心轻躁不停。<a id="a-21"></a>极易回转。<a id="a-22"></a>先见此人勤修学问护持禁戒。<a id="a-23"></a>何意今日忽为此事。<a id="a-24"></a>作是念已即说偈言。</p>
  <p id="a25">汝若不调马　　放逸造众恶</p>
  <p id="a26">云何离惭愧　　舍弃调伏法</p>
  <p id="a27">威仪及进止　　为人所乐见</p>
  <p id="a28">飞鸟及走兽　　睹之不惊畏</p>
  <p id="a29">行恐伤蚁子　　慈哀怜众生</p>
  <p id="a2A">如是悲愍心　　今为安所在</p>
  <p id="a2B">凡夫之人其心不定。<a id="a-2C"></a>若得见谛是名沙门婆罗门。<a id="a-2D"></a>复说偈云。</p>
  <p id="a2E">勇悍而自称　　谓己真沙门</p>
  <p id="a2F">为此不调心　　忽作斯大恶</p>
  <p id="a2G">说是偈已。<a id="a-2H"></a>寻即思惟。<a id="a-2I"></a>我今作何方便。<a id="a-2J"></a>令其开寤。<a id="a-2K"></a>如佛言曰。<a id="a-2L"></a>若教人时。<a id="a-2M"></a>先当令其观于四谛。<a id="a-2N"></a>今当为说作业根本。<a id="a-2O"></a>作是念已而语之言。<a id="a-2P"></a>汝于今者极善称量。<a id="a-2Q"></a>时卖肉者作是念言。<a id="a-2R"></a>汝比丘既不买肉。<a id="a-2S"></a>何故语我极善称量。<a id="a-2T"></a>作是念已。<a id="a-2U"></a>即说偈言。</p>
  <p id="a2V">此必有悲愍　　而来见济拔</p>
  <p id="a2W">如斯之比丘　　久离市易法</p>
  <p id="a2X">见吾为恶业　　故来欲救度</p>
  <p id="a2Y">实是贤圣人　　为我作利益</p>
  <p id="a2Z">说是偈已。<a id="a-2a"></a>寻忆昔者为比丘时造作诸行。<a id="a-2b"></a>念先所诵经。<a id="a-2c"></a>名曰苦聚欲过欲味。<a id="a-2d"></a>思惟是已。<a id="a-2e"></a>即以肉秤远投于地。<a id="a-2f"></a>于生死中深生厌患。<a id="a-2g"></a>语彼比丘。<a id="a-2h"></a>大德大德。<a id="a-2i"></a>而说偈言。</p>
  <p id="a2j">欲味及欲过　　何者为最多</p>
  <p id="a2k">我以惭愧鞙　　捉持智慧秤</p>
  <p id="a2l">思量如此事　　心已得通达</p>
  <p id="a2m">不见其有利　　钝者欲衰患</p>
  <p id="a2n">以是故我今　　宜应舍离欲</p>
  <p id="a2o">往诣于增坊　　复还求出家</p>
  <p id="a2p">时罢道比丘说此偈已。<a id="a-2q"></a>即舍恶业出家精勤。<a id="a-2r"></a>得阿罗汉果。<a id="a-2s"></a>以此文证。<a id="a-2t"></a>破戒犯重。<a id="a-2u"></a>回心学道。<a id="a-2v"></a>勤修则出。<a id="a-2w"></a>虽复依理要须专精。<a id="a-2x"></a>起勇猛心不惜身命。<a id="a-2y"></a>常须自省勿起邪念。<a id="a-2z"></a>立大誓愿不限劫数。<a id="a-30"></a>尽于未来尽欲度脱。<a id="a-31"></a>等众生界拔苦与乐。<a id="a-32"></a>知心妄动远离前境。<a id="a-33"></a>新业不起旧结伏除。<a id="a-34"></a>纵有重过即能轻微。<a id="a-35"></a>业恶虽重不如善心。<a id="a-36"></a>故涅槃经云。<a id="a-37"></a>譬如氎华虽有千斤终不能敌真金一两。<a id="a-38"></a>如殑伽河中投一升盐水无碱味饮者不觉。<a id="a-39"></a>喻能观心强即灭重罪。</p>
  <p id="a3A">又虚空藏经云。<a id="a-3B"></a>若优婆塞优婆夷等。<a id="a-3C"></a>破五戒犯八戒斋。<a id="a-3D"></a>出家比丘比丘尼沙弥沙弥尼式叉摩那犯四重禁。<a id="a-3E"></a>在家菩萨毁六重禁。<a id="a-3F"></a>如是愚人。<a id="a-3G"></a>世尊先于毗尼中决定驱摈。<a id="a-3H"></a>如大石破。<a id="a-3I"></a>今于此经。<a id="a-3J"></a>说大悲虚空藏能救诸苦及说咒以除罪咎。<a id="a-3K"></a>设有此人。<a id="a-3L"></a>云何为证。<a id="a-3M"></a>佛告优波离。<a id="a-3N"></a>有三十五佛教救世大悲。<a id="a-3O"></a>汝当敬礼。<a id="a-3P"></a>尔时当着惭愧衣。<a id="a-3Q"></a>如眼生疮深生耻愧。<a id="a-3R"></a>如癞病人随良医教。<a id="a-3S"></a>汝亦如是。<a id="a-3T"></a>应生惭愧。<a id="a-3U"></a>既惭愧已。<a id="a-3V"></a>一日乃至七日。<a id="a-3W"></a>礼十方佛。<a id="a-3X"></a>称三十五佛名。<a id="a-3Y"></a>别称大悲虚空藏菩萨名。<a id="a-3Z"></a>澡浴身体。<a id="a-3a"></a>烧众名香。<a id="a-3b"></a>坚黑沉水。<a id="a-3c"></a>明星出时。<a id="a-3d"></a>长跪合掌悲泣雨泪。<a id="a-3e"></a>称虚空藏名。<a id="a-3f"></a>白言。<a id="a-3g"></a>大德。<a id="a-3h"></a>大悲菩萨。<a id="a-3i"></a>愍念我故为我现身。<a id="a-3j"></a>尔时当起是想。<a id="a-3k"></a>是虚空藏菩萨顶上有如意珠。<a id="a-3l"></a>其如意珠紫金色。<a id="a-3m"></a>若见如意珠即见天冠。<a id="a-3n"></a>此天冠中有三十五像现。<a id="a-3o"></a>如意珠中十方佛像现。<a id="a-3p"></a>虚空藏菩萨身长二十由旬。<a id="a-3q"></a>若现大身与观世音等。<a id="a-3r"></a>此菩萨结跏趺坐。<a id="a-3s"></a>手捉如意珠王。<a id="a-3t"></a>其如意珠演说众法音。<a id="a-3u"></a>与毗尼合。<a id="a-3v"></a>若此菩萨怜愍众生。<a id="a-3w"></a>作比丘像及一切像。<a id="a-3x"></a>若于梦中。<a id="a-3y"></a>若坐禅时。<a id="a-3z"></a>以摩尼珠印印彼臂。<a id="a-40"></a>印文上有除罪字。<a id="a-41"></a>得此字已。<a id="a-42"></a>还入僧中。<a id="a-43"></a>如本说戒。<a id="a-44"></a>若优婆塞得此字者。<a id="a-45"></a>不障出家。<a id="a-46"></a>设不得此字。<a id="a-47"></a>便于空中有声唱言。<a id="a-48"></a>罪灭罪灭。<a id="a-49"></a>若无空声使知毗尼者梦见虚空藏。<a id="a-4A"></a>告言。<a id="a-4B"></a>毗尼菩萨。<a id="a-4C"></a>某甲比丘。<a id="a-4D"></a>某甲优婆塞。<a id="a-4E"></a>更令忏悔。<a id="a-4F"></a>一日乃至七日。<a id="a-4G"></a>礼三十五佛虚空藏菩萨力故。<a id="a-4H"></a>汝罪轻微。<a id="a-4I"></a>知法者复教令涂治圊厕。<a id="a-4J"></a>经八百日。<a id="a-4K"></a>日日告言。<a id="a-4L"></a>汝作不净事。<a id="a-4M"></a>汝今一心涂一切圊厕。<a id="a-4N"></a>莫令人知。<a id="a-4O"></a>涂已澡浴。<a id="a-4P"></a>礼三十五佛。<a id="a-4Q"></a>称虚空藏。<a id="a-4R"></a>向十二部经五体投地。<a id="a-4S"></a>说汝过恶。<a id="a-4T"></a>如是忏悔复经三七日。<a id="a-4U"></a>尔时智者。<a id="a-4V"></a>应集亲厚于佛像前称三十五佛名称虚空藏名。<a id="a-4W"></a>文殊师利贤劫菩萨为其作证。<a id="a-4X"></a>更白羯磨如前受戒。<a id="a-4Y"></a>此人苦行力故罪报永除。<a id="a-4Z"></a>不障三种菩萨业。<a id="a-4a"></a>佛告优波离。<a id="a-4b"></a>汝持是观虚空藏法。<a id="a-4c"></a>为未来世无愧惭众生多犯恶者。<a id="a-4d"></a>广分别说。<a id="a-4e"></a>说是语时。<a id="a-4f"></a>虚空藏结跏趺坐放金色光。<a id="a-4g"></a>如意珠中现三十五佛已。<a id="a-4h"></a>白佛言。<a id="a-4i"></a>世尊。<a id="a-4j"></a>我此如意珠宝说首楞严坐是故众生见此珠者。<a id="a-4k"></a>得如意自在。<a id="a-4l"></a>尔时世尊敕优波离。<a id="a-4m"></a>汝持此经不得多众广说但为一人持毗尼者。<a id="a-4n"></a>为未来世无眼众生作眼目故。<a id="a-4o"></a>慎莫忘失。<a id="a-4p"></a>时优波离闻佛所说欢喜奉行。</p>
  <p id="a4q">又依佛名经云。<a id="a-4r"></a>尔时佛告舍利弗。<a id="a-4s"></a>若善男子善女人求阿耨菩提者。<a id="a-4t"></a>当先忏悔一切诸罪。<a id="a-4u"></a>若比丘犯四重。<a id="a-4v"></a>比丘尼犯八重戒。<a id="a-4w"></a>式叉摩那沙弥沙弥尼犯出家根本。<a id="a-4x"></a>若优婆塞犯优婆夷重戒。<a id="a-4y"></a>若优婆夷犯优婆塞重戒。<a id="a-4z"></a>乞忏悔者。<a id="a-50"></a>当净洗浴着新净衣不食荤辛。<a id="a-51"></a>当在静处修治室内。<a id="a-52"></a>以好华幡庄严道场。<a id="a-53"></a>香泥涂地。<a id="a-54"></a>悬四十九枚幡。<a id="a-55"></a>庄严佛座。<a id="a-56"></a>安置佛像。<a id="a-57"></a>烧种种香。<a id="a-58"></a>散种种华。<a id="a-59"></a>兴大慈悲。<a id="a-5A"></a>愿苦众生未度者令度。<a id="a-5B"></a>于一切众生下心如僮仆心。<a id="a-5C"></a>若比丘犯四重禁。<a id="a-5D"></a>如是昼夜四十九日。<a id="a-5E"></a>当对八清净僧发露所犯罪。<a id="a-5F"></a>七日一对发露。<a id="a-5G"></a>至心殷重悔昔所作。<a id="a-5H"></a>一心归命十方诸佛。<a id="a-5I"></a>称名礼拜。<a id="a-5J"></a>随力随分。<a id="a-5K"></a>如是志心满四十九日。<a id="a-5L"></a>罪必除灭。<a id="a-5M"></a>是人得清净。<a id="a-5N"></a>时当有相现。<a id="a-5O"></a>若于觉中。<a id="a-5P"></a>若于梦中。<a id="a-5Q"></a>十方诸佛与其记别。<a id="a-5R"></a>或见菩萨与其记别。<a id="a-5S"></a>将诣道场共为己伴。<a id="a-5T"></a>或与摩顶永灭罪相。<a id="a-5U"></a>或自见身入大会中处在众次。<a id="a-5V"></a>或见现身处众说法。<a id="a-5W"></a>或见法师净行沙门将诣道场示其诸佛。<a id="a-5X"></a>舍利弗。<a id="a-5Y"></a>若比丘忏悔罪时。<a id="a-5Z"></a>若见如是相者。<a id="a-5a"></a>当知是人罪垢得灭。<a id="a-5b"></a>除不志心。<a id="a-5c"></a>若比丘尼忏悔八重罪者。<a id="a-5d"></a>当如比丘法满足四十九日当得清净除不志心。<a id="a-5e"></a>若优婆塞优婆夷忏悔重戒。<a id="a-5f"></a>应当志心恭敬三宝。<a id="a-5g"></a>若见沙门。<a id="a-5h"></a>恭敬礼拜生难遭想。<a id="a-5i"></a>当请诣道场设种种供养。<a id="a-5j"></a>当请一比丘心敬重者就其发露所犯诸罪志心忏悔。<a id="a-5k"></a>一心归命十方诸佛称名礼拜。<a id="a-5l"></a>如是满足七日必得清净。<a id="a-5m"></a>除不志心。<a id="a-5n"></a>舍利弗。<a id="a-5o"></a>若比丘比丘尼优婆塞优婆夷。<a id="a-5p"></a>欲忏悔诸罪。<a id="a-5q"></a>当洗浴着新净衣修治室内。<a id="a-5r"></a>敷好高座安置佛像。<a id="a-5s"></a>悬四十九枚幡。<a id="a-5t"></a>种种华香供养。<a id="a-5u"></a>诵此三十五佛名。<a id="a-5v"></a>日夜六时忏悔满二十五日。<a id="a-5w"></a>灭四重八重等罪。<a id="a-5x"></a>式叉摩那沙弥沙弥尼亦如是。</p>
  <p id="a5y">又大方等陀罗尼经云。<a id="a-5z"></a>尔时文殊师利白佛言。<a id="a-60"></a>世尊。<a id="a-61"></a>若有比丘。<a id="a-62"></a>世尊去世后毁四重禁。<a id="a-63"></a>比丘尼毁八重禁。<a id="a-64"></a>若菩萨。<a id="a-65"></a>若沙弥沙弥尼优婆塞优婆夷。<a id="a-66"></a>若毁如是一一诸戒。<a id="a-67"></a>当云何灭如是等过。<a id="a-68"></a>佛言。<a id="a-69"></a>快哉文殊。<a id="a-6A"></a>乃能请问如是等事。<a id="a-6B"></a>汝慈悲胜故能发是问。<a id="a-6C"></a>汝若不发是问。<a id="a-6D"></a>我终不说彼恶。<a id="a-6E"></a>汝今谛听。<a id="a-6F"></a>当为汝说。<a id="a-6G"></a>若我去世后。<a id="a-6H"></a>若有恶律仪比丘毁四重禁。<a id="a-6I"></a>默受供养而不改悔。<a id="a-6J"></a>当知是比丘必受地狱苦而无疑也。<a id="a-6K"></a>我今当出良药救彼比丘。<a id="a-6L"></a>汝今谛听。<a id="a-6M"></a>当为汝说。</p>
  <p id="a6N">离婆离婆谛(一)仇呵仇呵帝(二)陀罗离帝(三)尼呵罗帝(四)毗摩离帝(五)莎呵(六)</p>
  <p id="a6O">文殊师利。<a id="a-6P"></a>此陀罗尼是过去七佛所宣。<a id="a-6Q"></a>如是七七亦不可计数。<a id="a-6R"></a>亦不可计说。<a id="a-6S"></a>此陀罗尼救摄众生。<a id="a-6T"></a>现在十方不可计不可数七佛。<a id="a-6U"></a>亦读诵此陀罗尼救摄众生。<a id="a-6V"></a>末世恶律仪比丘令其坚固住清净地。<a id="a-6W"></a>若有比丘毁四重禁。<a id="a-6X"></a>志心忆念此陀罗尼。<a id="a-6Y"></a>诵千四百遍已。<a id="a-6Z"></a>乃一忏悔。<a id="a-6a"></a>请一比丘以为证人。<a id="a-6b"></a>自陈其罪向形像前。<a id="a-6c"></a>八十七日忏悔已。<a id="a-6d"></a>是诸戒根若不还生。<a id="a-6e"></a>终无是处。<a id="a-6f"></a>若不坚固阿耨菩提心。<a id="a-6g"></a>亦无是处。<a id="a-6h"></a>又文殊师利。<a id="a-6i"></a>云何当知得清净戒。<a id="a-6j"></a>善男子。<a id="a-6k"></a>若其梦中见有师长手摩其头。<a id="a-6l"></a>若父母婆罗门耆旧有德人。<a id="a-6m"></a>若与饮食衣服卧具汤药。<a id="a-6n"></a>当知是人住清净戒。<a id="a-6o"></a>见如是一相者。<a id="a-6p"></a>应向师说如法。<a id="a-6q"></a>除灭如是罪咎。<a id="a-6r"></a>若比丘尼毁八重禁者。<a id="a-6s"></a>若欲除灭八重禁者。<a id="a-6t"></a>先请一比丘了知内外律者。<a id="a-6u"></a>陈其罪咎。<a id="a-6v"></a>向彼比丘。<a id="a-6w"></a>彼比丘应如法而教此内外律所说。</p>
  <p id="a6x">阿隶离婆其罗帝(一)罗帝婆(二)摩罗帝(三)呵摩罗帝(四)莎呵(五)</p>
  <p id="a6y">善男子。<a id="a-6z"></a>此陀罗尼若有读诵受持如法修行。<a id="a-70"></a>九十七日。<a id="a-71"></a>诵四十九遍。<a id="a-72"></a>乃一忏悔。<a id="a-73"></a>随师应行。<a id="a-74"></a>是诸恶业若不除灭。<a id="a-75"></a>终无是处。<a id="a-76"></a>若于梦中见如上事。<a id="a-77"></a>当知彼尼住清净地具清净戒。<a id="a-78"></a>若有沙弥沙弥尼优婆塞优婆夷毁诸禁戒者。<a id="a-79"></a>亦应请一比丘了知内外律者。<a id="a-7A"></a>向形像前。<a id="a-7B"></a>若尊经般若前。<a id="a-7C"></a>自陈其过。<a id="a-7D"></a>向此比丘说。<a id="a-7E"></a>此比丘应教净律之法所说。</p>
  <p id="a7F">伊伽罗帝(一)慕伽罗帝(二)阿帝摩罗帝(三)郁伽罗帝(四)婆罗帝婆(五)座罗伽竭帝(六)座罗竭帝(七)豆罗奢竭帝(八)毗奢竭帝(九)离婆竭帝(十)婆罗隶阿隶(十一)其罗隶阿隶(十二)持罗隶阿隶(十三)其兰隶阿隶(十四)提兰隶阿隶(十五)毗罗隶阿隶(十六)莎呵(十七)</p>
  <p id="a7G">善男子。<a id="a-7H"></a>我为慈愍一切众生故说此陀罗尼。<a id="a-7I"></a>若有下劣沙弥沙弥尼优婆塞优婆夷。<a id="a-7J"></a>亦读诵修行此陀罗尼。<a id="a-7K"></a>诵四百遍乃一忏悔。<a id="a-7L"></a>如是次第四十七日。<a id="a-7M"></a>当忏悔时应自陈过。<a id="a-7N"></a>令其耳闻如上所说。<a id="a-7O"></a>梦中得见一一事者。<a id="a-7P"></a>当知是沙弥等住清净地具清净戒。<a id="a-7Q"></a>佛告文殊师利。<a id="a-7R"></a>如汝所念。<a id="a-7S"></a>行者应修五事。<a id="a-7T"></a>持诸戒境界。<a id="a-7U"></a>所谓不犯陀罗尼义。<a id="a-7V"></a>不谤方等经。<a id="a-7W"></a>不见他过。<a id="a-7X"></a>不毁大乘。<a id="a-7Y"></a>不毁小乘。<a id="a-7Z"></a>不离善友。<a id="a-7a"></a>常说众生妙行复有五事。<a id="a-7b"></a>不谈上界所见。<a id="a-7c"></a>亦不谈所行好丑之事。<a id="a-7d"></a>亦应日三时涂地。<a id="a-7e"></a>亦应日诵一遍日一忏悔。<a id="a-7f"></a>如是五事。<a id="a-7g"></a>是行者业不犯戒。<a id="a-7h"></a>复有五事。<a id="a-7i"></a>若有比丘行此法者。<a id="a-7j"></a>及与白衣不得祭祠鬼神。<a id="a-7k"></a>亦复不得轻于鬼神。<a id="a-7l"></a>亦复不得破鬼神庙。<a id="a-7m"></a>假使有人祭祠鬼神亦不得轻。<a id="a-7n"></a>亦不得与彼人往来。<a id="a-7o"></a>如是五事是行者业护戒境。<a id="a-7p"></a>复有五事。<a id="a-7q"></a>不得与谤方等经家往来。<a id="a-7r"></a>不得与破戒比丘往来。<a id="a-7s"></a>不得与破五戒优婆塞往来。<a id="a-7t"></a>不得与猎师家往来。<a id="a-7u"></a>不得与常说比丘过人往来。<a id="a-7v"></a>复有五事。<a id="a-7w"></a>不得与脑皮家往来。<a id="a-7x"></a>不得与蓝染家往来。<a id="a-7y"></a>不得与养蚕家往来。<a id="a-7z"></a>不得与压油家往来。<a id="a-80"></a>不得与掘鼠藏家往来。<a id="a-81"></a>复有五事。<a id="a-82"></a>不得与劫人家往来。<a id="a-83"></a>不得与偷人家往来。<a id="a-84"></a>不得与烧僧坊家往来。<a id="a-85"></a>不得与偷僧祇物人往来。<a id="a-86"></a>不得与乃至偷一比丘物人往来。<a id="a-87"></a>复有五事。<a id="a-88"></a>不得与畜猪羊鸡犬家往来。<a id="a-89"></a>不得与观星宿家往来。<a id="a-8A"></a>不得与淫女家往来。<a id="a-8B"></a>不得与寡妇家往来。<a id="a-8C"></a>不得与酤酒家往来。<a id="a-8D"></a>如是七种五事是行者业护境界。</p>
  <p data-pb></p>
  <h2 id="a8E">违顺部第三</h2>
  <p id="a8F">夫四重五逆佛海死尸。<a id="a-8G"></a>小乘经律譬同斩首。<a id="a-8H"></a>既律无开缘忏不复本。<a id="a-8I"></a>依大乘经许其洗荡。<a id="a-8J"></a>如咒枯木还生华果。<a id="a-8K"></a>虽许此忏须立大心顺教奉行如死还活。<a id="a-8L"></a>大士大行义不唐捐。<a id="a-8M"></a>身戒心慧志常修习。<a id="a-8N"></a>既惭且愧精励形心。<a id="a-8O"></a>心想尚虚罪岂定性。<a id="a-8P"></a>今欲科约行业条例顺违。<a id="a-8Q"></a>善恶罪福具兼二种。<a id="a-8R"></a>先就恶业以论违顺。<a id="a-8S"></a>违于涅槃顺于生死。<a id="a-8T"></a>辩此违顺略显十心。<a id="a-8U"></a>有罪行者。<a id="a-8V"></a>须识业相量事而行矣。</p>
  <p id="a8W">一者无明颠倒烦恼醉惑。<a id="a-8X"></a>触境生着昏暗不醒。<a id="a-8Y"></a>所以造罪。</p>
  <p id="a8Z">二者内既痴醉外为恶友所迷。<a id="a-8a"></a>随顺非法恶心转炽。<a id="a-8b"></a>所以造罪。</p>
  <p id="a8c">三者内外缘具自破己善亦破他善。<a id="a-8d"></a>于诸善事无随喜心。<a id="a-8e"></a>所以造罪。</p>
  <p id="a8f">四者既不修善惟恶是从。<a id="a-8g"></a>纵恣三业无恶不为。<a id="a-8h"></a>所以造罪。</p>
  <p id="a8i">五者所造恶事。<a id="a-8j"></a>虽未广多。<a id="a-8k"></a>而恶心周普。<a id="a-8l"></a>夺一切乐与一切苦。<a id="a-8m"></a>所以造罪。</p>
  <p id="a8n">六者恶念相续昼夜不断。<a id="a-8o"></a>心纯念恶初无停息。<a id="a-8p"></a>所以造罪。</p>
  <p id="a8q">七者隐覆瑕疵藏讳罪过。<a id="a-8r"></a>内怀奸诈外现贤善。<a id="a-8s"></a>所以造罪。</p>
  <p id="a8t">八者身色强健谓我常存。<a id="a-8u"></a>增状作罪不畏恶道。<a id="a-8v"></a>所以造罪。</p>
  <p id="a8w">九者顽痴凶佷鲁扈抵突。<a id="a-8x"></a>无惭无愧片无羞耻。<a id="a-8y"></a>所以造罪。</p>
  <p id="a8z">十者拨无因果不信善根。<a id="a-90"></a>断诸善根。<a id="a-91"></a>作一阐提。<a id="a-92"></a>不可救疗。<a id="a-93"></a>所以造罪。</p>
  <p id="a94">如上十心无明为本。<a id="a-95"></a>增加不已极至阐提。<a id="a-96"></a>顺入生死从暗入暗。<a id="a-97"></a>织作结业无解脱期。<a id="a-98"></a>是名无明违顺心也。<a id="a-99"></a>既识生死罪恶之人。<a id="a-9A"></a>遇佛大慈加摄哀念。<a id="a-9B"></a>立改过法开解脱门。<a id="a-9C"></a>令我善根重得生长。<a id="a-9D"></a>如王登位宥罪缓刑。<a id="a-9E"></a>将行忏除修善改恶。<a id="a-9F"></a>善中违顺亦具十心。<a id="a-9G"></a>常须运想对治前罪。<a id="a-9H"></a>从后立仪一一观破。<a id="a-9I"></a>此正悔过立行本基也。</p>
  <p id="a9J">一者正信因果不迷不谬。<a id="a-9K"></a>为善获福。<a id="a-9L"></a>为恶得罪。<a id="a-9M"></a>虽无作者果报不失。<a id="a-9N"></a>虽念念灭业不败亡。<a id="a-9O"></a>信为道源。<a id="a-9P"></a>智为能入。<a id="a-9Q"></a>既智且信众善根本。<a id="a-9R"></a>用此正信。<a id="a-9S"></a>翻破不信一阐提心。<a id="a-9T"></a>由备此心方能起忏。</p>
  <p id="a9U">二者悔罪要方惭愧为本。<a id="a-9V"></a>我惭此罪不复人流。<a id="a-9W"></a>愧我此罪不蒙天护。<a id="a-9X"></a>是为白法。<a id="a-9Y"></a>亦是三乘行人第一义天。<a id="a-9Z"></a>出世白法。<a id="a-9a"></a>是为忏愧翻破无愧之黑法也。<a id="a-9b"></a>要具此心方能行忏后条例耳。</p>
  <p id="a9c">三者怖畏无常命如水沫。<a id="a-9d"></a>一息不还随业流转。<a id="a-9e"></a>觉无常已食息无闲。<a id="a-9f"></a>是为无常翻破保常不畏恶道心也。</p>
  <p id="a9g">四者发露向他说罪轻重。<a id="a-9h"></a>以露罪故罪即焦枯。<a id="a-9i"></a>如露树根枝叶雕落。<a id="a-9j"></a>是为发露翻破覆藏现净心也。</p>
  <p id="a9k">五者断相续心毕竟舍恶。<a id="a-9l"></a>克决雄猛犹若刚刀。<a id="a-9m"></a>是为决定要期断恶翻破恶念相续心也。</p>
  <p id="a9n">六者发菩提心。<a id="a-9o"></a>普拔一切苦。<a id="a-9p"></a>普与一切乐。<a id="a-9q"></a>此心弘广无所不遍。<a id="a-9r"></a>是为大乘菩提之心翻破遍恶心也。</p>
  <p id="a9s">七者修功补过勤策三业精进不休。<a id="a-9t"></a>是为修功立德翻破不修三业无辜起恶心也。</p>
  <p id="a9u">八者守护正法不念外道邪师破坏佛法。<a id="a-9v"></a>誓欲光显令久住也。<a id="a-9w"></a>是为守护翻破灭一切善事心也。</p>
  <p id="a9x">九者念十方佛无量功德神通智慧。<a id="a-9y"></a>欲加护我慈哀我苦赐我除罪清净良药。<a id="a-9z"></a>是为翻破念恶知识心也。</p>
  <p id="aA0">十者观罪性空。<a id="a-A1"></a>罪从心生。<a id="a-A2"></a>心若可得罪不可无。<a id="a-A3"></a>我心自空。<a id="a-A4"></a>空云何有。<a id="a-A5"></a>善心亦然。<a id="a-A6"></a>罪福无主。<a id="a-A7"></a>非内非外。<a id="a-A8"></a>亦无中间。<a id="a-A9"></a>不常自有。<a id="a-AA"></a>但有名字。<a id="a-AB"></a>名之为心。<a id="a-AC"></a>但有名字。<a id="a-AD"></a>名为罪福。<a id="a-AE"></a>如是名字。<a id="a-AF"></a>名字即空。<a id="a-AG"></a>还源反本毕竟清净。<a id="a-AH"></a>是为观罪性空翻破无明颠倒执着心也。<a id="a-AI"></a>若无明灭故诸行灭。<a id="a-AJ"></a>诸行灭故生死灭。<a id="a-AK"></a>是为十二因缘大树坏。<a id="a-AL"></a>亦名苦集子果两缚脱。<a id="a-AM"></a>亦名道灭二谛显。<a id="a-AN"></a>是为方等观慧日月照明众生遇此重恩故得见十方佛也。<a id="a-AO"></a>此标大慈具说如经。</p>
  <p data-pb></p>
  <h2 id="aAP">会意部第四</h2>
  <p id="aAQ">问经说忏悔能灭罪业。<a id="a-AR"></a>云何唯说观理智心能灭诸业。<a id="a-AS"></a>释言。<a id="a-AT"></a>忏悔有二。<a id="a-AU"></a>一是迷心依事忏悔。<a id="a-AV"></a>谓佛像前行道礼敬发愿。<a id="a-AW"></a>要期断除事恶。<a id="a-AX"></a>二是智心依理忏悔。<a id="a-AY"></a>谓观身心断除结使。<a id="a-AZ"></a>但所造业有轻有重。<a id="a-Aa"></a>若论轻业事忏亦灭。<a id="a-Ab"></a>若论重业有可转者。<a id="a-Ac"></a>亦能转重令轻。<a id="a-Ad"></a>谓三涂业人中轻受。<a id="a-Ae"></a>故十住婆沙论云。<a id="a-Af"></a>我言。<a id="a-Ag"></a>忏悔罪则轻薄。<a id="a-Ah"></a>于少时受。<a id="a-Ai"></a>故知事忏转重令轻。<a id="a-Aj"></a>牵报不定。<a id="a-Ak"></a>由不断结故。<a id="a-Al"></a>有漏力微。<a id="a-Am"></a>不尽故业。<a id="a-An"></a>后必受报。<a id="a-Ao"></a>非全不定。<a id="a-Ap"></a>今故偏说。<a id="a-Aq"></a>观理断结。<a id="a-Ar"></a>无惑润业。<a id="a-As"></a>业不牵生。<a id="a-At"></a>随所断处。<a id="a-Au"></a>故业永尽。<a id="a-Av"></a>于现造业亦不招生。<a id="a-Aw"></a>则于过现所造善恶。<a id="a-Ax"></a>方是究竟牵报不定。<a id="a-Ay"></a>今据此义。<a id="a-Az"></a>是以偏说。<a id="a-B0"></a>故诸智者。<a id="a-B1"></a>欲断过现三涂重业。<a id="a-B2"></a>即学观理永免恶道。<a id="a-B3"></a>是故初果名为抵债。<a id="a-B4"></a>故摄论云。<a id="a-B5"></a>若无苦下无明诸行不生。<a id="a-B6"></a>若行已生无修道。<a id="a-B7"></a>无明诸行不熟。<a id="a-B8"></a>何以故。<a id="a-B9"></a>须陀洹人不造感生报业故。<a id="a-BA"></a>阿那含人不受下界生报。<a id="a-BB"></a>又优婆塞戒经云。<a id="a-BC"></a>若人具有欲界诸业得阿那含果。<a id="a-BD"></a>能转后业现在受之。<a id="a-BE"></a>罗汉亦尔。<a id="a-BF"></a>故知观理是真忏悔。<a id="a-BG"></a>故华严经偈云。</p>
  <p id="aBH">一切业障海　　皆由妄想生</p>
  <p id="aBI">若欲忏悔者　　当求真实相</p>
  <p id="aBJ">又大宝积经云。<a id="a-BK"></a>百千万劫久习结业。<a id="a-BL"></a>以一实观即皆消灭。<a id="a-BM"></a>又诸法无行经云。<a id="a-BN"></a>若菩萨能见一切众生性即涅槃性。<a id="a-BO"></a>则能毕竟灭业障罪。<a id="a-BP"></a>故又普贤菩萨经云。<a id="a-BQ"></a>观心无心。<a id="a-BR"></a>从颠倒相起。<a id="a-BS"></a>如此相心从妄想起。<a id="a-BT"></a>如空中风无依止处。<a id="a-BU"></a>故知善恶取性作相由未寤理。<a id="a-BV"></a>非无妄业。<a id="a-BW"></a>后若寤理前业即灭。<a id="a-BX"></a>无法可住。<a id="a-BY"></a>故不招生。<a id="a-BZ"></a>如正观理时。<a id="a-Ba"></a>当思诸障本唯空寂。<a id="a-Bb"></a>常与诸佛同一真性。<a id="a-Bc"></a>洹沙万德法界无殊。<a id="a-Bd"></a>但无明障厚不能睹见。<a id="a-Be"></a>以不见故常于佛前破戒违道。<a id="a-Bf"></a>十恶五逆无过不为。<a id="a-Bg"></a>犹如一堂筵及凡圣在堂供养。<a id="a-Bh"></a>有多盲人。<a id="a-Bi"></a>以无目故遂于众前具造诸恶。<a id="a-Bj"></a>时有智人愍之不已。<a id="a-Bk"></a>遂语盲人曰。<a id="a-Bl"></a>此堂具有凡圣僧众。<a id="a-Bm"></a>汝云何对之公然造恶。<a id="a-Bn"></a>盲人闻已惭愧怖畏。<a id="a-Bo"></a>谢过无地。<a id="a-Bp"></a>遂即申意告白僧众曰。<a id="a-Bq"></a>弟子某甲敬白合堂师等。<a id="a-Br"></a>弟子无福少来失明。<a id="a-Bs"></a>虽与师等同在一堂不能睹见。<a id="a-Bt"></a>以不见故遂于师前无过不为。<a id="a-Bu"></a>今因善友开导。<a id="a-Bv"></a>始知有师。<a id="a-Bw"></a>惭愧怖畏不可具陈。<a id="a-Bx"></a>弟子今从合堂师等求哀忏悔。<a id="a-By"></a>唯愿师等受弟子归诚忏悔。<a id="a-Bz"></a>然此盲人虽自无眼不见僧众。<a id="a-C0"></a>然知僧众先皆见已受其忏悔。<a id="a-C1"></a>我等亦然。<a id="a-C2"></a>昔造罪时常在佛前。<a id="a-C3"></a>今欲悔过。<a id="a-C4"></a>了知诸佛悉皆见已。<a id="a-C5"></a>但一切诸佛三达灵智五眼明照。<a id="a-C6"></a>知无不尽。<a id="a-C7"></a>莫问远近。<a id="a-C8"></a>内外明闇如掌观珠。<a id="a-C9"></a>随机赴感不差时也。</p>
  <p id="aCA">又知罪缘无有自性。<a id="a-CB"></a>但以妄想因缘。<a id="a-CC"></a>虚受是苦。<a id="a-CD"></a>故维摩经云。<a id="a-CE"></a>心垢故众生垢。<a id="a-CF"></a>心净故众生净。<a id="a-CG"></a>妄想是垢。<a id="a-CH"></a>无妄想是净。<a id="a-CI"></a>罪性不在内不在外不在中间。<a id="a-CJ"></a>心亦不在内不在外不在中间。<a id="a-CK"></a>如其心然。<a id="a-CL"></a>罪垢亦然。<a id="a-CM"></a>如是却推罪性皆空。<a id="a-CN"></a>发智慧火了无明闇。<a id="a-CO"></a>无始已来所造诸恶。<a id="a-CP"></a>犹如闇室。<a id="a-CQ"></a>忏悔正解。<a id="a-CR"></a>状若明灯。<a id="a-CS"></a>明灯一照昏闇皆除。<a id="a-CT"></a>不以闇来无始能推灯也。<a id="a-CU"></a>明闇解惑尔来无始。<a id="a-CV"></a>迷因谬果具造诸非。<a id="a-CW"></a>事等如闇。<a id="a-CX"></a>今欲悔除。<a id="a-CY"></a>依佛性力发正见火。<a id="a-CZ"></a>事等明灯。<a id="a-Ca"></a>灯起闇除。<a id="a-Cb"></a>解生惑丧。<a id="a-Cc"></a>义无不灭也。<a id="a-Cd"></a>亦如霜雪待日而除。<a id="a-Ce"></a>亦如病疾待良药除。<a id="a-Cf"></a>亦如迷方待寤而正。<a id="a-Cg"></a>亦如恶类众薪悔如。<a id="a-Ch"></a>豆火须臾殄灭。<a id="a-Ci"></a>是故涅槃经云。<a id="a-Cj"></a>譬如氎华千斤不如真金一两。<a id="a-Ck"></a>造罪虽多不如少善。<a id="a-Cl"></a>既对佛造愆。<a id="a-Cm"></a>还同盲人向僧忏悔。<a id="a-Cn"></a>罪无自性。<a id="a-Co"></a>从缘而灭。<a id="a-Cp"></a>故业报差别经偈云。</p>
  <p id="aCq">若人造重罪　　作已深自责</p>
  <p id="aCr">忏悔更不造　　能拔根本业</p>
  <p id="aCs">既知真伪即知所缘罪业。<a id="a-Ct"></a>从事而生。<a id="a-Cu"></a>惑情障解。<a id="a-Cv"></a>迷而不觉。<a id="a-Cw"></a>故有斯罪。<a id="a-Cx"></a>如云覆日如闇冥室。<a id="a-Cy"></a>今之寤心缘理而生。<a id="a-Cz"></a>解兴惑丧。<a id="a-D0"></a>如光灭暗。<a id="a-D1"></a>前心虽起重罪。<a id="a-D2"></a>后念观理。<a id="a-D3"></a>妄心即灭妄境不生。<a id="a-D4"></a>久熏不已业种自亡。<a id="a-D5"></a>故未曾有经云。<a id="a-D6"></a>前心作恶如云覆日。<a id="a-D7"></a>后心起善如炬消暗。<a id="a-D8"></a>又大集经云。<a id="a-D9"></a>如百年垢衣可于一日浣令鲜净。<a id="a-DA"></a>如是百千劫中所集诸不善业。<a id="a-DB"></a>以佛法力故善顺思惟。<a id="a-DC"></a>可于一日一时尽能消灭也。</p>
  <p data-pb></p>
  <h2 id="aDD">仪式部第五</h2>
  <p id="aDE">此之一门行者欲忏。<a id="a-DF"></a>要对三宝胜缘境前。<a id="a-DG"></a>偏袒露膞脱去巾履。<a id="a-DH"></a>女人不劳袒髆具服威仪。<a id="a-DI"></a>合掌恭敬。<a id="a-DJ"></a>请一大德耆年宿迈自心敬者。<a id="a-DK"></a>先当奉请十方三宝以为良缘。<a id="a-DL"></a>故人述偈云。</p>
  <p id="aDM">归命十方一切佛　　顶礼无边净觉海</p>
  <p id="aDN">亦礼妙法不思议　　真如自性清净藏</p>
  <p id="aDO">住于极爱一子地　　得道得果诸圣人</p>
  <p id="aDP">我以身口清净意　　咸各归命稽首礼</p>
  <p id="aDQ">然后请忏悔主云。</p>
  <p id="aDR">大德一心念。<a id="a-DS"></a>我弟子某甲。<a id="a-DT"></a>今请大德为忏悔阿阇梨。<a id="a-DU"></a>愿大德为我作忏悔阿阇梨。<a id="a-DV"></a>我依大德故得忏悔。<a id="a-DW"></a>慈愍故(一遍亦得三遍弥善)</p>
  <p id="aDX">第二忏悔师先教识前罪性轻重。<a id="a-DY"></a>具如初意。<a id="a-DZ"></a>依论忏悔总有四种。<a id="a-Da"></a>一更相易脱忏。<a id="a-Db"></a>是凡夫下品忏法。<a id="a-Dc"></a>二永断相续忏。<a id="a-Dd"></a>是上品凡夫忏法。<a id="a-De"></a>三焦业忏。<a id="a-Df"></a>是贤人忏法。<a id="a-Dg"></a>四灭业忏。<a id="a-Dh"></a>是圣人忏法。<a id="a-Di"></a>前二是事中忏敌对而除。<a id="a-Dj"></a>未能灭业且伏而不起。<a id="a-Dk"></a>由不依理观未入圣位。<a id="a-Dl"></a>虽得免非未来不入恶道。<a id="a-Dm"></a>然此业性常在以熏成种。<a id="a-Dn"></a>故如人斫树但去枝条其根仍在。<a id="a-Do"></a>后二忏悔要须缘空寤理心境虚融。<a id="a-Dp"></a>常须作意见谛渐修。<a id="a-Dq"></a>然后得灭。<a id="a-Dr"></a>今且依第二凡夫永断相续忏。<a id="a-Ds"></a>令业伏不行。<a id="a-Dt"></a>常依善友发大誓愿。<a id="a-Du"></a>临命终时亦得随愿往生十方净土永离三恶。<a id="a-Dv"></a>以住娑婆恐心怯弱不能坚固。<a id="a-Dw"></a>意欲退者。<a id="a-Dx"></a>当以五法佐助得不悔果。<a id="a-Dy"></a>一信。<a id="a-Dz"></a>二惭。<a id="a-E0"></a>三愧。<a id="a-E1"></a>四善知识。<a id="a-E2"></a>五宗敬戒。<a id="a-E3"></a>一信者为道源功德母。<a id="a-E4"></a>一切善法因之而生。<a id="a-E5"></a>二惭者。<a id="a-E6"></a>自不作罪。<a id="a-E7"></a>三愧者。<a id="a-E8"></a>不教他作罪。<a id="a-E9"></a>又惭者。<a id="a-EA"></a>内自羞人。<a id="a-EB"></a>愧者。<a id="a-EC"></a>羞天。<a id="a-ED"></a>有惭愧故则能恭敬父母师长一切凡圣。<a id="a-EE"></a>善知识者是全梵行。<a id="a-EF"></a>戒者是汝大师故。<a id="a-EG"></a>三宝是凡圣所依。<a id="a-EH"></a>故须归敬。<a id="a-EI"></a>戒师临时种种开诱令发大心永断后犯。<a id="a-EJ"></a>临时诫勖不可预述。</p>
  <p data-pb></p>
  <h2 id="aEK">洗忏部第六</h2>
  <p id="aEL">如舍利弗悔过经云。<a id="a-EM"></a>佛言。<a id="a-EN"></a>若有善男子善女人。<a id="a-EO"></a>欲求阿罗汉道。<a id="a-EP"></a>欲求辟支佛道。<a id="a-EQ"></a>欲求佛道者。<a id="a-ER"></a>欲知去来之事者。<a id="a-ES"></a>常以平旦日中日入人定夜半鸡鸣时。<a id="a-ET"></a>澡漱正衣服。<a id="a-EU"></a>叉手拜十方佛。<a id="a-EV"></a>自在所向。<a id="a-EW"></a>当悔过言。</p>
  <p id="aEX">某等宿命从无数劫以来。<a id="a-EY"></a>所犯过恶。<a id="a-EZ"></a>至今世所犯淫劮。<a id="a-Ea"></a>所犯嗔怒。<a id="a-Eb"></a>所犯愚痴。<a id="a-Ec"></a>不知佛时。<a id="a-Ed"></a>不知法时。<a id="a-Ee"></a>不知比丘僧时。<a id="a-Ef"></a>不知善恶时。<a id="a-Eg"></a>若身有犯过。<a id="a-Eh"></a>若口犯过。<a id="a-Ei"></a>若心犯过。<a id="a-Ej"></a>若意欲害佛。<a id="a-Ek"></a>嫉恶经道。<a id="a-El"></a>若斗比丘僧。<a id="a-Em"></a>若杀阿罗汉。<a id="a-En"></a>若自杀父母。<a id="a-Eo"></a>若犯身三口四意三。<a id="a-Ep"></a>自杀生。<a id="a-Eq"></a>教人杀生。<a id="a-Er"></a>见人杀生代其喜。<a id="a-Es"></a>身自行盗。<a id="a-Et"></a>教人行盗。<a id="a-Eu"></a>见人行盗代其喜。<a id="a-Ev"></a>身自欺人。<a id="a-Ew"></a>教人欺人。<a id="a-Ex"></a>见人欺人代其喜。<a id="a-Ey"></a>身自两舌。<a id="a-Ez"></a>教人两舌。<a id="a-F0"></a>见人两舌代其喜。<a id="a-F1"></a>身自骂詈。<a id="a-F2"></a>教人骂詈。<a id="a-F3"></a>见人骂詈代其喜。<a id="a-F4"></a>身自妄言。<a id="a-F5"></a>教人妄言。<a id="a-F6"></a>见人妄言代其喜。<a id="a-F7"></a>身自嫉妒。<a id="a-F8"></a>教人嫉妒。<a id="a-F9"></a>见人嫉妒代其喜。<a id="a-FA"></a>身自贪餮。<a id="a-FB"></a>教人贪餮。<a id="a-FC"></a>见人贪餮代其喜。<a id="a-FD"></a>身自不信。<a id="a-FE"></a>教人不信。<a id="a-FF"></a>见人不信代其喜。<a id="a-FG"></a>不信作善得善作恶得恶。<a id="a-FH"></a>见人作恶代其喜。<a id="a-FI"></a>身自盗佛寺中财物。<a id="a-FJ"></a>若比丘僧财物。<a id="a-FK"></a>教人行盗。<a id="a-FL"></a>见人行盗代其喜。<a id="a-FM"></a>身自轻称小斗短尺欺人。<a id="a-FN"></a>以重称大斗长尺侵人。<a id="a-FO"></a>见人侵人代其喜。<a id="a-FP"></a>身自故作贼。<a id="a-FQ"></a>教人作贼。<a id="a-FR"></a>见人作贼代其喜。<a id="a-FS"></a>身自恶逆。<a id="a-FT"></a>教人恶逆。<a id="a-FU"></a>见人恶逆代其喜。<a id="a-FV"></a>身诸所更以来生五处者。<a id="a-FW"></a>在泥犁中时。<a id="a-FX"></a>在禽兽中时。<a id="a-FY"></a>在薜荔中时。<a id="a-FZ"></a>在人中时。<a id="a-Fa"></a>在天中时。<a id="a-Fb"></a>身在此五逆中生时。<a id="a-Fc"></a>所犯过恶。<a id="a-Fd"></a>不孝父母。<a id="a-Fe"></a>不孝于师。<a id="a-Ff"></a>不敬于善友。<a id="a-Fg"></a>不敬于善沙门道人。<a id="a-Fh"></a>不敬长老。<a id="a-Fi"></a>轻易父母。<a id="a-Fj"></a>轻易于师父。<a id="a-Fk"></a>轻易求阿罗汉道者。<a id="a-Fl"></a>轻易求辟支佛道者。<a id="a-Fm"></a>若诽谤嫉妒之。<a id="a-Fn"></a>见佛道言非。<a id="a-Fo"></a>见恶道言是。<a id="a-Fp"></a>见正言不正。<a id="a-Fq"></a>见不正言正。<a id="a-Fr"></a>某等诸所作过恶。<a id="a-Fs"></a>愿从十方诸佛求哀悔过。<a id="a-Ft"></a>令某等今世不犯此过殃。<a id="a-Fu"></a>令某等后世亦不被此过殃。<a id="a-Fv"></a>所以从十方诸佛求哀者。<a id="a-Fw"></a>何佛能洞视彻听。<a id="a-Fx"></a>不敢于佛前欺。<a id="a-Fy"></a>某等有过恶不敢覆藏。<a id="a-Fz"></a>从今以后皆不敢复犯。</p>
  <p id="aG0">佛语舍利弗。<a id="a-G1"></a>若有善男子善女人。<a id="a-G2"></a>意不欲入三涂者。<a id="a-G3"></a>诸所作过皆当悔过。<a id="a-G4"></a>不当覆藏。<a id="a-G5"></a>不欲生边地无三宝处。<a id="a-G6"></a>皆当悔过。<a id="a-G7"></a>不当覆藏。<a id="a-G8"></a>乃至欲得三乘道果者。<a id="a-G9"></a>皆当悔过。<a id="a-GA"></a>不当覆藏。<a id="a-GB"></a>佛语舍利弗。<a id="a-GC"></a>若使天下男子女人。<a id="a-GD"></a>皆得阿罗汉及辟支佛。<a id="a-GE"></a>若有人供养天下阿罗汉辟支佛满千。<a id="a-GF"></a>不如持悔过经于昼夜各三过读一日其得福胜供养天下阿罗汉辟支佛。<a id="a-GG"></a>百倍千倍万倍亿倍。<a id="a-GH"></a>又依普贤观经云。<a id="a-GI"></a>忏悔六根本意。<a id="a-GJ"></a>由业障故。<a id="a-GK"></a>不净六根。<a id="a-GL"></a>具造十恶。<a id="a-GM"></a>处处贪着。<a id="a-GN"></a>遍六情根。<a id="a-GO"></a>此六根业枝条华叶。<a id="a-GP"></a>悉满三界一切生处。<a id="a-GQ"></a>增长无明。<a id="a-GR"></a>今欲忏悔。<a id="a-GS"></a>广请诸佛菩萨。<a id="a-GT"></a>读诵大乘志心彻倒。<a id="a-GU"></a>发愿求破坏身心一切恶业。<a id="a-GV"></a>念念之中得见普贤十方诸佛。<a id="a-GW"></a>故说偈云。</p>
  <p id="aGX">若有眼根恶　　业障说不净</p>
  <p id="aGY">但当诵大乘　　思念第一义</p>
  <p id="aGZ">是名忏悔眼　　尽诸不善业</p>
  <p id="aGa">耳根闻乱声　　坏乱和合义</p>
  <p id="aGb">由是起狂乱　　犹如痴猿猴</p>
  <p id="aGc">但当诵大乘　　观法空无相</p>
  <p id="aGd">永离一切恶　　天耳闻十方</p>
  <p id="aGe">鼻根着诸香　　随染起诸触</p>
  <p id="aGf">如此狂惑鼻　　随染生诸尘</p>
  <p id="aGg">若诵大乘经　　观法如实际</p>
  <p id="aGh">永离诸恶业　　后世不复生</p>
  <p id="aGi">舌根起五种　　恶口不善业</p>
  <p id="aGj">若欲自调顺　　应勤修慈心</p>
  <p id="aGk">思法真寂义　　无诸分别相</p>
  <p id="aGl">心根如猿猴　　无有暂停时</p>
  <p id="aGm">若欲折伏者　　当诵大乘经</p>
  <p id="aGn">念佛大觉身　　力无畏所成</p>
  <p id="aGo">身为机关主　　如尘随风转</p>
  <p id="aGp">六贼游戏中　　自在无挂碍</p>
  <p id="aGq">若欲灭此恶　　永离诸尘劳</p>
  <p id="aGr">当处涅槃城　　安乐心澹怕</p>
  <p id="aGs">但当诵大乘　　念诸菩萨母</p>
  <p id="aGt">无量胜方便　　从思实相得</p>
  <p id="aGu">如此等六法　　名为六情根</p>
  <p id="aGv">一切业障海　　皆从妄相生</p>
  <p id="aGw">若欲忏悔者　　端坐念实相</p>
  <p id="aGx">众罪如霜露　　慧日能消除</p>
  <p id="aGy">是故应志心　　忏悔六情根</p>
  <p id="aGz">述曰。<a id="a-H0"></a>余自勤力检讨一切经论。<a id="a-H1"></a>虽复教人总忏罪法。<a id="a-H2"></a>然文多散落不可具录。<a id="a-H3"></a>将前二经忏文稍略。<a id="a-H4"></a>所以偏引出之。<a id="a-H5"></a>窃寻众生无始至今造过极多。<a id="a-H6"></a>名数尘沙。<a id="a-H7"></a>若依前忏。<a id="a-H8"></a>又恐洗荡不可周净。<a id="a-H9"></a>今此已下更依隋代昙迁灵裕二法师。<a id="a-HA"></a>总忏十恶。<a id="a-HB"></a>冀望周悉。<a id="a-HC"></a>虽是凡夫所撰。<a id="a-HD"></a>然文义皆采拾地持经论圣意。<a id="a-HE"></a>而缵集之。<a id="a-HF"></a>依之修行皆合佛意。<a id="a-HG"></a>古今诸德忏文甚多。<a id="a-HH"></a>比校周悉未能逾下二文也。</p>
  <p id="aHI">十恶忏文(昙迁法师撰文)</p>
  <p id="aHJ">弟子某甲。<a id="a-HK"></a>普为一切法界众生。<a id="a-HL"></a>发露无始已来所作罪业。<a id="a-HM"></a>或杀害君亲及真人罗汉。<a id="a-HN"></a>兵戈征讨锋刃杀戮。<a id="a-HO"></a>游猎禽兽网捕虫鱼。<a id="a-HP"></a>或经作恶王刑罚差滥。<a id="a-HQ"></a>乃至含灵禀性蠢动。<a id="a-HR"></a>凡诸生类残害杀伤。<a id="a-HS"></a>及猛兽鸷鸟递相啖食。<a id="a-HT"></a>或盗佛物法物僧物及他财宝。<a id="a-HU"></a>居官因事纳货受财。<a id="a-HV"></a>或非己室家外行淫秽。<a id="a-HW"></a>莫简亲属不避僧尼。<a id="a-HX"></a>横起爱憎妄相妒忌。<a id="a-HY"></a>或虚诈妄语诳惑君亲。<a id="a-HZ"></a>不知不见言知言见。<a id="a-Ha"></a>凭托鬼神诡诳世俗。<a id="a-Hb"></a>或谗谄两舌斗乱二边。<a id="a-Hc"></a>将此恶言向彼陈说。<a id="a-Hd"></a>持彼恶语复向此论。<a id="a-He"></a>阻隔君臣离间骨肉。<a id="a-Hf"></a>一切和合由其破坏。<a id="a-Hg"></a>或出言粗犷毁訾他人。<a id="a-Hh"></a>呵叱任情骂詈在口。<a id="a-Hi"></a>或不以正言。<a id="a-Hj"></a>乃为绮语。<a id="a-Hk"></a>说善为恶。<a id="a-Hl"></a>以臭为香。<a id="a-Hm"></a>名长为短。<a id="a-Hn"></a>说白为黑。<a id="a-Ho"></a>谬言诡语调弄于人。<a id="a-Hp"></a>或志在贪味。<a id="a-Hq"></a>求取不节。<a id="a-Hr"></a>性多嗔忿。<a id="a-Hs"></a>恚怒自缠。<a id="a-Ht"></a>或不识正理迷惑邪见。<a id="a-Hu"></a>谤佛法僧说无因果。<a id="a-Hv"></a>不信修善受人天乐。<a id="a-Hw"></a>不信为恶受地狱苦。<a id="a-Hx"></a>或谓此身无因而得。<a id="a-Hy"></a>或谓未来断无因果。<a id="a-Hz"></a>毁坏塔寺焚烧经典。<a id="a-I0"></a>融刮佛像以取金铜。<a id="a-I1"></a>污秽伽蓝违越禁戒。<a id="a-I2"></a>或饮酒啖肉及食五辛。<a id="a-I3"></a>愚痴邪见无恶不造。<a id="a-I4"></a>凡此所陈十种恶业。<a id="a-I5"></a>自作教他。<a id="a-I6"></a>见作随喜。<a id="a-I7"></a>从无始已来定有斯罪。<a id="a-I8"></a>以罪因缘能令众生堕于地狱畜生饿鬼。<a id="a-I9"></a>若生人间短命多病。<a id="a-IA"></a>常处卑贱。<a id="a-IB"></a>及以贫穷。<a id="a-IC"></a>共人有财不得自在。<a id="a-ID"></a>妇不良谨。<a id="a-IE"></a>二妻相诤。<a id="a-IF"></a>多被谤毁。<a id="a-IG"></a>为人诳惑。<a id="a-IH"></a>所有眷属弊恶破坏。<a id="a-II"></a>不值好语常闻恶声。<a id="a-IJ"></a>凡所陈说常有诤讼。<a id="a-IK"></a>假说真言人不信受。<a id="a-IL"></a>吐发音辞又不辩正。<a id="a-IM"></a>贪财无厌所求不获。<a id="a-IN"></a>常为他人伺其长短。<a id="a-IO"></a>不善知识共相恼害。<a id="a-IP"></a>常生邪见之家。<a id="a-IQ"></a>常怀谄曲之心。<a id="a-IR"></a>无始已来十不善业。<a id="a-IS"></a>皆从烦恼邪见而生。<a id="a-IT"></a>令依佛性正见力故。<a id="a-IU"></a>发露忏悔。<a id="a-IV"></a>皆得除灭。<a id="a-IW"></a>譬如明珠投之浊水以珠威德水即澄清。<a id="a-IX"></a>佛性威德亦复如是。<a id="a-IY"></a>投诸众生四重五逆烦恼浊水皆即澄清。<a id="a-IZ"></a>弟子某甲及一切法界众生。<a id="a-Ia"></a>自从今身乃至成佛。<a id="a-Ib"></a>愿更不造此等诸罪。<a id="a-Ic"></a>归命敬礼常住三宝。<a id="a-Id"></a>忏悔已讫次礼忏功德发愿说偈云。</p>
  <p id="aIe">愿于未来世　　见无量寿佛</p>
  <p id="aIf">无边功德身　　我及余信者</p>
  <p id="aIg">既见彼佛已　　愿得离垢眼</p>
  <p id="aIh">成无上菩提　　普及于含识</p>
  <p id="aIi">总忏十恶偈文(灵裕法师撰文)</p>
  <p id="aIj">自惟我生死　　过去无初际</p>
  <p id="aIk">乃至于今生　　相续不断绝</p>
  <p id="aIl">愚痴暗覆故　　三毒火常然</p>
  <p id="aIm">虽有身与心　　而不能自寤</p>
  <p id="aIn">徒蒙一切佛　　放智慧日光</p>
  <p id="aIo">照我二种身　　亦未之知觉</p>
  <p id="aIp">怀惑生诸趣　　无类而不更</p>
  <p id="aIq">谛思此因缘　　谁非己眷属</p>
  <p id="aIr">又念诸众生　　元同一心海</p>
  <p id="aIs">因妄想识浪　　幻起诸趣身</p>
  <p id="aIt">是身无种种　　与我同如性</p>
  <p id="aIu">因于失念故　　彼我分别生</p>
  <p id="aIv">由之起爱憎　　常共相斗诤</p>
  <p id="aIw">日夜怀嫌恨　　思念相报及</p>
  <p id="aIx">遂于众生中　　无一不伤害</p>
  <p id="aIy">贪夺于资生　　非分起染欲</p>
  <p id="aIz">虚诳无实语　　恶口不择言</p>
  <p id="aJ0">两舌相破坏　　绮语调弄人</p>
  <p id="aJ1">贪海无厌足　　嗔火然复然</p>
  <p id="aJ2">邪见背正教　　谄曲无诚信</p>
  <p id="aJ3">违犯诸如来　　一切清净戒</p>
  <p id="aJ4">嫌恨与爱憎　　无心而不有</p>
  <p id="aJ5">是罪若不忏　　长夜熏自心</p>
  <p id="aJ6">积熏而不已　　变成地狱处</p>
  <p id="aJ7">及与诸苦具　　诸佛于尔时</p>
  <p id="aJ8">皆悉不能救　　唯除自发露</p>
  <p id="aJ9">所造诸愆咎　　应佛菩萨心</p>
  <p id="aJA">随顺本净性　　无始时无明</p>
  <p id="aJB">自此渐微薄　　是故怀惭愧</p>
  <p id="aJC">深心悔诸罪　　愿佛放慈光</p>
  <p id="aJD">照及苦众生　　所有烦恼聚</p>
  <p id="aJE">皆令悉消灭　　自性清净心</p>
  <p id="aJF">从此至究竟　　平等真法界</p>
  <p id="aJG">于今得圆满　　(下有六行偈长安延兴寺玄琬律师撰)</p>
  <p id="aJH">伤己无始随自心　　顺入欲流堕洄澓</p>
  <p id="aJI">于中孤独无救护　　具造无边百种苦</p>
  <p id="aJJ">所受诸苦时报定　　诸佛威神不能救</p>
  <p id="aJK">困逼事穷苦对至　　方乃有此一念寤</p>
  <p id="aJL">以其无明曀膜厚　　三毒之火常炽然</p>
  <p id="aJM">意欲远离不能离　　如痈已熟待破时</p>
  <p id="aJN">唯愿诸佛放慈光　　时复照及极苦者</p>
  <p id="aJO">往昔所造三业罪　　及今现起一切恶</p>
  <p id="aJP">未来应生诸烦恼　　顶礼忏悔愿灭除</p>
  <p id="aJQ">颂曰。</p>
  <p id="aJR">五体悔前朝　　三屈忏中夕</p>
  <p id="aJS">鸣椎诫旭旦　　哀我苦劳役</p>
  <p id="aJT">引目寓金言　　悲伤尘垢积</p>
  <p id="aJU">咄哉形非我　　嗟往常沉溺</p>
  <p id="aJV">踟蹰歧路危　　挥手谢中析</p>
  <p id="aJW">洗涤归诚忏　　皎洁凌云释</p>
  <p id="aJX">萧索业苦离　　升陟随缘益</p>
  <p id="aJY">虽未齐高踪　　且免幽途历</p>
  <p data-pb></p>
  <h2 id="aJZ">感应缘(略引三验)</h2>
  <p id="aJa">晋沙门慧达 梁沙门法宠 唐沙门德美。</p>
  <p id="aJb">晋沙门慧达。<a id="a-Jc"></a>姓刘名萨荷。<a id="a-Jd"></a>西河离石人也。<a id="a-Je"></a>未出家时长于军旅。<a id="a-Jf"></a>不闻佛法。<a id="a-Jg"></a>尚武好畋猎。<a id="a-Jh"></a>年三十一暴病而死。<a id="a-Ji"></a>体尚温柔。<a id="a-Jj"></a>家未殓。<a id="a-Jk"></a>至七日而苏。<a id="a-Jl"></a>说云。<a id="a-Jm"></a>将尽之时。<a id="a-Jn"></a>见有两人执缚将去。<a id="a-Jo"></a>向西北行。<a id="a-Jp"></a>路转高稍得平衢。<a id="a-Jq"></a>两边列树。<a id="a-Jr"></a>见有一人执弓带剑当衢而立。<a id="a-Js"></a>指语两人将荷西行。<a id="a-Jt"></a>见屋舍甚多白壁赤柱。<a id="a-Ju"></a>荷入一家。<a id="a-Jv"></a>有女子美容服。<a id="a-Jw"></a>荷就乞食。<a id="a-Jx"></a>空中声言。<a id="a-Jy"></a>勿与之也。<a id="a-Jz"></a>有人从地踊出。<a id="a-K0"></a>执铁杵将欲击之。<a id="a-K1"></a>荷遽走历入十许家皆然。<a id="a-K2"></a>遂无所得。<a id="a-K3"></a>复西北行见一妪乘车。<a id="a-K4"></a>与荷一卷书。<a id="a-K5"></a>荷受之。<a id="a-K6"></a>西至一家。<a id="a-K7"></a>馆宇华整。<a id="a-K8"></a>有妪坐于户外。<a id="a-K9"></a>口中虎牙。<a id="a-KA"></a>屋内床帐光丽。<a id="a-KB"></a>竹席青几。<a id="a-KC"></a>复有女子处之。<a id="a-KD"></a>问荷得书来不。<a id="a-KE"></a>荷以书卷与之。<a id="a-KF"></a>女取余书比之。<a id="a-KG"></a>俄见两沙门。<a id="a-KH"></a>谓荷汝识我不。<a id="a-KI"></a>荷答不识。<a id="a-KJ"></a>沙门曰。<a id="a-KK"></a>今宜归命释迦文佛。<a id="a-KL"></a>荷如言发念。<a id="a-KM"></a>因随沙门俱行。<a id="a-KN"></a>遥见一城。<a id="a-KO"></a>类长安城。<a id="a-KP"></a>而色甚黑。<a id="a-KQ"></a>盖铁城也。<a id="a-KR"></a>见人身甚长大。<a id="a-KS"></a>肤黑如漆。<a id="a-KT"></a>头发曳地。<a id="a-KU"></a>沙门曰。<a id="a-KV"></a>地狱中鬼也。<a id="a-KW"></a>其处甚寒。<a id="a-KX"></a>有冰如席。<a id="a-KY"></a>飞散着人头头断。<a id="a-KZ"></a>着脚脚断。<a id="a-Ka"></a>二沙门云。<a id="a-Kb"></a>此寒冰狱也。<a id="a-Kc"></a>荷便自识宿命知两沙门。<a id="a-Kd"></a>往维卫佛时并其师也。<a id="a-Ke"></a>作沙弥时。<a id="a-Kf"></a>以犯俗罪不得受戒。<a id="a-Kg"></a>世虽有佛竟不得见。<a id="a-Kh"></a>从再得人身。<a id="a-Ki"></a>一生羌中。<a id="a-Kj"></a>今生晋中。<a id="a-Kk"></a>又见从伯在此狱里。<a id="a-Kl"></a>谓荷曰。<a id="a-Km"></a>昔在邺时不知事佛。<a id="a-Kn"></a>见人灌像聊试学之。<a id="a-Ko"></a>而不肯还直。<a id="a-Kp"></a>今故受罪。<a id="a-Kq"></a>犹有灌福幸得生天。<a id="a-Kr"></a>次见刀山地狱。<a id="a-Ks"></a>次第经历观见甚多。<a id="a-Kt"></a>狱狱异城不相杂厕。<a id="a-Ku"></a>人数如沙。<a id="a-Kv"></a>不可称计。<a id="a-Kw"></a>楚毒科法。<a id="a-Kx"></a>略与经说相符。<a id="a-Ky"></a>自荷履践地狱。<a id="a-Kz"></a>示有光景。<a id="a-L0"></a>俄而忽见金色。<a id="a-L1"></a>晖明皎然。<a id="a-L2"></a>见人长二丈许。<a id="a-L3"></a>相好严华体黄金色。<a id="a-L4"></a>左右并曰。<a id="a-L5"></a>观世大士也。<a id="a-L6"></a>皆起迎礼。<a id="a-L7"></a>有二沙门。<a id="a-L8"></a>形质相类。<a id="a-L9"></a>并行而东。<a id="a-LA"></a>荷作礼毕。<a id="a-LB"></a>菩萨具为说法可千余言。<a id="a-LC"></a>末云。<a id="a-LD"></a>凡为亡人设福。<a id="a-LE"></a>若父母兄弟。<a id="a-LF"></a>爰至七世姻媾亲戚朋友路人。<a id="a-LG"></a>或在精舍。<a id="a-LH"></a>或在家中。<a id="a-LI"></a>亡者受苦即得免脱。<a id="a-LJ"></a>七月望日沙门受腊。<a id="a-LK"></a>此时设供弥为胜也。<a id="a-LL"></a>若割器物以充供养。<a id="a-LM"></a>器器摽题言。<a id="a-LN"></a>为某人亲奉上三宝。<a id="a-LO"></a>福施弥多其庆逾速。<a id="a-LP"></a>沙门白衣见身为过及宿世之罪种种恶业。<a id="a-LQ"></a>能于众中尽自发露。<a id="a-LR"></a>不失事条勤诚忏悔者。<a id="a-LS"></a>罪即消灭。<a id="a-LT"></a>如其弱颜羞惭耻于大众露其过者。<a id="a-LU"></a>可在屏处。<a id="a-LV"></a>默自记说。<a id="a-LW"></a>不失事者。<a id="a-LX"></a>罪亦降灭。<a id="a-LY"></a>若有所遗漏非故隐蔽。<a id="a-LZ"></a>虽不获免受报稍轻。<a id="a-La"></a>若不能悔无惭愧心。<a id="a-Lb"></a>此名执过不返。<a id="a-Lc"></a>命终之后克坠地狱。<a id="a-Ld"></a>又他造塔及与堂殿。<a id="a-Le"></a>虽复一土一木若染若碧。<a id="a-Lf"></a>率诚供助。<a id="a-Lg"></a>获福甚多。<a id="a-Lh"></a>若见塔殿。<a id="a-Li"></a>或有草秽。<a id="a-Lj"></a>不加耘除。<a id="a-Lk"></a>蹈之而行。<a id="a-Ll"></a>礼拜功德随即尽矣。<a id="a-Lm"></a>又曰。<a id="a-Ln"></a>经者尊典化导之津。<a id="a-Lo"></a>波罗蜜经功德最胜。<a id="a-Lp"></a>首楞严亦其次也。<a id="a-Lq"></a>若有善人读诵经处。<a id="a-Lr"></a>其地皆为金刚。<a id="a-Ls"></a>但肉眼众生不能见耳。<a id="a-Lt"></a>能勤讽持不堕地狱。<a id="a-Lu"></a>波若定本及如来钵。<a id="a-Lv"></a>后当东至汉地。<a id="a-Lw"></a>能立一善于此经钵。<a id="a-Lx"></a>受报生天倍得功德。<a id="a-Ly"></a>所说甚广。<a id="a-Lz"></a>略要载之。<a id="a-M0"></a>荷临辞去。<a id="a-M1"></a>谓曰。<a id="a-M2"></a>汝应历劫备受罪报。<a id="a-M3"></a>以尝闻经法生欢喜心。<a id="a-M4"></a>今当见受轻报一过便免。<a id="a-M5"></a>汝得济活可作沙门。<a id="a-M6"></a>雒阳临淄建业鄮阴成都五处。<a id="a-M7"></a>并有阿育王塔。<a id="a-M8"></a>又吴中两石像。<a id="a-M9"></a>育王所使鬼神造也。<a id="a-MA"></a>颇得真相。<a id="a-MB"></a>能往礼者不堕地狱。<a id="a-MC"></a>语已东行。<a id="a-MD"></a>荷作礼而别。<a id="a-ME"></a>出南大道。<a id="a-MF"></a>广百余步。<a id="a-MG"></a>道上行者不可称计。<a id="a-MH"></a>道边有高座。<a id="a-MI"></a>高数十丈。<a id="a-MJ"></a>有沙门坐之。<a id="a-MK"></a>左右僧众列倚甚多。<a id="a-ML"></a>有人执笔北面而立。<a id="a-MM"></a>谓荷曰。<a id="a-MN"></a>在襄阳时何故杀鹿。<a id="a-MO"></a>跪答曰。<a id="a-MP"></a>他人射鹿我加创耳。<a id="a-MQ"></a>又不啖肉何缘受报。<a id="a-MR"></a>时即见襄阳杀鹿之地。<a id="a-MS"></a>草树山涧忽然满目。<a id="a-MT"></a>所乘黑马并皆能言。<a id="a-MU"></a>悉证荷杀鹿年月时日。<a id="a-MV"></a>荷惧然无对。<a id="a-MW"></a>须臾有人以叉叉之投镬汤中。<a id="a-MX"></a>自视四体溃然烂碎。<a id="a-MY"></a>有风吹身聚小岸边。<a id="a-MZ"></a>忽焉不觉还复全形。<a id="a-Ma"></a>执笔者复问。<a id="a-Mb"></a>汝又射雉。<a id="a-Mc"></a>亦尝杀雁。<a id="a-Md"></a>言已又投镬汤。<a id="a-Me"></a>如前烂法。<a id="a-Mf"></a>受此报已乃遣荷去。<a id="a-Mg"></a>入一大城。<a id="a-Mh"></a>有人居焉。<a id="a-Mi"></a>谓荷曰。<a id="a-Mj"></a>汝受轻报又得还生。<a id="a-Mk"></a>是福力所扶。<a id="a-Ml"></a>而今以后复作罪不。<a id="a-Mm"></a>乃遣人送荷。<a id="a-Mn"></a>遥见故身意不欲还。<a id="a-Mo"></a>送人推引。<a id="a-Mp"></a>久久乃附形而得苏活。<a id="a-Mq"></a>奉法精勤。<a id="a-Mr"></a>遂即出家。<a id="a-Ms"></a>字曰慧达。<a id="a-Mt"></a>太元末尚在京师。<a id="a-Mu"></a>后往许昌。<a id="a-Mv"></a>不知所终(右此一验出冥祥记)</p>
  <p id="aMw">梁杨都宣武寺沙门法宠。<a id="a-Mx"></a>姓冯。<a id="a-My"></a>南阳冠军人也。<a id="a-Mz"></a>年三十八。<a id="a-N0"></a>正胜寺法愿道人。<a id="a-N1"></a>善通樊许之术。<a id="a-N2"></a>谓宠曰。<a id="a-N3"></a>君年满当死。<a id="a-N4"></a>无可避处。<a id="a-N5"></a>唯祈诚诸佛忏悔先愆排脱。<a id="a-N6"></a>或可冀耳。<a id="a-N7"></a>宠因引镜验之。<a id="a-N8"></a>见面有黑气。<a id="a-N9"></a>于是货卖衣钵资余并市香供。<a id="a-NA"></a>飞舟东逝。<a id="a-NB"></a>直至海盐。<a id="a-NC"></a>居在光兴闲房礼忏。<a id="a-ND"></a>杜绝人物。<a id="a-NE"></a>昼忘食息。<a id="a-NF"></a>夜不解衣。<a id="a-NG"></a>迄至四十岁暮之夕。<a id="a-NH"></a>忽觉两耳肿痛。<a id="a-NI"></a>弥生怖惧。<a id="a-NJ"></a>其夜忏达四更。<a id="a-NK"></a>闻户外有人言曰。<a id="a-NL"></a>君死业已尽。<a id="a-NM"></a>遽即开户都无所见。<a id="a-NN"></a>明晨借问。<a id="a-NO"></a>佥言。<a id="a-NP"></a>黑气都除两耳。<a id="a-NQ"></a>乃是生骨。<a id="a-NR"></a>斯实由忏荡之殷故使延寿也。<a id="a-NS"></a>以普通五年三月十六日。<a id="a-NT"></a>卒于所住。<a id="a-NU"></a>春秋七十有四(右此一验出梁高僧传)</p>
  <p id="aNV">唐京师会昌寺释德美。<a id="a-NW"></a>姓王。<a id="a-NX"></a>清河临清县人。<a id="a-NY"></a>年在童稚天然乐善。<a id="a-NZ"></a>口有所演常歌赞呗。<a id="a-Na"></a>拥尘聚戏必先为塔。<a id="a-Nb"></a>每见形像生知礼敬。<a id="a-Nc"></a>由是亲故密而异之。<a id="a-Nd"></a>知非绍俗之嗣也。<a id="a-Ne"></a>任从师学。<a id="a-Nf"></a>十九出家。<a id="a-Ng"></a>虽经论备阅。<a id="a-Nh"></a>而以律要在心。<a id="a-Ni"></a>故四分一部博通心首。<a id="a-Nj"></a>往太白山。<a id="a-Nk"></a>诵佛名一部一十二卷。<a id="a-Nl"></a>每行忏时诵而加拜。<a id="a-Nm"></a>布服蔬食不衣皮帛。<a id="a-Nn"></a>初依九陇太白僧邕禅师受业。<a id="a-No"></a>后住京师慧云寺。<a id="a-Np"></a>值静默禅师。<a id="a-Nq"></a>又从请业。<a id="a-Nr"></a>每至夏礼忏将散道场。<a id="a-Ns"></a>去期七日苦加勇励。<a id="a-Nt"></a>万五千佛日别一遍。<a id="a-Nu"></a>精诚难及。<a id="a-Nv"></a>多感征祥。<a id="a-Nw"></a>自从小至终美礼千遍。<a id="a-Nx"></a>承师静默。<a id="a-Ny"></a>大有福德。<a id="a-Nz"></a>尝于兴善。<a id="a-O0"></a>年别千僧七日行道。<a id="a-O1"></a>期满厚嚫。<a id="a-O2"></a>人奉十缣。<a id="a-O3"></a>将及散晨外起加倍。<a id="a-O4"></a>故自开皇之末。<a id="a-O5"></a>终于大业十年。<a id="a-O6"></a>年别大施。<a id="a-O7"></a>其例咸尔。<a id="a-O8"></a>默将灭度。<a id="a-O9"></a>以普福田用委于美。<a id="a-OA"></a>美顶行之。<a id="a-OB"></a>悲敬两田年别一会。<a id="a-OC"></a>又普盆钱夏末常施。<a id="a-OD"></a>大业末中夏召千僧七日行道。<a id="a-OE"></a>忽感异人。<a id="a-OF"></a>形服率丽然。<a id="a-OG"></a>来告美曰。<a id="a-OH"></a>时既炎热。<a id="a-OI"></a>何不作饼以用供养。<a id="a-OJ"></a>且溲二十斛面作两日调。<a id="a-OK"></a>明旦将设。<a id="a-OL"></a>半夜便起。<a id="a-OM"></a>打面动案。<a id="a-ON"></a>人物惊乱并作切粥。<a id="a-OO"></a>以供大众。<a id="a-OP"></a>须臾切面命煮随熟。<a id="a-OQ"></a>千人同饱咸共欣庆。<a id="a-OR"></a>饼复坚韧一无所坏。<a id="a-OS"></a>试寻看匠。<a id="a-OT"></a>通问失所。<a id="a-OU"></a>合众悲怪感招斯应。<a id="a-OV"></a>又至武德之始。<a id="a-OW"></a>创立会昌。<a id="a-OX"></a>延美而住。<a id="a-OY"></a>乃于西院造忏悔堂。<a id="a-OZ"></a>像设华严堂宇宏丽。<a id="a-Oa"></a>誓共含生断诸恶业。<a id="a-Ob"></a>镇长礼忏洁净方等。<a id="a-Oc"></a>欲有升坛要凭美忏。<a id="a-Od"></a>又于一时井忽枯竭。<a id="a-Oe"></a>忏徒驻立无由洗忏。<a id="a-Of"></a>美执香炉临井加祈。<a id="a-Og"></a>应时泉涌。<a id="a-Oh"></a>过同旧足。<a id="a-Oi"></a>时共叹怪。<a id="a-Oj"></a>福力所资。<a id="a-Ok"></a>所畜舍利。<a id="a-Ol"></a>藏以宝函。<a id="a-Om"></a>随身所往。<a id="a-On"></a>必赍供养。<a id="a-Oo"></a>每有起塔祈请散给。<a id="a-Op"></a>精祈通感随请皆给。<a id="a-Oq"></a>又至秋夏常行徒跣。<a id="a-Or"></a>恐踏虫蚁慈济含生。<a id="a-Os"></a>又年别般舟一夏不坐。<a id="a-Ot"></a>或止口过三年不言。<a id="a-Ou"></a>或行不轻通礼七众。<a id="a-Ov"></a>或节俭衣食四分之一。<a id="a-Ow"></a>如斯苦行其相寔繁。<a id="a-Ox"></a>或生常辍想专固西方。<a id="a-Oy"></a>口诵弥陀终于命尽。<a id="a-Oz"></a>以贞观十一年二月二十六日。<a id="a-P0"></a>合掌称佛。<a id="a-P1"></a>卒于会昌。<a id="a-P2"></a>春秋六十矣。<a id="a-P3"></a>尸送南山鸱鸣堆。<a id="a-P4"></a>弟子等收骸起塔树碑会昌。<a id="a-P5"></a>侍中于志宁为文(右此一验出唐高僧传)</p>
 </body>
</html>