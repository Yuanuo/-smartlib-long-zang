<!doctype html>
<html id="z3IBWgl1QN" data-ver="122">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林序</h1>
  <p id="a2">朝议大夫兰台侍郎陇西李俨字仲思撰</p>
  <p id="a3">自夫六爻爰起八卦成列。<a id="a-4"></a>肇有书契。<a id="a-5"></a>昭乎训典。<a id="a-6"></a>凤篆龙图。<a id="a-7"></a>金简玉字。<a id="a-8"></a>百家异辙。<a id="a-9"></a>万卷分区。<a id="a-A"></a>虽理究精微言殚物范。<a id="a-B"></a>而纪情括性。<a id="a-C"></a>未出于寰中。<a id="a-D"></a>原始要终。<a id="a-E"></a>讵该于俗外。<a id="a-F"></a>亦有藏史之说。<a id="a-G"></a>园吏之谈。<a id="a-H"></a>宝经浮诞。<a id="a-I"></a>锦籍纡怪。<a id="a-J"></a>同镂冰而无成。<a id="a-K"></a>若书空而匪实。<a id="a-L"></a>与夫贯华妙旨写叶玄词。<a id="a-M"></a>二乘之宏博。<a id="a-N"></a>八藏之沈秘。<a id="a-O"></a>竞以浅深。<a id="a-P"></a>较其优劣。<a id="a-Q"></a>亦犹蚁垤之小。<a id="a-R"></a>比峻于嵩华。<a id="a-S"></a>牛涔之微。<a id="a-T"></a>争长于江汉。<a id="a-U"></a>夫其显了之义。<a id="a-V"></a>隐密之规。<a id="a-W"></a>解脱之门。<a id="a-X"></a>总持之苑。<a id="a-Y"></a>前际后际。<a id="a-Z"></a>并契真如。<a id="a-a"></a>初心末心。<a id="a-b"></a>咸归正觉。<a id="a-c"></a>导迷生于欲海。<a id="a-d"></a>情尘共心垢同消。<a id="a-e"></a>引穷子于慈室。<a id="a-f"></a>衣宝与髻珠双至。<a id="a-g"></a>化溢恒沙之境。<a id="a-h"></a>功被微尘之劫。<a id="a-i"></a>大哉至矣。<a id="a-j"></a>不可得而称焉。<a id="a-k"></a>洎偕两征周。<a id="a-l"></a>佩日通汉。<a id="a-m"></a>蔡愔西涉。<a id="a-n"></a>竺兰东游。<a id="a-o"></a>金口之词。<a id="a-p"></a>宝台之旨。<a id="a-q"></a>盈缣积籀。<a id="a-r"></a>被乎中域。<a id="a-s"></a>而卷轴繁伙。<a id="a-t"></a>条流深旷。<a id="a-u"></a>实相真源。<a id="a-v"></a>卒难详览。<a id="a-w"></a>暨我皇唐造物圣上君临。<a id="a-x"></a>玄教聿宣。<a id="a-y"></a>缁徒充合。<a id="a-z"></a>传辉写液。<a id="a-10"></a>照润区宇。<a id="a-11"></a>梵响赞音。<a id="a-12"></a>喝咽都甸。<a id="a-13"></a>弘宣之盛。<a id="a-14"></a>指喻难极。<a id="a-15"></a>属有西明寺大德道世法师字玄恽。<a id="a-16"></a>是释门之领袖也。<a id="a-17"></a>幼嶷聚砂。<a id="a-18"></a>落饰彩衣之岁。<a id="a-19"></a>慈殷接蚁。<a id="a-1A"></a>资成具受之坛。<a id="a-1B"></a>戒品圆明。<a id="a-1C"></a>与吞珠而等护。<a id="a-1D"></a>律义精晓。<a id="a-1E"></a>随照镜而同欣。<a id="a-1F"></a>爱慕大乘。<a id="a-1G"></a>洞明实相。<a id="a-1H"></a>爰以英博。<a id="a-1I"></a>召居西明。<a id="a-1J"></a>遂以五部余闲。<a id="a-1K"></a>三藏遍览。<a id="a-1L"></a>以为古今绵代。<a id="a-1M"></a>制作多人。<a id="a-1N"></a>虽雅趣佳词。<a id="a-1O"></a>无足于博记。<a id="a-1P"></a>所以搴文囿之菁华。<a id="a-1Q"></a>嗅大义之瞻卜。<a id="a-1R"></a>以类编录。<a id="a-1S"></a>号曰法苑珠林。<a id="a-1T"></a>总一百篇。<a id="a-1U"></a>勒成十帙。<a id="a-1V"></a>义丰文约。<a id="a-1W"></a>纽虞氏之博要。<a id="a-1X"></a>迹宣道镜。<a id="a-1Y"></a>晞祐上之弘明。<a id="a-1Z"></a>其言以美。<a id="a-1a"></a>其道斯着。<a id="a-1b"></a>举至赜而无遗。<a id="a-1c"></a>包妙门而必尽。<a id="a-1d"></a>但文繁则情堕。<a id="a-1e"></a>义略则寡闻。<a id="a-1f"></a>不欲虚构浮词。<a id="a-1g"></a>假盈卷轴。<a id="a-1h"></a>以事不可却。<a id="a-1i"></a>文翰似多。<a id="a-1j"></a>披览日久。<a id="a-1k"></a>还知其要。<a id="a-1l"></a>故于大唐总章元年。<a id="a-1m"></a>岁在执徐。<a id="a-1n"></a>律惟沽洗。<a id="a-1o"></a>三月三十日。<a id="a-1p"></a>纂集斯毕。<a id="a-1q"></a>庶使缉玄词者。<a id="a-1r"></a>探卷而得意珠。<a id="a-1s"></a>轨正道者。<a id="a-1t"></a>披文而饮甘露。<a id="a-1u"></a>绎之以知微。<a id="a-1v"></a>观之而睹奥。<a id="a-1w"></a>与环景而齐照。<a id="a-1x"></a>将旋穹而共久。</p>
 </body>
</html>