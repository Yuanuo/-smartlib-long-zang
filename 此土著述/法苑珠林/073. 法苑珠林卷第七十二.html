<!doctype html>
<html id="z3IBWjl1RX" data-ver="1655">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七十二</h1>
  <h2 id="a2">四生篇第八十二 十使篇第八十三</h2>
  <h2 id="a3">四生篇(此有五部)</h2>
  <p id="a4">述意部 会名部 相摄部 受生部 五生部。</p>
  <p data-pb></p>
  <h2 id="a5">述意部第一</h2>
  <p id="a6">行善感乐。<a id="a-7"></a>近趣人天。<a id="a-8"></a>远成佛果。<a id="a-9"></a>作恶招苦。<a id="a-A"></a>近获三涂。<a id="a-B"></a>远乖圣道。<a id="a-C"></a>愚人不信。<a id="a-D"></a>智者能知。<a id="a-E"></a>故有四生躯别六趣形分。<a id="a-F"></a>明闇异途。<a id="a-G"></a>升沉殊路。<a id="a-H"></a>业缘之理皎然。<a id="a-I"></a>因果之报常式也。</p>
  <h2 id="aJ">会名部第二</h2>
  <p id="aK">如般若经云。<a id="a-L"></a>一者卵生。<a id="a-M"></a>二者胎生。<a id="a-N"></a>三者湿生。<a id="a-O"></a>四者化生。<a id="a-P"></a>又阿鋡口解十二因缘经云。<a id="a-Q"></a>有四种生。<a id="a-R"></a>一腹生者。<a id="a-S"></a>谓人及畜生(胎生者是)二寒热和合生者。<a id="a-T"></a>谓虫蛾蚤虱(湿生者是)三化生者。<a id="a-U"></a>谓天及地狱。<a id="a-V"></a>四卵生者。<a id="a-W"></a>谓飞鸟鱼鳖。<a id="a-X"></a>又正法念经云。<a id="a-Y"></a>畜生无量。<a id="a-Z"></a>略说三处。<a id="a-a"></a>一者水行。<a id="a-b"></a>所谓鱼等。<a id="a-c"></a>二者陆行。<a id="a-d"></a>所谓象等。<a id="a-e"></a>三者空行。<a id="a-f"></a>所谓鸟等。<a id="a-g"></a>或以天眼见诸畜生有四种生何等为四一者胎生。<a id="a-h"></a>所谓象马牛羊之类。<a id="a-i"></a>二者卵生。<a id="a-j"></a>所谓蚖蛇鹅鸭鸡雉众鸟。<a id="a-k"></a>三者湿生。<a id="a-l"></a>所谓蚤虱虮子之类。<a id="a-m"></a>四者化生。<a id="a-n"></a>如长面龙等。<a id="a-o"></a>故经曰。<a id="a-p"></a>生者。<a id="a-q"></a>新诸根起。<a id="a-r"></a>死者。<a id="a-s"></a>诸受根灭。</p>
  <p id="at">又善见论云。<a id="a-u"></a>一者色生。<a id="a-v"></a>二者无色生。<a id="a-w"></a>色生可坏。<a id="a-x"></a>无色生不可坏无色之生依于色生。<a id="a-y"></a>色心相依共成假者。<a id="a-z"></a>名之为生。<a id="a-10"></a>使前不感后。<a id="a-11"></a>后不赴前。<a id="a-12"></a>名之为死。<a id="a-13"></a>又涅槃经云。<a id="a-14"></a>众生佛性住五阴中。<a id="a-15"></a>若坏五阴。<a id="a-16"></a>名曰杀生。<a id="a-17"></a>若有杀生。<a id="a-18"></a>即堕恶道。<a id="a-19"></a>依此生死故有四生。<a id="a-1A"></a>依[穀-禾+卵]而生曰卵。<a id="a-1B"></a>含藏而出曰胎。<a id="a-1C"></a>假润而兴曰湿。<a id="a-1D"></a>欻然而现曰化。<a id="a-1E"></a>众生所摄不过此四也。</p>
  <p data-pb></p>
  <h2 id="a1F">相摄部第三</h2>
  <p id="a1G">如婆沙论说云。<a id="a-1H"></a>此欲界之中具摄六趣。<a id="a-1I"></a>色无色界各摄天趣少分。<a id="a-1J"></a>所以别者。<a id="a-1K"></a>以此欲界是乱地故。<a id="a-1L"></a>众生杂恶起业不纯。<a id="a-1M"></a>或善或恶。<a id="a-1N"></a>以不同故。<a id="a-1O"></a>随业受报。<a id="a-1P"></a>有多差别。<a id="a-1Q"></a>上之二界唯是定地。<a id="a-1R"></a>众生沉静起业亦纯。<a id="a-1S"></a>是故无有多趣差别。<a id="a-1T"></a>问曰。<a id="a-1U"></a>四生六趣相摄云何。<a id="a-1V"></a>答曰。<a id="a-1W"></a>如毗昙中说。<a id="a-1X"></a>天及地狱。<a id="a-1Y"></a>一向化生。<a id="a-1Z"></a>鬼趣唯二。<a id="a-1a"></a>谓胎及化。<a id="a-1b"></a>人及畜生。<a id="a-1c"></a>各具四生。<a id="a-1d"></a>故此论问云。<a id="a-1e"></a>为生摄于趣为趣摄于生。<a id="a-1f"></a>即自答云。</p>
  <p id="a1g">生摄一切趣　　非趣摄于生</p>
  <p id="a1h">谓生中阴增　　当知非趣摄</p>
  <p id="a1i">故知生宽趣陜。<a id="a-1j"></a>以化生宽故。<a id="a-1k"></a>全摄二趣及三趣少分。<a id="a-1l"></a>地狱趣中一向化生。<a id="a-1m"></a>问曰。<a id="a-1n"></a>六欲诸天既行欲同人。<a id="a-1o"></a>何故无有胎生。<a id="a-1p"></a>答曰。<a id="a-1q"></a>欲爱虽同行事不等。<a id="a-1r"></a>故楼炭正法念经等云。<a id="a-1s"></a>四王忉利此二地居。<a id="a-1t"></a>行欲之时男女形交。<a id="a-1u"></a>同人无异。<a id="a-1v"></a>而无泄精。<a id="a-1w"></a>与人不同。<a id="a-1x"></a>自上四天一向全异。<a id="a-1y"></a>焰摩天行欲意喜相抱。<a id="a-1z"></a>或但执手而为究竟。<a id="a-20"></a>不至交合。<a id="a-21"></a>兜率天中意喜语笑。<a id="a-22"></a>即为究竟。<a id="a-23"></a>不待相抱。<a id="a-24"></a>化乐天中共相瞻视。<a id="a-25"></a>即为究竟。<a id="a-26"></a>不待语笑。<a id="a-27"></a>他化天中但闻语声。<a id="a-28"></a>或闻香气。<a id="a-29"></a>即为究竟。<a id="a-2A"></a>不待瞻视。<a id="a-2B"></a>故异于人。<a id="a-2C"></a>以天化生故从母膝化起。<a id="a-2D"></a>鬼趣化生可知。<a id="a-2E"></a>胎生者。<a id="a-2F"></a>少隐如彼净观音说。<a id="a-2G"></a>谓昔王舍城中有一女人。<a id="a-2H"></a>为鬼精着。<a id="a-2I"></a>身生五百鬼子。<a id="a-2J"></a>又俱舍论。<a id="a-2K"></a>有鬼告目连云。<a id="a-2L"></a>我昼生于五子。<a id="a-2M"></a>夜亦生五子。<a id="a-2N"></a>随生而食。<a id="a-2O"></a>啖竟无有饱时。<a id="a-2P"></a>此为胎生鬼也。<a id="a-2Q"></a>阿修罗趣亦具胎化二生。<a id="a-2R"></a>以有匹配故有胎生。<a id="a-2S"></a>修罗劫初从天而出。<a id="a-2T"></a>即是化生。<a id="a-2U"></a>又依观佛三昧经说。<a id="a-2V"></a>根本女修罗元从大海泥卵湿润中出。<a id="a-2W"></a>通彼胎化。<a id="a-2X"></a>亦具四生也。<a id="a-2Y"></a>人具四生者。<a id="a-2Z"></a>胎生现见可知。<a id="a-2a"></a>卵如涅槃经说。<a id="a-2b"></a>如毗舍佉母生一肉卵。<a id="a-2c"></a>于中出其三十二卵。<a id="a-2d"></a>如鞞婆沙论云。<a id="a-2e"></a>问云何知人中有卵生。<a id="a-2f"></a>答如佛所说。<a id="a-2g"></a>阎浮利地多有商人入海采宝。<a id="a-2h"></a>得二鹤。<a id="a-2i"></a>随意所化。<a id="a-2j"></a>失一一在。<a id="a-2k"></a>与共游戏寝卧一室。<a id="a-2l"></a>共彼合会。<a id="a-2m"></a>遂生二卵。<a id="a-2n"></a>卵渐湿熟便生二童。<a id="a-2o"></a>后大出家学道得阿罗汉果。<a id="a-2p"></a>一名尸婆罗。<a id="a-2q"></a>二名优钵尸婆罗。<a id="a-2r"></a>问曰。<a id="a-2s"></a>云何知人中有湿生。<a id="a-2t"></a>答曰。<a id="a-2u"></a>如经所说。<a id="a-2v"></a>有顶生王。<a id="a-2w"></a>尊者遮罗。<a id="a-2x"></a>尊者优婆遮罗。<a id="a-2y"></a>梨女及柰女等。<a id="a-2z"></a>即其事也。<a id="a-30"></a>问曰。<a id="a-31"></a>云可知人中有化生。<a id="a-32"></a>答曰。<a id="a-33"></a>如劫初人是也。<a id="a-34"></a>已得圣法者。<a id="a-35"></a>不复卵生湿生。<a id="a-36"></a>问曰。<a id="a-37"></a>何故不复卵生湿生耶。<a id="a-38"></a>答曰。<a id="a-39"></a>卵生湿生是畜生趣所摄也。<a id="a-3A"></a>畜具四生者。<a id="a-3B"></a>胎卵湿生。<a id="a-3C"></a>此三目睹可知。<a id="a-3D"></a>其化生者。<a id="a-3E"></a>依楼炭经云。<a id="a-3F"></a>如四生金翅鸟。<a id="a-3G"></a>还食四生龙。<a id="a-3H"></a>化生食四。<a id="a-3I"></a>胎生食三(除化)卵生食二(除化及胎)湿生还食湿生一(除三可知)又起世经云。<a id="a-3J"></a>大海之北。<a id="a-3K"></a>为诸龙王及一切金翅鸟王故生一大树。<a id="a-3L"></a>名曰居吒奢摩离(隋言鹿聚)其树根本周七由旬。<a id="a-3M"></a>入地二十由旬。<a id="a-3N"></a>身高一百由旬。<a id="a-3O"></a>枝叶遍覆五十由旬。<a id="a-3P"></a>树东面有卵生龙及卵生金翅鸟。<a id="a-3Q"></a>树南面有胎生龙及胎生金翅鸟。<a id="a-3R"></a>树西面有湿生龙及湿生金翅鸟。<a id="a-3S"></a>树北面有化生龙及化生金翅鸟。<a id="a-3T"></a>此四处各有宫殿。<a id="a-3U"></a>纵广六百由旬。<a id="a-3V"></a>七重垣墙。<a id="a-3W"></a>七宝庄严。<a id="a-3X"></a>妙香远熏。<a id="a-3Y"></a>诸鸟和鸣。</p>
  <p id="a3Z">又彼卵生金翅鸟王。<a id="a-3a"></a>若欲搏取卵生龙时。<a id="a-3b"></a>便即飞往居吒奢摩离大树东枝之上。<a id="a-3c"></a>观大海水已乃更飞下。<a id="a-3d"></a>以两翅扇大海水。<a id="a-3e"></a>令水自开二百由旬。<a id="a-3f"></a>即于其中衔卵生龙。<a id="a-3g"></a>将出海外随意而食。<a id="a-3h"></a>卵生金翅鸟王。<a id="a-3i"></a>唯能取得卵生龙等。<a id="a-3j"></a>则不能取胎湿化生龙等。<a id="a-3k"></a>若胎生金翅鸟王欲取卵生龙者。<a id="a-3l"></a>还向树东海中取之。</p>
  <p id="a3m">又胎生金翅鸟王欲取胎生龙者。<a id="a-3n"></a>即向树南海中取之。<a id="a-3o"></a>水开四百由旬。<a id="a-3p"></a>此胎生鸟王。<a id="a-3q"></a>唯能取卵胎二生龙。<a id="a-3r"></a>不能取湿化二生龙也。</p>
  <p id="a3s">又湿生金翅鸟王。<a id="a-3t"></a>欲取胎生龙。<a id="a-3u"></a>还向树东海中取食。<a id="a-3v"></a>又湿生鸟王欲取胎生龙。<a id="a-3w"></a>即向树南海中取食。<a id="a-3x"></a>水开四百由旬。<a id="a-3y"></a>又湿生鸟王欲取湿生龙者。<a id="a-3z"></a>即向树西海中取之。<a id="a-40"></a>水开八百由旬。<a id="a-41"></a>湿生鸟王唯能取卵生胎生湿生龙等。<a id="a-42"></a>不能取化生龙也。</p>
  <p id="a43">又化生金翅鸟王欲取卵生龙。<a id="a-44"></a>即向树东海中取之。<a id="a-45"></a>若欲取胎生龙者。<a id="a-46"></a>向树南海中取之。<a id="a-47"></a>若欲取湿生龙者。<a id="a-48"></a>即向树西海中取之。<a id="a-49"></a>若欲取化生龙者。<a id="a-4A"></a>即向树北海中取之。<a id="a-4B"></a>水开一千六百由旬。<a id="a-4C"></a>彼诸龙等皆为此金翅鸟王之所食啖。</p>
  <p id="a4D">又观佛三昧经云。<a id="a-4E"></a>佛言。<a id="a-4F"></a>阎浮提中及四天下。<a id="a-4G"></a>有金翅鸟名伽楼罗王。<a id="a-4H"></a>于诸鸟中快得自在。<a id="a-4I"></a>此鸟业报应食诸龙。<a id="a-4J"></a>于阎浮提日食一龙王。<a id="a-4K"></a>及五百小龙。<a id="a-4L"></a>第二日于弗提婆。<a id="a-4M"></a>第三日于瞿耶尼。<a id="a-4N"></a>第四日于郁单越各食如前。<a id="a-4O"></a>周而复始。<a id="a-4P"></a>经八千岁。<a id="a-4Q"></a>此鸟尔时死相已现。<a id="a-4R"></a>诸龙吐毒无由得食。<a id="a-4S"></a>彼鸟饥逼周章求食。<a id="a-4T"></a>了不能得。<a id="a-4U"></a>游巡诸山永不得安。<a id="a-4V"></a>至金刚山然后暂住。<a id="a-4W"></a>从金刚山直下至大水际。<a id="a-4X"></a>从大水际至风轮际。<a id="a-4Y"></a>为风所吹还至金刚山。<a id="a-4Z"></a>如是七返然后命终。<a id="a-4a"></a>其命终已以其毒故。<a id="a-4b"></a>令十宝山同时火起。<a id="a-4c"></a>尔时难陀龙王惧烧此山。<a id="a-4d"></a>即大降雨。<a id="a-4e"></a>渧如车轴。<a id="a-4f"></a>鸟肉散尽唯有心在。<a id="a-4g"></a>其心直下如前七返。<a id="a-4h"></a>然后还住金刚山顶。<a id="a-4i"></a>难陀龙王取此鸟心。<a id="a-4j"></a>以为明珠。<a id="a-4k"></a>转轮王得为如意珠。</p>
  <p id="a4l">又楼炭经云。<a id="a-4m"></a>天下诸龙以三热见烧。<a id="a-4n"></a>阿耨达龙王不以三热见烧。<a id="a-4o"></a>一余龙王。<a id="a-4p"></a>热沙雨身上烧炙甚痛。<a id="a-4q"></a>二余龙王起淫相向热风来吹其身上。<a id="a-4r"></a>焦即失颜色。<a id="a-4s"></a>得蛇身便恐不喜。<a id="a-4t"></a>三余龙王被金翅鸟食。<a id="a-4u"></a>悉皆恐怖。<a id="a-4v"></a>天下余龙悉见毒热。<a id="a-4w"></a>唯阿耨达龙王独不见热。</p>
  <p id="a4x">又善见律云。<a id="a-4y"></a>佛言。<a id="a-4z"></a>龙有五事不得离龙身何者为五。<a id="a-50"></a>一行淫时。<a id="a-51"></a>若与龙共行淫得复龙身。<a id="a-52"></a>若与人共行淫不得复龙身。<a id="a-53"></a>二受生不离龙身。<a id="a-54"></a>三脱皮时。<a id="a-55"></a>四眠时。<a id="a-56"></a>五死时。<a id="a-57"></a>是为五事不得离龙身。</p>
  <p id="a58">问四食相摄云何。<a id="a-59"></a>答如毗昙中说。<a id="a-5A"></a>总而言之。<a id="a-5B"></a>六趣之中皆具四食然有宽陜不同。<a id="a-5C"></a>如地狱中得有段食者。<a id="a-5D"></a>如有铁丸及洋铜汁。<a id="a-5E"></a>虽复增苦。<a id="a-5F"></a>以坏饥渴故名段食。<a id="a-5G"></a>又如轻系狱中得具冷暖二风。<a id="a-5H"></a>更互触身亦名段食。<a id="a-5I"></a>唯上二界无有段食。<a id="a-5J"></a>以彼身轻妙。<a id="a-5K"></a>故论偈云。</p>
  <p id="a5L">四食在欲界　　四生趣亦然</p>
  <p id="a5M">三食上二界　　段食彼则无</p>
  <p id="a5N">问曰。<a id="a-5O"></a>未知一一趣中何食增耶。<a id="a-5P"></a>答曰。<a id="a-5Q"></a>如毗昙中说。<a id="a-5R"></a>于六趣中谓鬼全趣及于卵生并前三无色皆思食偏增。<a id="a-5S"></a>何以然者。<a id="a-5T"></a>以彼饿鬼趣中意行多故。<a id="a-5U"></a>卵生众生在卵[穀-禾+卵]时。<a id="a-5V"></a>以思念母故卵得不坏。<a id="a-5W"></a>前三无色亦如意行思惟多故。<a id="a-5X"></a>是故皆悉思食增也。<a id="a-5Y"></a>又此人趣及与六欲天中。<a id="a-5Z"></a>皆段食偏增。<a id="a-5a"></a>何以然者。<a id="a-5b"></a>以此二处要假食持身命故。<a id="a-5c"></a>又彼地狱趣及与非想全皆识食偏增。<a id="a-5d"></a>何以然者。<a id="a-5e"></a>以地狱中识持名色故。<a id="a-5f"></a>非想地中以识持名故。<a id="a-5g"></a>又彼色界及与湿生。<a id="a-5h"></a>皆悉触食偏增。<a id="a-5i"></a>何以然者。<a id="a-5j"></a>以色界中受修诸禅乐触持身故。<a id="a-5k"></a>湿生之中以因湿触持身活故。</p>
  <p data-pb></p>
  <h2 id="a5l">受生部第四</h2>
  <p id="a5m">如新婆沙论云。<a id="a-5n"></a>中有有多名。<a id="a-5o"></a>或名中有。<a id="a-5p"></a>或名健达缚。<a id="a-5q"></a>或名求有。<a id="a-5r"></a>或名意成。<a id="a-5s"></a>问何名中有。<a id="a-5t"></a>答居死有后在生有前。<a id="a-5u"></a>二有中间有自体起。<a id="a-5v"></a>问何故中有名健达缚。<a id="a-5w"></a>答以彼食香而存济。<a id="a-5x"></a>此名唯属欲界中有。<a id="a-5y"></a>问何故中有名求有耶。<a id="a-5z"></a>答于六处门求生有故。<a id="a-60"></a>问何故中有复名意成。<a id="a-61"></a>答从意生故。<a id="a-62"></a>谓诸有情。<a id="a-63"></a>或从意生。<a id="a-64"></a>或从业生。<a id="a-65"></a>或从异熟生(旧名果报)或从淫欲生。<a id="a-66"></a>从意生者。<a id="a-67"></a>谓劫初人及诸中有。<a id="a-68"></a>色无色界并变化身。<a id="a-69"></a>从业生者。<a id="a-6A"></a>谓诸地狱。<a id="a-6B"></a>如契经说。<a id="a-6C"></a>地狱有情。<a id="a-6D"></a>业所系缚。<a id="a-6E"></a>不能免离。<a id="a-6F"></a>由业而生。<a id="a-6G"></a>不由意乐。<a id="a-6H"></a>从异熟生者。<a id="a-6I"></a>谓诸飞鸟及鬼神等。<a id="a-6J"></a>由彼异熟势轻健故。<a id="a-6K"></a>能飞行空。<a id="a-6L"></a>或壁障无碍。<a id="a-6M"></a>从欲淫生者。<a id="a-6N"></a>谓六欲天及诸人等。<a id="a-6O"></a>诸中有身。<a id="a-6P"></a>从意生者故。<a id="a-6Q"></a>乘意行故。<a id="a-6R"></a>名为意成(旧名中阴)次依婆沙论。<a id="a-6S"></a>问中有诸根具不具者。<a id="a-6T"></a>答一切中有皆具诸根。<a id="a-6U"></a>初受异熟必圆妙故。<a id="a-6V"></a>有说。<a id="a-6W"></a>不具者。<a id="a-6X"></a>如印印物像现。<a id="a-6Y"></a>如是中有趣本有故。<a id="a-6Z"></a>如本有时有根不具。<a id="a-6a"></a>此中初说于理为善。<a id="a-6b"></a>谓中有位于六处门。<a id="a-6c"></a>遍求生处根必无缺。<a id="a-6d"></a>此说眼等非男女根。<a id="a-6e"></a>色界中有无彼根故。<a id="a-6f"></a>欲界中有彼亦不定。<a id="a-6g"></a>当受卵胎二类生者。<a id="a-6h"></a>住有位有男根。<a id="a-6i"></a>至卵胎中方有不具。<a id="a-6j"></a>若不尔者。<a id="a-6k"></a>应无当受卵胎生义。<a id="a-6l"></a>问诸趣中有行相云何。<a id="a-6m"></a>答地狱中有头下足上而趣地狱。<a id="a-6n"></a>故伽他言。</p>
  <p id="a6o">颠坠于地狱　　足上头归下</p>
  <p id="a6p">由毁谤诸仙　　乐寂修苦行</p>
  <p id="a6q">此诸天中有足下头上。<a id="a-6r"></a>如人以箭仰射虚空。<a id="a-6s"></a>上升而行往于天趣。<a id="a-6t"></a>余趣中有皆悉傍行。<a id="a-6u"></a>如鸟飞空行所至处。<a id="a-6v"></a>又如壁上画作飞仙。<a id="a-6w"></a>举身傍行求当生处。<a id="a-6x"></a>问中有行相皆如是耶。</p>
  <p id="a6y">答不必皆尔。<a id="a-6z"></a>且依人中命终者说。<a id="a-70"></a>若地狱死还生地狱。<a id="a-71"></a>不必头下足上而行。<a id="a-72"></a>若天中死还生天中。<a id="a-73"></a>不必足下头上而行。<a id="a-74"></a>若地狱死生于人趣。<a id="a-75"></a>应首上升。<a id="a-76"></a>若天中死生于人趣。<a id="a-77"></a>应头归下。<a id="a-78"></a>鬼及傍生二趣中有。<a id="a-79"></a>随而住处。<a id="a-7A"></a>如应当知。<a id="a-7B"></a>次依论问中有生时为有衣不。<a id="a-7C"></a>论答。<a id="a-7D"></a>色界中有一切有衣。<a id="a-7E"></a>以色界中惭愧增故。<a id="a-7F"></a>惭愧即是法身衣服。<a id="a-7G"></a>如彼法身具胜衣服。<a id="a-7H"></a>生身亦尔。<a id="a-7I"></a>故彼中有常与衣俱。<a id="a-7J"></a>欲界中有多分无衣。<a id="a-7K"></a>以欲界中多分无惭愧。<a id="a-7L"></a>唯除菩萨及白净苾刍尼。<a id="a-7M"></a>所受中有。<a id="a-7N"></a>常有上妙衣服。<a id="a-7O"></a>有余师说。<a id="a-7P"></a>菩萨中有亦无有衣。<a id="a-7Q"></a>唯白净尼等所受中有常与衣俱。<a id="a-7R"></a>问何缘菩萨中有无衣而白净尼有衣。<a id="a-7S"></a>答白净尼曾以衣服施四方僧。<a id="a-7T"></a>故彼中有常有衣服。<a id="a-7U"></a>问若尔菩萨于过去生。<a id="a-7V"></a>以妙衣服施四方僧。<a id="a-7W"></a>白净尼等所施衣服。<a id="a-7X"></a>碎为微尘犹未为比。<a id="a-7Y"></a>如何菩萨中有无衣。<a id="a-7Z"></a>而彼有衣服。<a id="a-7a"></a>答由彼愿力异菩萨故。<a id="a-7b"></a>谓白净尼以衣奉施四方僧已。<a id="a-7c"></a>便发愿言。<a id="a-7d"></a>愿我生生常着衣服。<a id="a-7e"></a>乃至中有亦不露形。<a id="a-7f"></a>由彼愿力所引发故。<a id="a-7g"></a>所生之处常丰衣服。<a id="a-7h"></a>彼最后身所受中有。<a id="a-7i"></a>常有衣服入母胎位。<a id="a-7j"></a>乃至出时衣不离体。<a id="a-7k"></a>如如彼身渐次增长。<a id="a-7l"></a>后出家受具戒已。<a id="a-7m"></a>转成五衣。<a id="a-7n"></a>勤修正行。<a id="a-7o"></a>不久便证阿罗汉果。<a id="a-7p"></a>乃至后涅槃时。<a id="a-7q"></a>即以此衣缠身火葬。<a id="a-7r"></a>菩萨过去三无数劫。<a id="a-7s"></a>所修种种殊胜善行。<a id="a-7t"></a>皆为回向无上菩提。<a id="a-7u"></a>利益安乐诸有情故。<a id="a-7v"></a>由斯行愿。<a id="a-7w"></a>虽具相好。<a id="a-7x"></a>而无有衣。<a id="a-7y"></a>愿力有殊不应为难。<a id="a-7z"></a>次依论问。<a id="a-80"></a>在中有位资段食不。<a id="a-81"></a>答色界中有不资段食。<a id="a-82"></a>欲界中有必资段食。<a id="a-83"></a>问欲界中有段食云何。<a id="a-84"></a>有作是说。<a id="a-85"></a>欲界中有。<a id="a-86"></a>至有食处。<a id="a-87"></a>便食彼食。<a id="a-88"></a>至有水处。<a id="a-89"></a>便饮彼水。<a id="a-8A"></a>由彼饮食以自存济。<a id="a-8B"></a>此说非理。<a id="a-8C"></a>所以者何。<a id="a-8D"></a>中有极多。<a id="a-8E"></a>难周济故。<a id="a-8F"></a>谓契经说。<a id="a-8G"></a>如从袋等泻粳米等。<a id="a-8H"></a>置铛镬中数极稠密。<a id="a-8I"></a>五趣有情所受中有。<a id="a-8J"></a>散在处处数量过彼。<a id="a-8K"></a>若彼受用诸饮食者。<a id="a-8L"></a>一切世间所有饮食。<a id="a-8M"></a>唯供狗犬一类中有。<a id="a-8N"></a>尚不周济。<a id="a-8O"></a>况余中有。<a id="a-8P"></a>而可充足。<a id="a-8Q"></a>又中有身既极微轻妙。<a id="a-8R"></a>受粗重食身应散坏。<a id="a-8S"></a>应作是说。<a id="a-8T"></a>中有食香。<a id="a-8U"></a>非食粗质。<a id="a-8V"></a>故无前过。<a id="a-8W"></a>谓有福者。<a id="a-8X"></a>歆飨清净华果食等轻妙香气。<a id="a-8Y"></a>以自存活。<a id="a-8Z"></a>若无福者。<a id="a-8a"></a>歆飨粪秽臭烂。<a id="a-8b"></a>食等轻细香气。<a id="a-8c"></a>以自存活。<a id="a-8d"></a>又彼所食香气极少。<a id="a-8e"></a>中有虽多而得周济。</p>
  <p id="a8f">次依论引世尊经中作如是说。<a id="a-8g"></a>三事和合得入母胎。<a id="a-8h"></a>父母俱有染心和合。<a id="a-8i"></a>母身调适无病。<a id="a-8j"></a>是时及健达缚正现在前。<a id="a-8k"></a>此健达缚。<a id="a-8l"></a>尔时二心展转现前入母胎藏。<a id="a-8m"></a>此中三事和合者。<a id="a-8n"></a>一者父母交爱和合。<a id="a-8o"></a>二者母身是时调适。<a id="a-8p"></a>三者健达缚是时正现在前。<a id="a-8q"></a>时父母俱有染心和合者。<a id="a-8r"></a>谓父母俱起淫贪而共合会。<a id="a-8s"></a>母身调适无病。<a id="a-8t"></a>是时者。<a id="a-8u"></a>谓母起贪身心悦豫名身调适。<a id="a-8v"></a>持律者说。<a id="a-8w"></a>由母起贪身心浑浊。<a id="a-8x"></a>如春夏水浑浊而流。<a id="a-8y"></a>不能自持名身浑浊。<a id="a-8z"></a>母腹清净无风热淡。<a id="a-90"></a>互增逼切。<a id="a-91"></a>故名无病。<a id="a-92"></a>由此九月。<a id="a-93"></a>或十月中。<a id="a-94"></a>任持胎子。<a id="a-95"></a>令不损坏。<a id="a-96"></a>言是时者。<a id="a-97"></a>谓诸母色有秽恶事。<a id="a-98"></a>日月常有血水流出。<a id="a-99"></a>此若过多。<a id="a-9A"></a>由稀湿故不得成胎。<a id="a-9B"></a>此若太少。<a id="a-9C"></a>由干稠故亦不成胎。<a id="a-9D"></a>若此血水不少不多。<a id="a-9E"></a>不干不湿。<a id="a-9F"></a>方得成胎。<a id="a-9G"></a>名为是时。<a id="a-9H"></a>是中有者入胎时故。<a id="a-9I"></a>谓母血水于最后时余有二滴。<a id="a-9J"></a>父精最后余有一滴。<a id="a-9K"></a>展转和合方得成胎。<a id="a-9L"></a>及健达缚正现在前者。<a id="a-9M"></a>谓即中有此处现在前。<a id="a-9N"></a>非于余处。<a id="a-9O"></a>非前非后。<a id="a-9P"></a>此健达缚。<a id="a-9Q"></a>尔时二心展转现前入母胎藏者。<a id="a-9R"></a>谓健达缚将入胎时。<a id="a-9S"></a>于父于母爱恚二心。<a id="a-9T"></a>展转现起方得入胎。<a id="a-9U"></a>若男中有将入胎时。<a id="a-9V"></a>于母起爱于父起恚。<a id="a-9W"></a>若女中有将入胎时。<a id="a-9X"></a>于父起爱于母起恚。<a id="a-9Y"></a>次依论问中有何处入于母胎。<a id="a-9Z"></a>有作是说。<a id="a-9a"></a>中有无碍。<a id="a-9b"></a>随所乐处而便入胎。<a id="a-9c"></a>问若中有身无能障碍。<a id="a-9d"></a>如何依住此母胎中。<a id="a-9e"></a>答业力所拘故依此住。<a id="a-9f"></a>有情业力不可思议。<a id="a-9g"></a>无障碍物令有障碍。<a id="a-9h"></a>是故于此不应为难。<a id="a-9i"></a>应作是说。<a id="a-9j"></a>中有入胎必从生门。<a id="a-9k"></a>是所受故。<a id="a-9l"></a>由此理趣诸孪生者。<a id="a-9m"></a>后生为长。<a id="a-9n"></a>所以者何。<a id="a-9o"></a>先入胎者。<a id="a-9p"></a>必后出故。<a id="a-9q"></a>问菩萨中有何处入胎。<a id="a-9r"></a>答从右胁入正知入胎。<a id="a-9s"></a>于母母想。<a id="a-9t"></a>无淫爱故。<a id="a-9u"></a>复有说者。<a id="a-9v"></a>从生门入。<a id="a-9w"></a>诸卵胎生法应尔故。<a id="a-9x"></a>问轮王独觉先中有位何处入胎。<a id="a-9y"></a>答从右胁入正知入胎。<a id="a-9z"></a>于母母想。<a id="a-A0"></a>无淫爱故。<a id="a-A1"></a>复有说者。<a id="a-A2"></a>从生门入。<a id="a-A3"></a>诸卵胎生法应尔故。<a id="a-A4"></a>有余师说。<a id="a-A5"></a>菩萨福慧极增上故。<a id="a-A6"></a>将入胎时无颠倒想。<a id="a-A7"></a>不起淫爱。<a id="a-A8"></a>轮王独觉虽有福慧非极增上。<a id="a-A9"></a>将入胎时虽无倒想。<a id="a-AA"></a>亦起淫爱。<a id="a-AB"></a>故入胎位必从生门入也。</p>
  <p id="aAC">次依论引施设论说。<a id="a-AD"></a>若彼父母福业增上。<a id="a-AE"></a>子福业劣不得入胎。<a id="a-AF"></a>若彼父母福劣薄。<a id="a-AG"></a>子福业胜不得入胎。<a id="a-AH"></a>要父母子三福业等方得入胎。<a id="a-AI"></a>问若富贵丈夫与贫贱女合。<a id="a-AJ"></a>或富贵女人与贫贱男合。<a id="a-AK"></a>如何中有亦得入胎。<a id="a-AL"></a>答富贵男子与贫贱女人合时。<a id="a-AM"></a>必于自身起下劣想。<a id="a-AN"></a>于彼女人生尊胜想。<a id="a-AO"></a>富贵女人与贫贱男子合时。<a id="a-AP"></a>必于自身生下劣想。<a id="a-AQ"></a>于彼男子起尊胜想。<a id="a-AR"></a>贫贱男子与富贵女人合时。<a id="a-AS"></a>必于自身生尊胜想。<a id="a-AT"></a>于彼女人起下劣想。<a id="a-AU"></a>贫贱女人与富贵男子合时。<a id="a-AV"></a>必于自身起尊胜想。<a id="a-AW"></a>于彼男子生下劣想。<a id="a-AX"></a>子于父母将入胎位。<a id="a-AY"></a>应知亦然。<a id="a-AZ"></a>故入胎时皆有等义。</p>
  <p id="aAa">次依论问中有微细。<a id="a-Ab"></a>一切墙壁山崖树等皆不能碍。<a id="a-Ac"></a>此彼中有为相碍耶。<a id="a-Ad"></a>有作是说。<a id="a-Ae"></a>此彼中有亦不相碍。<a id="a-Af"></a>以极微细。<a id="a-Ag"></a>相触身时不觉知故。<a id="a-Ah"></a>复有说者。<a id="a-Ai"></a>此彼中有亦互相碍。<a id="a-Aj"></a>以相遇时。<a id="a-Ak"></a>此彼展转。<a id="a-Al"></a>有语言故。<a id="a-Am"></a>问若尔宁说中有无碍。<a id="a-An"></a>答于余无碍。<a id="a-Ao"></a>非谓中有。<a id="a-Ap"></a>问此彼中有皆相碍耶。<a id="a-Aq"></a>答自类相碍非于余类。<a id="a-Ar"></a>谓地狱中有但碍地狱中有。<a id="a-As"></a>乃至天中有但碍天中有。<a id="a-At"></a>有作是说。<a id="a-Au"></a>劣碍于胜。<a id="a-Av"></a>以粗重故。<a id="a-Aw"></a>胜不碍劣。<a id="a-Ax"></a>以细轻故。<a id="a-Ay"></a>谓地狱中有碍五中有。<a id="a-Az"></a>傍生中有碍四中有。<a id="a-B0"></a>鬼界中有碍三中有。<a id="a-B1"></a>人中有碍二中有。<a id="a-B2"></a>天中有唯碍天中有。</p>
  <p data-pb></p>
  <h2 id="aB3">五生部第五</h2>
  <p id="aB4">如地持论云。<a id="a-B5"></a>菩萨生有五种。<a id="a-B6"></a>住一切行。<a id="a-B7"></a>安乐一切众生。<a id="a-B8"></a>一息苦生。<a id="a-B9"></a>二随类生。<a id="a-BA"></a>三胜生。<a id="a-BB"></a>四增上生。<a id="a-BC"></a>五最后生。</p>
  <p id="aBD">菩萨以愿力故。<a id="a-BE"></a>于饥馑世受大鱼等身。<a id="a-BF"></a>以肉救济一切众生。<a id="a-BG"></a>于病疾世为大医王。<a id="a-BH"></a>救治众病。<a id="a-BI"></a>于刀兵世为大力王救息战诤。<a id="a-BJ"></a>以法化邪及诸恶行。<a id="a-BK"></a>如是无量皆悉往生。<a id="a-BL"></a>是名息苦生。<a id="a-BM"></a>菩萨以愿自在力故。<a id="a-BN"></a>于种种众生天龙鬼神等。<a id="a-BO"></a>递相恼乱及诸外道。<a id="a-BP"></a>起诸邪见悉生其中。<a id="a-BQ"></a>为其导首。<a id="a-BR"></a>引令入正。<a id="a-BS"></a>广为宣说。<a id="a-BT"></a>是名随类生。<a id="a-BU"></a>菩萨以性受生。<a id="a-BV"></a>胜于世间寿色等报。<a id="a-BW"></a>是名胜生。</p>
  <p id="aBX">菩萨从净心住。<a id="a-BY"></a>乃至最上菩萨住。<a id="a-BZ"></a>于阎浮提自在受生。<a id="a-Ba"></a>一切受生处于中奇特。<a id="a-Bb"></a>是名增上生。</p>
  <p id="aBc">最上菩萨住受生调伏业。<a id="a-Bd"></a>菩提众具增上满足。<a id="a-Be"></a>生刹利婆罗门家得。<a id="a-Bf"></a>阿耨菩提作一切佛事。<a id="a-Bg"></a>是名最后生。<a id="a-Bh"></a>世世菩萨皆此五种受生。<a id="a-Bi"></a>无余无上。<a id="a-Bj"></a>因此疾得阿耨菩提。</p>
  <p id="aBk">又瑜伽论云。<a id="a-Bl"></a>诸菩萨生略有五种摄一切生。<a id="a-Bm"></a>一切菩萨受无罪生。<a id="a-Bn"></a>利益安乐一切有情。<a id="a-Bo"></a>何等为五。<a id="a-Bp"></a>一者除灾生。<a id="a-Bq"></a>二者随类生。<a id="a-Br"></a>三者大势生。<a id="a-Bs"></a>四者增上生。<a id="a-Bt"></a>五者最胜生。<a id="a-Bu"></a>菩萨于诸饥馑作大鱼等。<a id="a-Bv"></a>并给一切皆令饱满。<a id="a-Bw"></a>或有疫病。<a id="a-Bx"></a>作大良医息除疾疫。<a id="a-By"></a>或有战诤。<a id="a-Bz"></a>以大威力善巧息除。<a id="a-C0"></a>或有恶王非理治罚。<a id="a-C1"></a>以大愿力哀愍一切。<a id="a-C2"></a>或起邪见能除邪恶。<a id="a-C3"></a>是名略说除灾横生。<a id="a-C4"></a>或有菩萨。<a id="a-C5"></a>以大愿力生趣异类。<a id="a-C6"></a>方便化导令彼行善。<a id="a-C7"></a>是名略说随类受生。<a id="a-C8"></a>或有菩萨禀性生时。<a id="a-C9"></a>所感寿量形色族姓。<a id="a-CA"></a>自在富等。<a id="a-CB"></a>最为殊胜。<a id="a-CC"></a>所作事业自他兼利。<a id="a-CD"></a>是名略说大势生。<a id="a-CE"></a>或有菩萨住于十地。<a id="a-CF"></a>作十王报。<a id="a-CG"></a>最为殊胜。<a id="a-CH"></a>已得成满。<a id="a-CI"></a>即由此业增上所感。<a id="a-CJ"></a>是名略说随增上生。<a id="a-CK"></a>或有菩萨。<a id="a-CL"></a>于此生中菩提资粮已极圆满。<a id="a-CM"></a>或生大贵国王家。<a id="a-CN"></a>能现等觉广作佛事。<a id="a-CO"></a>是名略说最后生。<a id="a-CP"></a>若诸菩萨于去来今清净仁贤妙善生处。<a id="a-CQ"></a>皆此五生所摄。<a id="a-CR"></a>除此无有若过若增。<a id="a-CS"></a>唯除凡地菩萨受生。<a id="a-CT"></a>何以故。<a id="a-CU"></a>此中意取有智菩萨生大菩提果之所依止。<a id="a-CV"></a>令诸菩萨疾证菩提。</p>
  <p id="aCW">颂曰。</p>
  <p id="aCX">四生诚易转　　五阴病难湮</p>
  <p id="aCY">寿报虽延促　　终成丘墓尘</p>
  <p id="aCZ">徒知饵六色　　会当悲四邻</p>
  <p id="aCa">复愍轮回报　　难成不坏身</p>
  <p data-pb></p>
  <h2 id="aCb">感应缘(略引二验)</h2>
  <p id="aCc">晋沙门支道林 唐居士信都元方。</p>
  <p id="aCd">晋沙门支遁字道林。<a id="a-Ce"></a>陈留人也。<a id="a-Cf"></a>神宇隽发。<a id="a-Cg"></a>为老释风流之宗。<a id="a-Ch"></a>常与其师辩论物类。<a id="a-Ci"></a>谓鸡卵生用未足杀之。<a id="a-Cj"></a>与诸蠕动不得同罚。<a id="a-Ck"></a>师寻亡。<a id="a-Cl"></a>忽见形来至遁前。<a id="a-Cm"></a>手执鸡卵投地破之。<a id="a-Cn"></a>见有鸡雏出[穀-禾+卵]而行。<a id="a-Co"></a>遁即惟寤悔其本言。<a id="a-Cp"></a>俄而师及鸡雏并灭不见(右此一验出冥祥记)</p>
  <p id="aCq">唐相州滏阳县人信都元方。<a id="a-Cr"></a>少有操尚。<a id="a-Cs"></a>尤好释典。<a id="a-Ct"></a>年二十九。<a id="a-Cu"></a>至显庆五年春正月死。<a id="a-Cv"></a>死后月余。<a id="a-Cw"></a>其兄法观寺僧道杰。<a id="a-Cx"></a>情切友情。<a id="a-Cy"></a>乃将一巫者至家。<a id="a-Cz"></a>遣求元方与语。<a id="a-D0"></a>法观又颇解法术。<a id="a-D1"></a>乃作一符摄得元方。<a id="a-D2"></a>令巫者问其由委。<a id="a-D3"></a>巫者不识字。<a id="a-D4"></a>遣解书人执笔。<a id="a-D5"></a>巫者为元方口授。<a id="a-D6"></a>作书一纸。<a id="a-D7"></a>与同学凭行基。<a id="a-D8"></a>具述平生之意。<a id="a-D9"></a>并诗二首。<a id="a-DA"></a>及其家中亦留书启。<a id="a-DB"></a>文理顺序言词凄怆。<a id="a-DC"></a>其书疏大抵劝修功德。<a id="a-DD"></a>及遣念佛写经。<a id="a-DE"></a>以为杀生之业罪之大者。<a id="a-DF"></a>无过于此。<a id="a-DG"></a>又云。<a id="a-DH"></a>元方不入地狱。<a id="a-DI"></a>亦不堕鬼中。<a id="a-DJ"></a>前蒙冥官处分。<a id="a-DK"></a>令于石州李仁师家为男。<a id="a-DL"></a>但为陇州吴山县石名远于华岳祈子。<a id="a-DM"></a>乃改与石家为男。<a id="a-DN"></a>又云。<a id="a-DO"></a>受生日逼匆迫不得更住。<a id="a-DP"></a>从二月受胎。<a id="a-DQ"></a>至十二月诞育。<a id="a-DR"></a>愿兄等慈流就彼相看也。<a id="a-DS"></a>言讫洟泣而去。<a id="a-DT"></a>河东薛大造寓居滏阳。<a id="a-DU"></a>前任吴山县令自云。<a id="a-DV"></a>具识名远。<a id="a-DW"></a>智力寺僧慧永法真等说之(右此出冥报拾遗记)</p>
  <p data-pb></p>
  <h2 id="aDX">十使篇第八十三(此有四部)</h2>
  <p id="aDY">意部 会名部 迷理部 断障部。</p>
  <p data-pb></p>
  <h2 id="aDZ">述意部第一</h2>
  <p id="aDa">盖闻。<a id="a-Db"></a>三界昏寝。<a id="a-Dc"></a>皆由十使为窟宅。<a id="a-Dd"></a>六贼攀缘。<a id="a-De"></a>寔因五住为猛将。<a id="a-Df"></a>致使妄想虚构。<a id="a-Dg"></a>惑倒交兴。<a id="a-Dh"></a>万苦争缠。<a id="a-Di"></a>百忧总萃。<a id="a-Dj"></a>于是十使驱驰。<a id="a-Dk"></a>十缠拘束。<a id="a-Dl"></a>五钝易沈。<a id="a-Dm"></a>五利难制。<a id="a-Dn"></a>苦集顺流。<a id="a-Do"></a>无始常漂。<a id="a-Dp"></a>灭道清虚。<a id="a-Dq"></a>何由得证也。</p>
  <h2 id="aDr">会名部第二</h2>
  <p id="aDs">初释名者。<a id="a-Dt"></a>一身见。<a id="a-Du"></a>二边见。<a id="a-Dv"></a>三邪见。<a id="a-Dw"></a>四戒取。<a id="a-Dx"></a>五见取。<a id="a-Dy"></a>六贪。<a id="a-Dz"></a>七嗔。<a id="a-E0"></a>八痴。<a id="a-E1"></a>九慢。<a id="a-E2"></a>十疑。<a id="a-E3"></a>此之十使生死根本。<a id="a-E4"></a>凡夫倒惑未曾观理。<a id="a-E5"></a>妄执相续不出三有。<a id="a-E6"></a>如世公使随逐罪人。<a id="a-E7"></a>名之为使。<a id="a-E8"></a>如地论云。<a id="a-E9"></a>随逐转义名之为使。<a id="a-EA"></a>杂心论云。<a id="a-EB"></a>使之随逐如空行影。<a id="a-EC"></a>成论云。<a id="a-ED"></a>使之随逐如母随子。<a id="a-EE"></a>于三界中常随逐义。<a id="a-EF"></a>上来总释。<a id="a-EG"></a>自下别解。</p>
  <p id="aEH">第一身见者。<a id="a-EI"></a>亦名我见。<a id="a-EJ"></a>色心相依。<a id="a-EK"></a>名之为身。<a id="a-EL"></a>凡愚迷此。<a id="a-EM"></a>执为我人。<a id="a-EN"></a>从其所迷。<a id="a-EO"></a>故名身见以迷色心计为我故。<a id="a-EP"></a>从其所立。<a id="a-EQ"></a>亦名我见。<a id="a-ER"></a>故十地经云。<a id="a-ES"></a>世间受生皆由着我。<a id="a-ET"></a>若离着我。<a id="a-EU"></a>则无世间受生身处。<a id="a-EV"></a>故知我见是生烦恼原。<a id="a-EW"></a>故涅槃经云。<a id="a-EX"></a>如六大贼欲劫人时。<a id="a-EY"></a>要因内人。<a id="a-EZ"></a>若无内人则便中还。<a id="a-Ea"></a>是六尘贼亦复如是。<a id="a-Eb"></a>欲劫善法。<a id="a-Ec"></a>要因内有。<a id="a-Ed"></a>众生知见常乐我净不空等相。<a id="a-Ee"></a>若内无如是等相。<a id="a-Ef"></a>六尘恶贼则不能劫一切善法。<a id="a-Eg"></a>有智之人。<a id="a-Eh"></a>内无是相。<a id="a-Ei"></a>凡夫则有。<a id="a-Ej"></a>是故六尘常来侵夺善法之财。<a id="a-Ek"></a>故知我见生恶灭善之原也。<a id="a-El"></a>又大宝积经云。<a id="a-Em"></a>如咽塞病即能断命。<a id="a-En"></a>一切见中唯有我见。<a id="a-Eo"></a>即时能断于智慧命也。</p>
  <p id="aEp">第二边见者。<a id="a-Eq"></a>夫世间因果生灭相续。<a id="a-Er"></a>非定断常。<a id="a-Es"></a>是中道理。<a id="a-Et"></a>不解偏执。<a id="a-Eu"></a>故名边见。<a id="a-Ev"></a>如中论说。<a id="a-Ew"></a>因果常生灭相续故往来不绝。<a id="a-Ex"></a>生灭故不常。<a id="a-Ey"></a>相续故不断。<a id="a-Ez"></a>故知因果三世相续是正道理。<a id="a-F0"></a>又成论云。<a id="a-F1"></a>以世谛故得成中道。<a id="a-F2"></a>以五阴相续生故不断。<a id="a-F3"></a>念念灭故不常。<a id="a-F4"></a>离此断常名为中道。<a id="a-F5"></a>故知因果非定断常。<a id="a-F6"></a>于现报中凡愚不观。<a id="a-F7"></a>念念迁灭则是常见。<a id="a-F8"></a>不观念念新生则是断见。<a id="a-F9"></a>若于来报爱未尽者。<a id="a-FA"></a>随业受生六道不定。<a id="a-FB"></a>人非常人迷此谓常。<a id="a-FC"></a>则是常见。<a id="a-FD"></a>若谓死后更不受生。<a id="a-FE"></a>心识永谢。<a id="a-FF"></a>则是断见。</p>
  <p id="aFG">第三明邪见者。<a id="a-FH"></a>谓谤无因果。<a id="a-FI"></a>乖正名邪。<a id="a-FJ"></a>若依俱舍论。<a id="a-FK"></a>一切诸见皆违理起。<a id="a-FL"></a>悉是邪见。<a id="a-FM"></a>但说一见为邪见者。<a id="a-FN"></a>由此见最恶能断善根故。<a id="a-FO"></a>说为邪见。<a id="a-FP"></a>若论身边见等。<a id="a-FQ"></a>虽邪非正。<a id="a-FR"></a>直是迷理。<a id="a-FS"></a>障出圣道。<a id="a-FT"></a>不谤因果。<a id="a-FU"></a>邪心则轻。<a id="a-FV"></a>不妨修善。<a id="a-FW"></a>仍感世乐。<a id="a-FX"></a>若如观佛三昧经云。<a id="a-FY"></a>不信因果断学般若等重罪。<a id="a-FZ"></a>过杀八万父母罪。<a id="a-Fa"></a>此由邪见感斯重报。<a id="a-Fb"></a>故中论云。<a id="a-Fc"></a>邪见有二。<a id="a-Fd"></a>一破世间乐。<a id="a-Fe"></a>是粗邪见。<a id="a-Ff"></a>言无罪福无佛贤圣。<a id="a-Fg"></a>舍善为恶。<a id="a-Fh"></a>二破涅槃道。<a id="a-Fi"></a>贪着于我分别有无。<a id="a-Fj"></a>故不得涅槃道。</p>
  <p id="aFk">第四明戒取者。<a id="a-Fl"></a>但诸妄执戒取之人。<a id="a-Fm"></a>随其别执自有二种。<a id="a-Fn"></a>一是独头。<a id="a-Fo"></a>二是足上言独头者。<a id="a-Fp"></a>所谓直取持戒为道。<a id="a-Fq"></a>或取苦行以之为道。<a id="a-Fr"></a>或取布施以之为道。<a id="a-Fs"></a>乃至或取八禅事定以为真道。<a id="a-Ft"></a>此等直取所行之事。<a id="a-Fu"></a>不知非道。<a id="a-Fv"></a>谬执为道。<a id="a-Fw"></a>是故名为独头戒取。<a id="a-Fx"></a>言足上者。<a id="a-Fy"></a>谓有愚人。<a id="a-Fz"></a>不解正理妄立是非。<a id="a-G0"></a>谓己见是。<a id="a-G1"></a>取为真道。<a id="a-G2"></a>则名戒取。<a id="a-G3"></a>此后戒取依前见生。<a id="a-G4"></a>前见与后戒取为本。<a id="a-G5"></a>戒取所依名为脚足。<a id="a-G6"></a>是故说后戒取之心。<a id="a-G7"></a>名为足上戒取烦恼。<a id="a-G8"></a>是故行者应善思量。<a id="a-G9"></a>道法难识。<a id="a-GA"></a>须访良友。<a id="a-GB"></a>不得信己。<a id="a-GC"></a>愚心倒见。<a id="a-GD"></a>谬执乖正。<a id="a-GE"></a>反成不善。<a id="a-GF"></a>当知道者。<a id="a-GG"></a>唯是慧观。<a id="a-GH"></a>戒定等善是疏缘具。<a id="a-GI"></a>要观众生色心非我。<a id="a-GJ"></a>见此理智方是出道。<a id="a-GK"></a>离此以外种种皆非。<a id="a-GL"></a>是故若执余善为道。<a id="a-GM"></a>皆同愚人。<a id="a-GN"></a>执戒为道。<a id="a-GO"></a>以是齐名戒取烦恼摄。<a id="a-GP"></a>故俱舍论云。<a id="a-GQ"></a>非道中道。<a id="a-GR"></a>是名戒取见。</p>
  <p id="aGS">又十住毗婆沙论云。<a id="a-GT"></a>佛告迦葉。<a id="a-GU"></a>有四种破戒比丘似如持戒。<a id="a-GV"></a>何等为四。<a id="a-GW"></a>一有比丘。<a id="a-GX"></a>于戒经中尽能具行。<a id="a-GY"></a>而说有我。<a id="a-GZ"></a>是名破戒似如持戒。<a id="a-Ga"></a>二有比丘。<a id="a-Gb"></a>诵持经律守护戒行。<a id="a-Gc"></a>于身见中不动不离。<a id="a-Gd"></a>是名破戒似如持戒。<a id="a-Ge"></a>三有比丘。<a id="a-Gf"></a>具行十二。<a id="a-Gg"></a>头陀。<a id="a-Gh"></a>而见诸法定有。<a id="a-Gi"></a>是名破戒似如持戒。<a id="a-Gj"></a>四有比丘。<a id="a-Gk"></a>缘众生行慈心。<a id="a-Gl"></a>闻诸行无生相心则惊畏。<a id="a-Gm"></a>是名破戒似如持戒。<a id="a-Gn"></a>以此文证。<a id="a-Go"></a>故知。<a id="a-Gp"></a>愚人虽依戒行身口无过。<a id="a-Gq"></a>谬执乖理心无道戒。<a id="a-Gr"></a>若能观见色心无我。<a id="a-Gs"></a>此智清净方有道戒。<a id="a-Gt"></a>戒行既然。<a id="a-Gu"></a>施等亦尔。</p>
  <p id="aGv">第五明见取者。<a id="a-Gw"></a>此还有二。<a id="a-Gx"></a>一是独头。<a id="a-Gy"></a>二是足上。<a id="a-Gz"></a>言独头者。<a id="a-H0"></a>谓直取世间有漏善法及有漏果。<a id="a-H1"></a>以为第一胜妙善者。<a id="a-H2"></a>名为独头。<a id="a-H3"></a>如人直取无想天报。<a id="a-H4"></a>计为涅槃。<a id="a-H5"></a>谓第一好。<a id="a-H6"></a>又于内身不净谓净。<a id="a-H7"></a>如是皆名独头见取。<a id="a-H8"></a>言足上者。<a id="a-H9"></a>谓人迷法妄立是非。<a id="a-HA"></a>谓己见是。<a id="a-HB"></a>余者非。<a id="a-HC"></a>便即生心。<a id="a-HD"></a>于己见上执为第一。<a id="a-HE"></a>是故名为足上见取。<a id="a-HF"></a>如起身见是其我倒。<a id="a-HG"></a>愚人不解后更起心。<a id="a-HH"></a>取前身见以为第一。<a id="a-HI"></a>如此见取名为足上。<a id="a-HJ"></a>余义同前释。<a id="a-HK"></a>此既同前有何差别。<a id="a-HL"></a>若执有漏世间事业。<a id="a-HM"></a>取以为道。<a id="a-HN"></a>即名戒取。<a id="a-HO"></a>若执为胜。<a id="a-HP"></a>即名见取。<a id="a-HQ"></a>故俱舍论云。<a id="a-HR"></a>一切有流法。<a id="a-HS"></a>圣人所弃舍。<a id="a-HT"></a>故执此法为最胜。<a id="a-HU"></a>是名见取。<a id="a-HV"></a>又成论云。<a id="a-HW"></a>若人持戒最为清净。<a id="a-HX"></a>名戒取结。<a id="a-HY"></a>即谓所取。<a id="a-HZ"></a>以为真实。<a id="a-Ha"></a>余皆妄语。<a id="a-Hb"></a>名见取结。<a id="a-Hc"></a>若谓世法第一。<a id="a-Hd"></a>皆同愚人。<a id="a-He"></a>取见为胜。<a id="a-Hf"></a>是以齐名见取烦恼也。</p>
  <p id="aHg">又新婆沙论问。<a id="a-Hh"></a>此之见取于一刹那顷如何推度。<a id="a-Hi"></a>答性猛利故。<a id="a-Hj"></a>亦能推度坚执故者。<a id="a-Hk"></a>谓能坚执。<a id="a-Hl"></a>故名为见。<a id="a-Hm"></a>此见于境僻执坚牢。<a id="a-Hn"></a>非圣慧刀无由令舍。<a id="a-Ho"></a>非佛弟子执圣慧刀截彼见牙方令舍故。<a id="a-Hp"></a>如有海兽名室首魔罗彼所啮物非刀不能解。<a id="a-Hq"></a>谓彼若啮诸草木等。<a id="a-Hr"></a>要截其牙。<a id="a-Hs"></a>方令舍故。<a id="a-Ht"></a>如有颂曰。</p>
  <p id="aHu">愚人所受持　　鳣鱼所衔物</p>
  <p id="aHv">室首摩罗啮　　非刀不能解</p>
  <p id="aHw">深入所缘故者。<a id="a-Hx"></a>谓性猛利深入所缘。<a id="a-Hy"></a>如针堕泥。<a id="a-Hz"></a>故名为见。</p>
  <p id="aI0">第六明贪使过者。<a id="a-I1"></a>贪乃众多或爱自身他身。<a id="a-I2"></a>或爱妻子室宅田园。<a id="a-I3"></a>或爱善法如爱佛菩提等。<a id="a-I4"></a>若依大乘此皆是使。<a id="a-I5"></a>若依小乘善贪非使。<a id="a-I6"></a>具说难尽。<a id="a-I7"></a>略述而已。</p>
  <p id="aI8">第七明嗔使过者。<a id="a-I9"></a>所谓恼恨嫉妒不悦。<a id="a-IA"></a>此等烦恼悉是嗔使。<a id="a-IB"></a>大庄严论云。<a id="a-IC"></a>身如干薪。<a id="a-ID"></a>嗔恚如火。<a id="a-IE"></a>未能烧他先自焦身。<a id="a-IF"></a>又正法念经云。<a id="a-IG"></a>嗔心如火烧一切戒。<a id="a-IH"></a>嗔如大斧能破法桥。<a id="a-II"></a>住在心中如怨入舍。<a id="a-IJ"></a>故知起嗔障诸善法。<a id="a-IK"></a>又华严经云。<a id="a-IL"></a>一切恶中无过是恶。<a id="a-IM"></a>起一嗔心则受百千障碍法门。<a id="a-IN"></a>又菩萨地经云。<a id="a-IO"></a>若诸菩萨犯如河沙等贪。<a id="a-IP"></a>不名毁戒。<a id="a-IQ"></a>若犯一嗔因缘。<a id="a-IR"></a>是名破戒。<a id="a-IS"></a>嗔恚之心能舍众生。<a id="a-IT"></a>贪爱之心能护众生。<a id="a-IU"></a>不名烦恼。<a id="a-IV"></a>嗔舍众生。<a id="a-IW"></a>名重烦恼。<a id="a-IX"></a>是故如来于经中说。<a id="a-IY"></a>贪结难断不名为重。<a id="a-IZ"></a>嗔恚易断名之为重。<a id="a-Ia"></a>此亦略述。<a id="a-Ib"></a>具说难尽。</p>
  <p id="aIc">第八明痴使过者。<a id="a-Id"></a>若依毗昙。<a id="a-Ie"></a>痴暗之心体无慧明。<a id="a-If"></a>故曰无明。<a id="a-Ig"></a>若依成论。<a id="a-Ih"></a>邪心分别无正慧明。<a id="a-Ii"></a>故曰无明。<a id="a-Ij"></a>又毗昙论说。<a id="a-Ik"></a>无明使有其二种。<a id="a-Il"></a>一者不共。<a id="a-Im"></a>二者相应。<a id="a-In"></a>言不共者。<a id="a-Io"></a>于四谛理及于色声香味触等。<a id="a-Ip"></a>缘而不了。<a id="a-Iq"></a>则是无明。<a id="a-Ir"></a>此独无明不与一切诸使和合。<a id="a-Is"></a>名不共无明。<a id="a-It"></a>二相应无明者。<a id="a-Iu"></a>除前不共。<a id="a-Iv"></a>自余一切诸烦恼中无知之心。<a id="a-Iw"></a>名为无明。<a id="a-Ix"></a>与诸使合。<a id="a-Iy"></a>名为相应无明。<a id="a-Iz"></a>若依成论。<a id="a-J0"></a>无明亦二。<a id="a-J1"></a>一是取性。<a id="a-J2"></a>二是现起。<a id="a-J3"></a>言取性者。<a id="a-J4"></a>直是任运迷法假集喑心取性。<a id="a-J5"></a>唯是违理。<a id="a-J6"></a>性恶不善。<a id="a-J7"></a>此细无明。<a id="a-J8"></a>诸凡常有。<a id="a-J9"></a>是故得在善无记中。<a id="a-JA"></a>要观无性方得渐除故行善时须观无性。<a id="a-JB"></a>迷事取性则成有漏。</p>
  <p id="aJC">第九明慢使过者。<a id="a-JD"></a>依论慢有八种。<a id="a-JE"></a>一直名慢。<a id="a-JF"></a>谓于下境自高卑彼。<a id="a-JG"></a>于齐等处还计为等。<a id="a-JH"></a>此过轻故。<a id="a-JI"></a>直名为慢。<a id="a-JJ"></a>此无所恃何故成慢。<a id="a-JK"></a>成论释言。<a id="a-JL"></a>是中有其执我相过。<a id="a-JM"></a>故说为慢。<a id="a-JN"></a>谓人胜劣。<a id="a-JO"></a>唯心解别。<a id="a-JP"></a>若知心胜称实无过。<a id="a-JQ"></a>迷如此法。<a id="a-JR"></a>计我胜彼及与我等有恃我心。<a id="a-JS"></a>故名为慢。<a id="a-JT"></a>二者大慢。<a id="a-JU"></a>谓于等处自谓为大。<a id="a-JV"></a>故名大慢。<a id="a-JW"></a>三者慢慢。<a id="a-JX"></a>谓于上境谓己胜彼。<a id="a-JY"></a>此过最重。<a id="a-JZ"></a>故名慢慢。<a id="a-Ja"></a>四者不如慢。<a id="a-Jb"></a>谓他行德过己弥深。<a id="a-Jc"></a>多身修业。<a id="a-Jd"></a>方可似彼。<a id="a-Je"></a>即谓现令少不如彼。<a id="a-Jf"></a>陵他多边。<a id="a-Jg"></a>名不如慢。<a id="a-Jh"></a>五者傲慢。<a id="a-Ji"></a>谓于父母师长上境不肯恭敬。<a id="a-Jj"></a>故名傲慢。<a id="a-Jk"></a>六者我慢。<a id="a-Jl"></a>谓于色心无我法中执我自高。<a id="a-Jm"></a>故名我慢。<a id="a-Jn"></a>此诸慢中执我心也。<a id="a-Jo"></a>此一我慢最难伏断。<a id="a-Jp"></a>要成罗汉方能除尽。<a id="a-Jq"></a>但诸凡愚未学观者。<a id="a-Jr"></a>莫问粗细我见皆强。<a id="a-Js"></a>是故名为示相我慢。<a id="a-Jt"></a>若能观理成圣学人。<a id="a-Ju"></a>我见则微分断粗现。<a id="a-Jv"></a>是故名为不示相慢。<a id="a-Jw"></a>七者增上慢。<a id="a-Jx"></a>谓未得圣而谓已得。<a id="a-Jy"></a>以其圣智是增上行。<a id="a-Jz"></a>于此出世增上法中起心生慢。<a id="a-K0"></a>名增上慢。<a id="a-K1"></a>八者邪慢。<a id="a-K2"></a>谓诸恶人无德。<a id="a-K3"></a>自高恃恶陵人。<a id="a-K4"></a>故名邪慢。<a id="a-K5"></a>此八慢心。<a id="a-K6"></a>皆悉名为慢使烦恼也。</p>
  <p id="aK7">第十明疑使过者。<a id="a-K8"></a>疑有二种。<a id="a-K9"></a>一疑事。<a id="a-KA"></a>如夜见树疑为人等。<a id="a-KB"></a>此疑事心不招生死。<a id="a-KC"></a>故小乘中不说为使。<a id="a-KD"></a>非烦恼故。<a id="a-KE"></a>罗汉亦有。<a id="a-KF"></a>故智度论云。<a id="a-KG"></a>阿罗汉虽无四谛中疑。<a id="a-KH"></a>一切法中处处有疑。<a id="a-KI"></a>此诸事疑。<a id="a-KJ"></a>若望大乘是暗妄心。<a id="a-KK"></a>招变易死。<a id="a-KL"></a>亦说为使。<a id="a-KM"></a>二者疑理。<a id="a-KN"></a>谓诸身心生灭非我。<a id="a-KO"></a>疑谓常我。<a id="a-KP"></a>名为疑理。<a id="a-KQ"></a>故成论问。<a id="a-KR"></a>疑有何过。<a id="a-KS"></a>答若多疑者。<a id="a-KT"></a>一切世间出世间事皆不能成。<a id="a-KU"></a>又疑法不可学得。<a id="a-KV"></a>疑师不能敬彼。<a id="a-KW"></a>疑自非是学时。<a id="a-KX"></a>若生此三疑。<a id="a-KY"></a>亦是障道根本。<a id="a-KZ"></a>但起决定心学。<a id="a-Ka"></a>不须疑此三事。<a id="a-Kb"></a>凡夫未观理来莫问上下。<a id="a-Kc"></a>皆有十使。<a id="a-Kd"></a>上界虽无粗现嗔使。<a id="a-Ke"></a>自余九使皆常具有。<a id="a-Kf"></a>修得定者。<a id="a-Kg"></a>虽伏欲结。<a id="a-Kh"></a>由有此使故不得出世果也。</p>
  <p data-pb></p>
  <h2 id="aKi">迷理部第三</h2>
  <p id="aKj">述曰。<a id="a-Kk"></a>迷理不同者。<a id="a-Kl"></a>良由众生无始时来流转生死不能断漏不得出世果。<a id="a-Km"></a>致令十使烦恼是能障业。<a id="a-Kn"></a>四真谛法是所障理。<a id="a-Ko"></a>言四谛者。<a id="a-Kp"></a>一苦。<a id="a-Kq"></a>二集。<a id="a-Kr"></a>三灭。<a id="a-Ks"></a>四道。<a id="a-Kt"></a>具释四谛因果次第大小同异者。<a id="a-Ku"></a>恐文烦不述。<a id="a-Kv"></a>今且略释其名令识因果。<a id="a-Kw"></a>生灭无常理实是苦。<a id="a-Kx"></a>逼迫行者名为苦谛。<a id="a-Ky"></a>谛是实义。<a id="a-Kz"></a>审尔不谬。<a id="a-L0"></a>故称为谛。<a id="a-L1"></a>下三谛义同此一释。<a id="a-L2"></a>有漏善恶皆能生果。<a id="a-L3"></a>理是因集名为集谛。<a id="a-L4"></a>烦恼尽处名之为灭。<a id="a-L5"></a>理实不生名为灭谛。<a id="a-L6"></a>观理除壅此实不虚。<a id="a-L7"></a>名为道谛。<a id="a-L8"></a>若就一人论四谛者。<a id="a-L9"></a>谓此身心苦之与乐有漏报边。<a id="a-LA"></a>是其苦谛。<a id="a-LB"></a>若不观理所起善恶。<a id="a-LC"></a>乃至八禅。<a id="a-LD"></a>是其集谛。<a id="a-LE"></a>若观身心生灭无我。<a id="a-LF"></a>即此观智。<a id="a-LG"></a>是其道谛。<a id="a-LH"></a>因此道智见无我时。<a id="a-LI"></a>惑断之处。<a id="a-LJ"></a>则是灭谛。<a id="a-LK"></a>言迷理者。<a id="a-LL"></a>论说不同。<a id="a-LM"></a>若依毗昙论云。<a id="a-LN"></a>身见边见唯迷苦谛。<a id="a-LO"></a>谓凡夫皆执苦报为我。<a id="a-LP"></a>是故身见缘苦谛生。<a id="a-LQ"></a>依身苦报计断计常。<a id="a-LR"></a>是故边见亦迷苦生。<a id="a-LS"></a>故杂心论云。<a id="a-LT"></a>身边二见果处起故。<a id="a-LU"></a>唯迷苦谛。<a id="a-LV"></a>凡计罪福是我所作。<a id="a-LW"></a>不将善恶业因为我。<a id="a-LX"></a>是故身见不依集起。<a id="a-LY"></a>知集非我不名迷集。<a id="a-LZ"></a>边见依身亦不依集。<a id="a-La"></a>又亦不将灭道为我计断计常。<a id="a-Lb"></a>义皆同此。<a id="a-Lc"></a>是故身边唯依苦报名迷苦谛。</p>
  <p id="aLd">若论戒取迷苦及道。<a id="a-Le"></a>谓有愚人直尔闻说。<a id="a-Lf"></a>精勤苦行能断生死。<a id="a-Lg"></a>不知此说。<a id="a-Lh"></a>晓夜励心。<a id="a-Li"></a>勤观苦空。<a id="a-Lj"></a>方断生死。<a id="a-Lk"></a>即谓事中苦身是道。<a id="a-Ll"></a>不知身苦非是圣道。<a id="a-Lm"></a>是故戒取迷苦谛生。<a id="a-Ln"></a>或有不将身苦为道。<a id="a-Lo"></a>直执戒等福行为道。<a id="a-Lp"></a>此将集因转将为道。<a id="a-Lq"></a>如此戒取名迷道谛。<a id="a-Lr"></a>理实凡愚不识集因。<a id="a-Ls"></a>妄执为道。<a id="a-Lt"></a>应是迷集。<a id="a-Lu"></a>但彼迷心不计福行以为集因。<a id="a-Lv"></a>方转为道。<a id="a-Lw"></a>是故不得名为迷集。<a id="a-Lx"></a>不同计苦以为道者。<a id="a-Ly"></a>将苦为道。<a id="a-Lz"></a>故名迷苦。<a id="a-M0"></a>是故戒取。<a id="a-M1"></a>有迷苦者。<a id="a-M2"></a>有迷道者。<a id="a-M3"></a>不迷于集。<a id="a-M4"></a>灭是圣果。<a id="a-M5"></a>众生所求。<a id="a-M6"></a>不取惑灭。<a id="a-M7"></a>为道因行。<a id="a-M8"></a>是故戒取不名迷灭。</p>
  <p id="aM9">若论邪见见取及疑。<a id="a-MA"></a>此三皆悉通迷四谛。<a id="a-MB"></a>所谓邪见。<a id="a-MC"></a>谤无因果。<a id="a-MD"></a>该凡及圣。<a id="a-ME"></a>是故通迷。<a id="a-MF"></a>若论见取。<a id="a-MG"></a>于自身报取为第一。<a id="a-MH"></a>即为迷苦。<a id="a-MI"></a>于事善业计为第一。<a id="a-MJ"></a>即名迷集。<a id="a-MK"></a>若取梵天无想天等以为涅槃。<a id="a-ML"></a>名为迷灭。<a id="a-MM"></a>于彼戒取所言之道取为第一。<a id="a-MN"></a>名为迷道。<a id="a-MO"></a>是故见取通迷四谛。<a id="a-MP"></a>若论疑心。<a id="a-MQ"></a>于诸凡圣因之与果。<a id="a-MR"></a>不知有无。<a id="a-MS"></a>生疑不决。<a id="a-MT"></a>故亦迷四。<a id="a-MU"></a>向来所明五见及疑。<a id="a-MV"></a>唯迷谛理。<a id="a-MW"></a>不名迷事。<a id="a-MX"></a>以迷理故。<a id="a-MY"></a>观见理时知无我人。<a id="a-MZ"></a>方断我心证知慧观。<a id="a-Ma"></a>能断烦恼凡夫因果苦集非道。<a id="a-Mb"></a>识观是道方断戒取。<a id="a-Mc"></a>正识灭道以为第一。<a id="a-Md"></a>不将有漏以为胜好。<a id="a-Me"></a>知世可厌方断见取。<a id="a-Mf"></a>以见四谛不生疑谤。<a id="a-Mg"></a>证信决定方断邪疑。<a id="a-Mh"></a>是故身边戒见邪疑。<a id="a-Mi"></a>迷理而生还见理断。<a id="a-Mj"></a>不将尘境色声等事以为我人计断常等。<a id="a-Mk"></a>故虽正识色声等事。<a id="a-Ml"></a>不断我心乃至疑使。<a id="a-Mm"></a>若论贪嗔痴慢四使。<a id="a-Mn"></a>通障见修。<a id="a-Mo"></a>皆迷理事。<a id="a-Mp"></a>谓依见起则名迷理。<a id="a-Mq"></a>若依事生则名迷事。<a id="a-Mr"></a>依见起者。<a id="a-Ms"></a>若论其贪如爱身见。<a id="a-Mt"></a>即名为贪。<a id="a-Mu"></a>由爱我见令心转迷。<a id="a-Mv"></a>若观生空知无我时。<a id="a-Mw"></a>则嫌我见。<a id="a-Mx"></a>此贪则断。<a id="a-My"></a>若论其嗔。<a id="a-Mz"></a>有我心时。<a id="a-N0"></a>闻说无我则生嗔恚。<a id="a-N1"></a>后观无我知无人时。<a id="a-N2"></a>闻说生空心则欢喜。<a id="a-N3"></a>故见理时彼嗔则断。<a id="a-N4"></a>依见起痴不知见过。<a id="a-N5"></a>后见理时彼痴则断。<a id="a-N6"></a>依见起慢恃见自高。<a id="a-N7"></a>后见理时彼慢则断。<a id="a-N8"></a>是故贪等依见起者。<a id="a-N9"></a>亦是迷理。<a id="a-NA"></a>见理方断。<a id="a-NB"></a>依余见起。<a id="a-NC"></a>类此可知。<a id="a-ND"></a>所言贪等依事起者。<a id="a-NE"></a>谓依尘境色声香等。<a id="a-NF"></a>于此起贪缠绵难断。<a id="a-NG"></a>故见理时仍有未断。<a id="a-NH"></a>后更修道数数渐除。<a id="a-NI"></a>嗔慢痴等依事皆尔。<a id="a-NJ"></a>此明十使迷理不同。<a id="a-NK"></a>迷苦有十。<a id="a-NL"></a>迷道有八。<a id="a-NM"></a>迷集及灭各有七使。<a id="a-NN"></a>迷事有四。<a id="a-NO"></a>合三十六。<a id="a-NP"></a>此说欲界凡夫心也。<a id="a-NQ"></a>若论色界凡夫心中具三十一。<a id="a-NR"></a>彼无嗔故。<a id="a-NS"></a>于五行中各除其一。<a id="a-NT"></a>四谛修道名为五行。<a id="a-NU"></a>是故唯有三十一使。<a id="a-NV"></a>无色凡心亦三十一。<a id="a-NW"></a>三界通论。<a id="a-NX"></a>总有九十八。<a id="a-NY"></a>迷四谛理有八十八。<a id="a-NZ"></a>三界迷事合有十种。<a id="a-Na"></a>此依毗昙略释如是。<a id="a-Nb"></a>若依成论十使烦恼皆有取性。<a id="a-Nc"></a>悉通达理。<a id="a-Nd"></a>谓迷四谛无性之空。<a id="a-Ne"></a>故总观谛无性空时。<a id="a-Nf"></a>断重取性名为见道。<a id="a-Ng"></a>后断细时名为修道。<a id="a-Nh"></a>此名十使迷理不同也。</p>
  <p data-pb></p>
  <h2 id="aNi">断障部第四</h2>
  <p id="aNj">述曰。<a id="a-Nk"></a>此十使烦恼断有难易者。<a id="a-Nl"></a>夫论使性凡常具有。<a id="a-Nm"></a>今明入道故叙难易。<a id="a-Nn"></a>但诸见惑难识易断。<a id="a-No"></a>贪等四使易识难除。<a id="a-Np"></a>见难识者。<a id="a-Nq"></a>谓凡常迷。<a id="a-Nr"></a>理易断者。<a id="a-Ns"></a>见理即尽。<a id="a-Nt"></a>所谓若能学观无我。<a id="a-Nu"></a>创见理时。<a id="a-Nv"></a>则名初果。<a id="a-Nw"></a>即先断除八十八使。<a id="a-Nx"></a>但初见谛有利有钝。<a id="a-Ny"></a>若利根者。<a id="a-Nz"></a>总观诸法。<a id="a-O0"></a>皆假无性。<a id="a-O1"></a>不见我人。<a id="a-O2"></a>一念之中断八十八。<a id="a-O3"></a>即此一念名为见道。<a id="a-O4"></a>若钝根者。<a id="a-O5"></a>别观四谛。<a id="a-O6"></a>次第渐断八十八使。<a id="a-O7"></a>故佛性论云。<a id="a-O8"></a>若利根人于一念中则等观四谛。<a id="a-O9"></a>八十八使一时俱断。<a id="a-OA"></a>皆名见谛。<a id="a-OB"></a>若钝根人于次第观者。<a id="a-OC"></a>则初念观苦。<a id="a-OD"></a>不见余三谛。<a id="a-OE"></a>但断苦下。<a id="a-OF"></a>以此文证。<a id="a-OG"></a>总别观法。<a id="a-OH"></a>皆得入道。<a id="a-OI"></a>不得偏执。<a id="a-OJ"></a>若依诸经教人入道。<a id="a-OK"></a>多直说观生灭无我。<a id="a-OL"></a>则断诸结出离生死。<a id="a-OM"></a>如地持经说。<a id="a-ON"></a>世间受生皆由着我。<a id="a-OO"></a>若离着我则无世间受身生处。<a id="a-OP"></a>又如经说。<a id="a-OQ"></a>缘觉性人不解四谛法门名字。<a id="a-OR"></a>直籍事缘观生无我。<a id="a-OS"></a>便断诸结过诸声闻。<a id="a-OT"></a>于此直作无我观中。<a id="a-OU"></a>虽不作其四谛别解。<a id="a-OV"></a>如此观时具有四谛。<a id="a-OW"></a>谓彼所观有漏报身念念生灭。<a id="a-OX"></a>是理苦集。<a id="a-OY"></a>从前名苦。<a id="a-OZ"></a>生后名集。<a id="a-Oa"></a>知无我时即是见苦。<a id="a-Ob"></a>尔时无我即断事集。<a id="a-Oc"></a>所断不生即是证灭。<a id="a-Od"></a>此能观智即是圣道。<a id="a-Oe"></a>是故直观无我之时。<a id="a-Of"></a>具有四谛断结得出。<a id="a-Og"></a>不要别观四谛方出。<a id="a-Oh"></a>故成论引经说言。<a id="a-Oi"></a>如甄叔迦经中说种种得道因缘。<a id="a-Oj"></a>非但以四谛得道。<a id="a-Ok"></a>故知入道不要别观。<a id="a-Ol"></a>总观无我一行亦得。<a id="a-Om"></a>若能明见身心无我。<a id="a-On"></a>则是见道。<a id="a-Oo"></a>断诸见惑。<a id="a-Op"></a>但诸见惑约谛分别。<a id="a-Oq"></a>三界合说有八十八。<a id="a-Or"></a>若就一人以论迷心。<a id="a-Os"></a>总则唯是五见及疑。<a id="a-Ot"></a>此六望愚则名难识。<a id="a-Ou"></a>若望智人复名易断。<a id="a-Ov"></a>谓诸凡愚学修善者。<a id="a-Ow"></a>多皆知厌贪嗔痴慢。<a id="a-Ox"></a>于其我心及执戒等。<a id="a-Oy"></a>不觉是过。<a id="a-Oz"></a>是故难识。<a id="a-P0"></a>以难识故。<a id="a-P1"></a>经说为重。<a id="a-P2"></a>如涅槃释。<a id="a-P3"></a>我见戒取及以疑等。<a id="a-P4"></a>一切众生常所起故。<a id="a-P5"></a>又难觉故。<a id="a-P6"></a>如病常发名为重病。<a id="a-P7"></a>又难识故。<a id="a-P8"></a>亦名重病。<a id="a-P9"></a>又成论云。<a id="a-PA"></a>世间人于戒取中不见其过。<a id="a-PB"></a>故使为结。<a id="a-PC"></a>故知利使愚人不识。<a id="a-PD"></a>言望智人名易断者。<a id="a-PE"></a>谓若学观身心生灭。<a id="a-PF"></a>分见无我。<a id="a-PG"></a>烦恼薄时。<a id="a-PH"></a>即知观智是断法道。<a id="a-PI"></a>心中六使自然永无。<a id="a-PJ"></a>谓知色心生灭非人。<a id="a-PK"></a>则无我心边见自断。<a id="a-PL"></a>以观见理识圣道故。<a id="a-PM"></a>正信无疑。<a id="a-PN"></a>谤无自断。<a id="a-PO"></a>智慧是道。<a id="a-PP"></a>戒等非胜。<a id="a-PQ"></a>则无戒取。<a id="a-PR"></a>见取自断。<a id="a-PS"></a>是故六使难识易断。<a id="a-PT"></a>以难识故。<a id="a-PU"></a>无始来迷。<a id="a-PV"></a>以易断故。<a id="a-PW"></a>解理则尽。<a id="a-PX"></a>不同贪等易识难断。<a id="a-PY"></a>以易识故。<a id="a-PZ"></a>人多不执。<a id="a-Pa"></a>以难断故。<a id="a-Pb"></a>那含亦有。<a id="a-Pc"></a>是故利使迷理邪心。<a id="a-Pd"></a>亲覆圣解合行不出。<a id="a-Pe"></a>不同贪等别缘事起唯妨修观非亲迷理。<a id="a-Pf"></a>故诸小圣虽有贪嗔。<a id="a-Pg"></a>不妨仍得解理无疑。<a id="a-Ph"></a>是故智人学修业者。<a id="a-Pi"></a>唯修观解除迷入道。<a id="a-Pj"></a>若学观行虽昧名凡。<a id="a-Pk"></a>少解理时即无妄取。<a id="a-Pl"></a>若不学解常迷道法。<a id="a-Pm"></a>虽修诸善不除邪执。<a id="a-Pn"></a>非直妄执自不能出。<a id="a-Po"></a>多谤正法及行道者。<a id="a-Pp"></a>以其迷心未识邪正。<a id="a-Pq"></a>不知他是不与己同。<a id="a-Pr"></a>即谓己是。<a id="a-Ps"></a>说他为非。<a id="a-Pt"></a>是故迷人心无道法。<a id="a-Pu"></a>多依世善妄执相非。<a id="a-Pv"></a>故俱舍论云。<a id="a-Pw"></a>在家由取五尘故。<a id="a-Px"></a>与在家起斗争。<a id="a-Py"></a>出家由取诸见各不同故。<a id="a-Pz"></a>与出家起斗争。<a id="a-Q0"></a>又成论云。<a id="a-Q1"></a>若人持戒取为清净。<a id="a-Q2"></a>名戒取结。<a id="a-Q3"></a>即谓所取。<a id="a-Q4"></a>以为真实。<a id="a-Q5"></a>余皆妄语。<a id="a-Q6"></a>名见取结。<a id="a-Q7"></a>此二是其出家之人斗争根本。<a id="a-Q8"></a>亦即名为随顺苦边。<a id="a-Q9"></a>又依此戒取能舍八真圣道。<a id="a-QA"></a>此非正道。<a id="a-QB"></a>非清净道。<a id="a-QC"></a>能随苦过。<a id="a-QD"></a>又戒取是出家人缚。<a id="a-QE"></a>诸欲是在家人缚。<a id="a-QF"></a>又戒取者。<a id="a-QG"></a>虽复种种行出家法。<a id="a-QH"></a>空无所得。<a id="a-QI"></a>又因此戒取能谤正道及行正道者。<a id="a-QJ"></a>又戒取是诸外道起憍慢处。<a id="a-QK"></a>作如是念。<a id="a-QL"></a>能胜余人。<a id="a-QM"></a>以此等文证知。<a id="a-QN"></a>戒取等唯是世善招生死果。<a id="a-QO"></a>故名随苦。<a id="a-QP"></a>非真道法。<a id="a-QQ"></a>愚人多迷妄执生罪。<a id="a-QR"></a>是故十使虽皆不善。<a id="a-QS"></a>论其障道起过之原。<a id="a-QT"></a>则唯六使迷心为本。<a id="a-QU"></a>若不能断。<a id="a-QV"></a>非直不出。<a id="a-QW"></a>因起粗罪当生恶道。<a id="a-QX"></a>此明十使断有难易竟。</p>
  <p id="aQY">颂曰。</p>
  <p id="aQZ">邈邈爱王城　　峨峨欣鹫岭</p>
  <p id="aQa">业结三界狱　　利钝十使颈</p>
  <p id="aQb">浊恶顺下趣　　断漏升上顶</p>
  <p id="aQc">着我甘苦报　　怖象投丘井</p>
  <p id="aQd">翘翘羡化伦　　念念除心瘿</p>
  <p id="aQe">宿祐遇释尊　　高慕大仙颖</p>
  <p id="aQf">既破无明结　　还同寤真正</p>
  <p id="aQg">荷戢怡冲心　　随憩靡不静</p>
 </body>
</html>