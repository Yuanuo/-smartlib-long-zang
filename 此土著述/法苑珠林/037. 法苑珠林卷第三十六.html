<!doctype html>
<html id="z3IBWiF1Qx" data-ver="1861">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第三十六</h1>
  <h2 id="a2">悬幡篇第三十二 华香篇第三十三 呗赞篇第三十四</h2>
  <h2 id="a3">悬幡篇(此有二部)</h2>
  <h2 id="a4">述意部第一</h2>
  <p id="a5">夫因事寤理必藉相以导真。<a id="a-6"></a>瞻仰圣容敬神幡以荐奉。<a id="a-7"></a>是以育王创遗身之塔。<a id="a-8"></a>架迥浮空。<a id="a-9"></a>魏主起通天之台。<a id="a-A"></a>仁祠切汉。<a id="a-B"></a>于是华幡飘扬冀腾翥于大千。<a id="a-C"></a>珠紫相映吐辉焕于百亿。<a id="a-D"></a>慧风或动清升之业有征。<a id="a-E"></a>微吹时来轮王之报无尽也。</p>
  <p data-pb></p>
  <h2 id="aF">引证部第二</h2>
  <p id="aG">如迦葉诘阿难经云。<a id="a-H"></a>昔阿育王自于境内。<a id="a-I"></a>立千二百塔。<a id="a-J"></a>王后病困。<a id="a-K"></a>有一沙门省王病。<a id="a-L"></a>王言。<a id="a-M"></a>前为千二百塔。<a id="a-N"></a>各织作金缕幡。<a id="a-O"></a>欲手自悬幡散华始得成辨。<a id="a-P"></a>而得重病。<a id="a-Q"></a>恐不遂愿。<a id="a-R"></a>道人语王云。<a id="a-S"></a>王好叉手一心。<a id="a-T"></a>道人即现神足。<a id="a-U"></a>应时千二百寺皆在王前。<a id="a-V"></a>王见欢喜。<a id="a-W"></a>便使取金幡金华悬诸刹上。<a id="a-X"></a>塔寺低昂。<a id="a-Y"></a>即皆就王手。<a id="a-Z"></a>王得本愿身复病愈。<a id="a-a"></a>即发大意延寿二十五年。<a id="a-b"></a>故名续命神幡。<a id="a-c"></a>又普广经云。<a id="a-d"></a>若四辈男女。<a id="a-e"></a>若临终时若已过命。<a id="a-f"></a>于其亡日。<a id="a-g"></a>造作黄幡悬着刹上。<a id="a-h"></a>使获福德离八难苦。<a id="a-i"></a>得生十方诸佛净土。<a id="a-j"></a>幡盖供养随心所愿。<a id="a-k"></a>至成菩提。<a id="a-l"></a>幡随风转破碎都尽至成微尘幡一转时转轮王位。<a id="a-m"></a>乃至吹尘小王之位。<a id="a-n"></a>其报无量。<a id="a-o"></a>燃灯供养照诸幽冥。<a id="a-p"></a>苦痛众生蒙此光明。<a id="a-q"></a>互得相见。<a id="a-r"></a>缘此福德拔。<a id="a-s"></a>彼众生悉得休息(述曰。<a id="a-t"></a>何故经中为亡人造黄幡。<a id="a-u"></a>挂于刹塔之上者。<a id="a-v"></a>答曰。<a id="a-w"></a>虽未见圣解可以义求。<a id="a-x"></a>此五大色中黄色居中。<a id="a-y"></a>用表忠诚。<a id="a-z"></a>引生中阴不之边趣冀生中国也。<a id="a-10"></a>又黄色像金鬼神冥道将为金用故。<a id="a-11"></a>解祠之时剪白纸钱鬼得白钱用。<a id="a-12"></a>剪黄纸钱得金钱用。<a id="a-13"></a>故譬喻经云。<a id="a-14"></a>时有谷贼盗主人谷尽。<a id="a-15"></a>主人捉得责言。<a id="a-16"></a>汝何以盗我谷尽。<a id="a-17"></a>汝是何神。<a id="a-18"></a>谷贼言。<a id="a-19"></a>将我至路有人知我名道逢黄马车乘衣服皆黄。<a id="a-1A"></a>黄衣人问云。<a id="a-1B"></a>谷贼汝何在此。<a id="a-1C"></a>主人方知是谷贼。<a id="a-1D"></a>主人又问云。<a id="a-1E"></a>乘马黄衣是谁。<a id="a-1F"></a>谷贼言。<a id="a-1G"></a>是黄金之精。<a id="a-1H"></a>以报主人食粟之直。<a id="a-1I"></a>主人因此得金用不可尽也。<a id="a-1J"></a>良由人鬼趣殊感见各别故。<a id="a-1K"></a>圣制黄幡为其亡人。<a id="a-1L"></a>挂之刹塔令寻之得宝救济亡灵也)又百缘经云。<a id="a-1M"></a>昔佛在世时。<a id="a-1N"></a>迦毗罗卫城中有一长者。<a id="a-1O"></a>其家巨富财宝无量不可称计。<a id="a-1P"></a>生一男儿。<a id="a-1Q"></a>端正殊妙与众超绝。<a id="a-1R"></a>其儿初生。<a id="a-1S"></a>于虚空中有一大幡遍覆城上。<a id="a-1T"></a>父母见已欢喜无量。<a id="a-1U"></a>因为立字名波多迦。<a id="a-1V"></a>年渐长大。<a id="a-1W"></a>求佛出家得阿罗汉。<a id="a-1X"></a>三明六通具八解脱。<a id="a-1Y"></a>比丘见已而便白佛言。<a id="a-1Z"></a>此波多迦宿殖何福。<a id="a-1a"></a>生便端正与众超绝于虚空中有大幡盖遍覆城上。<a id="a-1b"></a>又值世尊出家得道。<a id="a-1c"></a>佛告比丘。<a id="a-1d"></a>乃往过去九十一劫。<a id="a-1e"></a>毗婆尸佛入涅槃后。<a id="a-1f"></a>时有王名槃头末帝。<a id="a-1g"></a>收其舍利造四宝塔。<a id="a-1h"></a>高一由旬。<a id="a-1i"></a>而供养之。<a id="a-1j"></a>时有一人。<a id="a-1k"></a>于彼塔边施设大会。<a id="a-1l"></a>作一长幡悬着塔上。<a id="a-1m"></a>发愿而去。<a id="a-1n"></a>缘是功德。<a id="a-1o"></a>从是以来九十一劫不堕恶道。<a id="a-1p"></a>天上人中常有大幡。<a id="a-1q"></a>覆荫其上受福快乐。<a id="a-1r"></a>乃至今者遭值于我出家得道。</p>
  <p id="a1s">又菩萨本行经云。<a id="a-1t"></a>昔佛在世与诸比丘及与阿难。<a id="a-1u"></a>从郁卑罗延国游行村落。<a id="a-1v"></a>时天盛热无有阴凉。<a id="a-1w"></a>有放羊人见佛涉热。<a id="a-1x"></a>即起净心编草作盖。<a id="a-1y"></a>用覆佛上游随佛行。<a id="a-1z"></a>去羊大远。<a id="a-20"></a>放盖掷地。<a id="a-21"></a>还趣羊边。<a id="a-22"></a>佛便微笑告阿难言。<a id="a-23"></a>此放羊人以恭敬心。<a id="a-24"></a>而以草盖用覆佛上。<a id="a-25"></a>以此功德十三劫中不堕恶道。<a id="a-26"></a>天上人间生尊贵家快乐无极。<a id="a-27"></a>常有自然七宝之盖。<a id="a-28"></a>而在其上。<a id="a-29"></a>竟十三劫出家修道。<a id="a-2A"></a>成辟支佛名阿耨婆达。</p>
  <p id="a2B">颂曰。</p>
  <p id="a2C">宝刹承高露　　绮彩映空天</p>
  <p id="a2D">宛转云间扬　　倒覆似红莲</p>
  <p id="a2E">霞幡开锦色　　香气合炉烟</p>
  <p id="a2F">飘飖无定所　　只为本轻旋</p>
  <p id="a2G">池照万影现　　泉弄百华鲜</p>
  <p id="a2H">夙夜风吹动　　重叠轮王缘</p>
  <p id="a2I">举仰无厌足　　结侣感留连</p>
  <p id="a2J">何知色中彩　　招福寿长延</p>
  <p data-pb></p>
  <h2 id="a2K">感应缘(略引一验)</h2>
  <p id="a2L">刘琛之。<a id="a-2M"></a>沛郡人也。<a id="a-2N"></a>曾在广陵逢一沙门。<a id="a-2O"></a>谓琛之曰。<a id="a-2P"></a>君有病气然当不死。<a id="a-2Q"></a>可作一二百钱食饭饴众僧。<a id="a-2R"></a>则免欺患。<a id="a-2S"></a>琛之素不信法心起忿慢。<a id="a-2T"></a>沙门曰。<a id="a-2U"></a>当加只信勿用为怒。<a id="a-2V"></a>相去二十步忽不复见。<a id="a-2W"></a>琛之经七日便病。<a id="a-2X"></a>时气危顿殆死。<a id="a-2Y"></a>至九日方昼如梦非梦。<a id="a-2Z"></a>见有五层佛图在其心上。<a id="a-2a"></a>有二十许僧。<a id="a-2b"></a>绕塔作礼因此而寤。<a id="a-2c"></a>即得大利。<a id="a-2d"></a>病乃稍愈。<a id="a-2e"></a>后在京师住。<a id="a-2f"></a>忽有沙门先不相识。<a id="a-2g"></a>直来入户曰。<a id="a-2h"></a>君有法缘何不精进。<a id="a-2i"></a>琛之因说先所逢遇。<a id="a-2j"></a>答曰。<a id="a-2k"></a>此宾头卢也。<a id="a-2l"></a>语已便去不知所向。<a id="a-2m"></a>琛之以元嘉十七年夏。<a id="a-2n"></a>于广陵遥见慧汪精舍前幡盖甚众。<a id="a-2o"></a>而无形像。<a id="a-2p"></a>驰往观之。<a id="a-2q"></a>比及到门。<a id="a-2r"></a>奄然都灭(右此一验出冥祥记)</p>
  <h2 id="a2s">华香篇第三十三(此有二部)</h2>
  <h2 id="a2t">述意部第一</h2>
  <p id="a2u">敬寻释迦降神罗卫托质王宫。<a id="a-2v"></a>智实生知道惟遍觉。<a id="a-2w"></a>演慧明于百亿。<a id="a-2x"></a>注法雨于大千。<a id="a-2y"></a>灵像周于十方。<a id="a-2z"></a>宝塔遍于法界。<a id="a-30"></a>名香郁馥。<a id="a-31"></a>似轻云而散雾。<a id="a-32"></a>宝华含彩。<a id="a-33"></a>若倒藕而垂莲。<a id="a-34"></a>虔诚供养同趣法筵。<a id="a-35"></a>叩头弹指俱沾福利也。</p>
  <p data-pb></p>
  <h2 id="a36">引证部第二</h2>
  <p id="a37">如佛说华聚陀罗尼经云。<a id="a-38"></a>佛言。<a id="a-39"></a>若复有人于如来灭度之后。<a id="a-3A"></a>行于旷路见如来塔庙。<a id="a-3B"></a>能持一华一灯。<a id="a-3C"></a>若一团泥用涂像前。<a id="a-3D"></a>以用供养。<a id="a-3E"></a>乃至能持一钱施于佛像。<a id="a-3F"></a>为补治故。<a id="a-3G"></a>若以一掬水用洒佛塔除去不净。<a id="a-3H"></a>以华香供养。<a id="a-3I"></a>举足一步诣于塔寺。<a id="a-3J"></a>若一称南无佛。<a id="a-3K"></a>欲使此人堕三恶道。<a id="a-3L"></a>百千万劫终无是处。</p>
  <p id="a3M">又正法念经云。<a id="a-3N"></a>若有众生持香涂佛塔命终生香乐天。<a id="a-3O"></a>与诸天女常相娱乐。<a id="a-3P"></a>从天命终得受人身。<a id="a-3Q"></a>生大富家。<a id="a-3R"></a>又阿阇世王经云。<a id="a-3S"></a>过去无数劫有佛号一切度。<a id="a-3T"></a>与其眷属俱行分卫。<a id="a-3U"></a>有三长者子严服共戏。<a id="a-3V"></a>见佛及诸菩萨光明巍巍。<a id="a-3W"></a>互相指示而吾等当共供养。<a id="a-3X"></a>二儿答言。<a id="a-3Y"></a>既无香华当用何物。<a id="a-3Z"></a>其一儿脱头上白珠以着手中。<a id="a-3a"></a>便谓二儿。<a id="a-3b"></a>可以供佛。<a id="a-3c"></a>二儿学之。<a id="a-3d"></a>解头上白珠着其手中。<a id="a-3e"></a>即至佛所。<a id="a-3f"></a>一儿复问二儿。<a id="a-3g"></a>持是功德以何求索。<a id="a-3h"></a>其一儿言。<a id="a-3i"></a>愿如佛右面比丘。<a id="a-3j"></a>其一儿言。<a id="a-3k"></a>愿如佛左面神足比丘。<a id="a-3l"></a>二儿共问一儿。<a id="a-3m"></a>报言。<a id="a-3n"></a>我欲如佛。<a id="a-3o"></a>八千天子皆言。<a id="a-3p"></a>善哉。<a id="a-3q"></a>若如所言。<a id="a-3r"></a>天上天下一切蒙恩。<a id="a-3s"></a>是三小儿已到佛前。<a id="a-3t"></a>各以白珠而散佛上。<a id="a-3u"></a>二儿发声闻意者。<a id="a-3v"></a>珠在佛肩上。<a id="a-3w"></a>其一儿发菩提心者。<a id="a-3x"></a>珠在佛头上。<a id="a-3y"></a>化为珠华交露之帐。<a id="a-3z"></a>其中有佛。<a id="a-40"></a>佛告舍利弗。<a id="a-41"></a>中央儿者则我身是。<a id="a-42"></a>右面儿者舍利弗是。<a id="a-43"></a>左面儿者目连是。<a id="a-44"></a>舍利弗。<a id="a-45"></a>汝等本畏生死故。<a id="a-46"></a>不发菩提心。<a id="a-47"></a>欲疾泥洹。<a id="a-48"></a>观此一儿发阿耨菩提故得成佛。<a id="a-49"></a>又采华授决经云。<a id="a-4A"></a>时有罗阅国王。<a id="a-4B"></a>使十余人常采好华以给王家。<a id="a-4C"></a>后宫贵人一日出城采华。<a id="a-4D"></a>遇佛发心稽首为礼。<a id="a-4E"></a>心自念言。<a id="a-4F"></a>宁弃身命以华上佛并散圣众。<a id="a-4G"></a>纵使见害不堕苦痛。<a id="a-4H"></a>便以华散佛及圣众。<a id="a-4I"></a>却自归命一心重礼。<a id="a-4J"></a>佛知其念甚慈愍之。<a id="a-4K"></a>具为说法。<a id="a-4L"></a>诸采华人皆发道意。<a id="a-4M"></a>佛即授决。<a id="a-4N"></a>后当得佛。<a id="a-4O"></a>号曰妙华。<a id="a-4P"></a>时采华夫还家中与二亲别。<a id="a-4Q"></a>我今命尽为王见杀。<a id="a-4R"></a>父母愕然问何罪咎。<a id="a-4S"></a>具答所由。<a id="a-4T"></a>无华贡王必见危命。<a id="a-4U"></a>故辞别耳。<a id="a-4V"></a>二亲闻之。<a id="a-4W"></a>益以愁戚。<a id="a-4X"></a>发箧视之。<a id="a-4Y"></a>满中好华香彻四面。<a id="a-4Z"></a>父母告曰。<a id="a-4a"></a>可以进王。<a id="a-4b"></a>时王大嗔见不时来。<a id="a-4c"></a>将人反缚罪当弃市。<a id="a-4d"></a>入宫见王面色不变。<a id="a-4e"></a>王怪问之。<a id="a-4f"></a>汝等罪过命在当杀。<a id="a-4g"></a>何故不惧。<a id="a-4h"></a>即白王曰。<a id="a-4i"></a>人生有死物成有败。<a id="a-4j"></a>每以非法不惜身命。<a id="a-4k"></a>朝来采华值佛供上。<a id="a-4l"></a>以知违令罪当合死。<a id="a-4m"></a>宁以有德而死。<a id="a-4n"></a>不以无德而存。<a id="a-4o"></a>还视华箧续满如故。<a id="a-4p"></a>皆是如来恩仁所覆。<a id="a-4q"></a>王甚怪之。<a id="a-4r"></a>心不信然。<a id="a-4s"></a>故诣佛所问佛是意。<a id="a-4t"></a>佛言。<a id="a-4u"></a>实然。<a id="a-4v"></a>此人至心欲度十方不惜身命。<a id="a-4w"></a>故取众华以散佛上。<a id="a-4x"></a>意无想报以得受决。<a id="a-4y"></a>将来成佛。<a id="a-4z"></a>号曰妙华。<a id="a-50"></a>王大欢喜解缚悔过。<a id="a-51"></a>自责愚意不及菩萨。<a id="a-52"></a>唯原其罪。<a id="a-53"></a>佛言。<a id="a-54"></a>善哉。<a id="a-55"></a>能自改者与无过同。</p>
  <p id="a56">又百缘经云。<a id="a-57"></a>佛在舍卫国祇树给孤独园。<a id="a-58"></a>尔时世尊将诸比丘。<a id="a-59"></a>着衣持钵。<a id="a-5A"></a>将诣乞食至一衖中。<a id="a-5B"></a>有一妇女抱一小儿。<a id="a-5C"></a>在衖坐地。<a id="a-5D"></a>时彼小儿逢见世尊心怀欢喜。<a id="a-5E"></a>从母索华。<a id="a-5F"></a>母即与买。<a id="a-5G"></a>小儿得已。<a id="a-5H"></a>持诣佛所散于佛上。<a id="a-5I"></a>于虚空中变成华盖随佛行住。<a id="a-5J"></a>小儿见已。<a id="a-5K"></a>甚大欢喜。<a id="a-5L"></a>发大誓愿以此供养善根功德。<a id="a-5M"></a>使我来世得成正觉。<a id="a-5N"></a>过度众生如佛无异。<a id="a-5O"></a>尔时世尊。<a id="a-5P"></a>见此小儿发是愿已。<a id="a-5Q"></a>佛即微笑。<a id="a-5R"></a>从其面门出五色光。<a id="a-5S"></a>绕佛三匝还从顶入。<a id="a-5T"></a>尔时阿难前白佛言。<a id="a-5U"></a>如来尊重不妄有笑。<a id="a-5V"></a>以何因缘今日微笑。<a id="a-5W"></a>唯愿世尊敷演解说。<a id="a-5X"></a>佛告阿难。<a id="a-5Y"></a>汝今见此小儿以华散。<a id="a-5Z"></a>我于未来世不堕恶趣。<a id="a-5a"></a>天上人中常受快乐。<a id="a-5b"></a>过十三阿僧祇成辟支佛。<a id="a-5c"></a>号曰华盛。<a id="a-5d"></a>广度众生不可限量。<a id="a-5e"></a>是故笑耳。<a id="a-5f"></a>尔时诸比丘。<a id="a-5g"></a>闻佛所说欢喜奉行。</p>
  <p id="a5h">又百缘经云。<a id="a-5i"></a>佛在舍卫国祇树给孤独园。<a id="a-5j"></a>时彼城中豪富长者。<a id="a-5k"></a>皆共聚集诣泉水上。<a id="a-5l"></a>作唱伎乐而自娱乐。<a id="a-5m"></a>为波罗柰国作华鬘会。<a id="a-5n"></a>时彼会中遣于一人。<a id="a-5o"></a>诣林采波罗柰华作鬘。<a id="a-5p"></a>时采华人还来会所。<a id="a-5q"></a>路见世尊相好光明。<a id="a-5r"></a>普曜如百千日。<a id="a-5s"></a>心怀欢喜前礼佛足。<a id="a-5t"></a>以所采华散佛而去。<a id="a-5u"></a>还复上树采华。<a id="a-5v"></a>枝折堕死。<a id="a-5w"></a>命终生忉利天。<a id="a-5x"></a>端正殊妙。<a id="a-5y"></a>以波罗柰华而作宫殿。<a id="a-5z"></a>帝释问曰。<a id="a-60"></a>汝于何处造修福业。<a id="a-61"></a>而来生此。<a id="a-62"></a>以本因缘具报帝释。<a id="a-63"></a>尔时帝释。<a id="a-64"></a>以偈赞曰。</p>
  <p id="a65">身如真金色　　照曜极鲜明</p>
  <p id="a66">容颜貌端正　　诸天中最胜</p>
  <p id="a67">尔时天子。<a id="a-68"></a>即说偈答帝释曰。</p>
  <p id="a69">我蒙佛恩德　　散以波罗华</p>
  <p id="a6A">由是善因缘　　今得是果报</p>
  <p id="a6B">尔时天子。<a id="a-6C"></a>即共帝释来诣佛所。<a id="a-6D"></a>佛为说法心开意解。<a id="a-6E"></a>破二十亿邪见业障。<a id="a-6F"></a>得须陀洹果。<a id="a-6G"></a>心怀欣庆。<a id="a-6H"></a>即于佛前说偈赞佛。</p>
  <p id="a6I">巍巍大世尊　　最上无有比</p>
  <p id="a6J">父母及师长　　功德无有及</p>
  <p id="a6K">干竭四大海　　超越白骨山</p>
  <p id="a6L">闭塞三恶道　　能开三善门</p>
  <p id="a6M">又杂宝藏经云。<a id="a-6N"></a>尔时天女。<a id="a-6O"></a>说偈曰。</p>
  <p id="a6P">我昔以华鬘　　奉迦葉佛塔</p>
  <p id="a6Q">今生于天上　　获是胜功德</p>
  <p id="a6R">生在于天中　　报得金色身</p>
  <p id="a6S">又萨婆多论云。<a id="a-6T"></a>若四方僧地不得作塔。<a id="a-6U"></a>为佛法自为种殖。<a id="a-6V"></a>若僧和合者得。<a id="a-6W"></a>不和合者不得作之。<a id="a-6X"></a>若僧地有种种华。<a id="a-6Y"></a>应净人取。<a id="a-6Z"></a>次第与僧随意供给。<a id="a-6a"></a>不得私取自供养三宝。<a id="a-6b"></a>若华多僧取不尽。<a id="a-6c"></a>若僧和合听随意取之。<a id="a-6d"></a>若僧坊内不得起塔作像。<a id="a-6e"></a>以近人臭秽不清净故。<a id="a-6f"></a>若重阁舍。<a id="a-6g"></a>若经像在下重。<a id="a-6h"></a>不得在上住。<a id="a-6i"></a>若塔地华不得供养僧法。<a id="a-6j"></a>正应供养佛。<a id="a-6k"></a>此华亦得卖取钱以供养塔用。<a id="a-6l"></a>若属塔水以供塔用。<a id="a-6m"></a>设用有残若致功力是塔人者。<a id="a-6n"></a>应卖此水以钱属塔。<a id="a-6o"></a>不得余用。<a id="a-6p"></a>用则计钱犯。<a id="a-6q"></a>若塔内无人致水功力。<a id="a-6r"></a>一由僧人残水多少。<a id="a-6s"></a>善好筹量用之。</p>
  <p id="a6t">又文殊问经云。<a id="a-6u"></a>尔时文殊师利白佛言。<a id="a-6v"></a>世尊。<a id="a-6w"></a>诸供养余华用治众病。<a id="a-6x"></a>其法云何。<a id="a-6y"></a>佛告文殊。<a id="a-6z"></a>华各别祝一百八遍。</p>
  <p id="a70">诵佛华祝曰。</p>
  <p id="a71">南无佛闼写治莎呵。</p>
  <p id="a72">般若波罗蜜华祝曰。</p>
  <p id="a73">那末柯卢履(民旨反)般若波罗蜜多商莎呵。</p>
  <p id="a74">佛足华祝曰。</p>
  <p id="a75">那莫波陀制点耽盐莎呵。</p>
  <p id="a76">菩提树华祝曰。</p>
  <p id="a77">南无菩提逼力龛岚莎呵。</p>
  <p id="a78">转法轮处华祝曰。</p>
  <p id="a79">南无达摩斫柯罗夜莎呵。</p>
  <p id="a7A">塔华祝曰。</p>
  <p id="a7B">那莫鋀跋耶莎呵。</p>
  <p id="a7C">菩萨华祝曰。</p>
  <p id="a7D">南无菩提萨埵野莎呵。</p>
  <p id="a7E">众僧华祝曰。</p>
  <p id="a7F">那莫僧伽野莎呵。</p>
  <p id="a7G">佛像华祝曰。</p>
  <p id="a7H">那莫波罗底耶莎呵。</p>
  <p id="a7I">佛告文殊师利。<a id="a-7J"></a>用此华若诸四众能信修行。<a id="a-7K"></a>应当早起清净澡浴漱口念佛功德。<a id="a-7L"></a>恭敬此华不以足蹈及跨华上。<a id="a-7M"></a>如法执取安置净器。<a id="a-7N"></a>若人患寒热额痛。<a id="a-7O"></a>皆以冷水摩华以用涂身。<a id="a-7P"></a>若吐痢出血。<a id="a-7Q"></a>或腹内烦疼。<a id="a-7R"></a>以浆饮摩华当服此华饮。<a id="a-7S"></a>若口有疮以暖水摩华含此华汁。<a id="a-7T"></a>若天雨不止。<a id="a-7U"></a>于空闲处以火烧华。<a id="a-7V"></a>令雨即止。<a id="a-7W"></a>若天亢旱在空闲处。<a id="a-7X"></a>以华置水中。<a id="a-7Y"></a>复祝冷水更洒华上。<a id="a-7Z"></a>天即降雨若牛马等。<a id="a-7a"></a>本性不调以华饴之。<a id="a-7b"></a>即便调伏。<a id="a-7c"></a>若诸果树华实不茂。<a id="a-7d"></a>以冷水牛粪摩取华汁以灌其根。<a id="a-7e"></a>不得践蹋华实即多。<a id="a-7f"></a>若田中多水苗稼损减。<a id="a-7g"></a>捣华为末以散田中。<a id="a-7h"></a>即得滋长。<a id="a-7i"></a>若国中疾病以冷水摩华。<a id="a-7j"></a>涂螺鼓等吹击出声。<a id="a-7k"></a>闻者即愈。<a id="a-7l"></a>若敌国怨贼欲来侵境。<a id="a-7m"></a>以水摩华在于彼处。<a id="a-7n"></a>用洒散之即得退散。<a id="a-7o"></a>若于高山有盘石处。<a id="a-7p"></a>众多比丘于石上摩华。<a id="a-7q"></a>摩华既竟相与礼拜。<a id="a-7r"></a>久后石上自生珍宝(简要略述余广依经)佛告文殊。<a id="a-7s"></a>一一诵满一百八遍。<a id="a-7t"></a>此祝章句汝于处处当说如佛华法。<a id="a-7u"></a>余华亦尔。</p>
  <p id="a7v">又华严经云。<a id="a-7w"></a>昔人中有香名大象藏因龙斗生。<a id="a-7x"></a>若烧一丸兴大光明。<a id="a-7y"></a>细云覆上味如甘露。<a id="a-7z"></a>七日七夜降香水雨。<a id="a-80"></a>若着身者身则金色。<a id="a-81"></a>若着衣服宫殿楼阁。<a id="a-82"></a>亦悉金色。<a id="a-83"></a>若有众生得闻此香。<a id="a-84"></a>七日七夜欢喜悦乐。<a id="a-85"></a>灭一切病无有横枉。<a id="a-86"></a>远离恐怖危害之心。<a id="a-87"></a>专向大慈普念众生。<a id="a-88"></a>我知彼已而为说法。<a id="a-89"></a>令无量众生得不退转。<a id="a-8A"></a>又牛头旃檀香从离垢山生。<a id="a-8B"></a>若以涂身火不能烧。</p>
  <p id="a8C">又百缘经云。<a id="a-8D"></a>昔佛在世时。<a id="a-8E"></a>迦毗罗卫城中有一长者。<a id="a-8F"></a>其家巨富。<a id="a-8G"></a>财宝无量。<a id="a-8H"></a>不可称计。<a id="a-8I"></a>生一男儿。<a id="a-8J"></a>容貌端正世所希有。<a id="a-8K"></a>身诸毛孔出旃檀香从其口出优钵华香。<a id="a-8L"></a>父母见已欢喜无量。<a id="a-8M"></a>因为立字名旃檀香。<a id="a-8N"></a>年渐长大。<a id="a-8O"></a>求佛出家得阿罗汉果。<a id="a-8P"></a>比丘见已而白佛言。<a id="a-8Q"></a>此旃檀香。<a id="a-8R"></a>宿殖何福。<a id="a-8S"></a>生于豪族。<a id="a-8T"></a>身口出香。<a id="a-8U"></a>又值世尊出家得道。<a id="a-8V"></a>佛告比丘。<a id="a-8W"></a>乃往过去九十一劫。<a id="a-8X"></a>毗婆尸佛入涅槃后。<a id="a-8Y"></a>时有王名盘头末帝。<a id="a-8Z"></a>收其舍利造四宝塔。<a id="a-8a"></a>高一由旬而供养之。<a id="a-8b"></a>时有长者入佛塔中。<a id="a-8c"></a>见地破落和泥涂治。<a id="a-8d"></a>以旃檀香坌散其上。<a id="a-8e"></a>发愿而去。<a id="a-8f"></a>缘是功德。<a id="a-8g"></a>从是以来九十一劫。<a id="a-8h"></a>不堕恶道。<a id="a-8i"></a>天上人中身口常香。<a id="a-8j"></a>受福快乐。<a id="a-8k"></a>乃至今者遭值于我出家得道。</p>
  <p id="a8l">又大庄严论云。<a id="a-8m"></a>佛言。<a id="a-8n"></a>我昔曾闻。<a id="a-8o"></a>迦葉佛时有一法师为众说法。<a id="a-8p"></a>于大众中赞迦葉佛。<a id="a-8q"></a>以是缘故命终生天。<a id="a-8r"></a>于人天中常受快乐。<a id="a-8s"></a>于释迦文佛般涅槃后百年阿输迦王时。<a id="a-8t"></a>为大法师。<a id="a-8u"></a>得阿罗汉。<a id="a-8v"></a>常有妙香从其口出。<a id="a-8w"></a>时彼法师去王不远为众说法。<a id="a-8x"></a>口中香气达于王所。<a id="a-8y"></a>王闻香气心生疑惑。<a id="a-8z"></a>作是思惟。<a id="a-90"></a>彼比丘者为和妙香含于口耶。<a id="a-91"></a>香气乃尔。<a id="a-92"></a>作是念已。<a id="a-93"></a>语比丘言。<a id="a-94"></a>开口漱口犹有香气。<a id="a-95"></a>比丘白王。<a id="a-96"></a>何故语我张口漱口。<a id="a-97"></a>时王答言。<a id="a-98"></a>我闻香气心生疑故。<a id="a-99"></a>使张口及以漱口。<a id="a-9A"></a>香气逾盛。<a id="a-9B"></a>唯有此香口比丘余无所有。<a id="a-9C"></a>王语比丘。<a id="a-9D"></a>愿为我说。<a id="a-9E"></a>比丘微笑。<a id="a-9F"></a>即说偈言。</p>
  <p id="a9G">天地自在者　　今当为汝说</p>
  <p id="a9H">此非沉水香　　复作华叶茎</p>
  <p id="a9I">旃檀等诸香　　和合能出是</p>
  <p id="a9J">我生希有心　　而作如是言</p>
  <p id="a9K">由昔赞迦葉　　便获如是香</p>
  <p id="a9L">彼佛时已合　　与新香无异</p>
  <p id="a9M">昼夜常有香　　未曾有断绝</p>
  <p id="a9N">又日云经云。<a id="a-9O"></a>香烟不尽放地得越弃罪。<a id="a-9P"></a>尽五百岁堕粪屎地狱。<a id="a-9Q"></a>何以故。<a id="a-9R"></a>由放恣心故。<a id="a-9S"></a>又夜问经云。<a id="a-9T"></a>庄严供养具。<a id="a-9U"></a>以口吹去灰者。<a id="a-9V"></a>堕优钵罗地狱。<a id="a-9W"></a>傍报作风神王。<a id="a-9X"></a>又要用最经云。<a id="a-9Y"></a>鼻嗅香者。<a id="a-9Z"></a>由减香气无其福德。<a id="a-9a"></a>正报堕波头摩地狱。<a id="a-9b"></a>未来世鼻根无香味。<a id="a-9c"></a>又曰。<a id="a-9d"></a>供养经云。<a id="a-9e"></a>供养时香不合闭者。<a id="a-9f"></a>堕黑粪屎地狱。<a id="a-9g"></a>尽其半劫受罪得无信慧报。<a id="a-9h"></a>何以故。<a id="a-9i"></a>由起不气坌香故(右三经虽无目录并感神教故别疏记也)又三千威仪云。<a id="a-9j"></a>烧香着佛前有三事。<a id="a-9k"></a>一易中故香。<a id="a-9l"></a>二当自出香。<a id="a-9m"></a>三当布与人。<a id="a-9n"></a>具香炉有三事。<a id="a-9o"></a>一当先倒去故灰拾取中香聚一面。<a id="a-9p"></a>二当拭令净乃着火还取故香着中。<a id="a-9q"></a>三火着时炽然不得吹令炭灭。</p>
  <p id="a9r">颂曰。</p>
  <p id="a9s">久厌无明树　　方欣柰苑华</p>
  <p id="a9t">始入香山路　　仍逢火宅车</p>
  <p id="a9u">慈父屡引接　　幼子背恩赊</p>
  <p id="a9v">虽寤危藤鼠　　终悲在箧蛇</p>
  <p id="a9w">鹿苑禅林茂　　鹫岭动枝柯</p>
  <p id="a9x">定华发智果　　乘空查度河</p>
  <p id="a9y">法雨时时落　　香云片片多</p>
  <p id="a9z">若为将羽化　　来济在尘罗</p>
  <p data-pb></p>
  <h2 id="aA0">感应缘(略引七验)</h2>
  <p id="aA1">宋沙门求那跋摩 齐高士明僧绍 梁沙门释慧钊 南齐晋安王萧子[懋-矛+夕] 唐沙门释慧主 唐雍州渭南山豹谷神香 兼又杂俗出香处。</p>
  <p id="aA2">昔宋永嘉年中。<a id="a-A3"></a>有外国三藏法师求那跋摩。<a id="a-A4"></a>敕延只桓寺。<a id="a-A5"></a>每于讲说四众云会。<a id="a-A6"></a>尝夏安居竟。<a id="a-A7"></a>信心看采杂华施僧座下中竟。<a id="a-A8"></a>检视唯跋摩所坐鲜荣如初。<a id="a-A9"></a>预知死时。<a id="a-AA"></a>依日先洗浴。<a id="a-AB"></a>叉手诵经端坐而化。<a id="a-AC"></a>身体香软。<a id="a-AD"></a>于座下得手迹遗文一卷。<a id="a-AE"></a>其偈曰。</p>
  <p id="aAF">摩罗婆国界　　阿兰若寺中</p>
  <p id="aAG">我初得圣果　　道迹离诸漏</p>
  <p id="aAH">若于师子国　　村名劫波利</p>
  <p id="aAI">进修得三果　　是名斯陀含</p>
  <p id="aAJ">文帝深加悦怿。<a id="a-AK"></a>又于尸所见一物。<a id="a-AL"></a>状若龙蛇。<a id="a-AM"></a>长一丈许。<a id="a-AN"></a>直上升天。<a id="a-AO"></a>僧众悲恋。<a id="a-AP"></a>乃依外国法。<a id="a-AQ"></a>香薪阇维起塔(右一验出梁高僧传)</p>
  <p id="aAR">齐栖霞寺。<a id="a-AS"></a>在南徐州琅邪郡江垂北乡频佳里摄山之中。<a id="a-AT"></a>齐高士平原明僧绍。<a id="a-AU"></a>以宋太始中起造。<a id="a-AV"></a>尝闻法钟自响。<a id="a-AW"></a>山舍去村五六里。<a id="a-AX"></a>宋升明中村民平旦。<a id="a-AY"></a>并见半山有幡盖罗列。<a id="a-AZ"></a>烟光五色映照虚空。<a id="a-Aa"></a>男女瞻望皆言是实。<a id="a-Ab"></a>竞来观视了无所见。<a id="a-Ac"></a>时有法度法师。<a id="a-Ad"></a>于山舍讲无量寿经。<a id="a-Ae"></a>中夜忽有金光照寺。<a id="a-Af"></a>于其光中如有台馆形像弘宣。<a id="a-Ag"></a>寺中僧众及净人等。<a id="a-Ah"></a>小不如法。<a id="a-Ai"></a>及白衣宾客有秽浊入寺者。<a id="a-Aj"></a>虎即出现吼噭巡房。<a id="a-Ak"></a>响振山谷。<a id="a-Al"></a>至今犹尔。<a id="a-Am"></a>或有念诵小有疲懈。<a id="a-An"></a>山神现形。<a id="a-Ao"></a>又着乌衣身长一丈。<a id="a-Ap"></a>手执绳索。<a id="a-Aq"></a>僧众惊惧。<a id="a-Ar"></a>诵习不懈。</p>
  <p id="aAs">梁南冥真寺。<a id="a-At"></a>在[示*未]陵县中兴里。<a id="a-Au"></a>普通五年沙门慧钊起造。<a id="a-Av"></a>慧钊生缘姓徐。<a id="a-Aw"></a>齐初随舅在庐陵。<a id="a-Ax"></a>于路拾得一襆。<a id="a-Ay"></a>襆中有绣帊。<a id="a-Az"></a>帊裹有五色纸。<a id="a-B0"></a>各为一裹。<a id="a-B1"></a>始开四重都无所见。<a id="a-B2"></a>末开最下缝纸见光。<a id="a-B3"></a>影如电晃曜一室。<a id="a-B4"></a>因此仍感神瑞。<a id="a-B5"></a>入水不没。<a id="a-B6"></a>入火不燃。<a id="a-B7"></a>家人以为发狂。<a id="a-B8"></a>始就笼槛关闭甚严。<a id="a-B9"></a>俄而出外。<a id="a-BA"></a>乃知神力。<a id="a-BB"></a>因设虚座请福。<a id="a-BC"></a>空中有言。<a id="a-BD"></a>我是长生菩萨。<a id="a-BE"></a>应利益国土。<a id="a-BF"></a>汝可依佛法清净供养。<a id="a-BG"></a>于是竞以香华贡奉每有灵验。<a id="a-BH"></a>南人李叔献继愿乞本州。<a id="a-BI"></a>后果为交州刺史。<a id="a-BJ"></a>乃造沉香神景。<a id="a-BK"></a>世人以神重名华。<a id="a-BL"></a>因号为华娘神。<a id="a-BM"></a>百姓送供阗噎斋会。<a id="a-BN"></a>所余慧钊教化悉以起寺(右二验出凉京寺记)</p>
  <p id="aBO">南齐晋安王萧子懋。<a id="a-BP"></a>字云昌。<a id="a-BQ"></a>武帝之子也。<a id="a-BR"></a>始年七岁阮淑媛尝病危笃。<a id="a-BS"></a>请僧行道。<a id="a-BT"></a>有献莲华供养佛者。<a id="a-BU"></a>众僧以铜罂盛水。<a id="a-BV"></a>浸其华茎欲令不萎。<a id="a-BW"></a>如此三日而华更鲜。<a id="a-BX"></a>子懋流洟礼佛誓曰。<a id="a-BY"></a>若使阿姨因此胜和。<a id="a-BZ"></a>愿佛之力令华竟斋不萎。<a id="a-Ba"></a>七日斋毕华更鲜红。<a id="a-Bb"></a>看视罂中稍有根须。<a id="a-Bc"></a>母病寻差。<a id="a-Bd"></a>当代称其孝感也。<a id="a-Be"></a>子懋弟南海王子罕。<a id="a-Bf"></a>字灵华。<a id="a-Bg"></a>其母乐容华寝疾。<a id="a-Bh"></a>子罕昼夜礼拜。<a id="a-Bi"></a>于时以竹为灯缵其灯。<a id="a-Bj"></a>照曜讫夜极明。<a id="a-Bk"></a>此缵经宿枝叶茂盛。<a id="a-Bl"></a>母病寻愈(事出吴均春秋)</p>
  <p id="aBm">唐始州永安县释慧主。<a id="a-Bn"></a>姓贾。<a id="a-Bo"></a>持律第一兼营福业。<a id="a-Bp"></a>后至故乡南山藏伏。<a id="a-Bq"></a>唯食松叶。<a id="a-Br"></a>异类禽兽同集无声。<a id="a-Bs"></a>或有山神与送茯苓甘松香来。<a id="a-Bt"></a>六时行道一时不阙。<a id="a-Bu"></a>禽兽随行礼佛请经。<a id="a-Bv"></a>似如听仰。<a id="a-Bw"></a>仍为幽显。<a id="a-Bx"></a>受菩萨戒后有群猴言为君异也。<a id="a-By"></a>佛日通也。<a id="a-Bz"></a>主深怪异。<a id="a-C0"></a>畜生能言罕所未有。<a id="a-C1"></a>更有祥龙飞兽集持异香充塞山内。<a id="a-C2"></a>后有八人采弓材者。<a id="a-C3"></a>甚大惊骇。<a id="a-C4"></a>便慰主曰。<a id="a-C5"></a>圣君出世时号开皇矣。<a id="a-C6"></a>至贞观三年寺有明禅师。<a id="a-C7"></a>清卓不群白日独坐。<a id="a-C8"></a>见无半身。<a id="a-C9"></a>向众述曰。<a id="a-CA"></a>吾与主律师建立此寺。<a id="a-CB"></a>两人同心忽失半身。<a id="a-CC"></a>将不律师先去不耶。<a id="a-CD"></a>至明日食时。<a id="a-CE"></a>俗人惊云。<a id="a-CF"></a>寺家设会耶。<a id="a-CG"></a>见有四路客僧数千人入寺。<a id="a-CH"></a>今何所在。<a id="a-CI"></a>寻尔午时主便无疾而逝。<a id="a-CJ"></a>春秋八十有九。</p>
  <p id="aCK">唐雍州渭南县南山倒豹谷崖。<a id="a-CL"></a>有悬石文状倒豹。<a id="a-CM"></a>因以名焉。<a id="a-CN"></a>谷有岩像于佛面。<a id="a-CO"></a>亦号像谷。<a id="a-CP"></a>古老传云。<a id="a-CQ"></a>昔有梵僧来云。<a id="a-CR"></a>我闻此谷有像面山七佛龛。<a id="a-CS"></a>昔有七佛曾来此谷说法。<a id="a-CT"></a>涧内有瞻卜华。<a id="a-CU"></a>常所供养。<a id="a-CV"></a>近至永徽年中。<a id="a-CW"></a>南山龙池寺沙门智积。<a id="a-CX"></a>闻之往寻。<a id="a-CY"></a>至谷闻香莫知何所。<a id="a-CZ"></a>深讶香气从涧内沙出。<a id="a-Ca"></a>即拨沙看。<a id="a-Cb"></a>形似茅根。<a id="a-Cc"></a>裹甲沙土然极芬馥。<a id="a-Cd"></a>就水抖擞洗之一涧皆香。<a id="a-Ce"></a>将还龙池佛堂中合堂皆香极深美气。<a id="a-Cf"></a>山下俗人时见此山。<a id="a-Cg"></a>或如佛塔。<a id="a-Ch"></a>或全如佛面挺出空际。<a id="a-Ci"></a>故像头之号非是虚立。<a id="a-Cj"></a>傍去嘉美谷甚近。<a id="a-Ck"></a>即姚秦时王嘉所住也(右二验出唐高僧传)</p>
  <p id="aCl">搜神记曰。<a id="a-Cm"></a>初钩弋夫人有罪以谴死。<a id="a-Cn"></a>殡尸不臭而香。</p>
  <p id="aCo">续搜神记曰。<a id="a-Cp"></a>合淝口有一大白船。<a id="a-Cq"></a>覆在水中。<a id="a-Cr"></a>渔人夜宿其傍。<a id="a-Cs"></a>闻筝笛之音。<a id="a-Ct"></a>又香气非常发。<a id="a-Cu"></a>相传云。<a id="a-Cv"></a>曹公载妓船覆于此。</p>
  <p id="aCw">异苑曰。<a id="a-Cx"></a>司州卫士度母常诵经长斋。<a id="a-Cy"></a>非道不行。<a id="a-Cz"></a>曾出自斋堂。<a id="a-D0"></a>众僧未食。<a id="a-D1"></a>俱望见云中有一物下既落其前。<a id="a-D2"></a>乃是大钵满中香饭。<a id="a-D3"></a>举坐肃然一时敬礼。<a id="a-D4"></a>母自分赋。<a id="a-D5"></a>斋人皆七日不饥。</p>
  <p id="aD6">述异记曰。<a id="a-D7"></a>昔有人发庐山采松。<a id="a-D8"></a>闻人语云。<a id="a-D9"></a>此未可取。<a id="a-DA"></a>此人寻声而上。<a id="a-DB"></a>见一异华形甚可爱。<a id="a-DC"></a>其香非常。<a id="a-DD"></a>知是神异。<a id="a-DE"></a>因掇而服之。<a id="a-DF"></a>得寿三百岁。</p>
  <p id="aDG">幽明录曰。<a id="a-DH"></a>陈相子。<a id="a-DI"></a>吴兴乌程人。<a id="a-DJ"></a>始见佛家经。<a id="a-DK"></a>遂学升霞之术。<a id="a-DL"></a>及在人间斋。<a id="a-DM"></a>辄闻空中殊音妙香芬芳清越。</p>
  <p id="aDN">许迈别传曰。<a id="a-DO"></a>迈少名映。<a id="a-DP"></a>高平阎庆等皆就受业。<a id="a-DQ"></a>初庆等方去映。<a id="a-DR"></a>烧香皆五色烟出。</p>
  <p id="aDS">浮图澄传曰。<a id="a-DT"></a>澄以钵盛水。<a id="a-DU"></a>烧香祝之。<a id="a-DV"></a>须臾生青莲华。</p>
  <p id="aDW">博物志曰。<a id="a-DX"></a>西域使献香。<a id="a-DY"></a>汉制献香不满斤不得受。<a id="a-DZ"></a>西使临去乃发香器。<a id="a-Da"></a>如大豆者。<a id="a-Db"></a>试着宫门。<a id="a-Dc"></a>香气闻长安四面数十里中。<a id="a-Dd"></a>经日乃歇。</p>
  <p id="aDe">扶南传曰。<a id="a-Df"></a>顿逊国人。<a id="a-Dg"></a>常以香华事天神。<a id="a-Dh"></a>香有多种。<a id="a-Di"></a>区拨叶华致华各遂华摩夷华。<a id="a-Dj"></a>冬夏不衰。<a id="a-Dk"></a>日载数十车于市卖之。<a id="a-Dl"></a>燥乃益香。<a id="a-Dm"></a>亦可为粉以傅身体。</p>
  <p id="aDn">述征记曰。<a id="a-Do"></a>北荒有张母墓。<a id="a-Dp"></a>旧说是王氏妻。<a id="a-Dq"></a>葬有年载。<a id="a-Dr"></a>后开墓而香火犹燃。<a id="a-Ds"></a>其家奉之称清水道。</p>
  <p id="aDt">世说曰。<a id="a-Du"></a>桓车骑时有陈庄者。<a id="a-Dv"></a>入武当山中学道。<a id="a-Dw"></a>所居有白烟香气闻彻。</p>
  <p id="aDx">麝香。<a id="a-Dy"></a>山海经曰。<a id="a-Dz"></a>翠山之阴多麝。<a id="a-E0"></a>本草经曰。<a id="a-E1"></a>麝香味辛。<a id="a-E2"></a>辟恶杀鬼精。<a id="a-E3"></a>生中台山。</p>
  <p id="aE4">葳蕤香。<a id="a-E5"></a>孙氏瑞应图曰。<a id="a-E6"></a>葳蕤者王礼备至则生本一日。<a id="a-E7"></a>王者爱人命则生。<a id="a-E8"></a>一名葳香。</p>
  <p id="aE9">郁金香周礼春官上郁人曰。<a id="a-EA"></a>郁人掌裸(古乱反)器。<a id="a-EB"></a>凡登礼宾客之裸。<a id="a-EC"></a>事和郁鬯以实彝而陈之(筑郁金煮之以和鬯酒也)</p>
  <p id="aED">说文曰。<a id="a-EE"></a>郁鬯百草之华。<a id="a-EF"></a>远方所贡芳物。<a id="a-EG"></a>郁人合而酿之以降神也。</p>
  <p id="aEH">苏合香。<a id="a-EI"></a>续汉书曰。<a id="a-EJ"></a>大秦国合诸香煎。<a id="a-EK"></a>其汁谓之苏合。<a id="a-EL"></a>广志曰。<a id="a-EM"></a>苏合香出大秦国。<a id="a-EN"></a>或云。<a id="a-EO"></a>苏合国。<a id="a-EP"></a>国人采之。<a id="a-EQ"></a>榨其汁以为香膏。<a id="a-ER"></a>乃卖其滓与贾客。<a id="a-ES"></a>或云。<a id="a-ET"></a>合诸香草煎为苏合。<a id="a-EU"></a>非自然一种物也。<a id="a-EV"></a>传子曰。<a id="a-EW"></a>西国胡言。<a id="a-EX"></a>苏合香者。<a id="a-EY"></a>兽所作也。<a id="a-EZ"></a>中国皆以为怪。</p>
  <p id="aEa">鸡舌香。<a id="a-Eb"></a>吴时外国传曰。<a id="a-Ec"></a>五马州出鸡舌香。<a id="a-Ed"></a>续搜神记曰。<a id="a-Ee"></a>刘广豫章人。<a id="a-Ef"></a>年少未婚。<a id="a-Eg"></a>至田舍见一女云。<a id="a-Eh"></a>我是何参军女。<a id="a-Ei"></a>年十四而夭。<a id="a-Ej"></a>为西王母所养。<a id="a-Ek"></a>使与下土人灾。<a id="a-El"></a>广与之缠绵。<a id="a-Em"></a>其日于席下得手巾裹鸡舌香。<a id="a-En"></a>其母取巾烧之。<a id="a-Eo"></a>乃是火浣布。<a id="a-Ep"></a>南州异物志曰。<a id="a-Eq"></a>鸡舌香出杜薄州云。<a id="a-Er"></a>是草萎可含香口。<a id="a-Es"></a>俞益期笺曰。<a id="a-Et"></a>外国老胡说众香。<a id="a-Eu"></a>共是一木。<a id="a-Ev"></a>木华为鸡舌香。</p>
  <p id="aEw">雀头香江表传曰。<a id="a-Ex"></a>魏文帝遣使于吴求雀头香。</p>
  <p id="aEy">薰陆香。<a id="a-Ez"></a>魏略曰。<a id="a-F0"></a>大秦出薰陆。<a id="a-F1"></a>南方草物状曰。<a id="a-F2"></a>薰陆香出大秦国。<a id="a-F3"></a>云在海边。<a id="a-F4"></a>自有大树生于沙中。<a id="a-F5"></a>盛夏时树胶流出沙上。<a id="a-F6"></a>夷人采取卖与人(南州异物志同其异者。<a id="a-F7"></a>唯云状如桃胶。<a id="a-F8"></a>典术同唯云。<a id="a-F9"></a>如陶松脂法长饮食之令通神灵)俞益期笺曰。<a id="a-FA"></a>众香共是一木。<a id="a-FB"></a>木胶为薰陆。</p>
  <p id="aFC">流黄香。<a id="a-FD"></a>吴时外国传曰。<a id="a-FE"></a>流黄香出都昆国。<a id="a-FF"></a>在扶南南三千余里(南州异物志同也)广志曰。<a id="a-FG"></a>流黄香出南海边国。</p>
  <p id="aFH">青木香。<a id="a-FI"></a>广志曰。<a id="a-FJ"></a>青木出交州。<a id="a-FK"></a>徐衷南方记曰。<a id="a-FL"></a>青木香出天笃国。<a id="a-FM"></a>不知形状。<a id="a-FN"></a>南州异物志曰。<a id="a-FO"></a>青木香出天竺。<a id="a-FP"></a>是草根状如甘草。<a id="a-FQ"></a>俞益期笺曰。<a id="a-FR"></a>众香共是一木。<a id="a-FS"></a>木节是青木香。</p>
  <p id="aFT">栴檀香。<a id="a-FU"></a>竺法真。<a id="a-FV"></a>登罗山疏曰。<a id="a-FW"></a>栴檀出外国。<a id="a-FX"></a>元嘉末僧成藤。<a id="a-FY"></a>于山见一大树。<a id="a-FZ"></a>圆荫数亩三丈余围。<a id="a-Fa"></a>辛芳酷烈。<a id="a-Fb"></a>其间枯条数尺。<a id="a-Fc"></a>援而刃之白栴檀也。<a id="a-Fd"></a>俞益期笺曰。<a id="a-Fe"></a>众香共是一木。<a id="a-Ff"></a>木根为栴檀。</p>
  <p id="aFg">甘松香。<a id="a-Fh"></a>广志曰。<a id="a-Fi"></a>甘松出凉州。<a id="a-Fj"></a>诸山。<a id="a-Fk"></a>兜纳香。<a id="a-Fl"></a>魏略曰。<a id="a-Fm"></a>出大秦国。<a id="a-Fn"></a>兜纳。<a id="a-Fo"></a>广志曰。<a id="a-Fp"></a>兜纳出西方。</p>
  <p id="aFq">艾纳香。<a id="a-Fr"></a>广志曰。<a id="a-Fs"></a>艾纳香出漂国。<a id="a-Ft"></a>乐府歌曰。<a id="a-Fu"></a>行胡从何来。<a id="a-Fv"></a>列国持何来。<a id="a-Fw"></a>氍毹毾[登*毛]。<a id="a-Fx"></a>五木香迷迭。<a id="a-Fy"></a>艾纳及都梁。</p>
  <p id="aFz">藿香。<a id="a-G0"></a>广志曰。<a id="a-G1"></a>藿香出自南诸国。<a id="a-G2"></a>吴时外国传曰。<a id="a-G3"></a>都昆在扶南。<a id="a-G4"></a>出藿香。<a id="a-G5"></a>南州异物志。<a id="a-G6"></a>藿香出典逊海边国也。<a id="a-G7"></a>属扶南。<a id="a-G8"></a>香形如都梁。<a id="a-G9"></a>可以着衣服中。<a id="a-GA"></a>俞益期笺曰。<a id="a-GB"></a>众香共是一木。<a id="a-GC"></a>木叶为藿香。<a id="a-GD"></a>枫香。<a id="a-GE"></a>南方记曰。<a id="a-GF"></a>枫香树子如鸭卵。<a id="a-GG"></a>爆干可烧。<a id="a-GH"></a>魏武令曰。<a id="a-GI"></a>房室不洁听得烧枫曝及蕙草。<a id="a-GJ"></a>[竺-二+棧]香。<a id="a-GK"></a>广志曰。<a id="a-GL"></a>[竺-二+棧]香出自南诸国。</p>
  <p id="aGM">木蜜香。<a id="a-GN"></a>异物志曰。<a id="a-GO"></a>木蜜香名曰香树。<a id="a-GP"></a>生千岁根本甚大。<a id="a-GQ"></a>先伐僵之四五岁。<a id="a-GR"></a>乃往看。<a id="a-GS"></a>岁月久。<a id="a-GT"></a>树根恶者腐败。<a id="a-GU"></a>唯中节坚。<a id="a-GV"></a>贞芬香独在耳。<a id="a-GW"></a>广志曰。<a id="a-GX"></a>木蜜出交州及西方。<a id="a-GY"></a>本草经曰。<a id="a-GZ"></a>木香一名蜜香。<a id="a-Ga"></a>味辛而温。</p>
  <p id="aGb">[禾*并]香。<a id="a-Gc"></a>南方草物状曰。<a id="a-Gd"></a>[禾*并]香茎生乌浒。<a id="a-Ge"></a>都梁香。<a id="a-Gf"></a>广志曰。<a id="a-Gg"></a>都梁出淮南。</p>
  <p id="aGh">沉香。<a id="a-Gi"></a>异苑曰。<a id="a-Gj"></a>沙门支法在存广州。<a id="a-Gk"></a>有八尺毾[毯-炎+登]。<a id="a-Gl"></a>又有沉香八尺版床。<a id="a-Gm"></a>太元中王汉为州大儿。<a id="a-Gn"></a>劭求二物不得。<a id="a-Go"></a>乃杀而藉焉。<a id="a-Gp"></a>南州异物志曰。<a id="a-Gq"></a>木香出日南。<a id="a-Gr"></a>欲取当先斫坏树。<a id="a-Gs"></a>着地积久。<a id="a-Gt"></a>外白朽烂。<a id="a-Gu"></a>其心中坚者置水则沉香。<a id="a-Gv"></a>其次在心白之间。<a id="a-Gw"></a>不甚坚精。<a id="a-Gx"></a>置之水中不沈不浮。<a id="a-Gy"></a>与水平者。<a id="a-Gz"></a>名曰[竺-二+棧]香。<a id="a-H0"></a>其最小粗白者。<a id="a-H1"></a>名曰椠香。<a id="a-H2"></a>顾微广州记曰。<a id="a-H3"></a>新兴县悉是沉香。<a id="a-H4"></a>如同心草。<a id="a-H5"></a>土人斫之经年肉烂尽。<a id="a-H6"></a>心则为沉香。<a id="a-H7"></a>飕益期笺曰。<a id="a-H8"></a>众香共是一木。<a id="a-H9"></a>木心为沉香。</p>
  <p id="aHA">甲香。<a id="a-HB"></a>广志曰。<a id="a-HC"></a>甲香出南方。<a id="a-HD"></a>范晔和香方曰。<a id="a-HE"></a>甲煎[竺-二+棧]香是也。</p>
  <p id="aHF">迷迭香魏略曰。<a id="a-HG"></a>大秦出迷迭。<a id="a-HH"></a>广志曰。<a id="a-HI"></a>迷跌出西海中。</p>
  <p id="aHJ">零陵香。<a id="a-HK"></a>南越志曰。<a id="a-HL"></a>零陵香。<a id="a-HM"></a>土人谓为燕草芸香。<a id="a-HN"></a>大戴礼夏小正月采芸为庙菜。<a id="a-HO"></a>礼记月令曰。<a id="a-HP"></a>仲冬之月芸始生(郑玄曰芸香草也)说文曰。<a id="a-HQ"></a>芸草似目蓿。<a id="a-HR"></a>淮南说。<a id="a-HS"></a>芸可以死而复生。</p>
  <p id="aHT">兰香。<a id="a-HU"></a>周易系辞曰。<a id="a-HV"></a>同心之言其臭如兰(王广曰兰芳也)易通卦验曰。<a id="a-HW"></a>冬至广莫风至兰始生。<a id="a-HX"></a>说文曰。<a id="a-HY"></a>兰香草也。<a id="a-HZ"></a>本草经曰。<a id="a-Ha"></a>兰草一名水香。<a id="a-Hb"></a>久服益气轻身不老。<a id="a-Hc"></a>槐香出蒙楚之间。<a id="a-Hd"></a>故稽合述槐香赋序。</p>
  <p id="aHe">兜末香。<a id="a-Hf"></a>汉武故事曰。<a id="a-Hg"></a>西王母当降上烧兜末香。<a id="a-Hh"></a>兜未香者。<a id="a-Hi"></a>兜渠国所献。<a id="a-Hj"></a>如大豆。<a id="a-Hk"></a>涂门香闻百里。<a id="a-Hl"></a>关中尝大疫。<a id="a-Hm"></a>死者相系。<a id="a-Hn"></a>烧此香死者止。</p>
  <p id="aHo">又生香。<a id="a-Hp"></a>真人关尹传曰。<a id="a-Hq"></a>老子曰。<a id="a-Hr"></a>真人游时各各坐莲华之上。<a id="a-Hs"></a>华径十丈有反生灵香。<a id="a-Ht"></a>逆风闻三十里。</p>
  <p id="aHu">神香。<a id="a-Hv"></a>十洲记曰。<a id="a-Hw"></a>天汉三年西国王使献灵胶吉光裘神香。<a id="a-Hx"></a>使者曰。<a id="a-Hy"></a>起夭残之死疾。<a id="a-Hz"></a>后元年长安城内。<a id="a-I0"></a>大病死者日百数。<a id="a-I1"></a>帝试取月氏神香烧之于城内。<a id="a-I2"></a>其死未三日皆活。<a id="a-I3"></a>芳气经三日不歇。<a id="a-I4"></a>帝使秘录余后一旦失之。</p>
  <p id="aI5">惊精香。<a id="a-I6"></a>十洲记曰。<a id="a-I7"></a>聚曰洲。<a id="a-I8"></a>在西海中。<a id="a-I9"></a>上多真仙灵馆。<a id="a-IA"></a>宫第北门有大树与。<a id="a-IB"></a>枫木相似而芳香。<a id="a-IC"></a>闻数百里。<a id="a-ID"></a>名为反魂树扣树能有声如牛吼。<a id="a-IE"></a>闻者骇振伐。<a id="a-IF"></a>其根心于玉釜中煮取汁。<a id="a-IG"></a>更微煎令可丸。<a id="a-IH"></a>名曰惊精香。<a id="a-II"></a>或名震灵。<a id="a-IJ"></a>又名反生香。<a id="a-IK"></a>或名人鸟精。<a id="a-IL"></a>或名却死香。<a id="a-IM"></a>香闻数百里。<a id="a-IN"></a>死尸在地闻气乃活。</p>
  <p data-pb></p>
  <h2 id="aIO">呗赞篇第三十四(此有四部)</h2>
  <p id="aIP">意部 引证部 赞叹部 音乐部。</p>
  <p data-pb></p>
  <h2 id="aIQ">述意部第一</h2>
  <p id="aIR">夫褒述之志寄在咏歌之文。<a id="a-IS"></a>咏歌之文依乎声响。<a id="a-IT"></a>故咏歌巧则褒述之志申。<a id="a-IU"></a>声响妙则咏歌之文畅。<a id="a-IV"></a>言词待声相资之理也。<a id="a-IW"></a>寻西方之有呗。<a id="a-IX"></a>犹东国之有赞。<a id="a-IY"></a>赞者。<a id="a-IZ"></a>从文以结音。<a id="a-Ia"></a>呗者短偈以流颂。<a id="a-Ib"></a>比其事义。<a id="a-Ic"></a>名异实同。<a id="a-Id"></a>是故经言。<a id="a-Ie"></a>以微妙音声歌赞于佛德斯之谓也。<a id="a-If"></a>昔释尊入定。<a id="a-Ig"></a>琴歌震于石室。<a id="a-Ih"></a>提婆扬呗。<a id="a-Ii"></a>清响激于净居。<a id="a-Ij"></a>觉世至音。<a id="a-Ik"></a>固无得而称矣。<a id="a-Il"></a>至于末代。<a id="a-Im"></a>修习极有明验。<a id="a-In"></a>是以陈思精想。<a id="a-Io"></a>感鱼山之梵唱。<a id="a-Ip"></a>帛桥誓愿。<a id="a-Iq"></a>通大士之妙音。<a id="a-Ir"></a>药练勤行。<a id="a-Is"></a>受法韵于幽只。<a id="a-It"></a>文宣励诚。<a id="a-Iu"></a>发梦响于斋室。<a id="a-Iv"></a>并能写气天宫。<a id="a-Iw"></a>摹声净刹。<a id="a-Ix"></a>抑扬词契。<a id="a-Iy"></a>吐纳节文。<a id="a-Iz"></a>斯亦神应之显征。<a id="a-J0"></a>学者之明范也。<a id="a-J1"></a>原夫经音为懿妙出自然。<a id="a-J2"></a>制用可修而研响非习。<a id="a-J3"></a>盖所以炳发道声移易俗听。<a id="a-J4"></a>当使清而不弱。<a id="a-J5"></a>雄而不猛。<a id="a-J6"></a>流而不越。<a id="a-J7"></a>凝而不滞。<a id="a-J8"></a>趣发只鹫之风。<a id="a-J9"></a>韵结霄汉之气。<a id="a-JA"></a>远听则汪洋以峻雅。<a id="a-JB"></a>近属则从容以和肃。<a id="a-JC"></a>此其大致也。<a id="a-JD"></a>经称深远雷音。<a id="a-JE"></a>其在兹乎。<a id="a-JF"></a>若夫称讲联斋众集。<a id="a-JG"></a>永久夜缓晚迟香销烛揜。<a id="a-JH"></a>睡盖覆其六情。<a id="a-JI"></a>懒结缠其四体。<a id="a-JJ"></a>于是择妙响以升座。<a id="a-JK"></a>选胜声以启轴。<a id="a-JL"></a>宫商呗发动玉振金。<a id="a-JM"></a>反折四飞哀悦七众。<a id="a-JN"></a>同迦陵之声。<a id="a-JO"></a>等神鸾之响。<a id="a-JP"></a>能使寐魂更开惰情还肃。<a id="a-JQ"></a>满堂惊耳列席欢心。<a id="a-JR"></a>当尔之时。<a id="a-JS"></a>乃知经声之为贵矣。</p>
  <h2 id="aJT">引证部第二</h2>
  <p id="aJU">如长阿含经云。<a id="a-JV"></a>其有音声五种清净。<a id="a-JW"></a>乃名梵声。<a id="a-JX"></a>何等为五。<a id="a-JY"></a>一者其音正直。<a id="a-JZ"></a>二者其音和雅。<a id="a-Ja"></a>三者其音清彻。<a id="a-Jb"></a>四者其音深满。<a id="a-Jc"></a>五者周遍远闻。<a id="a-Jd"></a>具此五者乃名梵音。</p>
  <p id="aJe">又梵摩喻经云。<a id="a-Jf"></a>如来说法声有八种。<a id="a-Jg"></a>一最好声。<a id="a-Jh"></a>二易了声。<a id="a-Ji"></a>三柔软声。<a id="a-Jj"></a>四和调声五尊慧声。<a id="a-Jk"></a>六不误声。<a id="a-Jl"></a>七深妙声。<a id="a-Jm"></a>八不女声。<a id="a-Jn"></a>言不漏阙。<a id="a-Jo"></a>无得其短者。</p>
  <p id="aJp">又十诵律云。<a id="a-Jq"></a>为诸天闻呗心喜故开呗声也。</p>
  <p id="aJr">又毗尼母经云。<a id="a-Js"></a>佛告诸比丘。<a id="a-Jt"></a>听汝等呗。<a id="a-Ju"></a>呗者言说之辞。<a id="a-Jv"></a>虽听言说未知说何等法。<a id="a-Jw"></a>佛言。<a id="a-Jx"></a>从修多罗乃至优婆提舍。<a id="a-Jy"></a>随意所说十二部经。<a id="a-Jz"></a>复有疑心。<a id="a-K0"></a>若欲次第说文。<a id="a-K1"></a>众大文多。<a id="a-K2"></a>恐生疲厌。<a id="a-K3"></a>若略纂集好辞。<a id="a-K4"></a>直示现义。<a id="a-K5"></a>不知如何。<a id="a-K6"></a>以是因缘。<a id="a-K7"></a>具白世尊。<a id="a-K8"></a>佛即听。<a id="a-K9"></a>诸比丘引经中要言妙辞。<a id="a-KA"></a>直显其义。</p>
  <p id="aKB">尔时有一比丘。<a id="a-KC"></a>去佛不远。<a id="a-KD"></a>立高声作歌音诵经。<a id="a-KE"></a>佛闻不听用此音诵经。<a id="a-KF"></a>有五过患。<a id="a-KG"></a>同外道歌音说法。<a id="a-KH"></a>一不名自持。<a id="a-KI"></a>二不称听众。<a id="a-KJ"></a>三诸天不悦。<a id="a-KK"></a>四语不正难解。<a id="a-KL"></a>五语不巧故义亦难解。<a id="a-KM"></a>是名五种过患。</p>
  <p id="aKN">又贤愚经云。<a id="a-KO"></a>昔佛在世时。<a id="a-KP"></a>波斯匿王与兵众至祇洹边过。<a id="a-KQ"></a>闻一比丘呗声雅好。<a id="a-KR"></a>军众立听无有厌足。<a id="a-KS"></a>象马竖耳住不肯行。<a id="a-KT"></a>王与军众即入寺看。<a id="a-KU"></a>见呗比丘。<a id="a-KV"></a>形貌矬短丑陋极盛。<a id="a-KW"></a>王不忍看。<a id="a-KX"></a>王即问佛。<a id="a-KY"></a>今此比丘宿作何业得斯果报。<a id="a-KZ"></a>佛告王曰。<a id="a-Ka"></a>乃往过去有佛出世。<a id="a-Kb"></a>号曰迦葉。<a id="a-Kc"></a>入涅槃后。<a id="a-Kd"></a>机里毗王收取舍利。<a id="a-Ke"></a>欲用起塔。<a id="a-Kf"></a>有四龙王化作人形。<a id="a-Kg"></a>来到王所。<a id="a-Kh"></a>问起塔事。<a id="a-Ki"></a>为用宝作为用土耶。<a id="a-Kj"></a>王即答言。<a id="a-Kk"></a>欲令塔大无多宝物。<a id="a-Kl"></a>今欲土作。<a id="a-Km"></a>令方五里高二十五里。<a id="a-Kn"></a>龙白王言。<a id="a-Ko"></a>我是龙王故来相问。<a id="a-Kp"></a>若用宝作我当佐助。<a id="a-Kq"></a>王闻欢喜。<a id="a-Kr"></a>龙复语王。<a id="a-Ks"></a>四城门外有四泉水。<a id="a-Kt"></a>东门泉水取用作墼。<a id="a-Ku"></a>变成琉璃。<a id="a-Kv"></a>南门泉水取用作墼。<a id="a-Kw"></a>变成黄金。<a id="a-Kx"></a>西门泉水取用作墼。<a id="a-Ky"></a>变成白银。<a id="a-Kz"></a>北门泉水取用作墼。<a id="a-L0"></a>变成白玉。<a id="a-L1"></a>王闻是语。<a id="a-L2"></a>倍增欢喜。<a id="a-L3"></a>即立四监各典一厢。<a id="a-L4"></a>其三监者作工欲成。<a id="a-L5"></a>一监懈怠工独不就。<a id="a-L6"></a>王行看见以理诃责。<a id="a-L7"></a>其人怀怨而白王言。<a id="a-L8"></a>此塔太大。<a id="a-L9"></a>当何时成。<a id="a-LA"></a>王敕作人昼夜勤作。<a id="a-LB"></a>一时都讫。<a id="a-LC"></a>塔极高峻众宝庄严。<a id="a-LD"></a>极有异观。<a id="a-LE"></a>其监见已。<a id="a-LF"></a>欢喜踊跃。<a id="a-LG"></a>忏悔前过。<a id="a-LH"></a>持一金铃着塔[亭*支]头。<a id="a-LI"></a>发其愿言。<a id="a-LJ"></a>令我所生音声极好。<a id="a-LK"></a>一切众生莫不乐闻。<a id="a-LL"></a>将来有佛号释迦牟尼。<a id="a-LM"></a>使我得见度脱生死。<a id="a-LN"></a>缘于往昔嫌塔大故。<a id="a-LO"></a>生常丑陋。<a id="a-LP"></a>由持铃悬塔[亭*支]头。<a id="a-LQ"></a>及愿见佛。<a id="a-LR"></a>从是以来五百世中。<a id="a-LS"></a>极好音声。<a id="a-LT"></a>今复值佛出家修道得阿罗汉果。<a id="a-LU"></a>以是因缘。<a id="a-LV"></a>一切众生见他作福。<a id="a-LW"></a>不应毁呰。<a id="a-LX"></a>后得恶报。<a id="a-LY"></a>悔无所及也。</p>
  <p data-pb></p>
  <h2 id="aLZ">赞叹部第三</h2>
  <p id="aLa">如菩萨本行经云。<a id="a-Lb"></a>佛告阿难。<a id="a-Lc"></a>我念往昔。<a id="a-Ld"></a>有一如来出现于世。<a id="a-Le"></a>号曰弗沙多陀阿伽度阿罗诃三藐三佛陀。<a id="a-Lf"></a>时彼佛在杂宝窟内。<a id="a-Lg"></a>我见彼佛心生欢喜。<a id="a-Lh"></a>合十指掌。<a id="a-Li"></a>翘于一脚。<a id="a-Lj"></a>七日七夜而将此偈。<a id="a-Lk"></a>赞欢彼佛。<a id="a-Ll"></a>而说偈言。</p>
  <p id="aLm">天上天下无如佛　　十方世界亦无比</p>
  <p id="aLn">世界所有我尽见　　一切无有如佛者</p>
  <p id="aLo">阿难。<a id="a-Lp"></a>我以此偈叹彼佛已。<a id="a-Lq"></a>发如是愿。<a id="a-Lr"></a>乃至彼佛语侍者言。<a id="a-Ls"></a>是人过于九十四劫。<a id="a-Lt"></a>当得作佛。<a id="a-Lu"></a>号释迦牟尼。<a id="a-Lv"></a>我于彼时。<a id="a-Lw"></a>得受记已。<a id="a-Lx"></a>不舍精进增长功德。<a id="a-Ly"></a>无量世中作梵释天转轮圣王。<a id="a-Lz"></a>以是善业因缘力故。<a id="a-M0"></a>我得四种辩才具足。<a id="a-M1"></a>无有一人能与我论降伏我者。<a id="a-M2"></a>我得成阿耨菩提。<a id="a-M3"></a>乃至转于无上法轮。</p>
  <p id="aM4">又涅槃经云。<a id="a-M5"></a>时迦葉菩萨。<a id="a-M6"></a>即于佛前以偈赞佛。</p>
  <p id="aM7">怜愍世间大医王　　身及智慧俱寂静</p>
  <p id="aM8">无我法中有真我　　是故敬礼无上尊</p>
  <p id="aM9">发心毕竟二不别　　如是二心先心难</p>
  <p id="aMA">自未得度先度他　　是故我礼初发心</p>
  <p id="aMB">又宝性论偈云。</p>
  <p id="aMC">我今悉归命　　一切无上尊</p>
  <p id="aMD">为开法王藏　　广利诸群生</p>
  <p id="aME">佛体无前际　　及无中间际</p>
  <p id="aMF">亦复无后际　　寂静自觉知</p>
  <p id="aMG">既自觉知已　　觉他令他觉</p>
  <p id="aMH">是故为彼说　　无畏常行道</p>
  <p id="aMI">佛智慈悲力　　能执金刚杵</p>
  <p id="aMJ">摧破诸见山　　故我今敬礼</p>
  <p id="aMK">不可思议法　　非闻慧境界</p>
  <p id="aML">出离言语道　　内心智清凉</p>
  <p id="aMM">彼真妙法日　　清净无尘垢</p>
  <p id="aMN">大智慧光明　　普照诸世间</p>
  <p id="aMO">能破诸曀障　　觉观贪嗔痴</p>
  <p id="aMP">一切烦恼等　　故我今敬礼</p>
  <p id="aMQ">以能知于彼　　自性清净心</p>
  <p id="aMR">见烦恼无实　　故离诸烦恼</p>
  <p id="aMS">无障净智慧　　如实见众生</p>
  <p id="aMT">自性清净心　　佛法身境界</p>
  <p id="aMU">无碍净智眼　　见诸众生性</p>
  <p id="aMV">遍无量境界　　故我今敬礼</p>
  <p id="aMW">又发菩提心论。<a id="a-MX"></a>论主赞佛偈云。</p>
  <p id="aMY">敬礼无边际　　去来现在佛</p>
  <p id="aMZ">等空不动智　　救世大悲尊</p>
  <p id="aMa">吾师天中天两行偈(出普曜经)云何得长寿两行偈(出涅槃经)如来妙色身两行偈(出胜鬘经)处世界如虚空两行偈(出超日明经云)</p>
  <p id="aMb">大慈哀愍群生　　为癊盖盲冥者</p>
  <p id="aMc">开无目使视睇　　化未闻以道明</p>
  <p id="aMd">处世界如虚空　　犹莲华不着水</p>
  <p id="aMe">心清净超于彼　　稽首礼无上尊</p>
  <p id="aMf">述曰。<a id="a-Mg"></a>汉地流行好为删略。<a id="a-Mh"></a>所以处众作呗多为半偈。<a id="a-Mi"></a>故毗尼母论云。<a id="a-Mj"></a>不得作半呗。<a id="a-Mk"></a>得突吉罗罪。<a id="a-Ml"></a>然此梵呗文词未审。<a id="a-Mm"></a>依如西方出何典诰。<a id="a-Mn"></a>答但圣开作呗。<a id="a-Mo"></a>依经赞偈。<a id="a-Mp"></a>取用无妨。<a id="a-Mq"></a>然关内关外吴蜀呗词。<a id="a-Mr"></a>各随所好呗赞多种。<a id="a-Ms"></a>但汉梵既殊音韵不可互用。<a id="a-Mt"></a>至于宋朝。<a id="a-Mu"></a>有康僧会法师。<a id="a-Mv"></a>本康居国人。<a id="a-Mw"></a>博学辩才。<a id="a-Mx"></a>译出经典。<a id="a-My"></a>又善梵音。<a id="a-Mz"></a>传泥洹呗声制哀雅。<a id="a-N0"></a>擅美于世。<a id="a-N1"></a>音声之学咸取则焉。<a id="a-N2"></a>又昔晋时有道安法师。<a id="a-N3"></a>集制三科。<a id="a-N4"></a>上经上讲布萨等。<a id="a-N5"></a>先贤立制不坠于地。<a id="a-N6"></a>天下法则人皆习行。<a id="a-N7"></a>又至魏时。</p>
  <p id="aN8">陈思王曹植字子建。<a id="a-N9"></a>魏武帝第四子也。<a id="a-NA"></a>幼含圭璋十岁属文。<a id="a-NB"></a>下笔便成。<a id="a-NC"></a>初不改字。<a id="a-ND"></a>世间术艺无不毕善。<a id="a-NE"></a>邯郸淳于见而骇服。<a id="a-NF"></a>称为天人。<a id="a-NG"></a>植每读佛经辄流连嗟玩。<a id="a-NH"></a>以为至道之宗极也。<a id="a-NI"></a>遂制转赞七声升降曲折之响。<a id="a-NJ"></a>世人讽诵咸宪章焉。<a id="a-NK"></a>尝游鱼山。<a id="a-NL"></a>忽闻空中梵天之响。<a id="a-NM"></a>清雅哀婉其声动心。<a id="a-NN"></a>独听良久而侍御皆闻。<a id="a-NO"></a>植深感神理弥寤法应。<a id="a-NP"></a>乃摹其声节写为梵呗。<a id="a-NQ"></a>纂文制音传为后式。<a id="a-NR"></a>梵声显世始于此焉。<a id="a-NS"></a>其所传呗。<a id="a-NT"></a>凡有六契。</p>
  <p data-pb></p>
  <h2 id="aNU">音乐部第四</h2>
  <p id="aNV">如百缘经云。<a id="a-NW"></a>佛在世时。<a id="a-NX"></a>王舍城中豪富长者。<a id="a-NY"></a>各相率合设大节会。<a id="a-NZ"></a>作诸伎乐而自娱乐。<a id="a-Na"></a>时有舞师夫妇二人。<a id="a-Nb"></a>从南方来。<a id="a-Nc"></a>将一美女。<a id="a-Nd"></a>字青莲华。<a id="a-Ne"></a>端正殊妙世所希有。<a id="a-Nf"></a>聪明智慧难可詶对。<a id="a-Ng"></a>妇女所有六十四艺。<a id="a-Nh"></a>皆悉备知。<a id="a-Ni"></a>善解舞法。<a id="a-Nj"></a>回转俯仰。<a id="a-Nk"></a>曲得节解。<a id="a-Nl"></a>作是唱言。<a id="a-Nm"></a>今此城中颇有能舞如我者不。<a id="a-Nn"></a>明解经论能问答不。<a id="a-No"></a>时人答曰。<a id="a-Np"></a>有佛世尊在迦兰陀竹林。<a id="a-Nq"></a>善能问答使汝无疑。<a id="a-Nr"></a>舞女闻已。<a id="a-Ns"></a>寻将诸人共相随逐。<a id="a-Nt"></a>且歌且舞。<a id="a-Nu"></a>到竹林中。<a id="a-Nv"></a>见佛世尊。<a id="a-Nw"></a>犹故憍慢放逸戏笑不敬如来。<a id="a-Nx"></a>尔时世尊见其如是。<a id="a-Ny"></a>即以神力变此舞女。<a id="a-Nz"></a>如百年老母发白面皱。<a id="a-O0"></a>牙齿疏缺伛偻而行。<a id="a-O1"></a>行时舞女自观其身。<a id="a-O2"></a>形状极老。<a id="a-O3"></a>而作是言。<a id="a-O4"></a>今此女身。<a id="a-O5"></a>以何因缘。<a id="a-O6"></a>卒有如是衰相现耶。<a id="a-O7"></a>今者必是佛之威神使我故尔。<a id="a-O8"></a>遂于佛前深心惭愧。<a id="a-O9"></a>唯愿世尊当见原恕。<a id="a-OA"></a>尔时世尊知此舞女心已调伏。<a id="a-OB"></a>以神通力变身如前。<a id="a-OC"></a>大众见此舞女卒老卒壮无有常定。<a id="a-OD"></a>各生厌离解寤无常。<a id="a-OE"></a>心开意解。<a id="a-OF"></a>有得四沙门果者。<a id="a-OG"></a>有发无上菩提心者。<a id="a-OH"></a>时彼舞女及其父母。<a id="a-OI"></a>即于佛前求索出家。<a id="a-OJ"></a>佛即告言。<a id="a-OK"></a>善来比丘尼。<a id="a-OL"></a>头发自落。<a id="a-OM"></a>法服着身。<a id="a-ON"></a>成比丘尼。<a id="a-OO"></a>精勤修习得阿罗汉果。<a id="a-OP"></a>诸天世人所见敬仰。<a id="a-OQ"></a>时诸大众见是事已。<a id="a-OR"></a>请说因缘。<a id="a-OS"></a>佛告大众。<a id="a-OT"></a>乃往过去无量世时。<a id="a-OU"></a>波罗奈国王有太子。<a id="a-OV"></a>字孙陀利。<a id="a-OW"></a>入山学道获五神通。<a id="a-OX"></a>见紧那罗女。<a id="a-OY"></a>端正殊妙状如诸天。<a id="a-OZ"></a>作诸姿态且歌且舞。<a id="a-Oa"></a>鼓动我心。<a id="a-Ob"></a>观使染着。<a id="a-Oc"></a>退失仙道。<a id="a-Od"></a>我于彼时。<a id="a-Oe"></a>心遂坚固无有欲想。<a id="a-Of"></a>语彼女言。<a id="a-Og"></a>一切有为无有常定。<a id="a-Oh"></a>我今观汝形体臭秽充满其中。<a id="a-Oi"></a>薄皮覆上不可久保。<a id="a-Oj"></a>正尔当有发白面皱伛偻而行。<a id="a-Ok"></a>汝今何为憍慢放恣乃至如是。<a id="a-Ol"></a>向者歌声。<a id="a-Om"></a>其音已变。<a id="a-On"></a>何故在此作诸姿态。<a id="a-Oo"></a>于是紧那罗女。<a id="a-Op"></a>闻是语已。<a id="a-Oq"></a>寻向仙人忏悔罪咎。<a id="a-Or"></a>因发愿言。<a id="a-Os"></a>使我来世得断生死。<a id="a-Ot"></a>我于汝边获得道果。<a id="a-Ou"></a>佛告大众。<a id="a-Ov"></a>欲知彼时王子学仙道者。<a id="a-Ow"></a>则我身是。<a id="a-Ox"></a>彼紧那罗女者。<a id="a-Oy"></a>今青莲华比丘尼是。<a id="a-Oz"></a>由于彼时发愿力故。<a id="a-P0"></a>今值我出家得道。<a id="a-P1"></a>比丘闻已。<a id="a-P2"></a>欢喜奉行。</p>
  <p id="aP3">又百缘经云。<a id="a-P4"></a>佛在世时。<a id="a-P5"></a>迦毗罗卫城中有一长者。<a id="a-P6"></a>财宝无量不可称计。<a id="a-P7"></a>其妇生男端正殊妙世所希有。<a id="a-P8"></a>年渐长大有好音声。<a id="a-P9"></a>令众乐闻。<a id="a-PA"></a>值佛出家得阿罗汉果。<a id="a-PB"></a>诸比丘等请佛为说得道因缘。<a id="a-PC"></a>佛告比丘。<a id="a-PD"></a>乃往过去九十一劫有佛出世号毗婆尸。<a id="a-PE"></a>入涅槃后。<a id="a-PF"></a>有国王名槃头末帝。<a id="a-PG"></a>收取舍利造四宝塔。<a id="a-PH"></a>高一由旬而供养之。<a id="a-PI"></a>时有一人。<a id="a-PJ"></a>见此塔故心怀欢喜。<a id="a-PK"></a>便作音乐以绕供养。<a id="a-PL"></a>发愿而去。<a id="a-PM"></a>缘是功德九十一劫不堕三涂。<a id="a-PN"></a>天上人中常好音声。<a id="a-PO"></a>令众乐闻。<a id="a-PP"></a>乃至今者遭值于我出家得道。<a id="a-PQ"></a>比丘闻已。<a id="a-PR"></a>欢喜奉行。</p>
  <p id="aPS">又百缘经云。<a id="a-PT"></a>昔佛在世时。<a id="a-PU"></a>舍卫城中有诸人民。<a id="a-PV"></a>各自庄严作唱伎乐。<a id="a-PW"></a>出城游戏至城门中。<a id="a-PX"></a>遇值佛僧入城乞食。<a id="a-PY"></a>诸人见佛欢喜礼拜。<a id="a-PZ"></a>即作伎乐供养佛僧。<a id="a-Pa"></a>发愿而去。<a id="a-Pb"></a>佛即微笑语阿难言。<a id="a-Pc"></a>此诸人等由作伎乐供养佛僧。<a id="a-Pd"></a>缘此功德。<a id="a-Pe"></a>于未来世一百劫中不堕恶道。<a id="a-Pf"></a>天上人中最受快乐。<a id="a-Pg"></a>过百劫后成辟支佛。<a id="a-Ph"></a>皆同一号。<a id="a-Pi"></a>名曰妙声。<a id="a-Pj"></a>以是因缘。<a id="a-Pk"></a>若人作乐供养三宝。<a id="a-Pl"></a>所得功德无量无边。<a id="a-Pm"></a>不可思议。<a id="a-Pn"></a>故法华经偈云。</p>
  <p id="aPo">若使人作乐　　击鼓吹角贝</p>
  <p id="aPp">箫笛琴箜篌　　琵琶铙铜钹</p>
  <p id="aPq">如是众妙音　　尽持以供养</p>
  <p id="aPr">皆以成佛道</p>
  <p id="aPs">又菩萨处胎经云。<a id="a-Pt"></a>紧那罗住须弥山北。<a id="a-Pu"></a>过小铁围有大黑山。<a id="a-Pv"></a>亦在十宝山间。<a id="a-Pw"></a>无有佛法日月星辰。<a id="a-Px"></a>由昔布施之力。<a id="a-Py"></a>今居七宝宫殿寿命甚长。<a id="a-Pz"></a>此王本人中有大长者。<a id="a-Q0"></a>兴造佛塔。<a id="a-Q1"></a>此紧那罗施一刹柱成办寺庙。<a id="a-Q2"></a>复以净食施于工匠。<a id="a-Q3"></a>寿尽作胸臆神。<a id="a-Q4"></a>在两山间。<a id="a-Q5"></a>先在人中为大长者。<a id="a-Q6"></a>居财无量。<a id="a-Q7"></a>有一沙门乞食。<a id="a-Q8"></a>妇擎饭施之。<a id="a-Q9"></a>乃大嗔怒。<a id="a-QA"></a>云何乞人瞻视我妇。<a id="a-QB"></a>当令此人手脚断坏。<a id="a-QC"></a>寿终以后受此丑形。<a id="a-QD"></a>八十四劫常无手足。<a id="a-QE"></a>诸天宴会皆悉与乾闼婆分番上下。<a id="a-QF"></a>天欲奏乐而其腋下汗流。<a id="a-QG"></a>便自上天。<a id="a-QH"></a>有一紧那罗名头娄磨。<a id="a-QI"></a>琴歌诸法实相以赞世尊。<a id="a-QJ"></a>时须弥山及诸林树皆悉震动。<a id="a-QK"></a>迦葉在座不能自安。<a id="a-QL"></a>五百仙人心生狂醉失其神足。</p>
  <p id="aQM">又大树紧那罗王所问经云。<a id="a-QN"></a>尔时大树紧那罗王。<a id="a-QO"></a>以己所掸琉璃之琴。<a id="a-QP"></a>阎浮檀金华叶庄严。<a id="a-QQ"></a>善净业报之所造作。<a id="a-QR"></a>在如来前善自调琴。<a id="a-QS"></a>及余八万四千伎乐。<a id="a-QT"></a>是大树王当掸此琴鼓众乐时。<a id="a-QU"></a>其音普皆闻此三千大千世界。<a id="a-QV"></a>是琴音声及妙歌声。<a id="a-QW"></a>隐蔽欲界诸天音乐。<a id="a-QX"></a>所有诸山药草丛林悉皆遍动。<a id="a-QY"></a>如人极醉前却颠倒。<a id="a-QZ"></a>须弥駊騀涌没不定。<a id="a-Qa"></a>一切凡圣唯除菩萨不退转者。<a id="a-Qb"></a>其余一切闻是琴声。<a id="a-Qc"></a>及诸乐音。<a id="a-Qd"></a>各不自安。<a id="a-Qe"></a>从坐起舞。<a id="a-Qf"></a>一切声闻放舍威仪诞貌逸乐。<a id="a-Qg"></a>如小儿舞戏不能自持。<a id="a-Qh"></a>尔时天冠菩萨语是声闻大迦葉等。<a id="a-Qi"></a>汝诸大德已离烦恼得八解脱。<a id="a-Qj"></a>云何今者各舍威仪。<a id="a-Qk"></a>如彼小儿举身动舞。<a id="a-Ql"></a>于时大德诸声闻等答言。<a id="a-Qm"></a>善男子。<a id="a-Qn"></a>我于是中不得自在。<a id="a-Qo"></a>如旋岚大风吹诸树木。<a id="a-Qp"></a>彼无有力能自安持。<a id="a-Qq"></a>非彼本心之所欲乐。<a id="a-Qr"></a>尔时天冠菩萨语大迦葉。<a id="a-Qs"></a>汝今观是不退菩萨威德势力。<a id="a-Qt"></a>谁见如是而当不发无上正真菩提道心。<a id="a-Qu"></a>琴声威力皆说法音。<a id="a-Qv"></a>八千菩萨得无生忍。</p>
  <p id="aQw">颂曰。</p>
  <p id="aQx">玄亮吐清气　　神响彻幽聋</p>
  <p id="aQy">登台发春咏　　高兴希遐踪</p>
  <p id="aQz">乘虚感灵觉　　鱼山振思重</p>
  <p id="aR0">摹写天歌梵　　冀布法音同</p>
  <p id="aR1">忘高故不下　　飖扬数仞中</p>
  <p id="aR2">比丘歌声呗　　人畜振心忪</p>
  <p id="aR3">斯由畅玄句　　即感雁游空</p>
  <p id="aR4">神期发筌寤　　豁尔自灵通</p>
  <p data-pb></p>
  <h2 id="aR5">感应缘(略引六验)</h2>
  <p id="aR6">晋沙门帛法桥 晋沙门支昙籥 齐沙门释僧辩 齐沙门释昙冯 齐有仕人姓梁 唐刺史任义方。</p>
  <p id="aR7">晋中山有帛法桥。<a id="a-R8"></a>是中山人。<a id="a-R9"></a>少乐转读而稍乏声。<a id="a-RA"></a>每以不畅为慨。<a id="a-RB"></a>于是绝粒忏悔七日七夕。<a id="a-RC"></a>稽首观音。<a id="a-RD"></a>以祈现报。<a id="a-RE"></a>同学苦谏誓而不改。<a id="a-RF"></a>至第七日觉喉内豁然。<a id="a-RG"></a>即索水洗漱云。<a id="a-RH"></a>吾有应矣。<a id="a-RI"></a>于是作三契经声彻三里许。<a id="a-RJ"></a>远近惊嗟人畜悉来观听。<a id="a-RK"></a>尔后诵经五十万言。<a id="a-RL"></a>昼夜讽咏哀婉通神。<a id="a-RM"></a>至年九十声犹不变。<a id="a-RN"></a>以晋穆帝永和中。<a id="a-RO"></a>卒于河北。<a id="a-RP"></a>即石虎末世也。</p>
  <p id="aRQ">晋有支昙籥。<a id="a-RR"></a>本月氏人。<a id="a-RS"></a>寓居建邺。<a id="a-RT"></a>少出家精苦蔬食。<a id="a-RU"></a>憩吴虎丘山。<a id="a-RV"></a>晋孝武初。<a id="a-RW"></a>敕请出都止建初寺。<a id="a-RX"></a>孝武从受五戒。<a id="a-RY"></a>敬以师礼。<a id="a-RZ"></a>籥特禀妙声善于转读。<a id="a-Ra"></a>尝梦天神授其声法。<a id="a-Rb"></a>觉因裁制新声。<a id="a-Rc"></a>梵响清美四飞。<a id="a-Rd"></a>却转反折还弄。<a id="a-Re"></a>虽复东阿先变康会后造。<a id="a-Rf"></a>始终巡还。<a id="a-Rg"></a>未有如籥之妙。<a id="a-Rh"></a>后进传写莫匪其法。<a id="a-Ri"></a>所制六言梵呗传响于今。<a id="a-Rj"></a>后终于所住。<a id="a-Rk"></a>年八十一。</p>
  <p id="aRl">齐安乐寺有释僧辩。<a id="a-Rm"></a>姓吴。<a id="a-Rn"></a>建康人。<a id="a-Ro"></a>出家止安乐寺。<a id="a-Rp"></a>少好读经哀婉折衷。<a id="a-Rq"></a>独步齐初无人加之。<a id="a-Rr"></a>尝在新亭刘绍宅齐。<a id="a-Rs"></a>辩初夜读经。<a id="a-Rt"></a>始得一契。<a id="a-Ru"></a>忽有群鹤下集阶前。<a id="a-Rv"></a>及辩度一卷一时飞去。<a id="a-Rw"></a>由是声振天下远近知名。<a id="a-Rx"></a>后来学者莫不宗事。<a id="a-Ry"></a>永明七年二月十九日。<a id="a-Rz"></a>司徒竟陵文宣王。<a id="a-S0"></a>梦于佛前咏维摩一契。<a id="a-S1"></a>因声发而寤。<a id="a-S2"></a>即起至佛堂中。<a id="a-S3"></a>还如梦中法。<a id="a-S4"></a>更咏古维摩一契。<a id="a-S5"></a>便觉音韵流好有工常曰。<a id="a-S6"></a>明旦即集京师善声沙门僧辩等。<a id="a-S7"></a>次第作声。<a id="a-S8"></a>辩传古维摩一契。<a id="a-S9"></a>瑞应七言偈一契。<a id="a-SA"></a>最是命家之作。<a id="a-SB"></a>后人时有传者。<a id="a-SC"></a>并讹失大体。<a id="a-SD"></a>辩以齐永明十一年卒。</p>
  <p id="aSE">齐白马寺有释昙冯。<a id="a-SF"></a>姓杨揵。<a id="a-SG"></a>为南安人。<a id="a-SH"></a>少游京师。<a id="a-SI"></a>学转读止白马寺。<a id="a-SJ"></a>音调甚工而过且自任。<a id="a-SK"></a>时人未之推也。<a id="a-SL"></a>于是专精规矩更加研寻。<a id="a-SM"></a>晚遂出郡翕然改观。<a id="a-SN"></a>诵三本起经尤善其声。<a id="a-SO"></a>后还蜀止龙渊寺。<a id="a-SP"></a>巴汉怀音者皆崇其声范。<a id="a-SQ"></a>每梵音一吐辄象马悲鸣行徒住足。<a id="a-SR"></a>因制造铜钟。<a id="a-SS"></a>于未来常有八音四辩。<a id="a-ST"></a>庸蜀有铜钟始于此也。<a id="a-SU"></a>后终所住。<a id="a-SV"></a>吴景帝世。<a id="a-SW"></a>乌程民有得痼病。<a id="a-SX"></a>及差能以向言。<a id="a-SY"></a>向言者于此而闻彼。<a id="a-SZ"></a>然自所听之不觉其声之大也。<a id="a-Sa"></a>自远听之如人对言。<a id="a-Sb"></a>不觉声之自远来也。<a id="a-Sc"></a>声之所往随其所向。<a id="a-Sd"></a>远者不过十数里(右此四验出梁高僧传)</p>
  <p id="aSe">北齐时有仕人姓梁。<a id="a-Sf"></a>甚豪富。<a id="a-Sg"></a>将死谓其妻子曰。<a id="a-Sh"></a>吾平生所爱奴马及皆使用日久称人意。<a id="a-Si"></a>吾死可以为殉。<a id="a-Sj"></a>不然无所乘也。<a id="a-Sk"></a>及死家人以囊盛土压奴杀之。<a id="a-Sl"></a>马犹未杀。<a id="a-Sm"></a>奴死四日而苏。<a id="a-Sn"></a>说云。<a id="a-So"></a>当不觉去。<a id="a-Sp"></a>忽至官府门。<a id="a-Sq"></a>门人因留止。<a id="a-Sr"></a>在门所经一宿。<a id="a-Ss"></a>明旦见其亡主。<a id="a-St"></a>被锁兵守卫言入官所。<a id="a-Su"></a>见奴谓曰。<a id="a-Sv"></a>我谓死人得使奴婢。<a id="a-Sw"></a>故遣言唤汝。<a id="a-Sx"></a>今各自受其苦全不相关。<a id="a-Sy"></a>今当白官放汝。<a id="a-Sz"></a>言毕而入。<a id="a-T0"></a>奴从屏外窥之。<a id="a-T1"></a>见官问守卫人曰。<a id="a-T2"></a>昨日压脂多少乎。<a id="a-T3"></a>对曰。<a id="a-T4"></a>得八斗。<a id="a-T5"></a>官曰。<a id="a-T6"></a>更将去压取一斛六斗。<a id="a-T7"></a>主则被压牵出竟不得言。<a id="a-T8"></a>明旦又来。<a id="a-T9"></a>有善色。<a id="a-TA"></a>谓奴曰。<a id="a-TB"></a>今当为汝白也。<a id="a-TC"></a>又入官问得脂乎。<a id="a-TD"></a>对曰不得。<a id="a-TE"></a>官问何以。<a id="a-TF"></a>主司曰。<a id="a-TG"></a>此人死三日。<a id="a-TH"></a>家人为请僧设会。<a id="a-TI"></a>每闻经呗声铁梁辄折。<a id="a-TJ"></a>故不得也。<a id="a-TK"></a>官曰。<a id="a-TL"></a>且将去。<a id="a-TM"></a>主司白官。<a id="a-TN"></a>请官放奴。<a id="a-TO"></a>即唤放俱出门。<a id="a-TP"></a>主遣传语其妻子曰。<a id="a-TQ"></a>赖汝等追福获免大苦。<a id="a-TR"></a>然犹未脱。<a id="a-TS"></a>更能造经像以相救济。<a id="a-TT"></a>冀因得免。<a id="a-TU"></a>自今无设祭既不得食而益吾罪。<a id="a-TV"></a>言毕而别。<a id="a-TW"></a>奴遂重生而具言之。<a id="a-TX"></a>家中果以其日设会。<a id="a-TY"></a>于是倾家追福合门炼行(右一验出冥报拾遗记)</p>
  <p id="aTZ">唐括州刺史乐安任义方。<a id="a-Ta"></a>武德年中死。<a id="a-Tb"></a>经数日而苏。<a id="a-Tc"></a>自云。<a id="a-Td"></a>被引见阎罗王。<a id="a-Te"></a>王令人引示地狱之处。<a id="a-Tf"></a>所说与佛经不殊。<a id="a-Tg"></a>又云。<a id="a-Th"></a>地下昼日昏暗如雾中行。<a id="a-Ti"></a>于时其家以义方心上少有熅气。<a id="a-Tj"></a>遂即请僧行道。<a id="a-Tk"></a>义方乃于地下闻其赞呗之声。<a id="a-Tl"></a>王捡其案谓之吏曰。<a id="a-Tm"></a>未合即死。<a id="a-Tn"></a>何因错追。<a id="a-To"></a>遂放令归。<a id="a-Tp"></a>义方出度三关。<a id="a-Tq"></a>关吏皆睡。<a id="a-Tr"></a>送人云。<a id="a-Ts"></a>但寻呗声当即到舍。<a id="a-Tt"></a>见一大坑当道。<a id="a-Tu"></a>意欲跳过。<a id="a-Tv"></a>遂落坑中。<a id="a-Tw"></a>应时即起。<a id="a-Tx"></a>论说地狱画地成图。<a id="a-Ty"></a>其所得俸禄皆造经像。<a id="a-Tz"></a>曾写金刚般若千余部。<a id="a-U0"></a>义方自说(右一验出冥报拾遗)</p>
 </body>
</html>