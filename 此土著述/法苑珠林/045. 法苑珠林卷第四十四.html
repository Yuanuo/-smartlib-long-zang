<!doctype html>
<html id="z3IBWiX1R5" data-ver="997">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第四十四</h1>
  <h2 id="a2">君臣篇第四十一(此有六部)</h2>
  <p id="a3">述意部 王德部 王过部 王业部 王福部 王都部。</p>
  <p data-pb></p>
  <h2 id="a4">述意部第一</h2>
  <p id="a5">如来在世。<a id="a-6"></a>预以末法嘱累帝释及诸国王。<a id="a-7"></a>良由天力可以摧万邪。<a id="a-8"></a>王威可以率兆庶也。<a id="a-9"></a>今遗法所付者。<a id="a-A"></a>意在仗以流通。<a id="a-B"></a>以四众之微弱。<a id="a-C"></a>恐三宝之废坏。<a id="a-D"></a>藉王者以威伏。<a id="a-E"></a>假王者以势逼。<a id="a-F"></a>令有不肖者寝其瑕疵。<a id="a-G"></a>讪黩者掩其纰紊。<a id="a-H"></a>助大猷以惟新。<a id="a-I"></a>扇皇风以遐畅。<a id="a-J"></a>一变告其渐。<a id="a-K"></a>再变涤区宇。<a id="a-L"></a>群生佩圣德之恩。<a id="a-M"></a>佛法得委寄之道。<a id="a-N"></a>斯付嘱之谓也。<a id="a-O"></a>如俗曰。<a id="a-P"></a>昔者圣王立制。<a id="a-Q"></a>意使阴阳有位。<a id="a-R"></a>君臣有章。<a id="a-S"></a>男女有别。<a id="a-T"></a>政令有序。<a id="a-U"></a>故王者南面而治天下。<a id="a-V"></a>居后于北宫。<a id="a-W"></a>居太子于东方。<a id="a-X"></a>天子立庙。<a id="a-Y"></a>王后立市。<a id="a-Z"></a>日蚀则王修德。<a id="a-a"></a>月蚀则后修形。<a id="a-b"></a>此体阴阳之位也。<a id="a-c"></a>故乾始于子。<a id="a-d"></a>故子为天正。<a id="a-e"></a>坤始于未。<a id="a-f"></a>其衡在丑。<a id="a-g"></a>阴不专制往而承阳。<a id="a-h"></a>故丑为地正。<a id="a-i"></a>圣王承天序地以成其功。<a id="a-j"></a>故寅为人正。<a id="a-k"></a>三正迭用有变无绝。<a id="a-l"></a>是以王者必存二代之后体三正也。<a id="a-m"></a>易曰。<a id="a-n"></a>西南得朋。<a id="a-o"></a>乃与类行。<a id="a-p"></a>东北丧朋。<a id="a-q"></a>乃终有庆。<a id="a-r"></a>故使臣从乎君女归乎男也。<a id="a-s"></a>乾始于子。<a id="a-t"></a>左行而终于戍。<a id="a-u"></a>坤始于未右。<a id="a-v"></a>行而终于酉。<a id="a-w"></a>故使男贵左女贵右也。</p>
  <h2 id="ax">王德部第二</h2>
  <p id="ay">依瑜伽论云。<a id="a-z"></a>大王当知。<a id="a-10"></a>王之功德略有十种。<a id="a-11"></a>王若成就如是功德。<a id="a-12"></a>虽无大府库无大辅佐无大军众。<a id="a-13"></a>而可归仰。<a id="a-14"></a>何等为十。<a id="a-15"></a>一种姓尊高。<a id="a-16"></a>二得大自在。<a id="a-17"></a>三性不暴恶。<a id="a-18"></a>四愤发轻微。<a id="a-19"></a>五恩惠猛利。<a id="a-1A"></a>六受正真言。<a id="a-1B"></a>七所作谛思善顺仪则。<a id="a-1C"></a>八顾恋善法。<a id="a-1D"></a>九善知差别知所作思。<a id="a-1E"></a>十不自纵任不行放逸(翻前十种虽有大库大佐大军不可归仰)大王当知。<a id="a-1F"></a>王之方便略有五种。<a id="a-1G"></a>何等为五。<a id="a-1H"></a>一善观察摄受群臣。<a id="a-1I"></a>二能以时行恩妙行。<a id="a-1J"></a>三无放逸专思机务。<a id="a-1K"></a>四无放逸善守府库。<a id="a-1L"></a>五无放逸专修法行(若翻前五行便成五衰损门退失现法及失法利也)大王当知。<a id="a-1M"></a>略有五种可爱乐法。<a id="a-1N"></a>何等为五。<a id="a-1O"></a>一世所敬爱。<a id="a-1P"></a>二自在增上。<a id="a-1Q"></a>三能摧怨敌。<a id="a-1R"></a>四善摄养身。<a id="a-1S"></a>五能往善趣。<a id="a-1T"></a>复有五种能引可爱。<a id="a-1U"></a>何等为五。<a id="a-1V"></a>一恩养世间。<a id="a-1W"></a>二英勇具足。<a id="a-1X"></a>三善权方便。<a id="a-1Y"></a>四正受境界。<a id="a-1Z"></a>五勤修法行(翻前五种名不可爱)又诸国王有三种圆满。<a id="a-1a"></a>一果报圆满。<a id="a-1b"></a>二士用圆满。<a id="a-1c"></a>三功德圆满。<a id="a-1d"></a>若诸国王生富贵家。<a id="a-1e"></a>长寿少病有大宗业。<a id="a-1f"></a>成就俱生聪利之慧。<a id="a-1g"></a>是王名为果报圆满。<a id="a-1h"></a>若诸国王善权方便所摄持故。<a id="a-1i"></a>恒常成就圆满英勇。<a id="a-1j"></a>是王名为士用圆满。<a id="a-1k"></a>若诸国王任持正法名为法王。<a id="a-1l"></a>安住正法。<a id="a-1m"></a>与诸内宫王子群臣英杰豪贵国人共修慧施。<a id="a-1n"></a>树福受斋坚持禁戒。<a id="a-1o"></a>是王名为功德圆满。<a id="a-1p"></a>又果报圆满者。<a id="a-1q"></a>受用先世净业果报。<a id="a-1r"></a>士用圆满者。<a id="a-1s"></a>受用现法可爱之果。<a id="a-1t"></a>功德圆满者。<a id="a-1u"></a>亦于当来受用圆满净业果报。<a id="a-1v"></a>若有国王三不具足。<a id="a-1w"></a>名为下士。<a id="a-1x"></a>若有果报圆满。<a id="a-1y"></a>或士用圆满或俱圆满。<a id="a-1z"></a>名为中士。<a id="a-20"></a>若三具足。<a id="a-21"></a>名为上士。</p>
  <p id="a22">又中阿含经云。<a id="a-23"></a>若诸王刹利以水洒顶。<a id="a-24"></a>得为人主。<a id="a-25"></a>整御大地。<a id="a-26"></a>有五仪式。<a id="a-27"></a>一剑二盖三天冠四珠柄拂五严饰履一切除却。<a id="a-28"></a>复有三臣。<a id="a-29"></a>一有忠信无技能智慧。<a id="a-2A"></a>二有忠信技能无智慧。<a id="a-2B"></a>三具忠信技能智慧。<a id="a-2C"></a>初名下士。<a id="a-2D"></a>次名中士。<a id="a-2E"></a>后名上士。<a id="a-2F"></a>若不忠信无有技能亦无智慧。<a id="a-2G"></a>当知此臣下中之下。</p>
  <p data-pb></p>
  <h2 id="a2H">王过部第三</h2>
  <p id="a2I">如像法决疑经云。<a id="a-2J"></a>乃至一切俗人不问贵贱。<a id="a-2K"></a>不得挝打三宝奴婢畜生。<a id="a-2L"></a>及受三宝奴婢礼拜。<a id="a-2M"></a>皆得殃咎。<a id="a-2N"></a>故萨遮尼揵经云。<a id="a-2O"></a>若破塔寺或取佛物。<a id="a-2P"></a>若教作助喜。<a id="a-2Q"></a>若有沙门身着染衣。<a id="a-2R"></a>或有持戒破戒。<a id="a-2S"></a>若系闭打缚。<a id="a-2T"></a>或令还俗。<a id="a-2U"></a>或断其命。<a id="a-2V"></a>若犯如是根本重罪。<a id="a-2W"></a>决堕地狱受无间苦。<a id="a-2X"></a>以王国内行此不善。<a id="a-2Y"></a>诸仙圣人出国而去。<a id="a-2Z"></a>大力诸神不护其国。<a id="a-2a"></a>大臣诤竞四方咸起。<a id="a-2b"></a>水旱不调风雨失时。<a id="a-2c"></a>人民饥饿劫贼纵横。<a id="a-2d"></a>疫厉疾病死亡无数。<a id="a-2e"></a>不知自作而怨诸天。</p>
  <p id="a2f">又仁王经云。<a id="a-2g"></a>国王大臣自恃高贵灭破吾法。<a id="a-2h"></a>以作制法制我弟子。<a id="a-2i"></a>不听出家不听造作佛像。<a id="a-2j"></a>立统官典制等安籍记录僧。<a id="a-2k"></a>比丘地立白衣高坐。<a id="a-2l"></a>又国王太子横作法制。<a id="a-2m"></a>不依佛教因缘破僧因缘。<a id="a-2n"></a>弦官摄僧典主僧籍。<a id="a-2o"></a>苦相摄持。<a id="a-2p"></a>佛法不久。</p>
  <p id="a2q">又瑜伽论云。<a id="a-2r"></a>大王当知。<a id="a-2s"></a>王过有十。<a id="a-2t"></a>何等为十。<a id="a-2u"></a>一种姓不高。<a id="a-2v"></a>二不得自在。<a id="a-2w"></a>三立性暴恶。<a id="a-2x"></a>四猛利愤发。<a id="a-2y"></a>五恩惠奢薄。<a id="a-2z"></a>六受邪佞言。<a id="a-30"></a>七所作不思不顺仪则。<a id="a-31"></a>八不顾善法。<a id="a-32"></a>九不知差别忘所作恩。<a id="a-33"></a>十一向纵任专行放逸。</p>
  <p id="a34">又百喻经云。<a id="a-35"></a>昔有一人。<a id="a-36"></a>说王过罪。<a id="a-37"></a>而作是言。<a id="a-38"></a>王甚暴虐治政无理。<a id="a-39"></a>王闻是语既大嗔恚竟不究悉。<a id="a-3A"></a>信傍佞人捉一贤臣。<a id="a-3B"></a>仰使剥脊取百两肉。<a id="a-3C"></a>有人证明此无是语。<a id="a-3D"></a>王心便悔索千两肉用为补脊。<a id="a-3E"></a>夜中呻唤甚大苦恼。<a id="a-3F"></a>王闻其声问言。<a id="a-3G"></a>何以苦恼。<a id="a-3H"></a>取汝百两十倍与汝。<a id="a-3I"></a>意不足耶。<a id="a-3J"></a>何故苦恼傍人答言。<a id="a-3K"></a>大王如截子头。<a id="a-3L"></a>虽得千头不免子死。<a id="a-3M"></a>虽十倍得肉不免苦痛。<a id="a-3N"></a>愚人亦尔。<a id="a-3O"></a>不畏后世贪浊现乐。<a id="a-3P"></a>苦切众生调发百姓。<a id="a-3Q"></a>多得财物。<a id="a-3R"></a>望得灭罪而得福报。<a id="a-3S"></a>譬如彼王割人之脊取人之肉以余肉补望使不痛。<a id="a-3T"></a>无有是处。</p>
  <p id="a3U">又杂譬喻经云。<a id="a-3V"></a>昔有国王喜食人肉。<a id="a-3W"></a>敕厨士曰。<a id="a-3X"></a>汝等夜行密采人来以供厨食。<a id="a-3Y"></a>以此为常。<a id="a-3Z"></a>臣下咸知。<a id="a-3a"></a>即共斥逐捐于界外。<a id="a-3b"></a>更取良贤以为国王。<a id="a-3c"></a>于是啖人王。<a id="a-3d"></a>经十三年后身生两翅。<a id="a-3e"></a>飞行啖人无复远近。<a id="a-3f"></a>向山树神请求祈福。<a id="a-3g"></a>当取国王五百人身祠山树神使我还复国。<a id="a-3h"></a>王便飞行取之。<a id="a-3i"></a>已得四百九十九人。<a id="a-3j"></a>将之山谷以石塞口。<a id="a-3k"></a>时有国王。<a id="a-3l"></a>将诸后宫诣池浴戏。<a id="a-3m"></a>始出宫门逢一道人说偈求乞。<a id="a-3n"></a>王即许之。<a id="a-3o"></a>还宫当赐金银。<a id="a-3p"></a>时王入池当欲澡洗。<a id="a-3q"></a>其啖人王。<a id="a-3r"></a>空中飞来抱王将去。<a id="a-3s"></a>还于山中。<a id="a-3t"></a>国王见啖人王。<a id="a-3u"></a>不恐不怖颜色如故。<a id="a-3v"></a>啖人王曰。<a id="a-3w"></a>吾本怖人当持祠天。<a id="a-3x"></a>已得四百九十九人。<a id="a-3y"></a>今得卿一人其数己满杀以祠天。<a id="a-3z"></a>汝何不惧。<a id="a-40"></a>国王对曰。<a id="a-41"></a>人生有死。<a id="a-42"></a>物成有败。<a id="a-43"></a>合会有离。<a id="a-44"></a>对来分之。<a id="a-45"></a>何须愁耶。<a id="a-46"></a>旦出宫时路逢道人。<a id="a-47"></a>为吾说偈。<a id="a-48"></a>即许施物今未得与。<a id="a-49"></a>以是为恨。<a id="a-4A"></a>今王弘慈宽恕假日。<a id="a-4B"></a>施讫还来不敢违要也。<a id="a-4C"></a>即听令去。<a id="a-4D"></a>而告之曰。<a id="a-4E"></a>与汝七日期。<a id="a-4F"></a>若不还者吾往取汝亦无难也。<a id="a-4G"></a>王即还宫。<a id="a-4H"></a>都中内外莫不欢喜。<a id="a-4I"></a>即开库藏布施远近。<a id="a-4J"></a>拜太子为王。<a id="a-4K"></a>殷勤百姓辞决而去。<a id="a-4L"></a>啖人王逢见其来。<a id="a-4M"></a>念曰。<a id="a-4N"></a>此得无异人乎。<a id="a-4O"></a>从死得生而故来还。<a id="a-4P"></a>即问曰。<a id="a-4Q"></a>身命世人所重爱者也。<a id="a-4R"></a>而卿舍命世之难有。<a id="a-4S"></a>不审何所志趣。<a id="a-4T"></a>愿说其意。<a id="a-4U"></a>国王答曰。<a id="a-4V"></a>即日吾施。<a id="a-4W"></a>至诚愿当得阿惟越三佛。<a id="a-4X"></a>愿度十方。<a id="a-4Y"></a>彼王问曰。<a id="a-4Z"></a>求佛之义。<a id="a-4a"></a>其事云何。<a id="a-4b"></a>国王便为广说五戒十善四等六度。<a id="a-4c"></a>心开豁然。<a id="a-4d"></a>从受五戒为清信士。<a id="a-4e"></a>因放四百九十九人各令还国。<a id="a-4f"></a>诸王共至其国感其信誓蒙得济命。<a id="a-4g"></a>各不肯还于本国。<a id="a-4h"></a>逐便住止此国。<a id="a-4i"></a>于此国王各为立第一舍。<a id="a-4j"></a>雕文刻镂光饰严整。<a id="a-4k"></a>诸国王饮食服御与王无异。<a id="a-4l"></a>四方人来问言。<a id="a-4m"></a>何以有此。<a id="a-4n"></a>如王舍宅。<a id="a-4o"></a>遍一国中。<a id="a-4p"></a>众人答曰。<a id="a-4q"></a>皆是诸王舍也。<a id="a-4r"></a>名遂远布。<a id="a-4s"></a>从此已来故号为王舍城也。<a id="a-4t"></a>佛得道已自说本末。<a id="a-4u"></a>立信王者我身是也。<a id="a-4v"></a>啖人王者鸯崛摩是。<a id="a-4w"></a>还王舍说法所度无量。<a id="a-4x"></a>皆是宿命作王时因缘人也。</p>
  <p data-pb></p>
  <h2 id="a4y">王业部第四</h2>
  <p id="a4z">如谏王经云。<a id="a-50"></a>佛在世时。<a id="a-51"></a>有国王名不犁先尼。<a id="a-52"></a>出行国界道过佛所。<a id="a-53"></a>为佛作礼就座而坐。</p>
  <p id="a54">佛告王曰。<a id="a-55"></a>王治当以正法无失节度。<a id="a-56"></a>常以慈心养育人民。<a id="a-57"></a>所以得霸治为国王者。<a id="a-58"></a>皆由宿命行善所致。<a id="a-59"></a>统理民事不可偏枉。<a id="a-5A"></a>诸官公卿群僚下逮凡民皆有怨辞。<a id="a-5B"></a>王治行不平海内皆忿。<a id="a-5C"></a>身死神入太山地狱。<a id="a-5D"></a>后虽悔之无所复及。<a id="a-5E"></a>王治国平政。<a id="a-5F"></a>常以节度。<a id="a-5G"></a>臣民叹德四海归心。<a id="a-5H"></a>天龙鬼神皆闻王善。<a id="a-5I"></a>死得上天后亦无悔。<a id="a-5J"></a>王无好淫泆以自荒坏。<a id="a-5K"></a>无以忿意有所残贼。<a id="a-5L"></a>当受忠臣刚直之谏。<a id="a-5M"></a>夫与人言常以宽详。<a id="a-5N"></a>无灼热之语。<a id="a-5O"></a>唯有孝顺慈养二亲。<a id="a-5P"></a>供事高行清净沙门。<a id="a-5Q"></a>见凡老人当尊敬之。<a id="a-5R"></a>所有财宝与民同欢。<a id="a-5S"></a>当以善心施惠于民。<a id="a-5T"></a>无以谗言残贼民命。<a id="a-5U"></a>为王之法当宣圣道教民为善。<a id="a-5V"></a>惟守一心心存三尊。<a id="a-5W"></a>王者如斯。<a id="a-5X"></a>诸圣咨嗟。<a id="a-5Y"></a>天龙鬼神拥护其国。<a id="a-5Z"></a>生有荣誉死得上天。<a id="a-5a"></a>世间荣位如幻如梦不可久保。<a id="a-5b"></a>人欲死时诸家内外聚会其边椎胸呼天。<a id="a-5c"></a>皆云柰何。<a id="a-5d"></a>泪下交横。<a id="a-5e"></a>呜呼痛哉。<a id="a-5f"></a>神灵独逝舍吾之乎。<a id="a-5g"></a>闻之者莫不伤心。<a id="a-5h"></a>睹之者莫不助哀。<a id="a-5i"></a>载之出城捐于旷野。<a id="a-5j"></a>飞鸟走兽[國*瓜]掣食之。<a id="a-5k"></a>身中有虫还食其肉。<a id="a-5l"></a>日炙风飘骨皆为干。<a id="a-5m"></a>往昔尊荣豪贵隐隐阗阗。<a id="a-5n"></a>亦如大王。<a id="a-5o"></a>今者霍然不复见之。<a id="a-5p"></a>此是无常之明证也。<a id="a-5q"></a>古尚如此。<a id="a-5r"></a>况于今日。<a id="a-5s"></a>王熟思之无念淫泆。<a id="a-5t"></a>无受佞言。<a id="a-5u"></a>证人入罪当受忠谏。<a id="a-5v"></a>治以节度。<a id="a-5w"></a>当畏地狱考治之痛。<a id="a-5x"></a>诸含血虫皆贪生活。<a id="a-5y"></a>不当杀之。<a id="a-5z"></a>佛说经竟。<a id="a-60"></a>王意即解。<a id="a-61"></a>愿为弟子。<a id="a-62"></a>即受五戒。<a id="a-63"></a>头面着地。<a id="a-64"></a>为佛作礼。</p>
  <p id="a65">又摩达国王经云。<a id="a-66"></a>佛在世时。<a id="a-67"></a>有国王号名摩达。<a id="a-68"></a>王时当出军征讨。<a id="a-69"></a>时有比丘已得罗汉道。<a id="a-6A"></a>到国分卫。<a id="a-6B"></a>并见录。<a id="a-6C"></a>将诣王宫门。<a id="a-6D"></a>王有马监。<a id="a-6E"></a>令比丘养视官马。<a id="a-6F"></a>勤苦七日。<a id="a-6G"></a>王后身自临视军阵。<a id="a-6H"></a>比丘见王。<a id="a-6I"></a>即于其前轻举飞翔上住空中现其威神。<a id="a-6J"></a>王便恐怖叩头悔过。<a id="a-6K"></a>我实愚痴不别真伪。<a id="a-6L"></a>推问国内。<a id="a-6M"></a>谁令神人为是养马。<a id="a-6N"></a>今当治杀。<a id="a-6O"></a>比丘告王言。<a id="a-6P"></a>非王及国人过也。<a id="a-6Q"></a>自我宿命行道常供养师。<a id="a-6R"></a>我时为师设饭。<a id="a-6S"></a>师谓我言。<a id="a-6T"></a>且先澡手已乃当饭我。<a id="a-6U"></a>愚痴心念言。<a id="a-6V"></a>师亦不养官马。<a id="a-6W"></a>何故不预澡手。<a id="a-6X"></a>师即谓我言。<a id="a-6Y"></a>汝今念此轻耳。<a id="a-6Z"></a>后重如何。<a id="a-6a"></a>我闻是语便愁忧之。<a id="a-6b"></a>师知其意便念言。<a id="a-6c"></a>我会当泥洹。<a id="a-6d"></a>何故令人恼耶。<a id="a-6e"></a>即以其夜三更时般泥洹。<a id="a-6f"></a>从来久远各更生死。<a id="a-6g"></a>今用是故受其宿殃。<a id="a-6h"></a>养马七日。<a id="a-6i"></a>夫善恶行辄有殃福。<a id="a-6j"></a>如影随形。<a id="a-6k"></a>王闻罪福乞归命三宝。<a id="a-6l"></a>受五戒作优婆塞。<a id="a-6m"></a>佛便为王及人民说法得须陀洹道。</p>
  <p id="a6n">又法句喻经云。<a id="a-6o"></a>昔有国王。<a id="a-6p"></a>治行正法民慕其化。<a id="a-6q"></a>无有太子以为忧愁。<a id="a-6r"></a>佛来入国。<a id="a-6s"></a>尊受五戒。<a id="a-6t"></a>奉敬不懈。<a id="a-6u"></a>有一给使。<a id="a-6v"></a>其年十一。<a id="a-6w"></a>常为王使忠信奉法不以为劳。<a id="a-6x"></a>卒得重病遂致无常。<a id="a-6y"></a>其神来还为王作子。<a id="a-6z"></a>至年十五。<a id="a-70"></a>立为太子。<a id="a-71"></a>父王命终习代为王。<a id="a-72"></a>憍慢自恣不理国事。<a id="a-73"></a>臣寮废调民被其患。<a id="a-74"></a>佛知其行不会本识。<a id="a-75"></a>将诸弟子往到其国。<a id="a-76"></a>佛告王曰。<a id="a-77"></a>今王自知本所从来不。<a id="a-78"></a>王曰。<a id="a-79"></a>愚暗不达不知先世。<a id="a-7A"></a>佛告大王。<a id="a-7B"></a>本以五事得为国王。<a id="a-7C"></a>何等为五。<a id="a-7D"></a>一者布施得为国王。<a id="a-7E"></a>万民奉献宫观资财无极。<a id="a-7F"></a>二者兴立寺庙供养三尊床榻帏帐。<a id="a-7G"></a>以是为王在于正殿御座理国。<a id="a-7H"></a>三者亲身礼敬三尊及诸长德。<a id="a-7I"></a>以是为王。<a id="a-7J"></a>一切万民莫不为之作礼。<a id="a-7K"></a>四者忍辱身三口四及意无恶。<a id="a-7L"></a>以是为王。<a id="a-7M"></a>一切见者莫不欢喜。<a id="a-7N"></a>五者学问常求智慧。<a id="a-7O"></a>以是为王。<a id="a-7P"></a>决断国事莫不奉行。<a id="a-7Q"></a>此之五事世世为王。<a id="a-7R"></a>王前世时为大王给使。<a id="a-7S"></a>奉佛以信。<a id="a-7T"></a>奉法以爱。<a id="a-7U"></a>奉僧以敬。<a id="a-7V"></a>奉亲以孝。<a id="a-7W"></a>奉君以忠。<a id="a-7X"></a>常行一心精进布施。<a id="a-7Y"></a>劳身苦体初不懈倦。<a id="a-7Z"></a>是福追身得为王子。<a id="a-7a"></a>补王之弟。<a id="a-7b"></a>今者富贵而反懈怠。<a id="a-7c"></a>夫为国王当行五事。<a id="a-7d"></a>何谓为五。<a id="a-7e"></a>一者领理万民无有枉滥。<a id="a-7f"></a>二者养育将士随时廪与。<a id="a-7g"></a>三者念修本业福德无绝。<a id="a-7h"></a>四者当信忠臣正直之谏。<a id="a-7i"></a>无受谗言以伤正直。<a id="a-7j"></a>五者节欲贪乐心不放逸。<a id="a-7k"></a>行此五事名闻四海福禄自来。<a id="a-7l"></a>舍此五事众纲不举。<a id="a-7m"></a>民穷则思乱。<a id="a-7n"></a>士劳则势不举。<a id="a-7o"></a>无福则鬼神不助。<a id="a-7p"></a>自用则失大理。<a id="a-7q"></a>忠臣不敢谏则心荡放逸。<a id="a-7r"></a>国主不理务民则多怨。<a id="a-7s"></a>若如是者身失令名后则无福。<a id="a-7t"></a>于是世尊重说偈言。</p>
  <p id="a7u">夫为世间将　　修正不阿枉</p>
  <p id="a7v">心调胜诸恶　　如是为法王</p>
  <p id="a7w">见正能修慧　　仁爱好利人</p>
  <p id="a7x">既利以平均　　如是众附亲</p>
  <p id="a7y">佛说是时。<a id="a-7z"></a>王大欢喜。<a id="a-80"></a>五体忏悔谢。<a id="a-81"></a>佛闻法得须陀洹道。</p>
  <p id="a82">又宾头卢为优陀延王说法经云。<a id="a-83"></a>昔辅相子宾头卢阿罗汉。<a id="a-84"></a>为优陀延王。<a id="a-85"></a>说偈云。</p>
  <p id="a86">生老病死患　　于中未解脱</p>
  <p id="a87">无明爱毒箭　　犹未得拔出</p>
  <p id="a88">人帝汝云何　　而生乐着想</p>
  <p id="a89">如象处林中　　四边大火起</p>
  <p id="a8A">处此急难处　　云何有欢喜</p>
  <p id="a8B">大王应当知　　荣位须臾间</p>
  <p id="a8C">智者深观察　　不应于此事</p>
  <p id="a8D">而生希有想　　汝何故错解</p>
  <p id="a8E">未脱生死胎　　横生无畏想</p>
  <p id="a8F">欲贼劫诸根　　横生无畏想</p>
  <p id="a8G">无常不坚固　　如芭蕉水沫</p>
  <p id="a8H">亦如浮云散　　天王尊胜位</p>
  <p id="a8I">危脆亦如是　　人帝应当知</p>
  <p id="a8J">贪利极速驶　　如水注深谷</p>
  <p id="a8K">嗜欲极轻疾　　动转如掉索</p>
  <p id="a8L">愚痴染为欲　　不觉致堕落</p>
  <p id="a8M">尊者言。<a id="a-8N"></a>大王。<a id="a-8O"></a>我今为王略说譬喻。<a id="a-8P"></a>王至心听。<a id="a-8Q"></a>昔日有人行在旷路。<a id="a-8R"></a>逢大恶象为象所逐。<a id="a-8S"></a>狂惧走突无所依怙。<a id="a-8T"></a>见一丘井即寻树根入井中藏。<a id="a-8U"></a>上有黑白二鼠互啮树根。<a id="a-8V"></a>此井四边有四毒蛇欲螫其人。<a id="a-8W"></a>而此井下有三大毒龙。<a id="a-8X"></a>傍畏四蛇。<a id="a-8Y"></a>下畏毒龙。<a id="a-8Z"></a>所攀之树其根动摇。<a id="a-8a"></a>树上有蜜五滴堕其口中。<a id="a-8b"></a>于时动树敲坏蜂窠。<a id="a-8c"></a>众蜂散飞唼螫其人。<a id="a-8d"></a>有野火起复来烧树。<a id="a-8e"></a>大王当知。<a id="a-8f"></a>彼人苦恼不可称计。<a id="a-8g"></a>而彼人得味甚少苦患甚多。<a id="a-8h"></a>其所味者如牛迹水。<a id="a-8i"></a>其所苦患犹如大海。<a id="a-8j"></a>昧如芥子苦如。<a id="a-8k"></a>须弥。<a id="a-8l"></a>味如萤火苦如日月。<a id="a-8m"></a>如藕根孔比于太虚。<a id="a-8n"></a>亦如蚊子比金翅鸟。<a id="a-8o"></a>其味苦恼多少如是尊者言。<a id="a-8p"></a>大王。<a id="a-8q"></a>旷野者喻于生死。<a id="a-8r"></a>彼男子者喻于凡夫。<a id="a-8s"></a>象喻于无常。<a id="a-8t"></a>丘井喻于人身。<a id="a-8u"></a>树根喻于人命。<a id="a-8v"></a>白黑鼠者喻于昼夜。<a id="a-8w"></a>啮树根者喻念念灭。<a id="a-8x"></a>四毒蛇者喻于四大。<a id="a-8y"></a>蜜者喻于五欲。<a id="a-8z"></a>众蜂喻恶觉观。<a id="a-90"></a>野火烧者喻其老迈。<a id="a-91"></a>下有三毒龙者喻其死亡堕三恶道。<a id="a-92"></a>是故当知。<a id="a-93"></a>欲味甚少苦患甚多。<a id="a-94"></a>生老病死于一切人皆得自在。<a id="a-95"></a>世间之人身心劳苦无归依处。<a id="a-96"></a>众苦所逼轻疾如电。<a id="a-97"></a>是可忧愁不应爱着。</p>
  <p data-pb></p>
  <h2 id="a98">王福部第五</h2>
  <p id="a99">如旧杂譬喻经云。<a id="a-9A"></a>昔有国王出射猎还。<a id="a-9B"></a>过寺绕塔为沙门作礼。<a id="a-9C"></a>群臣共笑之。<a id="a-9D"></a>王觉知问群臣曰。<a id="a-9E"></a>有金在釜沸以手取得不。<a id="a-9F"></a>答曰。<a id="a-9G"></a>不可得。<a id="a-9H"></a>王言。<a id="a-9I"></a>汝以冷水投中可得取不。<a id="a-9J"></a>臣白王曰。<a id="a-9K"></a>可得也。<a id="a-9L"></a>王言。<a id="a-9M"></a>我行王事。<a id="a-9N"></a>射猎所作如汤沸。<a id="a-9O"></a>烧香然灯绕塔礼僧。<a id="a-9P"></a>如持冷水投沸汤中。<a id="a-9Q"></a>夫作王有善恶之行。<a id="a-9R"></a>何为但有恶无善乎。</p>
  <p id="a9S">又迦葉经云。<a id="a-9T"></a>佛告迦葉。<a id="a-9U"></a>过去无量阿僧祇劫有佛号妙华。<a id="a-9V"></a>时有轮王。<a id="a-9W"></a>名曰尼弥。<a id="a-9X"></a>如法治世主四天下。<a id="a-9Y"></a>尔时大王见二化生童子。<a id="a-9Z"></a>得出家已即以太子令绍王位。<a id="a-9a"></a>王与九百九十九子。<a id="a-9b"></a>八万四千夫人。<a id="a-9c"></a>五千大臣及诸人民。<a id="a-9d"></a>以净信心俱共出家。<a id="a-9e"></a>尔时太子登位七日。<a id="a-9f"></a>内自思惟。<a id="a-9g"></a>我终不舍萨婆若心。<a id="a-9h"></a>何用王位。<a id="a-9i"></a>作是念已发心出家。<a id="a-9j"></a>于十五日游四天下。<a id="a-9k"></a>说此偈言。</p>
  <p id="a9l">我父及亲属　　皆悉已出家</p>
  <p id="a9m">无量亿众生　　为法亦出家</p>
  <p id="a9n">我今乐出家　　不乐住五欲</p>
  <p id="a9o">一心求佛道　　欲诣导师所</p>
  <p id="a9p">若发心出家　　离诸欲火者</p>
  <p id="a9q">应速随我去　　离难甚难得</p>
  <p id="a9r">不发出家心　　不远离欲火</p>
  <p id="a9s">安心在居家　　安住于实法</p>
  <p id="a9t">迦葉。<a id="a-9u"></a>时彼童子说此偈时。<a id="a-9v"></a>四天下中无一众生乐在家者。<a id="a-9w"></a>皆悉发心愿求出家。<a id="a-9x"></a>既出家已不须种殖。<a id="a-9y"></a>其地自然生诸糠米。<a id="a-9z"></a>诸树自然生诸衣服。<a id="a-A0"></a>一切诸天供侍给使。<a id="a-A1"></a>一切众生皆得道果。</p>
  <p data-pb></p>
  <h2 id="aA2">王都部第六</h2>
  <p id="aA3">如十二游经云。<a id="a-A4"></a>波斯匿王者。<a id="a-A5"></a>晋言和悦。<a id="a-A6"></a>迦维罗越国者。<a id="a-A7"></a>晋言妙德。<a id="a-A8"></a>舍卫国者。<a id="a-A9"></a>晋言无物不有。<a id="a-AA"></a>维耶离国者。<a id="a-AB"></a>晋言广大。<a id="a-AC"></a>一名度生死。<a id="a-AD"></a>罗阅只城者。<a id="a-AE"></a>晋言王舍城。<a id="a-AF"></a>鸠留国者。<a id="a-AG"></a>晋言智士。<a id="a-AH"></a>波罗柰国者。<a id="a-AI"></a>晋言鹿野。<a id="a-AJ"></a>一名诸佛国阎浮提中有十六大国八万四千城。<a id="a-AK"></a>有八国王四天子。<a id="a-AL"></a>东有晋天子。<a id="a-AM"></a>人民炽盛。<a id="a-AN"></a>南有天竺国天子。<a id="a-AO"></a>土地多饶象。<a id="a-AP"></a>西有大秦国天子。<a id="a-AQ"></a>土地饶金玉。<a id="a-AR"></a>北有月支天子。<a id="a-AS"></a>土地多好马。<a id="a-AT"></a>八万四千城中有六千四百种人。<a id="a-AU"></a>万物音响各别。<a id="a-AV"></a>有五十六万亿丘聚。<a id="a-AW"></a>鱼有六千四百种。<a id="a-AX"></a>鸟有四千五百种。<a id="a-AY"></a>兽有二千四百种。<a id="a-AZ"></a>树有万种。<a id="a-Aa"></a>草有八千种。<a id="a-Ab"></a>杂药有七百四十种。<a id="a-Ac"></a>杂香有四十三种。<a id="a-Ad"></a>宝有百二十一种。<a id="a-Ae"></a>正宝有七种。<a id="a-Af"></a>海中有二千五百国。<a id="a-Ag"></a>有百八十国。<a id="a-Ah"></a>人啖五谷。<a id="a-Ai"></a>有三百三十国。<a id="a-Aj"></a>人啖鱼鼍鼋鼍。<a id="a-Ak"></a>五大国王。<a id="a-Al"></a>一王主五百城。<a id="a-Am"></a>第一王名斯黎国。<a id="a-An"></a>土地尽事佛不事众邪。<a id="a-Ao"></a>第二王名迦罗。<a id="a-Ap"></a>土地出七宝。<a id="a-Aq"></a>第三王名不罗。<a id="a-Ar"></a>土地出四十种香及白琉璃。<a id="a-As"></a>第四王名阇耶。<a id="a-At"></a>土地出荜茇胡椒。<a id="a-Au"></a>第五王名那頞。<a id="a-Av"></a>土地出白珠及七色琉璃。<a id="a-Aw"></a>五大国城人多黑色短小。<a id="a-Ax"></a>相去六十五万里。<a id="a-Ay"></a>从是已去但有海水无有人民。<a id="a-Az"></a>去铁围山百四十万里。</p>
  <p id="aB0">又智度论。<a id="a-B1"></a>问曰。<a id="a-B2"></a>如舍婆提诸大城。<a id="a-B3"></a>皆有诸王舍。<a id="a-B4"></a>何故独名此城为王舍城。<a id="a-B5"></a>答曰。<a id="a-B6"></a>有人言。<a id="a-B7"></a>是摩迦陀国王有子。<a id="a-B8"></a>一头两面四臂。<a id="a-B9"></a>时人以为不祥。<a id="a-BA"></a>王即裂其身首弃之旷野。<a id="a-BB"></a>罗刹女鬼名阇罗。<a id="a-BC"></a>还合其身而乳养之。<a id="a-BD"></a>后大成人。<a id="a-BE"></a>力能并诸国王有天下。<a id="a-BF"></a>取诸国王万八千人置此五山中。<a id="a-BG"></a>以大力势治阎浮提。<a id="a-BH"></a>人因名此山为王舍城。<a id="a-BI"></a>复有人言。<a id="a-BJ"></a>摩伽陀王先所住城。<a id="a-BK"></a>城中失火。<a id="a-BL"></a>一烧一作。<a id="a-BM"></a>如是至七。<a id="a-BN"></a>国人疲役。<a id="a-BO"></a>王大忧怖。<a id="a-BP"></a>集诸智人问其意故。<a id="a-BQ"></a>有言。<a id="a-BR"></a>宜应易处。<a id="a-BS"></a>王即更求住处。<a id="a-BT"></a>见此五山周匝如城。<a id="a-BU"></a>即作宫殿于中止住。<a id="a-BV"></a>以是义故名王舍城。<a id="a-BW"></a>复往古世时。<a id="a-BX"></a>此国有王。<a id="a-BY"></a>名婆薮。<a id="a-BZ"></a>心厌世法出家作仙人。<a id="a-Ba"></a>是时居家婆罗门。<a id="a-Bb"></a>与出家诸仙人共论议。<a id="a-Bc"></a>居家婆罗门言。<a id="a-Bd"></a>经书云。<a id="a-Be"></a>天祀中应杀生啖肉。<a id="a-Bf"></a>诸出家仙人言。<a id="a-Bg"></a>不应天祀中杀生啖肉。<a id="a-Bh"></a>共诤云云。<a id="a-Bi"></a>诸出家婆罗门言。<a id="a-Bj"></a>此有大王出家作仙人。<a id="a-Bk"></a>汝等信不。<a id="a-Bl"></a>诸居家婆罗门言信。<a id="a-Bm"></a>诸出家仙人言。<a id="a-Bn"></a>我以此人为证。<a id="a-Bo"></a>后日当问。<a id="a-Bp"></a>诸居家婆罗门即以其夜先到婆薮仙人所。<a id="a-Bq"></a>种种问已语婆薮仙人。<a id="a-Br"></a>明日论义。<a id="a-Bs"></a>汝当助我。<a id="a-Bt"></a>如是明旦论时。<a id="a-Bu"></a>诸出家仙人问婆薮仙人。<a id="a-Bv"></a>天祀中应杀生啖肉不。<a id="a-Bw"></a>婆薮仙人言。<a id="a-Bx"></a>婆罗门法天祀中应杀生啖肉。<a id="a-By"></a>诸出家仙人言。<a id="a-Bz"></a>于汝实心云何。<a id="a-C0"></a>婆薮仙人言。<a id="a-C1"></a>为天祀故应杀生啖肉。<a id="a-C2"></a>此生在天祀中死故得生天上。<a id="a-C3"></a>诸出家仙人言。<a id="a-C4"></a>汝大不是。<a id="a-C5"></a>汝大妄语。<a id="a-C6"></a>即唾之言。<a id="a-C7"></a>罪人灭去。<a id="a-C8"></a>是时婆薮仙人寻陷入地没踝。<a id="a-C9"></a>是初开大罪门故。<a id="a-CA"></a>诸出家仙人言。<a id="a-CB"></a>汝应实语。<a id="a-CC"></a>若故妄语者。<a id="a-CD"></a>汝身当陷入地中。<a id="a-CE"></a>婆薮仙人言。<a id="a-CF"></a>我知为天故杀生啖肉无罪。<a id="a-CG"></a>即复陷入地至膝。<a id="a-CH"></a>如是渐渐稍没至腰至项。<a id="a-CI"></a>诸出家仙人言。<a id="a-CJ"></a>汝今妄语得现世报。<a id="a-CK"></a>更以实语者。<a id="a-CL"></a>虽入地下我能出汝令得免罪。<a id="a-CM"></a>尔时婆薮仙人自思惟言。<a id="a-CN"></a>我贵人不应两种语。<a id="a-CO"></a>又婆罗门四韦陀法中种种因缘赞祀天法。<a id="a-CP"></a>我一人死当何足计。<a id="a-CQ"></a>一心言天应天祀中杀生啖肉无罪。<a id="a-CR"></a>诸出家人言。<a id="a-CS"></a>汝重罪人摧去不用见汝。<a id="a-CT"></a>于是举身没地中。<a id="a-CU"></a>从是已来乃至今日。<a id="a-CV"></a>常用婆薮仙人王法。<a id="a-CW"></a>于天祀中杀羊。<a id="a-CX"></a>当下刀时言。<a id="a-CY"></a>婆薮仙人杀汝。<a id="a-CZ"></a>婆薮之子。<a id="a-Ca"></a>名曰广车。<a id="a-Cb"></a>嗣位为王。<a id="a-Cc"></a>后亦厌世法而不能出家。<a id="a-Cd"></a>如是思惟。<a id="a-Ce"></a>我父先王出家生入地中。<a id="a-Cf"></a>若治天下复作大罪。<a id="a-Cg"></a>我今当何以自处。<a id="a-Ch"></a>如是思惟时。<a id="a-Ci"></a>闻空中声言。<a id="a-Cj"></a>汝若行见难值希有处。<a id="a-Ck"></a>汝应是中作舍住。<a id="a-Cl"></a>作是语已便不复闻声。<a id="a-Cm"></a>未经几时。<a id="a-Cn"></a>王出畋猎。<a id="a-Co"></a>见有鹿走其疾如风。<a id="a-Cp"></a>王便逐之而不可及。<a id="a-Cq"></a>遂逐不止。<a id="a-Cr"></a>百官侍从无能及者。<a id="a-Cs"></a>转前见有五山周匝峻固。<a id="a-Ct"></a>其地平正生草细软好华遍地。<a id="a-Cu"></a>种种树林华果茂盛。<a id="a-Cv"></a>温泉浴池皆悉清净。<a id="a-Cw"></a>其地庄严。<a id="a-Cx"></a>处处有散天华天香闻天伎乐。<a id="a-Cy"></a>尔时揵闼婆伎乐。<a id="a-Cz"></a>适见王来各自还去。<a id="a-D0"></a>是处希有未曾所见。<a id="a-D1"></a>今我正当在中作舍住。<a id="a-D2"></a>如是思惟已群臣百官寻迹而到。<a id="a-D3"></a>王告诸臣。<a id="a-D4"></a>我前所闻空中声言。<a id="a-D5"></a>汝行若见希有难值之处。<a id="a-D6"></a>汝于是中作舍住。<a id="a-D7"></a>我今见此希有之处。<a id="a-D8"></a>我应是中作舍住。<a id="a-D9"></a>即舍本城于此山中住。<a id="a-DA"></a>是王初始在此中住。<a id="a-DB"></a>从是已后次第止住。<a id="a-DC"></a>是王元起造立宫舍。<a id="a-DD"></a>故名王舍城。</p>
  <p id="aDE">又智度论。<a id="a-DF"></a>耆阇崛山者。<a id="a-DG"></a>此名鹫头山。<a id="a-DH"></a>问曰。<a id="a-DI"></a>何故名鹫头山。<a id="a-DJ"></a>答曰。<a id="a-DK"></a>是山顶似鹫。<a id="a-DL"></a>王舍城人见其似鹫故。<a id="a-DM"></a>共传言鹫头山。<a id="a-DN"></a>因而名之为鹫头山。<a id="a-DO"></a>又王舍城南尸陀林中多诸死人。<a id="a-DP"></a>诸鹫常来食之。<a id="a-DQ"></a>还在山头。<a id="a-DR"></a>时人遂名鹫头山。<a id="a-DS"></a>是山于五山中最高大。<a id="a-DT"></a>多好林水圣人住处。</p>
  <p id="aDU">又大哀经云。<a id="a-DV"></a>佛在王舍城灵鹫山者。<a id="a-DW"></a>古昔诸佛之所游居。<a id="a-DX"></a>如来威神之所建立。<a id="a-DY"></a>其地道场诸菩萨众所共咨嗟。<a id="a-DZ"></a>无极法座天龙鬼神等。<a id="a-Da"></a>咸俱归命稽首为礼。</p>
  <p id="aDb">又智度论。<a id="a-Dc"></a>问。<a id="a-Dd"></a>佛普慈一切。<a id="a-De"></a>何故独住王舍城不住余城。<a id="a-Df"></a>答曰。<a id="a-Dg"></a>亦住余城希少。<a id="a-Dh"></a>而多住王舍城舍婆提城。<a id="a-Di"></a>为诸城边国。<a id="a-Dj"></a>又弥离车地多弊恶人。<a id="a-Dk"></a>善根未熟故不住之。<a id="a-Dl"></a>又佛知恩故多住此二城。<a id="a-Dm"></a>问曰。<a id="a-Dn"></a>何故知恩多住二城。<a id="a-Do"></a>答曰。<a id="a-Dp"></a>憍萨罗国是佛生身地。<a id="a-Dq"></a>舍婆提大城佛为法主故。<a id="a-Dr"></a>亦在此城。<a id="a-Ds"></a>问曰。<a id="a-Dt"></a>若知恩故多住舍婆提城者。<a id="a-Du"></a>迦毗罗城近佛生处。<a id="a-Dv"></a>何以不住。<a id="a-Dw"></a>答曰。<a id="a-Dx"></a>佛无余习。<a id="a-Dy"></a>近诸亲属亦无累想。<a id="a-Dz"></a>然释种弟子多未离欲。<a id="a-E0"></a>若近亲属则染着心主。<a id="a-E1"></a>以报生地恩故多住舍婆提。<a id="a-E2"></a>一切众生皆念生地故。<a id="a-E3"></a>如偈说。</p>
  <p id="aE4">一切论义师　　自受所知法</p>
  <p id="aE5">如人念生地　　虽出家犹诤</p>
  <p id="aE6">以报法身地恩故多住王舍城。<a id="a-E7"></a>诸佛皆爱法身故。<a id="a-E8"></a>如偈说。</p>
  <p id="aE9">过去未来　　现在诸佛　　供养法身</p>
  <p id="aEA">师敬尊重</p>
  <p id="aEB">法身于生身胜故。<a id="a-EC"></a>二城中多住王舍城。</p>
  <p id="aED">颂曰。</p>
  <p id="aEE">君臣感德　　灵篇金镜　　宝册葳[(卄/豕)*生]</p>
  <p id="aEF">帝图掩映　　鸟纪称祥　　龙书表庆</p>
  <p id="aEG">万国来朝　　百辟作咏　　肇高武皇</p>
  <p id="aEH">后嗣宗圣　　凶夷险阻　　威感除并</p>
  <p id="aEI">慈荫苍生　　业隆寿命　　至哉胜业</p>
  <p id="aEJ">圣君启政</p>
  <p data-pb></p>
  <h2 id="aEK">感应缘(略引五验)</h2>
  <p id="aEL">燕臣庄子仪 汉王如意 汉灵帝 汉宣帝 又汉灵帝。</p>
  <p id="aEM">燕臣庄子仪无罪。<a id="a-EN"></a>而简公杀之。<a id="a-EO"></a>子仪曰。<a id="a-EP"></a>死者无知则已。<a id="a-EQ"></a>若其有知。<a id="a-ER"></a>不出三年必使君知之。<a id="a-ES"></a>期年简公祀于租泽。<a id="a-ET"></a>燕之有租泽。<a id="a-EU"></a>犹宋之有桑林。<a id="a-EV"></a>国之大祀也。<a id="a-EW"></a>男女观子仪起于道左荷朱杖击公。<a id="a-EX"></a>公死于车上。</p>
  <p id="aEY">汉王如意。<a id="a-EZ"></a>汉高帝第四子也。<a id="a-Ea"></a>吕后生长子也。<a id="a-Eb"></a>立为皇太子。<a id="a-Ec"></a>而如意母戚夫人得宠于帝。<a id="a-Ed"></a>帝数欲谮太子而立如意。<a id="a-Ee"></a>群臣争之。<a id="a-Ef"></a>故遂封如意于赵。<a id="a-Eg"></a>吕后以是嫉之。<a id="a-Eh"></a>及高帝崩。<a id="a-Ei"></a>吕后征如意。<a id="a-Ej"></a>到长安而拉杀之。<a id="a-Ek"></a>又肢断戚夫人手足。<a id="a-El"></a>号为人彘。<a id="a-Em"></a>后吕后袚除于[溧-木+(革*月)]上还。<a id="a-En"></a>道中见物如苍狗攫后腋。<a id="a-Eo"></a>忽而不见。<a id="a-Ep"></a>卜之云。<a id="a-Eq"></a>赵王如意为崇。<a id="a-Er"></a>遂病腋伤而崩(右二验出冤魂志)</p>
  <p id="aEs">汉灵帝数游戏于西园。<a id="a-Et"></a>令后宫婇女为客舍主。<a id="a-Eu"></a>身为商贾行至舍间。<a id="a-Ev"></a>婇女下酒。<a id="a-Ew"></a>因共饮食以为戏乐。<a id="a-Ex"></a>盖是天子将欲失位降在皂隶之徭也。<a id="a-Ey"></a>其后天子遂传古志之曰。<a id="a-Ez"></a>赤厄三七。<a id="a-F0"></a>三七者经二百一十载。<a id="a-F1"></a>当有外戚之篡。<a id="a-F2"></a>丹眉之妖篡盗短祚极于三六。<a id="a-F3"></a>当有龙飞之秀兴复祖宗。<a id="a-F4"></a>又历三七当复有黄首之妖天下大乱矣。<a id="a-F5"></a>自高祖建业至于平帝之末。<a id="a-F6"></a>二百一十年。<a id="a-F7"></a>而王莽篡位。<a id="a-F8"></a>盖因母后之亲。<a id="a-F9"></a>十八年而山东贼樊子都等起。<a id="a-FA"></a>实丹其眉。<a id="a-FB"></a>故天下号曰赤眉。<a id="a-FC"></a>于是光武以兴于其名曰秀。<a id="a-FD"></a>至于灵帝中平元年。<a id="a-FE"></a>而张角起置三十六万众。<a id="a-FF"></a>数十万人皆是黄巾。<a id="a-FG"></a>故天下号曰黄巾贼。<a id="a-FH"></a>故今道服由此而兴。<a id="a-FI"></a>初起于邺会于真定。<a id="a-FJ"></a>诳惑百姓曰。<a id="a-FK"></a>苍天已死。<a id="a-FL"></a>黄天立岁。<a id="a-FM"></a>名甲子年。<a id="a-FN"></a>天下大吉。<a id="a-FO"></a>起于邺者天下始业也。<a id="a-FP"></a>会于真定也。<a id="a-FQ"></a>小民相向跪拜信趣。<a id="a-FR"></a>出荆杨尤甚。<a id="a-FS"></a>弃财产流溢道路。<a id="a-FT"></a>死者数百。<a id="a-FU"></a>角等初以二月起兵。<a id="a-FV"></a>其冬十二月悉破。<a id="a-FW"></a>自光武中兴至黄巾之起。<a id="a-FX"></a>未盈二百一十年。<a id="a-FY"></a>而天下大乱。<a id="a-FZ"></a>汉祚废绝。<a id="a-Fa"></a>实应三七之运也。</p>
  <p id="aFb">汉宣帝之世。<a id="a-Fc"></a>燕代之间有三男。<a id="a-Fd"></a>共取一妇生其四子。<a id="a-Fe"></a>及至将分妻子而不可均。<a id="a-Ff"></a>乃致诤讼。<a id="a-Fg"></a>廷尉范延寿断之曰。<a id="a-Fh"></a>此非人类。<a id="a-Fi"></a>当以禽兽。<a id="a-Fj"></a>从母不从父也。<a id="a-Fk"></a>请戮三男子以儿还母。<a id="a-Fl"></a>宣帝嗟叹曰。<a id="a-Fm"></a>事何必古若此。<a id="a-Fn"></a>则可谓当于理而厌人情也。<a id="a-Fo"></a>延寿盖见人事而知用刑矣。<a id="a-Fp"></a>未知论人妖将来之应也。</p>
  <p id="aFq">汉灵帝建宁三年。<a id="a-Fr"></a>河内有妇食夫。<a id="a-Fs"></a>河南有夫食妇。<a id="a-Ft"></a>夫妇阴阳二仪之体也。<a id="a-Fu"></a>有情之深者也。<a id="a-Fv"></a>今反相食。<a id="a-Fw"></a>阴阳相侵。<a id="a-Fx"></a>岂特日月之眚哉。<a id="a-Fy"></a>灵帝既没天下大乱。<a id="a-Fz"></a>君有妄诛之暴。<a id="a-G0"></a>臣有劫弑之逆。<a id="a-G1"></a>兵革伤残骨肉为仇。<a id="a-G2"></a>生民之祸至矣。<a id="a-G3"></a>故人妖为之先作。<a id="a-G4"></a>恨不遭幸有屠乘之论以测其情也(右三验出搜神记)</p>
 </body>
</html>