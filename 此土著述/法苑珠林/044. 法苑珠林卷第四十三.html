<!doctype html>
<html id="z3IBWiW1R4" data-ver="1180">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第四十三</h1>
  <h2 id="a2">轮王篇第四十(此有五部)</h2>
  <p id="a3">述意部 会名部 七宝部 顶生部 育王部。</p>
  <p data-pb></p>
  <h2 id="a4">述意部第一</h2>
  <p id="a5">闻。<a id="a-6"></a>飞行皇帝统御四洲。<a id="a-7"></a>边鄙逆命则七宝威伏。<a id="a-8"></a>十善引化则千子感现。<a id="a-9"></a>囊括遐迩独处中原。<a id="a-A"></a>发慈父之抚育。<a id="a-B"></a>感赤子之忠臣。<a id="a-C"></a>世居久远贪逸弥繁。<a id="a-D"></a>峻极威戎远思天报。<a id="a-E"></a>于是行转轮之猛。<a id="a-F"></a>腾帝释之宫。<a id="a-G"></a>图度非分。<a id="a-H"></a>退失轮王之位。<a id="a-I"></a>怀悲苦切。<a id="a-J"></a>剧同涂炭之殃。<a id="a-K"></a>哀斯痛矣。<a id="a-L"></a>深可嗟呼。</p>
  <p data-pb></p>
  <h2 id="aM">会名部第二</h2>
  <p id="aN">依真谛三藏法师云。<a id="a-O"></a>于成劫时人寿无量岁。<a id="a-P"></a>于住坏劫时人寿八万岁。<a id="a-Q"></a>时有轮王出世。<a id="a-R"></a>若减不出。<a id="a-S"></a>轮王有三。<a id="a-T"></a>一军轮王。<a id="a-U"></a>二财轮王。<a id="a-V"></a>三法轮王。<a id="a-W"></a>若减八万财轮王不出世。<a id="a-X"></a>所以然者。<a id="a-Y"></a>此王福德寿命长远。<a id="a-Z"></a>即与寿相违故不出世。<a id="a-a"></a>若减法轮王出世。<a id="a-b"></a>所以然者。<a id="a-c"></a>如来大悲令诸众生知苦无常易可化故出世也。<a id="a-d"></a>故论云。<a id="a-e"></a>劫减佛兴世。<a id="a-f"></a>劫初转轮王。<a id="a-g"></a>唯弥勒佛出时。<a id="a-h"></a>人民福德。<a id="a-i"></a>二王俱出世也。<a id="a-j"></a>财有四。<a id="a-k"></a>一金轮王则化被四天下。<a id="a-l"></a>二银轮王则政隔北郁单。<a id="a-m"></a>王三天下。<a id="a-n"></a>三铜轮王则除北郁单及西俱耶尼。<a id="a-o"></a>王二天下。<a id="a-p"></a>四铁轮王则唯局阎浮提。<a id="a-q"></a>王一天下。<a id="a-r"></a>若减八万岁时有军轮王出。<a id="a-s"></a>以军威伏。<a id="a-t"></a>王一天下。<a id="a-u"></a>即是阿育王等。<a id="a-v"></a>如来为法轮王。<a id="a-w"></a>言劫增转轮王者。<a id="a-x"></a>此据财轮王也。<a id="a-y"></a>若论军轮故通劫减。<a id="a-z"></a>铁轮有二百五十辐。<a id="a-10"></a>铜轮有五百辐。<a id="a-11"></a>银轮有七百五十辐。<a id="a-12"></a>金轮有千辐。<a id="a-13"></a>故仁王经云。<a id="a-14"></a>道种坚德王乘金轮王四天下。<a id="a-15"></a>性种性王乘银轮王三天下。<a id="a-16"></a>习种性王乘铜轮王二天下。<a id="a-17"></a>以上十善得王。<a id="a-18"></a>乘铁轮王一天下。</p>
  <h2 id="a19">七宝部第三</h2>
  <p id="a1A">如长阿含经云。<a id="a-1B"></a>佛告比丘。<a id="a-1C"></a>世间有转轮圣王。<a id="a-1D"></a>成就七宝有四神德。<a id="a-1E"></a>云何成就七宝。<a id="a-1F"></a>一金轮宝。<a id="a-1G"></a>二白象宝。<a id="a-1H"></a>三绀马宝。<a id="a-1I"></a>四神珠宝。<a id="a-1J"></a>五玉女宝。<a id="a-1K"></a>六居士宝(余经名典财宝)七主兵宝。<a id="a-1L"></a>云何金轮宝成就。<a id="a-1M"></a>若转轮圣王出阎浮提地。<a id="a-1N"></a>刹利水浇头种。<a id="a-1O"></a>以十五日月满时沐浴香汤上高殿上。<a id="a-1P"></a>与婇女众共相娱乐。<a id="a-1Q"></a>天金轮宝忽现在前。<a id="a-1R"></a>轮有千辐。<a id="a-1S"></a>光色具足天金所成。<a id="a-1T"></a>天匠所造非世所有。<a id="a-1U"></a>轮径丈四。<a id="a-1V"></a>轮王见已默自念言。<a id="a-1W"></a>我曾从先宿诸旧闻如是语。<a id="a-1X"></a>若刹利王水浇头种。<a id="a-1Y"></a>以十五日月满时沐浴香汤。<a id="a-1Z"></a>升法殿上婇女围绕。<a id="a-1a"></a>自然金轮忽现在前。<a id="a-1b"></a>轮有千辐。<a id="a-1c"></a>光色具足天匠所造非世所有。<a id="a-1d"></a>轮径丈四。<a id="a-1e"></a>是则名为转轮圣王。<a id="a-1f"></a>今此轮现将无是耶。<a id="a-1g"></a>我今宁可试此轮宝。<a id="a-1h"></a>时王即召四兵。<a id="a-1i"></a>向金轮宝偏露右臂右膝着地。<a id="a-1j"></a>以右手摩扪金轮语言。<a id="a-1k"></a>汝向东方如法而转勿违常则。<a id="a-1l"></a>轮即东转。<a id="a-1m"></a>时王即将四兵随其后行。<a id="a-1n"></a>轮所住处王即止驾。<a id="a-1o"></a>尔时东方诸小王见大王至。<a id="a-1p"></a>以金钵盛银粟。<a id="a-1q"></a>银钵盛金粟。<a id="a-1r"></a>来诣王所拜首白言。<a id="a-1s"></a>善哉大王。<a id="a-1t"></a>今此东方土地丰乐。<a id="a-1u"></a>多诸珍宝人民炽盛。<a id="a-1v"></a>志性仁和慈孝中顺。<a id="a-1w"></a>唯愿圣王于此治正。<a id="a-1x"></a>我等当给使左右承受所治。<a id="a-1y"></a>当时轮王语小王言。<a id="a-1z"></a>止止诸贤。<a id="a-20"></a>汝等则为供养我已。<a id="a-21"></a>但当以正法治化。<a id="a-22"></a>勿使偏抂。<a id="a-23"></a>无令国内有非法行。<a id="a-24"></a>身不杀生。<a id="a-25"></a>教人不杀生。<a id="a-26"></a>偷盗邪淫两舌恶口妄言绮语贪嗔嫉妒邪见之人。<a id="a-27"></a>此即名为我之所治。<a id="a-28"></a>时诸小王闻是语已。<a id="a-29"></a>即从大王巡行诸国至东海表。<a id="a-2A"></a>次行南方西方北方。<a id="a-2B"></a>随轮所至。<a id="a-2C"></a>其诸国王各献国土。<a id="a-2D"></a>亦如东方诸小王比。<a id="a-2E"></a>此阎浮提所有名曰土沃野丰。<a id="a-2F"></a>多出珍宝。<a id="a-2G"></a>林水清净。<a id="a-2H"></a>平广之处轮则周行。<a id="a-2I"></a>封地图度东西十二由旬。<a id="a-2J"></a>南北七由旬。<a id="a-2K"></a>天神于中夜造城郭。<a id="a-2L"></a>其城七重。<a id="a-2M"></a>七重栏楣。<a id="a-2N"></a>七重罗网。<a id="a-2O"></a>七重行树。<a id="a-2P"></a>周匝交饰。<a id="a-2Q"></a>七宝所成。<a id="a-2R"></a>乃至无数众鸟相和。<a id="a-2S"></a>造此城已金轮于城中图度封地。<a id="a-2T"></a>东西四由旬。<a id="a-2U"></a>南北二由旬。<a id="a-2V"></a>天神于中夜造宫殿。<a id="a-2W"></a>七宝所成。<a id="a-2X"></a>乃至无数。<a id="a-2Y"></a>造宫殿已圣王踊跃而言。<a id="a-2Z"></a>此金轮宝真为我瑞。<a id="a-2a"></a>我今真为圣王。<a id="a-2b"></a>是为轮宝成就。<a id="a-2c"></a>云何名为白象宝。<a id="a-2d"></a>还清旦殿上坐。<a id="a-2e"></a>自然象宝忽现在前。<a id="a-2f"></a>其毛纯白七处平住力能飞行。<a id="a-2g"></a>其首杂色六牙纤佣真金间填。<a id="a-2h"></a>时王见已念言。<a id="a-2i"></a>此象驯良。<a id="a-2j"></a>即试调习诸能悉备。<a id="a-2k"></a>即乘其上清旦出城。<a id="a-2l"></a>周行四海食时已还。<a id="a-2m"></a>时王踊跃而言。<a id="a-2n"></a>此真我瑞。<a id="a-2o"></a>是为象宝成就。<a id="a-2p"></a>云何名为绀马宝成就。<a id="a-2q"></a>还清旦殿上坐。<a id="a-2r"></a>自然马宝忽现在前。<a id="a-2s"></a>身绀青色珠鬃尾色头颈如象。<a id="a-2t"></a>善能飞行。<a id="a-2u"></a>时王见已此马贤良。<a id="a-2v"></a>即试调习诸能悉备。<a id="a-2w"></a>即乘其上清旦出城。<a id="a-2x"></a>周行四海食时已还。<a id="a-2y"></a>时王踊跃而言。<a id="a-2z"></a>此真我瑞。<a id="a-30"></a>是为马宝成就。<a id="a-31"></a>云何名为神珠宝成就。<a id="a-32"></a>还清旦殿上坐。<a id="a-33"></a>自然神珠忽显在前。<a id="a-34"></a>质色清彻无有瑕秽。<a id="a-35"></a>时王见已此珠妙好。<a id="a-36"></a>若有光明可照宫内。<a id="a-37"></a>时王欲试。<a id="a-38"></a>即召四兵以此宝珠置高幢上。<a id="a-39"></a>于夜冥中赍幢出城。<a id="a-3A"></a>其珠光明照一由旬。<a id="a-3B"></a>城中人民皆起作务。<a id="a-3C"></a>谓为是昼。<a id="a-3D"></a>时王踊跃而言。<a id="a-3E"></a>此真我瑞。<a id="a-3F"></a>是为神珠宝成就。<a id="a-3G"></a>云何名为玉女宝成就。<a id="a-3H"></a>时玉女宝忽然出现。<a id="a-3I"></a>颜色姿容面貌端正。<a id="a-3J"></a>不长不短不粗不细。<a id="a-3K"></a>不白不黑不刚不柔。<a id="a-3L"></a>冬则身温。<a id="a-3M"></a>夏则身凉举身毛孔。<a id="a-3N"></a>出栴檀香。<a id="a-3O"></a>口出优钵罗华香。<a id="a-3P"></a>言语柔软举动安详。<a id="a-3Q"></a>先起后坐不失宜则。<a id="a-3R"></a>时王见已心不暂舍。<a id="a-3S"></a>况复亲近踊跃而言。<a id="a-3T"></a>此真我瑞。<a id="a-3U"></a>是为玉女宝成就。<a id="a-3V"></a>云何名为居士宝成就。<a id="a-3W"></a>时居士丈夫忽然自出。<a id="a-3X"></a>宝藏财富无量。<a id="a-3Y"></a>居士宿福眼能彻视地中伏藏。<a id="a-3Z"></a>有主无主皆悉见知。<a id="a-3a"></a>其有主者能为拥护。<a id="a-3b"></a>其无主者取给王用。<a id="a-3c"></a>时居士宝往白王言。<a id="a-3d"></a>大王。<a id="a-3e"></a>有所给与不足为忧。<a id="a-3f"></a>我自能办。<a id="a-3g"></a>圣王欲试即敕严船于水游戏。<a id="a-3h"></a>告居士曰。<a id="a-3i"></a>我须金宝汝速与我。<a id="a-3j"></a>居士报曰。<a id="a-3k"></a>大王小待须至岸上。<a id="a-3l"></a>时居士宝即于船上长跪。<a id="a-3m"></a>以右手内着水中。<a id="a-3n"></a>宝瓶随出。<a id="a-3o"></a>如虫缘树。<a id="a-3p"></a>彼居士宝亦复如是。<a id="a-3q"></a>内之水中。<a id="a-3r"></a>宝缘手出充满船上。<a id="a-3s"></a>而白王言。<a id="a-3t"></a>向须宝者为须几许。<a id="a-3u"></a>时王语言。<a id="a-3v"></a>止吾无所须。<a id="a-3w"></a>向相试耳。<a id="a-3x"></a>闻王语已寻以宝物还没水中。<a id="a-3y"></a>圣王踊跃而言。<a id="a-3z"></a>此真我瑞。<a id="a-40"></a>是为居士宝成就。<a id="a-41"></a>云何名为主兵宝成就。<a id="a-42"></a>时主兵宝忽然出现。<a id="a-43"></a>智谋雄猛英略独决。<a id="a-44"></a>即诣王所白言。<a id="a-45"></a>大王。<a id="a-46"></a>有所讨伐不足为忧。<a id="a-47"></a>我自能办。<a id="a-48"></a>王欲试兵。<a id="a-49"></a>即集四兵而告之曰。<a id="a-4A"></a>汝今用兵。<a id="a-4B"></a>未集者集。<a id="a-4C"></a>已集者放。<a id="a-4D"></a>未严者严。<a id="a-4E"></a>已严者解。<a id="a-4F"></a>未去者去。<a id="a-4G"></a>已去者住。<a id="a-4H"></a>时主兵宝即令四兵依如王语。<a id="a-4I"></a>王见踊跃而言。<a id="a-4J"></a>此真我瑞。<a id="a-4K"></a>是为转轮圣王七宝成就。<a id="a-4L"></a>谓四神德。<a id="a-4M"></a>一长寿不夭无能及者。<a id="a-4N"></a>二身强无患无能及者。<a id="a-4O"></a>三颜容端正无能及者。<a id="a-4P"></a>四宝藏盈溢无能及者。<a id="a-4Q"></a>王行国人慈育民物如父爱子。<a id="a-4R"></a>国民慕王如子仰父。<a id="a-4S"></a>所有珍奇尽以贡王。<a id="a-4T"></a>愿垂纳受在意所与。<a id="a-4U"></a>时王报曰。<a id="a-4V"></a>且止诸人。<a id="a-4W"></a>吾自有宝汝可自用。<a id="a-4X"></a>王之国土安隐丰乐平正如掌。<a id="a-4Y"></a>衣食自然不须营觅。<a id="a-4Z"></a>唯行十善不为非法。<a id="a-4a"></a>犹如北郁单不可具述。</p>
  <p id="a4b">又十诵律云。<a id="a-4c"></a>有阿耨达池。<a id="a-4d"></a>纵广五十由旬。<a id="a-4e"></a>绕池四边种种果树。<a id="a-4f"></a>善住象王宫殿住处。<a id="a-4g"></a>有八千象以为眷属。<a id="a-4h"></a>若转轮圣王出于世时。<a id="a-4i"></a>八千象中最下小者。<a id="a-4j"></a>出为象宝给轮王乘。<a id="a-4k"></a>又外大海内洲有月明山。<a id="a-4l"></a>婆罗[酉*益]马王宫殿住处。<a id="a-4m"></a>有八千马以为眷属。<a id="a-4n"></a>若轮王出于世时。<a id="a-4o"></a>八千马中最下小者。<a id="a-4p"></a>出为马宝给轮王乘。</p>
  <p id="a4q">又起世经云。<a id="a-4r"></a>此象马宝于一日中暂受调伏堪任众事。<a id="a-4s"></a>为试象马于其晨朝日初出时。<a id="a-4t"></a>乘此象宝等周回巡历。<a id="a-4u"></a>遍诸海岸尽大地际。<a id="a-4v"></a>既周遍已。<a id="a-4w"></a>是转轮王还至本宫乃进小食。</p>
  <p id="a4x">又大楼炭经云。<a id="a-4y"></a>转轮圣王有四种。<a id="a-4z"></a>一者大富珍宝田宅奴婢等。<a id="a-50"></a>天下无有如王者。<a id="a-51"></a>二者王最端正姝好颜色无比。<a id="a-52"></a>天下无有如王者。<a id="a-53"></a>三者王常安隐无有疾病亦无寒热。<a id="a-54"></a>诸所饮食食皆安隐。<a id="a-55"></a>四者王常安隐长寿。<a id="a-56"></a>天下无有如王者。<a id="a-57"></a>是为转轮圣王四德具足七宝如法。</p>
  <p id="a58">又萨遮尼干子经云。<a id="a-59"></a>佛言。<a id="a-5A"></a>大王当知。<a id="a-5B"></a>转轮圣王复有七种名为软宝。<a id="a-5C"></a>所有功德少前七宝。<a id="a-5D"></a>何等为七。<a id="a-5E"></a>一剑宝。<a id="a-5F"></a>二皮宝。<a id="a-5G"></a>三床宝。<a id="a-5H"></a>四园宝。<a id="a-5I"></a>五屋舍宝。<a id="a-5J"></a>六衣宝。<a id="a-5K"></a>七足所用宝。<a id="a-5L"></a>第一剑宝者。<a id="a-5M"></a>轮王所王国内。<a id="a-5N"></a>若有违王命者。<a id="a-5O"></a>彼剑宝即从空飞往。<a id="a-5P"></a>诸小王见即降伏拜。<a id="a-5Q"></a>第二皮宝者。<a id="a-5R"></a>此海龙王皮。<a id="a-5S"></a>出大海中广五由旬。<a id="a-5T"></a>长十由旬。<a id="a-5U"></a>体净鲜洁光曜白日。<a id="a-5V"></a>火烧不燋。<a id="a-5W"></a>水渍不烂。<a id="a-5X"></a>猛风吹不能动。<a id="a-5Y"></a>体含温凉能却寒热。<a id="a-5Z"></a>随王去处皮宝亦去。<a id="a-5a"></a>所有士众满十由旬。<a id="a-5b"></a>遍覆其上。<a id="a-5c"></a>能作别屋不相妨碍。<a id="a-5d"></a>第三床宝者。<a id="a-5e"></a>王所用床立能平正柔软得所。<a id="a-5f"></a>若王入禅即入解脱禅定三昧。<a id="a-5g"></a>能灭贪嗔痴。<a id="a-5h"></a>女人见王坐宝床者。<a id="a-5i"></a>即皆得离贪嗔痴心。<a id="a-5j"></a>第四园宝者。<a id="a-5k"></a>入彼园时即得定心。<a id="a-5l"></a>若王欲受五欲乐时。<a id="a-5m"></a>依王所行善业功德。<a id="a-5n"></a>诸天界中所有华果池河戏乐之具。<a id="a-5o"></a>自然隐没现于王前。<a id="a-5p"></a>第五舍宝者。<a id="a-5q"></a>王入彼屋欲见日月星宿。<a id="a-5r"></a>所有殊异珍玩伎乐屋中悉闻。<a id="a-5s"></a>即离忧恼一切疲劳。<a id="a-5t"></a>于睡眠中极受快乐。<a id="a-5u"></a>第六衣宝者。<a id="a-5v"></a>王所有衣无如世间绢布丝缕。<a id="a-5w"></a>纵广文章第一柔软。<a id="a-5x"></a>一切尘垢不能点污。<a id="a-5y"></a>着彼宝衣即离寒热饥渴忧恼。<a id="a-5z"></a>而水火刀等所不能损。<a id="a-60"></a>第七足所用宝者。<a id="a-61"></a>所谓靴等。<a id="a-62"></a>若王著者。<a id="a-63"></a>涉水不没。<a id="a-64"></a>入火不烧。<a id="a-65"></a>虽复远行百千由旬不觉疲极。<a id="a-66"></a>是名轮王七种软宝。<a id="a-67"></a>是十善中少分习气功德。<a id="a-68"></a>非正具足十善业道。</p>
  <p id="a69">又中阿含经云。<a id="a-6A"></a>若转轮王出于世时。<a id="a-6B"></a>当知有此七宝出世。<a id="a-6C"></a>如是如来无所著等正觉出于世时。<a id="a-6D"></a>当知亦有七支宝出于世间。<a id="a-6E"></a>云何为七。<a id="a-6F"></a>一念觉支宝。<a id="a-6G"></a>二择觉支宝。<a id="a-6H"></a>三精进觉支宝。<a id="a-6I"></a>四喜觉支宝。<a id="a-6J"></a>五息觉支宝。<a id="a-6K"></a>六定觉支宝。<a id="a-6L"></a>七舍觉支宝。</p>
  <p data-pb></p>
  <h2 id="a6M">顶生部第四</h2>
  <p id="a6N">如贤愚经云。<a id="a-6O"></a>佛告比丘。<a id="a-6P"></a>过去无量阿僧祇劫。<a id="a-6Q"></a>此阎浮提有一大王。<a id="a-6R"></a>名曰瞿萨离。<a id="a-6S"></a>典斯天下。<a id="a-6T"></a>有八万四千小国。<a id="a-6U"></a>有二万夫人婇女一万大臣。<a id="a-6V"></a>时王顶上欻生一疱。<a id="a-6W"></a>其形如茧。<a id="a-6X"></a>净洁清彻亦不疼痛。<a id="a-6Y"></a>后大如瓠。<a id="a-6Z"></a>便劈看之。<a id="a-6a"></a>得一童子。<a id="a-6b"></a>甚为端正。<a id="a-6c"></a>大王已崩。<a id="a-6d"></a>顶生为王。<a id="a-6e"></a>七宝具足。<a id="a-6f"></a>衣食音乐自然作乐。<a id="a-6g"></a>经八万四千岁。<a id="a-6h"></a>时有夜叉踊出殿前。<a id="a-6i"></a>高声唱言。<a id="a-6j"></a>东方有国名弗婆提。<a id="a-6k"></a>其中丰乐快善无比。<a id="a-6l"></a>大王可往。<a id="a-6m"></a>王即悦意欲行。<a id="a-6n"></a>金轮复转蹑虚而进。<a id="a-6o"></a>群臣七宝皆悉随从。<a id="a-6p"></a>既至彼土。<a id="a-6q"></a>诸小王等尽来朝贺。<a id="a-6r"></a>王于彼国五欲自恣经八千岁。<a id="a-6s"></a>夜叉复言。<a id="a-6t"></a>西方有国名瞿耶尼。<a id="a-6u"></a>王可至彼。<a id="a-6v"></a>还如前去。<a id="a-6w"></a>经十四亿岁。<a id="a-6x"></a>夜叉复唱。<a id="a-6y"></a>北方有国名郁单越。<a id="a-6z"></a>王可到彼。<a id="a-70"></a>还如前去。<a id="a-71"></a>经十八亿岁。<a id="a-72"></a>夜叉复唱。<a id="a-73"></a>有四天王处其乐难量。<a id="a-74"></a>王可游之。<a id="a-75"></a>王与群臣及四种兵乘空而上。<a id="a-76"></a>四天遥见甚怀恐怖。<a id="a-77"></a>即合军众出外拒之。<a id="a-78"></a>竟不奈何。<a id="a-79"></a>顶生于中优游受乐。<a id="a-7A"></a>经十亿岁。<a id="a-7B"></a>意中复念。<a id="a-7C"></a>欲升忉利。<a id="a-7D"></a>即与群臣。<a id="a-7E"></a>蹈虚登上。<a id="a-7F"></a>时有五百仙人住在须弥山腹。<a id="a-7G"></a>王之象马屎尿下落汗仙人身。<a id="a-7H"></a>诸仙相问。<a id="a-7I"></a>何缘有此。<a id="a-7J"></a>中有智者告众人言。<a id="a-7K"></a>吾闻顶生王欲上三十三天。<a id="a-7L"></a>必是象马失此不净。<a id="a-7M"></a>仙人忿恨便结神咒。<a id="a-7N"></a>令顶生王及其人众悉住不转。<a id="a-7O"></a>王复知之。<a id="a-7P"></a>即立誓愿。<a id="a-7Q"></a>若我有福斯诸仙人悉皆当来承王威感。<a id="a-7R"></a>五百仙人尽到王边。<a id="a-7S"></a>扶轮御马共至天上。<a id="a-7T"></a>未到之顷遥睹天城。<a id="a-7U"></a>名曰快见。<a id="a-7V"></a>其色皦白高显殊特。<a id="a-7W"></a>此快见城有千二百门。<a id="a-7X"></a>诸天怖畏悉闭诸门着三重铁关。<a id="a-7Y"></a>顶生兵众直趣不疑。<a id="a-7Z"></a>王即取呗吹之张弓扣弹。<a id="a-7a"></a>千二百门一时皆开。<a id="a-7b"></a>帝释寻出与共相见。<a id="a-7c"></a>因请入宫与共分坐。<a id="a-7d"></a>天帝人王貌类一种。<a id="a-7e"></a>其初见者不能分别。<a id="a-7f"></a>唯以视瞬迟疾知其异耳。<a id="a-7g"></a>王于天上受五欲乐。<a id="a-7h"></a>尽三十三天。<a id="a-7i"></a>末后欲害帝释独霸为快。<a id="a-7j"></a>恶心已生寻即堕落。<a id="a-7k"></a>当本殿前委顿欲死。<a id="a-7l"></a>诸人来问。<a id="a-7m"></a>顶生答曰。<a id="a-7n"></a>统领四域。<a id="a-7o"></a>三十亿岁七日雨宝及在二天。<a id="a-7p"></a>而无厌足故致堕落。<a id="a-7q"></a>阿难又问。<a id="a-7r"></a>此顶生王宿殖何福而获大报。<a id="a-7s"></a>佛告之曰。<a id="a-7t"></a>乃往过去不可计劫时世有佛。<a id="a-7u"></a>号曰弗沙。<a id="a-7v"></a>与其徒众游化世间。<a id="a-7w"></a>时婆罗门子适欲娶妇。<a id="a-7x"></a>手把大豆当用散妇。<a id="a-7y"></a>是其曩世俗之家礼。<a id="a-7z"></a>于道值佛心意欢喜。<a id="a-80"></a>即持此豆奉散于佛。<a id="a-81"></a>四粒入钵一粒住顶。<a id="a-82"></a>由此因缘受无极福。<a id="a-83"></a>四粒入钵王四天下。<a id="a-84"></a>一粒在顶受乐二天。</p>
  <p id="a85">又顶生王故事经云。<a id="a-86"></a>尔时顶生适生是念。<a id="a-87"></a>即于释提桓因坐处堕阎浮提。<a id="a-88"></a>及四部兵退失神足。<a id="a-89"></a>举身皆痛如人欲死时。<a id="a-8A"></a>七宝等皆亦命终。<a id="a-8B"></a>尔时大王五处亲属皆悉云集。<a id="a-8C"></a>往顶生所白顶生曰。<a id="a-8D"></a>大王命终后苦备有。<a id="a-8E"></a>尔时顶生王者即我身是。<a id="a-8F"></a>当知乃至五欲而无厌足。<a id="a-8G"></a>染着聚集贮欲无厌。<a id="a-8H"></a>所谓足者。<a id="a-8I"></a>至贤圣道然后乃足。<a id="a-8J"></a>尔时世尊便说偈言。</p>
  <p id="a8K">不以钱财业　　觉知欲厌足</p>
  <p id="a8L">乐少苦恼多　　智者所不为</p>
  <p id="a8M">设于五欲中　　竟不爱乐彼</p>
  <p id="a8N">爱尽便得乐　　是三佛弟子</p>
  <p id="a8O">贪欲拘利盛　　终便入地狱</p>
  <p id="a8P">本欲安所生　　命为苦所切</p>
  <p id="a8Q">诸法悉无常　　生者必坏败</p>
  <p id="a8R">生生悉归尽　　彼灭第一乐</p>
  <p id="a8S">尔时尊者阿难闻佛所说。<a id="a-8T"></a>欢喜奉行。</p>
  <p id="a8U">又起世经云。<a id="a-8V"></a>轮王舍命必生天上。<a id="a-8W"></a>与三十三天同处共生。<a id="a-8X"></a>命终已后始经七日。<a id="a-8Y"></a>七宝并皆隐没。</p>
  <p data-pb></p>
  <h2 id="a8Z">育王部第五</h2>
  <p id="a8a">如杂阿含经云。<a id="a-8b"></a>尔时世尊晨朝着衣持钵。<a id="a-8c"></a>共诸比丘入王舍城乞食。<a id="a-8d"></a>时彼世尊光相普照如千日之焰。<a id="a-8e"></a>顺邑而行。<a id="a-8f"></a>时彼有两童子。<a id="a-8g"></a>一者上姓。<a id="a-8h"></a>二者次姓。<a id="a-8i"></a>共在沙中嬉戏。<a id="a-8j"></a>一名阇耶。<a id="a-8k"></a>二名毗阇耶。<a id="a-8l"></a>遥见世尊来。<a id="a-8m"></a>三十二大人相庄严其体。<a id="a-8n"></a>时阇耶童子心念。<a id="a-8o"></a>我当以麦麨手捧。<a id="a-8p"></a>细沙着世尊钵中。<a id="a-8q"></a>时毗阇耶合掌随喜。<a id="a-8r"></a>而发愿言。<a id="a-8s"></a>以惠施善功德令得一天下伞盖王。<a id="a-8t"></a>即于此生得供养佛。<a id="a-8u"></a>乃至得成无上正觉故。<a id="a-8v"></a>世尊发微笑相。<a id="a-8w"></a>尔时阿难见世尊微笑。<a id="a-8x"></a>即便合掌向佛白言。<a id="a-8y"></a>世尊。<a id="a-8z"></a>非无因缘而发微笑。<a id="a-90"></a>尔时世尊告阿难曰。<a id="a-91"></a>我今笑者。<a id="a-92"></a>其有因缘。<a id="a-93"></a>阿难当知。<a id="a-94"></a>我灭度百年之后。<a id="a-95"></a>此童子于巴连弗邑统领一方为转轮王。<a id="a-96"></a>姓孔雀。<a id="a-97"></a>名阿育。<a id="a-98"></a>正法治化。<a id="a-99"></a>又复广布我舍利。<a id="a-9A"></a>当造八万四千法王之塔安乐无量众生。<a id="a-9B"></a>如偈所说。</p>
  <p id="a9C">于我灭度后　　是人当作王</p>
  <p id="a9D">孔雀姓名育　　譬如顶生王</p>
  <p id="a9E">于此阎浮提　　独王世所尊</p>
  <p id="a9F">佛告阿难。<a id="a-9G"></a>取此钵中所施之沙舍着如来经行处令当生彼处。<a id="a-9H"></a>阿难受教。<a id="a-9I"></a>即取钵沙舍经行处。<a id="a-9J"></a>阿难当知。<a id="a-9K"></a>于巴连弗邑有王名日月护。<a id="a-9L"></a>彼王当生子。<a id="a-9M"></a>名曰频头娑罗。<a id="a-9N"></a>当治彼国。<a id="a-9O"></a>彼复有子。<a id="a-9P"></a>名曰修师摩。<a id="a-9Q"></a>时彼瞻婆国有一婆罗门女。<a id="a-9R"></a>极为端正。<a id="a-9S"></a>令人乐见。<a id="a-9T"></a>为国所珍。<a id="a-9U"></a>诸相师辈见彼女相。<a id="a-9V"></a>即记彼女当为王妃。<a id="a-9W"></a>又生二子。<a id="a-9X"></a>一当领一天下。<a id="a-9Y"></a>二当出家学道当得圣迹。<a id="a-9Z"></a>时婆罗门闻彼相师所说欢喜无量。<a id="a-9a"></a>即庄严女嫁与此王。<a id="a-9b"></a>王见其女端正有德。<a id="a-9c"></a>即为夫人。<a id="a-9d"></a>前夫人及诸婇女。<a id="a-9e"></a>见其夫人来作是念言。<a id="a-9f"></a>此女端正国中所珍。<a id="a-9g"></a>王弃舍我等乃至目所不视诸女即使学习剃毛师业。<a id="a-9h"></a>彼悉学已为王料理须发。<a id="a-9i"></a>料理之时王大欢喜。<a id="a-9j"></a>即问彼女。<a id="a-9k"></a>汝何所求欲。<a id="a-9l"></a>女启王言。<a id="a-9m"></a>唯愿王心爱念我耳。<a id="a-9n"></a>如是三启。<a id="a-9o"></a>时王言。<a id="a-9p"></a>我是刹利灌顶王。<a id="a-9q"></a>汝是剃毛师。<a id="a-9r"></a>云何得爱念汝。<a id="a-9s"></a>彼女白王言。<a id="a-9t"></a>我非是下姓生。<a id="a-9u"></a>乃是高贵婆罗门之女。<a id="a-9v"></a>相师语我父云。<a id="a-9w"></a>此女应嫁与国王。<a id="a-9x"></a>是故来至此耳。<a id="a-9y"></a>王言。<a id="a-9z"></a>若然者谁令汝习下劣之业。<a id="a-A0"></a>女启王言。<a id="a-A1"></a>是旧夫人婇女令我学此。<a id="a-A2"></a>王即敕言。<a id="a-A3"></a>自今勿复习下业。<a id="a-A4"></a>王即立为第一夫人。<a id="a-A5"></a>王常与彼自相娱乐。<a id="a-A6"></a>仍便怀体。<a id="a-A7"></a>月满生子。<a id="a-A8"></a>生时安隐母无忧恼。<a id="a-A9"></a>过七日后立字名无忧。<a id="a-AA"></a>又复生子。<a id="a-AB"></a>名曰离忧。<a id="a-AC"></a>无忧者。<a id="a-AD"></a>身体粗涩(以其施沙得相似果)父王不大附捉情所不念。<a id="a-AE"></a>又王欲试二子。<a id="a-AF"></a>呼宾伽罗阿时婆罗门言。<a id="a-AG"></a>和尚观我诸子。<a id="a-AH"></a>于我灭后谁当作王。<a id="a-AI"></a>婆罗门言。<a id="a-AJ"></a>将此诸子出城金殿园馆中。<a id="a-AK"></a>于彼当观其相。<a id="a-AL"></a>乃至出往彼园。<a id="a-AM"></a>时阿育王母言。<a id="a-AN"></a>承王出向金殿园馆中观诸王子谁当作王。<a id="a-AO"></a>汝今云何不去。<a id="a-AP"></a>阿育启言。<a id="a-AQ"></a>王既不念我。<a id="a-AR"></a>亦复不乐见我。<a id="a-AS"></a>母复语言。<a id="a-AT"></a>但往彼所。<a id="a-AU"></a>阿育复启母言。<a id="a-AV"></a>今便往去。<a id="a-AW"></a>愿母当送饭食。<a id="a-AX"></a>母言。<a id="a-AY"></a>如是。<a id="a-AZ"></a>当出城门。<a id="a-Aa"></a>时逢一大臣。<a id="a-Ab"></a>名曰阿[少/兔]罗陀。<a id="a-Ac"></a>此臣问阿育言。<a id="a-Ad"></a>王子今至何所。<a id="a-Ae"></a>阿育答言。<a id="a-Af"></a>闻大王出金殿园馆观诸王子于我灭后谁当作王。<a id="a-Ag"></a>今往诣彼。<a id="a-Ah"></a>王先敕大臣。<a id="a-Ai"></a>若阿育来者。<a id="a-Aj"></a>当使其乘老钝象。<a id="a-Ak"></a>又复老人为眷属。<a id="a-Al"></a>时阿育乘是老象乃至园馆中。<a id="a-Am"></a>于诸王子中地坐。<a id="a-An"></a>时诸王子各下饭食。<a id="a-Ao"></a>阿育母以瓦器盛酪饭送与阿育。<a id="a-Ap"></a>如是诸王子各食饮食。<a id="a-Aq"></a>时父王问师言。<a id="a-Ar"></a>此中谁有王相当绍我位。<a id="a-As"></a>时彼相师视诸王子。<a id="a-At"></a>见阿育具有王相当得绍位。<a id="a-Au"></a>我若语言王愁不乐。<a id="a-Av"></a>即语言。<a id="a-Aw"></a>我今总记。<a id="a-Ax"></a>王报言。<a id="a-Ay"></a>如师所教。<a id="a-Az"></a>师言。<a id="a-B0"></a>此中若有乘好乘者。<a id="a-B1"></a>是人当作王。<a id="a-B2"></a>时诸王子闻彼所说。<a id="a-B3"></a>各念言。<a id="a-B4"></a>我乘好乘。<a id="a-B5"></a>时阿育言。<a id="a-B6"></a>我乘老象我得作王。<a id="a-B7"></a>又言。<a id="a-B8"></a>此中有第一座者。<a id="a-B9"></a>彼当作王。<a id="a-BA"></a>诸王子各相谓言。<a id="a-BB"></a>我坐第一座。<a id="a-BC"></a>阿育言。<a id="a-BD"></a>我今坐地。<a id="a-BE"></a>是我胜座。<a id="a-BF"></a>我当作王。<a id="a-BG"></a>又言。<a id="a-BH"></a>此中上器食者。<a id="a-BI"></a>此当作王。<a id="a-BJ"></a>乃至阿育念言。<a id="a-BK"></a>我有胜乘胜座胜食。<a id="a-BL"></a>时王观子相毕便即还宫。<a id="a-BM"></a>时阿育母问阿育言。<a id="a-BN"></a>谁当作王。<a id="a-BO"></a>婆罗门记谁耶。<a id="a-BP"></a>阿育启言。<a id="a-BQ"></a>上乘上座上器上食当作王。<a id="a-BR"></a>王子自见当作王。<a id="a-BS"></a>老象为乘。<a id="a-BT"></a>以地为座。<a id="a-BU"></a>素器盛食。<a id="a-BV"></a>糠米杂酪饭。<a id="a-BW"></a>时彼婆罗门知阿育当作王。<a id="a-BX"></a>数修敬其母。<a id="a-BY"></a>其母亦重饷婆罗门。<a id="a-BZ"></a>若子作王者师当一切善得吉利。<a id="a-Ba"></a>尽形供养。<a id="a-Bb"></a>时频头罗王边国德叉尸罗反。<a id="a-Bc"></a>时王语阿育。<a id="a-Bd"></a>汝将四兵众伐彼国。<a id="a-Be"></a>王子去时都不与兵甲。<a id="a-Bf"></a>时从者白王子言。<a id="a-Bg"></a>今往伐彼国。<a id="a-Bh"></a>无有军仗云何得平。<a id="a-Bi"></a>阿育言。<a id="a-Bj"></a>我若为王。<a id="a-Bk"></a>善根果报者兵甲自然来应。<a id="a-Bl"></a>发是语时。<a id="a-Bm"></a>寻声地开兵甲从地而出。<a id="a-Bn"></a>即将四兵往伐彼国。<a id="a-Bo"></a>时彼诸国人民闻阿育来。<a id="a-Bp"></a>即平治道路庄饰城郭。<a id="a-Bq"></a>执持吉瓶之水及种种供养奉迎王子。<a id="a-Br"></a>而作是言。<a id="a-Bs"></a>我等不反大王及阿育王子。<a id="a-Bt"></a>然诸臣辈不利我等。<a id="a-Bu"></a>是故违背圣化。<a id="a-Bv"></a>即以种种供养王子请入城邑。<a id="a-Bw"></a>平此国已。<a id="a-Bx"></a>又使至伐佉沙国。<a id="a-By"></a>时彼二大力士为王平治道路。<a id="a-Bz"></a>诸天宣令。<a id="a-C0"></a>阿育当王此天下。<a id="a-C1"></a>汝等勿兴逆意。<a id="a-C2"></a>彼国王即便降伏。<a id="a-C3"></a>如是乃至平此天下至于海际。<a id="a-C4"></a>时父王得重疾。<a id="a-C5"></a>王语诸臣。<a id="a-C6"></a>吾今欲立修师摩为王。<a id="a-C7"></a>令阿育往至彼国。<a id="a-C8"></a>时诸臣欲令阿育作王。<a id="a-C9"></a>以黄物涂阿育体及面手脚已。<a id="a-CA"></a>诸臣白王言。<a id="a-CB"></a>阿育王子今得重疾。<a id="a-CC"></a>诸臣即便庄严阿育将至王所。<a id="a-CD"></a>今且立此子为王。<a id="a-CE"></a>我等后徐徐当立修师摩为王。<a id="a-CF"></a>时王闻此语甚以不喜。<a id="a-CG"></a>默不对。<a id="a-CH"></a>时阿育心念口言。<a id="a-CI"></a>我应正得王位。<a id="a-CJ"></a>诸天自然来以水灌我顶素缯系首。<a id="a-CK"></a>时王见此相貌极生愁恼。<a id="a-CL"></a>即便命终。<a id="a-CM"></a>阿育王如礼法殡父王已。<a id="a-CN"></a>即立阿[少/兔]楼陀为大臣。<a id="a-CO"></a>时修师摩王子。<a id="a-CP"></a>闻父崩背今立阿育为王。<a id="a-CQ"></a>心生不忍。<a id="a-CR"></a>即集诸兵而来伐阿育。<a id="a-CS"></a>阿育王四门中。<a id="a-CT"></a>二门安二力士。<a id="a-CU"></a>第三门安大臣。<a id="a-CV"></a>自守东门。<a id="a-CW"></a>时阿[少/兔]楼陀大机关木象。<a id="a-CX"></a>又作阿育王形像。<a id="a-CY"></a>即骑象安置东门外。<a id="a-CZ"></a>又作无烟火坑以物覆之。<a id="a-Ca"></a>修师摩既来到。<a id="a-Cb"></a>阿[少/兔]楼陀大臣语修师摩王子。<a id="a-Cc"></a>欲作王者。<a id="a-Cd"></a>阿育在东门。<a id="a-Ce"></a>可往伐之。<a id="a-Cf"></a>能得此王者自然得作王。<a id="a-Cg"></a>时彼王子即趣东门。<a id="a-Ch"></a>即堕火坑便即死亡。<a id="a-Ci"></a>有一大力士。<a id="a-Cj"></a>名曰跋陀申陀。<a id="a-Ck"></a>闻修师摩终亡厌世。<a id="a-Cl"></a>将无数眷属于佛法中出家学道得阿罗汉。<a id="a-Cm"></a>时诸臣辈我等共立阿育为王。<a id="a-Cn"></a>故轻慢于王不行君臣之礼。<a id="a-Co"></a>王亦自知诸臣轻慢于我。<a id="a-Cp"></a>时王语诸臣曰。<a id="a-Cq"></a>汝等可伐华果之树殖于刺棘。<a id="a-Cr"></a>诸臣答曰。<a id="a-Cs"></a>未尝见闻却除华果而殖刺树。<a id="a-Ct"></a>而应除伐刺棘树而殖果实。<a id="a-Cu"></a>乃至二三敕令伐。<a id="a-Cv"></a>彼亦不从。<a id="a-Cw"></a>尔时国王忿诸大臣。<a id="a-Cx"></a>即持利剑杀五百大臣。<a id="a-Cy"></a>又时王将婇女眷属出外园中游戏。<a id="a-Cz"></a>见一无忧树华极敷盛。<a id="a-D0"></a>王见此华树与我同名。<a id="a-D1"></a>心怀欢喜。<a id="a-D2"></a>王形体丑陋皮肤粗涩。<a id="a-D3"></a>诸婇女辈心不爱王。<a id="a-D4"></a>憎恶王故以手毁折无忧树华。<a id="a-D5"></a>王从眠觉见无忧树华狼藉在地心生忿怒系诸婇女以火烧杀。<a id="a-D6"></a>王行暴恶故曰暴恶阿育王。<a id="a-D7"></a>时阿[少/兔]楼陀大臣白王言。<a id="a-D8"></a>王不应为是法。<a id="a-D9"></a>云何以手自杀人诸臣婇女。<a id="a-DA"></a>王今当立屠杀之人。<a id="a-DB"></a>应有可杀以付彼人。<a id="a-DC"></a>王即宣教立屠杀者。<a id="a-DD"></a>彼有一山。<a id="a-DE"></a>名曰耆梨。<a id="a-DF"></a>中有一织师家。<a id="a-DG"></a>织师有一子。<a id="a-DH"></a>亦名耆梨。<a id="a-DI"></a>凶恶挝打系缚小男小女。<a id="a-DJ"></a>及捕水陆之生。<a id="a-DK"></a>乃至拒逆父母。<a id="a-DL"></a>是故世人传云凶恶耆梨子。<a id="a-DM"></a>时王使语彼。<a id="a-DN"></a>汝能为王斩诸凶人不。<a id="a-DO"></a>彼答曰。<a id="a-DP"></a>一切阎浮提有罪者。<a id="a-DQ"></a>我能净除。<a id="a-DR"></a>况复此一方。<a id="a-DS"></a>时彼使辈还启王言。<a id="a-DT"></a>彼人已得。<a id="a-DU"></a>王言。<a id="a-DV"></a>觅将来耶。<a id="a-DW"></a>诸使呼彼。<a id="a-DX"></a>答曰。<a id="a-DY"></a>小忍。<a id="a-DZ"></a>先奉辞父母具说上事。<a id="a-Da"></a>父母言。<a id="a-Db"></a>子不应行是事。<a id="a-Dc"></a>如是三敕。<a id="a-Dd"></a>彼生不仁之心。<a id="a-De"></a>即便杀父母已。<a id="a-Df"></a>然后乃至。<a id="a-Dg"></a>诸使问曰。<a id="a-Dh"></a>何以经久不速来耶。<a id="a-Di"></a>时彼凶恶具说上事。<a id="a-Dj"></a>以具启王。<a id="a-Dk"></a>王即敕彼。<a id="a-Dl"></a>我所有罪人事应至死。<a id="a-Dm"></a>汝当知之。<a id="a-Dn"></a>彼启王言。<a id="a-Do"></a>为我作舍。<a id="a-Dp"></a>王为作舍极为端严。<a id="a-Dq"></a>唯开一门亦极精严。<a id="a-Dr"></a>于其中间作治罪之法。<a id="a-Ds"></a>状如地狱。<a id="a-Dt"></a>彼凶恶人启王乞愿。<a id="a-Du"></a>若人来入此中者不复得出。<a id="a-Dv"></a>王答言。<a id="a-Dw"></a>当以与愿。<a id="a-Dx"></a>彼诸屠主。<a id="a-Dy"></a>往诣寺中听诸比丘说地狱事。<a id="a-Dz"></a>时有比丘诵地狱经。<a id="a-E0"></a>有众生生地狱者。<a id="a-E1"></a>以热铁钳钳开其口。<a id="a-E2"></a>以热铁丸着其口中。<a id="a-E3"></a>次融铜灌口复以铁斧斩截其体。<a id="a-E4"></a>次复杻械枷锁捡系其身。<a id="a-E5"></a>次复火车炉炭。<a id="a-E6"></a>次复铁镬。<a id="a-E7"></a>次复灰河。<a id="a-E8"></a>次复刀山剑树。<a id="a-E9"></a>具如五天使经所说。<a id="a-EA"></a>彼屠主具闻比丘说是诸事。<a id="a-EB"></a>开其住处。<a id="a-EC"></a>所作治罪之法如彼所说。<a id="a-ED"></a>案此法则而治罪人。<a id="a-EE"></a>又一商主入海十年。<a id="a-EF"></a>采诸重宝还到本乡。<a id="a-EG"></a>道中值五百群贼杀于商主。<a id="a-EH"></a>商主之子见父死及失宝物。<a id="a-EI"></a>厌世出家游行诸国。<a id="a-EJ"></a>次至巴连弗邑。<a id="a-EK"></a>过此夜已晨朝着衣持钵入城乞食。<a id="a-EL"></a>误入屠杀舍中。<a id="a-EM"></a>时彼比丘遥见舍里火车炉炭等。<a id="a-EN"></a>治诸众生。<a id="a-EO"></a>如地狱中。<a id="a-EP"></a>寻生恐怖衣毛皆竖。<a id="a-EQ"></a>便欲出门。<a id="a-ER"></a>时凶恶主即往执彼比丘言。<a id="a-ES"></a>入此中者无有得出。<a id="a-ET"></a>汝今此死。<a id="a-EU"></a>比丘闻说心生悲毒泣泪满目。<a id="a-EV"></a>凶主问曰。<a id="a-EW"></a>汝云何如小儿啼。<a id="a-EX"></a>尔时比丘以偈答曰。</p>
  <p id="aEY">我不恐畏死　　志愿求解脱</p>
  <p id="aEZ">所求不成果　　是故我啼泣</p>
  <p id="aEa">人身极难得　　出家亦复然</p>
  <p id="aEb">遇释师子王　　自今不重睹</p>
  <p id="aEc">尔时凶主语比丘曰。<a id="a-Ed"></a>汝今必死。<a id="a-Ee"></a>何所忧恼。<a id="a-Ef"></a>比丘复以哀言答云。<a id="a-Eg"></a>乞我少时生命可至一月。<a id="a-Eh"></a>彼凶不听。<a id="a-Ei"></a>如是日数减止七日。<a id="a-Ej"></a>彼即听许。<a id="a-Ek"></a>时此比丘知将死不久。<a id="a-El"></a>勇猛精进坐禅息心。<a id="a-Em"></a>终不能得道。<a id="a-En"></a>至于七日。<a id="a-Eo"></a>时王宫内人有事至死。<a id="a-Ep"></a>送付凶恶之人令治其罪。<a id="a-Eq"></a>凶恶将是女人着臼中。<a id="a-Er"></a>以杵捣之令成碎末。<a id="a-Es"></a>时比丘见是事极厌恶此身。<a id="a-Et"></a>呜呼苦哉。<a id="a-Eu"></a>我不久亦当如是。<a id="a-Ev"></a>而说偈言。</p>
  <p id="aEw">呜呼大悲师　　演说正妙法</p>
  <p id="aEx">此身如聚沫　　于义无有实</p>
  <p id="aEy">向者美色女　　今将何所在</p>
  <p id="aEz">生死极可舍　　愚人而贪着</p>
  <p id="aF0">系心缘彼处　　今当脱锁木</p>
  <p id="aF1">令度三有苦　　毕竟不复生</p>
  <p id="aF2">如是勤方便　　专精修佛法</p>
  <p id="aF3">断除一切结　　得成阿罗汉</p>
  <p id="aF4">时彼凶恶人语此比丘期限已尽。<a id="a-F5"></a>比丘问曰。<a id="a-F6"></a>我不解尔之所说。<a id="a-F7"></a>彼凶答曰。<a id="a-F8"></a>先期七日。<a id="a-F9"></a>今既已满。<a id="a-FA"></a>比丘以偈答曰。</p>
  <p id="aFB">我心得解脱　　无明大黑闇</p>
  <p id="aFC">断除诸有盖　　以杀烦恼贼</p>
  <p id="aFD">惠日今已出　　鉴察心意识</p>
  <p id="aFE">明了见生死　　今者愍人时</p>
  <p id="aFF">随顺诸圣法　　我今此身骸</p>
  <p id="aFG">任汝之所为　　无复有吝惜</p>
  <p id="aFH">尔时彼凶恶主执彼比丘着铁镬油中。<a id="a-FI"></a>足与薪火火终不然。<a id="a-FJ"></a>假使然者或复不热。<a id="a-FK"></a>凶主见火不然。<a id="a-FL"></a>打拍使者而自然火。<a id="a-FM"></a>火即猛盛。<a id="a-FN"></a>久久见开铁镬盖见彼比丘。<a id="a-FO"></a>铁镬中莲华上坐。<a id="a-FP"></a>生希有心即启国王。<a id="a-FQ"></a>王即便严驾将无量众来看比丘时。<a id="a-FR"></a>彼比丘调伏时至。<a id="a-FS"></a>即身升虚空犹如雁王。<a id="a-FT"></a>示种种变化。<a id="a-FU"></a>如偈所说。</p>
  <p id="aFV">王见是比丘　　身升在虚空</p>
  <p id="aFW">心怀大欢喜　　合掌观彼圣</p>
  <p id="aFX">我今有所白　　意中所不解</p>
  <p id="aFY">形体无异人　　神通未曾有</p>
  <p id="aFZ">为我分别说　　修习何等法</p>
  <p id="aFa">令汝得清净　　为我广敷演</p>
  <p id="aFb">令得胜妙法　　我了法相已</p>
  <p id="aFc">为汝作弟子　　毕竟无有悔</p>
  <p id="aFd">时彼比丘而作是念。<a id="a-Fe"></a>我今伏是王。<a id="a-Ff"></a>多有所导。<a id="a-Fg"></a>摄持佛法。<a id="a-Fh"></a>当广分布如来舍利安乐无量众生。<a id="a-Fi"></a>于此阎浮提尽令信三宝。<a id="a-Fj"></a>以是因缘故自显其德。<a id="a-Fk"></a>时阿育王闻彼比丘所说。<a id="a-Fl"></a>自于佛所生大敬信。<a id="a-Fm"></a>又白比丘言。<a id="a-Fn"></a>佛未灭度时何所记设。<a id="a-Fo"></a>比丘答言。<a id="a-Fp"></a>佛记大王。<a id="a-Fq"></a>于我灭后过百岁之时。<a id="a-Fr"></a>于巴连弗邑有三亿家。<a id="a-Fs"></a>彼国有王。<a id="a-Ft"></a>名曰阿育。<a id="a-Fu"></a>当王此阎浮提为转轮王正法治化。<a id="a-Fv"></a>又复宣布我舍利。<a id="a-Fw"></a>于阎浮提立八万四千塔。<a id="a-Fx"></a>佛如是记大王。<a id="a-Fy"></a>然大王今造此大地狱杀害无量民人。<a id="a-Fz"></a>王应慈念一切众生施其无畏令得安隐。<a id="a-G0"></a>时彼阿育王于佛所极生敬信。<a id="a-G1"></a>合掌向比丘作礼。<a id="a-G2"></a>我得大罪今向比丘忏悔。<a id="a-G3"></a>我之所作甚为不可。<a id="a-G4"></a>愿受我忏勿复责我愚人。<a id="a-G5"></a>今复归命。<a id="a-G6"></a>时彼比丘度阿育王已乘空而化。<a id="a-G7"></a>时王从彼地狱出。<a id="a-G8"></a>凶恶白王言。<a id="a-G9"></a>王不复得去。<a id="a-GA"></a>王曰。<a id="a-GB"></a>汝今欲杀我耶。<a id="a-GC"></a>彼曰。<a id="a-GD"></a>如是。<a id="a-GE"></a>王曰。<a id="a-GF"></a>谁先入此中。<a id="a-GG"></a>答曰。<a id="a-GH"></a>我是。<a id="a-GI"></a>王曰。<a id="a-GJ"></a>若然者汝先应取死。<a id="a-GK"></a>王即敕人将此凶恶主。<a id="a-GL"></a>著作胶舍里以火烧之。<a id="a-GM"></a>又敕坏此地狱施众生无畏。</p>
  <p id="aGN">又杂阿含经云。<a id="a-GO"></a>阿育王言。<a id="a-GP"></a>我今先当供养所觉菩提之树。<a id="a-GQ"></a>然后香美饮食施设于僧。<a id="a-GR"></a>敕诸臣唱令国界。<a id="a-GS"></a>王今舍十万两金布施众僧。<a id="a-GT"></a>千瓮香汤灌溉菩提树。<a id="a-GU"></a>集诸五众。<a id="a-GV"></a>时王子名曰拘那罗。<a id="a-GW"></a>在左右边举二指而不言说。<a id="a-GX"></a>意欲二倍供养。<a id="a-GY"></a>大众见之皆尽发笑。<a id="a-GZ"></a>王亦发笑而语言。<a id="a-Ga"></a>呜呼王子乃有增益功德供养。<a id="a-Gb"></a>王复言。<a id="a-Gc"></a>我复以三十万两金供养众僧。<a id="a-Gd"></a>复加千瓮香汤洗浴菩提树。<a id="a-Ge"></a>时王子复举四指。<a id="a-Gf"></a>意在四倍。<a id="a-Gg"></a>时王嗔恚语诸臣曰。<a id="a-Gh"></a>谁教王子作是事与我兴竞。<a id="a-Gi"></a>臣启王言。<a id="a-Gj"></a>谁敢与王兴竞然王子聪慧利根增益功德。<a id="a-Gk"></a>故作是事耳。<a id="a-Gl"></a>时王右顾视王子。<a id="a-Gm"></a>白上座耶舍曰。<a id="a-Gn"></a>除我库藏之物。<a id="a-Go"></a>余一切物阎浮提夫人婇女诸臣眷属及我拘那罗子。<a id="a-Gp"></a>皆悉布施贤圣众僧。<a id="a-Gq"></a>唱令国界集诸比丘众。<a id="a-Gr"></a>而说偈言。</p>
  <p id="aGs">除生库藏物　　夫人及婇女</p>
  <p id="aGt">臣民一切众　　布施贤圣僧</p>
  <p id="aGu">我身及王子　　亦复悉舍与</p>
  <p id="aGv">时王上座及比丘僧。<a id="a-Gw"></a>以瓮香汤洗浴菩提树。<a id="a-Gx"></a>时菩提树倍复严好增长茂盛。<a id="a-Gy"></a>以偈颂曰。</p>
  <p id="aGz">王浴菩提树　　无上之所觉</p>
  <p id="aH0">树增于茂盛　　柯条叶柔软</p>
  <p id="aH1">时王及诸群臣生大欢喜。<a id="a-H2"></a>时王洗浴菩提树已。<a id="a-H3"></a>次复供养众僧。<a id="a-H4"></a>时彼上座耶舍语王言。<a id="a-H5"></a>大王。<a id="a-H6"></a>今有大比丘僧集。<a id="a-H7"></a>当发淳信心供养。<a id="a-H8"></a>时王从上至下自手供养。<a id="a-H9"></a>复以三衣并四亿万两珍宝嚫五部众。<a id="a-HA"></a>嚫愿已复以四十亿万两珍宝赎取阎浮提宫人婇女及太子群臣。<a id="a-HB"></a>阿育所作功德无量如是。</p>
  <p id="aHC">又杂阿含经云。<a id="a-HD"></a>阿育王问诸比丘言。<a id="a-HE"></a>谁于如来法中行大布施诸比丘白言。<a id="a-HF"></a>给孤独长者最行大施。<a id="a-HG"></a>王复问曰。<a id="a-HH"></a>彼施几许宝物。<a id="a-HI"></a>比丘答曰。<a id="a-HJ"></a>以亿千金。<a id="a-HK"></a>王闻是已。<a id="a-HL"></a>彼长者尚能舍亿千金。<a id="a-HM"></a>我今为王。<a id="a-HN"></a>何缘复以亿千金施。<a id="a-HO"></a>当以亿百千金施。<a id="a-HP"></a>时王起八万四千佛塔。<a id="a-HQ"></a>于彼一一塔中复施百千金。<a id="a-HR"></a>复作五岁大会。<a id="a-HS"></a>会有三百千比丘。<a id="a-HT"></a>用三百亿金供养于彼。<a id="a-HU"></a>彼众中第一分是阿罗汉。<a id="a-HV"></a>第二分是学人。<a id="a-HW"></a>第三分是真实凡夫。<a id="a-HX"></a>除私库藏此阎浮提夫人婇女。<a id="a-HY"></a>太子大臣施与圣僧。<a id="a-HZ"></a>四十亿金还赎取。<a id="a-Ha"></a>如是计较用九十六亿千金。<a id="a-Hb"></a>乃至王得病欲以满亿百千金作功德。<a id="a-Hc"></a>今愿不得满足。<a id="a-Hd"></a>便就后世。<a id="a-He"></a>时计较前后所施金银珍宝。<a id="a-Hf"></a>唯减四亿未满。<a id="a-Hg"></a>王即办诸珍宝送与鸡雀寺中。<a id="a-Hh"></a>法益之子名三波提为太子。<a id="a-Hi"></a>诸臣等启太子言。<a id="a-Hj"></a>大王将终不久。<a id="a-Hk"></a>今以此珍宝送与寺中。<a id="a-Hl"></a>今库藏财宝已竭。<a id="a-Hm"></a>诸王法以物为尊。<a id="a-Hn"></a>太子今宜断之。<a id="a-Ho"></a>勿使大王用之。<a id="a-Hp"></a>时大王自知索诸物不复能得。<a id="a-Hq"></a>所食金器送与寺中。<a id="a-Hr"></a>时太子令断金器。<a id="a-Hs"></a>敕以银器。<a id="a-Ht"></a>王食已复送寺中。<a id="a-Hu"></a>又断银器给以铜器。<a id="a-Hv"></a>王亦送寺中。<a id="a-Hw"></a>又断铜器给以瓦器。<a id="a-Hx"></a>时大王手中有半阿摩勒果。<a id="a-Hy"></a>悲泪告诸大臣。<a id="a-Hz"></a>今谁为地主。<a id="a-I0"></a>时诸臣启白大王。<a id="a-I1"></a>王为地主。<a id="a-I2"></a>王即说偈答曰。</p>
  <p id="aI3">汝等护我心　　何假虚妄语</p>
  <p id="aI4">我今坐王位　　不复得自在</p>
  <p id="aI5">阿摩勒半果　　今在于我手</p>
  <p id="aI6">此即是我物　　于是得自在</p>
  <p id="aI7">呜呼尊富贵　　可厌可弃舍</p>
  <p id="aI8">先领阎浮提　　今一旦贫至</p>
  <p id="aI9">如殑伽驶流　　一逝而不返</p>
  <p id="aIA">富贵亦复然　　逝者不复还</p>
  <p id="aIB">时阿育王呼侍者言。<a id="a-IC"></a>汝今忆我恩养。<a id="a-ID"></a>汝持此半阿摩勒果送鸡雀寺中作我意。<a id="a-IE"></a>礼拜诸比丘僧足。<a id="a-IF"></a>白言。<a id="a-IG"></a>阿育王问讯诸大众。<a id="a-IH"></a>我是阿育王领此阎浮提。<a id="a-II"></a>阎浮提是我所有。<a id="a-IJ"></a>今者顿尽无有财宝布施众僧。<a id="a-IK"></a>于一切财而不得自在。<a id="a-IL"></a>今唯此半阿摩勒果我得自由。<a id="a-IM"></a>此是最后布施檀波罗蜜。<a id="a-IN"></a>哀愍我故纳受此施。<a id="a-IO"></a>令我得供养僧福。<a id="a-IP"></a>时彼使者受王敕已。<a id="a-IQ"></a>即持此半果至鸡雀寺中。<a id="a-IR"></a>至上座前五体投地作礼。<a id="a-IS"></a>长跪合掌具向上座说前王教。<a id="a-IT"></a>时彼上座告诸大众。<a id="a-IU"></a>谁闻是语而不厌世。<a id="a-IV"></a>时彼上座令此半果一切众僧得其分食。<a id="a-IW"></a>即教令研磨着石榴羹中行已。<a id="a-IX"></a>众僧一切皆得周遍。<a id="a-IY"></a>时王复问傍臣曰。<a id="a-IZ"></a>谁是阎浮提王臣答王言。<a id="a-Ia"></a>大王是也。<a id="a-Ib"></a>时王从卧起而坐顾望四方。<a id="a-Ic"></a>合掌作礼念诸佛德。<a id="a-Id"></a>心念口言。<a id="a-Ie"></a>我今复以此阎浮提施与三宝。<a id="a-If"></a>随意用之。<a id="a-Ig"></a>时王以此语尽书纸上而封缄之。<a id="a-Ih"></a>以齿印印之。<a id="a-Ii"></a>作是事毕便即就尽。<a id="a-Ij"></a>尔时太子臣民葬送王已。<a id="a-Ik"></a>诸臣欲立太子绍王位中有大臣。<a id="a-Il"></a>名曰阿[少/兔]罗陀。<a id="a-Im"></a>语诸臣曰。<a id="a-In"></a>不得立太子为王。<a id="a-Io"></a>大王在时愿满十万亿金作诸功德。<a id="a-Ip"></a>唯减四亿不满十万以是故今舍阎浮提施与三宝欲令满足。<a id="a-Iq"></a>今是大地属于三宝。<a id="a-Ir"></a>云何而立为王。<a id="a-Is"></a>时诸臣闻已即送四亿诸金送与寺中。<a id="a-It"></a>即便立法益之子为王。<a id="a-Iu"></a>名三波提。</p>
  <p id="aIv">颂曰。</p>
  <p id="aIw">睿业澄晖　　宿祐因净　　七宝来投</p>
  <p id="aIx">千子威并　　十善御宇　　四洲归正</p>
  <p id="aIy">无思不惬　　有意斯盛　　秉式康衢</p>
  <p id="aIz">昆虫养性　　八万增寿　　四八光莹</p>
  <p id="aJ0">鬼神翊卫　　不言而令　　乐哉至矣</p>
  <p id="aJ1">轮</p>
 </body>
</html>