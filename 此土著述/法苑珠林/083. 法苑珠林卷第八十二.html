<!doctype html>
<html id="z3IBWkQ1Rh" data-ver="1156">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第八十二</h1>
  <h2 id="a2">六度篇第八十五之三</h2>
  <h2 id="a3">持戒部第二(此别三部)</h2>
  <p id="a4">述意部 劝持部 引证部。</p>
  <p data-pb></p>
  <h2 id="a5">述意部第一</h2>
  <p id="a6">闻。<a id="a-7"></a>戒是人师道俗咸奉。<a id="a-8"></a>心为业主。<a id="a-9"></a>凡圣俱制。<a id="a-A"></a>良由三宝所资四生同润。<a id="a-B"></a>故经曰。<a id="a-C"></a>正法住正法灭。<a id="a-D"></a>意在兹乎。<a id="a-E"></a>是以持戒为德。<a id="a-F"></a>显自大经。<a id="a-G"></a>性善可崇。<a id="a-H"></a>明乎大论。<a id="a-I"></a>戒复方之日月。<a id="a-J"></a>譬若宝珠。<a id="a-K"></a>义等涂香。<a id="a-L"></a>事同惜水。<a id="a-M"></a>越度大海。<a id="a-N"></a>号曰牢船。<a id="a-O"></a>生长善牙。<a id="a-P"></a>又称平地。<a id="a-Q"></a>是以菩萨禀受微尘不缺。<a id="a-R"></a>罗汉护持纤芥无犯。<a id="a-S"></a>宁当抱渴而死弗饮水虫。<a id="a-T"></a>乃可被系而终无伤草叶。<a id="a-U"></a>书云。<a id="a-V"></a>立身行道。<a id="a-W"></a>扬名于后世。<a id="a-X"></a>言行忠信。<a id="a-Y"></a>战战兢兢。<a id="a-Z"></a>岂可放纵心马不加辔勒。<a id="a-a"></a>驰骋情猿都无制锁。<a id="a-b"></a>浮囊既毁前路何期。<a id="a-c"></a>德瓶已破胜缘长绝。<a id="a-d"></a>或复要聚恶人朋结凶党。<a id="a-e"></a>更相扇动备造愆瑕。<a id="a-f"></a>无惭无愧。<a id="a-g"></a>不羞不耻。<a id="a-h"></a>日更增甚。<a id="a-i"></a>转复沉浮。<a id="a-j"></a>似若葶苈艾蒿枝叶皆苦诃梨果树遍体无甘。<a id="a-k"></a>从明入闇无复出期。<a id="a-l"></a>劫数既遥痛伤难忍。<a id="a-m"></a>于是镬汤奔沸猛气冲天。<a id="a-n"></a>炉炭赫曦爆声烈地。<a id="a-o"></a>镕铜灌口则腹烂肝销。<a id="a-p"></a>铜柱逼身则骨肉俱尽。<a id="a-q"></a>宛转呜呼何可言念。<a id="a-r"></a>如斯等苦寔由毁戒也。</p>
  <h2 id="as">劝持部第二</h2>
  <p id="at">如大庄严论云。<a id="a-u"></a>若能至心持戒乃至殁命得现果报。<a id="a-v"></a>我昔闻。<a id="a-w"></a>难提跋提城有优婆塞。<a id="a-x"></a>兄弟二人。<a id="a-y"></a>并持五戒。<a id="a-z"></a>其弟尔时卒患胁痛气将欲绝。<a id="a-10"></a>时医语之。<a id="a-11"></a>食新杀狗肉。<a id="a-12"></a>并使服酒所患必除。<a id="a-13"></a>病者白言。<a id="a-14"></a>其狗肉者为可于市买索食之。<a id="a-15"></a>饮酒之事愿舍身命。<a id="a-16"></a>终不犯戒而服于酒。<a id="a-17"></a>其兄见弟极为困急。<a id="a-18"></a>赍酒语弟。<a id="a-19"></a>舍戒服酒。<a id="a-1A"></a>以疗其病。<a id="a-1B"></a>弟白兄言。<a id="a-1C"></a>我虽病急。<a id="a-1D"></a>愿舍我身命。<a id="a-1E"></a>不犯戒而饮此酒。<a id="a-1F"></a>即说偈言。</p>
  <p id="a1G">怪哉临命终　　破我戒璎珞</p>
  <p id="a1H">以戒庄严身　　不用殡葬具</p>
  <p id="a1I">人身既难得　　遭值戒复难</p>
  <p id="a1J">愿舍百千命　　不毁破禁戒</p>
  <p id="a1K">无量百千劫　　时乃值遇戒</p>
  <p id="a1L">阎浮世界中　　人身极难得</p>
  <p id="a1M">虽复得人身　　值正法倍难</p>
  <p id="a1N">时复值法宝　　愚者不知取</p>
  <p id="a1O">善能分别者　　此事亦复难</p>
  <p id="a1P">戒宝入我手　　云何复欲夺</p>
  <p id="a1Q">乃是怨憎者　　非我之所亲</p>
  <p id="a1R">兄闻是已。<a id="a-1S"></a>答其弟言。<a id="a-1T"></a>我以亲故不为沮坏。<a id="a-1U"></a>弟白兄言。<a id="a-1V"></a>非为亲爱乃是殁败。<a id="a-1W"></a>即说偈言。</p>
  <p id="a1X">我欲向胜处　　毁戒令堕坠</p>
  <p id="a1Y">舍戒乃如是　　云何名亲爱</p>
  <p id="a1Z">我勤习戒根　　乃欲见劫夺</p>
  <p id="a1a">所持五戒中　　酒戒最为重</p>
  <p id="a1b">今欲强毁我　　不得名为亲</p>
  <p id="a1c">兄问弟言。<a id="a-1d"></a>云何以酒为戒根本耶。<a id="a-1e"></a>弟即说偈。<a id="a-1f"></a>以答兄言。</p>
  <p id="a1g">若于禁戒中　　不尽心护持</p>
  <p id="a1h">便为违大悲　　草头有酒滴</p>
  <p id="a1i">尚不敢尝触　　以是故我知</p>
  <p id="a1j">酒是恶道因　　在家修多罗</p>
  <p id="a1k">说酒之恶报　　唯佛能分别</p>
  <p id="a1l">谁有能测量　　佛说身口意</p>
  <p id="a1m">三业之恶行　　唯酒为根本</p>
  <p id="a1n">复堕恶行中　　往者优婆夷</p>
  <p id="a1o">以酒因缘故　　遂毁余四戒</p>
  <p id="a1p">是名恶行数　　酒为放逸根</p>
  <p id="a1q">不饮闭恶道　　能获信乐心</p>
  <p id="a1r">去悭能舍财　　首罗闻佛说</p>
  <p id="a1s">能获无量益　　我都无异意</p>
  <p id="a1t">而欲毁犯者　　略说而言之</p>
  <p id="a1u">宁舍百千命　　不毁犯佛教</p>
  <p id="a1v">宁使身干枯　　终不饮此酒</p>
  <p id="a1w">假使毁犯戒　　寿命百千年</p>
  <p id="a1x">不如护禁戒　　即时身命灭</p>
  <p id="a1y">决定能使差　　我犹故不饮</p>
  <p id="a1z">况今不定知　　为差为不差</p>
  <p id="a20">作是决定心　　心生大欢喜</p>
  <p id="a21">即获见真谛　　所患得消除</p>
  <p id="a22">惟大智之人厌世修道。<a id="a-23"></a>虽具持戒。<a id="a-24"></a>内怀定慧。<a id="a-25"></a>不现持相。<a id="a-26"></a>内言实德。<a id="a-27"></a>故华严经云。<a id="a-28"></a>何等为离邪命戒。<a id="a-29"></a>此菩萨不作持戒净相欲使他知内无实德现实德相。<a id="a-2A"></a>但持净戒一向求法。<a id="a-2B"></a>究竟萨婆若。<a id="a-2C"></a>何等为不起恶戒。<a id="a-2D"></a>此菩萨不自高贵言我持戒。<a id="a-2E"></a>见犯戒人亦不致呵令其忧恼。<a id="a-2F"></a>但一其心持清净戒。<a id="a-2G"></a>胜果克得不须疑惑。</p>
  <p id="a2H">又菩萨藏经云。<a id="a-2I"></a>舍利子。<a id="a-2J"></a>菩萨摩诃萨行尸波罗蜜多故。<a id="a-2K"></a>获得十种清净尸罗。<a id="a-2L"></a>汝应知之。<a id="a-2M"></a>何等为十。<a id="a-2N"></a>一者于诸众生曾无损害。<a id="a-2O"></a>二者于他财物不行劫盗。<a id="a-2P"></a>三者于他妻妾远诸染习。<a id="a-2Q"></a>四者于诸众生不兴欺诳。<a id="a-2R"></a>五者和合眷属无有乖离。<a id="a-2S"></a>六者于诸众生不起粗言。<a id="a-2T"></a>由能堪忍彼恶言故。<a id="a-2U"></a>七者远离绮语。<a id="a-2V"></a>凡有所言谛审说故。<a id="a-2W"></a>八者远诸贪着。<a id="a-2X"></a>于他受用无我所故。<a id="a-2Y"></a>九者远离嗔恚。<a id="a-2Z"></a>善能忍受粗言辱故。<a id="a-2a"></a>十者远离邪见。<a id="a-2b"></a>由不敬事诸余天仙及神鬼故。</p>
  <p id="a2c">又大宝积经云。<a id="a-2d"></a>第二持十善业戒者。<a id="a-2e"></a>有五事利益。<a id="a-2f"></a>一能制恶行。<a id="a-2g"></a>二能作善心。<a id="a-2h"></a>三能遮烦恼。<a id="a-2i"></a>四成就净心。<a id="a-2j"></a>五能增长戒。</p>
  <p id="a2k">若人善修不放逸行。<a id="a-2l"></a>八万四千无量戒品。<a id="a-2m"></a>悉皆在十善戒中。</p>
  <p id="a2n">又月灯三昧经云。<a id="a-2o"></a>佛言。<a id="a-2p"></a>若有菩萨能净持戒有十种利益。<a id="a-2q"></a>何等为十。<a id="a-2r"></a>一满足一切智。<a id="a-2s"></a>二如佛所学而学。<a id="a-2t"></a>三智者不毁。<a id="a-2u"></a>四不退誓愿。<a id="a-2v"></a>五安住于行。<a id="a-2w"></a>六弃舍生死。<a id="a-2x"></a>七慕乐涅盘。<a id="a-2y"></a>八得无缠心。<a id="a-2z"></a>九得胜三昧。<a id="a-30"></a>十不乏信财。</p>
  <p id="a31">又六度集经云。<a id="a-32"></a>复有四种持戒具足智慧。<a id="a-33"></a>何等为四。<a id="a-34"></a>一持戒常演说法。<a id="a-35"></a>二持戒常勤求法。<a id="a-36"></a>三持戒正分别法。<a id="a-37"></a>四持戒回向菩提。</p>
  <p data-pb></p>
  <h2 id="a38">引证部第三</h2>
  <p id="a39">如大庄严论说。<a id="a-3A"></a>我昔曾闻。<a id="a-3B"></a>有诸比丘与诸贾客入海采宝。<a id="a-3C"></a>既至海中船舫破坏。<a id="a-3D"></a>尔时有一年少比丘。<a id="a-3E"></a>捉得一枚版。<a id="a-3F"></a>上座比丘不得版故。<a id="a-3G"></a>将没水中。<a id="a-3H"></a>于时上座恐怖惶惧恐为水漂。<a id="a-3I"></a>语年少言。<a id="a-3J"></a>汝宁不忆佛所制戒。<a id="a-3K"></a>当敬上座。<a id="a-3L"></a>汝所得版应以与我。<a id="a-3M"></a>尔时年少即便思惟。<a id="a-3N"></a>如来世尊实有斯语。<a id="a-3O"></a>诸有利乐应先与上座。<a id="a-3P"></a>复作是念。<a id="a-3Q"></a>我若以版用与上座必没水中。<a id="a-3R"></a>洄澓波浪大海之难。<a id="a-3S"></a>极为深广。<a id="a-3T"></a>我于今者命将不全。<a id="a-3U"></a>又我年少初始出家未得道果。<a id="a-3V"></a>以此为忧。<a id="a-3W"></a>我今舍身用济上座。<a id="a-3X"></a>正是其时。<a id="a-3Y"></a>作是念已而说偈言。</p>
  <p id="a3Z">我为自全济　　为随佛语胜</p>
  <p id="a3a">无量功德聚　　名称遍十方</p>
  <p id="a3b">躯命极鄙贱　　云何违圣教</p>
  <p id="a3c">我今受佛戒　　至死必坚持</p>
  <p id="a3d">为顺佛语故　　奉版遗身命</p>
  <p id="a3e">若不为难事　　终不获难果</p>
  <p id="a3f">我若持此版　　必渡大海难</p>
  <p id="a3g">若不顺圣旨　　将没生死海</p>
  <p id="a3h">我今没水死　　虽死犹名胜</p>
  <p id="a3i">若舍佛所教　　失于天人利</p>
  <p id="a3j">及以大涅槃　　无上第一乐</p>
  <p id="a3k">说是偈已。<a id="a-3l"></a>即便舍版持与上座。<a id="a-3m"></a>既授版已。<a id="a-3n"></a>于时海神感其精诚。<a id="a-3o"></a>即接年少比丘置于岸上。<a id="a-3p"></a>海神合掌白比丘言。<a id="a-3q"></a>我今归依坚持戒者。<a id="a-3r"></a>汝今遭是厄难之事。<a id="a-3s"></a>能持佛戒。<a id="a-3t"></a>海神说偈报曰。</p>
  <p id="a3u">汝真是比丘　　实是苦行者</p>
  <p id="a3v">号尔为沙门　　汝实称斯名</p>
  <p id="a3w">由汝德力故　　众伴及财宝</p>
  <p id="a3x">得免大海难　　一切安隐出</p>
  <p id="a3y">汝言誓坚固　　敬顺佛所说</p>
  <p id="a3z">汝是大胜人　　能除众患难</p>
  <p id="a40">我今当云何　　而不加拥护</p>
  <p id="a41">见谛能持戒　　斯事不为难</p>
  <p id="a42">凡夫不毁禁　　此乃名希有</p>
  <p id="a43">比丘处安隐　　清净自谨慎</p>
  <p id="a44">能不毁禁戒　　此亦未为难</p>
  <p id="a45">未获于道迹　　处于大怖畏</p>
  <p id="a46">舍己所爱命　　护持佛教戒</p>
  <p id="a47">难为而能为　　此最为希有</p>
  <p id="a48">又论云。<a id="a-49"></a>我昔曾闻。<a id="a-4A"></a>有一比丘。<a id="a-4B"></a>次第乞食。<a id="a-4C"></a>至穿珠家立于门外。<a id="a-4D"></a>时彼珠师为于国王穿摩尼珠。<a id="a-4E"></a>比丘衣赤往映彼珠。<a id="a-4F"></a>其色红赤。<a id="a-4G"></a>彼穿珠师。<a id="a-4H"></a>即入其舍。<a id="a-4I"></a>为比丘取食。<a id="a-4J"></a>时有一鹅见珠赤色。<a id="a-4K"></a>其状似肉。<a id="a-4L"></a>即便吞之。<a id="a-4M"></a>珠师持食以施比丘。<a id="a-4N"></a>寻即觅珠不知所在。<a id="a-4O"></a>此珠价贵。<a id="a-4P"></a>珠师贫急语比丘言。<a id="a-4Q"></a>得我珠耶。<a id="a-4R"></a>比丘恐杀鹅取珠。<a id="a-4S"></a>当设何计得免斯患。<a id="a-4T"></a>即说偈言。</p>
  <p id="a4U">我今护他命　　身分受苦恼</p>
  <p id="a4V">更无余方便　　唯以命代彼</p>
  <p id="a4W">若言他持去　　此言复不可</p>
  <p id="a4X">说自得无过　　不应作妄语</p>
  <p id="a4Y">我今舍身命　　为此鹅命故</p>
  <p id="a4Z">故缘我护戒　　因用成解脱</p>
  <p id="a4a">尔时珠师虽闻斯偈。<a id="a-4b"></a>语比丘言。<a id="a-4c"></a>若不见还汝徒受苦。<a id="a-4d"></a>终不相置。<a id="a-4e"></a>比丘即四向望无可恃怙。<a id="a-4f"></a>如鹿入围莫知所趣。<a id="a-4g"></a>比丘无救亦复如是。<a id="a-4h"></a>尔时比丘即自敛身端正衣服。<a id="a-4i"></a>彼人语比丘言。<a id="a-4j"></a>汝今与我斗耶。<a id="a-4k"></a>比丘答言。<a id="a-4l"></a>不共汝斗。<a id="a-4m"></a>我自共结使斗。<a id="a-4n"></a>又说偈言。</p>
  <p id="a4o">我舍身命时　　堕地如干薪</p>
  <p id="a4p">当使人称美　　为鹅能舍身</p>
  <p id="a4q">亦使于后人　　皆生忧苦恼</p>
  <p id="a4r">而舍如此身　　闻者劝精进</p>
  <p id="a4s">修行于真道　　坚持于禁戒</p>
  <p id="a4t">有便毁禁者　　愿乐于持戒</p>
  <p id="a4u">时穿珠师即加打棒。<a id="a-4v"></a>以两手并头并皆被缚。<a id="a-4w"></a>四向顾望莫知所告。<a id="a-4x"></a>而作是念。<a id="a-4y"></a>生死受苦皆应如是。<a id="a-4z"></a>又说偈言。</p>
  <p id="a50">我于过去世　　淫盗舍身命</p>
  <p id="a51">如是不可数　　羊鹿及六畜</p>
  <p id="a52">舍身不可计　　彼时虚受苦</p>
  <p id="a53">为戒舍身命　　胜于毁禁戒</p>
  <p id="a54">假欲自拥护　　会归于当灭</p>
  <p id="a55">不如为持戒　　为他护身命</p>
  <p id="a56">舍此危脆身　　以取解脱命</p>
  <p id="a57">我着粪扫衣　　乞食以为业</p>
  <p id="a58">住止于树下　　以何因缘故</p>
  <p id="a59">乃当作盗贼　　汝宜善观察</p>
  <p id="a5A">尔时珠师语比丘言。<a id="a-5B"></a>何用多语。<a id="a-5C"></a>遂加系缚。<a id="a-5D"></a>倍更挝打。<a id="a-5E"></a>以绳急绞耳眼口鼻尽皆血出。<a id="a-5F"></a>时彼鹅者即来食血。<a id="a-5G"></a>珠师嗔忿打鹅即死。<a id="a-5H"></a>比丘问言。<a id="a-5I"></a>此鹅死活。<a id="a-5J"></a>珠师答言。<a id="a-5K"></a>鹅今死活。<a id="a-5L"></a>何足故问。<a id="a-5M"></a>时彼比丘即向鹅所。<a id="a-5N"></a>见鹅既死洟泣不乐。<a id="a-5O"></a>即向鹅说偈言。</p>
  <p id="a5P">我受诸苦恼　　望使此鹅活</p>
  <p id="a5Q">今我命未绝　　鹅在我前死</p>
  <p id="a5R">我望护汝命　　受是极辛苦</p>
  <p id="a5S">何意汝先死　　我果报不成</p>
  <p id="a5T">珠师问比丘言。<a id="a-5U"></a>鹅今于汝竟是何亲。<a id="a-5V"></a>愁恼乃尔。<a id="a-5W"></a>比丘答言。<a id="a-5X"></a>不满我愿所以不乐。<a id="a-5Y"></a>珠师问言。<a id="a-5Z"></a>欲作何愿。<a id="a-5a"></a>比丘以偈答言。</p>
  <p id="a5b">菩萨往昔时　　舍身以贸鸽</p>
  <p id="a5c">我亦作是意　　舍命欲代鹅</p>
  <p id="a5d">我得最胜心　　欲全此鹅命</p>
  <p id="a5e">久住常安乐　　由汝杀鹅故</p>
  <p id="a5f">心愿不满足</p>
  <p id="a5g">尔时比丘更具说已。<a id="a-5h"></a>珠师即开鹅腹而还得珠。<a id="a-5i"></a>既见珠已便举声号哭。<a id="a-5j"></a>语比丘言。<a id="a-5k"></a>汝护鹅命不惜于身。<a id="a-5l"></a>使我造此非法之事。<a id="a-5m"></a>即说偈言。</p>
  <p id="a5n">汝藏功德事　　如似灰覆火</p>
  <p id="a5o">我以愚痴故　　烧然数百身</p>
  <p id="a5p">汝于佛标相　　极为甚相称</p>
  <p id="a5q">我以愚痴故　　不能善观察</p>
  <p id="a5r">为痴火所烧　　愿当暂留住</p>
  <p id="a5s">少听我忏悔　　犹如脚跌者</p>
  <p id="a5t">按地还得起　　南无清净行</p>
  <p id="a5u">南无坚持戒　　遭是极苦难</p>
  <p id="a5v">不作毁缺行　　不遇如是恶</p>
  <p id="a5w">持戒非希有　　要当值此苦</p>
  <p id="a5x">能持禁戒者　　是则名为难</p>
  <p id="a5y">为鹅身受苦　　不犯于禁戒</p>
  <p id="a5z">此事实难有　　忏悔既讫已</p>
  <p id="a60">即放比丘还</p>
  <p id="a61">又大庄严论说。<a id="a-62"></a>有诸比丘。<a id="a-63"></a>旷野中行。<a id="a-64"></a>为贼劫掠。<a id="a-65"></a>剥脱衣裳。<a id="a-66"></a>时此群贼惧诸比丘往告聚落。<a id="a-67"></a>尽欲杀害。<a id="a-68"></a>贼中一人先曾出家。<a id="a-69"></a>语同伴言。<a id="a-6A"></a>今者何为尽欲杀害。<a id="a-6B"></a>比丘之法不得伤草。<a id="a-6C"></a>今者以草系诸比丘。<a id="a-6D"></a>彼畏伤故终不能得四向驰告。<a id="a-6E"></a>贼即以草而系缚之。<a id="a-6F"></a>舍之而去。<a id="a-6G"></a>诸比丘等既被草缚。<a id="a-6H"></a>恐犯禁戒不得挽绝。<a id="a-6I"></a>身无衣服为日所炙。<a id="a-6J"></a>蚊虻蝇蚤之所唼娆。<a id="a-6K"></a>从旦被缚至于日夕。<a id="a-6L"></a>转到日没晦冥大暗。<a id="a-6M"></a>夜行禽兽交横驰走。<a id="a-6N"></a>甚可怖畏。<a id="a-6O"></a>有老比丘语诸年少。<a id="a-6P"></a>说偈诫言。</p>
  <p id="a6Q">若有智慧者　　能坚持禁戒</p>
  <p id="a6R">求人天涅槃　　称意而获得</p>
  <p id="a6S">名称普闻知　　一切咸供养</p>
  <p id="a6T">必得人天乐　　亦获解脱果</p>
  <p id="a6U">伊罗钵龙王　　以其毁禁戒</p>
  <p id="a6V">损伤树叶故　　命终堕龙中</p>
  <p id="a6W">诸佛悉不记　　彼得出龙时</p>
  <p id="a6X">能坚持禁戒　　斯事为其难</p>
  <p id="a6Y">戒相极众多　　分别晓了难</p>
  <p id="a6Z">如剑林棘丛　　处中多伤毁</p>
  <p id="a6a">愚劣不堪任　　护持如此戒</p>
  <p id="a6b">是诸比丘为苦所逼。<a id="a-6c"></a>不得屈伸及以转动。<a id="a-6d"></a>恐伤草命。<a id="a-6e"></a>唯当护戒至死不犯。<a id="a-6f"></a>即说偈言。</p>
  <p id="a6g">我等往昔来　　造作众恶业</p>
  <p id="a6h">或得生人道　　窃盗淫他妻</p>
  <p id="a6i">王法受刑戮　　计算不能数</p>
  <p id="a6j">复受地狱苦　　如是亦难计</p>
  <p id="a6k">或受畜生身　　牛羊及鸡犬</p>
  <p id="a6l">獐鹿禽兽等　　为他所杀害</p>
  <p id="a6m">丧身无崖限　　未曾有少利</p>
  <p id="a6n">我等于今者　　为护圣戒故</p>
  <p id="a6o">分舍是微命　　必获大利益</p>
  <p id="a6p">我等今危厄　　必定舍躯命</p>
  <p id="a6q">若当命终后　　生天受快乐</p>
  <p id="a6r">若毁犯禁戒　　现在恶名闻</p>
  <p id="a6s">为人所轻贱　　命终堕恶道</p>
  <p id="a6t">今当共立要　　于此至殁命</p>
  <p id="a6u">假使此日光　　暴我身命干</p>
  <p id="a6v">我要持佛戒　　终不中毁犯</p>
  <p id="a6w">假使遇恶兽　　掴裂我身手</p>
  <p id="a6x">终不敢毁犯　　释师子禁戒</p>
  <p id="a6y">我宁持戒死　　不愿犯戒生</p>
  <p id="a6z">诸比丘等闻老比丘说是偈已。<a id="a-70"></a>各正其身不动不摇。<a id="a-71"></a>譬如大树无风之时枝叶不动。<a id="a-72"></a>时彼国王遇出畋猎。<a id="a-73"></a>渐渐游行至诸比丘所系之处。<a id="a-74"></a>王遥见之心生疑惑。<a id="a-75"></a>谓是露形尼揵子等。<a id="a-76"></a>遣人往看。<a id="a-77"></a>诸比丘等深生惭愧。<a id="a-78"></a>障蔽其身使人审知释子沙门。<a id="a-79"></a>何以知之。<a id="a-7A"></a>右肩黑故。<a id="a-7B"></a>即便还白言。<a id="a-7C"></a>大王。<a id="a-7D"></a>彼是沙门。<a id="a-7E"></a>非为尼揵。<a id="a-7F"></a>即说偈言。</p>
  <p id="a7G">王今应当知　　彼为贼所劫</p>
  <p id="a7H">惭愧为草系　　如钩制大象</p>
  <p id="a7I">于时大王闻是事已。<a id="a-7J"></a>深生疑怪。<a id="a-7K"></a>默作是念。<a id="a-7L"></a>我今宜往彼比丘所。<a id="a-7M"></a>作是念已。<a id="a-7N"></a>即说偈言。</p>
  <p id="a7O">青草用系手　　犹如鹦鹉翅</p>
  <p id="a7P">又如祠天羊　　不动亦不摇</p>
  <p id="a7Q">虽知处危难　　默住不伤草</p>
  <p id="a7R">如林为火焚　　牦牛为尾死</p>
  <p id="a7S">说是偈已。<a id="a-7T"></a>往至其所。<a id="a-7U"></a>以偈问曰。</p>
  <p id="a7V">身体极丁壮　　无病似有力</p>
  <p id="a7W">以何因缘故　　草系不动摇</p>
  <p id="a7X">汝等岂不知　　身自有力耶</p>
  <p id="a7Y">为祝所迷惑　　为是苦行耶</p>
  <p id="a7Z">为自厌患身　　愿速说其意</p>
  <p id="a7a">于是比丘。<a id="a-7b"></a>以偈答王曰。</p>
  <p id="a7c">守诸禁戒故　　不敢挽顿绝</p>
  <p id="a7d">佛说诸草木　　悉是鬼神宅</p>
  <p id="a7e">我等不敢违　　是以不能绝</p>
  <p id="a7f">如似祝场中　　为蛇画境界</p>
  <p id="a7g">以神祝力故　　毒蛇不敢度</p>
  <p id="a7h">牟尼尊画界　　我等不敢越</p>
  <p id="a7i">我等虽护命　　会归于磨灭</p>
  <p id="a7j">愿以持戒死　　终不犯戒生</p>
  <p id="a7k">有德及无德　　俱共舍寿命</p>
  <p id="a7l">有德慧命存　　并复有名称</p>
  <p id="a7m">无德丧慧命　　亦复失名誉</p>
  <p id="a7n">我等诸沙门　　以持戒为力</p>
  <p id="a7o">于戒为良田　　能生诸功德</p>
  <p id="a7p">生天之梯蹬　　名称之种子</p>
  <p id="a7q">得圣之桥津　　诸利之首目</p>
  <p id="a7r">谁有智慧者　　欲坏戒德瓶</p>
  <p id="a7s">尔时国王闻说偈已。<a id="a-7t"></a>心甚欢喜。<a id="a-7u"></a>即为比丘解草系缚。<a id="a-7v"></a>而说偈言。</p>
  <p id="a7w">善哉能坚持　　释师子所说</p>
  <p id="a7x">宁舍己身命　　护法不毁犯</p>
  <p id="a7y">我今亦归命　　如是显大法</p>
  <p id="a7z">归依离热恼　　牟尼解脱尊</p>
  <p id="a80">坚持禁戒者　　我今亦归命</p>
  <p data-pb></p>
  <h2 id="a81">感应缘(略引二验)</h2>
  <p id="a82">梁沙门释法聪 隋沙门释法充。</p>
  <p id="a83">后南梁襄阳景空寺释法聪。<a id="a-84"></a>南阳新野人。<a id="a-85"></a>卓然神正性洁如玉。<a id="a-86"></a>蔬藿是甘无求滋馔。<a id="a-87"></a>因至襄阳伞盖山白马泉。<a id="a-88"></a>筑室方丈。<a id="a-89"></a>以为栖心之宅。<a id="a-8A"></a>入谷两所置兰若舍。<a id="a-8B"></a>今巡山者尚识故基焉。<a id="a-8C"></a>初梁晋安王承风来问。<a id="a-8D"></a>将至禅室。<a id="a-8E"></a>马骑相从。<a id="a-8F"></a>无故却退。<a id="a-8G"></a>王惭而返。<a id="a-8H"></a>夜感恶梦。<a id="a-8I"></a>后更再往。<a id="a-8J"></a>马退如故。<a id="a-8K"></a>王乃洁斋躬尽虔敬。<a id="a-8L"></a>方得进见。<a id="a-8M"></a>初至寺侧。<a id="a-8N"></a>但睹一谷猛火洞然。<a id="a-8O"></a>良久伫望。<a id="a-8P"></a>忽变为水。<a id="a-8Q"></a>经停倾仰。<a id="a-8R"></a>时水灭堂现。<a id="a-8S"></a>以事相询。<a id="a-8T"></a>乃知尔时入水火定也。<a id="a-8U"></a>堂内所坐绳床两边。<a id="a-8V"></a>各有一虎。<a id="a-8W"></a>王不敢进聪乃以手按头着地。<a id="a-8X"></a>闭其两目召王令前。<a id="a-8Y"></a>方得展礼。<a id="a-8Z"></a>因告境内多弊虎灾。<a id="a-8a"></a>请聪救援。<a id="a-8b"></a>聪即入定。<a id="a-8c"></a>须臾有十七大虎来至便与受三归戒。<a id="a-8d"></a>敕勿犯暴百姓。<a id="a-8e"></a>又命弟子。<a id="a-8f"></a>以布系诸虎颈。<a id="a-8g"></a>满七日已当来于此。<a id="a-8h"></a>王至期日设斋众集。<a id="a-8i"></a>诸虎亦至。<a id="a-8j"></a>便与饮食解布。<a id="a-8k"></a>遂尔无害。<a id="a-8l"></a>其日将王临白马泉。<a id="a-8m"></a>内有白龟。<a id="a-8n"></a>就聪手中取食。<a id="a-8o"></a>谓王曰。<a id="a-8p"></a>此是雄龙。<a id="a-8q"></a>又临灵泉。<a id="a-8r"></a>有五色鲤鱼。<a id="a-8s"></a>亦就手食。<a id="a-8t"></a>云此是雌龙。<a id="a-8u"></a>王与群吏嗟赏其事。<a id="a-8v"></a>大施而旋。<a id="a-8w"></a>有凶左右数十壮人。<a id="a-8x"></a>夜来欲劫所施之物。<a id="a-8y"></a>遇虎哮吼遮遏其道。<a id="a-8z"></a>又见大人倚立禅室。<a id="a-90"></a>傍有松树止到其膝。<a id="a-91"></a>执金刚杵将有守护。<a id="a-92"></a>竟夜回遑日午方返。<a id="a-93"></a>王怪其来方以事首。<a id="a-94"></a>遂表奏闻。<a id="a-95"></a>初聪住禅堂。<a id="a-96"></a>每有白鹿白雀驯服栖止。<a id="a-97"></a>行往所及慈救为先。<a id="a-98"></a>因见屠者驱猪百余头。<a id="a-99"></a>聪三告曰。<a id="a-9A"></a>解脱首楞严。<a id="a-9B"></a>猪遂绳解散去。<a id="a-9C"></a>诸屠大怒。<a id="a-9D"></a>将事加手。<a id="a-9E"></a>并仡然不动。<a id="a-9F"></a>便归悔过罪。<a id="a-9G"></a>因断杀业。<a id="a-9H"></a>又于汉水渔人牵网。<a id="a-9I"></a>如前三告。<a id="a-9J"></a>引网不得。<a id="a-9K"></a>方复归心空网而返。<a id="a-9L"></a>又荆州苦旱。<a id="a-9M"></a>长沙寺遣僧至聪所请雨。<a id="a-9N"></a>使还大降。<a id="a-9O"></a>陂池皆满。<a id="a-9P"></a>后卒于江陵天宫寺。<a id="a-9Q"></a>即是梁太初年也。<a id="a-9R"></a>其寺现有碑记。</p>
  <p id="a9S">隋江州庐山化城寺释法充。<a id="a-9T"></a>俗姓毕。<a id="a-9U"></a>九江人也。<a id="a-9V"></a>常诵法华大品。<a id="a-9W"></a>末住庐山半顶化城寺修定。<a id="a-9X"></a>自非僧事未尝安履。<a id="a-9Y"></a>每劝僧众无以女人入寺。<a id="a-9Z"></a>上损佛化下坠俗谣。<a id="a-9a"></a>然以寺基事重有不从者。<a id="a-9b"></a>充叹曰。<a id="a-9c"></a>生不值佛已是罪缘。<a id="a-9d"></a>正教不行义须早死。<a id="a-9e"></a>何虑方土不奉戒乎。<a id="a-9f"></a>遂于此山香炉峰。<a id="a-9g"></a>自投而下。<a id="a-9h"></a>誓粉身骨。<a id="a-9i"></a>用生净土。<a id="a-9j"></a>便于中虚头忽倒上。<a id="a-9k"></a>冉冉而下处于深谷。<a id="a-9l"></a>不损一毛。<a id="a-9m"></a>寺众不知。<a id="a-9n"></a>后有人上峰顶路望下。<a id="a-9o"></a>千有余仞闻人语声。<a id="a-9p"></a>就而寻之。<a id="a-9q"></a>乃是充也。<a id="a-9r"></a>身命犹存口诵如故。<a id="a-9s"></a>迎还至寺。<a id="a-9t"></a>僧感死谏为断女人。<a id="a-9u"></a>经于六年方乃卒也。<a id="a-9v"></a>时属隆暑尸不臭烂。<a id="a-9w"></a>时当开皇之末年也(右二验出唐高僧传)</p>
  <p data-pb></p>
  <h2 id="a9x">忍辱部第三(此别四部)</h2>
  <p id="a9y">意部 劝忍部 忍德部 引证部。</p>
  <p data-pb></p>
  <h2 id="a9z">述意部第一</h2>
  <p id="aA0">盖闻。<a id="a-A1"></a>忍之为德最是尊上。<a id="a-A2"></a>持戒苦行所不能及。<a id="a-A3"></a>是以羼提比丘。<a id="a-A4"></a>被刑残而不恨。<a id="a-A5"></a>忍辱仙主。<a id="a-A6"></a>受割截而无嗔。<a id="a-A7"></a>且慈悲之道。<a id="a-A8"></a>救拔为先。<a id="a-A9"></a>菩萨之怀。<a id="a-AA"></a>愍恻为用。<a id="a-AB"></a>常应遍游地狱代其受苦。<a id="a-AC"></a>广度众生施以安乐。<a id="a-AD"></a>岂容微复触恼大生嗔恨。<a id="a-AE"></a>乃至恶眼出声惨颜厉色。<a id="a-AF"></a>遂相捶打便以杖加。<a id="a-AG"></a>或父子兄弟自相损害。<a id="a-AH"></a>朋友眷属反更侵伤。<a id="a-AI"></a>恶逆甚于鸱枭。<a id="a-AJ"></a>含毒逾于蜂虿。<a id="a-AK"></a>所以历劫怨仇生生不绝也。</p>
  <h2 id="aAL">劝忍部第二</h2>
  <p id="aAM">如菩萨藏经云。<a id="a-AN"></a>夫忿恚者。<a id="a-AO"></a>速能损害百千大劫所集善根。<a id="a-AP"></a>若能善根为嗔害已。<a id="a-AQ"></a>复当经于百千大劫方始勤苦修行圣道。<a id="a-AR"></a>若如是者。<a id="a-AS"></a>阿耨菩提极难可得。<a id="a-AT"></a>是故我当被忍辱铠。<a id="a-AU"></a>以坚固力摧忿恚军。<a id="a-AV"></a>舍利子。<a id="a-AW"></a>我今为汝广说其事。<a id="a-AX"></a>我念过去。<a id="a-AY"></a>为大仙人。<a id="a-AZ"></a>名修行处。<a id="a-Aa"></a>时有恶魔。<a id="a-Ab"></a>化作五百健骂丈夫。<a id="a-Ac"></a>常寻逐我兴诸恶骂。<a id="a-Ad"></a>昼夜去来行住坐卧僧坊静室聚落俗家。<a id="a-Ae"></a>若在街衖。<a id="a-Af"></a>若空闲处。<a id="a-Ag"></a>随我坐立。<a id="a-Ah"></a>是诸化魔以粗恶言毁骂诃责。<a id="a-Ai"></a>满五百年未曾休废。<a id="a-Aj"></a>舍利子。<a id="a-Ak"></a>我自忆昔五百岁中为诸魔罗之所诃毁。<a id="a-Al"></a>未曾于彼起微恨心。<a id="a-Am"></a>常兴慈救而用观察。</p>
  <p id="aAn">又成实论云。<a id="a-Ao"></a>恶口骂辱小人不堪如石雨鸟。<a id="a-Ap"></a>恶口骂詈大人堪受如华雨象。<a id="a-Aq"></a>行者常观前人本末因缘。<a id="a-Ar"></a>或于过去为我父母养育我身。<a id="a-As"></a>不避罪福。<a id="a-At"></a>未曾报恩。<a id="a-Au"></a>何须起嗔。<a id="a-Av"></a>或为兄弟妻子眷属。<a id="a-Aw"></a>或是圣人昔为善友。<a id="a-Ax"></a>凡情不识何须加毁。</p>
  <p id="aAy">又摄论云。<a id="a-Az"></a>由观五义以除嗔恚一观一切众生。<a id="a-B0"></a>无始已来于我有恩。<a id="a-B1"></a>二观一切众生。<a id="a-B2"></a>常念念灭。<a id="a-B3"></a>何人能损何人被损。<a id="a-B4"></a>三观唯法无众生有何能损及所损。<a id="a-B5"></a>四观一切众生皆自受苦。<a id="a-B6"></a>云何复欲加之以苦。<a id="a-B7"></a>五观一切众生皆是我子。<a id="a-B8"></a>云何于中欲生损害。<a id="a-B9"></a>由此五观故能灭嗔。</p>
  <p id="aBA">又报恩经云。<a id="a-BB"></a>假使热铁轮在我顶上旋。<a id="a-BC"></a>终不为此苦而发于恶心。</p>
  <p id="aBD">成论云。<a id="a-BE"></a>行慈心者。<a id="a-BF"></a>卧安觉安。<a id="a-BG"></a>不见恶梦。<a id="a-BH"></a>天护人爱。<a id="a-BI"></a>不毒不兵。<a id="a-BJ"></a>水火不丧。</p>
  <p id="aBK">又四分律偈云。</p>
  <p id="aBL">忍辱第一道　　佛说无为最</p>
  <p id="aBM">出家恼他人　　不名为沙门</p>
  <p id="aBN">又遗教经云。<a id="a-BO"></a>能行忍者。<a id="a-BP"></a>乃可名为有力大人。</p>
  <p id="aBQ">又经云。<a id="a-BR"></a>见人之过口不得言。<a id="a-BS"></a>己身有恶则应发露。</p>
  <p id="aBT">又书云。<a id="a-BU"></a>闻人之过如闻父母之名。<a id="a-BV"></a>耳可得闻口不得言。</p>
  <p id="aBW">又经云。<a id="a-BX"></a>赞人之善不言己美。</p>
  <p id="aBY">又书云。<a id="a-BZ"></a>君子扬人之美不伐其善。</p>
  <p id="aBa">又经云。<a id="a-Bb"></a>布施不望彼报。<a id="a-Bc"></a>若得人惠。<a id="a-Bd"></a>毫发已上皆当祝愿惭愧奉受。</p>
  <p id="aBe">又书云。<a id="a-Bf"></a>公子有德于人。<a id="a-Bg"></a>愿公子忘之。<a id="a-Bh"></a>人有德于公子。<a id="a-Bi"></a>愿公子勿忘。</p>
  <p id="aBj">又云。<a id="a-Bk"></a>施人慎勿念。<a id="a-Bl"></a>受施慎勿忘。</p>
  <p id="aBm">又经云。<a id="a-Bn"></a>恕己可为喻。<a id="a-Bo"></a>勿杀勿行杖。</p>
  <p id="aBp">又书云。<a id="a-Bq"></a>己所不欲勿施于人。<a id="a-Br"></a>当知内外之教其本均同。<a id="a-Bs"></a>虽形有黑白。<a id="a-Bt"></a>然立行无殊。<a id="a-Bu"></a>若乖斯旨便同鄙俗何依内外。<a id="a-Bv"></a>如经云。<a id="a-Bw"></a>佛为众生说法断除无明暗惑。<a id="a-Bx"></a>犹若良医随疾授药。<a id="a-By"></a>是名内教。</p>
  <p id="aBz">又书云天道无亲唯仁是兴。<a id="a-C0"></a>是名外教。</p>
  <p id="aC1">又若出家之人能观苦空无常无我。<a id="a-C2"></a>厌离生死志求出世。<a id="a-C3"></a>是为依内。<a id="a-C4"></a>若乖斯行翻为外俗。<a id="a-C5"></a>在家之人。<a id="a-C6"></a>若能厌舍俗情欣慕高志。<a id="a-C7"></a>专崇三宝修持四德。<a id="a-C8"></a>奉行孝悌仁义礼智。<a id="a-C9"></a>贞和爱敬。<a id="a-CA"></a>能行斯行。<a id="a-CB"></a>翻同为内。<a id="a-CC"></a>若违斯旨还同外道。<a id="a-CD"></a>在俗之人。<a id="a-CE"></a>能随内教。<a id="a-CF"></a>便寤真理心常会道。<a id="a-CG"></a>渐进胜途至趣菩提。<a id="a-CH"></a>既知如是。<a id="a-CI"></a>欲行此行。<a id="a-CJ"></a>唯须自卑。<a id="a-CK"></a>推德与他。<a id="a-CL"></a>如拭尘巾。<a id="a-CM"></a>揽垢向己。<a id="a-CN"></a>持净与人。<a id="a-CO"></a>故经云。<a id="a-CP"></a>退而得者佛道也。</p>
  <p id="aCQ">故书云。<a id="a-CR"></a>君子让而得之为是义故。<a id="a-CS"></a>常须进胜他人。<a id="a-CT"></a>常须克责己躬也。</p>
  <p data-pb></p>
  <h2 id="aCU">忍德部第三</h2>
  <p id="aCV">如大宝积经云。<a id="a-CW"></a>第三忍辱有十事。<a id="a-CX"></a>一不观于我及我所相。<a id="a-CY"></a>二不念种性。<a id="a-CZ"></a>三破除憍慢。<a id="a-Ca"></a>四恶来不报。<a id="a-Cb"></a>五观无常想。<a id="a-Cc"></a>六修于慈悲。<a id="a-Cd"></a>七心不放逸。<a id="a-Ce"></a>八舍于饥渴苦乐等事。<a id="a-Cf"></a>九断除嗔恚。<a id="a-Cg"></a>十修习智慧。<a id="a-Ch"></a>若人能成如是十事。<a id="a-Ci"></a>当知是人能修于忍。</p>
  <p id="aCj">又月灯三昧经云。<a id="a-Ck"></a>佛言。<a id="a-Cl"></a>若有菩萨住于慈忍。<a id="a-Cm"></a>有十种利益。<a id="a-Cn"></a>何等为十。<a id="a-Co"></a>一火不能烧。<a id="a-Cp"></a>二刀不能割。<a id="a-Cq"></a>三毒不能中。<a id="a-Cr"></a>四水不能漂。<a id="a-Cs"></a>五为非人所护。<a id="a-Ct"></a>六得身相庄严。<a id="a-Cu"></a>七闭诸恶道。<a id="a-Cv"></a>八随其所乐生于梵天。<a id="a-Cw"></a>九昼夜常安。<a id="a-Cx"></a>十其身不离喜乐。<a id="a-Cy"></a>又私呵三昧经云。<a id="a-Cz"></a>佛言。<a id="a-D0"></a>忍有六事。<a id="a-D1"></a>得一切智。<a id="a-D2"></a>何等为六。<a id="a-D3"></a>一得身力。<a id="a-D4"></a>二得口力。<a id="a-D5"></a>三得意力。<a id="a-D6"></a>四得神足力。<a id="a-D7"></a>五得道力。<a id="a-D8"></a>六得慧力。</p>
  <p id="aD9">又六度集经云。<a id="a-DA"></a>复有四种忍辱具足智慧。<a id="a-DB"></a>何等为四。<a id="a-DC"></a>一于求法时忍他恶骂。<a id="a-DD"></a>二于求法时不避饥渴寒热风雨。<a id="a-DE"></a>三于求法时随顺和尚阿阇梨行。<a id="a-DF"></a>四于求法时能忍空无相无愿。</p>
  <p id="aDG">又比丘避女人恶名经偈云。</p>
  <p id="aDH">虽闻多恶名　　苦行者忍之</p>
  <p id="aDI">不应苦自言　　亦不应起恼</p>
  <p id="aDJ">闻声恐怖者　　是则林中兽</p>
  <p id="aDK">是轻躁众生　　不成出家法</p>
  <p id="aDL">仁者当堪耐　　下中上恶声</p>
  <p id="aDM">执心坚住者　　是则出家法</p>
  <p id="aDN">不由他人语　　令汝成劫贼</p>
  <p id="aDO">亦不由他语　　令汝得罗汉</p>
  <p id="aDP">如汝自知己　　诸天亦复知</p>
  <p data-pb></p>
  <h2 id="aDQ">引证部第四</h2>
  <p id="aDR">如五分律云。<a id="a-DS"></a>佛告诸比丘。<a id="a-DT"></a>过去世时。<a id="a-DU"></a>阿练若池水边有二雁。<a id="a-DV"></a>与一龟共结亲友。<a id="a-DW"></a>后时池水涸竭。<a id="a-DX"></a>二雁作是议言。<a id="a-DY"></a>今此池水涸竭。<a id="a-DZ"></a>亲友必受大苦。<a id="a-Da"></a>议已语龟言。<a id="a-Db"></a>此池水涸竭。<a id="a-Dc"></a>汝无济理。<a id="a-Dd"></a>可衔一木。<a id="a-De"></a>我等各衔一头。<a id="a-Df"></a>将汝着大水处。<a id="a-Dg"></a>衔木之时慎不可语。<a id="a-Dh"></a>即便衔之。<a id="a-Di"></a>经过聚落。<a id="a-Dj"></a>诸小儿见皆言。<a id="a-Dk"></a>雁衔龟去。<a id="a-Dl"></a>龟即嗔言。<a id="a-Dm"></a>何预汝事。<a id="a-Dn"></a>即便失木。<a id="a-Do"></a>堕地而死。<a id="a-Dp"></a>尔时世尊因此说偈言。</p>
  <p id="aDq">夫士之生　　斧在口中　　所以斫身</p>
  <p id="aDr">由其恶言　　应毁反誉　　应誉反毁</p>
  <p id="aDs">自受其殃　　终无复乐</p>
  <p id="aDt">佛言。<a id="a-Du"></a>龟者调达是也。<a id="a-Dv"></a>昔以嗔语致有死苦。<a id="a-Dw"></a>今复嗔骂如来堕大地狱。</p>
  <p id="aDx">又法句喻经云。<a id="a-Dy"></a>昔者罗云未得道时。<a id="a-Dz"></a>心性粗犷言少诚信。<a id="a-E0"></a>佛敕罗云。<a id="a-E1"></a>汝到贤提精舍中住。<a id="a-E2"></a>守口摄意勤修经戒。<a id="a-E3"></a>罗云奉教作礼而去。<a id="a-E4"></a>住九十日惭愧自悔。<a id="a-E5"></a>昼夜不息。<a id="a-E6"></a>佛往见之。<a id="a-E7"></a>罗云欢喜趣前礼佛。<a id="a-E8"></a>安绳床坐。<a id="a-E9"></a>佛踞绳床。<a id="a-EA"></a>告罗云曰。<a id="a-EB"></a>澡槃取水。<a id="a-EC"></a>为吾洗足。<a id="a-ED"></a>罗云受教为佛洗足。<a id="a-EE"></a>洗足已讫佛语罗云。<a id="a-EF"></a>汝见澡槃中洗足水不。<a id="a-EG"></a>罗云白佛。<a id="a-EH"></a>唯然见之。<a id="a-EI"></a>佛语罗云。<a id="a-EJ"></a>此水可用食饮以不。<a id="a-EK"></a>罗云白言。<a id="a-EL"></a>不可复用。<a id="a-EM"></a>所以者何。<a id="a-EN"></a>此水本实清净。<a id="a-EO"></a>今以洗足受于尘垢。<a id="a-EP"></a>是故不可复用。<a id="a-EQ"></a>佛语罗云。<a id="a-ER"></a>汝亦如是。<a id="a-ES"></a>虽为吾子国王之孙。<a id="a-ET"></a>舍世荣禄得为沙门。<a id="a-EU"></a>不念精进摄身守口。<a id="a-EV"></a>三毒垢秽充满胸怀。<a id="a-EW"></a>亦如此水不可复用。<a id="a-EX"></a>佛语罗云。<a id="a-EY"></a>弃澡槃中水。<a id="a-EZ"></a>罗云即弃。<a id="a-Ea"></a>佛语罗云。<a id="a-Eb"></a>澡槃虽空可用盛饮食不耶。<a id="a-Ec"></a>白佛言。<a id="a-Ed"></a>不可复用。<a id="a-Ee"></a>所以然者。<a id="a-Ef"></a>用有澡槃之名曾受不净故。<a id="a-Eg"></a>佛语罗云。<a id="a-Eh"></a>汝亦如是。<a id="a-Ei"></a>虽为沙门。<a id="a-Ej"></a>口无诚信。<a id="a-Ek"></a>心性刚强。<a id="a-El"></a>不念精进。<a id="a-Em"></a>曾受恶名。<a id="a-En"></a>亦如澡槃不中盛食。<a id="a-Eo"></a>佛以足指拨却澡槃。<a id="a-Ep"></a>应时轮转而走自跳而堕。<a id="a-Eq"></a>数返乃止。<a id="a-Er"></a>佛语罗云。<a id="a-Es"></a>汝宁惜澡槃恐破不。<a id="a-Et"></a>罗云白佛。<a id="a-Eu"></a>洗足之器贱价之物。<a id="a-Ev"></a>意中虽惜不大殷勤。<a id="a-Ew"></a>佛语罗云。<a id="a-Ex"></a>汝亦如是。<a id="a-Ey"></a>虽为沙门不摄身口。<a id="a-Ez"></a>粗言恶说多所中伤。<a id="a-F0"></a>众所不爱智者不惜。<a id="a-F1"></a>身死神去轮转三涂。<a id="a-F2"></a>自生苦恼。<a id="a-F3"></a>无量诸佛贤圣所不爱惜。<a id="a-F4"></a>亦如汝言不惜澡槃。<a id="a-F5"></a>罗云闻之惭愧怖悸。<a id="a-F6"></a>譬如战象两牙二耳四脚及尾九兵皆严先须护鼻。<a id="a-F7"></a>所以者何。<a id="a-F8"></a>象鼻软脆中箭即死。<a id="a-F9"></a>人犯九恶唯当护口。<a id="a-FA"></a>所以护口。<a id="a-FB"></a>当畏三涂十恶尽犯。<a id="a-FC"></a>不护口者如象损鼻。<a id="a-FD"></a>人犯十恶不惟三涂毒痛辛苦。<a id="a-FE"></a>即说偈云。</p>
  <p id="aFF">我如象斗　　不恐中箭　　常以诚信</p>
  <p id="aFG">度无戒人　　譬象调伏　　可中王乘</p>
  <p id="aFH">调为尊人　　乃受诚信</p>
  <p id="aFI">罗云闻佛恳恻之诲。<a id="a-FJ"></a>感激自厉克骨不忘。<a id="a-FK"></a>精进柔和怀忍如地。<a id="a-FL"></a>识想静寂即得阿罗汉道。</p>
  <p id="aFM">又罗云忍辱经云。<a id="a-FN"></a>尔时罗云向一不信婆罗门家乞食。<a id="a-FO"></a>吝惜不与。<a id="a-FP"></a>罗云被打头破血出。<a id="a-FQ"></a>复撮沙投钵中。<a id="a-FR"></a>罗云含忍心不加报。<a id="a-FS"></a>即持钵至河洗头钵已。<a id="a-FT"></a>而自说云。<a id="a-FU"></a>我自行分卫。<a id="a-FV"></a>无事横忓我。<a id="a-FW"></a>我痛斯须间。<a id="a-FX"></a>奈彼长苦何。<a id="a-FY"></a>犹如利剑割臭尸。<a id="a-FZ"></a>臭尸不知痛。<a id="a-Fa"></a>非剑之不利。<a id="a-Fb"></a>又如天甘露饲彼溷猪食。<a id="a-Fc"></a>溷猪舍之走。<a id="a-Fd"></a>非是甘露之不美。<a id="a-Fe"></a>我以佛真言训世凶愚。<a id="a-Ff"></a>凶愚不思。<a id="a-Fg"></a>岂不然乎。<a id="a-Fh"></a>还已白佛佛言。<a id="a-Fi"></a>夫恶心之兴。<a id="a-Fj"></a>是已之衰。<a id="a-Fk"></a>轻薄恶人。<a id="a-Fl"></a>命终于夜半。<a id="a-Fm"></a>当入无择地狱之中。<a id="a-Fn"></a>狱鬼加痛。<a id="a-Fo"></a>毒无不至。<a id="a-Fp"></a>八万四千岁其寿乃终。<a id="a-Fq"></a>魂神更受含毒蟒身。<a id="a-Fr"></a>毒还自害。<a id="a-Fs"></a>其身终而复始。<a id="a-Ft"></a>续受蝮形。<a id="a-Fu"></a>常食沙土。<a id="a-Fv"></a>万岁乃毕。<a id="a-Fw"></a>以嗔恚意向持戒人。<a id="a-Fx"></a>故受毒身。<a id="a-Fy"></a>以沙土投钵中故。<a id="a-Fz"></a>世世食沙土而死。<a id="a-G0"></a>罪毕为人。<a id="a-G1"></a>母怀之时当有重病。<a id="a-G2"></a>家中日耗。<a id="a-G3"></a>儿生钝顽。<a id="a-G4"></a>都无手足。<a id="a-G5"></a>其亲惊怪。<a id="a-G6"></a>皆曰何妖来为不祥。<a id="a-G7"></a>即取捐之着于四衢。<a id="a-G8"></a>路人往来无不愕然。<a id="a-G9"></a>竞以瓦石刀杖击头。<a id="a-GA"></a>陷脑穷苦旬日乃死。<a id="a-GB"></a>死后魂灵即复更生。<a id="a-GC"></a>辄无手足。<a id="a-GD"></a>钝顽如前。<a id="a-GE"></a>经五百世重罪乃毕。<a id="a-GF"></a>后生为人常有头痛之患。<a id="a-GG"></a>夫人处世不能忍者。<a id="a-GH"></a>所生之处不值佛世。<a id="a-GI"></a>违法远僧。<a id="a-GJ"></a>常在三涂。<a id="a-GK"></a>若蒙余福。<a id="a-GL"></a>得出为人。<a id="a-GM"></a>禀性常愚凶虐自逐。<a id="a-GN"></a>为人丑陋众所恶憎。<a id="a-GO"></a>生辄贫穷圣贤不祐。</p>
  <p id="aGP">又杂阿含经云。<a id="a-GQ"></a>尔时尊者舍利弗。<a id="a-GR"></a>大目揵连。<a id="a-GS"></a>住耆阇崛山中。<a id="a-GT"></a>时尊者舍利弗新剃发。<a id="a-GU"></a>时有伽吒及优波伽吒鬼。<a id="a-GV"></a>优波伽吒鬼见尊者舍利弗新剃须发。<a id="a-GW"></a>语伽吒鬼言。<a id="a-GX"></a>我今当往打彼沙门头。<a id="a-GY"></a>伽吒鬼言。<a id="a-GZ"></a>汝莫作是语。<a id="a-Ga"></a>此沙门大德大力。<a id="a-Gb"></a>汝莫起嗔长夜得大不饶益苦。<a id="a-Gc"></a>如是再三说。<a id="a-Gd"></a>时优波伽吒鬼再三不用伽吒鬼语。<a id="a-Ge"></a>即以手打尊者舍利弗头。<a id="a-Gf"></a>打已寻自言。<a id="a-Gg"></a>唤烧我伽吒煮我伽吒。<a id="a-Gh"></a>再三唤已陷入地中。<a id="a-Gi"></a>堕阿鼻地狱。<a id="a-Gj"></a>目连闻舍利弗为鬼所打。<a id="a-Gk"></a>即往问言。<a id="a-Gl"></a>云何尊者苦痛可忍不。<a id="a-Gm"></a>舍利弗答言。<a id="a-Gn"></a>尊者目连虽复苦痛意能堪忍。<a id="a-Go"></a>不至大苦。<a id="a-Gp"></a>目连语舍利弗言。<a id="a-Gq"></a>奇哉尊者舍利弗。<a id="a-Gr"></a>真为大德大力。<a id="a-Gs"></a>此鬼若以手打耆阇崛山者。<a id="a-Gt"></a>能令碎如糠糩。<a id="a-Gu"></a>况复打人而不苦痛。<a id="a-Gv"></a>尔时舍利弗语目连。<a id="a-Gw"></a>我实不大苦痛。<a id="a-Gx"></a>时舍利弗大目揵连。<a id="a-Gy"></a>共相慰劳。<a id="a-Gz"></a>时世尊以天耳闻其语声已。<a id="a-H0"></a>即说偈言。</p>
  <p id="aH1">其心如刚石　　坚住不倾动</p>
  <p id="aH2">染着心已离　　嗔者不反报</p>
  <p id="aH3">若如此修心　　何有苦痛忧</p>
  <p id="aH4">又新婆沙论云。<a id="a-H5"></a>曾闻过去此贤劫中。<a id="a-H6"></a>有王名羯利。<a id="a-H7"></a>时有仙人。<a id="a-H8"></a>号为忍辱。<a id="a-H9"></a>住一林中勤修苦行。<a id="a-HA"></a>时羯利王除去男子。<a id="a-HB"></a>与内宫眷属作诸伎乐。<a id="a-HC"></a>游戏林间纵意娱乐。<a id="a-HD"></a>经久疲厌而便睡眠。<a id="a-HE"></a>内宫诸女为华果故游诸林间。<a id="a-HF"></a>遥见仙人。<a id="a-HG"></a>于自所止端身静思。<a id="a-HH"></a>便驰趣之。<a id="a-HI"></a>皆集其所。<a id="a-HJ"></a>到已顶礼围绕而坐。<a id="a-HK"></a>仙人即为说欲之过。<a id="a-HL"></a>所谓诸欲皆是不净臭秽之法。<a id="a-HM"></a>是可呵责。<a id="a-HN"></a>是可厌患。<a id="a-HO"></a>谁有智者当习近之。<a id="a-HP"></a>诸姊皆应生厌舍离。<a id="a-HQ"></a>王从睡觉不见诸女。<a id="a-HR"></a>便作是念。<a id="a-HS"></a>将无有人诱夺去耶。<a id="a-HT"></a>即拔利剑处处求觅。<a id="a-HU"></a>乃见诸女在仙人边围绕而坐。<a id="a-HV"></a>生大嗔恚。<a id="a-HW"></a>是何大鬼诱我诸女。<a id="a-HX"></a>即前问之。<a id="a-HY"></a>汝是谁耶。<a id="a-HZ"></a>答言。<a id="a-Ha"></a>我是仙人。<a id="a-Hb"></a>复问。<a id="a-Hc"></a>在此作何事耶。<a id="a-Hd"></a>答言。<a id="a-He"></a>修忍辱道。<a id="a-Hf"></a>王作是念。<a id="a-Hg"></a>此人见我嗔故便言我修忍辱。<a id="a-Hh"></a>我今试之。<a id="a-Hi"></a>即复问言。<a id="a-Hj"></a>汝得非想非非想处定耶。<a id="a-Hk"></a>答言。<a id="a-Hl"></a>不得。<a id="a-Hm"></a>次第责问。<a id="a-Hn"></a>乃至汝得初静虑耶。<a id="a-Ho"></a>答言。<a id="a-Hp"></a>不得。<a id="a-Hq"></a>王倍嗔忿。<a id="a-Hr"></a>语言。<a id="a-Hs"></a>汝是未离欲人。<a id="a-Ht"></a>云何恣情观我诸女。<a id="a-Hu"></a>复言我是修忍辱人。<a id="a-Hv"></a>可申一臂试能忍不。<a id="a-Hw"></a>尔时仙人便申一臂。<a id="a-Hx"></a>王以利剑斩之。<a id="a-Hy"></a>如断藕根堕于地上。<a id="a-Hz"></a>王复责问。<a id="a-I0"></a>汝是何人。<a id="a-I1"></a>答言。<a id="a-I2"></a>我是修忍辱人。<a id="a-I3"></a>时王复命申余一臂。<a id="a-I4"></a>即复斩之。<a id="a-I5"></a>如前责问。<a id="a-I6"></a>仙人亦如前答言。<a id="a-I7"></a>我是修忍辱人。<a id="a-I8"></a>如是次斩两足复截两耳。<a id="a-I9"></a>又割其鼻。<a id="a-IA"></a>一一责问答皆如前。<a id="a-IB"></a>令仙人身七分堕地。<a id="a-IC"></a>作七疮已王心便止。<a id="a-ID"></a>仙人告言。<a id="a-IE"></a>王今何故自生疲厌。<a id="a-IF"></a>假使断我一切身分。<a id="a-IG"></a>犹如芥子乃至微尘。<a id="a-IH"></a>我亦不生一念嗔忿。<a id="a-II"></a>所言忍辱终无有二。<a id="a-IJ"></a>复发是愿。<a id="a-IK"></a>如汝今日我实无辜。<a id="a-IL"></a>而断我身令成七分。<a id="a-IM"></a>作七疮孔。<a id="a-IN"></a>我未来世得阿耨菩提时。<a id="a-IO"></a>以大悲心不待汝请。<a id="a-IP"></a>最初令汝修七种道。<a id="a-IQ"></a>断七随眠。<a id="a-IR"></a>当知尔时忍辱仙人者。<a id="a-IS"></a>即今世尊释迦牟尼是。<a id="a-IT"></a>羯利王者。<a id="a-IU"></a>即今具寿憍陈那是。<a id="a-IV"></a>是故憍陈那见圣谛已。<a id="a-IW"></a>佛以神力除彼闇障。<a id="a-IX"></a>令其忆念过去世时。<a id="a-IY"></a>使便自见为羯利王佛为仙人。<a id="a-IZ"></a>自以利剑断佛七支作七疮孔。<a id="a-Ia"></a>佛不嗔恨反以誓愿欲饶益之。<a id="a-Ib"></a>佛岂违背昔愿。<a id="a-Ic"></a>憍陈那闻已极怀耻愧。<a id="a-Id"></a>合掌恭敬。</p>
 </body>
</html>