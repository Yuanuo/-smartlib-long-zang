<!doctype html>
<html id="z3IBWjH1RT" data-ver="1589">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第六十八</h1>
  <h2 id="a2">业因篇第第七十八(此有五部)</h2>
  <p id="a3">述意部 业因部 十恶部 十善部 引证部。</p>
  <p data-pb></p>
  <h2 id="a4">述意部第一</h2>
  <p id="a5">涉其流者。<a id="a-6"></a>则澄爱河而清五浊。<a id="a-7"></a>失其宗者。<a id="a-8"></a>则震邪山而起三障。<a id="a-9"></a>静言兹理。<a id="a-A"></a>岂虚也哉。<a id="a-B"></a>是知善由信发。<a id="a-C"></a>恶由邪开。<a id="a-D"></a>所以一念之恶。<a id="a-E"></a>能开五不善门。<a id="a-F"></a>一念之善。<a id="a-G"></a>能除累劫之殃。<a id="a-H"></a>是故善须雕琢自勉。<a id="a-I"></a>可有心师之训。<a id="a-J"></a>恶须省退惩过。<a id="a-K"></a>可有情悔之时。<a id="a-L"></a>不尔徒烦长养浪饰画瓶。<a id="a-M"></a>终糜碎于黄尘。<a id="a-N"></a>会楚苦于幽府。<a id="a-O"></a>贻厥缋素鉴勖意焉。</p>
  <h2 id="aP">业因部第二</h2>
  <p id="aQ">如对法论云。<a id="a-R"></a>复次有四种诸业差别。<a id="a-S"></a>谓黑黑异熟业。<a id="a-T"></a>白白异熟业。<a id="a-U"></a>黑白黑白异熟业。<a id="a-V"></a>非黑白无异熟业能尽诸业。<a id="a-W"></a>黑黑异熟业者。<a id="a-X"></a>谓不善业。<a id="a-Y"></a>由染污故。<a id="a-Z"></a>不可爱异熟故。<a id="a-a"></a>白白异熟业者。<a id="a-b"></a>谓三界善业。<a id="a-c"></a>不染污故。<a id="a-d"></a>可爱异熟故。<a id="a-e"></a>黑白黑白异熟业者。<a id="a-f"></a>谓欲界杂业。<a id="a-g"></a>善不善杂故。<a id="a-h"></a>非黑白无异熟业能尽诸业者。<a id="a-i"></a>谓于方便无间道中。<a id="a-j"></a>诸无漏业以方便道无间道。<a id="a-k"></a>是彼诸业对治故。<a id="a-l"></a>非黑者。<a id="a-m"></a>离烦恼垢故。<a id="a-n"></a>白者。<a id="a-o"></a>一向清净故。<a id="a-p"></a>无异熟者。<a id="a-q"></a>生死相违故。<a id="a-r"></a>能尽诸业者。<a id="a-s"></a>由无漏业。<a id="a-t"></a>为永拔得黑等三有漏业与异熟习气故。</p>
  <p id="au">又优婆塞戒经云。<a id="a-v"></a>若善男子。<a id="a-w"></a>有人不解如是业缘。<a id="a-x"></a>无量世中流转生死。<a id="a-y"></a>虽生非想非非想处。<a id="a-z"></a>寿八万劫。<a id="a-10"></a>福尽还堕三恶道故。<a id="a-11"></a>佛告善男子。<a id="a-12"></a>一切摸画无胜于意。<a id="a-13"></a>意画烦恼。<a id="a-14"></a>烦恼画业。<a id="a-15"></a>业则画身。</p>
  <p id="a16">又阿毗昙杂心业品偈云。</p>
  <p id="a17">业能庄饰世　　趣趣各处处</p>
  <p id="a18">是以当思业　　求离世解脱</p>
  <p id="a19">身口意集业　　在于有有中</p>
  <p id="a1A">彼业为诸行　　严饰种种身</p>
  <p id="a1B">身业当知二　　谓作及无作</p>
  <p id="a1C">口业亦如是　　意业当知思</p>
  <p id="a1D">又涅槃经云。<a id="a-1E"></a>善男子。<a id="a-1F"></a>因有五种。<a id="a-1G"></a>何等为五。<a id="a-1H"></a>一生因。<a id="a-1I"></a>二和合因。<a id="a-1J"></a>三住因。<a id="a-1K"></a>四增长因。<a id="a-1L"></a>五远因。<a id="a-1M"></a>云何生因。<a id="a-1N"></a>生因者。<a id="a-1O"></a>即是业烦恼等及外诸草木子。<a id="a-1P"></a>是名生因。<a id="a-1Q"></a>云何和合因。<a id="a-1R"></a>如善与善心和合。<a id="a-1S"></a>不善与不善心和合。<a id="a-1T"></a>无记与无记心和合。<a id="a-1U"></a>是名和合因。<a id="a-1V"></a>云何住因。<a id="a-1W"></a>如下有柱屋则不堕。<a id="a-1X"></a>山河树木因大地故而得住立。<a id="a-1Y"></a>内有四大无量烦恼众生得住。<a id="a-1Z"></a>是名住因。<a id="a-1a"></a>云何增长因。<a id="a-1b"></a>因缘衣服饮食等故令众生增长。<a id="a-1c"></a>如外种子。<a id="a-1d"></a>火所不烧。<a id="a-1e"></a>鸟所不食。<a id="a-1f"></a>则得增长。<a id="a-1g"></a>如诸沙门婆罗门等。<a id="a-1h"></a>依因和尚善知识等。<a id="a-1i"></a>而得增长。<a id="a-1j"></a>如因父母子得增长。<a id="a-1k"></a>是名增长因。<a id="a-1l"></a>云何远因。<a id="a-1m"></a>譬如因咒鬼不能害。<a id="a-1n"></a>毒不能中。<a id="a-1o"></a>依凭国王无有盗贼。<a id="a-1p"></a>如牙依因地水火风等。<a id="a-1q"></a>如乳人攒为苏远因。<a id="a-1r"></a>如无明色等为识远因。<a id="a-1s"></a>父母精血为众生远因。<a id="a-1t"></a>如时节等悉名远因。<a id="a-1u"></a>善男子。<a id="a-1v"></a>涅槃之体非是如是五因所成。<a id="a-1w"></a>云何当云是无常因。<a id="a-1x"></a>一切诸法复有二种因。<a id="a-1y"></a>一者作因。<a id="a-1z"></a>二者了因。<a id="a-20"></a>如陶师轮绳。<a id="a-21"></a>是名作因。<a id="a-22"></a>如灯烛等照暗中物。<a id="a-23"></a>是名了因。<a id="a-24"></a>善男子。<a id="a-25"></a>大涅槃者。<a id="a-26"></a>不从作因而有了因。<a id="a-27"></a>了因者。<a id="a-28"></a>即是三十七品助道之法六波罗蜜。<a id="a-29"></a>是名了因。<a id="a-2A"></a>又云。<a id="a-2B"></a>三解脱门三十七品。<a id="a-2C"></a>能为一切烦恼作不生生因。<a id="a-2D"></a>亦为涅槃而作了因。<a id="a-2E"></a>善男子。<a id="a-2F"></a>远离烦恼则得了了见于涅槃。<a id="a-2G"></a>是故涅槃唯有了因无有生因。<a id="a-2H"></a>又云。<a id="a-2I"></a>若离如是三十七品。<a id="a-2J"></a>终不能得声闻正果。<a id="a-2K"></a>乃至阿耨多罗三藐三菩提果。<a id="a-2L"></a>不见佛性及佛性果。<a id="a-2M"></a>以是因缘。<a id="a-2N"></a>梵行即是三十七品。<a id="a-2O"></a>何以故。<a id="a-2P"></a>三十七品性非颠倒。<a id="a-2Q"></a>能坏颠倒。<a id="a-2R"></a>性非恶见。<a id="a-2S"></a>能坏恶见。<a id="a-2T"></a>性非怖畏。<a id="a-2U"></a>能坏怖畏。<a id="a-2V"></a>性是净行故。<a id="a-2W"></a>能令众生毕竟造作清净梵行也。</p>
  <p id="a2X">述曰。<a id="a-2Y"></a>上来虽引经论明业因多种。<a id="a-2Z"></a>至时断罪未明轻重。<a id="a-2a"></a>故别引优婆塞戒经辩业不同。<a id="a-2b"></a>别有四例。<a id="a-2c"></a>一将物对意有四。<a id="a-2d"></a>二轻重不同有八。<a id="a-2e"></a>三上中下不同复八。<a id="a-2f"></a>四依萨婆多论。<a id="a-2g"></a>有心无心不同复八。<a id="a-2h"></a>临时判罪并皆摄尽。<a id="a-2i"></a>故经第一云。<a id="a-2j"></a>有物重意轻。<a id="a-2k"></a>有物轻意重。<a id="a-2l"></a>有物重意重。<a id="a-2m"></a>有物轻意轻。<a id="a-2n"></a>第一有物重意轻者。<a id="a-2o"></a>如无恶心杀于父母者是。<a id="a-2p"></a>第二物轻意重者。<a id="a-2q"></a>如以恶心杀于畜生者是。<a id="a-2r"></a>第三物重意重者。<a id="a-2s"></a>如以极恶心杀所生母者是。<a id="a-2t"></a>第四物轻意轻者。<a id="a-2u"></a>如以轻心杀于畜生者是。</p>
  <p id="a2v">第二如是恶业复有八种轻重不同。<a id="a-2w"></a>何等为八。<a id="a-2x"></a>一者方便重根本成已轻。<a id="a-2y"></a>二有根本重方便成已轻。<a id="a-2z"></a>三有成已重方便根本轻。<a id="a-30"></a>四有方便根本重成已轻。<a id="a-31"></a>五有方便成已重根本轻。<a id="a-32"></a>六有根本成已重方便轻。<a id="a-33"></a>七有方便根本成已重。<a id="a-34"></a>八有方便根本成已轻。<a id="a-35"></a>物是一种。<a id="a-36"></a>以心力故得轻重果。<a id="a-37"></a>如十善业道有其三事。<a id="a-38"></a>一方便。<a id="a-39"></a>二根本。<a id="a-3A"></a>三成已。<a id="a-3B"></a>若复有人能勤礼拜供养父母师长和尚有德之人。<a id="a-3C"></a>先意问讯言则柔软。<a id="a-3D"></a>是名方便。<a id="a-3E"></a>若作已竟能修念心欢喜不悔。<a id="a-3F"></a>是名成已。<a id="a-3G"></a>作时专著。<a id="a-3H"></a>是名根本。<a id="a-3I"></a>十善既尔。<a id="a-3J"></a>十恶亦然。</p>
  <p id="a3K">第三是十业道复有三种。<a id="a-3L"></a>谓上中下。<a id="a-3M"></a>或方便上。<a id="a-3N"></a>根本中。<a id="a-3O"></a>成已下。<a id="a-3P"></a>或方便中。<a id="a-3Q"></a>根本上。<a id="a-3R"></a>成已下。<a id="a-3S"></a>或方便下。<a id="a-3T"></a>根本上。<a id="a-3U"></a>成已中(绮互作八准前可知)</p>
  <p id="a3V">第四依萨婆多论。<a id="a-3W"></a>方便根本成已有心无心作八句。<a id="a-3X"></a>准类可知。</p>
  <p id="a3Y">又如阿毗昙心论云。<a id="a-3Z"></a>有五种果。<a id="a-3a"></a>一报果。<a id="a-3b"></a>二所依果。<a id="a-3c"></a>三增上果。<a id="a-3d"></a>四身力果。<a id="a-3e"></a>五解脱果。<a id="a-3f"></a>若是善有漏法。<a id="a-3g"></a>或四果。<a id="a-3h"></a>或五果。<a id="a-3i"></a>能断结使。<a id="a-3j"></a>是谓五果。<a id="a-3k"></a>不依断结。<a id="a-3l"></a>是谓四果。<a id="a-3m"></a>除解脱果。<a id="a-3n"></a>若是无漏法。<a id="a-3o"></a>或四果或三果。<a id="a-3p"></a>若能断结。<a id="a-3q"></a>于四果中除其报果。<a id="a-3r"></a>若不断结。<a id="a-3s"></a>除报果解脱果。<a id="a-3t"></a>若是无记法中唯有三果。<a id="a-3u"></a>除报果解脱果。</p>
  <p data-pb></p>
  <h2 id="a3v">十恶部第三</h2>
  <p id="a3w">第一就地狱明起不善。<a id="a-3x"></a>依毗昙论云。<a id="a-3y"></a>有五业道。<a id="a-3z"></a>一恶口。<a id="a-40"></a>二绮语。<a id="a-41"></a>三贪。<a id="a-42"></a>四嗔。<a id="a-43"></a>五邪见。<a id="a-44"></a>于中恶口绮语及嗔彼受苦时三种现行。<a id="a-45"></a>恶骂狱卒故恶口现行。<a id="a-46"></a>即此恶口语不应时。<a id="a-47"></a>违法非正即落绮语。<a id="a-48"></a>尔时忿怒即是嗔恚。<a id="a-49"></a>此三不善地狱现行。<a id="a-4A"></a>若论贪业及与邪见。<a id="a-4B"></a>成就在心而不现行。<a id="a-4C"></a>以彼粗凡未断烦恼故。<a id="a-4D"></a>贪邪见成就在心。<a id="a-4E"></a>彼处男女各常受苦。<a id="a-4F"></a>无有男女共行邪事。<a id="a-4G"></a>是故无此贪心现行。<a id="a-4H"></a>以常受苦心识暗钝。<a id="a-4I"></a>不能推求因果有无。<a id="a-4J"></a>是故亦无邪见现行。<a id="a-4K"></a>自余杀盗妄语两舌。<a id="a-4L"></a>彼处不行一向是无间。<a id="a-4M"></a>若地狱不有现行贪及邪见业道者。<a id="a-4N"></a>云何说彼成就此二。<a id="a-4O"></a>答烦恼心法未断已来。<a id="a-4P"></a>虽不现行性常成就。<a id="a-4Q"></a>不同身口七支色业。<a id="a-4R"></a>是粗作法。<a id="a-4S"></a>发动方成。<a id="a-4T"></a>无造作处则不说成。<a id="a-4U"></a>故杂心论云。<a id="a-4V"></a>地狱之中无相杀故无杀业道。<a id="a-4W"></a>无受财故无盗业道。<a id="a-4X"></a>无执受女人故无邪淫业道。<a id="a-4Y"></a>异想说故名妄语。<a id="a-4Z"></a>彼无异想故无妄语。<a id="a-4a"></a>常乐离故无两舌。<a id="a-4b"></a>为苦所逼故有恶口。<a id="a-4c"></a>不时说故故有绮语。<a id="a-4d"></a>贪及邪见成就不行。</p>
  <p id="a4e">第二第三明鬼畜道中十恶具有。<a id="a-4f"></a>而无身口七支恶律仪也。<a id="a-4g"></a>问今畜生中不知言者。<a id="a-4h"></a>虽有音声成口业不。<a id="a-4i"></a>答彼起嗔时发声则别。<a id="a-4j"></a>虽非言辩亦成口业。<a id="a-4k"></a>故成实论云。<a id="a-4l"></a>畜生音声是口业不。<a id="a-4m"></a>答虽无言说之别。<a id="a-4n"></a>从心起故亦名为业。<a id="a-4o"></a>亦可言具十者。<a id="a-4p"></a>多是龙王。<a id="a-4q"></a>解人意志故具十业道。<a id="a-4r"></a>自余痴钝畜生但可具身三意三六种。<a id="a-4s"></a>余四不具。<a id="a-4t"></a>以口不解语故。<a id="a-4u"></a>若据劫初畜生解人语者。<a id="a-4v"></a>此亦可具十恶。</p>
  <p id="a4w">第四就人中起罪行者。<a id="a-4x"></a>人中即有四天下。<a id="a-4y"></a>南阎东弗西耶此三方人。<a id="a-4z"></a>起恶多故皆具十恶。<a id="a-50"></a>然东西则轻。<a id="a-51"></a>南方最重。<a id="a-52"></a>以有受恶律仪故。<a id="a-53"></a>若就北单以论罪者。<a id="a-54"></a>彼方唯有四不善业。<a id="a-55"></a>一绮语。<a id="a-56"></a>二贪。<a id="a-57"></a>三嗔。<a id="a-58"></a>四邪见。<a id="a-59"></a>由有歌咏故有绮语。<a id="a-5A"></a>贪嗔邪见成而不行。<a id="a-5B"></a>问北方有行欲事。<a id="a-5C"></a>云何言无邪淫业道。<a id="a-5D"></a>答彼方无夫妻共相配偶。<a id="a-5E"></a>虽有淫事无相凌夺故无邪淫。<a id="a-5F"></a>问既有行淫即贪欲现行。<a id="a-5G"></a>云何而言但成不行。<a id="a-5H"></a>答彼起淫贪非俗能裁。<a id="a-5I"></a>虽数现行圣说无罪。<a id="a-5J"></a>但此贪心所起之淫。<a id="a-5K"></a>尚非罪业。<a id="a-5L"></a>不牵苦报。<a id="a-5M"></a>何况内心能起之贪。<a id="a-5N"></a>如世夫妻贪爱非制。<a id="a-5O"></a>问北方之人既有歌咏等。<a id="a-5P"></a>此不应法。<a id="a-5Q"></a>即是妄语。<a id="a-5R"></a>云何不说有妄语业。<a id="a-5S"></a>答彼人淳直不行奸伪。<a id="a-5T"></a>无诳他心故非妄语。<a id="a-5U"></a>彼定千岁故无杀命。<a id="a-5V"></a>彼方衣食地有粳米。<a id="a-5W"></a>树有宝衣自然而出。<a id="a-5X"></a>无有主掌故无偷盗。<a id="a-5Y"></a>彼人和柔故无两舌恶口等业。<a id="a-5Z"></a>故杂心论云。<a id="a-5a"></a>郁单有四不善业道。<a id="a-5b"></a>寿命定故无杀生。<a id="a-5c"></a>无爱财故无盗。<a id="a-5d"></a>无执受女人故无邪淫。<a id="a-5e"></a>无欺他故无妄语。<a id="a-5f"></a>常和合故无两舌。<a id="a-5g"></a>以柔软故无粗言。<a id="a-5h"></a>有歌叹故有绮语。<a id="a-5i"></a>若论意业道虽成就而不现行。</p>
  <p id="a5j">第五就天起罪行者。<a id="a-5k"></a>此欲界六天有杀盗等。<a id="a-5l"></a>于中虽有十不善业。<a id="a-5m"></a>而无身口七种恶律仪。<a id="a-5n"></a>故杂心论云。<a id="a-5o"></a>欲界六天有十业道离不律仪。<a id="a-5p"></a>虽不害天而害余趣。<a id="a-5q"></a>如害修罗亦有截手足断而复还生。<a id="a-5r"></a>若斩首则死。<a id="a-5s"></a>展转相夺。<a id="a-5t"></a>乃至十业道一切皆有。<a id="a-5u"></a>亦有薄福诸天。<a id="a-5v"></a>乏少资缘更相揽窃。<a id="a-5w"></a>故有盗业。<a id="a-5x"></a>或有诸天自薄所爱淫他美天。<a id="a-5y"></a>故有邪淫。<a id="a-5z"></a>自余七业文显可知。<a id="a-60"></a>若论色无色天。<a id="a-61"></a>依如毗昙则无不善。<a id="a-62"></a>据理而言亦有轻微三业不善。<a id="a-63"></a>谓彼意地有邪慢等。<a id="a-64"></a>身口业过如初禅中。<a id="a-65"></a>婆伽梵王语诸梵众。<a id="a-66"></a>汝得住此。<a id="a-67"></a>我能令汝尽老死边。<a id="a-68"></a>汝等不须诸瞿昙所。<a id="a-69"></a>黑齿比丘往彼问言。<a id="a-6A"></a>初禅三昧。<a id="a-6B"></a>依何三昧生。<a id="a-6C"></a>从何三昧灭。<a id="a-6D"></a>梵王答言。<a id="a-6E"></a>我是诸梵中尊者。<a id="a-6F"></a>黑齿比丘言。<a id="a-6G"></a>我不问梵王尊卑。<a id="a-6H"></a>但问初禅三昧。<a id="a-6I"></a>依何三昧生。<a id="a-6J"></a>从何三昧灭。<a id="a-6K"></a>彼不能答。<a id="a-6L"></a>即捉尊者牵出众外。<a id="a-6M"></a>语尊者言。<a id="a-6N"></a>我不能知初禅三昧。<a id="a-6O"></a>从何三昧生从何三昧灭。<a id="a-6P"></a>汝何忍在梵中损辱我也。<a id="a-6Q"></a>此是谄诈不善烦恼。<a id="a-6R"></a>言佛不能令汝解脱。<a id="a-6S"></a>即是谤佛绮语恶口。<a id="a-6T"></a>上界唯有此谄诈。<a id="a-6U"></a>发动身口微不善业。<a id="a-6V"></a>然不于他人起粗违损以生上者。<a id="a-6W"></a>曾修得定尽离欲界粗贪嗔等。<a id="a-6X"></a>故得彼报还能修定。<a id="a-6Y"></a>虽有烦恼唯是痴心。<a id="a-6Z"></a>以迷道故起爱慢等。<a id="a-6a"></a>乐修善法望得胜他。<a id="a-6b"></a>此等烦恼为定所坏。<a id="a-6c"></a>故不损物不相违害。<a id="a-6d"></a>若依毗昙。<a id="a-6e"></a>上界烦恼非是不善。<a id="a-6f"></a>说为无记。<a id="a-6g"></a>此细贪等能行净心。<a id="a-6h"></a>虽是无记体是染污。<a id="a-6i"></a>不同报生色苦心乐及威仪等白净无记。<a id="a-6j"></a>故论说为秽污无记。<a id="a-6k"></a>是污秽故润业受生。<a id="a-6l"></a>若此烦恼不润业者。<a id="a-6m"></a>业种则焦永不牵报。<a id="a-6n"></a>上界众生不应更生。<a id="a-6o"></a>由能润业故得更生。<a id="a-6p"></a>问上界烦恼既能润业润生得报。<a id="a-6q"></a>何故非记。<a id="a-6r"></a>答上界烦恼虽复润业。<a id="a-6s"></a>唯得总报受生而已。<a id="a-6t"></a>不由此惑正感乐果。<a id="a-6u"></a>亦不招苦故是无记。<a id="a-6v"></a>不同下界不善烦恼感得总报及别报苦。</p>
  <p id="a6w">若依成实论。<a id="a-6x"></a>上二界中所起邪见。<a id="a-6y"></a>皆名不善。<a id="a-6z"></a>如彼论说。<a id="a-70"></a>人在色无色界。<a id="a-71"></a>谓是涅槃。<a id="a-72"></a>临命尽时见欲色中阴。<a id="a-73"></a>即生邪见。<a id="a-74"></a>谓无涅槃谤无上法。<a id="a-75"></a>当知彼中有不善业。<a id="a-76"></a>又论说。<a id="a-77"></a>彼上界邪见是苦因缘道理。<a id="a-78"></a>上界据其位判。<a id="a-79"></a>众生心细所起或微。<a id="a-7A"></a>多不成业故名无记。<a id="a-7B"></a>若据通论。<a id="a-7C"></a>不妨于中有起粗耶成不善者。<a id="a-7D"></a>毗昙所说义当前判。<a id="a-7E"></a>成实所论义当后通。<a id="a-7F"></a>又据望理。<a id="a-7G"></a>彼细烦恼皆违理起。<a id="a-7H"></a>悉是不善。<a id="a-7I"></a>准依成实。<a id="a-7J"></a>不善恶业三界通起。<a id="a-7K"></a>唯有多少增微为异。</p>
  <p id="a7L">述曰。<a id="a-7M"></a>向来就凡明诸罪行依身起处竟。<a id="a-7N"></a>若论圣人如须陀洹等。<a id="a-7O"></a>出观失念容有起意。<a id="a-7P"></a>轻微不善生恶愿等。<a id="a-7Q"></a>具欲结者。<a id="a-7R"></a>贪嗔虽强片似余凡。<a id="a-7S"></a>唯可直起贪欲嗔慢。<a id="a-7T"></a>不更思量起邪见心。<a id="a-7U"></a>亦不起杀盗等心。<a id="a-7V"></a>如依毗昙。<a id="a-7W"></a>得有眷属加拳等事轻不善业。<a id="a-7X"></a>若依成论。<a id="a-7Y"></a>有意不善设动身口不成业报。</p>
  <p id="a7Z">又弥勒菩萨所问经论云。<a id="a-7a"></a>此十不善业道一切恶法。<a id="a-7b"></a>皆从贪嗔痴起。<a id="a-7c"></a>如依三毒起杀生者。<a id="a-7d"></a>若依贪心起者。<a id="a-7e"></a>或为皮肉钱财故断生命等。<a id="a-7f"></a>是名依贪起。<a id="a-7g"></a>若依嗔心起者。<a id="a-7h"></a>或以嗔心杀害怨家等。<a id="a-7i"></a>是名依嗔起。<a id="a-7j"></a>若依痴心起者。<a id="a-7k"></a>或有人言。<a id="a-7l"></a>杀蛇蝎等以生众生苦恼故虽杀无罪。<a id="a-7m"></a>或言波罗斯等。<a id="a-7n"></a>言杀却老父母及重病者则无罪报。<a id="a-7o"></a>是名依痴起。<a id="a-7p"></a>如依三毒起偷盗者。<a id="a-7q"></a>若依贪心起者。<a id="a-7r"></a>或为自身。<a id="a-7s"></a>或为他身。<a id="a-7t"></a>或为饮食等。<a id="a-7u"></a>是名依贪起。<a id="a-7v"></a>若依嗔心起者。<a id="a-7w"></a>或于嗔人边及嗔人所爱偷盗彼物等。<a id="a-7x"></a>是名依嗔起。<a id="a-7y"></a>若依痴心起者。<a id="a-7z"></a>如有婆罗门言。<a id="a-80"></a>一切大地诸所有物。<a id="a-81"></a>唯是我有。<a id="a-82"></a>何以故。<a id="a-83"></a>以彼国王先施我故。<a id="a-84"></a>以我无力故。<a id="a-85"></a>为余姓夺我受用。<a id="a-86"></a>是故我取即是自物。<a id="a-87"></a>不名偷盗。<a id="a-88"></a>是名依痴心起。<a id="a-89"></a>如依三毒起邪淫者。<a id="a-8A"></a>若依贪心起者。<a id="a-8B"></a>或于众生起贪染心。<a id="a-8C"></a>不如实修行等。<a id="a-8D"></a>是名依贪起。<a id="a-8E"></a>若依嗔心起者。<a id="a-8F"></a>或于他守护资生。<a id="a-8G"></a>依嗔心故起。<a id="a-8H"></a>或淫怨家妻妾。<a id="a-8I"></a>或淫怨所爱之人等。<a id="a-8J"></a>是名依嗔起。<a id="a-8K"></a>若依痴心起者。<a id="a-8L"></a>或有人言。<a id="a-8M"></a>譬如碓臼熟华果饮食河水。<a id="a-8N"></a>及道路等女人行淫无罪。<a id="a-8O"></a>或如波罗斯等邪淫母等。<a id="a-8P"></a>是名依痴起。</p>
  <p id="a8Q">如依三毒起妄语者(此三可解)如是两舌恶口绮语(皆亦如是)依贪心起者。<a id="a-8R"></a>依贪结生。<a id="a-8S"></a>次第二心现前。<a id="a-8T"></a>如是名为依贪起。<a id="a-8U"></a>依嗔结生者。<a id="a-8V"></a>名为依嗔起。<a id="a-8W"></a>依痴结生者。<a id="a-8X"></a>名为依痴结起。<a id="a-8Y"></a>如贪嗔与邪见皆亦如是应知。</p>
  <p id="a8Z">问曰。<a id="a-8a"></a>何故不说作不作相无作相。<a id="a-8b"></a>决定何业中有。<a id="a-8c"></a>何业中无。<a id="a-8d"></a>答曰。<a id="a-8e"></a>唯除邪淫。<a id="a-8f"></a>余六业中悉皆不定。<a id="a-8g"></a>此义云何。<a id="a-8h"></a>若自作者。<a id="a-8i"></a>成就作业及无作业。<a id="a-8j"></a>若使他作。<a id="a-8k"></a>唯有不作。<a id="a-8l"></a>不得有作。<a id="a-8m"></a>于邪淫中决定有作。<a id="a-8n"></a>不得有不作。<a id="a-8o"></a>何以故。<a id="a-8p"></a>以此邪淫毕竟自作。<a id="a-8q"></a>无使他作。<a id="a-8r"></a>是故经言。<a id="a-8s"></a>颇有非身作业而得成就杀生罪不。<a id="a-8t"></a>答言。<a id="a-8u"></a>有。<a id="a-8v"></a>如口使人作成就杀罪。</p>
  <p id="a8w">又问。<a id="a-8x"></a>颇有非口业作而得成就妄语罪不。<a id="a-8y"></a>答言。<a id="a-8z"></a>有。<a id="a-90"></a>如以身业作成就口业妄语之罪。</p>
  <p id="a91">又问。<a id="a-92"></a>颇有非身业作非口业作而得成就身口业不。<a id="a-93"></a>答言。<a id="a-94"></a>有。<a id="a-95"></a>如以依仙人嗔心故以唯欲界色身。<a id="a-96"></a>善业道中毕竟有作及以无作。<a id="a-97"></a>禅无漏戒无无作戒。<a id="a-98"></a>何以故。<a id="a-99"></a>以依心故。<a id="a-9A"></a>中间禅不定。<a id="a-9B"></a>若深厚心毕竟恭敬心作身口业。<a id="a-9C"></a>成就作业及无作业。<a id="a-9D"></a>若深厚心结使心起身口业。<a id="a-9E"></a>亦成就作业及无作业。<a id="a-9F"></a>若非深厚心非毕竟恭敬心造身口业。<a id="a-9G"></a>唯有作业无无作业。<a id="a-9H"></a>若非深厚结使心发身口业。<a id="a-9I"></a>亦唯有作业无无作业。<a id="a-9J"></a>而方便作业心还悔者。<a id="a-9K"></a>唯有作业无无作业。</p>
  <p id="a9L">问曰。<a id="a-9M"></a>于业道中。<a id="a-9N"></a>何者是前眷属。<a id="a-9O"></a>何者是后眷属。<a id="a-9P"></a>答曰。<a id="a-9Q"></a>若起杀生方便。<a id="a-9R"></a>如屠儿杀羊。<a id="a-9S"></a>或以物买将诣屠所。<a id="a-9T"></a>始下一刀。<a id="a-9U"></a>或二三刀。<a id="a-9V"></a>羊命未断。<a id="a-9W"></a>所有恶业名前眷属。<a id="a-9X"></a>随下何刀。<a id="a-9Y"></a>断其命根。<a id="a-9Z"></a>即彼念时。<a id="a-9a"></a>所有作业。<a id="a-9b"></a>及无作业。<a id="a-9c"></a>是等皆名根本业道。<a id="a-9d"></a>次后所作身行作业。<a id="a-9e"></a>是名杀生后眷属业。<a id="a-9f"></a>乃至绮语皆亦如是。<a id="a-9g"></a>应知自余贪嗔邪见业中无前眷属。<a id="a-9h"></a>以初起心即时成就根本业道。</p>
  <p id="a9i">又身口意十不善业道。<a id="a-9j"></a>一切皆有前后眷属。<a id="a-9k"></a>此义云何。<a id="a-9l"></a>如人起心欲断此众生命。<a id="a-9m"></a>因复更断余众生命。<a id="a-9n"></a>如欲祭天杀害众生。<a id="a-9o"></a>即夺他物。<a id="a-9p"></a>欲杀彼人。<a id="a-9q"></a>复淫其妻。<a id="a-9r"></a>生如是心。<a id="a-9s"></a>还使彼妻自杀夫主复以种种斗乱言说。<a id="a-9t"></a>破彼亲属。<a id="a-9u"></a>无时非实。<a id="a-9v"></a>于破物中生于贪心。<a id="a-9w"></a>即于彼人复生嗔心。<a id="a-9x"></a>为杀彼人故生如是邪见。<a id="a-9y"></a>增长邪见以断彼命。<a id="a-9z"></a>复欲杀其妻男女等。<a id="a-A0"></a>如是次第具足十种不善业道。<a id="a-A1"></a>如是等业名前眷属。<a id="a-A2"></a>一切十不善业道皆亦如是应知。</p>
  <p id="aA3">又离善道非方便修行善业道。<a id="a-A4"></a>是方便以远离根本故。<a id="a-A5"></a>及远离方便者。<a id="a-A6"></a>言方便者。<a id="a-A7"></a>如彼沙弥欲受大戒。<a id="a-A8"></a>将诣戒场礼众僧足。<a id="a-A9"></a>即请和尚受持三衣。<a id="a-AA"></a>始作一白。<a id="a-AB"></a>作第二白时如是。<a id="a-AC"></a>悉皆名前眷属。<a id="a-AD"></a>从第三白至羯磨竟。<a id="a-AE"></a>所起作业及彼念无作业。<a id="a-AF"></a>是等皆名根本业道。<a id="a-AG"></a>次说四依乃至不舍。<a id="a-AH"></a>所受善行身口作业。<a id="a-AI"></a>及无作业。<a id="a-AJ"></a>如是等悉皆名后眷属。<a id="a-AK"></a>问曰。<a id="a-AL"></a>应说十不善业道果及随顺因。<a id="a-AM"></a>答曰。<a id="a-AN"></a>有三种果。<a id="a-AO"></a>一果报果。<a id="a-AP"></a>二习气果。<a id="a-AQ"></a>三增上果。<a id="a-AR"></a>一一业道皆有此三种。<a id="a-AS"></a>此义云何。<a id="a-AT"></a>具足十不善业道有下中上。<a id="a-AU"></a>若生地狱中是果报果。<a id="a-AV"></a>习气果者。<a id="a-AW"></a>从地狱退生于人中。<a id="a-AX"></a>依杀生故有短命果。<a id="a-AY"></a>依偷盗故无资生果。<a id="a-AZ"></a>依邪淫故不能护妻。<a id="a-Aa"></a>依妄语故有他谤果。<a id="a-Ab"></a>依两舌故眷属破坏。<a id="a-Ac"></a>依恶口故不闻好声。<a id="a-Ad"></a>依绮语故为人不信。<a id="a-Ae"></a>依本贪故贪心增上。<a id="a-Af"></a>依本嗔故嗔心增上。<a id="a-Ag"></a>依邪见故痴心增上。<a id="a-Ah"></a>如是一切名习气果。<a id="a-Ai"></a>增上果者。<a id="a-Aj"></a>依彼十种不善业道。<a id="a-Ak"></a>一切外物无有气势。<a id="a-Al"></a>所谓土地高下。<a id="a-Am"></a>雀鼠雹棘。<a id="a-An"></a>尘土臭气。<a id="a-Ao"></a>多有蛇蝎。<a id="a-Ap"></a>少谷细谷。<a id="a-Aq"></a>少果细果。<a id="a-Ar"></a>及以苦果。<a id="a-As"></a>如是一切名增上果。<a id="a-At"></a>复有相似果者。<a id="a-Au"></a>如杀者故兴所害众生种种诸苦。<a id="a-Av"></a>因彼苦故生地狱中受种种苦。<a id="a-Aw"></a>以断他命后生人中。<a id="a-Ax"></a>得短命报。<a id="a-Ay"></a>断他暖触。<a id="a-Az"></a>是故一切外物资生无有气量。<a id="a-B0"></a>如是一切十业道中。<a id="a-B1"></a>随义相应解释应知。<a id="a-B2"></a>如劫夺他物邪淫他妻。<a id="a-B3"></a>虽不生他重逼恼苦。<a id="a-B4"></a>而破坏心。<a id="a-B5"></a>是故受罪。<a id="a-B6"></a>虽不破坏不嗔不恶口。<a id="a-B7"></a>而由恶心。<a id="a-B8"></a>是故得罪。</p>
  <p data-pb></p>
  <h2 id="aB9">十善部第四</h2>
  <p id="aBA">若依十善分别者。<a id="a-BB"></a>如毗昙说。<a id="a-BC"></a>于彼地狱趣中唯有意地三善业道。<a id="a-BD"></a>然但成就而不现行。<a id="a-BE"></a>北方亦同。<a id="a-BF"></a>自余一切皆具十义。<a id="a-BG"></a>文显可知。</p>
  <p id="aBH">如弥勒菩萨所问经论云。<a id="a-BI"></a>是菩萨行十不善业道。<a id="a-BJ"></a>集因缘故则堕三恶。<a id="a-BK"></a>行十善业道集因缘故则生人天。</p>
  <p id="aBL">又是上十善业道。<a id="a-BM"></a>与智慧观和合修行。<a id="a-BN"></a>其心陜劣。<a id="a-BO"></a>心厌三界。<a id="a-BP"></a>远离大悲。<a id="a-BQ"></a>从他闻声而通达故。<a id="a-BR"></a>闻声意解成声闻乘。</p>
  <p id="aBS">又是上十善清净业道不从他闻。<a id="a-BT"></a>自正觉故不具大悲。<a id="a-BU"></a>而通达深因缘法成辟支佛乘。</p>
  <p id="aBV">又是上上十善业道。<a id="a-BW"></a>清净具足其心广大无量。<a id="a-BX"></a>为诸众生起悲愍故。<a id="a-BY"></a>修行一切种令清净具足。<a id="a-BZ"></a>故成菩萨乘。</p>
  <p id="aBa">问曰。<a id="a-Bb"></a>云何名业道义。<a id="a-Bc"></a>答曰。<a id="a-Bd"></a>身口七业即自体相。<a id="a-Be"></a>名为业道。<a id="a-Bf"></a>余三者意相应心。<a id="a-Bg"></a>又即彼业。<a id="a-Bh"></a>能作道故。<a id="a-Bi"></a>名为业道。</p>
  <p id="aBj">问曰。<a id="a-Bk"></a>若即业名道。<a id="a-Bl"></a>皆能起地狱等者。<a id="a-Bm"></a>何故余三非是业道。<a id="a-Bn"></a>答曰。<a id="a-Bo"></a>如彼七业。<a id="a-Bp"></a>此三能作彼根本故。<a id="a-Bq"></a>以相应故。<a id="a-Br"></a>不能如彼业故。<a id="a-Bs"></a>不名业道。</p>
  <p id="aBt">问曰。<a id="a-Bu"></a>一切美味饮酒食肉拳手掴打一切戏笑。<a id="a-Bv"></a>如是等恶行。<a id="a-Bw"></a>一切礼拜供养恭敬远离饮酒等。<a id="a-Bx"></a>如是等善行。<a id="a-By"></a>何故不记以为业道。</p>
  <p id="aBz">答曰。<a id="a-C0"></a>远离饮酒等唯是心业。<a id="a-C1"></a>能起七业非身口业。<a id="a-C2"></a>是故非业道。<a id="a-C3"></a>若作与心相应亦是业道。</p>
  <p id="aC4">问曰。<a id="a-C5"></a>若即彼业能作道名为业道者。<a id="a-C6"></a>即一切法于心皆名业道。<a id="a-C7"></a>何故但说十种业道。<a id="a-C8"></a>不说无量业道。<a id="a-C9"></a>答曰。<a id="a-CA"></a>以胜重故。<a id="a-CB"></a>以诸恶行及善行中十业道重。<a id="a-CC"></a>余非重故不说无量。<a id="a-CD"></a>又七业一向极重。<a id="a-CE"></a>意三亦轻亦重。<a id="a-CF"></a>饮酒等不尔。<a id="a-CG"></a>以是故但说十名为业道。<a id="a-CH"></a>不说余者名为业道。</p>
  <p id="aCI">问曰。<a id="a-CJ"></a>远离杀生者。<a id="a-CK"></a>云何杀生等相应说。<a id="a-CL"></a>答曰。<a id="a-CM"></a>杀生有八种。<a id="a-CN"></a>一故心。<a id="a-CO"></a>二他。<a id="a-CP"></a>三定不定众生相。<a id="a-CQ"></a>四疑心。<a id="a-CR"></a>五起舍命方便。<a id="a-CS"></a>六作。<a id="a-CT"></a>七不作相。<a id="a-CU"></a>八无作相。<a id="a-CV"></a>是等名为杀生身业。<a id="a-CW"></a>身口意业名为杀生。</p>
  <p id="aCX">问曰。<a id="a-CY"></a>何故名故心者。<a id="a-CZ"></a>答曰。<a id="a-Ca"></a>若不故心成杀生罪者。<a id="a-Cb"></a>则阿罗汉不得涅槃。<a id="a-Cc"></a>以阿罗汉断世间因。<a id="a-Cd"></a>有不作心而杀众生。<a id="a-Ce"></a>亦应还生世间。<a id="a-Cf"></a>而实不然。<a id="a-Cg"></a>以是义故。<a id="a-Ch"></a>不故心杀不得罪报。</p>
  <p id="aCi">问曰。<a id="a-Cj"></a>何故名他。<a id="a-Ck"></a>答曰。<a id="a-Cl"></a>非自命故。<a id="a-Cm"></a>若有他人是可杀者。<a id="a-Cn"></a>能杀人得杀生罪。<a id="a-Co"></a>以自杀者无可杀境故。<a id="a-Cp"></a>自断命不得恶报。<a id="a-Cq"></a>又阿罗汉自害其身。<a id="a-Cr"></a>断己命故而彼无罪。<a id="a-Cs"></a>何以故。<a id="a-Ct"></a>已离嗔心等故。<a id="a-Cu"></a>是自杀不得杀罪。</p>
  <p id="aCv">问曰。<a id="a-Cw"></a>何名定不定众生相者。<a id="a-Cx"></a>答曰。<a id="a-Cy"></a>定众生相者。<a id="a-Cz"></a>如有百千人作心于中定杀其人。<a id="a-D0"></a>是得杀罪。<a id="a-D1"></a>若杀余人不得杀罪。<a id="a-D2"></a>不定者。<a id="a-D3"></a>以舍一切故随杀得罪。<a id="a-D4"></a>以彼处不离众生相故。</p>
  <p id="aD5">问曰。<a id="a-D6"></a>何故名疑者。<a id="a-D7"></a>答曰。<a id="a-D8"></a>疑心杀生亦得杀罪。<a id="a-D9"></a>以彼是众生亦得杀罪。<a id="a-DA"></a>以舍慈悲心故得杀罪。</p>
  <p id="aDB">问曰。<a id="a-DC"></a>何故名起舍命方便者。<a id="a-DD"></a>答曰。<a id="a-DE"></a>若杀者于彼事中起不善心。<a id="a-DF"></a>必欲断命。<a id="a-DG"></a>非慈悲心。<a id="a-DH"></a>作杀方便。<a id="a-DI"></a>是名为起。</p>
  <p id="aDJ">问曰。<a id="a-DK"></a>何故名作不作相无作相者。<a id="a-DL"></a>答曰。<a id="a-DM"></a>作者所作事。<a id="a-DN"></a>不作者所名作事。<a id="a-DO"></a>彼作事共起。<a id="a-DP"></a>虽作业灭而善无记法相续不断。<a id="a-DQ"></a>如修多罗说。<a id="a-DR"></a>有信者修行十种功德。<a id="a-DS"></a>行住睡寤等。<a id="a-DT"></a>日夜常生功德。<a id="a-DU"></a>增长功德。<a id="a-DV"></a>若离身口业更无无作。<a id="a-DW"></a>云何异心法而得增长。<a id="a-DX"></a>是故当知。<a id="a-DY"></a>离身口业有无作法。<a id="a-DZ"></a>又自不作使他作业。<a id="a-Da"></a>若无无作此云何成。<a id="a-Db"></a>若无无作法。<a id="a-Dc"></a>离波罗提木叉。<a id="a-Dd"></a>亦应无无作戒。<a id="a-De"></a>是故当知。<a id="a-Df"></a>有无作法。</p>
  <p id="aDg">问曰。<a id="a-Dh"></a>云何名远离偷盗者。<a id="a-Di"></a>答曰。<a id="a-Dj"></a>偷盗有九种。<a id="a-Dk"></a>一他护。<a id="a-Dl"></a>二彼想。<a id="a-Dm"></a>三疑心。<a id="a-Dn"></a>四知不随他。<a id="a-Do"></a>五欲夺。<a id="a-Dp"></a>六知他物起我心。<a id="a-Dq"></a>七作。<a id="a-Dr"></a>八不作相。<a id="a-Ds"></a>九无作相。<a id="a-Dt"></a>是等名为偷盗身业。</p>
  <p id="aDu">问曰。<a id="a-Dv"></a>何名他护者。<a id="a-Dw"></a>答曰。<a id="a-Dx"></a>此明取他护物。<a id="a-Dy"></a>问曰。<a id="a-Dz"></a>何名彼想者。<a id="a-E0"></a>答曰。<a id="a-E1"></a>若不生自想。<a id="a-E2"></a>不言是我物。<a id="a-E3"></a>则不得罪。<a id="a-E4"></a>名为彼想。</p>
  <p id="aE5">问曰。<a id="a-E6"></a>何名疑心者。<a id="a-E7"></a>答曰。<a id="a-E8"></a>若心有疑。<a id="a-E9"></a>为是我物。<a id="a-EA"></a>为是他物。<a id="a-EB"></a>而彼物他物并须识之。</p>
  <p id="aEC">问曰。<a id="a-ED"></a>何名知不随他者。<a id="a-EE"></a>知他物生心他随我想。</p>
  <p id="aEF">问曰。<a id="a-EG"></a>何名欲夺者。<a id="a-EH"></a>答曰。<a id="a-EI"></a>起损害心。</p>
  <p id="aEJ">问曰。<a id="a-EK"></a>何名和他物起我心者。<a id="a-EL"></a>答曰。<a id="a-EM"></a>若不异见。<a id="a-EN"></a>若闇地取。<a id="a-EO"></a>若疾疾取。<a id="a-EP"></a>若取余物。<a id="a-EQ"></a>若取他物。<a id="a-ER"></a>若取自物想。</p>
  <p id="aES">问曰。<a id="a-ET"></a>何名作不作相无作相者。<a id="a-EU"></a>答曰。<a id="a-EV"></a>此三如前杀生中说。</p>
  <p id="aEW">问曰。<a id="a-EX"></a>云何远离邪淫者。<a id="a-EY"></a>答曰。<a id="a-EZ"></a>邪淫有八种。<a id="a-Ea"></a>一护女人。<a id="a-Eb"></a>二彼想。<a id="a-Ec"></a>三疑心。<a id="a-Ed"></a>四道非道。<a id="a-Ee"></a>五不护。<a id="a-Ef"></a>六非道非时。<a id="a-Eg"></a>七作。<a id="a-Eh"></a>八无作想。<a id="a-Ei"></a>是等名为邪淫身业。</p>
  <p id="aEj">问曰。<a id="a-Ek"></a>何名护女人者。<a id="a-El"></a>答曰。<a id="a-Em"></a>所谓父母等护。</p>
  <p id="aEn">问曰。<a id="a-Eo"></a>何名彼想者。<a id="a-Ep"></a>答曰。<a id="a-Eq"></a>若知彼女是父母等所护。<a id="a-Er"></a>女想非不护想。</p>
  <p id="aEs">问曰。<a id="a-Et"></a>何名疑心者。<a id="a-Eu"></a>答曰。<a id="a-Ev"></a>若生疑心为自女。<a id="a-Ew"></a>为他女。<a id="a-Ex"></a>为父母护。<a id="a-Ey"></a>为不护等女。<a id="a-Ez"></a>一一皆成邪淫。</p>
  <p id="aF0">问曰。<a id="a-F1"></a>何名道非道者。<a id="a-F2"></a>答曰。<a id="a-F3"></a>道者所有道。<a id="a-F4"></a>非道者。<a id="a-F5"></a>谓非道。</p>
  <p id="aF6">问曰。<a id="a-F7"></a>何名彼不护女非道非时者。<a id="a-F8"></a>答曰。<a id="a-F9"></a>此亦名邪淫。</p>
  <p id="aFA">问曰。<a id="a-FB"></a>何名作不作相无作相者。<a id="a-FC"></a>答曰。<a id="a-FD"></a>此三如杀生中说。<a id="a-FE"></a>然此中不作相者。<a id="a-FF"></a>于邪淫中无如是不作法以要自作成。</p>
  <p id="aFG">问曰。<a id="a-FH"></a>云何名远离妄语者。<a id="a-FI"></a>答曰。<a id="a-FJ"></a>妄语有七种。<a id="a-FK"></a>一见等事。<a id="a-FL"></a>二颠倒非颠倒事。<a id="a-FM"></a>三疑心。<a id="a-FN"></a>四起覆藏想。<a id="a-FO"></a>五作。<a id="a-FP"></a>六不作相。<a id="a-FQ"></a>七无作相。<a id="a-FR"></a>是等名为妄语口业。</p>
  <p id="aFS">问曰。<a id="a-FT"></a>何名见等事者。<a id="a-FU"></a>答曰。<a id="a-FV"></a>谓见闻觉知。</p>
  <p id="aFW">问曰。<a id="a-FX"></a>何名颠倒非颠倒事者。<a id="a-FY"></a>答曰。<a id="a-FZ"></a>颠倒事者如闻如彼事非颠倒者。<a id="a-Fa"></a>谓如彼事。</p>
  <p id="aFb">问曰。<a id="a-Fc"></a>何名疑心者。<a id="a-Fd"></a>答曰。<a id="a-Fe"></a>若生疑为如是不如是。<a id="a-Ff"></a>为一向如是。<a id="a-Fg"></a>为一向不如是。</p>
  <p id="aFh">问曰。<a id="a-Fi"></a>何名起覆藏想者。<a id="a-Fj"></a>答曰。<a id="a-Fk"></a>覆藏实事异相事中住异相说。<a id="a-Fl"></a>作不作无作相如杀生中说。</p>
  <p id="aFm">问曰。<a id="a-Fn"></a>云何远离两舌者。<a id="a-Fo"></a>答曰。<a id="a-Fp"></a>两舌有七种。<a id="a-Fq"></a>一起不善意。<a id="a-Fr"></a>二实虚妄。<a id="a-Fs"></a>三破坏心。<a id="a-Ft"></a>四先破不和合意。<a id="a-Fu"></a>五作。<a id="a-Fv"></a>六不作相。<a id="a-Fw"></a>七无作相。<a id="a-Fx"></a>是等名为两舌口业(此七易解不烦释之)</p>
  <p id="aFy">问曰。<a id="a-Fz"></a>云何远离恶口者。<a id="a-G0"></a>答曰。<a id="a-G1"></a>恶口有七种。<a id="a-G2"></a>一依不善意。<a id="a-G3"></a>二起恼乱心。<a id="a-G4"></a>三依乱心。<a id="a-G5"></a>四言说他。<a id="a-G6"></a>五作。<a id="a-G7"></a>六不作相。<a id="a-G8"></a>七无作相(此七亦易不烦释之)</p>
  <p id="aG9">问曰。<a id="a-GA"></a>云何远离绮语者。<a id="a-GB"></a>答曰。<a id="a-GC"></a>绮语有七种。<a id="a-GD"></a>一依不善意。<a id="a-GE"></a>二无义。<a id="a-GF"></a>三非时。<a id="a-GG"></a>四恶法相应。<a id="a-GH"></a>五作。<a id="a-GI"></a>六不作相。<a id="a-GJ"></a>七无作相。</p>
  <p id="aGK">问曰。<a id="a-GL"></a>何名依不善意者。<a id="a-GM"></a>答曰。<a id="a-GN"></a>依欲界修道烦恼心相应说名为绮语。</p>
  <p id="aGO">问曰。<a id="a-GP"></a>何名无义者。<a id="a-GQ"></a>答曰。<a id="a-GR"></a>离实义故。</p>
  <p id="aGS">问曰。<a id="a-GT"></a>何名非时者。<a id="a-GU"></a>答曰。<a id="a-GV"></a>语虽有义而非时说亦成绮语。<a id="a-GW"></a>又有时说于大众中为自在人说亦成绮语。</p>
  <p id="aGX">问曰。<a id="a-GY"></a>何名恶法相应者。<a id="a-GZ"></a>答曰。<a id="a-Ga"></a>谓一切戏语非法歌舞等。<a id="a-Gb"></a>一切与不善法相应者。<a id="a-Gc"></a>皆是绮语。<a id="a-Gd"></a>作不作无作相者。<a id="a-Ge"></a>如前杀生中说(此下贪嗔邪见其文易解不烦释之)</p>
  <p id="aGf">又论云。<a id="a-Gg"></a>如娑伽罗龙王所问经中如来说言。<a id="a-Gh"></a>龙王离杀获得十种离烦恼热清凉之法。<a id="a-Gi"></a>何等为十。<a id="a-Gj"></a>一施与一切众生无畏。<a id="a-Gk"></a>二安住大慈念中。<a id="a-Gl"></a>三断诸烦恼过患习气。<a id="a-Gm"></a>四取无病果。<a id="a-Gn"></a>五增长寿种子。<a id="a-Go"></a>六诸非人等常所守护。<a id="a-Gp"></a>七睡寤安隐。<a id="a-Gq"></a>八不见恶梦离怨恨心。<a id="a-Gr"></a>九不畏一切外道。<a id="a-Gs"></a>十退生天中。<a id="a-Gt"></a>是名十种离烦恼热清凉之法。<a id="a-Gu"></a>龙王。<a id="a-Gv"></a>若不杀善根回向阿耨菩提者。<a id="a-Gw"></a>彼人得菩提时心得自在。<a id="a-Gx"></a>是故寿命无量。<a id="a-Gy"></a>如龙王菩萨离杀生故能起布施。<a id="a-Gz"></a>则得成就大富资生。<a id="a-H0"></a>不可破坏。<a id="a-H1"></a>得长寿命。<a id="a-H2"></a>行菩萨行。<a id="a-H3"></a>过诸世间所恼恶事。<a id="a-H4"></a>如是龙王。<a id="a-H5"></a>十善业道亦复如是。<a id="a-H6"></a>庄严成就大利益故。</p>
  <p data-pb></p>
  <h2 id="aH7">引证部第五</h2>
  <p id="aH8">如杂宝藏经云。<a id="a-H9"></a>昔佛在世时。<a id="a-HA"></a>波斯匿王有其一女。<a id="a-HB"></a>名曰善光。<a id="a-HC"></a>聪明端正。<a id="a-HD"></a>父母怜愍举宫爱敬。<a id="a-HE"></a>父语女言。<a id="a-HF"></a>汝因我力举宫爱敬。<a id="a-HG"></a>女答父言。<a id="a-HH"></a>我有业力不因父王。<a id="a-HI"></a>王闻嗔忿而语之言。<a id="a-HJ"></a>今当试汝有自业力。<a id="a-HK"></a>即遣左右觅一最下贫穷乞人。<a id="a-HL"></a>以女妻之。<a id="a-HM"></a>王语女言。<a id="a-HN"></a>汝自有业不假我者。<a id="a-HO"></a>从今可验。<a id="a-HP"></a>女犹答言。<a id="a-HQ"></a>我有业力。<a id="a-HR"></a>即共穷人相将出去。<a id="a-HS"></a>妇问夫言。<a id="a-HT"></a>有父母不。<a id="a-HU"></a>夫答妇言。<a id="a-HV"></a>我父母先此舍卫城中第一长者。<a id="a-HW"></a>父母居家都已死尽。<a id="a-HX"></a>无所依怙是以穷乞。<a id="a-HY"></a>妇复问言。<a id="a-HZ"></a>汝今颇知故宅处不。<a id="a-Ha"></a>答言。<a id="a-Hb"></a>知处。<a id="a-Hc"></a>垣宅毁坏遂有空地。<a id="a-Hd"></a>夫妇相将往至故舍周历案行。<a id="a-He"></a>随其行处伏藏自出。<a id="a-Hf"></a>即以珍宝雇人造宅。<a id="a-Hg"></a>未盈一月宫宅悉成。<a id="a-Hh"></a>宫人伎女奴婢仆使不可称计。<a id="a-Hi"></a>王卒忆念我女善光。<a id="a-Hj"></a>云何生活。<a id="a-Hk"></a>有人答王。<a id="a-Hl"></a>善光女郎宫室钱财不减于王。<a id="a-Hm"></a>王女即日遣其夫主。<a id="a-Hn"></a>请王到舍。<a id="a-Ho"></a>王即受请。<a id="a-Hp"></a>见其家内宫宅庄严。<a id="a-Hq"></a>叹未曾有。<a id="a-Hr"></a>王往问佛。<a id="a-Hs"></a>此女先世作何福业。<a id="a-Ht"></a>得生王家身有光明。<a id="a-Hu"></a>佛答王言。<a id="a-Hv"></a>乃往过去九十一劫。<a id="a-Hw"></a>毗婆尸佛入涅槃后。<a id="a-Hx"></a>有槃头王。<a id="a-Hy"></a>以佛舍利起七宝塔。<a id="a-Hz"></a>王大夫人见即便以天冠拂饰着像顶上。<a id="a-I0"></a>以天冠中如意宝珠着塔[亭*支]头。<a id="a-I1"></a>因发愿言。<a id="a-I2"></a>使我将来身有光明。<a id="a-I3"></a>紫磨金色尊荣豪贵。<a id="a-I4"></a>莫堕三恶八难之处。<a id="a-I5"></a>昔夫人者。<a id="a-I6"></a>今善光是。<a id="a-I7"></a>后于过去迦葉佛时。<a id="a-I8"></a>复以肴膳供养佛僧。<a id="a-I9"></a>而夫遮断。<a id="a-IA"></a>妇即劝请。<a id="a-IB"></a>我今已请使得充足。<a id="a-IC"></a>夫还听妇。<a id="a-ID"></a>尔时妇者今善光是。<a id="a-IE"></a>尔时夫者今日夫是。<a id="a-IF"></a>由昔遮妇世常贫贱。<a id="a-IG"></a>以还听故。<a id="a-IH"></a>要因其妇得大富贵。<a id="a-II"></a>无其妇时后还贫贱。<a id="a-IJ"></a>以是因缘。<a id="a-IK"></a>善恶之业。<a id="a-IL"></a>逐身受报。<a id="a-IM"></a>未曾违失。</p>
  <p id="aIN">又杂宝藏经云。<a id="a-IO"></a>佛在世时。<a id="a-IP"></a>波斯匿王时于眠中闻二内官共诤道理。<a id="a-IQ"></a>一人说言。<a id="a-IR"></a>我依王活。<a id="a-IS"></a>一答言。<a id="a-IT"></a>我自依业不依王也。<a id="a-IU"></a>王闻可彼依王活者。<a id="a-IV"></a>而欲赏之。<a id="a-IW"></a>即遣直人语夫人言。<a id="a-IX"></a>我今当使一人往者重与财物。<a id="a-IY"></a>寻即遣彼依王活者。<a id="a-IZ"></a>持所饮酒送与夫人。<a id="a-Ia"></a>此人出户鼻中血出不得前进。<a id="a-Ib"></a>寻即倩彼依业者送。<a id="a-Ic"></a>夫人见已重赐钱财衣服璎珞。<a id="a-Id"></a>来到王前。<a id="a-Ie"></a>王见深怪。<a id="a-If"></a>即便唤彼依王活者。<a id="a-Ig"></a>而问之言。<a id="a-Ih"></a>我使汝去。<a id="a-Ii"></a>云何不去。<a id="a-Ij"></a>彼即向王具白情事。<a id="a-Ik"></a>王闻叹言。<a id="a-Il"></a>佛语真实自作其业还自受报。<a id="a-Im"></a>不可夺也。<a id="a-In"></a>由是观善恶报应自业所引。<a id="a-Io"></a>非天非王之所能与。<a id="a-Ip"></a>要须自作自得。<a id="a-Iq"></a>起于正见信业果报。<a id="a-Ir"></a>近获人天。<a id="a-Is"></a>远招佛果。<a id="a-It"></a>若违圣教具受前苦。</p>
  <p id="aIu">又轮转五道经云。<a id="a-Iv"></a>迦维罗卫国。<a id="a-Iw"></a>舍卫国。<a id="a-Ix"></a>佛在世时。<a id="a-Iy"></a>二国之间有一大树。<a id="a-Iz"></a>名尼俱类。<a id="a-J0"></a>树高二十里。<a id="a-J1"></a>枝布方圆覆六十里。<a id="a-J2"></a>其树上子皆数千万斛。<a id="a-J3"></a>食之香甘。<a id="a-J4"></a>其味如蜜。<a id="a-J5"></a>甘果熟落。<a id="a-J6"></a>人民食之。<a id="a-J7"></a>众病皆愈。<a id="a-J8"></a>眼目精明。<a id="a-J9"></a>佛在树下。<a id="a-JA"></a>时诸比丘取果食之。<a id="a-JB"></a>佛告阿难。<a id="a-JC"></a>天下万物各有宿缘。<a id="a-JD"></a>阿难白佛。<a id="a-JE"></a>何等宿缘。<a id="a-JF"></a>佛言。<a id="a-JG"></a>夫人作福。<a id="a-JH"></a>譬喻此树稍稍渐大收子无限。<a id="a-JI"></a>夫人豪贵国王长者。<a id="a-JJ"></a>从礼三尊中来。<a id="a-JK"></a>为人大富财物无限。<a id="a-JL"></a>从布施中来。<a id="a-JM"></a>为人长寿无有疾病。<a id="a-JN"></a>身体强壮姝长。<a id="a-JO"></a>从持戒中来。<a id="a-JP"></a>为人端正颜色洁白辉容第一见无不喜。<a id="a-JQ"></a>从忍辱中来。<a id="a-JR"></a>为人精进乐于福事。<a id="a-JS"></a>从精进中来。<a id="a-JT"></a>为人安庠言行审谛。<a id="a-JU"></a>从禅定中来。<a id="a-JV"></a>为人才明达解深法。<a id="a-JW"></a>从智慧中来。<a id="a-JX"></a>为人音声清彻闻者乐听。<a id="a-JY"></a>从歌叹三宝中来。<a id="a-JZ"></a>为人洁净无有疾痛。<a id="a-Ja"></a>从慈心中来。<a id="a-Jb"></a>阿难白佛。<a id="a-Jc"></a>云何为慈。<a id="a-Jd"></a>佛言。<a id="a-Je"></a>一慈众生如母爱子。<a id="a-Jf"></a>二悲世间欲令解脱。<a id="a-Jg"></a>三解脱道意心常欢喜。<a id="a-Jh"></a>四为能护一切不犯。<a id="a-Ji"></a>是名慈心。<a id="a-Jj"></a>佛言。<a id="a-Jk"></a>为人姝长恭敬人故。<a id="a-Jl"></a>为人短小轻慢人故。<a id="a-Jm"></a>为人丑陋喜嗔恚故。<a id="a-Jn"></a>为人生无所知不学问故。<a id="a-Jo"></a>为人专愚不教人故。<a id="a-Jp"></a>为人喑哑谤毁人故。<a id="a-Jq"></a>为人聋盲不听法故。<a id="a-Jr"></a>为人奴婢负债不偿不礼三宝故。<a id="a-Js"></a>为人丑黑遮佛光明故。<a id="a-Jt"></a>为人生在裸国者。<a id="a-Ju"></a>轻衣入精舍故。<a id="a-Jv"></a>生马蹄国者。<a id="a-Jw"></a>着屐蹑佛前故。<a id="a-Jx"></a>生穿胸人国者。<a id="a-Jy"></a>布施作福悔惜心故。<a id="a-Jz"></a>生在獐鹿麋麂中者。<a id="a-K0"></a>喜惊怖人故。<a id="a-K1"></a>生在龙中者。<a id="a-K2"></a>调戏忿怒人故。<a id="a-K3"></a>身生恶疮癞疾难差医药所不治苦痛难言者。<a id="a-K4"></a>前身喜鞭打众生故。<a id="a-K5"></a>人见欢悦者。<a id="a-K6"></a>前身见人欢悦故。<a id="a-K7"></a>人见不欢悦者。<a id="a-K8"></a>前身见人不欢悦故。<a id="a-K9"></a>喜遭县官闭在牢狱杻械其身者。<a id="a-KA"></a>前身喜笼系众生不从意故。<a id="a-KB"></a>为人口缺者。<a id="a-KC"></a>前身钩鱼口缺故。<a id="a-KD"></a>为人闻说法心不听采于中两舌乱人听受者。<a id="a-KE"></a>后生作长耳驴耽耳狗中。<a id="a-KF"></a>为人悭贪而骄悕好独食者。<a id="a-KG"></a>死入地狱堕饿鬼中。<a id="a-KH"></a>出生为人贫穷饥饿。<a id="a-KI"></a>衣不盖形。<a id="a-KJ"></a>食不供口。<a id="a-KK"></a>为人好食独啖恶食施人者。<a id="a-KL"></a>后堕猪肫蜣螂之中。<a id="a-KM"></a>为人喜剥脱人物者。<a id="a-KN"></a>后堕羊中生被剥皮。<a id="a-KO"></a>为人喜杀生者。<a id="a-KP"></a>后生为水上作蜉蝣之虫。<a id="a-KQ"></a>朝生暮死。<a id="a-KR"></a>为人喜偷盗人物者。<a id="a-KS"></a>后生奴婢牛马中。<a id="a-KT"></a>为人喜妄语传人恶者。<a id="a-KU"></a>死入地狱。<a id="a-KV"></a>烊铜灌口拔出其舌。<a id="a-KW"></a>以牛犁之。<a id="a-KX"></a>后堕鸲鵅鸦鹊鸟中。<a id="a-KY"></a>人闻其鸣莫不惊怖。<a id="a-KZ"></a>皆言变怪祝令其死。<a id="a-Ka"></a>为人喜淫他妇女者。<a id="a-Kb"></a>死入地狱。<a id="a-Kc"></a>男抱铜柱。<a id="a-Kd"></a>女卧铁床。<a id="a-Ke"></a>后堕淫象鹅鸭鸟中。<a id="a-Kf"></a>为人喜饮酒醉犯三十六失者。<a id="a-Kg"></a>死入地狱堕沸屎泥犁中。<a id="a-Kh"></a>后生堕狌狌兽中。<a id="a-Ki"></a>后生为人。<a id="a-Kj"></a>愚痴故无所知。<a id="a-Kk"></a>为人夫妇不相和顺。<a id="a-Kl"></a>数共斗诤更相驱遣者。<a id="a-Km"></a>后堕鸠鸽中。<a id="a-Kn"></a>为人喜贪人力者。<a id="a-Ko"></a>后堕象中。<a id="a-Kp"></a>佛言。<a id="a-Kq"></a>除州县官长禀食官禄无罪。<a id="a-Kr"></a>或私侵于民。<a id="a-Ks"></a>鞕打输送。<a id="a-Kt"></a>告诉无地。<a id="a-Ku"></a>杻械系录。<a id="a-Kv"></a>不得宽纵者。<a id="a-Kw"></a>此人罪报死入地狱。<a id="a-Kx"></a>神更受痛数千万劫。<a id="a-Ky"></a>罪毕乃出。<a id="a-Kz"></a>后堕水牛中。<a id="a-L0"></a>穿领决鼻牵船挽车。<a id="a-L1"></a>大杖打扑偿其宿罪。<a id="a-L2"></a>为人不洁净者。<a id="a-L3"></a>从猪中来。<a id="a-L4"></a>为人悭贪不好施者。<a id="a-L5"></a>从狗中来。<a id="a-L6"></a>为人佷戾自用者。<a id="a-L7"></a>从羊中来。<a id="a-L8"></a>为人不安庠不能忍事者。<a id="a-L9"></a>从猕猴中来。<a id="a-LA"></a>为人内恶含毒心者。<a id="a-LB"></a>从蝮蛇中来。<a id="a-LC"></a>为人好于美食恐害众生无有善者。<a id="a-LD"></a>前身从豺狼狸猫中来。</p>
  <p id="aLE">又佛说须摩提女经云。<a id="a-LF"></a>尔时罗阅城有长者。<a id="a-LG"></a>号曰郁迦。<a id="a-LH"></a>有女名须摩提。<a id="a-LI"></a>厥年八岁。<a id="a-LJ"></a>历世奉敬过去无数百千诸佛。<a id="a-LK"></a>积累功德不可称计。<a id="a-LL"></a>行到佛所头面礼足。<a id="a-LM"></a>却住一面。<a id="a-LN"></a>叉手白佛。<a id="a-LO"></a>欲有所问。<a id="a-LP"></a>愿为解说。<a id="a-LQ"></a>佛语须摩提。<a id="a-LR"></a>恣所欲问。<a id="a-LS"></a>今当为说令汝欢喜。<a id="a-LT"></a>须摩提问佛言。<a id="a-LU"></a>菩萨云何所生处人见之常欢喜。<a id="a-LV"></a>云何得大富有常多财宝。<a id="a-LW"></a>云何不为他人所别离。<a id="a-LX"></a>云何不在母人腹中。<a id="a-LY"></a>常得化生千叶莲花中立法王前。<a id="a-LZ"></a>云何得神足。<a id="a-La"></a>从不可计亿刹土去到彼间得礼诸佛。<a id="a-Lb"></a>云何得无仇怨无侵嫉者。<a id="a-Lc"></a>云何所说闻者信从踊跃受行。<a id="a-Ld"></a>云何得无殃罪所作善行无能坏者。<a id="a-Le"></a>云何魔不能得其便。<a id="a-Lf"></a>云何临寿终时。<a id="a-Lg"></a>佛在前立为说经法。<a id="a-Lh"></a>即令不堕苦痛之处。<a id="a-Li"></a>所问如是。<a id="a-Lj"></a>是时佛语须摩提。<a id="a-Lk"></a>如汝所问如来义者。<a id="a-Ll"></a>善哉大快。<a id="a-Lm"></a>乃如是乎。<a id="a-Ln"></a>汝若欲闻。<a id="a-Lo"></a>吾当解说。<a id="a-Lp"></a>时女即言。<a id="a-Lq"></a>甚善世尊。<a id="a-Lr"></a>愿乐欲闻。<a id="a-Ls"></a>佛言菩萨有四事法。<a id="a-Lt"></a>人见皆欢喜。<a id="a-Lu"></a>何等为四。<a id="a-Lv"></a>一嗔恚不起。<a id="a-Lw"></a>视怨家如善知识。<a id="a-Lx"></a>二常有慈心向于一切。<a id="a-Ly"></a>三常行求索无上要法。<a id="a-Lz"></a>四作佛形像。</p>
  <p id="aM0">菩萨复有四事法得大富有。<a id="a-M1"></a>何等为四。<a id="a-M2"></a>一布施以时。<a id="a-M3"></a>二与已倍悦。<a id="a-M4"></a>三与后不悔。<a id="a-M5"></a>四既与不求其报。</p>
  <p id="aM6">菩萨复有四事法。<a id="a-M7"></a>不为他人所别离。<a id="a-M8"></a>何等为四。<a id="a-M9"></a>一不传应说斗乱彼此。<a id="a-MA"></a>二导愚痴者使入佛道。<a id="a-MB"></a>三若有毁败正法护使不绝。<a id="a-MC"></a>四劝勉诸人教使求佛令坚不动。</p>
  <p id="aMD">菩萨复有四事法。<a id="a-ME"></a>得化生千叶莲华中立法王前。<a id="a-MF"></a>何等为四。<a id="a-MG"></a>一细捣红青黄白莲华。<a id="a-MH"></a>合此四种末之如尘。<a id="a-MI"></a>使满软妙华。<a id="a-MJ"></a>持是供养世尊。<a id="a-MK"></a>若塔及舍利。<a id="a-ML"></a>二不令他人起嗔恚意。<a id="a-MM"></a>三作佛形像使坐莲华上。<a id="a-MN"></a>四得最正觉便欢喜住。</p>
  <p id="aMO">菩萨复有四事法。<a id="a-MP"></a>得神足从一佛国复至一佛国。<a id="a-MQ"></a>何等为四。<a id="a-MR"></a>一见人作功德不行断绝。<a id="a-MS"></a>二见人说法而不中止。<a id="a-MT"></a>三常然灯火于塔寺中。<a id="a-MU"></a>四求三昧。</p>
  <p id="aMV">菩萨复有四事法。<a id="a-MW"></a>得无仇怨无侵嫉者。<a id="a-MX"></a>何等为四。<a id="a-MY"></a>一于善知识无谀谄心。<a id="a-MZ"></a>二不悭贪妒他人物。<a id="a-Ma"></a>三见人布施助其喜。<a id="a-Mb"></a>四见菩萨诸所作为不行诽谤。<a id="a-Mc"></a>菩萨复有四事法。<a id="a-Md"></a>其所语言闻者信从踊跃受行。<a id="a-Me"></a>何等为四。<a id="a-Mf"></a>一口之所说心亦无异。<a id="a-Mg"></a>二于善知识常有至诚。<a id="a-Mh"></a>三闻人说法不生是非。<a id="a-Mi"></a>四若见他人请令说法不求其短。</p>
  <p id="aMj">菩萨复有四事法。<a id="a-Mk"></a>得无殃罪所作善行疾得净住。<a id="a-Ml"></a>何等为四。<a id="a-Mm"></a>一心意所念常志于善。<a id="a-Mn"></a>二常持戒三昧智慧。<a id="a-Mo"></a>三初发菩萨意。<a id="a-Mp"></a>便起一切智多所度脱。<a id="a-Mq"></a>四常有大慈愍于一切。</p>
  <p id="aMr">菩萨复有四事法。<a id="a-Ms"></a>魔不能得其便。<a id="a-Mt"></a>何者为四。<a id="a-Mu"></a>一常念于佛。<a id="a-Mv"></a>二常精进。<a id="a-Mw"></a>三常念经法。<a id="a-Mx"></a>四常立功德。</p>
  <p id="aMy">菩萨复有四事法。<a id="a-Mz"></a>临寿终时佛在前立为说经法。<a id="a-N0"></a>令其不堕苦痛之处。<a id="a-N1"></a>何等为四。<a id="a-N2"></a>一为一切人故具满诸愿。<a id="a-N3"></a>二若人布施诸不足念欲足之。<a id="a-N4"></a>三见人杂施若有短少便裨助之。<a id="a-N5"></a>四常念供养于三宝。</p>
  <p id="aN6">尔时须摩提白佛言。<a id="a-N7"></a>唯世尊所说四十事。<a id="a-N8"></a>我当奉行令不缺减。<a id="a-N9"></a>悉使具足不违一事。</p>
  <p id="aNA">又辩意长者子经云。<a id="a-NB"></a>尔时世尊与无央数大众共会围绕说法。<a id="a-NC"></a>时舍卫城中有大长者子。<a id="a-ND"></a>名曰辩意。<a id="a-NE"></a>从五百长者子。<a id="a-NF"></a>来诣佛所为佛作礼。<a id="a-NG"></a>叉手白言。<a id="a-NH"></a>欲有所问。<a id="a-NI"></a>唯愿慈愍。<a id="a-NJ"></a>有何因缘得生天上。<a id="a-NK"></a>复何因缘来生人中。<a id="a-NL"></a>复何因缘生地狱中。<a id="a-NM"></a>复何因缘常生饿鬼中。<a id="a-NN"></a>复何因缘生畜生中。<a id="a-NO"></a>复何因缘常生尊贵中众人所敬。<a id="a-NP"></a>复何因缘生奴婢中为人所使。<a id="a-NQ"></a>复何因缘生庶民中。<a id="a-NR"></a>口气香洁身心常安。<a id="a-NS"></a>为人所誉不被诽谤。<a id="a-NT"></a>复何因缘得生为人。<a id="a-NU"></a>常被诽谤为人所憎。<a id="a-NV"></a>形体丑恶身意不安。<a id="a-NW"></a>常怀恐怖复何因缘所生之处。<a id="a-NX"></a>常与佛会闻法奉众。<a id="a-NY"></a>初不差违。<a id="a-NZ"></a>遭遇知识逮得好心。<a id="a-Na"></a>若作沙门当得所愿。<a id="a-Nb"></a>所问如是。<a id="a-Nc"></a>唯愿世尊。<a id="a-Nd"></a>分别解说。<a id="a-Ne"></a>令使众会得闻正教。<a id="a-Nf"></a>愿使一切得济彼安。<a id="a-Ng"></a>佛告长者子。<a id="a-Nh"></a>谛听谛听。<a id="a-Ni"></a>善思念之。<a id="a-Nj"></a>吾当为汝解说妙要。<a id="a-Nk"></a>有五事行得生天上。<a id="a-Nl"></a>何谓为五。<a id="a-Nm"></a>一慈心不杀。<a id="a-Nn"></a>恤养物命令众得安。<a id="a-No"></a>二贤良不盗他物。<a id="a-Np"></a>布施无贪济诸穷乏。<a id="a-Nq"></a>三贞洁不犯外色男女。<a id="a-Nr"></a>护戒奉斋精进。<a id="a-Ns"></a>四诚信不欺于人护口。<a id="a-Nt"></a>四过无得贪欺。<a id="a-Nu"></a>五不饮酒不经过口。<a id="a-Nv"></a>行此五事乃得生天。</p>
  <p id="aNw">佛告辩意。<a id="a-Nx"></a>复有五事得生人中。<a id="a-Ny"></a>何谓为五。<a id="a-Nz"></a>一布施恩润贫穷。<a id="a-O0"></a>二持戒不犯十恶。<a id="a-O1"></a>三忍辱不乱众患。<a id="a-O2"></a>四精进劝化无有懈怠。<a id="a-O3"></a>五一心奉孝尽忠。<a id="a-O4"></a>是为五事得生人中大富长寿端正威德得为人主一切敬侍。</p>
  <p id="aO5">佛告辩意。<a id="a-O6"></a>复有五事死入地狱亿劫乃出。<a id="a-O7"></a>何谓为五。<a id="a-O8"></a>一不信有佛法众。<a id="a-O9"></a>而行诽谤轻毁圣道。<a id="a-OA"></a>二破坏佛寺尊庙。<a id="a-OB"></a>三四辈转相诽谤不计殃罪。<a id="a-OC"></a>无敬顺意。<a id="a-OD"></a>四反逆无有上下君臣父子不相顺从。<a id="a-OE"></a>五当来有欲为道。<a id="a-OF"></a>已得为道便不顺师教诲。<a id="a-OG"></a>而自贡高轻慢诽谤师。<a id="a-OH"></a>是为五事死入地狱展转地狱无有出期。<a id="a-OI"></a>复有五事堕饿鬼中。<a id="a-OJ"></a>何谓为五。<a id="a-OK"></a>一悭贪不欲布施。<a id="a-OL"></a>二盗窃不孝二亲。<a id="a-OM"></a>三愚闇无有慈心。<a id="a-ON"></a>四积聚财物不肯衣食。<a id="a-OO"></a>五不给父母兄弟妻子奴婢。<a id="a-OP"></a>是为五事堕饿鬼中。</p>
  <p id="aOQ">复有五事作畜生行堕畜生中。<a id="a-OR"></a>何谓为五。<a id="a-OS"></a>一犯戒私窃偷盗。<a id="a-OT"></a>二负债抵而不偿。<a id="a-OU"></a>三杀生以身偿之。<a id="a-OV"></a>四不善听受经法。<a id="a-OW"></a>五常以因缘艰难斋戒施会以俗为缘。<a id="a-OX"></a>是为五事生畜生中。</p>
  <p id="aOY">复有五事得为尊贵众人所敬。<a id="a-OZ"></a>何谓为五。<a id="a-Oa"></a>一施慧普广。<a id="a-Ob"></a>二礼敬三宝及众长者。<a id="a-Oc"></a>三忍辱无有嗔恚。<a id="a-Od"></a>四柔和谦下。<a id="a-Oe"></a>五博闻经戒。<a id="a-Of"></a>是为五事得为尊贵众人所敬。</p>
  <p id="aOg">复有五事常生卑贱为人奴婢。<a id="a-Oh"></a>何谓为五。<a id="a-Oi"></a>一憍慢不敬。<a id="a-Oj"></a>二亲二刚强无恪心。<a id="a-Ok"></a>三放逸不礼三尊。<a id="a-Ol"></a>四盗窃以为生业。<a id="a-Om"></a>五负债逃避不偿。<a id="a-On"></a>是为五事常生卑贱奴婢之中。</p>
  <p id="aOo">复有五事得生人中。<a id="a-Op"></a>口气香洁身心常安。<a id="a-Oq"></a>为人所誉不被诽谤。<a id="a-Or"></a>何谓为五。<a id="a-Os"></a>一至诚不欺于人。<a id="a-Ot"></a>二诵经无有彼此。<a id="a-Ou"></a>三护戒不谤圣道。<a id="a-Ov"></a>四教人远恶就善。<a id="a-Ow"></a>五不求人长短。<a id="a-Ox"></a>是为五事生于人中口气香洁身心常安为人所誉不被诽谤。<a id="a-Oy"></a>复有五事若在人中。<a id="a-Oz"></a>常被诽谤为人所憎。<a id="a-P0"></a>形体丑恶心意不安。<a id="a-P1"></a>常怀恐怖。<a id="a-P2"></a>何谓为五。<a id="a-P3"></a>一常无至诚欺诈于人。<a id="a-P4"></a>二大会之人有说法者而诽谤之。<a id="a-P5"></a>三见诸同学而轻试之。<a id="a-P6"></a>四不见他事而为作过。<a id="a-P7"></a>五斗乱两舌彼此。<a id="a-P8"></a>是为五事。<a id="a-P9"></a>若在人中常被诽谤。<a id="a-PA"></a>为人所憎形体丑恶身心不安常怀恐怖。</p>
  <p id="aPB">复有五事所生之处。<a id="a-PC"></a>常与佛法众会。<a id="a-PD"></a>初不差违。<a id="a-PE"></a>见佛闻法便得好心。<a id="a-PF"></a>若作沙门即得所愿。<a id="a-PG"></a>何谓为五。<a id="a-PH"></a>一身奉三宝劝人令事。<a id="a-PI"></a>二作佛形像当使鲜洁。<a id="a-PJ"></a>三常奉佛教不犯所受。<a id="a-PK"></a>四普慈一切与尊正等如爱赤子。<a id="a-PL"></a>五所受经法昼夜讽诵。<a id="a-PM"></a>是为五事所生之处。<a id="a-PN"></a>常与佛法众会。<a id="a-PO"></a>初不差违。<a id="a-PP"></a>见佛闻法便得好心。<a id="a-PQ"></a>若作沙门即得所愿。</p>
  <p id="aPR">于是长者子辩意。<a id="a-PS"></a>闻佛说是五十事要法之义。<a id="a-PT"></a>欣然欢喜逮得法忍。<a id="a-PU"></a>五百长者皆得法眼净。<a id="a-PV"></a>又诸会各得所志。</p>
  <p id="aPW">颂曰。</p>
  <p id="aPX">心境相乘　　业结牵缠　　七识起发</p>
  <p id="aPY">八识因缘　　三界受报　　六趣迁延</p>
  <p id="aPZ">随事起业　　触处拘连　　五阴劳倦</p>
  <p id="aPa">九恼迍邅　　自非慈圣　　岂益我筌</p>
  <p id="aPb">含情普洽　　机寤重玄　　舒则利物</p>
  <p id="aPc">卷则自然</p>
 </body>
</html>