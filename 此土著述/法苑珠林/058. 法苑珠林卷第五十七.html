<!doctype html>
<html id="z3IBWis1RI" data-ver="1330">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第五十七</h1>
  <h2 id="a2">债负篇第六十五 诤讼篇第六十六</h2>
  <h2 id="a3">债负篇(此有二部)</h2>
  <h2 id="a4">述意部第一</h2>
  <p id="a5">夫劝善惩过大士常心。<a id="a-6"></a>舍恶为福菩萨常愿。<a id="a-7"></a>是以善恶之运业。<a id="a-8"></a>犹形影之相须。<a id="a-9"></a>债负之殃咎。<a id="a-A"></a>植三报之苦果。<a id="a-B"></a>或有现负现报。<a id="a-C"></a>或有现负次报。<a id="a-D"></a>或有现负后报。<a id="a-E"></a>如是三时随负一毫。<a id="a-F"></a>拒而不还决定受苦。<a id="a-G"></a>是故经云。<a id="a-H"></a>偷盗之人先入地狱畜生饿鬼。<a id="a-I"></a>后得人身得二种果报。<a id="a-J"></a>一者常处贫穷。<a id="a-K"></a>二者虽得少财常被他夺。<a id="a-L"></a>斯言有征省己为人也。</p>
  <p data-pb></p>
  <h2 id="aM">引证部第二</h2>
  <p id="aN">如法句喻经云。<a id="a-O"></a>昔佛在世时有弗迦沙王。<a id="a-P"></a>比丘入罗阅城分卫。<a id="a-Q"></a>于城门中有新产牸牛所抵杀。<a id="a-R"></a>牛主怖惧卖牛转与他人。<a id="a-S"></a>其人牵牛欲饮水。<a id="a-T"></a>牛从后复抵杀其主。<a id="a-U"></a>其主家人嗔恚取牛杀之。<a id="a-V"></a>于市卖肉。<a id="a-W"></a>有田舍人买取牛头。<a id="a-X"></a>贯担持归去舍。<a id="a-Y"></a>田边坐树下息。<a id="a-Z"></a>以牛头挂树枝。<a id="a-a"></a>须臾绳断。<a id="a-b"></a>牛头落下正堕人上。<a id="a-c"></a>牛角刺人即时命终。<a id="a-d"></a>一日之中凡杀三人。<a id="a-e"></a>瓶沙王闻之。<a id="a-f"></a>怪其如此。<a id="a-g"></a>即与群臣往诣佛所。<a id="a-h"></a>具问其意。<a id="a-i"></a>佛告王曰。<a id="a-j"></a>往昔有贾客三人。<a id="a-k"></a>到他国内兴生。<a id="a-l"></a>寄住孤独老母舍。<a id="a-m"></a>应与雇舍直。<a id="a-n"></a>见老母孤独欺不欲与。<a id="a-o"></a>伺老母不在默去不与。<a id="a-p"></a>母归不见客。<a id="a-q"></a>即问比居。<a id="a-r"></a>皆云已去。<a id="a-s"></a>老母嗔恚寻后逐及。<a id="a-t"></a>疲顿索直。<a id="a-u"></a>三客逆骂我前已与。<a id="a-v"></a>云何复索。<a id="a-w"></a>同声共抵不肯与直。<a id="a-x"></a>老母单弱不能奈何。<a id="a-y"></a>懊恼守祝。<a id="a-z"></a>我今穷厄何忍欺抵。<a id="a-10"></a>愿我后世所生之处。<a id="a-11"></a>若当相值要当杀汝。<a id="a-12"></a>正使得道终不相置。<a id="a-13"></a>佛语瓶沙王。<a id="a-14"></a>尔时老母者今此牸牛是也。<a id="a-15"></a>三贾客者弗迦沙等三人为牛所抵杀者是也。<a id="a-16"></a>于是世尊即说偈言。</p>
  <p id="a17">恶言骂詈　　憍陵篾人　　兴起是行</p>
  <p id="a18">嫉怨滋生　　逊言慎辞　　尊敬于人</p>
  <p id="a19">弃结忍恶　　嫉怨自灭　　夫士之生</p>
  <p id="a1A">斧在口中　　所以斩身　　由其恶言</p>
  <p id="a1B">又出曜经云。<a id="a-1C"></a>昔罽宾国中有兄弟二人。<a id="a-1D"></a>其兄出家得阿罗汉。<a id="a-1E"></a>弟在家中治修居业。<a id="a-1F"></a>时兄数来教诲劝弟。<a id="a-1G"></a>布施持戒修善作福。<a id="a-1H"></a>现有名誉死生善处。<a id="a-1I"></a>而弟报曰。<a id="a-1J"></a>兄今出家不虑官私。<a id="a-1K"></a>不念妻子。<a id="a-1L"></a>田业财宝。<a id="a-1M"></a>我有此务。<a id="a-1N"></a>而兄数诲不用兄教。<a id="a-1O"></a>后病命终生在牛中。<a id="a-1P"></a>为人所驱驮盐入城。<a id="a-1Q"></a>兄从城中出遇见之。<a id="a-1R"></a>即为说法。<a id="a-1S"></a>时牛闻已悲哽不乐。<a id="a-1T"></a>牛主见已语道人曰。<a id="a-1U"></a>汝何道说而使我牛愁忧不乐。<a id="a-1V"></a>道人报曰。<a id="a-1W"></a>此牛前身本是我弟。<a id="a-1X"></a>昔日负君一钱盐债。<a id="a-1Y"></a>故堕牛中以偿君力。<a id="a-1Z"></a>牛主闻已语道人曰。<a id="a-1a"></a>君弟昔日与我亲友。<a id="a-1b"></a>是时牛主即语牛曰。<a id="a-1c"></a>吾今放汝不复役使。<a id="a-1d"></a>牛闻感激至心念佛。<a id="a-1e"></a>自投深涧即便命终。<a id="a-1f"></a>得生天上受极快乐。<a id="a-1g"></a>以是因缘。<a id="a-1h"></a>若人负债不可不偿。</p>
  <p id="a1i">又成实论云。<a id="a-1j"></a>若人负债不偿堕牛羊獐鹿驴马等中偿其宿债。</p>
  <p id="a1k">又百缘经云。<a id="a-1l"></a>佛入舍卫城乞食。<a id="a-1m"></a>至一衖中逢一婆罗门。<a id="a-1n"></a>以指画地不听佛去。<a id="a-1o"></a>语佛言。<a id="a-1p"></a>汝今还我五百金钱。<a id="a-1q"></a>尔乃听过。<a id="a-1r"></a>若不与我者终不听过。<a id="a-1s"></a>佛默然住不能前进。<a id="a-1t"></a>波斯匿王等闻佛被留难。<a id="a-1u"></a>各送珍宝与婆罗门然不肯受。<a id="a-1v"></a>须达闻之取五百金钱与婆罗门。<a id="a-1w"></a>乃听佛过。<a id="a-1x"></a>比丘问佛。<a id="a-1y"></a>何缘乃尔。<a id="a-1z"></a>佛言。<a id="a-20"></a>过去波罗奈国梵摩达王太子名善生。<a id="a-21"></a>游行见一戏人共辅相子樗蒱。<a id="a-22"></a>赌五百金钱。<a id="a-23"></a>时辅相子负戏人钱。<a id="a-24"></a>寻索不偿。<a id="a-25"></a>太子语言。<a id="a-26"></a>彼若不与我当代偿。<a id="a-27"></a>后竟不偿。<a id="a-28"></a>从是以来无量世中常为戏人从我索钱。<a id="a-29"></a>佛言。<a id="a-2A"></a>昔太子者今我身是。<a id="a-2B"></a>辅相子者今须达是。<a id="a-2C"></a>昔戏人者今婆罗门是也。</p>
  <p id="a2D">又杂宝藏经云。<a id="a-2E"></a>昔罽宾国中有阿罗汉。<a id="a-2F"></a>名曰离越。<a id="a-2G"></a>山中坐禅。<a id="a-2H"></a>时有一人失牛逐踪至离越所。<a id="a-2I"></a>时值离越煮草染衣。<a id="a-2J"></a>衣即自然变作牛皮。<a id="a-2K"></a>染汁自然变作牛血。<a id="a-2L"></a>所煮染草变成牛肉。<a id="a-2M"></a>所持钵盂变作牛头。<a id="a-2N"></a>牛主见已即捉收缚将诣王所。<a id="a-2O"></a>王即付狱。<a id="a-2P"></a>经十二年。<a id="a-2Q"></a>常与狱监[飢-几+卜]马除粪。<a id="a-2R"></a>离越弟子得阿罗汉者有五百人。<a id="a-2S"></a>观觅其师不知所在。<a id="a-2T"></a>业缘欲尽有一弟子。<a id="a-2U"></a>观见师在罽宾狱中。<a id="a-2V"></a>即来告王。<a id="a-2W"></a>我师在狱。<a id="a-2X"></a>愿王断理。<a id="a-2Y"></a>王即遣人就狱检校。<a id="a-2Z"></a>使至狱中唯见有人威色樵瘁须发极长。<a id="a-2a"></a>而为狱监[飢-几+卜]马除粪。<a id="a-2b"></a>使还白王。<a id="a-2c"></a>狱中都不见有沙门。<a id="a-2d"></a>离越弟子复白王言。<a id="a-2e"></a>愿王说教。<a id="a-2f"></a>有比丘者悉听出狱。<a id="a-2g"></a>王即宣令有僧悉遣出狱。<a id="a-2h"></a>离越闻已须发自落袈裟着身。<a id="a-2i"></a>踊出虚空作十八变。<a id="a-2j"></a>王见是事五体投地。<a id="a-2k"></a>白言。<a id="a-2l"></a>尊者。<a id="a-2m"></a>愿受我忏悔。<a id="a-2n"></a>王即问言。<a id="a-2o"></a>以何业缘在狱受苦。<a id="a-2p"></a>离越答言。<a id="a-2q"></a>我于往昔亦曾失牛。<a id="a-2r"></a>逐踪谋他经一日夜。<a id="a-2s"></a>后堕三涂受苦无量。<a id="a-2t"></a>余殃不尽。<a id="a-2u"></a>今得罗汉犹被谋谤。<a id="a-2v"></a>以是因缘一切众生应护口业莫谋谤他。<a id="a-2w"></a>离越昔所谋人是辟支佛。<a id="a-2x"></a>以是因缘故得此报。<a id="a-2y"></a>依法华经说。<a id="a-2z"></a>谤诵经人。<a id="a-30"></a>若实若不实。<a id="a-31"></a>现世得白癞病。</p>
  <p id="a32">又毗婆沙论云。<a id="a-33"></a>曾闻有一女人为饿鬼所持。<a id="a-34"></a>即以咒术而问鬼言。<a id="a-35"></a>何以恼他女人。<a id="a-36"></a>鬼答之言。<a id="a-37"></a>此女人者是我怨家。<a id="a-38"></a>五百世中而常杀我。<a id="a-39"></a>我亦五百世中断其命根。<a id="a-3A"></a>若彼能舍旧怨之心。<a id="a-3B"></a>我亦能舍。<a id="a-3C"></a>尔时女人作如是言。<a id="a-3D"></a>我今已舍怨心。<a id="a-3E"></a>鬼观女人虽口言舍而心不放。<a id="a-3F"></a>即断其命。</p>
  <p id="a3G">又杂宝藏经云。<a id="a-3H"></a>目连至殑伽河边。<a id="a-3I"></a>见五百饿鬼群来趣水。<a id="a-3J"></a>有守水鬼以铁杖驱逐令不得近。<a id="a-3K"></a>于是诸鬼径诣目连。<a id="a-3L"></a>礼目连足。<a id="a-3M"></a>各问其罪。<a id="a-3N"></a>一鬼曰。<a id="a-3O"></a>我受此身常患热渴。<a id="a-3P"></a>先闻殑伽河水清且凉。<a id="a-3Q"></a>欢喜趣之。<a id="a-3R"></a>沸热坏身。<a id="a-3S"></a>试饮一口。<a id="a-3T"></a>五藏燋烂臭不可当。<a id="a-3U"></a>何因缘故受如此罪。<a id="a-3V"></a>目连曰。<a id="a-3W"></a>汝先世时曾作相师相人吉凶。<a id="a-3X"></a>少实多虚。<a id="a-3Y"></a>或毁或誉。<a id="a-3Z"></a>自称审谛以动人心。<a id="a-3a"></a>诈惑欺诳以求财利。<a id="a-3b"></a>迷惑众生失如意事。</p>
  <p id="a3c">复有一鬼言。<a id="a-3d"></a>我常为天祠。<a id="a-3e"></a>有狗利牙赤白。<a id="a-3f"></a>来啖我肉。<a id="a-3g"></a>唯有骨在。<a id="a-3h"></a>风来吹起肉续复生。<a id="a-3i"></a>狗复来啖。<a id="a-3j"></a>此苦何因。<a id="a-3k"></a>目连答言。<a id="a-3l"></a>汝前世时作天祠主。<a id="a-3m"></a>常教众生杀羊以血祠天。<a id="a-3n"></a>汝自食肉。<a id="a-3o"></a>是故今日以肉偿之。</p>
  <p id="a3p">复有一鬼言。<a id="a-3q"></a>我常身上有粪周遍涂漫。<a id="a-3r"></a>亦复啖之。<a id="a-3s"></a>是罪何因。<a id="a-3t"></a>目连答曰。<a id="a-3u"></a>汝前世时作婆罗门。<a id="a-3v"></a>恶邪不信。<a id="a-3w"></a>道人乞食取钵盛满粪。<a id="a-3x"></a>以饭着上。<a id="a-3y"></a>持与道人。<a id="a-3z"></a>道人持还以手食饭粪污其手。<a id="a-40"></a>是故今日受如此罪。<a id="a-41"></a>复有一鬼言。<a id="a-42"></a>我腹极大如瓮。<a id="a-43"></a>咽喉手脚其细如针。<a id="a-44"></a>不得饮食。<a id="a-45"></a>何因此苦。<a id="a-46"></a>目连答言。<a id="a-47"></a>汝前世时作聚落主。<a id="a-48"></a>自恃豪贵饮酒纵横轻欺余人。<a id="a-49"></a>夺其饮食饥困众生。</p>
  <p id="a4A">复有一鬼言。<a id="a-4B"></a>我常趣溷欲啖食粪。<a id="a-4C"></a>有大群鬼捉杖驱我。<a id="a-4D"></a>不得近厕。<a id="a-4E"></a>口中烂臭饥困无赖。<a id="a-4F"></a>何因如此。<a id="a-4G"></a>目连答言。<a id="a-4H"></a>汝前世时作佛图主。<a id="a-4I"></a>有诸白衣供养众僧供辨食具。<a id="a-4J"></a>汝以粗供设客僧。<a id="a-4K"></a>细者自食。</p>
  <p id="a4L">复有一鬼言。<a id="a-4M"></a>我身上遍满生舌。<a id="a-4N"></a>来斧斫舌。<a id="a-4O"></a>断复续生。<a id="a-4P"></a>如此不已。<a id="a-4Q"></a>何因故尔。<a id="a-4R"></a>目连答言。<a id="a-4S"></a>汝前世时作道人。<a id="a-4T"></a>众僧差作蜜浆。<a id="a-4U"></a>石蜜块大难消。<a id="a-4V"></a>以斧斫之。<a id="a-4W"></a>盗心啖一口。<a id="a-4X"></a>以是因缘故还斫舌也。</p>
  <p id="a4Y">复有一鬼言。<a id="a-4Z"></a>我常有七枚热铁丸。<a id="a-4a"></a>直入我口入腹五藏焦烂。<a id="a-4b"></a>出复还入。<a id="a-4c"></a>何因故受此罪。<a id="a-4d"></a>目连答言。<a id="a-4e"></a>汝前世时作沙弥行果苽子时。<a id="a-4f"></a>到自师所敬其师故偏心多与。<a id="a-4g"></a>实长七枚。</p>
  <p id="a4h">复有一鬼言。<a id="a-4i"></a>常有二热铁轮在我两腋下转。<a id="a-4j"></a>身体焦烂。<a id="a-4k"></a>何因故尔。<a id="a-4l"></a>目连答言。<a id="a-4m"></a>汝前世时与众僧作饼。<a id="a-4n"></a>盗心取二番挟两腋底。<a id="a-4o"></a>故受此苦。</p>
  <p id="a4p">复有一鬼言。<a id="a-4q"></a>我瘿丸极大如瓮。<a id="a-4r"></a>行时担着肩上。<a id="a-4s"></a>住则坐上。<a id="a-4t"></a>进止患苦。<a id="a-4u"></a>何因故尔。<a id="a-4v"></a>目连答言。<a id="a-4w"></a>汝前世时作市令。<a id="a-4x"></a>常以轻秤小斗与他。<a id="a-4y"></a>重秤大斗自取。<a id="a-4z"></a>常自欲得大利于己侵克余人。</p>
  <p id="a50">复有一鬼言。<a id="a-51"></a>我常两肩右眼。<a id="a-52"></a>胸有口鼻。<a id="a-53"></a>常无有头。<a id="a-54"></a>何因故尔。<a id="a-55"></a>目连答言。<a id="a-56"></a>汝前世时常作魁脍弟子。<a id="a-57"></a>若杀罪人时。<a id="a-58"></a>汝常欢喜心以绳着髻挽之。</p>
  <p id="a59">复有一鬼。<a id="a-5A"></a>言我常有热铁针入出我身。<a id="a-5B"></a>受苦无间。<a id="a-5C"></a>何因故尔。<a id="a-5D"></a>目连答言。<a id="a-5E"></a>汝前世时作调马师。<a id="a-5F"></a>或作调象师。<a id="a-5G"></a>象马难制。<a id="a-5H"></a>汝以铁针刺脚。<a id="a-5I"></a>又时牛迟亦以针刺。<a id="a-5J"></a>复有一鬼言。<a id="a-5K"></a>我身常有火出自然懊恼。<a id="a-5L"></a>何因故尔。<a id="a-5M"></a>目连答言。<a id="a-5N"></a>汝前世时作国王夫人。<a id="a-5O"></a>更一夫人王甚幸爱。<a id="a-5P"></a>常生妒心伺欲危害。<a id="a-5Q"></a>值王卧起去时。<a id="a-5R"></a>所爱夫人眠犹未起着衣。<a id="a-5S"></a>即生恶心。<a id="a-5T"></a>正值作饼有热麻油。<a id="a-5U"></a>即以灌其腹上。<a id="a-5V"></a>腹烂即死。<a id="a-5W"></a>故受此苦。</p>
  <p id="a5X">复有一鬼言。<a id="a-5Y"></a>我常有旋风回转我身。<a id="a-5Z"></a>不得自在随意东西。<a id="a-5a"></a>心常恼闷。<a id="a-5b"></a>何因故尔。<a id="a-5c"></a>目连答言。<a id="a-5d"></a>汝前世时。<a id="a-5e"></a>常作卜师。<a id="a-5f"></a>或时实语。<a id="a-5g"></a>何时妄语。<a id="a-5h"></a>迷惑人心不得随意。</p>
  <p id="a5i">复有一鬼言。<a id="a-5j"></a>我身常如块肉。<a id="a-5k"></a>无有脚手眼耳鼻等。<a id="a-5l"></a>常为虫鸟所食。<a id="a-5m"></a>罪苦难堪。<a id="a-5n"></a>何因故尔。<a id="a-5o"></a>目连答言。<a id="a-5p"></a>汝前世时常与他药堕他儿胎。</p>
  <p id="a5q">复有一鬼言。<a id="a-5r"></a>我常有热铁笼笼络我身。<a id="a-5s"></a>焦热懊恼。<a id="a-5t"></a>何因受此。<a id="a-5u"></a>目连答言。<a id="a-5v"></a>汝前世时常以罗网掩捕鱼鸟。</p>
  <p id="a5w">复有一鬼言。<a id="a-5x"></a>我常以物自蒙笼头。<a id="a-5y"></a>亦常畏人来杀我。<a id="a-5z"></a>心常怖惧不可堪忍。<a id="a-60"></a>何因故尔。<a id="a-61"></a>目连答言。<a id="a-62"></a>汝前世时淫犯外色常畏人见。<a id="a-63"></a>或畏其夫捉缚打杀。<a id="a-64"></a>或畏官法戮之都市。<a id="a-65"></a>恐怖相续。</p>
  <p id="a66">复有一鬼问言。<a id="a-67"></a>我受此身。<a id="a-68"></a>肩上常有铜瓶。<a id="a-69"></a>满中洋铜。<a id="a-6A"></a>手捉一杓取自灌头。<a id="a-6B"></a>举体焦烂。<a id="a-6C"></a>如是受苦无数无量。<a id="a-6D"></a>有何罪咎。<a id="a-6E"></a>答言。<a id="a-6F"></a>汝前世时出家为道典僧饮食。<a id="a-6G"></a>以一酥瓶私着余处。<a id="a-6H"></a>有客道人来者不与之。<a id="a-6I"></a>去已出酥行与旧僧。<a id="a-6J"></a>此酥是招提僧物一切有分。<a id="a-6K"></a>此人藏隐虽与不等。<a id="a-6L"></a>由是缘故受此罪也。</p>
  <p id="a6M">譬喻经云。<a id="a-6N"></a>昔外国有人死。<a id="a-6O"></a>魂还自鞭其尸。<a id="a-6P"></a>傍人问曰。<a id="a-6Q"></a>是人已死。<a id="a-6R"></a>何以复鞭。<a id="a-6S"></a>报曰。<a id="a-6T"></a>此是我故身。<a id="a-6U"></a>为我作恶。<a id="a-6V"></a>见经戒不读。<a id="a-6W"></a>偷盗欺诈犯人妇女。<a id="a-6X"></a>不孝父母兄弟。<a id="a-6Y"></a>惜财不肯布施。<a id="a-6Z"></a>今死令我堕恶道中。<a id="a-6a"></a>勤苦毒痛不可复言。<a id="a-6b"></a>是故来鞭之耳。<a id="a-6c"></a>依无量寿经云。<a id="a-6d"></a>憍梵波提。<a id="a-6e"></a>过去世曾作比丘。<a id="a-6f"></a>于他粟田边摘一茎粟。<a id="a-6g"></a>观其生熟数粒堕地。<a id="a-6h"></a>五百世作牛偿之。</p>
  <p id="a6i">颂曰。</p>
  <p id="a6j">贫富交舛　　债负相违　　举贷抵拒</p>
  <p id="a6k">业结常驰　　心无悔偿　　苦报何疑</p>
  <p id="a6l">堕斯恶道　　长夜无归</p>
  <p data-pb></p>
  <h2 id="a6m">感应缘(略引十一验)</h2>
  <p id="a6n">汉沙门释安清 晋沙门释帛远 梁南阳人侯庆 隋杨州人卞士瑜 隋雒州人王五戒 隋冀州人耿伏生 唐郑州人妇女朱氏 唐汾州人路伯达 唐雍州人程华 唐潞州人李校尉 唐雍州妇人陈氏。</p>
  <p id="a6o">汉雒阳有沙门安清字世高。<a id="a-6p"></a>安息国王正后之太子也。<a id="a-6q"></a>幼以孝行见称。<a id="a-6r"></a>加又志业聪敏克意好学。<a id="a-6s"></a>外国典籍及七曜五行医方异术。<a id="a-6t"></a>乃至鸟兽之声无不综达。<a id="a-6u"></a>尝行见有群燕。<a id="a-6v"></a>忽谓伴曰。<a id="a-6w"></a>燕云应有送食者。<a id="a-6x"></a>顷之果有致焉。<a id="a-6y"></a>众咸奇之。<a id="a-6z"></a>故俊异之声早被西域。<a id="a-70"></a>高穷理尽性。<a id="a-71"></a>自识宿缘业多有神迹。<a id="a-72"></a>世莫能量。<a id="a-73"></a>初高自称。<a id="a-74"></a>先身已经出家。<a id="a-75"></a>有一同学多嗔分卫。<a id="a-76"></a>值施主不称情每辄怼恨。<a id="a-77"></a>高屡加诃练终不悛改。<a id="a-78"></a>如此二十余年。<a id="a-79"></a>乃与同学辞诀云。<a id="a-7A"></a>我当往广州毕宿世之对。<a id="a-7B"></a>卿明经精勤不在吾后。<a id="a-7C"></a>而性多恚怒。<a id="a-7D"></a>命过当受恶形。<a id="a-7E"></a>我若有力必当相度。<a id="a-7F"></a>既而遂适广州。<a id="a-7G"></a>值寇贼大乱。<a id="a-7H"></a>行路逢一年少。<a id="a-7I"></a>唾手拔刀曰。<a id="a-7J"></a>真得汝矣。<a id="a-7K"></a>高笑曰。<a id="a-7L"></a>我宿命负卿故。<a id="a-7M"></a>远相偿卿之忿怒故。<a id="a-7N"></a>是前世时意也。<a id="a-7O"></a>遂申颈受刀。<a id="a-7P"></a>容无惧色。<a id="a-7Q"></a>贼遂杀之。<a id="a-7R"></a>观者盈路莫不骇其奇异。<a id="a-7S"></a>而此神识还为安息王太子。<a id="a-7T"></a>即今时世高身是也。<a id="a-7U"></a>高游化中国宣经事毕。<a id="a-7V"></a>值灵帝之末关雒扰乱。<a id="a-7W"></a>乃振锡江南云。<a id="a-7X"></a>我当过庐山度昔同学行达[邱-丘+共]亭湖庙。<a id="a-7Y"></a>此庙旧有灵威。<a id="a-7Z"></a>商旅祈祷乃分风上下各无留滞。<a id="a-7a"></a>尝有乞神竹者。<a id="a-7b"></a>未许辄取。<a id="a-7c"></a>舫即覆没。<a id="a-7d"></a>竹还本处。<a id="a-7e"></a>自是舟人敬惮莫不慑影。<a id="a-7f"></a>高同旅三十余人。<a id="a-7g"></a>船主奉牲请福。<a id="a-7h"></a>神乃降祝曰。<a id="a-7i"></a>舫有沙门可更呼上。<a id="a-7j"></a>客咸惊愕请高入庙。<a id="a-7k"></a>神告高曰。<a id="a-7l"></a>吾外国与子俱共出家学道。<a id="a-7m"></a>好行布施。<a id="a-7n"></a>而性多嗔怒。<a id="a-7o"></a>今为[邱-丘+共]亭庙神。<a id="a-7p"></a>周回千里并吾所治。<a id="a-7q"></a>以布施故珍玩甚丰。<a id="a-7r"></a>以嗔恚故堕此神报。<a id="a-7s"></a>今见同学。<a id="a-7t"></a>悲欣可言。<a id="a-7u"></a>寿尽旦夕。<a id="a-7v"></a>而丑形长大。<a id="a-7w"></a>若于此舍命秽污江湖。<a id="a-7x"></a>当度山西泽中。<a id="a-7y"></a>此身灭后恐堕地狱。<a id="a-7z"></a>吾有绢千匹并杂宝物。<a id="a-80"></a>可为立法营塔使生善处也。<a id="a-81"></a>高曰。<a id="a-82"></a>故来相度何不出形。<a id="a-83"></a>神曰。<a id="a-84"></a>形甚丑异众人必惧。<a id="a-85"></a>高曰。<a id="a-86"></a>但出众不怪也。<a id="a-87"></a>神从床后出头。<a id="a-88"></a>乃是大蟒。<a id="a-89"></a>不知尾之长短。<a id="a-8A"></a>至高膝边。<a id="a-8B"></a>高向之梵语数番赞呗数契。<a id="a-8C"></a>蟒悲泪如雨。<a id="a-8D"></a>须臾还隐。<a id="a-8E"></a>高即取绢物辞别而去。<a id="a-8F"></a>舟侣扬帆。<a id="a-8G"></a>蟒复出身登山而望。<a id="a-8H"></a>众人举手然后乃灭。<a id="a-8I"></a>倏忽之顷便达豫章。<a id="a-8J"></a>即以庙物造东寺。<a id="a-8K"></a>高去后神即命过。<a id="a-8L"></a>暮有一少年。<a id="a-8M"></a>上船长跪高前受其咒愿。<a id="a-8N"></a>忽然不见。<a id="a-8O"></a>高谓船人曰。<a id="a-8P"></a>向之少年即[邱-丘+共]亭庙神。<a id="a-8Q"></a>得离恶形矣。<a id="a-8R"></a>于是庙神歇灭无复灵验。<a id="a-8S"></a>后人于山西泽中见一死蟒头尾数里。<a id="a-8T"></a>今浔阳郡蛇村是也。<a id="a-8U"></a>高后复到广州。<a id="a-8V"></a>寻其前世害己少年。<a id="a-8W"></a>时少年尚在。<a id="a-8X"></a>高径投其家说昔日偿对之事。<a id="a-8Y"></a>并叙宿缘。<a id="a-8Z"></a>欢喜相向云。<a id="a-8a"></a>吾犹有余报。<a id="a-8b"></a>今当往会稽毕对。<a id="a-8c"></a>广州客寤高非凡。<a id="a-8d"></a>豁然意解。<a id="a-8e"></a>追恨前愆。<a id="a-8f"></a>厚相资供。<a id="a-8g"></a>随高东游遂达会稽。<a id="a-8h"></a>至便入市。<a id="a-8i"></a>正值市中有乱。<a id="a-8j"></a>相打者误着高头。<a id="a-8k"></a>应时殒命。<a id="a-8l"></a>广州客频验二报。<a id="a-8m"></a>遂精勤佛法具说事缘。<a id="a-8n"></a>远近闻知莫不悲叹。<a id="a-8o"></a>明三世之有征也。</p>
  <p id="a8p">晋长安有帛远字法祖。<a id="a-8q"></a>本姓万氏。<a id="a-8r"></a>河内人。<a id="a-8s"></a>才思俊彻敏浪绝伦。<a id="a-8t"></a>诵经日八九千言。<a id="a-8u"></a>研味方等妙入幽微。<a id="a-8v"></a>世俗坟索多所该贯。<a id="a-8w"></a>祖至晋惠之末。<a id="a-8x"></a>欲潜遁陇右。<a id="a-8y"></a>以保雅操会张辅秦州刺史。<a id="a-8z"></a>先有州人管蕃。<a id="a-90"></a>与祖论义屡屈深恨。<a id="a-91"></a>向辅所谋。<a id="a-92"></a>辅收之行罚。<a id="a-93"></a>众咸愤惋。<a id="a-94"></a>祖曰。<a id="a-95"></a>我来毕对。<a id="a-96"></a>此宿命久结。<a id="a-97"></a>非今事也。<a id="a-98"></a>乃呼十方佛。<a id="a-99"></a>祖前身罪缘欢喜毕对。<a id="a-9A"></a>愿从此已后与辅为善知识。<a id="a-9B"></a>无令受杀人之罪。<a id="a-9C"></a>遂鞭之五行奄然命终。<a id="a-9D"></a>辅后具闻其事。<a id="a-9E"></a>方大惋恨。<a id="a-9F"></a>道俗流洟众咸愤激。<a id="a-9G"></a>共分祖尸各起塔庙。<a id="a-9H"></a>辅虽有才解而酷不以理。<a id="a-9I"></a>横杀德僧。<a id="a-9J"></a>天水太守封尚。<a id="a-9K"></a>百姓疑骇因乱而斩焉。<a id="a-9L"></a>管蕃亦卒。<a id="a-9M"></a>时有人姓李名通。<a id="a-9N"></a>死而更苏云。<a id="a-9O"></a>见祖法师在阎罗王处为王讲首楞严经云。<a id="a-9P"></a>讲竟应往忉利天。<a id="a-9Q"></a>又见祭酒王浮。<a id="a-9R"></a>一云道士基公。<a id="a-9S"></a>次被锁械求祖忏悔。<a id="a-9T"></a>昔祖平素之日与浮每争邪正。<a id="a-9U"></a>浮屡屈。<a id="a-9V"></a>既嗔不自忍。<a id="a-9W"></a>乃作老子化胡经以诬谤佛法。<a id="a-9X"></a>殃有所归故死方思悔。<a id="a-9Y"></a>孙绰道贤论。<a id="a-9Z"></a>以法祖匹嵇康。<a id="a-9a"></a>论云。<a id="a-9b"></a>帛祖衅起于管蕃。<a id="a-9c"></a>中散祸作于钟会。<a id="a-9d"></a>二贤并以俊迈之气。<a id="a-9e"></a>昧其图身之虑。<a id="a-9f"></a>栖心事外。<a id="a-9g"></a>轻世招患。<a id="a-9h"></a>殆不异也。<a id="a-9i"></a>其见称如此(右二验出梁高僧传)</p>
  <p id="a9j">梁南阳人侯庆。<a id="a-9k"></a>有铜像一区。<a id="a-9l"></a>可高尺余。<a id="a-9m"></a>庆有牛一头。<a id="a-9n"></a>拟货为金色遇有急事。<a id="a-9o"></a>遂以牛与他用之。<a id="a-9p"></a>经二年。<a id="a-9q"></a>庆妻马氏。<a id="a-9r"></a>忽梦此像谓之曰。<a id="a-9s"></a>卿夫妇负我金色久而不偿。<a id="a-9t"></a>今取卿儿丑多以充金色。<a id="a-9u"></a>马氏寤觉而心不安。<a id="a-9v"></a>至晓丑多得病而亡。<a id="a-9w"></a>庆年余五十唯有一子。<a id="a-9x"></a>悲哀之声感于行路。<a id="a-9y"></a>丑多亡日像忽自有金色光照四邻邻里之内咸闻香气。<a id="a-9z"></a>道俗长幼皆来观瞩。<a id="a-A0"></a>尚书右仆射元积。<a id="a-A1"></a>闻里内频有怪异。<a id="a-A2"></a>遂改负财里为齐谐里也(见雒阳寺记)</p>
  <p id="aA3">隋杨州卞士瑜者。<a id="a-A4"></a>其父在隋。<a id="a-A5"></a>以平陈功授仪同。<a id="a-A6"></a>悭吝。<a id="a-A7"></a>尝雇人筑宅不还其价。<a id="a-A8"></a>作人求钱。<a id="a-A9"></a>卞父鞭之怒曰。<a id="a-AA"></a>若实负我死当与汝作牛。<a id="a-AB"></a>须臾之间卞父死。<a id="a-AC"></a>其年作牛孕产一黄犊。<a id="a-AD"></a>腰有黑文。<a id="a-AE"></a>横络周匝。<a id="a-AF"></a>如人腰带。<a id="a-AG"></a>右跨有白文。<a id="a-AH"></a>斜贯大小。<a id="a-AI"></a>正如象笏形。<a id="a-AJ"></a>牛主呼之曰。<a id="a-AK"></a>卞公何为负我。<a id="a-AL"></a>犊即屈前膝以头着地。<a id="a-AM"></a>瑜以钱十万赎之。<a id="a-AN"></a>牛主不许。<a id="a-AO"></a>死乃收葬。<a id="a-AP"></a>瑜为临自说之尔。</p>
  <p id="aAQ">隋大业中。<a id="a-AR"></a>雒阳有人性王。<a id="a-AS"></a>常持五戒。<a id="a-AT"></a>时言未然之事。<a id="a-AU"></a>闾里敬信之。<a id="a-AV"></a>一旦忽谓人曰。<a id="a-AW"></a>今当有人与我一头。<a id="a-AX"></a>驴至日午果有。<a id="a-AY"></a>人牵驴一头送来。<a id="a-AZ"></a>洟泣说言。<a id="a-Aa"></a>早丧父其母寡。<a id="a-Ab"></a>养一男一女女嫁而母亡。<a id="a-Ac"></a>二十年矣。<a id="a-Ad"></a>寒食日持酒食祭墓。<a id="a-Ae"></a>此人乘驴而往。<a id="a-Af"></a>墓所伊水东。<a id="a-Ag"></a>欲度伊水驴不肯度。<a id="a-Ah"></a>鞭其头面破伤流血。<a id="a-Ai"></a>既至墓所放驴而祭。<a id="a-Aj"></a>俄失其驴。<a id="a-Ak"></a>还本处。<a id="a-Al"></a>其日妹独在兄家。<a id="a-Am"></a>忽见其母入来。<a id="a-An"></a>头面流血形容毁瘁。<a id="a-Ao"></a>号泣告女。<a id="a-Ap"></a>我生时避汝兄。<a id="a-Aq"></a>送米五斗与汝。<a id="a-Ar"></a>坐得此罪报受驴身。<a id="a-As"></a>偿汝兄五年矣。<a id="a-At"></a>今日欲度伊水。<a id="a-Au"></a>水深畏之。<a id="a-Av"></a>汝兄鞭捶我头面尽破。<a id="a-Aw"></a>仍期还家。<a id="a-Ax"></a>更苦打我。<a id="a-Ay"></a>我走来告汝。<a id="a-Az"></a>吾今偿债垂毕。<a id="a-B0"></a>何太非理相苦也。<a id="a-B1"></a>言讫出。<a id="a-B2"></a>寻之不见其母。<a id="a-B3"></a>兄既而还。<a id="a-B4"></a>女先观驴头面伤破流血。<a id="a-B5"></a>如见其母伤状。<a id="a-B6"></a>女抱以号泣。<a id="a-B7"></a>兄怪问之。<a id="a-B8"></a>女以状告。<a id="a-B9"></a>兄亦言。<a id="a-BA"></a>初不肯度。<a id="a-BB"></a>及失还得之。<a id="a-BC"></a>言状符同。<a id="a-BD"></a>于是兄妹抱持恸哭。<a id="a-BE"></a>驴亦洟泪皆流不食水草。<a id="a-BF"></a>兄妹跪请。<a id="a-BG"></a>若是母者愿为食草。<a id="a-BH"></a>驴即为食。<a id="a-BI"></a>既而复止。<a id="a-BJ"></a>兄妹莫如之何。<a id="a-BK"></a>遂备粟送王五戒处。<a id="a-BL"></a>乃复食。<a id="a-BM"></a>后驴死。<a id="a-BN"></a>兄妹收葬焉(右二验出冥报记)</p>
  <p id="aBO">隋冀州临黄县东。<a id="a-BP"></a>有耿伏生者。<a id="a-BQ"></a>其家薄有资产。<a id="a-BR"></a>隋大业十一年。<a id="a-BS"></a>伏生母张氏避父。<a id="a-BT"></a>将绢两匹乞女。<a id="a-BU"></a>数岁之后母遂终亡。<a id="a-BV"></a>变作母猪。<a id="a-BW"></a>在其家生。<a id="a-BX"></a>复产二肫。<a id="a-BY"></a>伏生并已食尽。<a id="a-BZ"></a>遂使不产伏生即召屠儿出卖。<a id="a-Ba"></a>未取之间有一客僧。<a id="a-Bb"></a>从生乞食。<a id="a-Bc"></a>即于生家少停。<a id="a-Bd"></a>将一童子入猪圈中游戏。<a id="a-Be"></a>猪语之言。<a id="a-Bf"></a>我是伏生母。<a id="a-Bg"></a>为于往日避生父眼取绢两匹乞女。<a id="a-Bh"></a>我坐此罪变作母猪。<a id="a-Bi"></a>生得两儿被生食尽。<a id="a-Bj"></a>还债既毕更无所负。<a id="a-Bk"></a>欲召屠儿卖我。<a id="a-Bl"></a>请为报之。<a id="a-Bm"></a>童子具陈向师。<a id="a-Bn"></a>师时怒曰。<a id="a-Bo"></a>汝甚颠狂。<a id="a-Bp"></a>猪那解作此语。<a id="a-Bq"></a>遂即寝眠。<a id="a-Br"></a>又经一日。<a id="a-Bs"></a>猪见童子。<a id="a-Bt"></a>又云。<a id="a-Bu"></a>屠儿即来何因不报。<a id="a-Bv"></a>童子重白师主。<a id="a-Bw"></a>又亦不许。<a id="a-Bx"></a>少顷屠儿即来取猪。<a id="a-By"></a>猪踰圈走出。<a id="a-Bz"></a>而向僧前床下。<a id="a-C0"></a>屠儿逐至僧房。<a id="a-C1"></a>僧曰。<a id="a-C2"></a>猪投我来。<a id="a-C3"></a>今为赎取。<a id="a-C4"></a>遂出钱三百文赎猪。<a id="a-C5"></a>后乃窃语伏生曰。<a id="a-C6"></a>家中曾失绢不。<a id="a-C7"></a>生报僧云。<a id="a-C8"></a>父存之日曾失绢两匹。<a id="a-C9"></a>又问。<a id="a-CA"></a>姊妹几人。<a id="a-CB"></a>生又报云。<a id="a-CC"></a>唯有一姊。<a id="a-CD"></a>姊与县北公乘家。<a id="a-CE"></a>僧即具陈童子所说。<a id="a-CF"></a>伏生闻之悲泣不能自已。<a id="a-CG"></a>更别加心供养猪母。<a id="a-CH"></a>凡经数日猪忽自死。<a id="a-CI"></a>托其女梦云还债既毕得生善处。<a id="a-CJ"></a>兼劝其女更修功德。</p>
  <p id="aCK">唐郑州阳武县妇女姓朱。<a id="a-CL"></a>其夫先负外县人绢百匹。<a id="a-CM"></a>夫死之后遂无人还。<a id="a-CN"></a>贞观末因病死。<a id="a-CO"></a>经再宿而苏。<a id="a-CP"></a>自云彼人执至一所。<a id="a-CQ"></a>见一人云。<a id="a-CR"></a>我是司命府吏。<a id="a-CS"></a>汝夫生时负我家绢若干匹。<a id="a-CT"></a>所以追汝。<a id="a-CU"></a>今放汝归。<a id="a-CV"></a>宜急具物至某县某村某家送还我母。<a id="a-CW"></a>如其不送捉遣更切。<a id="a-CX"></a>兼为白我娘。<a id="a-CY"></a>努力为某造像修福。<a id="a-CZ"></a>朱即告乞。<a id="a-Ca"></a>乡闾得绢送还其母。<a id="a-Cb"></a>具言其儿貌状。<a id="a-Cc"></a>有同生平。<a id="a-Cd"></a>其母亦对之流洟歔欷久之。</p>
  <p id="aCe">唐汾州孝义县人路伯达。<a id="a-Cf"></a>至永徽年中。<a id="a-Cg"></a>负同县人钱一千文。<a id="a-Ch"></a>后乃违契拒讳。<a id="a-Ci"></a>及执契往征。<a id="a-Cj"></a>遂共钱主于佛前为信誓曰。<a id="a-Ck"></a>若我未还公。<a id="a-Cl"></a>愿吾死后与公家作牛畜。<a id="a-Cm"></a>言讫未逾一年而死。<a id="a-Cn"></a>至二岁时向钱主家牸牛产一赤犊子。<a id="a-Co"></a>额上生白毛为路伯达三字。<a id="a-Cp"></a>其子侄等耻之。<a id="a-Cq"></a>将钱五千文求赎。<a id="a-Cr"></a>主不肯与。<a id="a-Cs"></a>乃施与隰城县启福寺僧真如。<a id="a-Ct"></a>助造十五级浮图。<a id="a-Cu"></a>人有见者发心止恶。<a id="a-Cv"></a>竞投钱物布施(右此三验出冥报)</p>
  <p id="aCw">唐永徽五年。<a id="a-Cx"></a>京城外东南有陂名苟家嘴。<a id="a-Cy"></a>有灵泉。<a id="a-Cz"></a>乡里长姓程名华。<a id="a-D0"></a>秋季输炭。<a id="a-D1"></a>时程华已取一炭丁钱足。<a id="a-D2"></a>此人家贫复不识文字。<a id="a-D3"></a>不取他抄。<a id="a-D4"></a>程华后时复从丁索炭。<a id="a-D5"></a>炭丁不伏。<a id="a-D6"></a>程华言。<a id="a-D7"></a>我若得儞钱。<a id="a-D8"></a>将汝抄来。<a id="a-D9"></a>炭丁云。<a id="a-DA"></a>吾不识文字。<a id="a-DB"></a>汝语吾云。<a id="a-DC"></a>我既得汝钱足何须用抄。<a id="a-DD"></a>吾闻此语遂信不取。<a id="a-DE"></a>何因今日复从吾索钱。<a id="a-DF"></a>程华不信因果。<a id="a-DG"></a>遂为他炭丁立誓云。<a id="a-DH"></a>我若得汝钱。<a id="a-DI"></a>愿我死后为汝作牛。<a id="a-DJ"></a>炭丁懊恼别举钱与之。<a id="a-DK"></a>程华未经三五月身亡。<a id="a-DL"></a>即托炭丁牸牛处胎。<a id="a-DM"></a>后生犊子。<a id="a-DN"></a>遍体皆黑唯额上有一双白。<a id="a-DO"></a>程华字分明。<a id="a-DP"></a>人见皆识程华。<a id="a-DQ"></a>儿女倍加将钱。<a id="a-DR"></a>救赎不与。<a id="a-DS"></a>其牛尚在(左近村人同见说之)</p>
  <p id="aDT">唐龙朔元年。<a id="a-DU"></a>怀州有人。<a id="a-DV"></a>至潞州市猪。<a id="a-DW"></a>至怀州卖。<a id="a-DX"></a>有一豶猪。<a id="a-DY"></a>潞州三百钱买。<a id="a-DZ"></a>将至怀州卖与屠家得六百钱。<a id="a-Da"></a>至年冬十一月。<a id="a-Db"></a>潞州有人。<a id="a-Dc"></a>姓李不得字。<a id="a-Dd"></a>任校尉至怀州上番。<a id="a-De"></a>因向市欲买肉食。<a id="a-Df"></a>见此豶猪。<a id="a-Dg"></a>已缚四足在店前。<a id="a-Dh"></a>将欲杀之。<a id="a-Di"></a>见此校尉语云。<a id="a-Dj"></a>汝是我女儿。<a id="a-Dk"></a>我是汝外婆。<a id="a-Dl"></a>本为汝家贫。<a id="a-Dm"></a>汝母数从我索粮食。<a id="a-Dn"></a>为数索不可供足。<a id="a-Do"></a>我大儿不许。<a id="a-Dp"></a>我怜汝母子。<a id="a-Dq"></a>私避儿与五斗米。<a id="a-Dr"></a>我今作猪偿其盗债。<a id="a-Ds"></a>汝何不救我。<a id="a-Dt"></a>校尉闻此。<a id="a-Du"></a>从屠儿赎猪。<a id="a-Dv"></a>屠儿初之不信。<a id="a-Dw"></a>余人不解此猪语。<a id="a-Dx"></a>唯校尉得解。<a id="a-Dy"></a>屠儿语云。<a id="a-Dz"></a>审若是汝外婆。<a id="a-E0"></a>我解放之。<a id="a-E1"></a>汝对我更请共语。<a id="a-E2"></a>屠儿为解放已。<a id="a-E3"></a>校尉更请猪语云。<a id="a-E4"></a>某今当上一月。<a id="a-E5"></a>未得将婆还舍。<a id="a-E6"></a>未知何处安置婆。<a id="a-E7"></a>猪即语校尉言。<a id="a-E8"></a>我今已隔世受此恶形。<a id="a-E9"></a>纵汝下番。<a id="a-EA"></a>亦不须将我还。<a id="a-EB"></a>汝母见在。<a id="a-EC"></a>汝复为校尉。<a id="a-ED"></a>家乡眷属见我此形。<a id="a-EE"></a>决定不喜。<a id="a-EF"></a>恐损辱汝家门。<a id="a-EG"></a>吾闻某寺有长生猪羊。<a id="a-EH"></a>汝安置吾此寺。<a id="a-EI"></a>校尉复语猪言。<a id="a-EJ"></a>婆若有验自预向寺。<a id="a-EK"></a>猪闻此语遂即走向寺。<a id="a-EL"></a>寺僧初不肯受。<a id="a-EM"></a>校尉具为寺僧说此灵验。<a id="a-EN"></a>合寺僧闻并怀惭愍。<a id="a-EO"></a>为造舍屏处安置。<a id="a-EP"></a>校尉复留小毡令卧。<a id="a-EQ"></a>寺僧道俗竞施饮食。<a id="a-ER"></a>久后寺僧并解猪语。<a id="a-ES"></a>校尉下番。<a id="a-ET"></a>辞向本州。<a id="a-EU"></a>报母此事。<a id="a-EV"></a>母后自来看猪。<a id="a-EW"></a>母子相见一时泣泪。<a id="a-EX"></a>猪至麟德元年犹闻平安(东宫率梁难迪并州人改任怀州郭下折冲具见说之)</p>
  <p id="aEY">唐龙朔三年。<a id="a-EZ"></a>长安城内通轨坊三卫刘公信妻陈氏。<a id="a-Ea"></a>母先亡。<a id="a-Eb"></a>陈因患暴死。<a id="a-Ec"></a>见人将入地狱。<a id="a-Ed"></a>备见诸苦。<a id="a-Ee"></a>不可具述。<a id="a-Ef"></a>末后见一地狱。<a id="a-Eg"></a>石门牢固。<a id="a-Eh"></a>有两大鬼形容伟壮。<a id="a-Ei"></a>守门左右怒目嗔陈。<a id="a-Ej"></a>汝何人到此。<a id="a-Ek"></a>见石门忽开。<a id="a-El"></a>亡母在中受苦。<a id="a-Em"></a>不可具述。<a id="a-En"></a>受苦稍歇近门。<a id="a-Eo"></a>母子相见遥得共语。<a id="a-Ep"></a>母语女言。<a id="a-Eq"></a>汝还努力为吾写经。<a id="a-Er"></a>女咨娘欲写何经。<a id="a-Es"></a>为吾写法华。<a id="a-Et"></a>言讫石门便闭。<a id="a-Eu"></a>陈还得苏。<a id="a-Ev"></a>具向夫说。<a id="a-Ew"></a>夫即凭妹夫赵师子欲写法华。<a id="a-Ex"></a>其师子旧解写经。<a id="a-Ey"></a>有一经生。<a id="a-Ez"></a>将一部新写法华未装潢。<a id="a-F0"></a>其人先与他受雇写。<a id="a-F1"></a>经主姓范。<a id="a-F2"></a>此经生将他法华转向赵师子处贸二百钱。<a id="a-F3"></a>施主不知贸钱。<a id="a-F4"></a>师子复语妇兄云。<a id="a-F5"></a>今既待经在家。<a id="a-F6"></a>有一部法华。<a id="a-F7"></a>兄赎取此经。<a id="a-F8"></a>向直一千钱。<a id="a-F9"></a>陈夫将四百钱赎得。<a id="a-FA"></a>装潢周讫。<a id="a-FB"></a>在家为母供养。<a id="a-FC"></a>其女陈后梦见母从女索经。<a id="a-FD"></a>吾先遣汝为吾写一部法华。<a id="a-FE"></a>何因迄今不得。<a id="a-FF"></a>女报母言。<a id="a-FG"></a>已为娘赎得一部法华。<a id="a-FH"></a>现装潢了在家供养。<a id="a-FI"></a>母语女言。<a id="a-FJ"></a>止为此经吾转受苦。<a id="a-FK"></a>冥道中狱卒打吾脊破。<a id="a-FL"></a>汝看吾身瘦。<a id="a-FM"></a>狱官语云。<a id="a-FN"></a>汝何因取他范家经。<a id="a-FO"></a>将为己经。<a id="a-FP"></a>汝何有福。<a id="a-FQ"></a>汝大罪过。<a id="a-FR"></a>女见母说如此。<a id="a-FS"></a>更为母别写法华。<a id="a-FT"></a>其经未了。<a id="a-FU"></a>女梦中复见母来催经。<a id="a-FV"></a>即见一僧。<a id="a-FW"></a>手捉一卷法华语母云。<a id="a-FX"></a>汝女已为汝写经第一卷了。<a id="a-FY"></a>功德已成。<a id="a-FZ"></a>何因复来敦逼。<a id="a-Fa"></a>待写了。<a id="a-Fb"></a>何须匆急。<a id="a-Fc"></a>后写经成。<a id="a-Fd"></a>母来报女。<a id="a-Fe"></a>因汝为吾写经。<a id="a-Ff"></a>今得出冥道。<a id="a-Fg"></a>好处受生。<a id="a-Fh"></a>得汝恩力故来报汝。<a id="a-Fi"></a>汝当好住。<a id="a-Fj"></a>善为妇礼。<a id="a-Fk"></a>信心为本。<a id="a-Fl"></a>言讫悲泪共别。<a id="a-Fm"></a>后时勘问前赎法华主。<a id="a-Fn"></a>果是姓范。<a id="a-Fo"></a>范家虽不得经。<a id="a-Fp"></a>其经已成施福已满。<a id="a-Fq"></a>后人转贸自得罪咎。<a id="a-Fr"></a>刘妻赎所微得少福。<a id="a-Fs"></a>然亡母不得力(陈氏夫刘公信具向拾遗自说之)</p>
  <p data-pb></p>
  <h2 id="aFt">诤讼篇第六十六(此有二部)</h2>
  <h2 id="aFu">述意部第一</h2>
  <p id="aFv">夫慈言一发则人天含笑。<a id="a-Fw"></a>鄙语一彰则幽显皆嗔。<a id="a-Fx"></a>将恐闻声传恶永隔心目。<a id="a-Fy"></a>见善怀亲长同赤子。<a id="a-Fz"></a>既知邪正异踪善恶分路。<a id="a-G0"></a>劝止三毒之凶言。<a id="a-G1"></a>兴善和之敬顺。<a id="a-G2"></a>所以大圣之训修本去末。<a id="a-G3"></a>即心为毒主。<a id="a-G4"></a>口为祸器。<a id="a-G5"></a>因事成灾沿流恶道。<a id="a-G6"></a>未有诤讼违形而存大化也。</p>
  <p data-pb></p>
  <h2 id="aG7">引证部第二</h2>
  <p id="aG8">如中阿含经云。<a id="a-G9"></a>尔时只桓中有两比丘诤起。<a id="a-GA"></a>一人骂詈。<a id="a-GB"></a>一人默然。<a id="a-GC"></a>其骂詈者。<a id="a-GD"></a>即便改悔忏谢于彼。<a id="a-GE"></a>而彼比丘不受其忏。<a id="a-GF"></a>以不受故。<a id="a-GG"></a>众多比丘共相劝谏高声闹乱。<a id="a-GH"></a>尔时世尊以净天耳过于人耳。<a id="a-GI"></a>闻只桓中声闹乱。<a id="a-GJ"></a>闻已从禅觉还精舍。<a id="a-GK"></a>于大众前敷座而坐。<a id="a-GL"></a>告诸比丘。<a id="a-GM"></a>我今至安陀林坐禅。<a id="a-GN"></a>闻精舍中高声闹乱。<a id="a-GO"></a>竟为是谁。<a id="a-GP"></a>比丘具述前事白佛。<a id="a-GQ"></a>佛告比丘。<a id="a-GR"></a>云何愚痴之人人向悔谢不受其忏。<a id="a-GS"></a>若人忏谢而不受者。<a id="a-GT"></a>是愚痴人。<a id="a-GU"></a>长夜当得不饶益苦。<a id="a-GV"></a>告诸比丘。<a id="a-GW"></a>过去世时释提桓因有三十三天共诤。<a id="a-GX"></a>说偈教诫言。</p>
  <p id="aGY">于他无害心　　嗔亦不缠结</p>
  <p id="aGZ">怀恨不经久　　于嗔以不住</p>
  <p id="aGa">虽复嗔恚盛　　不发于粗言</p>
  <p id="aGb">不求彼制节　　扬人之虚短</p>
  <p id="aGc">常当自防护　　以义内省察</p>
  <p id="aGd">不怒不亦虚　　常与贤圣共</p>
  <p id="aGe">若与恶人俱　　刚强犹山石</p>
  <p id="aGf">盛恚能自持　　如制逸马车</p>
  <p id="aGg">我说为善师　　非谓执绳者</p>
  <p id="aGh">尔时世尊告诸比丘。<a id="a-Gi"></a>过去世时有天帝释。<a id="a-Gj"></a>共天阿修罗对阵欲战。<a id="a-Gk"></a>释提桓因语三十三天众言。<a id="a-Gl"></a>今日诸天与阿修罗军战。<a id="a-Gm"></a>诸天得胜阿修罗不如者。<a id="a-Gn"></a>当生擒毗摩质多罗阿修罗王以五系缚将还天宫。<a id="a-Go"></a>修罗复作是语。<a id="a-Gp"></a>当其战时诸天不如修罗得胜者。<a id="a-Gq"></a>当生擒帝释以五系缚将还自宫。<a id="a-Gr"></a>当其战时诸天得胜修罗不如。<a id="a-Gs"></a>诸天以五系缚阿修罗将还天宫。<a id="a-Gt"></a>缚在天帝释断法殿前门下。<a id="a-Gu"></a>帝释从此门入出之时。<a id="a-Gv"></a>阿修罗缚在门侧。<a id="a-Gw"></a>嗔恚骂詈。<a id="a-Gx"></a>时帝释御者。<a id="a-Gy"></a>见阿修罗王身被五缚在于门侧。<a id="a-Gz"></a>帝释出入之时辄嗔恚骂詈。<a id="a-H0"></a>见已即便说偈白帝释言。</p>
  <p id="aH1">释今为畏彼　　为力不足耶</p>
  <p id="aH2">能忍阿修罗　　面前而骂辱</p>
  <p id="aH3">帝释即答。</p>
  <p id="aH4">不以畏故忍　　亦非力不足</p>
  <p id="aH5">何有黠慧人　　而与愚夫对</p>
  <p id="aH6">御者复白言。</p>
  <p id="aH7">若但行忍者　　于事则有阙</p>
  <p id="aH8">愚痴者当言　　畏怖故行忍</p>
  <p id="aH9">是故当苦治　　以智制愚痴</p>
  <p id="aHA">帝释答言。</p>
  <p id="aHB">我当观察彼　　制彼愚夫者</p>
  <p id="aHC">见愚嗔炽盛　　智以静默伏</p>
  <p id="aHD">非力而为力　　是彼愚痴力</p>
  <p id="aHE">愚痴违远法　　于道则无有</p>
  <p id="aHF">若使有大力　　能忍于劣者</p>
  <p id="aHG">是则为上忍　　无力何有忍</p>
  <p id="aHH">于他极骂辱　　大力者能忍</p>
  <p id="aHI">是则为上忍　　无力何有忍</p>
  <p id="aHJ">于己及他人　　善护大恐怖</p>
  <p id="aHK">知彼嗔恚盛　　还自守静默</p>
  <p id="aHL">于二义俱备　　自利亦利他</p>
  <p id="aHM">谓言愚夫者　　以不见法故</p>
  <p id="aHN">愚夫谓胜忍　　重增于恶口</p>
  <p id="aHO">未知忍彼骂　　于彼常得胜</p>
  <p id="aHP">于胜已行忍　　是名恐怖忍</p>
  <p id="aHQ">于等者行忍　　是名忍诤忍</p>
  <p id="aHR">于劣者行忍　　是名为上忍</p>
  <p id="aHS">佛告诸比丘。<a id="a-HT"></a>释提桓因于三十三天为自在王。<a id="a-HU"></a>常行忍辱赞叹于忍。<a id="a-HV"></a>汝等比丘。<a id="a-HW"></a>正信非家出家学道。<a id="a-HX"></a>亦应如是行忍赞叹于忍。<a id="a-HY"></a>应当勤学。</p>
  <p id="aHZ">又起世经云。<a id="a-Ha"></a>佛告诸比丘。<a id="a-Hb"></a>往昔诸天与阿修罗起大斗战。<a id="a-Hc"></a>尔时帝释告其所领三十三天言。<a id="a-Hd"></a>诸仁者。<a id="a-He"></a>汝等诸天。<a id="a-Hf"></a>若与修罗共为战斗。<a id="a-Hg"></a>宜好庄严善持器仗。<a id="a-Hh"></a>若诸天胜修罗不如。<a id="a-Hi"></a>汝等可共生捉毗摩质多罗阿修罗王。<a id="a-Hj"></a>以五系缚之。<a id="a-Hk"></a>将到善法堂前诸天会处三十三天闻帝释命。<a id="a-Hl"></a>依教奉行尔时毗摩质多罗阿修罗王。<a id="a-Hm"></a>亦复告诸修罗言。<a id="a-Hn"></a>若诸天不如。<a id="a-Ho"></a>即当生捉帝释天王以五系缚之。<a id="a-Hp"></a>将诣诸阿修罗七头。<a id="a-Hq"></a>会处立置我前。<a id="a-Hr"></a>诸修罗众亦受教行。<a id="a-Hs"></a>当于彼时帝释得胜。<a id="a-Ht"></a>即便生捉阿修罗王。<a id="a-Hu"></a>以五系缚之。<a id="a-Hv"></a>将诣善法堂前诸天集处。<a id="a-Hw"></a>向帝释立。<a id="a-Hx"></a>尔时毗摩质多罗王若作是念。<a id="a-Hy"></a>愿诸修罗各自安善。<a id="a-Hz"></a>我今不用诸阿修罗。<a id="a-I0"></a>我当在此与天一处同受娱乐。<a id="a-I1"></a>甚适我意。<a id="a-I2"></a>兴此念时即见自身五缚悉解。<a id="a-I3"></a>五欲功德皆现其前。<a id="a-I4"></a>或作是念。<a id="a-I5"></a>我今不用三十三天。<a id="a-I6"></a>愿诸天等各自安善。<a id="a-I7"></a>我愿还归阿修罗宫。<a id="a-I8"></a>起此念时其身五系即还缚之。<a id="a-I9"></a>五欲功德忽即散灭。<a id="a-IA"></a>阿修罗王有如是等微细结缚。<a id="a-IB"></a>诸魔结缚复细于此。<a id="a-IC"></a>所以者何。<a id="a-ID"></a>诸比丘。<a id="a-IE"></a>邪思惟时即被结缚。<a id="a-IF"></a>正忆念时即便解脱。<a id="a-IG"></a>尔时毗摩质多罗阿修罗王。<a id="a-IH"></a>未战已前作如是念。<a id="a-II"></a>我有如是威神德力。<a id="a-IJ"></a>日月宫殿及三十三天。<a id="a-IK"></a>虽在我上运转周行。<a id="a-IL"></a>我力能取以为耳珰。<a id="a-IM"></a>处处游行不为妨碍。<a id="a-IN"></a>尔时罗睺罗阿修罗王。<a id="a-IO"></a>自服种种严身器仗。<a id="a-IP"></a>与鞞摩质多罗王踊跃幻化。<a id="a-IQ"></a>诸小王眷属前后围绕。<a id="a-IR"></a>从阿修罗城道从而出。<a id="a-IS"></a>欲共忉利诸天兴大战斗。<a id="a-IT"></a>尔时难陀忧波难陀二大龙王从其宫出。<a id="a-IU"></a>各各以身绕须弥山。<a id="a-IV"></a>周回七匝一时动之。<a id="a-IW"></a>动已复动。<a id="a-IX"></a>以尾打海。<a id="a-IY"></a>令一段水上于虚空在须弥顶上。<a id="a-IZ"></a>是时帝释告诸天言。<a id="a-Ia"></a>汝等见此大地如是动不。<a id="a-Ib"></a>空中叆叇犹如云雨。<a id="a-Ic"></a>又似重雾。<a id="a-Id"></a>我今定知诸阿修罗欲与天斗。<a id="a-Ie"></a>于是海内诸龙各严器仗而出。<a id="a-If"></a>复往告六欲诸天。<a id="a-Ig"></a>各严器仗乘空而来。<a id="a-Ih"></a>须夜摩天王与无量百千万数诸天子。<a id="a-Ii"></a>下至须弥山顶上在东面。<a id="a-Ij"></a>竖纯青难降伏幡依峰而立。<a id="a-Ik"></a>尔时兜率陀天王与无量百千万众。<a id="a-Il"></a>一时云集须弥山顶。<a id="a-Im"></a>在其南面竖纯黄色难降伏幡依峰而立。</p>
  <p id="aIn">尔时化乐天王与无量百千万天子。<a id="a-Io"></a>下至须弥山顶在其西面。<a id="a-Ip"></a>竖纯赤色难降伏幡依峰而立。</p>
  <p id="aIq">尔时他化自在天王与其无量百千天子。<a id="a-Ir"></a>下至须弥山顶在其北面。<a id="a-Is"></a>竖纯白色难降伏幡依峰而立。</p>
  <p id="aIt">尔时帝释见上诸天并皆云集。<a id="a-Iu"></a>乃至虚空夜叉咸皆随从帝释前立。<a id="a-Iv"></a>于是帝释自着铠甲。<a id="a-Iw"></a>与诸天众前后围绕。<a id="a-Ix"></a>从天宫出欲共大战。<a id="a-Iy"></a>诸器仗等杂色可爱。<a id="a-Iz"></a>皆七宝所成。<a id="a-J0"></a>以此刀仗遥掷阿修罗身莫不洞彻。<a id="a-J1"></a>而不为害。<a id="a-J2"></a>于其身上不见疮痕之迹。<a id="a-J3"></a>唯以触因缘故受于苦痛。<a id="a-J4"></a>诸阿修罗器仗亦是七宝所成。<a id="a-J5"></a>穿诸天身亦皆彻过。<a id="a-J6"></a>而无瘢痕。<a id="a-J7"></a>唯触因缘故受苦痛。</p>
  <p id="aJ8">又增一阿含经云。<a id="a-J9"></a>昔日诸天与阿须伦共斗时。<a id="a-JA"></a>诸天得胜。<a id="a-JB"></a>阿须伦王不如。<a id="a-JC"></a>便怀恐怖。<a id="a-JD"></a>化形极小从藕根孔中过。<a id="a-JE"></a>佛眼所见。<a id="a-JF"></a>非余者所及。</p>
  <p id="aJG">又大集经云。<a id="a-JH"></a>尔时世尊告诸龙众阿修罗言。<a id="a-JI"></a>汝等莫斗。<a id="a-JJ"></a>应当修忍。<a id="a-JK"></a>仁者若能离于嗔怒成就忍辱速得十处。<a id="a-JL"></a>何等为十。<a id="a-JM"></a>一得作王。<a id="a-JN"></a>王四天下自在轮王。<a id="a-JO"></a>二毗楼博叉天王。<a id="a-JP"></a>三毗楼勒叉天王。<a id="a-JQ"></a>四提头赖吒天王。<a id="a-JR"></a>五毗沙门天王。<a id="a-JS"></a>六释天王。<a id="a-JT"></a>七须夜摩天王。<a id="a-JU"></a>八兜率陀天王。<a id="a-JV"></a>九化乐天王。<a id="a-JW"></a>十他化自在天王。<a id="a-JX"></a>诸仁者。<a id="a-JY"></a>若具足忍。<a id="a-JZ"></a>是人速得如是十处忍辱近果。</p>
  <p id="aJa">又中阿含经世尊说颂曰。</p>
  <p id="aJb">若有诤论议　　杂意怀功高</p>
  <p id="aJc">非圣毁此德　　各各相求便</p>
  <p id="aJd">但求他过失　　意欲降伏彼</p>
  <p id="aJe">便互而求胜　　圣不如是说</p>
  <p id="aJf">又中阿含经。<a id="a-Jg"></a>世尊告诸比丘。<a id="a-Jh"></a>汝莫斗诤。<a id="a-Ji"></a>所以者何。</p>
  <p id="aJj">若以诤止诤　　至竟不见止</p>
  <p id="aJk">唯忍能止诤　　是法真尊贵</p>
  <p id="aJl">于是世尊不悦可。<a id="a-Jm"></a>拘舍弥诸比丘诤已。<a id="a-Jn"></a>即从坐起而说颂曰。</p>
  <p id="aJo">以若干言语　　破坏最尊众</p>
  <p id="aJp">破坏圣众时　　无能有诃止</p>
  <p id="aJq">碎身至断命　　夺象牛马财</p>
  <p id="aJr">破国灭亡尽　　彼犹故和解</p>
  <p id="aJs">况汝小言骂　　不能令和合</p>
  <p id="aJt">若不思真义　　怨结焉得息</p>
  <p id="aJu">骂詈责数说　　而能制和合</p>
  <p id="aJv">若思真实义　　怨结必得息</p>
  <p id="aJw">若以诤止诤　　至竟不见止</p>
  <p id="aJx">唯忍能止诤　　是法可尊贵</p>
  <p id="aJy">嗔向慧真人　　口说无赖言</p>
  <p id="aJz">诽谤牟尼圣　　是下贱非智</p>
  <p id="aK0">又佛本行经。<a id="a-K1"></a>佛为五比丘说偈云。</p>
  <p id="aK2">一月之中千过斗　　一斗百倍得胜他</p>
  <p id="aK3">若能归信佛世尊　　能胜于彼十六分</p>
  <p id="aK4">一月之中千过斗　　一斗百倍得胜人</p>
  <p id="aK5">若能归信法正真　　能胜于彼十六分</p>
  <p id="aK6">一月之中千过斗　　一斗百倍得胜他</p>
  <p id="aK7">若能归信一切僧　　能胜于彼十六分</p>
  <p id="aK8">一月之中千过斗　　一斗百倍得胜人</p>
  <p id="aK9">若能思惟法性空　　能胜于彼十六分</p>
  <p id="aKA">又杂宝藏经云。<a id="a-KB"></a>昔有一婢。<a id="a-KC"></a>禀性廉谨。<a id="a-KD"></a>常为主人典[麩-夫+酋]麦豆。<a id="a-KE"></a>时家有一羝羯伺空遂便啖食麦豆。<a id="a-KF"></a>斗量折损为主所嗔。<a id="a-KG"></a>信已不取皆由羊啖。<a id="a-KH"></a>缘是之故婢常固嫌。<a id="a-KI"></a>每自杖捶用打羝羯。<a id="a-KJ"></a>羯亦含怨来抵触婢。<a id="a-KK"></a>如此相犯前后非一。<a id="a-KL"></a>婢因一日空手取火。<a id="a-KM"></a>羊见无杖直来抵婢。<a id="a-KN"></a>婢缘急故。<a id="a-KO"></a>用所取火着羊脊上。<a id="a-KP"></a>羊得火热所在触处。<a id="a-KQ"></a>突烧村人。<a id="a-KR"></a>延及山泽。<a id="a-KS"></a>于时山中五百猕猴。<a id="a-KT"></a>火来炽盛不及避走。<a id="a-KU"></a>即皆一时被火烧死。<a id="a-KV"></a>诸天见已而说偈言。</p>
  <p id="aKW">嗔恚斗诤间　　不应于中止</p>
  <p id="aKX">羝羊共婢斗　　村人猕猴死</p>
  <p id="aKY">颂曰。</p>
  <p id="aKZ">富贵诤人我　　贫贱自然羞</p>
  <p id="aKa">强弱相辜负　　斗讼未曾休</p>
  <p id="aKb">耻恨相侵夺　　觅便报其仇</p>
  <p id="aKc">怨结常对值　　累劫常苦愁</p>
  <p data-pb></p>
  <h2 id="aKd">感应缘(略引二验)</h2>
  <p id="aKe">汉景帝时白颈乌斗 汉中平年中有雀斗。</p>
  <p id="aKf">汉景帝三年十一月有。<a id="a-Kg"></a>白颈乌与。<a id="a-Kh"></a>黑乌群斗楚国莒县白。<a id="a-Ki"></a>颈不胜堕。<a id="a-Kj"></a>泗水中死者数千刘。<a id="a-Kk"></a>向以为近日黑祥也。<a id="a-Kl"></a>楚王伐逆无道刑辱申公。<a id="a-Km"></a>与吴谋反。<a id="a-Kn"></a>乌群斗者师战之象也。<a id="a-Ko"></a>白颈者小。<a id="a-Kp"></a>明小者败也。<a id="a-Kq"></a>堕于水者将死水地。<a id="a-Kr"></a>王伐不寤。<a id="a-Ks"></a>遂举兵应吴与汉大战。<a id="a-Kt"></a>兵败而走。<a id="a-Ku"></a>至于丹徒为越人所斩。<a id="a-Kv"></a>堕泗水之效也。<a id="a-Kw"></a>京房易传曰。<a id="a-Kx"></a>逆亲亲厥妖日黑。<a id="a-Ky"></a>乌斗于国。<a id="a-Kz"></a>燕王旦之谋反也。<a id="a-L0"></a>又有一乌一鹊。<a id="a-L1"></a>斗于燕宫中。<a id="a-L2"></a>堕地死。<a id="a-L3"></a>五行志。<a id="a-L4"></a>以为楚燕背骨肉。<a id="a-L5"></a>蕃臣骄恣而谋不义。<a id="a-L6"></a>俱有乌鹊斗死之祥。<a id="a-L7"></a>行同而占合。<a id="a-L8"></a>此天人之明表也。<a id="a-L9"></a>燕阴谋未发。<a id="a-LA"></a>独王自杀于宫。<a id="a-LB"></a>故一乌而水色者死。<a id="a-LC"></a>楚亢阳举兵。<a id="a-LD"></a>军师大败于野。<a id="a-LE"></a>故乌众而金色者死。<a id="a-LF"></a>天道精微之效也。<a id="a-LG"></a>京房易传曰。<a id="a-LH"></a>颛征去杀厥妖乌鹊斗也。</p>
  <p id="aLI">汉中平三年八月。<a id="a-LJ"></a>怀陵上有万余雀。<a id="a-LK"></a>先极悲鸣已因乱斗相杀。<a id="a-LL"></a>皆断头悬着树枝枳棘。<a id="a-LM"></a>到六年灵帝崩。<a id="a-LN"></a>夫陵者高大之象也。<a id="a-LO"></a>雀者爵也。<a id="a-LP"></a>天诫若曰。<a id="a-LQ"></a>怀爵禄而尊厚者。<a id="a-LR"></a>自还相害至灭亡也(右二验出搜神记)</p>
 </body>
</html>