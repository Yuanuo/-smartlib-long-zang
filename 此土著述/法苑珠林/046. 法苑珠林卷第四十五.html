<!doctype html>
<html id="z3IBWiZ1R6" data-ver="1086">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第四十五</h1>
  <h2 id="a2">纳谏篇第四十二 审察篇第四十三</h2>
  <h2 id="a3">纳谏篇(此有二部)</h2>
  <h2 id="a4">述意部第一</h2>
  <p id="a5">夫纳其理则言语绝。<a id="a-6"></a>乖其趣则诤论兴。<a id="a-7"></a>然直言者德之本。<a id="a-8"></a>纳受者行之原。<a id="a-9"></a>所以籍言而德显。<a id="a-A"></a>纳受而行全。<a id="a-B"></a>譬目短于自见必借镜以观形。<a id="a-C"></a>发拙于自理。<a id="a-D"></a>必假栉以自通。<a id="a-E"></a>故面之所以形。<a id="a-F"></a>明镜之力也。<a id="a-G"></a>发之所以理。<a id="a-H"></a>玄栉之功也。<a id="a-I"></a>行之所以芳。<a id="a-J"></a>盖言之益也。<a id="a-K"></a>是故身之将败。<a id="a-L"></a>必不纳正谏之言。<a id="a-M"></a>命之将终。<a id="a-N"></a>必不可处于良医也。</p>
  <p data-pb></p>
  <h2 id="aO">引证部第二</h2>
  <p id="aP">如杂宝藏经云。<a id="a-Q"></a>佛言。<a id="a-R"></a>昔迦尸国王名为恶受。<a id="a-S"></a>极作非法。<a id="a-T"></a>苦恼百姓残贼无道。<a id="a-U"></a>四远贾客珍奇胜物。<a id="a-V"></a>皆税夺取不酬其直。<a id="a-W"></a>由是之故国中宝物遂至大贵。<a id="a-X"></a>诸人称传恶名流布。<a id="a-Y"></a>尔时有鹦鹉王在于林中。<a id="a-Z"></a>闻行路人说王之恶。<a id="a-a"></a>即自思念。<a id="a-b"></a>我虽是鸟尚知其非。<a id="a-c"></a>今当诣彼为说善道。<a id="a-d"></a>彼王若闻我语必作是言。<a id="a-e"></a>彼鸟之王犹有善言。<a id="a-f"></a>奈何人王为彼讥责。<a id="a-g"></a>傥能改修。<a id="a-h"></a>寻即高飞至王园中。<a id="a-i"></a>回翔下降在一树上。<a id="a-j"></a>值王夫人入园游观。<a id="a-k"></a>于时鹦鹉鼓翼嘤鸣。<a id="a-l"></a>而语之言。<a id="a-m"></a>王今暴虐无道之甚。<a id="a-n"></a>残害万民毒及鸟兽。<a id="a-o"></a>含识嗷嗷人畜愤结。<a id="a-p"></a>呼嗟之音周闻天下。<a id="a-q"></a>夫人苛克与王无异。<a id="a-r"></a>民之父母岂应如是。<a id="a-s"></a>夫人闻已嗔恚炽盛。<a id="a-t"></a>此何小鸟骂我溢口。<a id="a-u"></a>遣人伺捕。<a id="a-v"></a>尔时鹦鹉不惊不畏入捕者手。<a id="a-w"></a>夫人得之即用与王。<a id="a-x"></a>王语鹦鹉。<a id="a-y"></a>何以骂我。<a id="a-z"></a>鹦鹉答言。<a id="a-10"></a>说王非法乃欲相益。<a id="a-11"></a>不敢骂王。<a id="a-12"></a>时王问言。<a id="a-13"></a>有何非法。<a id="a-14"></a>答言。<a id="a-15"></a>有七事非法能危王身。<a id="a-16"></a>问言。<a id="a-17"></a>何等为七。<a id="a-18"></a>答言。<a id="a-19"></a>一者耽荒女色不敬真正。<a id="a-1A"></a>二者嗜酒醉乱不恤国事。<a id="a-1B"></a>三者贪着棋博不修礼敬。<a id="a-1C"></a>四者游猎杀生都无慈心。<a id="a-1D"></a>五者好出恶言初不善语。<a id="a-1E"></a>六者赋役谪罚倍加常则。<a id="a-1F"></a>七者不以义理劫夺民财。<a id="a-1G"></a>有此七事能危王身。<a id="a-1H"></a>又有三事俱败王国。<a id="a-1I"></a>王复问言。<a id="a-1J"></a>何谓三事。<a id="a-1K"></a>答言。<a id="a-1L"></a>一者亲近邪佞谄恶之人。<a id="a-1M"></a>二者不附贤良不受善言。<a id="a-1N"></a>三者好伐他国不养人民。<a id="a-1O"></a>此三不除倾败之期。<a id="a-1P"></a>非旦则夕。<a id="a-1Q"></a>夫为王者率土归仰。<a id="a-1R"></a>王当如桥济度万民。<a id="a-1S"></a>王当如称亲疏皆平。<a id="a-1T"></a>王当如道不违圣踪。<a id="a-1U"></a>王者如日普照世间。<a id="a-1V"></a>王者如月与物清凉。<a id="a-1W"></a>王如父母恩育慈矜。<a id="a-1X"></a>王者如天覆盖一切。<a id="a-1Y"></a>王者如地载养万物。<a id="a-1Z"></a>王者如火为诸万民烧除恶患。<a id="a-1a"></a>王者如水润泽四方。<a id="a-1b"></a>应如过去转轮圣王。<a id="a-1c"></a>乃以十善道教化众生。<a id="a-1d"></a>王闻其言深自惭愧。<a id="a-1e"></a>鹦鹉之言。<a id="a-1f"></a>至诚至款。<a id="a-1g"></a>我为人王所行无道。<a id="a-1h"></a>请遵其教奉以为师受修正行。<a id="a-1i"></a>尔时国内风教既行恶名消灭。<a id="a-1j"></a>夫人臣佐皆生忠敬。<a id="a-1k"></a>一切人民无不欢喜。<a id="a-1l"></a>尔时鹦鹉者我身是也。<a id="a-1m"></a>尔时迦尸国王恶受者。<a id="a-1n"></a>今辅相是也。<a id="a-1o"></a>尔时夫人者今辅相夫人是也。</p>
  <p id="a1p">又萨遮尼干子经云。<a id="a-1q"></a>时严炽王言。<a id="a-1r"></a>大师颇有众生聪明大智利根有罪过不。<a id="a-1s"></a>答言有。<a id="a-1t"></a>何者是。<a id="a-1u"></a>答言。<a id="a-1v"></a>大王即是。<a id="a-1w"></a>王甚聪明大智利根黠慧。<a id="a-1x"></a>有大威力心不怯弱。<a id="a-1y"></a>好喜布施威德具足。<a id="a-1z"></a>亦有罪过。<a id="a-20"></a>王言。<a id="a-21"></a>大师我之罪过云何。<a id="a-22"></a>答言。<a id="a-23"></a>大王之罪太极暴恶。<a id="a-24"></a>太严太忽太硬太卒。<a id="a-25"></a>大王当知。<a id="a-26"></a>若王子性太恶者。<a id="a-27"></a>彼为一切多人不用。<a id="a-28"></a>多人不爱。<a id="a-29"></a>多人不喜。<a id="a-2A"></a>乃至父母亦不喜见。<a id="a-2B"></a>何况余人。<a id="a-2C"></a>是故大王。<a id="a-2D"></a>不应太恶。<a id="a-2E"></a>所为作事当安详不应太卒而说偈言。</p>
  <p id="a2F">若王行恶行　　嗔心不见事</p>
  <p id="a2G">动则怖众生　　乃至父母畏</p>
  <p id="a2H">何况余非亲　　而当有念爱</p>
  <p id="a2I">大王应当知　　智者舍嗔恚</p>
  <p id="a2J">尔时严炽王在坐对面闻尼干子毁訾自身。<a id="a-2K"></a>心生不忍嗔心不喜。<a id="a-2L"></a>心生毒害即作是言。<a id="a-2M"></a>萨遮尼干子。<a id="a-2N"></a>汝云何于大众中说我过患。<a id="a-2O"></a>我从昔来无人敢正看我。<a id="a-2P"></a>汝今毁我罪应合死。<a id="a-2Q"></a>作是语已告诸臣言。<a id="a-2R"></a>汝当捉此断其命根。<a id="a-2S"></a>尼干惊怖语言。<a id="a-2T"></a>大王。<a id="a-2U"></a>汝今莫卒作如是恶。<a id="a-2V"></a>我有善言。<a id="a-2W"></a>愿王暂时施我无畏听我所说。<a id="a-2X"></a>王言。<a id="a-2Y"></a>汝何所说当速说。<a id="a-2Z"></a>尼干答言。<a id="a-2a"></a>大王当知。<a id="a-2b"></a>我亦有罪由太实语不虚语称事语以我如是。<a id="a-2c"></a>大恶人前。<a id="a-2d"></a>急性人前。<a id="a-2e"></a>无慈悲人前。<a id="a-2f"></a>卒作事人前。<a id="a-2g"></a>如是行人前说如是实语。<a id="a-2h"></a>大王当知。<a id="a-2i"></a>点慧之人不应一切时一切处常说实语。<a id="a-2j"></a>应当善观可与语人不可与语人可语时不可语时。<a id="a-2k"></a>当知实语世人不爱不善赞叹。<a id="a-2l"></a>而说偈言。</p>
  <p id="a2m">智者不知时　　卒随意说实</p>
  <p id="a2n">彼人智者呵　　何况无智者</p>
  <p id="a2o">智者一切处　　亦不皆实语</p>
  <p id="a2p">是实憍尸迦　　实语入恶道</p>
  <p id="a2q">尔时王闻尼干子说自身过罪。<a id="a-2r"></a>即便开解归诚忏悔。</p>
  <p id="a2s">又大庄严论云。<a id="a-2t"></a>佛言。<a id="a-2u"></a>我昔曾闻。<a id="a-2v"></a>有羌老母入于林中采波罗树叶卖以自活。<a id="a-2w"></a>路由关逻。<a id="a-2x"></a>逻人税之。<a id="a-2y"></a>时老母不欲令税。<a id="a-2z"></a>而语之言。<a id="a-30"></a>汝能将我至王边者。<a id="a-31"></a>税乃可得。<a id="a-32"></a>若不尔者终不与汝。<a id="a-33"></a>于是逻人遂共纷纭。<a id="a-34"></a>往至王所。<a id="a-35"></a>王问老母。<a id="a-36"></a>汝今何故不输关税。<a id="a-37"></a>老母白王。<a id="a-38"></a>王颇识彼某比丘不。<a id="a-39"></a>王言。<a id="a-3A"></a>我识是大罗汉。<a id="a-3B"></a>又问。<a id="a-3C"></a>第二比丘王复识不。<a id="a-3D"></a>王言。<a id="a-3E"></a>我识彼亦罗汉。<a id="a-3F"></a>又问。<a id="a-3G"></a>第三比丘王复识不。<a id="a-3H"></a>王答言识。<a id="a-3I"></a>彼亦罗汉。<a id="a-3J"></a>老母抗声而白王言。<a id="a-3K"></a>是三罗汉皆是我子。<a id="a-3L"></a>此诸子等受王供养。<a id="a-3M"></a>能使大王受无量福。<a id="a-3N"></a>是则名为与王税物。<a id="a-3O"></a>云何更欲税夺于我。<a id="a-3P"></a>王闻是已叹未曾有。<a id="a-3Q"></a>善哉老母。<a id="a-3R"></a>能生圣子。<a id="a-3S"></a>我实不知彼罗汉是汝子者。<a id="a-3T"></a>应加供养恭敬于汝老母。<a id="a-3U"></a>即说偈言。</p>
  <p id="a3V">吾生育三子　　勇健超三界</p>
  <p id="a3W">悉皆证罗汉　　为世作福田</p>
  <p id="a3X">王若供养时　　获福当税物</p>
  <p id="a3Y">云何而方欲　　税夺我所有</p>
  <p id="a3Z">王闻是偈已身毛皆竖。<a id="a-3a"></a>于三宝所生信敬心。<a id="a-3b"></a>流泪而言如此老母宜加供养况税其物。</p>
  <p id="a3c">又旧杂譬喻经云。<a id="a-3d"></a>昔有沙门行至他国。<a id="a-3e"></a>夜不得入城于外草中坐。<a id="a-3f"></a>至夜有阅叉鬼来持之当啖。<a id="a-3g"></a>沙门言。<a id="a-3h"></a>汝相离远矣。<a id="a-3i"></a>鬼言。<a id="a-3j"></a>何以为远。<a id="a-3k"></a>沙门言。<a id="a-3l"></a>汝欲害我。<a id="a-3m"></a>我当生忉利天上。<a id="a-3n"></a>汝当入地狱。<a id="a-3o"></a>是不为远耶。<a id="a-3p"></a>鬼则致谢作礼而去。</p>
  <p id="a3q">又摩邓女经云。<a id="a-3r"></a>时阿难持钵行乞食已随水边行。<a id="a-3s"></a>见一女人在水边担水。<a id="a-3t"></a>而阿难从女乞水。<a id="a-3u"></a>女即与水。<a id="a-3v"></a>女随阿难视所止处。<a id="a-3w"></a>女归告母。<a id="a-3x"></a>母名摩邓。<a id="a-3y"></a>女便于家内委卧而啼。<a id="a-3z"></a>母问何为悲啼。<a id="a-40"></a>女言。<a id="a-41"></a>母欲嫁我者莫与他人。<a id="a-42"></a>我于水边见一沙门从我乞水。<a id="a-43"></a>我问阿谁。<a id="a-44"></a>答字阿难。<a id="a-45"></a>我得阿难乃可嫁。<a id="a-46"></a>如不得者我不嫁也。<a id="a-47"></a>母出行问阿难。<a id="a-48"></a>知阿难承事佛人。<a id="a-49"></a>母已知还告女言。<a id="a-4A"></a>阿难事佛道人。<a id="a-4B"></a>不肯为汝作夫。<a id="a-4C"></a>女啼不食。<a id="a-4D"></a>母知蛊道。<a id="a-4E"></a>请阿难饭。<a id="a-4F"></a>女便大喜。<a id="a-4G"></a>母语阿难。<a id="a-4H"></a>我女欲为卿作妻。<a id="a-4I"></a>阿难言。<a id="a-4J"></a>我持戒不畜妻。<a id="a-4K"></a>复言。<a id="a-4L"></a>我女不得卿为夫者。<a id="a-4M"></a>便欲自杀。<a id="a-4N"></a>阿难言。<a id="a-4O"></a>我师是佛。<a id="a-4P"></a>不与女人交通。<a id="a-4Q"></a>母入语女具述此意。<a id="a-4R"></a>女对母啼言。<a id="a-4S"></a>但为我闭门无令得出。<a id="a-4T"></a>暮自为夫。<a id="a-4U"></a>母便闭门。<a id="a-4V"></a>以蛊道法缚阿难至于晡时。<a id="a-4W"></a>母为女布席卧处。<a id="a-4X"></a>女便大喜。<a id="a-4Y"></a>遂自庄饰。<a id="a-4Z"></a>阿难不就。<a id="a-4a"></a>母令中庭地出火。<a id="a-4b"></a>牵阿难衣言。<a id="a-4c"></a>汝不为我女作夫。<a id="a-4d"></a>我掷汝火中。<a id="a-4e"></a>阿难自鄙。<a id="a-4f"></a>为佛作沙门今反不能得出。<a id="a-4g"></a>佛即持神心知阿难故救。<a id="a-4h"></a>还佛所具白前事。<a id="a-4i"></a>女见阿难去于家啼哭不止。<a id="a-4j"></a>续念阿难。<a id="a-4k"></a>女明日自求阿难。<a id="a-4l"></a>复见阿难行乞食。<a id="a-4m"></a>随阿难背后。<a id="a-4n"></a>视阿难足。<a id="a-4o"></a>视阿难面。<a id="a-4p"></a>阿难惭避。<a id="a-4q"></a>女随不止。<a id="a-4r"></a>阿难白佛言。<a id="a-4s"></a>摩邓女今日复随我后。<a id="a-4t"></a>佛使追呼。<a id="a-4u"></a>佛问女云。<a id="a-4v"></a>汝追逐阿难何等所索。<a id="a-4w"></a>女言。<a id="a-4x"></a>我闻阿难无妇。<a id="a-4y"></a>我又无夫。<a id="a-4z"></a>欲为作妇也。<a id="a-50"></a>佛告女言。<a id="a-51"></a>阿难无发汝今有发。<a id="a-52"></a>汝能剃发。<a id="a-53"></a>我使阿难为汝作夫。<a id="a-54"></a>女言能剃。<a id="a-55"></a>佛言。<a id="a-56"></a>归报汝母剃头竟来。<a id="a-57"></a>女归具白母知。<a id="a-58"></a>母言。<a id="a-59"></a>我生汝护汝头发。<a id="a-5A"></a>何为欲得沙门作妇。<a id="a-5B"></a>国中大有豪富。<a id="a-5C"></a>我自嫁汝。<a id="a-5D"></a>女言。<a id="a-5E"></a>我宁生死为阿难作妇。<a id="a-5F"></a>母言。<a id="a-5G"></a>辱我种族。<a id="a-5H"></a>母为下刀剃头已。<a id="a-5I"></a>女还到佛所言。<a id="a-5J"></a>我已剃发。<a id="a-5K"></a>佛言。<a id="a-5L"></a>汝爱阿难何等。<a id="a-5M"></a>女言。<a id="a-5N"></a>我爱阿难眼。<a id="a-5O"></a>爱阿难鼻。<a id="a-5P"></a>爱阿难口。<a id="a-5Q"></a>爱阿难耳。<a id="a-5R"></a>爱阿难声。<a id="a-5S"></a>爱阿难行步。<a id="a-5T"></a>佛言。<a id="a-5U"></a>眼中但有泪。<a id="a-5V"></a>鼻中但有洟。<a id="a-5W"></a>口中但有涎。<a id="a-5X"></a>耳中但有矃。<a id="a-5Y"></a>身中但有屎尿臭处不净。<a id="a-5Z"></a>其有夫妻者便有恶露。<a id="a-5a"></a>恶露中便生儿子。<a id="a-5b"></a>已有儿子便有死亡。<a id="a-5c"></a>已有死亡便有哭泣。<a id="a-5d"></a>于是身中有何所益。<a id="a-5e"></a>女即思念身中恶露。<a id="a-5f"></a>便自正心即得罗汉。<a id="a-5g"></a>佛知得道。<a id="a-5h"></a>即告女言。<a id="a-5i"></a>汝起至阿难所。<a id="a-5j"></a>女即惭愧低头长跪佛前言。<a id="a-5k"></a>女实愚痴故逐阿难。<a id="a-5l"></a>今我心开如冥中有灯火。<a id="a-5m"></a>如人乘船船坏依岸。<a id="a-5n"></a>如盲人得扶。<a id="a-5o"></a>如老人持杖。<a id="a-5p"></a>今佛与我道令我心开。<a id="a-5q"></a>如是诸比丘俱问佛。<a id="a-5r"></a>是女人何因得道。<a id="a-5s"></a>佛告诸比丘。<a id="a-5t"></a>是摩邓女先世时。<a id="a-5u"></a>五百世为阿难作妇常相爱敬。<a id="a-5v"></a>故于我法中得道。<a id="a-5w"></a>于今夫妻相见如兄如弟。<a id="a-5x"></a>如是佛道何用不为。<a id="a-5y"></a>佛说是经。<a id="a-5z"></a>诸比丘闻已皆大欢喜。</p>
  <p id="a60">又百缘经云。<a id="a-61"></a>佛在世时。<a id="a-62"></a>舍卫城中有一婆罗门名曰梵摩。<a id="a-63"></a>多闻辩才明解经论。<a id="a-64"></a>四韦陀典无不鉴达。<a id="a-65"></a>其妇生女。<a id="a-66"></a>端正殊妙智慧辩才无有及者。<a id="a-67"></a>闻诸婆罗门共父论议。<a id="a-68"></a>悉能受持一言不失。<a id="a-69"></a>如是展转所闻甚多。<a id="a-6A"></a>与耆旧长宿皆来咨启无不通达。<a id="a-6B"></a>闻世有佛始成正觉教化众生咨受法昧。<a id="a-6C"></a>寻自庄严往诣佛所。<a id="a-6D"></a>见佛发心求索出家。<a id="a-6E"></a>佛告善来比丘尼。<a id="a-6F"></a>头发自落法服着身。<a id="a-6G"></a>成比丘尼。<a id="a-6H"></a>精勤修习得阿罗汉果。</p>
  <p id="a6I">阿难见已白佛言。<a id="a-6J"></a>此须漫比丘尼。<a id="a-6K"></a>宿殖何福。<a id="a-6L"></a>今值佛出家得道。<a id="a-6M"></a>佛告阿难。<a id="a-6N"></a>此贤劫中有佛出世。<a id="a-6O"></a>号曰迦葉。<a id="a-6P"></a>入涅槃后于像法中有一比丘尼心常喜乐说法教化。<a id="a-6Q"></a>精勤无替。<a id="a-6R"></a>因发誓愿。<a id="a-6S"></a>使我来世释迦牟尼佛法之中明解经论。<a id="a-6T"></a>发是愿已便取命终生天人中。<a id="a-6U"></a>聪明智慧无有及者。<a id="a-6V"></a>今值我出家得道。<a id="a-6W"></a>多闻第一。<a id="a-6X"></a>比丘闻已欢喜奉行。</p>
  <p id="a6Y">又中阿含经云。<a id="a-6Z"></a>禅以声为刺。<a id="a-6a"></a>世尊亦说以声为刺。<a id="a-6b"></a>所以者何。<a id="a-6c"></a>我实如是说禅有刺。<a id="a-6d"></a>持戒者以犯戒为刺。<a id="a-6e"></a>护诸根者以严饰身为刺。<a id="a-6f"></a>修习恶露者以净相为刺。<a id="a-6g"></a>修习慈心者以恚为刺。<a id="a-6h"></a>离洒者以饮酒为刺。<a id="a-6i"></a>梵行者以见女色为刺。<a id="a-6j"></a>入初禅者以声为刺。<a id="a-6k"></a>入第二禅者以觉观为刺。<a id="a-6l"></a>入第三禅者以喜为刺。<a id="a-6m"></a>入第四禅者以入出息为刺。<a id="a-6n"></a>入空处者以色想为刺。<a id="a-6o"></a>入识处者以空处想为刺。<a id="a-6p"></a>入无所有处者以识处想为刺。<a id="a-6q"></a>入无想处者以无所有处想为刺。<a id="a-6r"></a>入想知灭定者以想知为刺。<a id="a-6s"></a>复有三刺。<a id="a-6t"></a>欲刺恚刺愚痴刺。<a id="a-6u"></a>此三刺者漏尽阿罗诃已断已知。<a id="a-6v"></a>拔绝根本灭不复生。<a id="a-6w"></a>是为阿罗诃无刺(除此刺者是名纳谏)</p>
  <p id="a6x">又大鱼事经云。<a id="a-6y"></a>尔时世尊告诸比丘。<a id="a-6z"></a>昔时有一池水饶诸大鱼。<a id="a-70"></a>尔时大鱼敕小鱼曰。<a id="a-71"></a>汝等莫离此间往他。<a id="a-72"></a>处所备为恶人所得。<a id="a-73"></a>尔时小鱼不从大鱼教。<a id="a-74"></a>便往至他处。<a id="a-75"></a>尔时渔师以饭网罗线捕诸鱼。<a id="a-76"></a>诸小鱼见便趣大鱼处所。<a id="a-77"></a>尔时大鱼见小鱼来。<a id="a-78"></a>便问小鱼曰。<a id="a-79"></a>汝等莫离此间往至他所不。<a id="a-7A"></a>尔时小鱼便答大鱼曰。<a id="a-7B"></a>我等向者已至他所来。<a id="a-7C"></a>大鱼便敕小鱼曰。<a id="a-7D"></a>汝等既至他所。<a id="a-7E"></a>不为罗网取捕耶。<a id="a-7F"></a>小鱼答大鱼曰。<a id="a-7G"></a>我等至彼不为人所捕。<a id="a-7H"></a>然遥见长线寻我后来。<a id="a-7I"></a>大鱼便语小鱼曰。<a id="a-7J"></a>汝等已为所害。<a id="a-7K"></a>所以然者。<a id="a-7L"></a>汝所遥见线寻后来者。<a id="a-7M"></a>昔先祖父母等尽为此线所害。<a id="a-7N"></a>汝见必为所害。<a id="a-7O"></a>汝非我儿。<a id="a-7P"></a>尔时小鱼尽为[敲-高+(虎-儿+魚)]师所捕。<a id="a-7Q"></a>举着岸上。<a id="a-7R"></a>如是小鱼大有死者(为不受语为网所害)</p>
  <p id="a7S">又僧祇律云。<a id="a-7T"></a>佛告诸比丘。<a id="a-7U"></a>过去世时有城名波罗柰。<a id="a-7V"></a>国名伽尸。<a id="a-7W"></a>时有一婆罗门。<a id="a-7X"></a>于旷野中造立义井。<a id="a-7Y"></a>为放牧行者皆就井饮。<a id="a-7Z"></a>并及洗浴。<a id="a-7a"></a>时日向暮。<a id="a-7b"></a>有群野干来趣井饮地残水。<a id="a-7c"></a>有野干主不饮地水。<a id="a-7d"></a>便内头罐中饮水。<a id="a-7e"></a>饮已戴罐高举扑。<a id="a-7f"></a>破瓦罐。<a id="a-7g"></a>罐口犹贯其项。<a id="a-7h"></a>诸野干辈语野干主。<a id="a-7i"></a>若湿树叶可用者。<a id="a-7j"></a>尚当护之。<a id="a-7k"></a>况复此罐利益行人。<a id="a-7l"></a>云何打破。<a id="a-7m"></a>野干主言。<a id="a-7n"></a>我作是乐。<a id="a-7o"></a>但当快心。<a id="a-7p"></a>那知他事。<a id="a-7q"></a>时有行人语婆罗门。<a id="a-7r"></a>汝罏已破。<a id="a-7s"></a>复更着之。<a id="a-7t"></a>犹如前法。<a id="a-7u"></a>为野干所破。<a id="a-7v"></a>乃至十四。<a id="a-7w"></a>诸野干辈数数谏之。<a id="a-7x"></a>犹不受语。<a id="a-7y"></a>时婆罗门便自念言。<a id="a-7z"></a>是谁破罐。<a id="a-80"></a>当往伺之。<a id="a-81"></a>正是野干。<a id="a-82"></a>便作是念我福德井。<a id="a-83"></a>而作留难。<a id="a-84"></a>便作木罐。<a id="a-85"></a>坚固难破。<a id="a-86"></a>令头易入难出。<a id="a-87"></a>持着井边。<a id="a-88"></a>然捉杖屏处伺之。<a id="a-89"></a>行人饮讫野干主如前入饮。<a id="a-8A"></a>饮讫扑地不能令破。<a id="a-8B"></a>时婆罗门捉杖打杀。<a id="a-8C"></a>空中有天。<a id="a-8D"></a>说此偈言。</p>
  <p id="a8E">知识慈心语　　狠[仁-二+戾]不受谏</p>
  <p id="a8F">守顽招此祸　　自丧其身命</p>
  <p id="a8G">是故痴野干　　遭斯木罐苦</p>
  <p id="a8H">佛告诸比丘。<a id="a-8I"></a>尔时野干主者。<a id="a-8J"></a>今提婆达多是。<a id="a-8K"></a>时群野干者。<a id="a-8L"></a>今诸比丘谏提婆达多者是。<a id="a-8M"></a>当知于过去时已曾不受知识软语自丧身命。<a id="a-8N"></a>今复不受诸比丘谏。<a id="a-8O"></a>当堕恶道长夜受苦。</p>
  <p id="a8P">颂曰。</p>
  <p id="a8Q">智人受谏　　愚人拒违　　譬同明镜</p>
  <p id="a8R">影照瑕疵　　见过须改　　慕在知机</p>
  <p id="a8S">顽戆固执　　困厄何依</p>
  <p data-pb></p>
  <h2 id="a8T">审察篇第四十三(此有四部)</h2>
  <p id="a8U">意部 审怒部 审过部 审学部。</p>
  <p data-pb></p>
  <h2 id="a8V">述意部第一</h2>
  <p id="a8W">夫圣人利物审境观心。<a id="a-8X"></a>调识情于宝所。<a id="a-8Y"></a>运假实于妄诚。<a id="a-8Z"></a>故审非慧无以穷其实。<a id="a-8a"></a>慧非审无以察其照。<a id="a-8b"></a>然则照察之源审定之要。<a id="a-8c"></a>故能无法不缘无境不察。<a id="a-8d"></a>然后缘法察境。<a id="a-8e"></a>乃知同趣于玄功交养于万法也。</p>
  <h2 id="a8f">审怒部第二</h2>
  <p id="a8g">如僧祇律云。<a id="a-8h"></a>佛告诸比丘。<a id="a-8i"></a>过去世时有婆罗门家贫。<a id="a-8j"></a>有妇不生儿。<a id="a-8k"></a>家有那俱罗虫。<a id="a-8l"></a>便生一子。<a id="a-8m"></a>时婆罗门以无子故养如儿想。<a id="a-8n"></a>那俱罗子于婆罗门亦如父想。<a id="a-8o"></a>于后妇便有身。<a id="a-8p"></a>满月生子。<a id="a-8q"></a>便作是念。<a id="a-8r"></a>由那俱罗生吉祥子。<a id="a-8s"></a>使我有儿。<a id="a-8t"></a>时婆罗门欲出乞食。<a id="a-8u"></a>便敕妇言。<a id="a-8v"></a>汝若出行当将儿去。<a id="a-8w"></a>慎莫留。<a id="a-8x"></a>后妇与儿食已便至比舍。<a id="a-8y"></a>借碓舂谷。<a id="a-8z"></a>是时小儿有苏酪香。<a id="a-90"></a>时有毒蛇乘香来至。<a id="a-91"></a>张口吐毒欲杀小儿。<a id="a-92"></a>那俱罗虫便作是念。<a id="a-93"></a>我父出行母亦不在。<a id="a-94"></a>云何毒蛇欲杀我弟。<a id="a-95"></a>便杀毒蛇段为七分。<a id="a-96"></a>父母知者必当赏我。<a id="a-97"></a>以血涂口当门而住。<a id="a-98"></a>欲令父母见之欢喜。<a id="a-99"></a>时婆罗门始从外来。<a id="a-9A"></a>见妇舍外便嗔恚言。<a id="a-9B"></a>我教行时当将儿去。<a id="a-9C"></a>何以独行。<a id="a-9D"></a>父欲入门见那俱罗口中有血。<a id="a-9E"></a>便作是念。<a id="a-9F"></a>我夫妇不在将无杀食我儿。<a id="a-9G"></a>徒养此虫。<a id="a-9H"></a>即前打杀。<a id="a-9I"></a>既入门内自见己儿[口*束]指而戏。<a id="a-9J"></a>复见毒蛇七分在地。<a id="a-9K"></a>时婆罗门深自苦责。<a id="a-9L"></a>是那俱罗善有人情救我子命。<a id="a-9M"></a>我不善观卒便杀之。<a id="a-9N"></a>可痛可怜。<a id="a-9O"></a>迷闷躄地。<a id="a-9P"></a>空中有天。<a id="a-9Q"></a>即说偈言。</p>
  <p id="a9R">宜审谛观察　　勿行卒威怒</p>
  <p id="a9S">善友恩爱离　　枉害伤良善</p>
  <p id="a9T">喻如婆罗门　　杀彼那俱罗</p>
  <p id="a9U">又佛说大子沐魄经云。<a id="a-9V"></a>佛告诸比丘。<a id="a-9W"></a>昔者有国名波罗柰。<a id="a-9X"></a>王有太子。<a id="a-9Y"></a>字名沐魄。<a id="a-9Z"></a>生无穷极之相。<a id="a-9a"></a>端正好洁无有双比。<a id="a-9b"></a>父母奇之供养瞻视。<a id="a-9c"></a>须其长大当为立字。<a id="a-9d"></a>结舌不语十有三年。<a id="a-9e"></a>澹泊拙朴志若死灰。<a id="a-9f"></a>身如枯木。<a id="a-9g"></a>耳不听音。<a id="a-9h"></a>目不视色。<a id="a-9i"></a>状类喑哑聋盲之人。<a id="a-9j"></a>于是父王患而苦之。<a id="a-9k"></a>王语夫人当奈之何。<a id="a-9l"></a>此子必为他国所笑。<a id="a-9m"></a>夫人语王。<a id="a-9n"></a>当召相师使相之。<a id="a-9o"></a>王即召婆罗门师相之。<a id="a-9p"></a>婆罗门言。<a id="a-9q"></a>此子非世间人。<a id="a-9r"></a>但荧惑耳。<a id="a-9s"></a>外为端正内怀不祥。<a id="a-9t"></a>宜国剪弃将是不久。<a id="a-9u"></a>不可育养。<a id="a-9v"></a>宜当生埋诛而杀之。<a id="a-9w"></a>今不除此子恐后无复立子。<a id="a-9x"></a>于是夫人即随王所为。<a id="a-9y"></a>王即召国中大臣共议之。<a id="a-9z"></a>一臣言。<a id="a-A0"></a>但弃于深山之中无人之处。<a id="a-A1"></a>一臣言。<a id="a-A2"></a>投于深水之中。<a id="a-A3"></a>一臣言。<a id="a-A4"></a>但随师所语。<a id="a-A5"></a>掘地作深坎而生埋之。<a id="a-A6"></a>王即召国中外障兵二千余人。<a id="a-A7"></a>使掘地作藏。<a id="a-A8"></a>给二十岁储资粮。<a id="a-A9"></a>时以太子奴仆珍宝璎珞。<a id="a-AA"></a>尽还太子。<a id="a-AB"></a>于是夫人伤绝。<a id="a-AC"></a>我独无相。<a id="a-AD"></a>子生薄命乃值此殃。<a id="a-AE"></a>事不获已。<a id="a-AF"></a>于是送太子正殿上。<a id="a-AG"></a>五百夫人来观太子。<a id="a-AH"></a>见太子端正好洁无有双比。<a id="a-AI"></a>而言。<a id="a-AJ"></a>太子何以不语而当生埋。<a id="a-AK"></a>五百婇女来观太子。<a id="a-AL"></a>见太子端正好洁无有双比。<a id="a-AM"></a>而言。<a id="a-AN"></a>太子何以不语而当生埋。<a id="a-AO"></a>各为太子作伎乐。<a id="a-AP"></a>太子默然不观不听。<a id="a-AQ"></a>于是送太子外殿上。<a id="a-AR"></a>五百大臣来观太子。<a id="a-AS"></a>见太子端正好洁。<a id="a-AT"></a>驰白大王。<a id="a-AU"></a>此子非不语之人。<a id="a-AV"></a>且见小留。<a id="a-AW"></a>语在不久。<a id="a-AX"></a>婆罗门师不可审信。<a id="a-AY"></a>王言。<a id="a-AZ"></a>此是国事非卿所知。<a id="a-Aa"></a>作藏已讫来追太子。<a id="a-Ab"></a>王语其仆。<a id="a-Ac"></a>使太子乘四望象车。<a id="a-Ad"></a>令国中人民使观太子。<a id="a-Ae"></a>太子当语。<a id="a-Af"></a>若语者使载来还。<a id="a-Ag"></a>于是太子乘车在路。<a id="a-Ah"></a>时国中耆艾大臣宛转车前。<a id="a-Ai"></a>太子要当一语。<a id="a-Aj"></a>若不语者以车劈我上去。<a id="a-Ak"></a>诸龙虎贲扶侍使过。<a id="a-Al"></a>时数千万人皆围绕于是太子复不得前。<a id="a-Am"></a>飞鸟走兽。<a id="a-An"></a>绕藏三匝复塞藏户。<a id="a-Ao"></a>于是太子复不得前。<a id="a-Ap"></a>便举手住而言。<a id="a-Aq"></a>正欲不语。<a id="a-Ar"></a>而当生埋。<a id="a-As"></a>正欲发语。<a id="a-At"></a>恐入地狱。<a id="a-Au"></a>所以不语欲令全身避害。<a id="a-Av"></a>济神离苦所以不语。<a id="a-Aw"></a>而信欺诈之言。<a id="a-Ax"></a>谓我聋盲。<a id="a-Ay"></a>为实喑哑。<a id="a-Az"></a>尔时人民闻太子绝妙之音。<a id="a-B0"></a>行者为止。<a id="a-B1"></a>坐者为起。<a id="a-B2"></a>皆前叩头愿赦我罪。<a id="a-B3"></a>其仆闻之欢喜踊跃。<a id="a-B4"></a>驰白大王。<a id="a-B5"></a>太子已语。<a id="a-B6"></a>上彻苍天下彻黄泉。<a id="a-B7"></a>飞鸟走兽皆来伏听于太子前。<a id="a-B8"></a>太子以语欢喜踊跃。<a id="a-B9"></a>王即与夫人乘四望象车往迎太子。<a id="a-BA"></a>太子顾见父王下车避道。<a id="a-BB"></a>四拜而起。<a id="a-BC"></a>劳屈大王远来见迎。<a id="a-BD"></a>今父子生相捐弃恩爱已离。<a id="a-BE"></a>其义甚乖。<a id="a-BF"></a>不可听观。<a id="a-BG"></a>王语太子。<a id="a-BH"></a>不可不可。<a id="a-BI"></a>汝为智者当原不及。<a id="a-BJ"></a>共还入国。<a id="a-BK"></a>举位与汝我自避退。<a id="a-BL"></a>太子答言。<a id="a-BM"></a>我前身已为国王。<a id="a-BN"></a>用行漏失下入地狱六万余岁。<a id="a-BO"></a>蒸煮割裂甚痛难忍。<a id="a-BP"></a>父母宁能知我苦痛以不。<a id="a-BQ"></a>我厌畏地狱。<a id="a-BR"></a>是以结舌不语十有三年。<a id="a-BS"></a>冀望免出尘埃之外。<a id="a-BT"></a>不与罪会去道以远。<a id="a-BU"></a>高翔远逝自济于世。<a id="a-BV"></a>世间无常恍忽如梦。<a id="a-BW"></a>室家欢娱须臾间耳。<a id="a-BX"></a>忧苦延长欢乐暂有。<a id="a-BY"></a>王知至故惟听学道。<a id="a-BZ"></a>于是太子弃国捐王。<a id="a-Ba"></a>入山求道思惟禅定。<a id="a-Bb"></a>命终即生兜率天上。<a id="a-Bc"></a>福尽下生人间为迦夷国王作太子。<a id="a-Bd"></a>太子自知作佛。<a id="a-Be"></a>佛告阿难。<a id="a-Bf"></a>尔时太子沐魄者我身是也。<a id="a-Bg"></a>王者悦头坛是也。<a id="a-Bh"></a>夫人者摩耶是也。<a id="a-Bi"></a>五仆者阇居轮等是也。<a id="a-Bj"></a>时婆罗门者调达是也。<a id="a-Bk"></a>调达与我世世有怨。<a id="a-Bl"></a>诸天龙神欢喜踊跃。<a id="a-Bm"></a>作礼而去。</p>
  <p data-pb></p>
  <h2 id="aBn">审过部第三</h2>
  <p id="aBo">如付法藏因缘经云。<a id="a-Bp"></a>时宿罗城中有一商主。<a id="a-Bq"></a>为僧造作般遮于瑟大会。<a id="a-Br"></a>有一比丘尼得阿罗汉。<a id="a-Bs"></a>观察众中谁为福田。<a id="a-Bt"></a>又复思惟何者僧首。<a id="a-Bu"></a>见诸罗汉及与学人久断烦恼堪受供养。<a id="a-Bv"></a>观一比丘名阿沙罗。<a id="a-Bw"></a>未得解脱最居众首。<a id="a-Bx"></a>时比丘尼即往语言。<a id="a-By"></a>大德今者应自庄严。<a id="a-Bz"></a>时此比丘未达其意。<a id="a-C0"></a>便着净衣剃发澡浴。<a id="a-C1"></a>复于后时此比丘尼更语严饰。<a id="a-C2"></a>时阿沙罗极大嗔忿。<a id="a-C3"></a>我随汝语甚自严洁。<a id="a-C4"></a>有何丑恶屡出斯言。<a id="a-C5"></a>比丘尼曰。<a id="a-C6"></a>大德当知。<a id="a-C7"></a>此俗庄严非佛法也。<a id="a-C8"></a>佛法庄严者。<a id="a-C9"></a>谓获四果。<a id="a-CA"></a>奇哉大德。<a id="a-CB"></a>甚为轻劣。<a id="a-CC"></a>长者设会多诸贤圣。<a id="a-CD"></a>汝为僧首未免生死。<a id="a-CE"></a>以有漏心最初受供。<a id="a-CF"></a>是故我今欲相觉寤。<a id="a-CG"></a>阿沙罗比丘闻已惨然悲泣。<a id="a-CH"></a>自惟老朽何能尽漏。<a id="a-CI"></a>比丘尼言。<a id="a-CJ"></a>佛法无时岂简壮老。<a id="a-CK"></a>闻此语已因向忧波鞠多所。<a id="a-CL"></a>即为说法成阿罗汉。<a id="a-CM"></a>复有一比丘。<a id="a-CN"></a>性嗜饮食。<a id="a-CO"></a>由此贪故不能得道。<a id="a-CP"></a>忧波鞠多请令就房。<a id="a-CQ"></a>以香乳糜而用与之。<a id="a-CR"></a>语令待冷然后可食。<a id="a-CS"></a>比丘口吹糜寻冷。<a id="a-CT"></a>语尊者言。<a id="a-CU"></a>糜已冷矣。<a id="a-CV"></a>尊者告曰。<a id="a-CW"></a>此糜虽冷汝欲火热。<a id="a-CX"></a>应以观水灭汝心火。<a id="a-CY"></a>复以空器令吐食出。<a id="a-CZ"></a>既吐食已还使食之。<a id="a-Ca"></a>比丘答言。<a id="a-Cb"></a>涎唾以合。<a id="a-Cc"></a>云何食耶。<a id="a-Cd"></a>尊者语言。<a id="a-Ce"></a>凡一切食与此无异。<a id="a-Cf"></a>汝不观察妄生贪着。<a id="a-Cg"></a>汝今当观食不净想。<a id="a-Ch"></a>即为说法得罗汉道。</p>
  <p id="aCi">又百喻经云。<a id="a-Cj"></a>昔有二毗舍阇鬼。<a id="a-Ck"></a>共有一箧一杖一屐。<a id="a-Cl"></a>二鬼共诤各欲得二。<a id="a-Cm"></a>二鬼纷纭竟日不能使乎时有一人来见之已而问之言。<a id="a-Cn"></a>此箧杖屐有何奇异。<a id="a-Co"></a>汝等共诤嗔忿乃尔。<a id="a-Cp"></a>二鬼答言。<a id="a-Cq"></a>我此箧者。<a id="a-Cr"></a>能出一切衣服饮食床褥卧具资生之物。<a id="a-Cs"></a>尽从中出。<a id="a-Ct"></a>执此杖者。<a id="a-Cu"></a>怨敌归伏无敢与诤。<a id="a-Cv"></a>着此屐者。<a id="a-Cw"></a>能令人飞行无有挂碍。<a id="a-Cx"></a>此人闻已即语鬼言。<a id="a-Cy"></a>汝等小远我当为尔平等分之。<a id="a-Cz"></a>鬼闻其语寻即远避。<a id="a-D0"></a>此人即时抱箧捉杖蹑屐而飞。<a id="a-D1"></a>二鬼愕然竟无所得。<a id="a-D2"></a>人语鬼言。<a id="a-D3"></a>尔等所诤我已得去。<a id="a-D4"></a>今使尔等更无所诤。<a id="a-D5"></a>毗舍阇者。<a id="a-D6"></a>喻于众魔及以外道。<a id="a-D7"></a>布施如箧。<a id="a-D8"></a>人天五道资用之具皆从中出。<a id="a-D9"></a>禅定如杖。<a id="a-DA"></a>消伏魔怨烦恼之贼。<a id="a-DB"></a>持戒如屐。<a id="a-DC"></a>必升人天。<a id="a-DD"></a>诸魔外道诤箧者喻。<a id="a-DE"></a>于有漏中。<a id="a-DF"></a>强求果报空无所得若能修行。<a id="a-DG"></a>善行及以布施持戒禅定。<a id="a-DH"></a>便得离苦获得道果。</p>
  <p data-pb></p>
  <h2 id="aDI">审学部第四</h2>
  <p id="aDJ">如旧杂譬喻经云。<a id="a-DK"></a>昔有二人从师学道。<a id="a-DL"></a>俱到他国路见象迹。<a id="a-DM"></a>一人言。<a id="a-DN"></a>此是母象怀雌子。<a id="a-DO"></a>象一目盲。<a id="a-DP"></a>象上有一妇人怀女儿。<a id="a-DQ"></a>一人言。<a id="a-DR"></a>尔何以知之。<a id="a-DS"></a>答曰。<a id="a-DT"></a>以意思知。<a id="a-DU"></a>汝若不信前到见之。<a id="a-DV"></a>二人俱及象。<a id="a-DW"></a>悉如所言。<a id="a-DX"></a>一人自念我与汝俱从师学。<a id="a-DY"></a>我独不见。<a id="a-DZ"></a>而汝独知。<a id="a-Da"></a>后还白师。<a id="a-Db"></a>师为重开。<a id="a-Dc"></a>乃呼一人问曰。<a id="a-Dd"></a>何因知此。<a id="a-De"></a>答曰。<a id="a-Df"></a>是师常所导者。<a id="a-Dg"></a>我见象小便地知是雌象。<a id="a-Dh"></a>见其右足践地深知怀雌也。<a id="a-Di"></a>见道边右面草不动知右目盲。<a id="a-Dj"></a>见象所止有小便知是女人。<a id="a-Dk"></a>见右足蹈地深知怀女。<a id="a-Dl"></a>我以纤密意思惟之耳。<a id="a-Dm"></a>师曰。<a id="a-Dn"></a>夫学当以意思稳审乃达也。</p>
  <p id="aDo">又百喻经云。<a id="a-Dp"></a>譬如有人磨一大石勤加功力。<a id="a-Dq"></a>经历日月。<a id="a-Dr"></a>作小戏牛。<a id="a-Ds"></a>用功既重所期甚轻。<a id="a-Dt"></a>世间之人亦复如是。<a id="a-Du"></a>磨大石者喻于学问精勤劳苦。<a id="a-Dv"></a>作小牛者喻于名闻互相是非。<a id="a-Dw"></a>夫为学者。<a id="a-Dx"></a>研思精微博通多识。<a id="a-Dy"></a>宜应履行远求胜果。<a id="a-Dz"></a>方求名誉憍慢贡高增长过患。</p>
  <p id="aE0">又智度论云。<a id="a-E1"></a>有人一切时见有异事。<a id="a-E2"></a>皆审问之。<a id="a-E3"></a>后时旷野行道逢罗刹执捉其人。<a id="a-E4"></a>其人见捉定死不惑。<a id="a-E5"></a>然见罗刹胸白背黑。<a id="a-E6"></a>怪问所由。<a id="a-E7"></a>罗刹答言。<a id="a-E8"></a>我一生已来不喜见日。<a id="a-E9"></a>所以常背日而行。<a id="a-EA"></a>故前白后黑。<a id="a-EB"></a>其人解意。<a id="a-EC"></a>急掣其手逐向日走。<a id="a-ED"></a>罗刹回面向日不见其人。<a id="a-EE"></a>其人得脱。<a id="a-EF"></a>因说偈言。</p>
  <p id="aEG">勤学第一道　　勤问第一方</p>
  <p id="aEH">道逢罗刹难　　背阴向太阳</p>
  <p id="aEI">颂曰。</p>
  <p id="aEJ">审察是非　　清浊难测　　善观邪正</p>
  <p id="aEK">巧施轨则　　内忿滥罚　　外诤何息</p>
  <p id="aEL">愿澄心腑　　详审慧力</p>
  <p data-pb></p>
  <h2 id="aEM">感应缘(略引三验)</h2>
  <p id="aEN">博物志验 白泽图验 抱朴子验。</p>
  <p id="aEO">博物志曰。<a id="a-EP"></a>小山有[卄/夒]。<a id="a-EQ"></a>其形如鼓。<a id="a-ER"></a>一足知礼。<a id="a-ES"></a>泽有委蛇。<a id="a-ET"></a>状如毂。<a id="a-EU"></a>长如辕。<a id="a-EV"></a>见之者霸。<a id="a-EW"></a>昔夏禹观河见长人鱼身。<a id="a-EX"></a>出曰。<a id="a-EY"></a>吾河精。<a id="a-EZ"></a>岂河伯也。</p>
  <p id="aEa">白泽图曰。<a id="a-Eb"></a>厕之精名曰倚。<a id="a-Ec"></a>衣青衣持白杖。<a id="a-Ed"></a>知其名呼之者除。<a id="a-Ee"></a>不知其名则死。<a id="a-Ef"></a>又筑室三年不居其中有满财。<a id="a-Eg"></a>长二尺。<a id="a-Eh"></a>见人则掩面。<a id="a-Ei"></a>见之有福。<a id="a-Ej"></a>又筑室三年不居。<a id="a-Ek"></a>其精名忽。<a id="a-El"></a>长七尺。<a id="a-Em"></a>见者有福。<a id="a-En"></a>又筑室三年不居其中有小儿。<a id="a-Eo"></a>长三尺而无发。<a id="a-Ep"></a>见人则掩鼻。<a id="a-Eq"></a>见之有福。<a id="a-Er"></a>又火之精名曰必方。<a id="a-Es"></a>状如鸟一足。<a id="a-Et"></a>以其名呼之则去。<a id="a-Eu"></a>又木之精名彭侯。<a id="a-Ev"></a>状如黑狗无尾。<a id="a-Ew"></a>可烹而食之。<a id="a-Ex"></a>又千载木其中有虫。<a id="a-Ey"></a>名曰贾诎。<a id="a-Ez"></a>状如豚有两头。<a id="a-F0"></a>烹而食之如狗肉味。<a id="a-F1"></a>又上有山林下有川泉地理之间生精。<a id="a-F2"></a>名曰必方。<a id="a-F3"></a>状如鸟长尾。<a id="a-F4"></a>此阴阳变化之所生。<a id="a-F5"></a>又玉之精名曰岱委。<a id="a-F6"></a>其状美女衣青衣。<a id="a-F7"></a>见之云桃尖刺之。<a id="a-F8"></a>而呼其名则得之。<a id="a-F9"></a>又金之精名曰仓[口*唐]。<a id="a-FA"></a>状如豚。<a id="a-FB"></a>居人家。<a id="a-FC"></a>使人不宜妻。<a id="a-FD"></a>以其名呼之则去。<a id="a-FE"></a>又水之精名曰罔象。<a id="a-FF"></a>其状如小儿。<a id="a-FG"></a>赤目黑色大耳长爪。<a id="a-FH"></a>以索缚之则可得。<a id="a-FI"></a>烹之吉。<a id="a-FJ"></a>又故门之精名曰野。<a id="a-FK"></a>状如侏儒。<a id="a-FL"></a>见之则拜。<a id="a-FM"></a>以其名呼之宜饮食。<a id="a-FN"></a>又故泽之精名曰[穴/兔]。<a id="a-FO"></a>其状如蛇。<a id="a-FP"></a>一身两头五采文。<a id="a-FQ"></a>以其名呼之有使取金银。<a id="a-FR"></a>又故废丘墓之精名曰无。<a id="a-FS"></a>状如老役夫。<a id="a-FT"></a>衣青衣而操杵好舂。<a id="a-FU"></a>以其名呼之使人宜禾谷。<a id="a-FV"></a>又故道径之精名曰忌。<a id="a-FW"></a>状如野人行歌。<a id="a-FX"></a>以其名呼之。<a id="a-FY"></a>使人不迷。<a id="a-FZ"></a>又故车之精名曰宁野。<a id="a-Fa"></a>状如辒车。<a id="a-Fb"></a>见之伤人目。<a id="a-Fc"></a>以其名呼之不能伤人目。<a id="a-Fd"></a>又在道之精名曰作器。<a id="a-Fe"></a>状如丈夫。<a id="a-Ff"></a>善詃人。<a id="a-Fg"></a>以其名呼之则去。<a id="a-Fh"></a>又故臼之精名曰意。<a id="a-Fi"></a>状如豚。<a id="a-Fj"></a>以其名呼之则去。<a id="a-Fk"></a>又故井故渊之精名曰观。<a id="a-Fl"></a>状如美女。<a id="a-Fm"></a>好吹萧。<a id="a-Fn"></a>以其名呼之则去。<a id="a-Fo"></a>又绝水有金者精名侯伯。<a id="a-Fp"></a>状如人。<a id="a-Fq"></a>长五尺。<a id="a-Fr"></a>五彩衣。<a id="a-Fs"></a>以其名呼之则去。<a id="a-Ft"></a>又故台屋之精名曰两贵。<a id="a-Fu"></a>状如赤狗。<a id="a-Fv"></a>以其名呼使人目明。<a id="a-Fw"></a>又左右有山石水生。<a id="a-Fx"></a>其涧水出流千岁不绝。<a id="a-Fy"></a>其精名曰喜。<a id="a-Fz"></a>状如小儿黑色。<a id="a-G0"></a>以其名呼之使取饮食。<a id="a-G1"></a>又三军所战精名曰宾满。<a id="a-G2"></a>其状如人头。<a id="a-G3"></a>无身赤目。<a id="a-G4"></a>见人则转。<a id="a-G5"></a>以其名呼之则去。<a id="a-G6"></a>又故水石者精名庆忌。<a id="a-G7"></a>状如人乘车盖。<a id="a-G8"></a>一日驰千里。<a id="a-G9"></a>以其名呼之则可使入水取鱼。<a id="a-GA"></a>又丘墓之精名曰狼鬼。<a id="a-GB"></a>善与人斗不休。<a id="a-GC"></a>为桃棘矢羽以鸱羽以射之。<a id="a-GD"></a>狼鬼化为飘风。<a id="a-GE"></a>脱履投之不能化也。<a id="a-GF"></a>又故市之精名曰门。<a id="a-GG"></a>其状如囷而无手足。<a id="a-GH"></a>以其名呼之则去。<a id="a-GI"></a>又故室之精名曰孙龙。<a id="a-GJ"></a>状如小儿。<a id="a-GK"></a>长一尺四寸。<a id="a-GL"></a>衣黑衣。<a id="a-GM"></a>赤帻大冠带剑持戟。<a id="a-GN"></a>以其名呼之则去。<a id="a-GO"></a>又山之精名[卄/夒]。<a id="a-GP"></a>状如鼓一足如行。<a id="a-GQ"></a>以其名呼之可使取虎狼豹。<a id="a-GR"></a>又故牧弊池之精名曰髡顿。<a id="a-GS"></a>状如牛无头。<a id="a-GT"></a>见人则逐人。<a id="a-GU"></a>以其名呼之则去。<a id="a-GV"></a>又夜见堂下有儿被发走勿恶之精名曰沟。<a id="a-GW"></a>以其名呼之则无咎。<a id="a-GX"></a>又百岁狼化为人女名曰知女。<a id="a-GY"></a>状如美女。<a id="a-GZ"></a>坐道傍告丈夫曰。<a id="a-Ga"></a>我无父母兄弟。<a id="a-Gb"></a>若丈夫取为妻。<a id="a-Gc"></a>经年而食人。<a id="a-Gd"></a>以其名呼之则逃走去。<a id="a-Ge"></a>又故溷之精名曰卑。<a id="a-Gf"></a>状如美女。<a id="a-Gg"></a>而持镜呼之。<a id="a-Gh"></a>知愧则去也。</p>
  <p id="aGi">抱朴子曰。<a id="a-Gj"></a>山中大树能语者非树语也。<a id="a-Gk"></a>其精名曰云阳。<a id="a-Gl"></a>以其名呼之则吉。<a id="a-Gm"></a>山中夜见胡人者。<a id="a-Gn"></a>铜铁之精也。<a id="a-Go"></a>见秦人者百岁木也。<a id="a-Gp"></a>在水之间见吏者名曰四激。<a id="a-Gq"></a>以其名呼之则吉。<a id="a-Gr"></a>山中寅日有称虞吏者虎也。<a id="a-Gs"></a>称当路居者狼也。<a id="a-Gt"></a>称令长者狸也。<a id="a-Gu"></a>卯日称丈夫者兔也。<a id="a-Gv"></a>称东父者麋也。<a id="a-Gw"></a>称西王母者鹿也。<a id="a-Gx"></a>辰日称雨师者龙也。<a id="a-Gy"></a>称河伯者鱼也。<a id="a-Gz"></a>称无肠公子者蟹也。<a id="a-H0"></a>已日称寡人者社中蛇也。<a id="a-H1"></a>称时君者龟也。<a id="a-H2"></a>午日称三公者马也。<a id="a-H3"></a>称三人者老树也。<a id="a-H4"></a>未日称主人者羊也。<a id="a-H5"></a>称吏者獐也。<a id="a-H6"></a>申日称人君者猴也。<a id="a-H7"></a>称九卿者猿也。<a id="a-H8"></a>酉日称将军者老鸡也。<a id="a-H9"></a>称贼捕者雉也。<a id="a-HA"></a>戌日称人姓字者犬也。<a id="a-HB"></a>称城阳公仲者狐也。<a id="a-HC"></a>亥日称臣君者猪也。<a id="a-HD"></a>称妇人者金玉也。<a id="a-HE"></a>子日称社君者鼠也。<a id="a-HF"></a>称神人者伏翼也。<a id="a-HG"></a>丑日称书生者牛也。<a id="a-HH"></a>知其物则不能为害。<a id="a-HI"></a>又荧惑火精生朱鸟。<a id="a-HJ"></a>辰星水精生玄武。<a id="a-HK"></a>岁星木精生青龙。<a id="a-HL"></a>太白金精生白虎。<a id="a-HM"></a>镇星土精生乘黄。<a id="a-HN"></a>抱朴子曰。<a id="a-HO"></a>山川石木井窖洿池渑皆有精气。<a id="a-HP"></a>人身之中亦有魂魄。<a id="a-HQ"></a>况天地为物。<a id="a-HR"></a>物之至大者。<a id="a-HS"></a>于理当有神精。<a id="a-HT"></a>则赏善而罚恶。<a id="a-HU"></a>但其体大网疏。<a id="a-HV"></a>不必机发而响应耳。</p>
 </body>
</html>