<!doctype html>
<html id="z3IBWjp1RY" data-ver="977">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第七十三</h1>
  <h2 id="a2">十恶篇第八十四(此有一十三部)</h2>
  <p id="a3">述意部 业因部 果报部 杀生部 偷盗部 邪淫部 妄语部 恶口部 两舌部 绮语部 悭贪部 嗔恚部 邪见部。</p>
  <p data-pb></p>
  <h2 id="a4">述意部第一</h2>
  <p id="a5">夫迷徒障重。<a id="a-6"></a>弃三车而弗御。<a id="a-7"></a>漂沦苦海。<a id="a-8"></a>任焦烂而不疲。<a id="a-9"></a>若螥蝇之乐臭尸。<a id="a-A"></a>似飞蛾之投火聚。<a id="a-B"></a>良由迷沈多劫备历艰辛。<a id="a-C"></a>具受众苦迄今烧煮。<a id="a-D"></a>故如来大悲不忍永弃。<a id="a-E"></a>示其苦乐令其欣厌。<a id="a-F"></a>故于此篇略明十恶罪福二行也。</p>
  <h2 id="aG">业因部第二</h2>
  <p id="aH">惟凡夫造业乃有多种。<a id="a-I"></a>自有心与身口相称。<a id="a-J"></a>亦有身口与心违者。<a id="a-K"></a>据此而论。<a id="a-L"></a>凡动身口皆由心使。<a id="a-M"></a>若心不善方能损物。<a id="a-N"></a>若内有善方能顺福。<a id="a-O"></a>虽复损益不同。<a id="a-P"></a>然三业之本。<a id="a-Q"></a>以心为源。<a id="a-R"></a>故业起不同。<a id="a-S"></a>略须料简。<a id="a-T"></a>如成实论云。<a id="a-U"></a>有三人俱行绕塔。<a id="a-V"></a>一为念佛功德。<a id="a-W"></a>二为盗窃。<a id="a-X"></a>三为清凉。<a id="a-Y"></a>虽复身业同行。<a id="a-Z"></a>而有善恶无记三性殊别。<a id="a-a"></a>当知罪福由心。<a id="a-b"></a>身口业相善恶不定。<a id="a-c"></a>是故四分律及成业等。<a id="a-d"></a>若无心者。<a id="a-e"></a>虽误杀父母。<a id="a-f"></a>不得逆罪。<a id="a-g"></a>亦如婴儿捉母乳身。<a id="a-h"></a>则不得罪。<a id="a-i"></a>以无染心故。<a id="a-j"></a>若依毗昙。<a id="a-k"></a>即说依报色起方便色。<a id="a-l"></a>以为身业。<a id="a-m"></a>声为口业。<a id="a-n"></a>心是罪福体。<a id="a-o"></a>隐而不说。<a id="a-p"></a>若依大乘教中实说。<a id="a-q"></a>身口色声常非罪福。<a id="a-r"></a>若说善恶皆唯是意。<a id="a-s"></a>如意地思量发动身口。<a id="a-t"></a>即此意思。<a id="a-u"></a>是身口业体。<a id="a-v"></a>若直意思不欲发身口者。<a id="a-w"></a>但名意业。<a id="a-x"></a>故唯识论云。<a id="a-y"></a>如世人言。<a id="a-z"></a>贼烧山林聚落城邑。<a id="a-10"></a>不言火烧。<a id="a-11"></a>此义亦尔。<a id="a-12"></a>唯依心故善恶业成。<a id="a-13"></a>故经偈云。</p>
  <p id="a14">诸法心为本　　诸法心为胜</p>
  <p id="a15">离心无诸法　　唯心身口名</p>
  <p id="a16">故论释云。<a id="a-17"></a>但有心识无身口业。<a id="a-18"></a>身口业者。<a id="a-19"></a>但有名字。<a id="a-1A"></a>实是意业。<a id="a-1B"></a>身口名说。<a id="a-1C"></a>亦如临终生邪见心则堕地狱。<a id="a-1D"></a>起正见心即生善处。<a id="a-1E"></a>是故论云。<a id="a-1F"></a>离心无思则无身口业。<a id="a-1G"></a>又遗教经云。<a id="a-1H"></a>纵此心者。<a id="a-1I"></a>丧人善事。<a id="a-1J"></a>制之一处。<a id="a-1K"></a>无事不办。<a id="a-1L"></a>又正法念经云。<a id="a-1M"></a>有五因缘。<a id="a-1N"></a>虽杀无罪。<a id="a-1O"></a>一谓道行无记心。<a id="a-1P"></a>二无心伤杀蠕动蚁等命。<a id="a-1Q"></a>三若掷铁等无心杀生而断物命。<a id="a-1R"></a>四医师治病为利益故与病者药因打命终。<a id="a-1S"></a>五然火虫入。<a id="a-1T"></a>无心杀虫。<a id="a-1U"></a>虫入火死。<a id="a-1V"></a>如是五种虽断生命不得杀罪。<a id="a-1W"></a>故知所造发业皆由心起。<a id="a-1X"></a>又如杀中约心境。<a id="a-1Y"></a>心境不同有上中下。<a id="a-1Z"></a>初据境说。<a id="a-1a"></a>如杀畜生。<a id="a-1b"></a>比丘得波逸提。<a id="a-1c"></a>杀凡夫学人得波罗夷。<a id="a-1d"></a>杀害父母罗汉得五无间重罪。<a id="a-1e"></a>杀邪见断善根人。<a id="a-1f"></a>得罪最轻。<a id="a-1g"></a>不如杀畜生罪。<a id="a-1h"></a>故涅槃经云。<a id="a-1i"></a>菩萨知杀有三。<a id="a-1j"></a>谓下中上。<a id="a-1k"></a>下者蚁子乃至一切畜生。<a id="a-1l"></a>唯除菩萨示现生者。<a id="a-1m"></a>是诸畜生有微善根。<a id="a-1n"></a>是故杀者。<a id="a-1o"></a>具受罪报。<a id="a-1p"></a>中杀者。<a id="a-1q"></a>谓从凡夫至阿那含。<a id="a-1r"></a>上杀者。<a id="a-1s"></a>父母罗汉辟支毕定菩萨。<a id="a-1t"></a>若有能杀一阐提。<a id="a-1u"></a>则不堕此三种杀中。<a id="a-1v"></a>譬如掘地刈草斫树斩截死尸无有罪报。<a id="a-1w"></a>阐提亦尔(谓无重报非无轻苦)第二约心者。<a id="a-1x"></a>结罪由心。<a id="a-1y"></a>业有轻重。<a id="a-1z"></a>如嗔重则罪重。<a id="a-20"></a>嗔轻则罪轻。<a id="a-21"></a>故成论云。<a id="a-22"></a>或以事重故有定报。<a id="a-23"></a>如于佛及佛弟子。<a id="a-24"></a>若供养若不供养。<a id="a-25"></a>若轻毁心。<a id="a-26"></a>或以心重故有定报。<a id="a-27"></a>如人以深厚缠毒杀害虫蚁。<a id="a-28"></a>重于轻心杀人。<a id="a-29"></a>若心无嗔。<a id="a-2A"></a>虽杀上境乃至父母。<a id="a-2B"></a>亦不成逆(自下诸罪例有轻重文烦不述类准可知)又正法念经。<a id="a-2C"></a>云何不杀。<a id="a-2D"></a>若稻谷黍麦生微细虫。<a id="a-2E"></a>不捣不磨。<a id="a-2F"></a>知其有虫。<a id="a-2G"></a>护此虫命。<a id="a-2H"></a>不转与人。<a id="a-2I"></a>复不杀生。<a id="a-2J"></a>若牛马驼驴担负背疮中生虫。<a id="a-2K"></a>若以浆水洗此疮时。<a id="a-2L"></a>不以草药断此虫命。<a id="a-2M"></a>以鸟毛羽洗拭取虫。<a id="a-2N"></a>置余臭烂败肉之中。<a id="a-2O"></a>令其全命兼护此驴牛。<a id="a-2P"></a>恐害其命复护虫命。<a id="a-2Q"></a>乃至蚁子。<a id="a-2R"></a>若昼若夜。<a id="a-2S"></a>不行放逸。<a id="a-2T"></a>心不念杀。<a id="a-2U"></a>若见众生欲食其虫。<a id="a-2V"></a>以其所食。<a id="a-2W"></a>而贸易之。<a id="a-2X"></a>令其得脱。</p>
  <p data-pb></p>
  <h2 id="a2Y">果报部第三</h2>
  <p id="a2Z">如弥勒问经论云。<a id="a-2a"></a>十不善业道。<a id="a-2b"></a>有其三种。<a id="a-2c"></a>一果报果。<a id="a-2d"></a>二习气果。<a id="a-2e"></a>三增上果。<a id="a-2f"></a>果报果者。<a id="a-2g"></a>若生地狱中名果报果。<a id="a-2h"></a>习气果者。<a id="a-2i"></a>若从地狱出还生人中。<a id="a-2j"></a>依杀生故有短命果。<a id="a-2k"></a>依偷盗故无资生果。<a id="a-2l"></a>乃至依邪见故痴心增上。<a id="a-2m"></a>如是一切名习气果。<a id="a-2n"></a>又如萨婆多论云。<a id="a-2o"></a>如牛齝比丘常作牛齝。<a id="a-2p"></a>以世世牛中来故。<a id="a-2q"></a>如一比丘虽得漏尽。<a id="a-2r"></a>而常以镜自照。<a id="a-2s"></a>以世世从淫女中来故。<a id="a-2t"></a>如目连比丘。<a id="a-2u"></a>虽得神通犹常戏跳。<a id="a-2v"></a>以前世时曾猕猴中来故。<a id="a-2w"></a>增上果者。<a id="a-2x"></a>依彼十种不善业道。<a id="a-2y"></a>一切外物无有气势。<a id="a-2z"></a>所谓土地高下霜雹棘刺尘土臭气多有蛇蝎。<a id="a-30"></a>少谷细谷。<a id="a-31"></a>少果细果。<a id="a-32"></a>及以苦果。<a id="a-33"></a>如是一切名增上果。<a id="a-34"></a>复有相似果。<a id="a-35"></a>且如杀者。<a id="a-36"></a>故与所害众生种种诸苦。<a id="a-37"></a>因彼苦故。<a id="a-38"></a>生地狱中受种种苦。<a id="a-39"></a>以断命故。<a id="a-3A"></a>后生人中得短命报。<a id="a-3B"></a>由断他暖触性也(余准可知亦如上受报篇中地持论说也)</p>
  <p id="a3C">故涅槃经。<a id="a-3D"></a>云何名为烦恼余报。<a id="a-3E"></a>若有众生习近贪欲。<a id="a-3F"></a>是报熟故堕于地狱。<a id="a-3G"></a>从地狱出受畜生身。<a id="a-3H"></a>所得鸽雀鸳鸯鹦鹉青雀鱼鳖猕猴獐鹿之属。<a id="a-3I"></a>若得人身受黄门形女人二根无根淫女。<a id="a-3J"></a>若得出家犯初重戒。<a id="a-3K"></a>是名余报。<a id="a-3L"></a>若有众生以殷重心习近嗔恚。<a id="a-3M"></a>是报熟故堕于地狱。<a id="a-3N"></a>从地狱出受畜生身。<a id="a-3O"></a>所谓毒蛇具四种毒。<a id="a-3P"></a>一见毒。<a id="a-3Q"></a>二触毒。<a id="a-3R"></a>三啮毒。<a id="a-3S"></a>四螫毒。<a id="a-3T"></a>虎狼师子熊罴猫狸鹰鹞之属。<a id="a-3U"></a>若得人身具足十二诸恶律仪。<a id="a-3V"></a>若得出家犯第二重戒。<a id="a-3W"></a>是名余报。<a id="a-3X"></a>若有习近愚痴之人。<a id="a-3Y"></a>是报熟时堕于地狱。<a id="a-3Z"></a>从地狱出受畜生身。<a id="a-3a"></a>所谓象猪牛羊水牛蚤虱蚊虻蚁子等形。<a id="a-3b"></a>若得人身聋盲喑哑癃残背伛。<a id="a-3c"></a>诸根不具不能受法。<a id="a-3d"></a>若得出家诸根暗钝。<a id="a-3e"></a>喜犯第三重戒。<a id="a-3f"></a>是名余报。<a id="a-3g"></a>若有修习憍慢之人。<a id="a-3h"></a>是报熟时堕于地狱。<a id="a-3i"></a>从地狱出受畜生身。<a id="a-3j"></a>所谓粪虫驼驴犬马。<a id="a-3k"></a>若生人中。<a id="a-3l"></a>或入奴婢身。<a id="a-3m"></a>贫穷乞丐。<a id="a-3n"></a>或得出家。<a id="a-3o"></a>常为众人之所轻贱。<a id="a-3p"></a>喜犯第四重戒。<a id="a-3q"></a>是名余报。<a id="a-3r"></a>疑使大意同痴。<a id="a-3s"></a>不劳别述。<a id="a-3t"></a>亦名五钝使报。</p>
  <p id="a3u">又菩萨藏经云。<a id="a-3v"></a>复次长者。<a id="a-3w"></a>我观世间。<a id="a-3x"></a>一切众生。<a id="a-3y"></a>由于十种不善业道。<a id="a-3z"></a>而能建立安处邪道。<a id="a-40"></a>多堕恶趣。<a id="a-41"></a>何等为十。<a id="a-42"></a>一者夺命。<a id="a-43"></a>二者不与取。<a id="a-44"></a>三者邪淫。<a id="a-45"></a>四者妄语。<a id="a-46"></a>五者离间语。<a id="a-47"></a>六者粗语。<a id="a-48"></a>七者绮语。<a id="a-49"></a>八者贪着。<a id="a-4A"></a>九者嗔恚。<a id="a-4B"></a>十者邪见。<a id="a-4C"></a>长者。<a id="a-4D"></a>我见众生由是十种不善业故。<a id="a-4E"></a>乘于邪道。<a id="a-4F"></a>多趣多向。<a id="a-4G"></a>多堕恶道。<a id="a-4H"></a>为欲证得阿耨菩提超出一切诸邪道故。<a id="a-4I"></a>以净信心。<a id="a-4J"></a>舍释氏家。<a id="a-4K"></a>趣无上道。</p>
  <p id="a4L">又智度论云。<a id="a-4M"></a>佛语难提迦优婆塞。<a id="a-4N"></a>杀生有十罪。<a id="a-4O"></a>何等为十。<a id="a-4P"></a>一者心常怀毒世世不绝。<a id="a-4Q"></a>二者众生憎恶眼不喜见。<a id="a-4R"></a>三者常怀恶念思惟恶事。<a id="a-4S"></a>四者众生畏之如见蛇虎。<a id="a-4T"></a>五者睡时心怖寤亦不安。<a id="a-4U"></a>六者常有恶梦。<a id="a-4V"></a>七者命终之时狂怖恶死。<a id="a-4W"></a>八者种短命业因缘。<a id="a-4X"></a>九者身坏命终堕泥犁狱。<a id="a-4Y"></a>十者若出为人常当短命。</p>
  <p id="a4Z">如佛说不与取有十罪。<a id="a-4a"></a>何等为十。<a id="a-4b"></a>一者物主常嗔。<a id="a-4c"></a>二者生人疑。<a id="a-4d"></a>三者非时非处行不筹量。<a id="a-4e"></a>四者朋党恶人远离贤善。<a id="a-4f"></a>五者破善相。<a id="a-4g"></a>六者得罪于官。<a id="a-4h"></a>七者财物没入官。<a id="a-4i"></a>八者种贫穷业因缘。<a id="a-4j"></a>九者死入地狱。<a id="a-4k"></a>十者若出为人。<a id="a-4l"></a>勤苦求财为人所共。<a id="a-4m"></a>若王若贼。<a id="a-4n"></a>若水若火。<a id="a-4o"></a>若不爱子用。<a id="a-4p"></a>乃至藏埋亦尔。</p>
  <p id="a4q">如佛说邪淫有十罪。<a id="a-4r"></a>何等为十。<a id="a-4s"></a>一者常为所淫夫主欲危害之。<a id="a-4t"></a>二者夫妇不睦常共斗诤。<a id="a-4u"></a>三者诸不善法日日增长。<a id="a-4v"></a>于诸善法日日损减。<a id="a-4w"></a>四者不守护身妻子孤寡。<a id="a-4x"></a>五者财产日耗。<a id="a-4y"></a>六者有诸恶事常为人所疑。<a id="a-4z"></a>七者亲属知识所不爱喜。<a id="a-50"></a>八者种怨家业因缘。<a id="a-51"></a>九者身坏命终死入地狱。<a id="a-52"></a>十者若出为女多人共一夫。<a id="a-53"></a>若为男子妇不贞洁。<a id="a-54"></a>如是等种种因缘不作是名不邪淫。</p>
  <p id="a55">如佛说妄语有十罪。<a id="a-56"></a>何等为十。<a id="a-57"></a>一者口气常臭。<a id="a-58"></a>二者善神远之非人得便。<a id="a-59"></a>三者虽有实语人不信受。<a id="a-5A"></a>四者智人谋议常不参豫。<a id="a-5B"></a>五者常被诽谤。<a id="a-5C"></a>丑恶之声周闻天下。<a id="a-5D"></a>六者人所。<a id="a-5E"></a>不敬。<a id="a-5F"></a>虽有教敕人不承用。<a id="a-5G"></a>七者常多忧愁。<a id="a-5H"></a>八者种诽谤业因缘。<a id="a-5I"></a>九者身坏命终当堕地狱。<a id="a-5J"></a>十者若出为人常被诽谤。<a id="a-5K"></a>如是种种不作是为不妄语。<a id="a-5L"></a>名曰善律仪。<a id="a-5M"></a>如佛说饮酒有三十六过失(具如下五戒中说之)如是四罪不作是身善仪。<a id="a-5N"></a>妄言不作是口善律仪。<a id="a-5O"></a>为五戒律仪。</p>
  <p id="a5P">又业报差别经云。<a id="a-5Q"></a>复有十业。<a id="a-5R"></a>能令众生得外恶报。<a id="a-5S"></a>若有众生。<a id="a-5T"></a>于十恶业多修习故。<a id="a-5U"></a>感诸外物悉不具足。<a id="a-5V"></a>何等为十。<a id="a-5W"></a>一者以其杀生业故。<a id="a-5X"></a>令诸外报大地碱卤药草无力。<a id="a-5Y"></a>二者以其偷盗业故。<a id="a-5Z"></a>感外霜雹螽蝗虫等令世饥馑。<a id="a-5a"></a>三者以其邪淫业故。<a id="a-5b"></a>感恶风雨及诸尘埃。<a id="a-5c"></a>四者以其妄语业故。<a id="a-5d"></a>感生外物皆悉臭秽。<a id="a-5e"></a>五者以其两舌业故。<a id="a-5f"></a>感外大地高下不平山陵堆埠株杌丘墟。<a id="a-5g"></a>六者以其恶口业故。<a id="a-5h"></a>感生外报瓦石沙砾粗涩恶物不可触近。<a id="a-5i"></a>七者以其绮语业故。<a id="a-5j"></a>令诸所有草木稠林枝条棘刺。<a id="a-5k"></a>八者以其贪多业故。<a id="a-5l"></a>感生外报令诸苗稼子实微细。<a id="a-5m"></a>九者以其嗔恚业故。<a id="a-5n"></a>令诸树木果实苦涩。<a id="a-5o"></a>十者以其邪见业故。<a id="a-5p"></a>感生外报苗稼不实收获鲜少。<a id="a-5q"></a>如是十业得外恶报。</p>
  <p data-pb></p>
  <h2 id="a5r">杀生部第四(此别二部)</h2>
  <h2 id="a5s">述意部第一</h2>
  <p id="a5t">夫禀形六趣。<a id="a-5u"></a>莫不恋恋而贪生。<a id="a-5v"></a>受质二仪。<a id="a-5w"></a>并皆区区而畏死。<a id="a-5x"></a>虽复升沉万品愚智千端。<a id="a-5y"></a>至于避苦求安。<a id="a-5z"></a>此情何异。<a id="a-60"></a>所以惊禽投案。<a id="a-61"></a>犹请命于魏君穷兽入庐。<a id="a-62"></a>乃祈生于区氏。<a id="a-63"></a>汉王去饵。<a id="a-64"></a>遂感明珠之酬。<a id="a-65"></a>杨宝施华。<a id="a-66"></a>便致白环之报。<a id="a-67"></a>乃至沙弥救蚁见寿长生。<a id="a-68"></a>流水济鱼天降珍宝。<a id="a-69"></a>如此之类。<a id="a-6A"></a>宁可具陈。<a id="a-6B"></a>岂容纵此无厌供斯有待。<a id="a-6C"></a>断他气命绝彼阴身。<a id="a-6D"></a>遂令抱苦就终衔悲向尽。<a id="a-6E"></a>大地虽广无处逃藏。<a id="a-6F"></a>旱天既高靡从启诉。<a id="a-6G"></a>是以经云。<a id="a-6H"></a>一切畏刀杖。<a id="a-6I"></a>无不爱寿命。<a id="a-6J"></a>恕己可为喻。<a id="a-6K"></a>勿杀勿行杖。<a id="a-6L"></a>但凡俗颠倒邪见无明。<a id="a-6M"></a>或为吉凶公私祭祀。<a id="a-6N"></a>瞻待宾客营理庖厨。<a id="a-6O"></a>烹宰杂类之身。<a id="a-6P"></a>供拟众人之膳。<a id="a-6Q"></a>或复年移岁晚事隙时闲。<a id="a-6R"></a>天惨惨以降霜。<a id="a-6S"></a>野炎炎而通烧。<a id="a-6T"></a>于是驾追风之驶马。<a id="a-6U"></a>捧奔电之良鹰。<a id="a-6V"></a>剑则巨阙干将。<a id="a-6W"></a>弓则乌号繁弱。<a id="a-6X"></a>遂倾诸薮薄罄彼林丛。<a id="a-6Y"></a>颠覆巢居剖破窟宅。<a id="a-6Z"></a>罝罗亘野。<a id="a-6a"></a>[罩-卓+浮]网弥山。<a id="a-6b"></a>或前络后遮。<a id="a-6c"></a>左邀右截。<a id="a-6d"></a>埃尘涨日。<a id="a-6e"></a>烟火冲天。<a id="a-6f"></a>遂使鸟失侣而惊飞。<a id="a-6g"></a>兽离群而奔透。<a id="a-6h"></a>雁闻弦而竞落。<a id="a-6i"></a>猿抱树而哀吟。<a id="a-6j"></a>莫不临崄谷而悲号。<a id="a-6k"></a>对高林而绝噭。<a id="a-6l"></a>于是箭非苟发。<a id="a-6m"></a>弓不虚弹。<a id="a-6n"></a>达腋洞胸解头陷脑。<a id="a-6o"></a>或复垂纶浊渚散饵清潭。<a id="a-6p"></a>学钓鲤于河津。<a id="a-6q"></a>同射鲋于井谷。<a id="a-6r"></a>朱鳞已挂。<a id="a-6s"></a>无复待信之能。<a id="a-6t"></a>素质既悬。<a id="a-6u"></a>长罢跃舟之瑞。<a id="a-6v"></a>霏脍形躯。<a id="a-6w"></a>有招盘而雨散。<a id="a-6x"></a>或复猃狁孔炽。<a id="a-6y"></a>宜申薄伐。<a id="a-6z"></a>边境虔刘。<a id="a-70"></a>事资神武。<a id="a-71"></a>虽复贤帝圣主。<a id="a-72"></a>尚动干戈。<a id="a-73"></a>哲后明君。<a id="a-74"></a>犹须征伐。<a id="a-75"></a>所以升陑之役。<a id="a-76"></a>乃着高名。<a id="a-77"></a>牧野之师。<a id="a-78"></a>方称盛德。<a id="a-79"></a>其中或有拥百万而横行。<a id="a-7A"></a>提五千而深进。<a id="a-7B"></a>碎曹公于尺壁。<a id="a-7C"></a>扑项帝于乌江。<a id="a-7D"></a>悬莽首于高台。<a id="a-7E"></a>横卓尸于都市。<a id="a-7F"></a>并皆英雄一旦威武。<a id="a-7G"></a>当时如此之流。<a id="a-7H"></a>弗可为记。<a id="a-7I"></a>莫不积骨成山流血为海。<a id="a-7J"></a>今者王师雷动扫殄妖逆。<a id="a-7K"></a>扬兵拥节祐境沾边。<a id="a-7L"></a>既预前驱叨居后劲。<a id="a-7M"></a>云旗之下宁敢自安。<a id="a-7N"></a>霜刃之间信哉多崄。<a id="a-7O"></a>故刀下叩头槊下乞命。<a id="a-7P"></a>如斯之罪不可具陈。<a id="a-7Q"></a>凡是众生有相侵害。<a id="a-7R"></a>为怨为隙。<a id="a-7S"></a>负命负身。<a id="a-7T"></a>或作短寿之因。<a id="a-7U"></a>便招多病之果。<a id="a-7V"></a>愿从今日永断相续。<a id="a-7W"></a>尽未来际为菩提眷属。<a id="a-7X"></a>不坏良缘法城等侣矣。</p>
  <p data-pb></p>
  <h2 id="a7Y">引证部第二</h2>
  <p id="a7Z">如鼻柰耶律云。<a id="a-7a"></a>昔佛在世时。<a id="a-7b"></a>舍卫国中有一婆罗门。<a id="a-7c"></a>常供养迦留陀夷。<a id="a-7d"></a>其婆罗门唯有一子。<a id="a-7e"></a>长为取妇。<a id="a-7f"></a>时婆罗门临终敕子。<a id="a-7g"></a>吾死之后汝看尊者迦留陀夷。<a id="a-7h"></a>如我今日。<a id="a-7i"></a>莫使有乏。<a id="a-7j"></a>父母亡后。<a id="a-7k"></a>子奉父母教还复供养迦留陀夷。<a id="a-7l"></a>如父在日。<a id="a-7m"></a>等无有异。<a id="a-7n"></a>后于异时婆罗门子出行不在。<a id="a-7o"></a>嘱妇供养。<a id="a-7p"></a>是日便有五百群贼。<a id="a-7q"></a>中有一贼面首端正。<a id="a-7r"></a>妇遥见之。<a id="a-7s"></a>遣使唤来。<a id="a-7t"></a>便共私通。<a id="a-7u"></a>迦留陀夷数往其家。<a id="a-7v"></a>妇恐沙门漏泄此事。<a id="a-7w"></a>后共此贼方便杀之。<a id="a-7x"></a>波斯匿王闻于尊者迦留陀夷为贼所杀。<a id="a-7y"></a>王忆尊者嗔恚懊恼。<a id="a-7z"></a>即时便诛婆罗门家。<a id="a-80"></a>并杀左右十八余家。<a id="a-81"></a>捕五百贼斩截手足掷着堑中。<a id="a-82"></a>比丘见已而白佛言。<a id="a-83"></a>迦留陀夷。<a id="a-84"></a>本造何恶。<a id="a-85"></a>为婆罗门妇所杀耶。<a id="a-86"></a>佛告比丘。<a id="a-87"></a>迦留陀夷。<a id="a-88"></a>乃往过去作大天祀主。<a id="a-89"></a>有五百人牵其一羊。<a id="a-8A"></a>截于四足将诣天祀。<a id="a-8B"></a>而共乞愿。<a id="a-8C"></a>祀主得已即便杀之。<a id="a-8D"></a>由杀羊故堕于地狱受无量苦。<a id="a-8E"></a>昔天祀主今迦留陀夷是。<a id="a-8F"></a>虽得罗汉余殃不尽。<a id="a-8G"></a>今得此报。<a id="a-8H"></a>尔时羊者今妇是也。<a id="a-8I"></a>昔五百人截羊足者。<a id="a-8J"></a>今日为王截其手足五百贼是。<a id="a-8K"></a>佛告比丘。<a id="a-8L"></a>若人杀害。<a id="a-8M"></a>所受果报终不朽败。</p>
  <p id="a8N">又贤愚经云。<a id="a-8O"></a>昔佛在世时。<a id="a-8P"></a>舍卫城中有一长者。<a id="a-8Q"></a>名黎耆弥。<a id="a-8R"></a>有七头儿。<a id="a-8S"></a>皆以婚娶。<a id="a-8T"></a>最小儿妇字毗舍离。<a id="a-8U"></a>甚有贤智。<a id="a-8V"></a>无事不知。<a id="a-8W"></a>时黎耆弥以其家业悉皆付之。<a id="a-8X"></a>由其贤智。<a id="a-8Y"></a>波斯匿王敬礼为妹。<a id="a-8Z"></a>有时怀妊。<a id="a-8a"></a>月满生三十二卵。<a id="a-8b"></a>其一卵中出一男儿。<a id="a-8c"></a>颜貌端正勇健非凡。<a id="a-8d"></a>一人之力敌于千夫。<a id="a-8e"></a>长为纳妇。<a id="a-8f"></a>皆是国中豪贤之女。<a id="a-8g"></a>时毗舍离。<a id="a-8h"></a>请佛及僧。<a id="a-8i"></a>于舍供养。<a id="a-8j"></a>佛为说法。<a id="a-8k"></a>合家悉得须陀洹果。<a id="a-8l"></a>唯最小儿未得道迹。<a id="a-8m"></a>乘象出游。<a id="a-8n"></a>逢辅相子乘车桥上。<a id="a-8o"></a>便捉掷着桥下堑中。<a id="a-8p"></a>伤破身体。<a id="a-8q"></a>来告其父。<a id="a-8r"></a>辅相语子。<a id="a-8s"></a>彼人力壮。<a id="a-8t"></a>又是国亲。<a id="a-8u"></a>难与诤胜。<a id="a-8v"></a>当思密报。<a id="a-8w"></a>即以七宝作马鞭三十二枚。<a id="a-8x"></a>纯钢作刀着马鞭中。<a id="a-8y"></a>人赠一枚。<a id="a-8z"></a>诸人爱之欢喜纳受。<a id="a-90"></a>常捉在手出入见王。<a id="a-91"></a>国法见王礼不带刀。<a id="a-92"></a>辅相见受便向王谗。<a id="a-93"></a>毗舍离儿。<a id="a-94"></a>年盛力壮一人当千。<a id="a-95"></a>今怀异计谋欲杀王。<a id="a-96"></a>各作利刀置马鞭中。<a id="a-97"></a>事审明矣。<a id="a-98"></a>王即索看。<a id="a-99"></a>果如所言。<a id="a-9A"></a>王意谓实。<a id="a-9B"></a>皆悉杀之。<a id="a-9C"></a>杀竟便以三十二头。<a id="a-9D"></a>盛着一函。<a id="a-9E"></a>封闭印之送与其妹。<a id="a-9F"></a>当日毗舍离请佛及僧。<a id="a-9G"></a>就舍供养。<a id="a-9H"></a>见王送函。<a id="a-9I"></a>谓王助供。<a id="a-9J"></a>即欲开看。<a id="a-9K"></a>佛止不听。<a id="a-9L"></a>待僧食竟。<a id="a-9M"></a>饭食讫已佛为说法无常苦等。<a id="a-9N"></a>时毗舍离得阿那含果。<a id="a-9O"></a>佛去之后开函见儿三十二头。<a id="a-9P"></a>由断欲爱不至懊恼。<a id="a-9Q"></a>但作是言。<a id="a-9R"></a>痛哉悲矣。<a id="a-9S"></a>人生有死不得长久。<a id="a-9T"></a>驱驰五道何苦乃尔。<a id="a-9U"></a>三十二儿妇家亲族。<a id="a-9V"></a>闻此事理懊恼唱言。<a id="a-9W"></a>大王无道。<a id="a-9X"></a>枉杀善人。<a id="a-9Y"></a>共集兵马欲往报仇。<a id="a-9Z"></a>王时恐怖走向佛所。<a id="a-9a"></a>诸人引军围绕只桓。<a id="a-9b"></a>阿难见王杀毗舍离三十二子。<a id="a-9c"></a>妇家亲族欲为报仇。<a id="a-9d"></a>合掌问佛。<a id="a-9e"></a>有何因缘。<a id="a-9f"></a>三十二儿为王所杀。<a id="a-9g"></a>佛告阿难。<a id="a-9h"></a>乃往过去三十二人。<a id="a-9i"></a>盗他一牛共牵将到一老母舍。<a id="a-9j"></a>欲共杀之。<a id="a-9k"></a>老母欢喜为办杀具。<a id="a-9l"></a>临下刀时牛跪乞命。<a id="a-9m"></a>诸人意盛遂尔杀之。<a id="a-9n"></a>牛死誓言。<a id="a-9o"></a>汝今杀我。<a id="a-9p"></a>我将来世终不放汝。<a id="a-9q"></a>死已共食。<a id="a-9r"></a>老母食饱。<a id="a-9s"></a>欢喜之言。<a id="a-9t"></a>由来安客。<a id="a-9u"></a>未如今日。<a id="a-9v"></a>佛告阿难。<a id="a-9w"></a>尔时牛者今波斯匿王是。<a id="a-9x"></a>盗牛人者今毗舍离三十二子是。<a id="a-9y"></a>时老母者今毗舍离是。<a id="a-9z"></a>由杀牛故。<a id="a-A0"></a>五百世中常为所杀。<a id="a-A1"></a>老母欢喜。<a id="a-A2"></a>五百世中常为作母。<a id="a-A3"></a>儿被杀时极怀懊恼。<a id="a-A4"></a>今值我故得阿那含果。<a id="a-A5"></a>妇家亲族闻佛所说。<a id="a-A6"></a>恚心便息。<a id="a-A7"></a>各作是言。<a id="a-A8"></a>此人自种今受其报。<a id="a-A9"></a>由杀一牛今尚如是。<a id="a-AA"></a>何况多也。<a id="a-AB"></a>波斯匿王是我之王。<a id="a-AC"></a>云何怀怨而欲杀害。<a id="a-AD"></a>即投王前求哀忏悔。<a id="a-AE"></a>王亦释然不问其罪。<a id="a-AF"></a>阿难白佛。<a id="a-AG"></a>复修何福。<a id="a-AH"></a>豪贵勇健值佛得道。<a id="a-AI"></a>佛告阿难。<a id="a-AJ"></a>乃往过去。<a id="a-AK"></a>迦葉佛时。<a id="a-AL"></a>有一老母。<a id="a-AM"></a>合集众香。<a id="a-AN"></a>以油和之。<a id="a-AO"></a>欲往涂塔。<a id="a-AP"></a>路中逢值三十二人。<a id="a-AQ"></a>因而劝之。<a id="a-AR"></a>共往涂塔。<a id="a-AS"></a>涂竟发愿。<a id="a-AT"></a>所生之处尊荣豪贵。<a id="a-AU"></a>常为母子值佛得道。<a id="a-AV"></a>从是以来五百世中生常尊贵。<a id="a-AW"></a>常为母子。<a id="a-AX"></a>今值佛故各得道迹。</p>
  <p id="aAY">正报颂曰。</p>
  <p id="aAZ">戏笑杀他命　　悲号入地狱</p>
  <p id="aAa">臭秽与洋铜　　灌注连相续</p>
  <p id="aAb">奔刀赴火焰　　擘裂碎楚毒</p>
  <p id="aAc">亿载苦万端　　伤心不可录</p>
  <p id="aAd">习报颂曰。</p>
  <p id="aAe">杀生入四趣　　受苦三涂毕</p>
  <p id="aAf">得生人道中　　短命多忧疾</p>
  <p id="aAg">疫病婴艰苦　　寿短常沉没</p>
  <p id="aAh">若有智情人　　杀心宁放逸</p>
  <p data-pb></p>
  <h2 id="aAi">感应缘(略引一十七验)</h2>
  <p id="aAj">宋抚军将军刘毅验 梁时有人沐发用鸡卵白验 梁时有人卖鳝为业验 梁时有客食炙肉验 梁时有人杀牛系刹柱下验 梁时有部曲截盗贼手验 齐时有人杀牛食卒验 齐时有人捕鱼见鱼啮验 唐时殷安仁停客杀驴验 唐时都督酂公窦轨好杀验 唐时潘果杀羊舌缩验 唐时贺悦勒牛舌断哑验 唐时果毅孝政蜂验 唐时有人为仇家所害验 唐时齐土望烧鸡子验 唐封元则盗羊杀验 唐京城西路店上人杀羊验。</p>
  <p id="aAk">宋高祖平桓玄后。<a id="a-Al"></a>以刘毅为抚军将军荆州刺史。<a id="a-Am"></a>到州便收牛牧寺僧主云。<a id="a-An"></a>藏桓家儿度为沙弥。<a id="a-Ao"></a>并杀四道人。<a id="a-Ap"></a>后夜梦见此僧来云。<a id="a-Aq"></a>君何以枉见杀贫道。<a id="a-Ar"></a>贫道已白于天帝。<a id="a-As"></a>恐君亦不得久。<a id="a-At"></a>因遂得病不食。<a id="a-Au"></a>日尔羸瘦。<a id="a-Av"></a>当发杨都时。<a id="a-Aw"></a>多有诤竞侵凌宰辅。<a id="a-Ax"></a>宋高祖因遣人征之。<a id="a-Ay"></a>毅败夜单骑突出投牛牧寺。<a id="a-Az"></a>僧白抚军。<a id="a-B0"></a>昔枉杀我师我道人。<a id="a-B1"></a>自无执仇之理。<a id="a-B2"></a>然何宜来。<a id="a-B3"></a>此亡师屡有灵验云。<a id="a-B4"></a>天帝当收抚军于寺杀之。<a id="a-B5"></a>毅便叹咤。<a id="a-B6"></a>出寺后岗。<a id="a-B7"></a>上大树自缢而死(右一验出冤魂志中)</p>
  <p id="aB8">梁时有人。<a id="a-B9"></a>常以鸡卵白和沐云。<a id="a-BA"></a>使发光。<a id="a-BB"></a>每沐辄破二三十枚卵。<a id="a-BC"></a>临终但闻发中啾啾数千鸡雏声。</p>
  <p id="aBD">梁时江陵刘氏。<a id="a-BE"></a>以卖鳝为业。<a id="a-BF"></a>后生一儿。<a id="a-BG"></a>头具鳝。<a id="a-BH"></a>自颈以下方为人耳。</p>
  <p id="aBI">梁时王克为永嘉郡。<a id="a-BJ"></a>有人饷羊。<a id="a-BK"></a>集宾欲宴。<a id="a-BL"></a>而羊绳解来投一客。<a id="a-BM"></a>先跪两拜。<a id="a-BN"></a>便入衣中。<a id="a-BO"></a>此客竟不言之。<a id="a-BP"></a>固无救请。<a id="a-BQ"></a>须臾宰羊为炙。<a id="a-BR"></a>先行至客一脔入口。<a id="a-BS"></a>便下皮内。<a id="a-BT"></a>周行遍体痛楚号噭。<a id="a-BU"></a>方复说之。<a id="a-BV"></a>遂作羊鸣而死。</p>
  <p id="aBW">梁时有人为县令。<a id="a-BX"></a>经刘敬躬县廨被焚。<a id="a-BY"></a>寄寺而住。<a id="a-BZ"></a>民将牛酒作礼县令。<a id="a-Ba"></a>以牛系刹。<a id="a-Bb"></a>屏除形像铺设床座。<a id="a-Bc"></a>于堂上接宾。<a id="a-Bd"></a>未杀之顷牛解径来。<a id="a-Be"></a>至阶而拜。<a id="a-Bf"></a>县令大笑。<a id="a-Bg"></a>命左右宰之。<a id="a-Bh"></a>饮啖饱酒便卧檐下。<a id="a-Bi"></a>投醒即觉体痒。<a id="a-Bj"></a>把搔瘾胗。<a id="a-Bk"></a>因尔须臾变成大患。<a id="a-Bl"></a>经十余年便死。</p>
  <p id="aBm">梁杨思达为西阳郡。<a id="a-Bn"></a>值侯景乱。<a id="a-Bo"></a>时复旱俭。<a id="a-Bp"></a>饥民盗田中麦。<a id="a-Bq"></a>思达遣一部曲守视。<a id="a-Br"></a>所得盗者。<a id="a-Bs"></a>辄截手腕。<a id="a-Bt"></a>凡戮十余人。<a id="a-Bu"></a>部曲后生一男。<a id="a-Bv"></a>自然无手。</p>
  <p id="aBw">齐时有一奉朝请。<a id="a-Bx"></a>家甚豪侈。<a id="a-By"></a>非手杀牛则啖之不美。<a id="a-Bz"></a>年三十许病笃。<a id="a-C0"></a>大见牛来。<a id="a-C1"></a>举体如被刀刺。<a id="a-C2"></a>噭呼而终。</p>
  <p id="aC3">齐时江陵高伟。<a id="a-C4"></a>随吴入齐。<a id="a-C5"></a>凡数年。<a id="a-C6"></a>向幽州。<a id="a-C7"></a>淀中捕鱼。<a id="a-C8"></a>后病每见群鱼啮之而死(右七验出弘明杂传)</p>
  <p id="aC9">唐京兆殷安仁家富。<a id="a-CA"></a>素事慈门寺僧。<a id="a-CB"></a>以义宁元年初有客寄其家停止。<a id="a-CC"></a>客盗他驴于家杀之。<a id="a-CD"></a>驴皮遗安仁家。<a id="a-CE"></a>至贞观三年。<a id="a-CF"></a>安仁遂见一人于路。<a id="a-CG"></a>谓安仁曰。<a id="a-CH"></a>追汝使明日至。<a id="a-CI"></a>汝当死也。<a id="a-CJ"></a>安仁惧径至慈门寺。<a id="a-CK"></a>坐佛殿中经宿不出。<a id="a-CL"></a>明日果有三骑并步卒数十人。<a id="a-CM"></a>皆兵仗入寺。<a id="a-CN"></a>遥见安仁呼出。<a id="a-CO"></a>安仁不应而念诵逾进。<a id="a-CP"></a>鬼相谓曰。<a id="a-CQ"></a>昨日不即取。<a id="a-CR"></a>今日修福如此。<a id="a-CS"></a>何由可得。<a id="a-CT"></a>因相与去。<a id="a-CU"></a>留一人守之。<a id="a-CV"></a>守者谓安仁曰。<a id="a-CW"></a>君往日杀驴。<a id="a-CX"></a>驴今诉君。<a id="a-CY"></a>使我等来摄君耳。<a id="a-CZ"></a>终须共对。<a id="a-Ca"></a>不去何益。<a id="a-Cb"></a>安仁遥答曰。<a id="a-Cc"></a>往者他盗自杀驴。<a id="a-Cd"></a>但以皮与我耳。<a id="a-Ce"></a>本非我杀。<a id="a-Cf"></a>何为见追。<a id="a-Cg"></a>倩君还为我语驴。<a id="a-Ch"></a>我本不杀汝。<a id="a-Ci"></a>然今又为汝追福。<a id="a-Cj"></a>于汝有利。<a id="a-Ck"></a>当舍我也。<a id="a-Cl"></a>此人许诺曰。<a id="a-Cm"></a>驴若不许。<a id="a-Cn"></a>我明日更来。<a id="a-Co"></a>如其许者。<a id="a-Cp"></a>不来矣。<a id="a-Cq"></a>言毕而出。<a id="a-Cr"></a>明日遂不来。<a id="a-Cs"></a>安仁于是为驴追福。<a id="a-Ct"></a>而举家持戒菜食云尔。<a id="a-Cu"></a>卢文励说之。<a id="a-Cv"></a>安仁今现在。</p>
  <p id="aCw">唐雒州都督酂公窦轨。<a id="a-Cx"></a>性好杀戮。<a id="a-Cy"></a>初为益州行台仆射。<a id="a-Cz"></a>多杀将士。<a id="a-D0"></a>又害行台尚书韦云起。<a id="a-D1"></a>至贞观二年冬。<a id="a-D2"></a>在雒州病甚困。<a id="a-D3"></a>忽自言。<a id="a-D4"></a>有人饷我瓜来。<a id="a-D5"></a>左右报冬月无瓜也。<a id="a-D6"></a>公曰。<a id="a-D7"></a>一盘好瓜。<a id="a-D8"></a>何故无耶。<a id="a-D9"></a>既而惊视曰。<a id="a-DA"></a>非瓜也。<a id="a-DB"></a>并是人头。<a id="a-DC"></a>从我索命。<a id="a-DD"></a>又曰。<a id="a-DE"></a>扶我起。<a id="a-DF"></a>见韦尚书。<a id="a-DG"></a>言毕而薨。</p>
  <p id="aDH">唐京师有人。<a id="a-DI"></a>姓潘名果。<a id="a-DJ"></a>年未弱冠。<a id="a-DK"></a>以武德时任都水小吏。<a id="a-DL"></a>下归家与少年数人出田游戏。<a id="a-DM"></a>过于冢间见一羊。<a id="a-DN"></a>为牧人所遗。<a id="a-DO"></a>独立食草。<a id="a-DP"></a>果因与少年捉之。<a id="a-DQ"></a>将以归家。<a id="a-DR"></a>其羊中路鸣唤。<a id="a-DS"></a>果惧主闻乃拔却羊舌。<a id="a-DT"></a>于是夜杀食之。<a id="a-DU"></a>后经一年果舌渐消缩尽。<a id="a-DV"></a>陈牒解吏。<a id="a-DW"></a>富平县令郑余庆。<a id="a-DX"></a>疑其虚诈令开口验之。<a id="a-DY"></a>乃见全无舌。<a id="a-DZ"></a>根本才如豆许不尽。<a id="a-Da"></a>官人问之因由。<a id="a-Db"></a>果取纸书以答之元状。<a id="a-Dc"></a>官人一时弹指教令为羊追福写法华经等。<a id="a-Dd"></a>果发心信敬斋戒不绝。<a id="a-De"></a>为羊修福。<a id="a-Df"></a>后经一年舌渐得生。<a id="a-Dg"></a>平复如故。<a id="a-Dh"></a>又诣官陈牒。<a id="a-Di"></a>县官用为里正。<a id="a-Dj"></a>余庆至贞观十八年为监察御史。<a id="a-Dk"></a>自向临说耳(右三验出冥报记)</p>
  <p id="aDl">唐武德年中。<a id="a-Dm"></a>隰州大宁人贺悦永兴。<a id="a-Dn"></a>为邻人牛犯其稼穑。<a id="a-Do"></a>乃以绳勒牛舌断。<a id="a-Dp"></a>永兴后生子三人。<a id="a-Dq"></a>并皆喑哑不能言语。</p>
  <p id="aDr">唐雍州陆孝政。<a id="a-Ds"></a>贞观年中为右卫隰川府左果毅。<a id="a-Dt"></a>孝政为性躁急。<a id="a-Du"></a>多为残害。<a id="a-Dv"></a>府内先有蜜蜂一龛。<a id="a-Dw"></a>分飞聚于宅南树上。<a id="a-Dx"></a>孝政于时遣人移就别龛。<a id="a-Dy"></a>其蜂未去之间。<a id="a-Dz"></a>孝政大怒遂煮热汤一盆。<a id="a-E0"></a>就树沃蜂。<a id="a-E1"></a>总以死尽。<a id="a-E2"></a>殆无遗子。<a id="a-E3"></a>至明年五月。<a id="a-E4"></a>孝政于厅昼寝。<a id="a-E5"></a>忽有一蜂螫其舌上。<a id="a-E6"></a>遂即洪肿塞口。<a id="a-E7"></a>数日而卒。</p>
  <p id="aE8">唐陇西李义琰。<a id="a-E9"></a>贞观年中为华州县尉。<a id="a-EA"></a>此县忽失一人莫知所在。<a id="a-EB"></a>其父兄疑一仇冤家所害。<a id="a-EC"></a>诣县陈请。<a id="a-ED"></a>义琰案之不能得决。<a id="a-EE"></a>夜中执烛委细穷问。<a id="a-EF"></a>至乙夜义琰据案俯首不觉死人即至。<a id="a-EG"></a>犹带被伤之状云。<a id="a-EH"></a>某被伤性名。<a id="a-EI"></a>被打杀置于某所井中。<a id="a-EJ"></a>公可早捡。<a id="a-EK"></a>不然恐被移向他处。<a id="a-EL"></a>不可觅得。<a id="a-EM"></a>义琰即亲往觅。<a id="a-EN"></a>果如所陈。<a id="a-EO"></a>寻而仇家云始具伏。<a id="a-EP"></a>当时闻见者。<a id="a-EQ"></a>莫不惊叹。</p>
  <p id="aER">唐魏州武强人齐士望。<a id="a-ES"></a>贞观二十一年死。<a id="a-ET"></a>经七日而苏。<a id="a-EU"></a>自云。<a id="a-EV"></a>初死之后被引见王。<a id="a-EW"></a>即付曹司别遣勘当。<a id="a-EX"></a>经四五日勘簿云。<a id="a-EY"></a>与合死者同姓字。<a id="a-EZ"></a>然未合即死。<a id="a-Ea"></a>判官语士望曰。<a id="a-Eb"></a>汝生平好烧鸡子。<a id="a-Ec"></a>宜受罪而归。<a id="a-Ed"></a>即命人送其出门。<a id="a-Ee"></a>去曹司一二里。<a id="a-Ef"></a>即见一城。<a id="a-Eg"></a>闻城中有鼓吹之声。<a id="a-Eh"></a>士望欣然趋走而入。<a id="a-Ei"></a>既入之后城门已闭。<a id="a-Ej"></a>其中更无屋宇。<a id="a-Ek"></a>遍地皆是热灰。<a id="a-El"></a>士望周章不知所计。<a id="a-Em"></a>烧灼其足殊常痛苦。<a id="a-En"></a>士望四顾城门并开。<a id="a-Eo"></a>及走向门其扉既掩。<a id="a-Ep"></a>凡经一日。<a id="a-Eq"></a>有人命门者曰。<a id="a-Er"></a>开门放昨日罪人出。<a id="a-Es"></a>既出。<a id="a-Et"></a>即命人送归。<a id="a-Eu"></a>使者辞以路遥。<a id="a-Ev"></a>迁延不送之。<a id="a-Ew"></a>始求以钱绢。<a id="a-Ex"></a>士望许诺。<a id="a-Ey"></a>遂经历川涂践履荆棘。<a id="a-Ez"></a>行至一处。<a id="a-F0"></a>有如环堵。<a id="a-F1"></a>其中有坑深黑。<a id="a-F2"></a>士望惧之。<a id="a-F3"></a>使者推之。<a id="a-F4"></a>遂入坑内。<a id="a-F5"></a>不觉渐苏。<a id="a-F6"></a>寻乃造纸钱等待焉。<a id="a-F7"></a>使者依期还到。<a id="a-F8"></a>士望妻亦同见之。</p>
  <p id="aF9">唐封元则。<a id="a-FA"></a>渤海长河人也。<a id="a-FB"></a>至显庆中为光禄寺太官掌膳。<a id="a-FC"></a>时有西蕃客于阗王来朝。<a id="a-FD"></a>食料余羊。<a id="a-FE"></a>凡至数十百口。<a id="a-FF"></a>王并托元则送于僧寺。<a id="a-FG"></a>放作长生。<a id="a-FH"></a>元则乃窃令屠家烹宰。<a id="a-FI"></a>收其钱直。<a id="a-FJ"></a>龙朔元年夏六月。<a id="a-FK"></a>雒阳大雨震雷霹雳元则。<a id="a-FL"></a>于宣仁门外大街中杀之。<a id="a-FM"></a>折其项裂血流洒地。<a id="a-FN"></a>观者盈衢莫不惊愕(右五验出冥报拾遗录)</p>
  <p id="aFO">唐显庆年中。<a id="a-FP"></a>长安城西路侧店上有家。<a id="a-FQ"></a>新妇诞一男。<a id="a-FR"></a>月满日亲族庆会。<a id="a-FS"></a>买得一羊欲杀。<a id="a-FT"></a>羊数向屠人跪拜。<a id="a-FU"></a>屠人报家内。<a id="a-FV"></a>家内大小不以为征。<a id="a-FW"></a>遂即杀之。<a id="a-FX"></a>将肉釜煮。<a id="a-FY"></a>余人贪料理葱蒜饼食。<a id="a-FZ"></a>令产妇抱儿看煮肉。<a id="a-Fa"></a>抱儿火前。<a id="a-Fb"></a>釜大极牢。<a id="a-Fc"></a>忽然自破。<a id="a-Fd"></a>釜汤冲灰火直射母子。<a id="a-Fe"></a>母子俱亡。<a id="a-Ff"></a>亲族及邻人。<a id="a-Fg"></a>见者莫不酸切。<a id="a-Fh"></a>信知交验。<a id="a-Fi"></a>岂得不慎。<a id="a-Fj"></a>店人见闻之者。<a id="a-Fk"></a>永断酒肉荤辛不食(在同店人向道自说)</p>
 </body>
</html>