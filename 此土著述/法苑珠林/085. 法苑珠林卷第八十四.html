<!doctype html>
<html id="z3IBWkV1Rj" data-ver="1135">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第八十四</h1>
  <h2 id="a2">六度篇第八十五之五</h2>
  <h2 id="a3">禅定部第五(此别五部)</h2>
  <p id="a4">述意部 引证部 头陀部 利益部 禅定部。</p>
  <p data-pb></p>
  <h2 id="a5">述意部第一</h2>
  <p id="a6">神通胜业非定不生。<a id="a-7"></a>无漏慧根非静不发。<a id="a-8"></a>故经曰。<a id="a-9"></a>深修禅定得五神通。<a id="a-A"></a>心在一缘是三昧相。<a id="a-B"></a>书亦有言。<a id="a-C"></a>当使形如枯木。<a id="a-D"></a>心若死灰。<a id="a-E"></a>不充誳于富贵。<a id="a-F"></a>不陨获于贫贱。<a id="a-G"></a>栖神冥汉之内。<a id="a-H"></a>遗形尘埃之表。<a id="a-I"></a>故摄心一处便是功德丛林。<a id="a-J"></a>散意片时即名烦恼罗刹。<a id="a-K"></a>所以昙光释子降猛虎于漆前。<a id="a-L"></a>螺髻仙人宿巢禽于顶上。<a id="a-M"></a>是知大士常修宴坐。<a id="a-N"></a>不断烦恼而入涅槃。<a id="a-O"></a>不舍道法现凡夫事。<a id="a-P"></a>又能观察此身。<a id="a-Q"></a>从头至足三十六物八万户虫。<a id="a-R"></a>不净无常苦空非我。<a id="a-S"></a>但众生心性譬若猕猴戏跳攀缘欢娱奔逸。<a id="a-T"></a>不能冥目束体端心勤意。<a id="a-U"></a>刚强难化[怡-台+龍]戾不调。<a id="a-V"></a>习近五尘流转三界。<a id="a-W"></a>黏外道之黐。<a id="a-X"></a>贯天魔之杖。<a id="a-Y"></a>于是永沦苦海长坠崄狱。<a id="a-Z"></a>皆由放散情虑扰乱心神。<a id="a-a"></a>似风里之灯。<a id="a-b"></a>譬波中之月。<a id="a-c"></a>摇漾轻动。<a id="a-d"></a>浮游泛滥。<a id="a-e"></a>影既不现。<a id="a-f"></a>照岂得明。<a id="a-g"></a>所以众恶赖此而兴。<a id="a-h"></a>诸善由斯并废。<a id="a-i"></a>良由不修断惑。<a id="a-j"></a>常起贪嗔。<a id="a-k"></a>未服无知偏多乐受。<a id="a-l"></a>遂令禅定之惑重沓争来。<a id="a-m"></a>妨静之缘交加竞集。<a id="a-n"></a>五盖覆心禅门已闭。<a id="a-o"></a>六尘在念乱想常驰。<a id="a-p"></a>类狂象之无钩。<a id="a-q"></a>似戏猿之得树。<a id="a-r"></a>故须念念策心新新集起。<a id="a-s"></a>岂前念皆恶。<a id="a-t"></a>遂克苦而静尘。<a id="a-u"></a>后念起善。<a id="a-v"></a>便纵意而扬恶。<a id="a-w"></a>所以论美四时经叹一虑。<a id="a-x"></a>然后方能正想革绝凡怀。<a id="a-y"></a>若违此理圣亦不可。<a id="a-z"></a>今万境森罗不能自触。<a id="a-10"></a>要须因倚诸根内想感发。<a id="a-11"></a>何以知然。<a id="a-12"></a>今有心感于内事发于外。<a id="a-13"></a>惑缘于外起染于内。<a id="a-14"></a>故知内外相资表里递用。<a id="a-15"></a>君臣心识不可备舍。<a id="a-16"></a>故经云。<a id="a-17"></a>心王若正则六臣不邪。<a id="a-18"></a>识意昏沉则其主不明。<a id="a-19"></a>今悔六臣当各惭愧制驭六根不令驰散也。</p>
  <h2 id="a1A">引证部第二</h2>
  <p id="a1B">如法句经心意品说云。<a id="a-1C"></a>昔佛在世时。<a id="a-1D"></a>有一道人在河边树下学道。<a id="a-1E"></a>十二年中贪想不除。<a id="a-1F"></a>走心散意但念云欲。<a id="a-1G"></a>目色耳声鼻香口味身受心法。<a id="a-1H"></a>身静意游曾无宁息。<a id="a-1I"></a>十二年中不能得道。<a id="a-1J"></a>佛知可度。<a id="a-1K"></a>化作沙门。<a id="a-1L"></a>往至其所。<a id="a-1M"></a>树下共宿。<a id="a-1N"></a>须臾月明。<a id="a-1O"></a>有龟从河中出来至树下。<a id="a-1P"></a>复有水狗饥行求食。<a id="a-1Q"></a>与龟相逢。<a id="a-1R"></a>便欲啖龟。<a id="a-1S"></a>龟缩其头尾及其四脚藏于甲中。<a id="a-1T"></a>不能得啖。<a id="a-1U"></a>水狗小远。<a id="a-1V"></a>复出头足。<a id="a-1W"></a>行步如故。<a id="a-1X"></a>不能奈何。<a id="a-1Y"></a>遂便得脱。<a id="a-1Z"></a>于是道人问化沙门。<a id="a-1a"></a>此龟有护命之铠。<a id="a-1b"></a>水狗不能得其便。<a id="a-1c"></a>化沙门答言。<a id="a-1d"></a>吾念世人不如此龟。<a id="a-1e"></a>不知无常放恣六情。<a id="a-1f"></a>外魔得便。<a id="a-1g"></a>形坏神去生死无端。<a id="a-1h"></a>轮转五道苦恼百千。<a id="a-1i"></a>皆意所造。<a id="a-1j"></a>宜自勉励求灭度安。<a id="a-1k"></a>于是化沙门即说偈言。</p>
  <p id="a1l">藏六如龟　　防意如城　　慧与魔战</p>
  <p id="a1m">胜则无患</p>
  <p id="a1n">又求离牢狱经云。<a id="a-1o"></a>时有阿育王弟。<a id="a-1p"></a>名善容(亦名违陀首只)入山游猎。<a id="a-1q"></a>见诸梵志裸形苦行而无所得。<a id="a-1r"></a>王弟见而问曰。<a id="a-1s"></a>汝在此行道。<a id="a-1t"></a>有何患累而无成办。<a id="a-1u"></a>梵志报曰。<a id="a-1v"></a>坐有群鹿数共合会。<a id="a-1w"></a>我见心动不能自制。<a id="a-1x"></a>王子闻已。<a id="a-1y"></a>时生恶念。<a id="a-1z"></a>此等梵志。<a id="a-20"></a>服风食气气力羸惙。<a id="a-21"></a>犹有淫欲过患不除。<a id="a-22"></a>释子沙门。<a id="a-23"></a>饮食甘美在好床坐。<a id="a-24"></a>衣服随时香华自熏。<a id="a-25"></a>岂得无欲。<a id="a-26"></a>时阿育王闻弟有此议论。<a id="a-27"></a>即怀忧戚。<a id="a-28"></a>吾唯有一弟。<a id="a-29"></a>忽生邪见。<a id="a-2A"></a>恐永迷没。<a id="a-2B"></a>我当方宜除其恶念。<a id="a-2C"></a>即还宫内敕诸伎女。<a id="a-2D"></a>各自庄严。<a id="a-2E"></a>至善容所共相娱乐。<a id="a-2F"></a>预敕大臣。<a id="a-2G"></a>吾有所图。<a id="a-2H"></a>若我敕卿杀善容者。<a id="a-2I"></a>卿等便谏。<a id="a-2J"></a>须待七日随王杀之。<a id="a-2K"></a>时诸伎女即往娱乐。<a id="a-2L"></a>未经时顷王躬自往。<a id="a-2M"></a>语弟云。<a id="a-2N"></a>何为将吾伎女妻妾恣意自娱。<a id="a-2O"></a>夺其威怒以轮掷空。<a id="a-2P"></a>召诸大臣即告之曰。<a id="a-2Q"></a>卿等知不。<a id="a-2R"></a>吾未衰老。<a id="a-2S"></a>亦无外寇强敌来侵境者。<a id="a-2T"></a>吾曾闻古昔诸贤有此谚言。<a id="a-2U"></a>夫人有福四海归伏福尽德薄肘腋叛离。<a id="a-2V"></a>如我自察未有斯变。<a id="a-2W"></a>然我弟善容诱吾伎女妻妾纵情自恣。<a id="a-2X"></a>事既如是岂有我乎。<a id="a-2Y"></a>汝等将去诣市杀之。<a id="a-2Z"></a>诸臣谏曰。<a id="a-2a"></a>唯愿大王听臣微言。<a id="a-2b"></a>唯有此一弟。<a id="a-2c"></a>又少息胤无继嗣者。<a id="a-2d"></a>愿听七日为王求依王命。<a id="a-2e"></a>时王默然听臣所谏。<a id="a-2f"></a>王复宽恩。<a id="a-2g"></a>敕语诸臣。<a id="a-2h"></a>命听王子。<a id="a-2i"></a>着吾服饰。<a id="a-2j"></a>天冠威容如吾不异。<a id="a-2k"></a>内吾宫里作唱伎乐。<a id="a-2l"></a>共娱乐之。<a id="a-2m"></a>复敕一臣自今日始着铠持杖。<a id="a-2n"></a>拔好利剑。<a id="a-2o"></a>往语善容王子曰。<a id="a-2p"></a>知期七日终正。<a id="a-2q"></a>尔当到努力开割五欲自娱。<a id="a-2r"></a>今不自适死后有悔。<a id="a-2s"></a>恨亦无益。<a id="a-2t"></a>一日过已臣复往语。<a id="a-2u"></a>余有六日。<a id="a-2v"></a>如是次第乃至一日。<a id="a-2w"></a>臣往白言。<a id="a-2x"></a>王子当知。<a id="a-2y"></a>六日已过唯明日在。<a id="a-2z"></a>当就于死。<a id="a-30"></a>努力恣情。<a id="a-31"></a>五欲自娱。<a id="a-32"></a>至七日到王遣使问。<a id="a-33"></a>云何王子七日之中。<a id="a-34"></a>意志自由快乐不乎。<a id="a-35"></a>弟报王曰。<a id="a-36"></a>大王当知。<a id="a-37"></a>不见不闻有何快乐。<a id="a-38"></a>王问弟曰。<a id="a-39"></a>着吾服饰入吾宫殿。<a id="a-3A"></a>众伎自娱食以甘美。<a id="a-3B"></a>何以面欺不见不闻不快乐耶。<a id="a-3C"></a>弟白王言。<a id="a-3D"></a>应死之人。<a id="a-3E"></a>虽未命绝与死何异。<a id="a-3F"></a>当有何情着于五欲。<a id="a-3G"></a>王告弟曰。<a id="a-3H"></a>咄愚所启。<a id="a-3I"></a>汝今一身忧虑百端。<a id="a-3J"></a>一身断灭在欲不乐。<a id="a-3K"></a>岂况沙门忧念三世。<a id="a-3L"></a>一身死坏复受一身。<a id="a-3M"></a>亿百千世。<a id="a-3N"></a>身身受苦无量患恼。<a id="a-3O"></a>虽出为人与他走使。<a id="a-3P"></a>或生贫家衣食穷乏。<a id="a-3Q"></a>念此辛酸故出家为道。<a id="a-3R"></a>求于无为度世之要。<a id="a-3S"></a>设不精勤当复更历劫数之苦。<a id="a-3T"></a>是时王子心开意解。<a id="a-3U"></a>前白王言。<a id="a-3V"></a>今闻王教乃得惺寤。<a id="a-3W"></a>生老病死实可厌患。<a id="a-3X"></a>愁忧苦恼流转不息。<a id="a-3Y"></a>唯愿大王。<a id="a-3Z"></a>见听为道。<a id="a-3a"></a>谨慎修行。<a id="a-3b"></a>王告弟曰。<a id="a-3c"></a>宜知是时。<a id="a-3d"></a>弟即辞王出为沙门。<a id="a-3e"></a>奉持禁戒昼夜精勤。<a id="a-3f"></a>遂得阿罗汉果。<a id="a-3g"></a>六通清彻无所挂碍。</p>
  <p id="a3h">又阿育王传云。<a id="a-3i"></a>阿育王闻弟得道。<a id="a-3j"></a>深心欢喜。<a id="a-3k"></a>稽首礼敬。<a id="a-3l"></a>请长供养。<a id="a-3m"></a>既厌世苦不乐人间。<a id="a-3n"></a>誓依林野以养余命。<a id="a-3o"></a>阿育王即使鬼神于自城内为造山水。<a id="a-3p"></a>山高数十丈。<a id="a-3q"></a>断绝人物不得往来。<a id="a-3r"></a>乃应王命率舍衣资。<a id="a-3s"></a>造石像一躯。<a id="a-3t"></a>身高丈六。<a id="a-3u"></a>即于山龛石室供养其弟。<a id="a-3v"></a>此山及像今并存焉。</p>
  <p data-pb></p>
  <h2 id="a3w">头陀部第三</h2>
  <p id="a3x">夫五欲盖缠并是禅障。<a id="a-3y"></a>既能除弃。<a id="a-3z"></a>其心寂静。<a id="a-40"></a>堪能修道。<a id="a-41"></a>故此章内。<a id="a-42"></a>具明十二头陀之行。<a id="a-43"></a>少欲知足无过此等。<a id="a-44"></a>西云头陀。<a id="a-45"></a>此云抖捒。<a id="a-46"></a>能行此法即能抖捒烦恼去离贪着。<a id="a-47"></a>如衣抖捒能去尘垢。<a id="a-48"></a>是故从喻为名。<a id="a-49"></a>故名头陀。<a id="a-4A"></a>经论别明。<a id="a-4B"></a>各云十二。<a id="a-4C"></a>通别总论。<a id="a-4D"></a>合有十六。<a id="a-4E"></a>如衣中有四。<a id="a-4F"></a>食中有六。<a id="a-4G"></a>处中有六。<a id="a-4H"></a>故合十六。<a id="a-4I"></a>衣中四者。<a id="a-4J"></a>一粪埽衣。<a id="a-4K"></a>二毳衣。<a id="a-4L"></a>三纳衣。<a id="a-4M"></a>四三衣。<a id="a-4N"></a>食中六者。<a id="a-4O"></a>一乞食。<a id="a-4P"></a>二次第乞食。<a id="a-4Q"></a>三不作余食法食。<a id="a-4R"></a>四一坐食。<a id="a-4S"></a>五一团食。<a id="a-4T"></a>亦名节量食。<a id="a-4U"></a>六中后不饮浆。<a id="a-4V"></a>处中六者。<a id="a-4W"></a>一阿兰若处。<a id="a-4X"></a>二在冢间。<a id="a-4Y"></a>三在树下。<a id="a-4Z"></a>四在露地。<a id="a-4a"></a>五是常坐。<a id="a-4b"></a>六是随坐。<a id="a-4c"></a>就此十六隐显离合。<a id="a-4d"></a>故说十二。<a id="a-4e"></a>如衣中四者。<a id="a-4f"></a>依四分律及智度论。<a id="a-4g"></a>同唯说二。<a id="a-4h"></a>一着纳衣。<a id="a-4i"></a>二着三衣。<a id="a-4j"></a>不论余二。<a id="a-4k"></a>依涅槃经。<a id="a-4l"></a>衣中说三。<a id="a-4m"></a>一着粪埽衣。<a id="a-4n"></a>二着毳衣。<a id="a-4o"></a>三畜三衣。<a id="a-4p"></a>不论纳衣。<a id="a-4q"></a>食中六者。<a id="a-4r"></a>涅槃说三。<a id="a-4s"></a>所谓乞食。<a id="a-4t"></a>一坐食。<a id="a-4u"></a>一团食。<a id="a-4v"></a>所以不说次等乞者。<a id="a-4w"></a>以能如法乞食之时。<a id="a-4x"></a>必有次第。<a id="a-4y"></a>故不别说。<a id="a-4z"></a>但能一团一坐食。<a id="a-50"></a>自然不作余食法中后饮浆。<a id="a-51"></a>故不别说。<a id="a-52"></a>四分律中。<a id="a-53"></a>说食有四。<a id="a-54"></a>三种同前。<a id="a-55"></a>加次第乞。<a id="a-56"></a>智度论中。<a id="a-57"></a>说食有五。<a id="a-58"></a>不说不作余食法食。<a id="a-59"></a>处中六者。<a id="a-5A"></a>依智度论说五。<a id="a-5B"></a>除却随坐。<a id="a-5C"></a>涅槃及律。<a id="a-5D"></a>皆具说六。<a id="a-5E"></a>今依诸部通有十六也。</p>
  <p id="a5F">又十住毗婆沙论。<a id="a-5G"></a>十二头陀名体稍别。<a id="a-5H"></a>一尽形乞食。<a id="a-5I"></a>二受阿练若。<a id="a-5J"></a>三着粪埽衣。<a id="a-5K"></a>四一坐食。<a id="a-5L"></a>五常坐。<a id="a-5M"></a>六食后不受非时饮。<a id="a-5N"></a>七但有三衣。<a id="a-5O"></a>八毳衣。<a id="a-5P"></a>九随敷坐。<a id="a-5Q"></a>十树下住。<a id="a-5R"></a>十一空地住。<a id="a-5S"></a>十二死人间住。<a id="a-5T"></a>第一尽形乞食有十种利。<a id="a-5U"></a>一所用活命自属不属他。<a id="a-5V"></a>二众生施我食者令住三宝然后当食。<a id="a-5W"></a>三若有施我食者当生悲心。<a id="a-5X"></a>我当勤进令善住施。<a id="a-5Y"></a>作已乃食。<a id="a-5Z"></a>四随顺佛教故。<a id="a-5a"></a>五易满易养。<a id="a-5b"></a>六行破憍慢法。<a id="a-5c"></a>七无见顶善根。<a id="a-5d"></a>八见我乞食。<a id="a-5e"></a>余有修善法者亦当效我。<a id="a-5f"></a>九不与男子大小有诸因缘事。<a id="a-5g"></a>十次第乞食故。<a id="a-5h"></a>于众生中生平等心即种助一切智。</p>
  <p id="a5i">第二受阿练若处亦有十利。<a id="a-5j"></a>一自在来去。<a id="a-5k"></a>二无我无我所。<a id="a-5l"></a>三随意所住无有障碍。<a id="a-5m"></a>四心转乐习阿练若住处。<a id="a-5n"></a>五住处少欲少事。<a id="a-5o"></a>六不惜身命为具足功德故。<a id="a-5p"></a>七远离众闹语故。<a id="a-5q"></a>八虽行功德不求恩报。<a id="a-5r"></a>九随顺禅定易得一心。<a id="a-5s"></a>十于空处住易生无障碍想。</p>
  <p id="a5t">第三着粪埽衣亦有十利。<a id="a-5u"></a>一不以衣故与在家者和合。<a id="a-5v"></a>二不以衣故现乞衣相。<a id="a-5w"></a>三亦不方便说得衣相。<a id="a-5x"></a>四不以衣故四方求索。<a id="a-5y"></a>五若不得衣亦不忧。<a id="a-5z"></a>六得亦不喜。<a id="a-60"></a>七贱物易得无有过患。<a id="a-61"></a>八顺行初受四依法。<a id="a-62"></a>九入在粗衣数中。<a id="a-63"></a>十不为人所贪着。</p>
  <p id="a64">第四一坐食亦有十利。<a id="a-65"></a>一无有求第。<a id="a-66"></a>二食疲苦二于所受轻少。<a id="a-67"></a>三无所用疲苦。<a id="a-68"></a>四食前无疲苦。<a id="a-69"></a>五入在细行食法。<a id="a-6A"></a>六食消后食。<a id="a-6B"></a>七少防患。<a id="a-6C"></a>八少疾病。<a id="a-6D"></a>九身体轻便。<a id="a-6E"></a>十身受快乐。</p>
  <p id="a6F">第五常坐亦有十利。<a id="a-6G"></a>一不贪身乐。<a id="a-6H"></a>二不贪眠睡乐。<a id="a-6I"></a>三不贪卧具乐。<a id="a-6J"></a>四无卧时胁着席苦。<a id="a-6K"></a>五不随身欲。<a id="a-6L"></a>六易得坐禅。<a id="a-6M"></a>七易读诵经。<a id="a-6N"></a>八少睡眠。<a id="a-6O"></a>九身轻易起。<a id="a-6P"></a>十求坐卧具衣服心薄。</p>
  <p id="a6Q">第六食后不受非时饮亦有十利。<a id="a-6R"></a>一不多食。<a id="a-6S"></a>二不满食。<a id="a-6T"></a>三不贪美味。<a id="a-6U"></a>四少所求欲。<a id="a-6V"></a>五少妨患。<a id="a-6W"></a>六少疾病。<a id="a-6X"></a>七易满。<a id="a-6Y"></a>八易养。<a id="a-6Z"></a>九知足。<a id="a-6a"></a>十坐禅读经身不疲极。</p>
  <p id="a6b">第七但有三衣亦有十利。<a id="a-6c"></a>一于三衣外无求受疲苦。<a id="a-6d"></a>二无有守护疲苦。<a id="a-6e"></a>三所畜物少。<a id="a-6f"></a>四唯身所著为足。<a id="a-6g"></a>五细戒行。<a id="a-6h"></a>六行来无累。<a id="a-6i"></a>七身体轻便。<a id="a-6j"></a>八随顺阿练若处住。<a id="a-6k"></a>九处处所往无所顾惜。<a id="a-6l"></a>十随顺道行。</p>
  <p id="a6m">第八受毳衣亦有十利。<a id="a-6n"></a>一在粗衣数。<a id="a-6o"></a>二少所求索。<a id="a-6p"></a>三随意可坐。<a id="a-6q"></a>四随意可卧。<a id="a-6r"></a>五浣濯则易。<a id="a-6s"></a>六染时亦易。<a id="a-6t"></a>七少有虫坏。<a id="a-6u"></a>八难坏。<a id="a-6v"></a>九更不受余衣。<a id="a-6w"></a>十不失求道。</p>
  <p id="a6x">第九随坐亦有十利。<a id="a-6y"></a>一无求好精舍住疲苦。<a id="a-6z"></a>二无求好坐卧具疲苦。<a id="a-70"></a>三不恼上座。<a id="a-71"></a>四不令下座愁恼。<a id="a-72"></a>五少欲。<a id="a-73"></a>六少事。<a id="a-74"></a>七随得而用。<a id="a-75"></a>八少用则少务。<a id="a-76"></a>九不起诤讼因缘。<a id="a-77"></a>十不夺他所用。</p>
  <p id="a78">第十树下坐亦有十利。<a id="a-79"></a>一无有求房舍疲苦。<a id="a-7A"></a>二无有求坐卧具疲苦。<a id="a-7B"></a>三无有所爱疲苦。<a id="a-7C"></a>四无有受用疲苦。<a id="a-7D"></a>五无处名字。<a id="a-7E"></a>六无斗诤事。<a id="a-7F"></a>七随顺四依法。<a id="a-7G"></a>八少而易得无过。<a id="a-7H"></a>九随顺修道。<a id="a-7I"></a>十无众闹行。</p>
  <p id="a7J">第十一死人间住亦有十利。<a id="a-7K"></a>一常得无常想。<a id="a-7L"></a>二常得死想。<a id="a-7M"></a>三常得不净想。<a id="a-7N"></a>四常得一切世间不可乐想。<a id="a-7O"></a>五常得远离一切所爱人。<a id="a-7P"></a>六常得悲心。<a id="a-7Q"></a>七远离戏调。<a id="a-7R"></a>八心常厌离。<a id="a-7S"></a>九勤行精进。<a id="a-7T"></a>十能除怖畏。</p>
  <p id="a7U">第十二空地坐亦有十利。<a id="a-7V"></a>一不求树下。<a id="a-7W"></a>二远离我所有。<a id="a-7X"></a>三无有诤讼。<a id="a-7Y"></a>四若余去无所顾惜。<a id="a-7Z"></a>五少戏调。<a id="a-7a"></a>六能忍风雨寒热蚊虻毒虫等。<a id="a-7b"></a>七不为音声剌棘所剌。<a id="a-7c"></a>八不令众生嗔恨。<a id="a-7d"></a>九自亦无有愁恨。<a id="a-7e"></a>十无众闹行处。</p>
  <p id="a7f">又宝梁经云。<a id="a-7g"></a>佛告迦葉。<a id="a-7h"></a>比丘若欲至阿兰若处。<a id="a-7i"></a>当思八法。<a id="a-7j"></a>何等为八。<a id="a-7k"></a>一我当舍身。<a id="a-7l"></a>二应当舍命。<a id="a-7m"></a>三当舍利养。<a id="a-7n"></a>四离一切所爱乐处。<a id="a-7o"></a>五于山间死当如粗死。<a id="a-7p"></a>六阿兰若处当受阿兰行。<a id="a-7q"></a>七当以法自活。<a id="a-7r"></a>八非以烦恼自治。</p>
  <p data-pb></p>
  <h2 id="a7s">利益部第四</h2>
  <p id="a7t">如大宝积经云。<a id="a-7u"></a>菩萨修定复有十法不与二乘共。<a id="a-7v"></a>何等为十。<a id="a-7w"></a>一修定无有吾我。<a id="a-7x"></a>具足如来诸禅定故。<a id="a-7y"></a>二修定不味不着。<a id="a-7z"></a>舍离染心不求己乐。<a id="a-80"></a>三修定具诸通业。<a id="a-81"></a>为知众生诸心行故。<a id="a-82"></a>四修定为知众心。<a id="a-83"></a>度脱一切诸众生故。<a id="a-84"></a>五修定行于大悲。<a id="a-85"></a>断诸众生烦恼结故。<a id="a-86"></a>六修定诸禅三昧。<a id="a-87"></a>善知入出过于三界故。<a id="a-88"></a>七修定常得自在。<a id="a-89"></a>具足一切诸善法故。<a id="a-8A"></a>八修定其心寂灭。<a id="a-8B"></a>胜于二乘诸禅三昧故。<a id="a-8C"></a>九修定常入智慧。<a id="a-8D"></a>过诸世间到彼岸故。<a id="a-8E"></a>十修定能兴正法。<a id="a-8F"></a>绍隆三宝使不断绝故。<a id="a-8G"></a>如是定者。<a id="a-8H"></a>不与声闻辟支佛共。</p>
  <p id="a8I">又六度集经云。<a id="a-8J"></a>复有四种禅定具足智慧。<a id="a-8K"></a>何等为四。<a id="a-8L"></a>一常乐独处。<a id="a-8M"></a>二常乐一心。<a id="a-8N"></a>三求禅及通。<a id="a-8O"></a>四求无碍佛智。</p>
  <p id="a8P">又月灯三昧经云。<a id="a-8Q"></a>佛言。<a id="a-8R"></a>若有菩萨。<a id="a-8S"></a>住于宴坐。<a id="a-8T"></a>有十种利益。<a id="a-8U"></a>何等为十。<a id="a-8V"></a>一其心不浊。<a id="a-8W"></a>二住不放逸。<a id="a-8X"></a>三诸佛爱念。<a id="a-8Y"></a>四信正觉行。<a id="a-8Z"></a>五于佛智不疑。<a id="a-8a"></a>六知恩。<a id="a-8b"></a>七不谤正法。<a id="a-8c"></a>八善能防禁。<a id="a-8d"></a>九到调伏地。<a id="a-8e"></a>十证四无碍。</p>
  <p id="a8f">又佛言。<a id="a-8g"></a>若有菩萨爱乐空闲有十种利益。<a id="a-8h"></a>何等为十。<a id="a-8i"></a>一省世事务。<a id="a-8j"></a>二远离愦闹。<a id="a-8k"></a>三无有违诤。<a id="a-8l"></a>四住无恼处。<a id="a-8m"></a>五不增有漏。<a id="a-8n"></a>六不起诤讼。<a id="a-8o"></a>七安住静默。<a id="a-8p"></a>八随顺相续解脱。<a id="a-8q"></a>九速证解脱。<a id="a-8r"></a>十施功而得三昧。</p>
  <p id="a8s">又佛言。<a id="a-8t"></a>若有菩萨能与禅相应有十种利益。<a id="a-8u"></a>何等为十。<a id="a-8v"></a>一安住仪式。<a id="a-8w"></a>二行慈境界。<a id="a-8x"></a>三无诸悔热。<a id="a-8y"></a>四守护诸根。<a id="a-8z"></a>五得食喜乐。<a id="a-90"></a>六远离爱欲。<a id="a-91"></a>七修禅不空。<a id="a-92"></a>八解脱魔罥。<a id="a-93"></a>九安住佛境。<a id="a-94"></a>十解脱成熟。<a id="a-95"></a>又佛言。<a id="a-96"></a>若有菩萨乐于头陀乞食有十种利益。<a id="a-97"></a>何等为十。<a id="a-98"></a>一摧我慢幢。<a id="a-99"></a>二不求亲爱。<a id="a-9A"></a>三不为名闻。<a id="a-9B"></a>四住在圣种。<a id="a-9C"></a>五不谄不诳不现异相。<a id="a-9D"></a>又不傲慢。<a id="a-9E"></a>六不自高举。<a id="a-9F"></a>七不毁他人。<a id="a-9G"></a>八断除爱恚。<a id="a-9H"></a>九若入人家不为饮食而行法施。<a id="a-9I"></a>十有所说法为人信受。</p>
  <p id="a9J">又智度论云。<a id="a-9K"></a>三昧有二种。<a id="a-9L"></a>一佛。<a id="a-9M"></a>二菩萨。<a id="a-9N"></a>是诸菩萨于菩萨三昧中得自在。<a id="a-9O"></a>非佛三昧。<a id="a-9P"></a>如诸佛要集经中说云。<a id="a-9Q"></a>文殊尸利欲见佛集不能得到。<a id="a-9R"></a>诸佛各还本处。<a id="a-9S"></a>文殊尸利到诸佛集处。<a id="a-9T"></a>有一女人。<a id="a-9U"></a>近彼佛坐入于三昧。<a id="a-9V"></a>文殊尸利入礼佛足已。<a id="a-9W"></a>白佛言。<a id="a-9X"></a>云何此女人得近佛坐。<a id="a-9Y"></a>而我不得。<a id="a-9Z"></a>佛告文殊尸利。<a id="a-9a"></a>汝觉此女人令从三昧起。<a id="a-9b"></a>汝自问之。<a id="a-9c"></a>文殊尸利即弹指觉之而不可觉。<a id="a-9d"></a>以大声唤亦不可觉。<a id="a-9e"></a>捉手牵亦不可觉。<a id="a-9f"></a>又以神足动大千世界犹亦不觉。<a id="a-9g"></a>文殊尸利白佛言。<a id="a-9h"></a>世尊。<a id="a-9i"></a>我不能令觉。<a id="a-9j"></a>是时佛放大光明照下方世界。<a id="a-9k"></a>是中有一菩萨。<a id="a-9l"></a>名弃诸盖。<a id="a-9m"></a>即时从下方出来到佛所。<a id="a-9n"></a>头面礼佛足一面立。<a id="a-9o"></a>佛告弃诸盖菩萨。<a id="a-9p"></a>汝觉此女人。<a id="a-9q"></a>即时弹指。<a id="a-9r"></a>此女从三昧起。<a id="a-9s"></a>文殊尸利白佛。<a id="a-9t"></a>以何因缘我动三千大千世界不能令此女起。<a id="a-9u"></a>弃诸盖菩萨一弹指便从三昧起。<a id="a-9v"></a>佛告文殊尸利。<a id="a-9w"></a>汝因此女人初发菩提意。<a id="a-9x"></a>是女人因弃诸盖菩萨初发菩提意。<a id="a-9y"></a>以是故。<a id="a-9z"></a>汝不能令觉。<a id="a-A0"></a>汝于诸佛三昧中功德未满。<a id="a-A1"></a>是弃诸盖菩萨于三昧中得自在。<a id="a-A2"></a>佛三昧中始少多入而未得自在故耳。</p>
  <p data-pb></p>
  <h2 id="aA3">禅定部第五</h2>
  <p id="aA4">如禅秘要经云。<a id="a-A5"></a>阿练若比丘因五种事发狂。<a id="a-A6"></a>一者因乱声。<a id="a-A7"></a>二者因恶名。<a id="a-A8"></a>三者因利养。<a id="a-A9"></a>四者因外风。<a id="a-AA"></a>五者因内风。<a id="a-AB"></a>尔时世尊而说祝曰。</p>
  <p id="aAC">南无佛陀　南无达摩　南无僧伽　南无摩诃梨师　毗阇罗阇　谒咄陀达陀　娑满驮　跋阇逻翅(久驰反)　陀逻崛荼誓荼遮利遮利　摩诃遮利吁摩利吁摩勒翅(久驰反)悉耽鞞阇鞞　阿阇鞞利　究匊匊翅(久驰反)萨婆陀罗尼翅(久驰反)　阿扇(叔看反)提摩俱摩诣吁弥吁弥摩呵　摩娑祸呵。</p>
  <p id="aAD">尔时世尊说此咒已。<a id="a-AE"></a>告舍利弗。<a id="a-AF"></a>如此神咒过去无量诸佛所说。<a id="a-AG"></a>我今现在亦说此咒。<a id="a-AH"></a>未来弥勒贤劫菩萨亦当宣说。<a id="a-AI"></a>如此神咒功德如自在天。<a id="a-AJ"></a>能令后世五百岁中诸恶比丘得净心意。<a id="a-AK"></a>调和善治四大增损。<a id="a-AL"></a>亦治心内四百四病四百四脉所起坏界九十八使性欲种子。<a id="a-AM"></a>亦治业障犯戒诸恶永尽无余。<a id="a-AN"></a>此名善治七十二种病忧恼陀罗尼。<a id="a-AO"></a>亦名拔五种阴无明根本陀罗尼。<a id="a-AP"></a>亦名现前见一切佛及诸声闻为说真法破诸法使。</p>
  <p data-pb></p>
  <h2 id="aAQ">感应缘(略引六验)</h2>
  <p id="aAR">晋沙门支昙兰 宋沙门释玄高 宋沙门释普常 齐沙门释僧稠 隋沙门释法进 唐沙门释慧融。</p>
  <p id="aAS">晋始丰赤城山有支昙兰。<a id="a-AT"></a>青州人。<a id="a-AU"></a>蔬食乐禅读诵三十万言。<a id="a-AV"></a>晋太元中游剡。<a id="a-AW"></a>后憩始丰赤城山。<a id="a-AX"></a>见一处林泉清旷而居之。<a id="a-AY"></a>经于数日。<a id="a-AZ"></a>忽见一人长数丈。<a id="a-Aa"></a>呼兰令去。<a id="a-Ab"></a>又见诸异形禽兽以恐兰。<a id="a-Ac"></a>见兰怡然自得。<a id="a-Ad"></a>乃屈膝而礼拜云。<a id="a-Ae"></a>珠欺王是家舅。<a id="a-Af"></a>令往韦乡山就之。<a id="a-Ag"></a>推此处以相奉。<a id="a-Ah"></a>尔后三年忽闻车骑隐隐。<a id="a-Ai"></a>从者弥峰。<a id="a-Aj"></a>俄而有人着帻称珠欺王通。<a id="a-Ak"></a>既前从其妻子男女等二十三人。<a id="a-Al"></a>并形貌端正有逾于世。<a id="a-Am"></a>既至兰所叙暄凉讫。<a id="a-An"></a>兰问住在何处。<a id="a-Ao"></a>答云。<a id="a-Ap"></a>乐安县韦乡山。<a id="a-Aq"></a>久服风问。<a id="a-Ar"></a>今与家累仰投。<a id="a-As"></a>乞受归戒。<a id="a-At"></a>兰即授之。<a id="a-Au"></a>受法竟。<a id="a-Av"></a>嚫钱一万蜜二器。<a id="a-Aw"></a>辞别而去。<a id="a-Ax"></a>便闻鸣笳动吹响振山谷。<a id="a-Ay"></a>兰禅众十余共所闻见。<a id="a-Az"></a>晋元熙中卒于山室。<a id="a-B0"></a>春秋八十有三矣。</p>
  <p id="aB1">宋伪魏平城有释玄高。<a id="a-B2"></a>姓魏。<a id="a-B3"></a>本名灵育。<a id="a-B4"></a>凭翊万年人也。<a id="a-B5"></a>母冠氏本信外道。<a id="a-B6"></a>始适魏氏。<a id="a-B7"></a>首孕一女。<a id="a-B8"></a>即高之长姊。<a id="a-B9"></a>生便信佛。<a id="a-BA"></a>乃为母祈愿。<a id="a-BB"></a>愿门无异见得奉大法。<a id="a-BC"></a>母以伪秦弘始三年。<a id="a-BD"></a>梦见胡僧散华满室。<a id="a-BE"></a>觉便寤胎。<a id="a-BF"></a>至四年二月八日生男。<a id="a-BG"></a>家内忽有异香。<a id="a-BH"></a>及光明照壁。<a id="a-BI"></a>迄旦乃息。<a id="a-BJ"></a>母以儿生瑞兆。<a id="a-BK"></a>因名灵育。<a id="a-BL"></a>时人重之。<a id="a-BM"></a>复称世高。<a id="a-BN"></a>年十二辞亲入山。<a id="a-BO"></a>久之未许。<a id="a-BP"></a>异日有一书生寓高家宿。<a id="a-BQ"></a>云欲入中常山隐。<a id="a-BR"></a>父母即以高凭之。<a id="a-BS"></a>是夕咸见村人共相祖送。<a id="a-BT"></a>明旦村人并来候高。<a id="a-BU"></a>父母云。<a id="a-BV"></a>昨已相送。<a id="a-BW"></a>今复觅耶。<a id="a-BX"></a>村人云。<a id="a-BY"></a>都不知行。<a id="a-BZ"></a>岂容已送。<a id="a-Ba"></a>父母方寤昨之迎送乃神人也。<a id="a-Bb"></a>高既背俗乖世。<a id="a-Bc"></a>改名玄高。<a id="a-Bd"></a>聪愍生知学不加思。<a id="a-Be"></a>至年十五已为山僧说法。<a id="a-Bf"></a>受戒已后专精禅律。<a id="a-Bg"></a>闻关中有浮陀跋禅师在石羊寺弘法。<a id="a-Bh"></a>高往师之。<a id="a-Bi"></a>旬日之中妙通禅法。<a id="a-Bj"></a>跋陀叹曰。<a id="a-Bk"></a>善哉佛子。<a id="a-Bl"></a>乃能深寤如此。<a id="a-Bm"></a>于是卑颜推逊不受师礼。<a id="a-Bn"></a>高乃杖策西秦隐居麦[卄/積]崖。<a id="a-Bo"></a>学徒百人。<a id="a-Bp"></a>崇其义训。<a id="a-Bq"></a>禀其禅道。<a id="a-Br"></a>时有长安沙门释昙弘。<a id="a-Bs"></a>秦地高足。<a id="a-Bt"></a>隐在此山与高相会。<a id="a-Bu"></a>以同业友。<a id="a-Bv"></a>是时乞伏炽槃跨有陇西。<a id="a-Bw"></a>西接凉土。<a id="a-Bx"></a>常有学徒三百余人。<a id="a-By"></a>有玄绍者。<a id="a-Bz"></a>秦州陇西人。<a id="a-C0"></a>学究诸禅。<a id="a-C1"></a>神力自在。<a id="a-C2"></a>手指出水供高洗漱。<a id="a-C3"></a>其水香净倍异于常。<a id="a-C4"></a>每得非世华香以献三宝。<a id="a-C5"></a>灵异如绍者又十一人。<a id="a-C6"></a>绍后入堂术山蝉蜕而逝。<a id="a-C7"></a>后共昙弘乃向河南。<a id="a-C8"></a>国王及臣民近道候迎。<a id="a-C9"></a>内外敬奉崇为国师。<a id="a-CA"></a>河南化毕进游凉土。<a id="a-CB"></a>沮渠蒙逊深相敬事。<a id="a-CC"></a>集会英宾发高胜解。<a id="a-CD"></a>时西海有樊僧印。<a id="a-CE"></a>亦从高受学。<a id="a-CF"></a>志狭量褊得少为足。<a id="a-CG"></a>便谓已得罗汉顿尽禅门。<a id="a-CH"></a>高乃密以神力。<a id="a-CI"></a>令印于定中备见十方无极世界诸佛所说法门不同。<a id="a-CJ"></a>印于一夏寻其所见永不能尽。<a id="a-CK"></a>方知定水无底。<a id="a-CL"></a>大生愧惧。<a id="a-CM"></a>时魏虏托跋焘僭据平城。<a id="a-CN"></a>军侵凉境。<a id="a-CO"></a>焘舅阳平王抂请高同还伪都。<a id="a-CP"></a>既达平城大流法化。<a id="a-CQ"></a>伪太子托跋晃事高为师。<a id="a-CR"></a>晃一时被谗为父所疑。<a id="a-CS"></a>乃告高曰。<a id="a-CT"></a>空罗枉苦何由得脱。<a id="a-CU"></a>高令作金光明斋七日恳忏。<a id="a-CV"></a>焘乃梦见其祖及父皆执剑烈威问。<a id="a-CW"></a>汝何故信谗言枉疑太子。<a id="a-CX"></a>焘惊寤。<a id="a-CY"></a>大集群臣说神告以所梦。<a id="a-CZ"></a>诸臣咸言。<a id="a-Ca"></a>太子无过。<a id="a-Cb"></a>实如皇灵降诰。<a id="a-Cc"></a>焘于太子无复疑焉。<a id="a-Cd"></a>盖高诚感之力也。<a id="a-Ce"></a>时崔皓冠天师并先得宠于焘。<a id="a-Cf"></a>恐晃篡弑之日夺其威柄。<a id="a-Cg"></a>乃谮云。<a id="a-Ch"></a>太子前事实有谋心。<a id="a-Ci"></a>但结高公道术。<a id="a-Cj"></a>故令先帝降梦如此物论事迹稍形。<a id="a-Ck"></a>若不诛除必为巨害。<a id="a-Cl"></a>焘遂纳之。<a id="a-Cm"></a>勃然大怒。<a id="a-Cn"></a>即敕收高。<a id="a-Co"></a>高先尝密语弟子云。<a id="a-Cp"></a>佛法应衰。<a id="a-Cq"></a>吾与崇公当其祸首。<a id="a-Cr"></a>于是闻者莫不慨然。<a id="a-Cs"></a>时有凉州沙门释慧崇。<a id="a-Ct"></a>是伪魏尚书韩万德之门师。<a id="a-Cu"></a>德既次于高。<a id="a-Cv"></a>亦被疑阻。<a id="a-Cw"></a>至伪太平五年九月。<a id="a-Cx"></a>高与崇公俱被幽絷。<a id="a-Cy"></a>其月十五日就祸卒于平城之东隅。<a id="a-Cz"></a>春秋四十有三。<a id="a-D0"></a>是岁宋元嘉二十一年也。<a id="a-D1"></a>当尔之夕门人莫知。<a id="a-D2"></a>是夜三更忽见光绕高先所住处塔三匝还入禅窟中。<a id="a-D3"></a>因闻光中有声云。<a id="a-D4"></a>吾已逝矣。<a id="a-D5"></a>诸弟子方知已化。<a id="a-D6"></a>哀号痛绝。<a id="a-D7"></a>既而迎尸于城南旷野。<a id="a-D8"></a>沐浴迁殡。<a id="a-D9"></a>兼营理崇公。<a id="a-DA"></a>别在异处。<a id="a-DB"></a>一都道俗无不嗟骇。<a id="a-DC"></a>弟子玄畅时在云中。<a id="a-DD"></a>去魏都六百里。<a id="a-DE"></a>旦忽见一人告之以变。<a id="a-DF"></a>仍给六百里马。<a id="a-DG"></a>于是扬鞭而返。<a id="a-DH"></a>晚间至都。<a id="a-DI"></a>见师已亡。<a id="a-DJ"></a>悲恸断绝。<a id="a-DK"></a>因与同学共泣曰。<a id="a-DL"></a>法今既灭颇复兴。<a id="a-DM"></a>不如脱更兴。<a id="a-DN"></a>请和上起坐。<a id="a-DO"></a>和上德匪常人。<a id="a-DP"></a>必当照之矣。<a id="a-DQ"></a>言毕高两眼稍开光色还悦。<a id="a-DR"></a>体通汗香。<a id="a-DS"></a>须臾起坐谓弟子曰。<a id="a-DT"></a>大法应化随缘盛衰。<a id="a-DU"></a>盛衰在迹理恒湛然。<a id="a-DV"></a>但念汝等不久复应如我耳。<a id="a-DW"></a>唯有玄畅当得南度。<a id="a-DX"></a>汝等死后法当更兴。<a id="a-DY"></a>善自修心无令中悔。<a id="a-DZ"></a>言已便卧即绝也。<a id="a-Da"></a>明旦迁柩欲阇维之。<a id="a-Db"></a>国制不许。<a id="a-Dc"></a>于是营顿即窆。<a id="a-Dd"></a>道俗悲哀号泣望断。<a id="a-De"></a>有沙门法达。<a id="a-Df"></a>为伪国僧正。<a id="a-Dg"></a>钦高日久未获受业。<a id="a-Dh"></a>忽闻徂化因而哭曰。<a id="a-Di"></a>圣人去世。<a id="a-Dj"></a>当复何依。<a id="a-Dk"></a>累日不食。<a id="a-Dl"></a>常呼高上圣人自在。<a id="a-Dm"></a>何能不一现。<a id="a-Dn"></a>应声见高飞空而至。<a id="a-Do"></a>达顶礼求哀。<a id="a-Dp"></a>愿见救护。<a id="a-Dq"></a>高曰。<a id="a-Dr"></a>君业重难救。<a id="a-Ds"></a>当可如何。<a id="a-Dt"></a>自今以后依方等苦悔。<a id="a-Du"></a>当得轻受。<a id="a-Dv"></a>达曰。<a id="a-Dw"></a>脱得苦报愿见矜救。<a id="a-Dx"></a>高曰。<a id="a-Dy"></a>不忘一切宁独在君。<a id="a-Dz"></a>达又曰。<a id="a-E0"></a>法师与崇公并生何处。<a id="a-E1"></a>高曰。<a id="a-E2"></a>吾愿生恶世救护众生。<a id="a-E3"></a>即己还生阎浮。<a id="a-E4"></a>崇公常祈安养。<a id="a-E5"></a>已果心矣。<a id="a-E6"></a>达又问。<a id="a-E7"></a>不审法师已阶何地。<a id="a-E8"></a>高曰。<a id="a-E9"></a>我诸弟子自有知者。<a id="a-EA"></a>言讫奄然不见。<a id="a-EB"></a>达密访高诸弟子。<a id="a-EC"></a>咸云。<a id="a-ED"></a>是得忍菩萨。<a id="a-EE"></a>至伪太平七年。<a id="a-EF"></a>托跋焘果毁灭佛法。<a id="a-EG"></a>悉如高言。</p>
  <p id="aEH">宋蜀安乐寺有释普恒。<a id="a-EI"></a>姓郭。<a id="a-EJ"></a>蜀郡成都人也。<a id="a-EK"></a>为儿童时。<a id="a-EL"></a>尝于日光中见圣僧在云中说法。<a id="a-EM"></a>向家人叙之。<a id="a-EN"></a>并未信语。<a id="a-EO"></a>后苦求出家。<a id="a-EP"></a>止治下安乐寺。<a id="a-EQ"></a>独处一房不立眷属。<a id="a-ER"></a>习靖业禅。<a id="a-ES"></a>善入出住。<a id="a-ET"></a>与蜀韬律师为同意。<a id="a-EU"></a>自说入火光三昧。<a id="a-EV"></a>光从眉直下至金刚际。<a id="a-EW"></a>于光中见诸色像。<a id="a-EX"></a>先身业报颇亦朗了。<a id="a-EY"></a>宋升明时人谓是戏言。<a id="a-EZ"></a>将终之日微有病相。<a id="a-Ea"></a>唯缘家一奴看之。<a id="a-Eb"></a>明旦平坐而卒。<a id="a-Ec"></a>手屈三指。<a id="a-Ed"></a>试捋随申申已还屈。<a id="a-Ee"></a>生时体黑。<a id="a-Ef"></a>死已鲜白。<a id="a-Eg"></a>于是大众依得道法阇维。<a id="a-Eh"></a>[卄/積]薪始然。<a id="a-Ei"></a>便有五色烟起。<a id="a-Ej"></a>殊香芬馥。<a id="a-Ek"></a>州将玉玄载。<a id="a-El"></a>乃为之赞曰。</p>
  <p id="aEm">大觉渺无像　　悬应贵忘靖</p>
  <p id="aEn">一念会道场　　空过万劫永</p>
  <p id="aEo">信心虚东想　　遇圣藻西影</p>
  <p id="aEp">妙趣澄三界　　传神四禅境</p>
  <p id="aEq">俗物故参差　　真性理恒炳</p>
  <p id="aEr">韬光寄浮世　　遗德方化迥</p>
  <p id="aEs">齐邺西龙山云门寺释僧稠。<a id="a-Et"></a>姓孙。<a id="a-Eu"></a>元出昌黎。<a id="a-Ev"></a>末居钜鹿之瘿陶焉。<a id="a-Ew"></a>性爱纯懿孝信知名。<a id="a-Ex"></a>而勤学世典备通经史。<a id="a-Ey"></a>而道机潜扣欻厌世烦。<a id="a-Ez"></a>一览佛经涣然神解。<a id="a-F0"></a>初从道房禅师受习止观。<a id="a-F1"></a>次于赵州障洪山道明禅师所受十六特胜法。<a id="a-F2"></a>尝於鹊山静处感神来娆。<a id="a-F3"></a>抱肩筑腰气嘘顶上。<a id="a-F4"></a>稠以死要心因证深定。<a id="a-F5"></a>九日不起。<a id="a-F6"></a>后从定觉。<a id="a-F7"></a>情想澄然究略世间。<a id="a-F8"></a>令无乐者。<a id="a-F9"></a>便诣少林寺祖师三藏呈己所证。<a id="a-FA"></a>跋陀曰。<a id="a-FB"></a>自葱岭已东。<a id="a-FC"></a>禅学之最。<a id="a-FD"></a>汝其第一矣。<a id="a-FE"></a>乃更授深要。<a id="a-FF"></a>即住嵩岳寺。<a id="a-FG"></a>僧有百人泉水才足。<a id="a-FH"></a>忽见妇人弊衣挟帚却坐阶上听僧诵经。<a id="a-FI"></a>众不测为神人也。<a id="a-FJ"></a>便诃遣之。<a id="a-FK"></a>妇有愠色。<a id="a-FL"></a>以足蹋泉立竭。<a id="a-FM"></a>身亦不现。<a id="a-FN"></a>众以告稠。<a id="a-FO"></a>稠呼优婆夷。<a id="a-FP"></a>三呼乃出。<a id="a-FQ"></a>便谓神曰。<a id="a-FR"></a>众僧行道宜加拥护。<a id="a-FS"></a>妇人以足拨于故泉。<a id="a-FT"></a>水即上涌。<a id="a-FU"></a>时共深异威仪如此。<a id="a-FV"></a>后诣怀州西王屋山修习前法。<a id="a-FW"></a>闻两虎交斗咆响振岩。<a id="a-FX"></a>乃以锡杖中触。<a id="a-FY"></a>各散而去。<a id="a-FZ"></a>一时忽有仙经两卷在于床上。<a id="a-Fa"></a>稠曰。<a id="a-Fb"></a>我本修佛道。<a id="a-Fc"></a>岂拘域中长生者乎。<a id="a-Fd"></a>须臾自失。<a id="a-Fe"></a>其感幽显皆此类也。<a id="a-Ff"></a>又移怀州马头山。<a id="a-Fg"></a>魏孝明宿承令德前后三召。<a id="a-Fh"></a>乃固辞不赴。<a id="a-Fi"></a>又移北转常山。<a id="a-Fj"></a>定州刺史娄睿彭城王高攸等。<a id="a-Fk"></a>请至受法。<a id="a-Fl"></a>道俗奔赴礼贶填充。<a id="a-Fm"></a>为名利所缠者。<a id="a-Fn"></a>说偈止之。<a id="a-Fo"></a>悉皆俭素。<a id="a-Fp"></a>齐文宣天保二年下诏曰。</p>
  <p id="aFq">久闻风德常思言遇。<a id="a-Fr"></a>今敕定州今师赴邺教化群生义无独善。<a id="a-Fs"></a>希即荷锡暂游承明思欲弘宣至道济斯苦攘。<a id="a-Ft"></a>至此之日脱须还山。<a id="a-Fu"></a>当任东西无所留絷。<a id="a-Fv"></a>稠居山积稔业济一生。<a id="a-Fw"></a>闻有敕召绝无承命。<a id="a-Fx"></a>苦相敦喻方遂允请。<a id="a-Fy"></a>即日拂衣将出山阙两岫忽然惊震。<a id="a-Fz"></a>响声悲切骇扰人畜禽兽飞走。<a id="a-G0"></a>如是三日。<a id="a-G1"></a>稠顾曰。<a id="a-G2"></a>慕道怀仁触类斯在。<a id="a-G3"></a>岂非爱情易守放荡难持耶。<a id="a-G4"></a>乃不约事留杖策漳滏。<a id="a-G5"></a>帝躬举大驾出郊迎之。<a id="a-G6"></a>天下归善。<a id="a-G7"></a>皆由稠矣。<a id="a-G8"></a>又于云门山寺。<a id="a-G9"></a>所住禅窟前有深坑。<a id="a-GA"></a>见被毛之人伟而胡貌。<a id="a-GB"></a>置釜然火。<a id="a-GC"></a>水将沸涌。<a id="a-GD"></a>俄有大蟒。<a id="a-GE"></a>从水中出。<a id="a-GF"></a>欲入釜内。<a id="a-GG"></a>稠以足拨之。<a id="a-GH"></a>蟒遂入水。<a id="a-GI"></a>毛人亦隐。<a id="a-GJ"></a>其夜因致男子神来。<a id="a-GK"></a>顶拜稠云。<a id="a-GL"></a>弟子有儿。<a id="a-GM"></a>岁岁为恶神所啖。<a id="a-GN"></a>儿子等惜命不敢当。<a id="a-GO"></a>弟子衰老将死。<a id="a-GP"></a>故自供食。<a id="a-GQ"></a>蒙师护故得免斯难。<a id="a-GR"></a>稠索水潠之。<a id="a-GS"></a>奄成云雾。<a id="a-GT"></a>时或谗稠于宣帝以倨傲无敬者。<a id="a-GU"></a>帝大怒自来加害。<a id="a-GV"></a>稠冥知之。<a id="a-GW"></a>生来不至僧厨。<a id="a-GX"></a>忽无何而到云。<a id="a-GY"></a>明有大客至。<a id="a-GZ"></a>多作供设。<a id="a-Ga"></a>至夜五更先备牛舆。<a id="a-Gb"></a>独往谷口。<a id="a-Gc"></a>去寺二十余里。<a id="a-Gd"></a>孤立道侧。<a id="a-Ge"></a>须臾帝至。<a id="a-Gf"></a>怪问其故。<a id="a-Gg"></a>稠曰。<a id="a-Gh"></a>恐身不净秽污伽蓝在此候耳。<a id="a-Gi"></a>帝下马礼伏愧悔无已。<a id="a-Gj"></a>谓尚书令杨遵彦曰。<a id="a-Gk"></a>如此真人何可毁谤也。<a id="a-Gl"></a>乃躬负稠身往寺。<a id="a-Gm"></a>稠声折不受。<a id="a-Gn"></a>帝曰。<a id="a-Go"></a>弟子负师遍天下未足谢愆。<a id="a-Gp"></a>因谓曰。<a id="a-Gq"></a>弟子前身曾作何等。<a id="a-Gr"></a>答曰。<a id="a-Gs"></a>作罗刹王。<a id="a-Gt"></a>是以今犹好杀。<a id="a-Gu"></a>即咒盆水令帝自视。<a id="a-Gv"></a>见其形影如罗刹像焉。<a id="a-Gw"></a>每年元日常问一岁吉凶。<a id="a-Gx"></a>后至天保十年云。<a id="a-Gy"></a>今年不能好。<a id="a-Gz"></a>文宣不悦。<a id="a-H0"></a>帝问师复何如。<a id="a-H1"></a>答曰。<a id="a-H2"></a>贫道亦不久。<a id="a-H3"></a>至十月帝崩。<a id="a-H4"></a>明年即是齐乾明元年。<a id="a-H5"></a>四月十三日辰时。<a id="a-H6"></a>绝无患恼。<a id="a-H7"></a>端坐卒于山寺。<a id="a-H8"></a>春秋八十有一。<a id="a-H9"></a>当终之时异香满寺。<a id="a-HA"></a>闻者悚神。<a id="a-HB"></a>敕慰殷勤。<a id="a-HC"></a>令依中国阇维之法。<a id="a-HD"></a>四部弥山人兼数万。<a id="a-HE"></a>香柴千计。<a id="a-HF"></a>日正中时以火焚之。<a id="a-HG"></a>道俗哀恸哭响流川。<a id="a-HH"></a>登有白鸟数百裴回烟上悲鸣相切。<a id="a-HI"></a>移时乃逝。<a id="a-HJ"></a>仍于寺之西北建以甎塔。<a id="a-HK"></a>每有灵景异香应于道俗。<a id="a-HL"></a>康存之日宣帝谓稠曰。<a id="a-HM"></a>弟子未见佛之灵异。<a id="a-HN"></a>颇得睹不。<a id="a-HO"></a>稠曰。<a id="a-HP"></a>此非沙门所宜。<a id="a-HQ"></a>帝遂强之。<a id="a-HR"></a>乃投袈裟于地。<a id="a-HS"></a>帝使数十人举之不能得动。<a id="a-HT"></a>稠命沙弥取之。<a id="a-HU"></a>初无重焉。<a id="a-HV"></a>因尔笃信弥厚(右此四验出梁高僧传)</p>
  <p id="aHW">隋益州响应山寺释法进。<a id="a-HX"></a>不知氏族。<a id="a-HY"></a>为辉禅师弟子。<a id="a-HZ"></a>常于竹林坐禅。<a id="a-Ha"></a>有四老虎绕于左右。<a id="a-Hb"></a>师语勿泄其相也。<a id="a-Hc"></a>师后教为水观。<a id="a-Hd"></a>家人取柴。<a id="a-He"></a>见绳床上有好清水。<a id="a-Hf"></a>拾两白石安着水中。<a id="a-Hg"></a>进暮还寺弥觉背痛。<a id="a-Hh"></a>具问家人。<a id="a-Hi"></a>云安石子。<a id="a-Hj"></a>语令明往所除此石。<a id="a-Hk"></a>及旦进禅。<a id="a-Hl"></a>家人还见如初清水。<a id="a-Hm"></a>即除石子。<a id="a-Hn"></a>所苦便愈。<a id="a-Ho"></a>因尔习定不出此山。<a id="a-Hp"></a>开皇中蜀王秀临益州。<a id="a-Hq"></a>妃患请进治损。<a id="a-Hr"></a>后辞还山。<a id="a-Hs"></a>王及妃躬送向山。<a id="a-Ht"></a>王及妃见进足离地四五寸。<a id="a-Hu"></a>以大业十三年正月八日终于此山。</p>
  <p id="aHv">唐长安普光寺僧慧融。<a id="a-Hw"></a>字圆照。<a id="a-Hx"></a>俗姓张氏。<a id="a-Hy"></a>南阳人也。<a id="a-Hz"></a>幼而精进不犯微恶。<a id="a-I0"></a>少年落发。<a id="a-I1"></a>即乐禅伍。<a id="a-I2"></a>尝隐居泰山。<a id="a-I3"></a>后奉敕追入京住普光寺。<a id="a-I4"></a>时游终南山。<a id="a-I5"></a>或来或往。<a id="a-I6"></a>尝登山逢雪深厚。<a id="a-I7"></a>不能得进。<a id="a-I8"></a>忽有一虎近前弭耳俯伏。<a id="a-I9"></a>慧融知其意。<a id="a-IA"></a>乃乘之。<a id="a-IB"></a>虎遂负融而上。<a id="a-IC"></a>常有双鸟于山林中前行引路。<a id="a-ID"></a>至永徽初迁神于本寺。<a id="a-IE"></a>寺僧于慧融房舍上。<a id="a-IF"></a>见五色光起。<a id="a-IG"></a>及于山焚身。<a id="a-IH"></a>肌骨总销。<a id="a-II"></a>唯心不烂(右此二验出唐高僧传)</p>
 </body>
</html>