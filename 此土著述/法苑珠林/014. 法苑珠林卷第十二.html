<!doctype html>
<html id="z3IBWh91Qa" data-ver="1828">
 <head>
  <meta charset="utf-8">
  <meta author="道世">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法苑珠林卷第十二</h1>
  <h2 id="a2">千佛篇第五之五涅槃部第十四(此别五部)</h2>
  <p id="a3">述意部 韬光部 赴哀部 时节部 弟子部。</p>
  <p data-pb></p>
  <h2 id="a4">述意部第一</h2>
  <p id="a5">我含灵福尽。<a id="a-6"></a>法王斯逝。<a id="a-7"></a>遂使北首提河。<a id="a-8"></a>春秋八十矣。<a id="a-9"></a>应身粒碎流血何追。<a id="a-A"></a>争决最后之疑。<a id="a-B"></a>竞奉临终之供。<a id="a-C"></a>呜呼智炬慈云。<a id="a-D"></a>消灭长夜。<a id="a-E"></a>诸子诚可悲夫。<a id="a-F"></a>但法身至寂毕竟无为。<a id="a-G"></a>报化所诱随机应俗。<a id="a-H"></a>既曰现生。<a id="a-I"></a>焉得无灭。<a id="a-J"></a>凡圣虽殊而莫能免。<a id="a-K"></a>是以微言背痛而方转甘露。<a id="a-L"></a>假托右胁而还放光明。<a id="a-M"></a>此则无病之迹也。<a id="a-N"></a>及千氎既缠而示双足。<a id="a-O"></a>金棺将阖而起合掌。<a id="a-P"></a>此示不灭之征也。<a id="a-Q"></a>故灰身示权常住显实。<a id="a-R"></a>器月之喻其旨明乎。</p>
  <h2 id="aS">韬光部第二</h2>
  <p id="aT">如智度论云。<a id="a-U"></a>须跋陀罗年一百二十。<a id="a-V"></a>梦见一切人天失眼裸形冥中。<a id="a-W"></a>言云。<a id="a-X"></a>日当堕地狱海枯竭风散须弥。<a id="a-Y"></a>梦寤已恐怖。<a id="a-Z"></a>天曰。<a id="a-a"></a>此是一切智人将入涅槃。<a id="a-b"></a>非关于汝。<a id="a-c"></a>明到林中求欲见佛。<a id="a-d"></a>阿难三不许。<a id="a-e"></a>佛知遥唤前共别。</p>
  <p id="af">又菩萨处胎经云。<a id="a-g"></a>如来二月八日夜半躬襞僧伽梨郁多罗僧安陀罗跋萨各三褺。<a id="a-h"></a>施放金棺儭身上。<a id="a-i"></a>以钵锡杖手付阿难。<a id="a-j"></a>入金刚定碎身舍利。<a id="a-k"></a>佛从金棺出金刚臂问觅迦葉牛齝二人。<a id="a-l"></a>阿难答云。<a id="a-m"></a>牛齝罗汉已入涅槃。<a id="a-n"></a>佛言。<a id="a-o"></a>吾今永取灭度。<a id="a-p"></a>即入金棺寂然不语。<a id="a-q"></a>再三出手问阿难。<a id="a-r"></a>吾为八部说摩诃乘经。<a id="a-s"></a>汝悉闻不。<a id="a-t"></a>对曰。<a id="a-u"></a>唯佛知之。<a id="a-v"></a>又问。<a id="a-w"></a>吾在忉利为母说法。<a id="a-x"></a>汝知不。<a id="a-y"></a>答曰。<a id="a-z"></a>不知。<a id="a-10"></a>又吾在龙宫说法。<a id="a-11"></a>龙子得道留全身舍利。<a id="a-12"></a>高一百三十丈。<a id="a-13"></a>汝知不。<a id="a-14"></a>答曰。<a id="a-15"></a>不知。<a id="a-16"></a>吾处母胎十月。<a id="a-17"></a>为诸菩萨现不退转法轮。<a id="a-18"></a>世尊即以神力。<a id="a-19"></a>现母身中行住坐卧一切云集入胎舍中。<a id="a-1A"></a>汝知不。<a id="a-1B"></a>答曰。<a id="a-1C"></a>不知(阿难大圣岂得不知。<a id="a-1D"></a>言不知者欲推如来化功密。<a id="a-1E"></a>故答不知也)又涅槃经云。<a id="a-1F"></a>善男子。<a id="a-1G"></a>我于此娑罗双树大师子吼者名大涅槃。<a id="a-1H"></a>东方双者。<a id="a-1I"></a>破于无常获得于常。<a id="a-1J"></a>乃至北方双者。<a id="a-1K"></a>破于不净而得于净。<a id="a-1L"></a>此中众生为双树故。<a id="a-1M"></a>护娑罗林不令外人取其枝叶斫截破坏。<a id="a-1N"></a>我亦如是。<a id="a-1O"></a>为四法故。<a id="a-1P"></a>令诸弟子护持佛法。<a id="a-1Q"></a>此四双树四王典掌。<a id="a-1R"></a>我为四王护持我法。<a id="a-1S"></a>是故于中而般涅槃。</p>
  <p id="a1T">又中阿含经云。<a id="a-1U"></a>如来尔时将诣双树。<a id="a-1V"></a>四襞郁多罗僧以为施座。<a id="a-1W"></a>僧伽梨为枕右胁而卧。<a id="a-1X"></a>足足相累而故涅槃。</p>
  <p id="a1Y">又菩萨处胎经云。<a id="a-1Z"></a>尔时八大国王各持五百张白氎栴檀木蜜。<a id="a-1a"></a>尽内金棺。<a id="a-1b"></a>裹以五百张[疊*毛]缠裹金棺。<a id="a-1c"></a>复五百乘车载香苏油以灌白[疊*毛]。</p>
  <p id="a1d">尔时大梵天王将诸梵众在右面。<a id="a-1e"></a>立释提桓因将诸忉利诸天在左面立。<a id="a-1f"></a>弥勒菩萨及十方诸神通菩萨当前立。<a id="a-1g"></a>尔时世尊欲入金刚三昧碎身舍利于娑婆界转此真法。<a id="a-1h"></a>作是念已。<a id="a-1i"></a>十方世界皆六返震动。</p>
  <p data-pb></p>
  <h2 id="a1j">赴哀部第三</h2>
  <p id="a1k">如摩耶经云。<a id="a-1l"></a>阿那律升忉利天以告摩耶。<a id="a-1m"></a>摩耶便至。<a id="a-1n"></a>棺自为开。<a id="a-1o"></a>合掌起白远屈来下。<a id="a-1p"></a>佛语阿难。<a id="a-1q"></a>汝当知为后不孝众生故。<a id="a-1r"></a>从金棺出问讯母也。<a id="a-1s"></a>僧祇律云。<a id="a-1t"></a>于天冠塔边阇维佛身。<a id="a-1u"></a>迦葉赴佛涅槃经云。<a id="a-1v"></a>于是迦葉辞佛到伊荼梨山中。<a id="a-1w"></a>去舍卫国二万六千里。<a id="a-1x"></a>其山多出七宝。<a id="a-1y"></a>甘果种种香树杂药不可称数。<a id="a-1z"></a>亦有麒麟朱雀凤皇异学道士。<a id="a-20"></a>时有方石平正。<a id="a-21"></a>色如琉璃。<a id="a-22"></a>纵广百二十里。<a id="a-23"></a>树叶五色冬夏茂盛。<a id="a-24"></a>列坐石上。<a id="a-25"></a>迦葉前后教授一千弟子。<a id="a-26"></a>皆得罗汉常坐此石。<a id="a-27"></a>诵经行道。<a id="a-28"></a>弟子七人同夕得梦。<a id="a-29"></a>其一比丘梦见所坐方石中央分破树皆拔根。<a id="a-2A"></a>复一比丘梦见四十里泉水皆干竭华悉零落。<a id="a-2B"></a>复一比丘梦见拘罗边坐皆悉倾毁。<a id="a-2C"></a>复一比丘梦见阎浮利地皆悉倾陷。<a id="a-2D"></a>复一比丘梦见须弥山崩。<a id="a-2E"></a>复一比丘梦见金轮王薨。<a id="a-2F"></a>复一比丘梦见日月堕落天下失明。<a id="a-2G"></a>晨起各以所梦启白迦葉。<a id="a-2H"></a>迦葉告言。<a id="a-2I"></a>我曹前见光明。<a id="a-2J"></a>地时大动。<a id="a-2K"></a>卿等得梦佛将般泥洹耶。<a id="a-2L"></a>即敕诸弟子。<a id="a-2M"></a>往赴俱夷那国。<a id="a-2N"></a>又菩萨处胎经云。<a id="a-2O"></a>大迦葉至。<a id="a-2P"></a>佛出双足。<a id="a-2Q"></a>迦葉说偈云。</p>
  <p id="a2R">佛所教化人　　所度已周遍</p>
  <p id="a2S">我行道绝向　　唯恨不见佛</p>
  <p id="a2T">于是绕棺七匝阿难西北角。<a id="a-2U"></a>难陀于东北角。<a id="a-2V"></a>诸天在后。<a id="a-2W"></a>直北去双树四十九步。<a id="a-2X"></a>大迦葉手执火然香薪。<a id="a-2Y"></a>又杂阿含经云。<a id="a-2Z"></a>佛涅槃已。<a id="a-2a"></a>双树生华垂下供养。<a id="a-2b"></a>阿难说偈云。</p>
  <p id="a2c">五百氎缠身　　悉烧令磨灭</p>
  <p id="a2d">千领细氎衣　　以衣如来身</p>
  <p id="a2e">唯二领不烧　　最上及儭身</p>
  <p id="a2f">(诸经具明阇维之法以文繁故略而不录)</p>
  <p data-pb></p>
  <h2 id="a2g">时节部第四</h2>
  <p id="a2h">如涅槃经云。<a id="a-2i"></a>如来何故二月涅槃。<a id="a-2j"></a>善男子。<a id="a-2k"></a>二月名春阳之月。<a id="a-2l"></a>万物生长。<a id="a-2m"></a>是时众生多生常想。<a id="a-2n"></a>为破众生如是常心。<a id="a-2o"></a>说一切法悉是无常。<a id="a-2p"></a>唯说如来常住不变。<a id="a-2q"></a>于六时中孟冬枯悴众不爱乐。<a id="a-2r"></a>阳春和液人所贪爱。<a id="a-2s"></a>为破众生世间乐故。<a id="a-2t"></a>演说常乐我净亦尔。<a id="a-2u"></a>为破世间我净故。<a id="a-2v"></a>说如来真实我净。<a id="a-2w"></a>初生出家成道转妙法轮。<a id="a-2x"></a>皆以八日。<a id="a-2y"></a>何故涅槃独十五日。<a id="a-2z"></a>佛言。<a id="a-30"></a>善男子。<a id="a-31"></a>如十五日月无亏盈。<a id="a-32"></a>诸佛如来亦复如是。<a id="a-33"></a>入大涅槃无有亏盈。<a id="a-34"></a>以是义故。<a id="a-35"></a>以十五日入般涅槃。<a id="a-36"></a>又长阿含经云。<a id="a-37"></a>时有香姓婆罗门。<a id="a-38"></a>问阿阇世王曰。<a id="a-39"></a>何等时佛生。<a id="a-3A"></a>何等时成道。<a id="a-3B"></a>何等时灭度。<a id="a-3C"></a>阇王答曰。<a id="a-3D"></a>沸星出时生。<a id="a-3E"></a>沸星出时出家。<a id="a-3F"></a>沸星出时成道。<a id="a-3G"></a>沸星出时灭度。</p>
  <p id="a3H">何等生二足尊　何等出丛林苦　何等得最上道　何等入般涅槃　沸星出二足尊　沸星出丛林苦　沸星得最上道　沸星入般涅槃　八日如来生　八日佛出家　八日成菩提　八日取灭度　二月如来生　二月佛出家　二月成菩提　二月取涅槃　二月生二足尊　二月出丛林苦　二月得最上道　八月般涅槃城。</p>
  <p id="a3I">又萨婆多论云。<a id="a-3J"></a>佛以二月八日沸星现时初成等正觉。<a id="a-3K"></a>亦以二月八日沸星出时生。<a id="a-3L"></a>以八月八日沸星出时转法轮。<a id="a-3M"></a>以八月八日沸星出时取般涅槃。</p>
  <p data-pb></p>
  <h2 id="a3N">弟子部第五</h2>
  <p id="a3O">智度论云。<a id="a-3P"></a>长老大迦葉。<a id="a-3Q"></a>于耆阇崛山集三藏。<a id="a-3R"></a>可度众生竟随佛入般涅槃。<a id="a-3S"></a>清朝持钵入王舍城。<a id="a-3T"></a>乞食已上耆阇崛山语诸弟子。<a id="a-3U"></a>我今日入无余涅槃。<a id="a-3V"></a>一切诸人闻是语已。<a id="a-3W"></a>皆大愁忧。<a id="a-3X"></a>迦葉晡时从禅定起入众中坐。<a id="a-3Y"></a>赞说无常苦空无我。<a id="a-3Z"></a>如是种种说法已。<a id="a-3a"></a>从佛所得僧伽梨。<a id="a-3b"></a>持衣钵提杖。<a id="a-3c"></a>如金翅鸟现升虚空作十八变。<a id="a-3d"></a>于耆阇山头与衣钵俱。<a id="a-3e"></a>作是愿言。<a id="a-3f"></a>今我身不坏。<a id="a-3g"></a>弥勒成佛时我是骨身还出。<a id="a-3h"></a>直入山头石中如入软泥。<a id="a-3i"></a>入以山还合。<a id="a-3j"></a>后人寿八万四千岁。<a id="a-3k"></a>身长八十尺。<a id="a-3l"></a>弥勒佛身长一百六十尺。<a id="a-3m"></a>佛面二十四尺。<a id="a-3n"></a>圆光十里。<a id="a-3o"></a>是时众生闻佛出世。<a id="a-3p"></a>无量人等随佛出家。<a id="a-3q"></a>又大悲经云。<a id="a-3r"></a>是迦葉以本愿力所加持故住虚空中。<a id="a-3s"></a>现种种神通变化已。<a id="a-3t"></a>以己身火阇维其身。<a id="a-3u"></a>阇维身已。<a id="a-3v"></a>灰炭不现。<a id="a-3w"></a>又萨婆多论云。<a id="a-3x"></a>舍利弗目连。<a id="a-3y"></a>以不忍见佛泥洹。<a id="a-3z"></a>便先泥洹。<a id="a-40"></a>以先泥洹故。<a id="a-41"></a>七万阿罗汉同时泥洹。<a id="a-42"></a>当于尔时四辈弟子莫不荒乱。<a id="a-43"></a>于时如来以神通力。<a id="a-44"></a>化作二大弟子在佛左右。<a id="a-45"></a>以此缘故。<a id="a-46"></a>众生欢喜。<a id="a-47"></a>忧恼即除佛为说法。<a id="a-48"></a>各得利益。</p>
  <h2 id="a49">结集部第十五(此别二部)</h2>
  <h2 id="a4A">述意部第一</h2>
  <p id="a4B">夫真谛玄凝法性虚寂。<a id="a-4C"></a>而开物导俗非言难建。<a id="a-4D"></a>是以不二默训。<a id="a-4E"></a>会于义空之路。<a id="a-4F"></a>一音振辩。<a id="a-4G"></a>应乎群有之境。<a id="a-4H"></a>自我师能仁之出世也。<a id="a-4I"></a>鹿野唱其初言。<a id="a-4J"></a>金河究其后说。<a id="a-4K"></a>契经以诱小学。<a id="a-4L"></a>方典以劝大心。<a id="a-4M"></a>妙轮区别十二惟部。<a id="a-4N"></a>法聚总要八万其门。<a id="a-4O"></a>暨善逝晦迹。<a id="a-4P"></a>而应真结藏始则四鋡。<a id="a-4Q"></a>初集经中则五部分戒。<a id="a-4R"></a>大宝斯在。<a id="a-4S"></a>含识至意为存拔苦。<a id="a-4T"></a>是以金言不可遗谬也。</p>
  <p data-pb></p>
  <h2 id="a4U">结集部第二(此别四部)</h2>
  <p id="a4V">中广明结集具有四时。<a id="a-4W"></a>第一依智度金刚仙二论。<a id="a-4X"></a>如来在此铁围山外。<a id="a-4Y"></a>共文殊师利及十方佛。<a id="a-4Z"></a>结集大乘法藏。<a id="a-4a"></a>第二依菩萨处胎经及四分律等。<a id="a-4b"></a>如来初入涅槃。<a id="a-4c"></a>始经七日。<a id="a-4d"></a>大迦葉共五百罗汉。<a id="a-4e"></a>令到十方世界召得八亿八千众。<a id="a-4f"></a>共为结集三藏。<a id="a-4g"></a>第三依智度论。<a id="a-4h"></a>如来入涅槃后。<a id="a-4i"></a>至夏安居初十五日。<a id="a-4j"></a>大迦葉共千罗汉。<a id="a-4k"></a>在王舍城结集三藏。<a id="a-4l"></a>第四依四分律。<a id="a-4m"></a>如来入涅槃后。<a id="a-4n"></a>一百年内为跋阇子檀行十事。<a id="a-4o"></a>大迦葉共七百罗汉。<a id="a-4p"></a>在毗舍离城结集三藏。<a id="a-4q"></a>此下四重依经次第列出。<a id="a-4r"></a>庶将来哲不积余卜也。</p>
  <h2 id="a4s">大乘结集部第一</h2>
  <p id="a4t">依大智度论金刚仙论云。<a id="a-4u"></a>文殊师利结集中明。<a id="a-4v"></a>如来在此世界之外不至他方世界。<a id="a-4w"></a>十方诸佛并皆云集说法亦名诘经。<a id="a-4x"></a>文殊后结集。<a id="a-4y"></a>召诸菩萨及大罗汉无量无边。<a id="a-4z"></a>各言某经我从佛闻。<a id="a-50"></a>须菩提言。<a id="a-51"></a>金刚般若我从佛闻。<a id="a-52"></a>诸经当部各有弟子。<a id="a-53"></a>同时闻者。<a id="a-54"></a>并云我亲从佛闻。<a id="a-55"></a>故知不局阿难。<a id="a-56"></a>然阿难则遍闻诸经。<a id="a-57"></a>余之弟子则偏局当部。</p>
  <p id="a58">又依涅槃经。<a id="a-59"></a>大圣说法既有三乘。<a id="a-5A"></a>传法人还有三名。<a id="a-5B"></a>一名阿难陀。<a id="a-5C"></a>此云欢喜。<a id="a-5D"></a>谓持小乘法藏。<a id="a-5E"></a>二名阿难陀跋陀。<a id="a-5F"></a>此云欢喜贤。<a id="a-5G"></a>谓持中乘法藏。<a id="a-5H"></a>三名阿难陀娑伽罗。<a id="a-5I"></a>此云欢喜海。<a id="a-5J"></a>谓持大乘法藏。<a id="a-5K"></a>三名虽异据体唯一。<a id="a-5L"></a>故维摩经云。<a id="a-5M"></a>舍利弗问天女曰。<a id="a-5N"></a>汝于三乘当何志求。<a id="a-5O"></a>天曰。<a id="a-5P"></a>若以小乘法化。<a id="a-5Q"></a>我作声闻。<a id="a-5R"></a>若以中乘法化。<a id="a-5S"></a>我作缘觉。<a id="a-5T"></a>若以大乘法化。<a id="a-5U"></a>我作菩萨。<a id="a-5V"></a>故知阿难通持大小乘人。<a id="a-5W"></a>此三人中。<a id="a-5X"></a>前二人者有亲闻传闻。<a id="a-5Y"></a>故下结集中阿难升座。<a id="a-5Z"></a>依智度论说偈云。</p>
  <p id="a5a">佛初说法时　　尔时不闻见</p>
  <p id="a5b">如是展转闻　　佛游波罗柰</p>
  <p id="a5c">为五比丘说　　四谛之法轮</p>
  <p id="a5d">(以此准知不得雷同皆云亲闻第三阿难得言常闻)</p>
  <p data-pb></p>
  <h2 id="a5e">五百结集部第二</h2>
  <p id="a5f">依菩萨处胎经云。<a id="a-5g"></a>尔时佛取灭度已。<a id="a-5h"></a>经七日七夜。<a id="a-5i"></a>时大迦葉告五百阿罗汉。<a id="a-5j"></a>打揵椎集众。<a id="a-5k"></a>卿五百人。<a id="a-5l"></a>尽诣十方诸佛世界。<a id="a-5m"></a>诸有得阿罗汉六通者。<a id="a-5n"></a>尽集此阎浮提诣双树间。<a id="a-5o"></a>释迦牟尼佛今已舍寿起七宝塔。<a id="a-5p"></a>今集欲得演出真性法身。<a id="a-5q"></a>汝等速集听采微妙之言。<a id="a-5r"></a>尔时五百罗汉受大迦葉教。<a id="a-5s"></a>如人屈伸臂顷。<a id="a-5t"></a>即到十方恒河沙刹土。<a id="a-5u"></a>集诸罗汉得八亿八千。<a id="a-5v"></a>众来集忍界听受法言。<a id="a-5w"></a>又僧祇律云。<a id="a-5x"></a>时大迦葉语诸比丘。<a id="a-5y"></a>结集法藏勿令法灭。<a id="a-5z"></a>诸人欲往余处结集。<a id="a-60"></a>迦葉言。<a id="a-61"></a>应住王舍城。<a id="a-62"></a>有五百人卧具。<a id="a-63"></a>众皆言尔。<a id="a-64"></a>令阿那律守佛舍利。<a id="a-65"></a>勿使诸天将去。<a id="a-66"></a>过去迦葉佛灭度时。<a id="a-67"></a>弟子但知懊恼。<a id="a-68"></a>不觉天持舍利去。<a id="a-69"></a>尽世人不得供养。<a id="a-6A"></a>时阿难不去。<a id="a-6B"></a>迦葉与千人。<a id="a-6C"></a>至刹帝山施世尊舍利。<a id="a-6D"></a>目连坐次迦葉四月结集断于外缘少二人不满五百。<a id="a-6E"></a>那律复来。<a id="a-6F"></a>犹少一人。<a id="a-6G"></a>迦葉遣目连共行。<a id="a-6H"></a>弟子梨婆提长老罗汉。<a id="a-6I"></a>汝往三十三天呼提那罗汉。<a id="a-6J"></a>提那罗汉闻佛涅槃。<a id="a-6K"></a>不忍见佛行处。<a id="a-6L"></a>已入灭度。<a id="a-6M"></a>后遣至尸利沙翅宫唤憍梵波提罗汉。<a id="a-6N"></a>乃至毗沙门天宫命须蜜多罗汉。<a id="a-6O"></a>并已涅槃。</p>
  <p id="a6P">又菩萨处胎经云。<a id="a-6Q"></a>尔时迦葉见众集已。<a id="a-6R"></a>语优波离。<a id="a-6S"></a>卿为维那唱阿难下。<a id="a-6T"></a>即受教唱下。<a id="a-6U"></a>罚阿难不请佛住寿等已。<a id="a-6V"></a>阿难心意荒乱内自念言。<a id="a-6W"></a>佛灭度未久。<a id="a-6X"></a>耻我乃尔。<a id="a-6Y"></a>即自思惟四谛法已。<a id="a-6Z"></a>便于众前成阿罗汉。<a id="a-6a"></a>诸尘垢灭朗然大悟。<a id="a-6b"></a>圣众称善诸天歌叹。<a id="a-6c"></a>尔时大地六返震动。<a id="a-6d"></a>时大迦葉。<a id="a-6e"></a>即使阿难升七宝高座。<a id="a-6f"></a>迦葉告言。<a id="a-6g"></a>佛所说法。<a id="a-6h"></a>一言一字。<a id="a-6i"></a>汝勿使有缺漏。<a id="a-6j"></a>菩萨藏者。<a id="a-6k"></a>集着一处。<a id="a-6l"></a>声闻藏者。<a id="a-6m"></a>集着一处。<a id="a-6n"></a>戒律藏者。<a id="a-6o"></a>亦集着一处。<a id="a-6p"></a>尔时阿难最初出经。<a id="a-6q"></a>胎化藏为第一。<a id="a-6r"></a>中阴藏第二。<a id="a-6s"></a>摩诃衍方等藏第三。<a id="a-6t"></a>戒律藏第四。<a id="a-6u"></a>十住菩萨藏第五。<a id="a-6v"></a>杂藏第六。<a id="a-6w"></a>金刚藏第七。<a id="a-6x"></a>佛藏第八。<a id="a-6y"></a>是为释迦文佛经法具足矣。</p>
  <p id="a6z">尔时阿难发声唱言。<a id="a-70"></a>我闻如是。<a id="a-71"></a>一时说佛所居处。<a id="a-72"></a>迦葉及一切圣众。<a id="a-73"></a>堕泪悲泣不能自胜。<a id="a-74"></a>咄嗟老死。<a id="a-75"></a>如幻如化。<a id="a-76"></a>昨日见佛。<a id="a-77"></a>今日已称言我闻。<a id="a-78"></a>又四分律云。<a id="a-79"></a>尔时世尊在拘尸城末罗国娑罗林间般涅槃。<a id="a-7A"></a>诸末罗子洗佛舍利已具辨阇维。<a id="a-7B"></a>时大迦葉烧舍利已。<a id="a-7C"></a>以此因缘集比丘言。<a id="a-7D"></a>我等今可共论法毗尼。<a id="a-7E"></a>勿令外道以致余言讥嫌沙门瞿昙法律若湮。<a id="a-7F"></a>其世尊在时皆共学戒。<a id="a-7G"></a>而今灭后无学戒者。<a id="a-7H"></a>诸长老今可科差比丘多闻智慧是阿罗汉者。<a id="a-7I"></a>时即差得四百九十九人。<a id="a-7J"></a>皆是阿罗汉多闻智慧者。<a id="a-7K"></a>时诸比丘言。<a id="a-7L"></a>应差阿难在数中。<a id="a-7M"></a>大迦葉言。<a id="a-7N"></a>勿以阿难在数中。<a id="a-7O"></a>何以故。<a id="a-7P"></a>阿难有爱恚怖痴。<a id="a-7Q"></a>是故不应令在数中。<a id="a-7R"></a>时诸比丘复言。<a id="a-7S"></a>阿难是供养佛人。<a id="a-7T"></a>当随佛行。<a id="a-7U"></a>亲从世尊受所教法。<a id="a-7V"></a>必处处疑问世尊。<a id="a-7W"></a>是故今者应令在数。<a id="a-7X"></a>即便令在数。<a id="a-7Y"></a>诸比丘皆作是念。<a id="a-7Z"></a>我等当于何处集论法毗尼。<a id="a-7a"></a>多饶饮食卧具无乏耶。<a id="a-7b"></a>即皆言。<a id="a-7c"></a>唯王舍城房舍饮食卧具众多。<a id="a-7d"></a>我等今宜可共往集彼论法毗尼。<a id="a-7e"></a>时大迦葉即作白令集王舍城。<a id="a-7f"></a>时阿难在道行静处。<a id="a-7g"></a>心自念言。<a id="a-7h"></a>譬如新生犊子犹故饮乳与五百大牛共行。<a id="a-7i"></a>我今亦如是。<a id="a-7j"></a>学人有作者。<a id="a-7k"></a>而与五百阿罗汉共行。<a id="a-7l"></a>时诸长老皆往毗舍离。<a id="a-7m"></a>阿难在毗舍离住。<a id="a-7n"></a>时诸道俗皆来问讯阿难。<a id="a-7o"></a>多人众集。<a id="a-7p"></a>时有跋阇子比丘。<a id="a-7q"></a>有大神力。<a id="a-7r"></a>已得天眼知他心智。<a id="a-7s"></a>今观阿难。<a id="a-7t"></a>为是有欲。<a id="a-7u"></a>无欲人耶。<a id="a-7v"></a>即便观察。<a id="a-7w"></a>是有欲非是无欲。<a id="a-7x"></a>今当令其生厌离心。<a id="a-7y"></a>即说偈言。</p>
  <p id="a7z">静住空树下　　心思于涅槃</p>
  <p id="a80">坐禅莫放逸　　多说何所作</p>
  <p id="a81">时阿难闻说已。<a id="a-82"></a>即便独处精进不放逸寂然无欲。<a id="a-83"></a>时在露地夜多经行。<a id="a-84"></a>遇明相欲出。<a id="a-85"></a>时身疲极方欲俹卧。<a id="a-86"></a>头未至枕顷于其中间心得无漏解脱。<a id="a-87"></a>此是阿难未有法。<a id="a-88"></a>时阿难得阿罗汉已。<a id="a-89"></a>即说偈言。</p>
  <p id="a8A">多闻种种说　　常供养世尊</p>
  <p id="a8B">已断于生死　　瞿昙今欲卧</p>
  <p id="a8C">时大迦葉集比丘僧。<a id="a-8D"></a>即作白集论法毗尼。<a id="a-8E"></a>时阿难即从座起。<a id="a-8F"></a>偏露右肩右膝着地。<a id="a-8G"></a>合掌白大迦葉。<a id="a-8H"></a>我亲从佛闻忆持佛语。<a id="a-8I"></a>始从初篇乃至一切揵度诸部毗尼增一。<a id="a-8J"></a>都集为毗尼藏。<a id="a-8K"></a>彼即集一切长经为长阿含。<a id="a-8L"></a>一切中经为中阿含。<a id="a-8M"></a>从一事至十事。<a id="a-8N"></a>从十事至十一事。<a id="a-8O"></a>为增一阿含。<a id="a-8P"></a>集于杂事为杂阿含。<a id="a-8Q"></a>如生经本经乃至偈经等。<a id="a-8R"></a>如是集为杂藏。<a id="a-8S"></a>有难无难系相应作处。<a id="a-8T"></a>集为阿毗昙藏。<a id="a-8U"></a>时即集为三藏。<a id="a-8V"></a>在王舍城。<a id="a-8W"></a>五百阿罗汉共集法毗尼。<a id="a-8X"></a>是故言集法毗尼有五百人。</p>
  <p data-pb></p>
  <h2 id="a8Y">千人结集部第三</h2>
  <p id="a8Z">依智度论云。<a id="a-8a"></a>是时佛入涅槃已。<a id="a-8b"></a>大迦葉如是思惟。<a id="a-8c"></a>我云何使是三阿僧祇难得佛法令得久住。<a id="a-8d"></a>应当结集三藏可得久住未来世人可得受行。<a id="a-8e"></a>作是语竟。<a id="a-8f"></a>住须弥顶。<a id="a-8g"></a>挝铜揵椎。<a id="a-8h"></a>说此偈言。</p>
  <p id="a8i">佛诸弟子　　若念于佛　　当报佛恩</p>
  <p id="a8j">莫入涅槃</p>
  <p id="a8k">是揵椎音。<a id="a-8l"></a>作大迦葉语声遍至大千世界。<a id="a-8m"></a>皆悉闻知。<a id="a-8n"></a>诸有弟子得神力者。<a id="a-8o"></a>皆来集会大迦葉所选得千人。<a id="a-8p"></a>除其阿难尽皆罗汉。<a id="a-8q"></a>内外经书。<a id="a-8r"></a>诸外道家十八种大经。<a id="a-8s"></a>尽亦读知。<a id="a-8t"></a>皆能论议降伏异学。<a id="a-8u"></a>大迦葉言。<a id="a-8v"></a>若我昔常乞食者。<a id="a-8w"></a>常有外道。<a id="a-8x"></a>强来难问废阙法事。<a id="a-8y"></a>今王舍城常设饭食供给千人。<a id="a-8z"></a>不得取多。<a id="a-90"></a>告语阇王。<a id="a-91"></a>给我等食。<a id="a-92"></a>日日送来不得他行。<a id="a-93"></a>是中夏安居三月。<a id="a-94"></a>初十五日说戒时集。<a id="a-95"></a>大迦葉等入定已。<a id="a-96"></a>天眼观今众中。<a id="a-97"></a>谁有烦恼未尽应逐出者。<a id="a-98"></a>唯有一人阿难。<a id="a-99"></a>烦恼未尽。<a id="a-9A"></a>余九百九十九人。<a id="a-9B"></a>诸漏已尽清净无垢。<a id="a-9C"></a>大迦葉从禅定起。<a id="a-9D"></a>众中手牵阿难出言。<a id="a-9E"></a>今清净众中结集经藏。<a id="a-9F"></a>汝结未尽不应住此。<a id="a-9G"></a>是时阿难惭愧悲泣而自念言。<a id="a-9H"></a>我二十五年随侍世尊供给左右。<a id="a-9I"></a>未曾得闻如是苦恼。<a id="a-9J"></a>佛实大德慈悲含忍。<a id="a-9K"></a>念已白大迦葉言我能有力久可得道。<a id="a-9L"></a>但诸佛法。<a id="a-9M"></a>阿罗汉者。<a id="a-9N"></a>不得供给左右使令。<a id="a-9O"></a>以是留残结使不尽断耳。<a id="a-9P"></a>大迦葉言。<a id="a-9Q"></a>汝更有罪。<a id="a-9R"></a>佛意不欲听女人出家。<a id="a-9S"></a>汝殷勤劝请。<a id="a-9T"></a>佛听为道。<a id="a-9U"></a>以是佛之正法五百岁而衰微。<a id="a-9V"></a>汝应作突吉罗忏。<a id="a-9W"></a>阿难言。<a id="a-9X"></a>我怜愍瞿昙弥。<a id="a-9Y"></a>又三世诸佛法皆有四部众。<a id="a-9Z"></a>我释迦文佛云何独无。</p>
  <p id="a9a">大迦葉复言。<a id="a-9b"></a>佛欲涅槃时。<a id="a-9c"></a>近俱夷那竭城背痛。<a id="a-9d"></a>四亵郁多罗僧敷卧语汝言。<a id="a-9e"></a>我须水汝不供给。<a id="a-9f"></a>是突吉罗罪。<a id="a-9g"></a>阿难答言是时五百乘车截流而度令水浑浊。<a id="a-9h"></a>以是故不取。<a id="a-9i"></a>大迦葉复言。<a id="a-9j"></a>正使水浊。<a id="a-9k"></a>佛有大神力能令大海浊水清净。<a id="a-9l"></a>汝何以不与。<a id="a-9m"></a>是汝之罪。<a id="a-9n"></a>汝去作突吉罗忏悔。</p>
  <p id="a9o">大迦葉复言。<a id="a-9p"></a>佛问汝。<a id="a-9q"></a>若有人四神足好修可住寿一劫若减一劫。<a id="a-9r"></a>多陀阿伽度。<a id="a-9s"></a>四神足好修欲住寿一劫若减一劫。<a id="a-9t"></a>汝默然不答。<a id="a-9u"></a>问汝至三。<a id="a-9v"></a>汝故默然。<a id="a-9w"></a>汝若答。<a id="a-9x"></a>佛应住一劫若减一劫。<a id="a-9y"></a>由汝故令佛世尊早入涅槃。<a id="a-9z"></a>汝作突吉罗罪忏悔。<a id="a-A0"></a>阿难言。<a id="a-A1"></a>魔蔽我心。<a id="a-A2"></a>是故无言。<a id="a-A3"></a>我非恶心而不答佛。</p>
  <p id="aA4">大迦葉复言。<a id="a-A5"></a>汝与佛亵僧伽梨衣以足蹋上。<a id="a-A6"></a>是汝之罪。<a id="a-A7"></a>汝应作突吉罗忏悔。</p>
  <p id="aA8">阿难言。<a id="a-A9"></a>尔时有大风起。<a id="a-AA"></a>无人助我。<a id="a-AB"></a>捉衣时风吹来堕我脚下。<a id="a-AC"></a>非不恭敬故蹋佛衣。</p>
  <p id="aAD">大迦葉复言。<a id="a-AE"></a>佛阴藏相。<a id="a-AF"></a>般涅槃后以示女人。<a id="a-AG"></a>是何可耻。<a id="a-AH"></a>汝应作突吉罗忏悔。</p>
  <p id="aAI">阿难言。<a id="a-AJ"></a>尔时我思惟。<a id="a-AK"></a>若诸女人见佛阴藏相者。<a id="a-AL"></a>便自羞耻女人形欲得男子身。<a id="a-AM"></a>修行佛于种种德根。<a id="a-AN"></a>以是故我示女人。<a id="a-AO"></a>不为无耻而故破戒。</p>
  <p id="aAP">大迦葉言。<a id="a-AQ"></a>汝有此六种突吉罗罪。<a id="a-AR"></a>尽应僧中悔过。<a id="a-AS"></a>阿难言诺。<a id="a-AT"></a>随长老大迦葉及僧所教。<a id="a-AU"></a>是时阿难长跪合掌。<a id="a-AV"></a>偏袒右肩脱革屣。<a id="a-AW"></a>作六种突吉罗罪忏悔。<a id="a-AX"></a>大迦葉于僧中手牵阿难出。<a id="a-AY"></a>语阿难言。<a id="a-AZ"></a>断汝漏尽然后来入。<a id="a-Aa"></a>残结未尽汝勿来也。<a id="a-Ab"></a>如是语竟。<a id="a-Ac"></a>便自闭门。<a id="a-Ad"></a>尔时诸阿罗汉议言。<a id="a-Ae"></a>谁能结集毗尼法藏者。<a id="a-Af"></a>长老阿泥卢豆言。<a id="a-Ag"></a>舍利弗是第二佛。<a id="a-Ah"></a>有好弟子。<a id="a-Ai"></a>字憍梵波提(秦言牛齝)柔软和雅。<a id="a-Aj"></a>常处闲居。<a id="a-Ak"></a>住心寂宴。<a id="a-Al"></a>能知毗尼法藏。<a id="a-Am"></a>今在天上尸利沙树园中住。<a id="a-An"></a>遣使请来。<a id="a-Ao"></a>大迦葉语下座比丘。<a id="a-Ap"></a>汝次应僧使。<a id="a-Aq"></a>下座比丘欢喜踊跃。<a id="a-Ar"></a>受僧敕命白大迦葉言。<a id="a-As"></a>我到彼所陈说何事。<a id="a-At"></a>大迦葉言。<a id="a-Au"></a>汝到彼已语憍梵波提。<a id="a-Av"></a>大迦葉等漏尽阿罗汉。<a id="a-Aw"></a>皆会阎浮提僧有大法事。<a id="a-Ax"></a>汝可疾来。<a id="a-Ay"></a>是下座比丘头面礼僧足。<a id="a-Az"></a>右绕三匝。<a id="a-B0"></a>如金翅鸟飞腾虚空。<a id="a-B1"></a>往到憍梵波提所。<a id="a-B2"></a>头面作礼。<a id="a-B3"></a>语憍梵波提前迦葉教。<a id="a-B4"></a>是时憍梵波提心觉生疑。<a id="a-B5"></a>语是比丘言。<a id="a-B6"></a>僧将无斗诤唤我耶。<a id="a-B7"></a>无有破僧者不。<a id="a-B8"></a>佛日灭度耶。<a id="a-B9"></a>是比丘言。<a id="a-BA"></a>佛已灭度。<a id="a-BB"></a>憍梵波提言。<a id="a-BC"></a>佛灭度太疾。<a id="a-BD"></a>世间眼灭。<a id="a-BE"></a>逐佛转法轮将。<a id="a-BF"></a>我和上舍利弗。<a id="a-BG"></a>今在何所。<a id="a-BH"></a>答曰。<a id="a-BI"></a>先入涅槃。<a id="a-BJ"></a>憍梵波提言。<a id="a-BK"></a>大师法将各自别离。<a id="a-BL"></a>当可奈何。<a id="a-BM"></a>摩诃目伽连子今在何所。<a id="a-BN"></a>是比丘言。<a id="a-BO"></a>此亦灭度。<a id="a-BP"></a>憍梵波提言。<a id="a-BQ"></a>佛法欲散。<a id="a-BR"></a>众生可怜。<a id="a-BS"></a>大人过去。<a id="a-BT"></a>如是次第问诸罗汉。<a id="a-BU"></a>憍梵波提言。<a id="a-BV"></a>我失离欲大师皆已灭度。<a id="a-BW"></a>我不复能下阎浮提。<a id="a-BX"></a>住此般涅槃。<a id="a-BY"></a>说是言已。<a id="a-BZ"></a>作十八变自心出火烧身。<a id="a-Ba"></a>身中出水。<a id="a-Bb"></a>四道流下至大迦葉所。<a id="a-Bc"></a>水中有声。<a id="a-Bd"></a>说此偈言。</p>
  <p id="aBe">憍梵钵提头面礼　　妙众第一大德僧</p>
  <p id="aBf">闻佛灭度我随去　　如大象去象子随</p>
  <p id="aBg">尔时下座比丘。<a id="a-Bh"></a>持衣钵还僧。<a id="a-Bi"></a>是时阿难。<a id="a-Bj"></a>中间思惟诸法求尽残漏。<a id="a-Bk"></a>其夜坐禅经行殷勤求道。<a id="a-Bl"></a>是阿难智慧多定力少。<a id="a-Bm"></a>是故不即得道。<a id="a-Bn"></a>定智等者乃可速得。<a id="a-Bo"></a>后夜欲过。<a id="a-Bp"></a>疲极偃息却卧就枕。<a id="a-Bq"></a>头未至枕廓然得悟。<a id="a-Br"></a>如电光出闇者见道。<a id="a-Bs"></a>入金刚定破一切烦恼山。<a id="a-Bt"></a>得六通已。<a id="a-Bu"></a>即夜到僧堂门敲门而唤。<a id="a-Bv"></a>大迦葉问言。<a id="a-Bw"></a>敲门者谁。<a id="a-Bx"></a>答言。<a id="a-By"></a>我是阿难。<a id="a-Bz"></a>大迦葉言。<a id="a-C0"></a>汝何以来。<a id="a-C1"></a>阿难言。<a id="a-C2"></a>我今夜得尽诸漏。<a id="a-C3"></a>大迦葉言。<a id="a-C4"></a>不与汝开门。<a id="a-C5"></a>汝从门钥孔中来。<a id="a-C6"></a>阿难答言。<a id="a-C7"></a>可尔。<a id="a-C8"></a>即以神力从门钥孔中入。<a id="a-C9"></a>礼拜僧足忏悔。<a id="a-CA"></a>大迦葉莫复见责。<a id="a-CB"></a>大迦葉手摩阿难头言。<a id="a-CC"></a>我故为汝使汝得道。<a id="a-CD"></a>汝无嫌恨。<a id="a-CE"></a>我亦如是。<a id="a-CF"></a>以汝自证。<a id="a-CG"></a>譬如手画虚空无所染着。<a id="a-CH"></a>阿罗汉心亦复如是。<a id="a-CI"></a>一切法中得无所著。<a id="a-CJ"></a>复汝本座。<a id="a-CK"></a>是时僧复议言憍梵波提。<a id="a-CL"></a>已取灭度。<a id="a-CM"></a>更有谁能结集经藏。<a id="a-CN"></a>长老阿泥卢豆言。<a id="a-CO"></a>是长老阿难于佛弟子常侍近佛闻经。<a id="a-CP"></a>能持佛法常赞誉。<a id="a-CQ"></a>是阿难能结集经藏。<a id="a-CR"></a>是时长老大迦葉摩阿难头言。<a id="a-CS"></a>佛嘱累汝令持法藏。<a id="a-CT"></a>汝应报佛恩。<a id="a-CU"></a>佛在何处最初说法。<a id="a-CV"></a>佛诸弟子能守护法藏者。<a id="a-CW"></a>皆已灭度。<a id="a-CX"></a>唯汝一人在。<a id="a-CY"></a>汝今应随佛心怜愍众生故集佛法藏。<a id="a-CZ"></a>是时阿难礼僧已坐师子床。<a id="a-Ca"></a>时大迦葉说此偈言。</p>
  <p id="aCb">佛圣师子王　　阿难是佛子</p>
  <p id="aCc">师子座处坐　　观众无有佛</p>
  <p id="aCd">如是大德众　　无佛说威神</p>
  <p id="aCe">如夜无月时　　虚空不明净</p>
  <p id="aCf">诸大智人说　　汝佛子当演</p>
  <p id="aCg">何处佛初说　　今汝当布施</p>
  <p id="aCh">是时长老阿难一心合掌。<a id="a-Ci"></a>向佛涅槃处方如是言。</p>
  <p id="aCj">佛初说法时　　尔时我不见</p>
  <p id="aCk">如是展转闻　　佛在波罗柰</p>
  <p id="aCl">佛为五比丘　　初开甘露门</p>
  <p id="aCm">说四真谛法　　苦集灭道谛</p>
  <p id="aCn">阿若憍陈如　　最初得见道</p>
  <p id="aCo">及八万诸天　　闻是得见道</p>
  <p id="aCp">是千阿罗汉。<a id="a-Cq"></a>闻是语已。<a id="a-Cr"></a>上升虚空高七多罗树。<a id="a-Cs"></a>皆言。<a id="a-Ct"></a>咄哉。<a id="a-Cu"></a>无常力大如是。<a id="a-Cv"></a>我等眼见佛说法。<a id="a-Cw"></a>今乃言我闻。<a id="a-Cx"></a>便说偈言。</p>
  <p id="aCy">我见佛身相　　犹如紫金山</p>
  <p id="aCz">妙相众德灭　　唯有名独存</p>
  <p id="aD0">是故当方便　　求出于三界</p>
  <p id="aD1">勤集诸善法　　涅槃最安乐</p>
  <p id="aD2">尔时长老阿泥卢豆。<a id="a-D3"></a>说此偈言。</p>
  <p id="aD4">咄世间无常　　如水月芭蕉</p>
  <p id="aD5">功德满三界　　无常风所坏</p>
  <p id="aD6">尔时大迦葉复说偈言。</p>
  <p id="aD7">无常力甚大　　愚智贫富贵</p>
  <p id="aD8">得道及未得　　一切无能免</p>
  <p id="aD9">非巧言妙宝　　非欺诳力诤</p>
  <p id="aDA">如火烧万物　　无常死法尔</p>
  <p data-pb></p>
  <h2 id="aDB">七百结集部第四</h2>
  <p id="aDC">四分律云。<a id="a-DD"></a>尔时世尊般涅槃后百岁。<a id="a-DE"></a>毗舍离跋阇子比丘行十事言。<a id="a-DF"></a>是法清净佛所听。<a id="a-DG"></a>应两指抄食。<a id="a-DH"></a>得聚落间。<a id="a-DI"></a>得寺内。<a id="a-DJ"></a>后听可。<a id="a-DK"></a>得常法。<a id="a-DL"></a>得和。<a id="a-DM"></a>得与盐共宿。<a id="a-DN"></a>得饮阇楼罗酒。<a id="a-DO"></a>得畜不截坐具。<a id="a-DP"></a>得受金银。<a id="a-DQ"></a>彼于布萨日檀越布施金银。<a id="a-DR"></a>而共分之。<a id="a-DS"></a>如是拣择一一捡校。<a id="a-DT"></a>乃至十事非法。<a id="a-DU"></a>非毗尼。<a id="a-DV"></a>非佛所教。<a id="a-DW"></a>已皆下舍罗在毗舍离。<a id="a-DX"></a>七百阿罗汉集论法毗尼。<a id="a-DY"></a>故名七百集法毗尼。</p>
  <p id="aDZ">依道宣律师感应记云。<a id="a-Da"></a>律师问天人曰。<a id="a-Db"></a>世尊涅槃后结集法藏仪式云何。<a id="a-Dc"></a>天人答曰。<a id="a-Dd"></a>惟大圣隐显随机生灭。<a id="a-De"></a>三藏遗迹结集。<a id="a-Df"></a>是因众集多少律论不等。<a id="a-Dg"></a>如律中五百七百皆尊大迦葉。<a id="a-Dh"></a>最为众首。<a id="a-Di"></a>如大论中。<a id="a-Dj"></a>高选千人皆同无学。<a id="a-Dk"></a>至结集已。<a id="a-Dl"></a>召外众集重叙所结。<a id="a-Dm"></a>有不同者分为二部。<a id="a-Dn"></a>依尊迦葉名上座部。<a id="a-Do"></a>余外众多名大众部。<a id="a-Dp"></a>依文殊问经。<a id="a-Dq"></a>初分二部即其事也。<a id="a-Dr"></a>通约大小三藏皆阿难出。<a id="a-Ds"></a>其住处同集王舍城。<a id="a-Dt"></a>然据文殊集众略结大乘。<a id="a-Du"></a>即在大铁围山外二界中间。<a id="a-Dv"></a>今明仪式。<a id="a-Dw"></a>初佛灭度经停一月。<a id="a-Dx"></a>供养舍利方始阇维(依律停之七日为待迦葉至也)即日焚了置塔亦竟。<a id="a-Dy"></a>一切大众往诣舍卫只桓精舍。<a id="a-Dz"></a>尊大迦葉。<a id="a-E0"></a>使小目连(同名者六人皆大神通也)于僧戒坛呜钟集众。<a id="a-E1"></a>时百亿四天下凡圣僧等。<a id="a-E2"></a>一切皆集。<a id="a-E3"></a>便白四羯磨。<a id="a-E4"></a>罚宾头卢及阿难已。<a id="a-E5"></a>阿难升高座。<a id="a-E6"></a>披佛布僧伽梨。<a id="a-E7"></a>先诵遗教经。<a id="a-E8"></a>如佛在世约敕之相。<a id="a-E9"></a>时大菩萨阿罗汉一切比丘。<a id="a-EA"></a>天龙八部闻皆悲泣不能自胜。</p>
  <p id="aEB">尔时大迦葉即从座起。<a id="a-EC"></a>着布僧伽梨。<a id="a-ED"></a>手执尼师坛。<a id="a-EE"></a>至高座前。<a id="a-EF"></a>敷座具礼阿难已。<a id="a-EG"></a>右绕三匝而立。<a id="a-EH"></a>时大梵天王持七宝盖覆阿难上。<a id="a-EI"></a>时天帝释进七宝案置阿难前。<a id="a-EJ"></a>罗睺阿修罗王。<a id="a-EK"></a>各执七宝香炉在阿难前。<a id="a-EL"></a>阿难受已置宝案上。<a id="a-EM"></a>他化天王进七宝几。<a id="a-EN"></a>在宝案后。<a id="a-EO"></a>时魔王波旬持七宝拂授与阿难。<a id="a-EP"></a>仍与帝释侠侍两边。<a id="a-EQ"></a>四天王各侍高座四脚。<a id="a-ER"></a>三十二使者在迦葉后。<a id="a-ES"></a>各各肃恭胡跪敬听。<a id="a-ET"></a>时大迦葉礼阿难已。<a id="a-EU"></a>又绕三匝。<a id="a-EV"></a>至前问讯。<a id="a-EW"></a>如佛无异。<a id="a-EX"></a>然后问缘如别所说。<a id="a-EY"></a>一一依经。<a id="a-EZ"></a>始从如是。<a id="a-Ea"></a>乃至末后欢喜奉行。</p>
  <p id="aEb">尔时迦葉重问曰。<a id="a-Ec"></a>我过去诸佛修多罗中。<a id="a-Ed"></a>一一分部说。<a id="a-Ee"></a>汝常至佛边当有教敕。<a id="a-Ef"></a>阿难答曰。<a id="a-Eg"></a>我受世尊教。<a id="a-Eh"></a>末世众生烦恼垢重不能解我教法。<a id="a-Ei"></a>不得部类出之。<a id="a-Ej"></a>汝当分别说也。<a id="a-Ek"></a>或十章五章。<a id="a-El"></a>随意而安置。<a id="a-Em"></a>令钝根者易解我法。</p>
  <p id="aEn">又问如来在世时。<a id="a-Eo"></a>教敕优波离及彼大迦葉入堂东宝楼。<a id="a-Ep"></a>观古佛毗尼及不同相。<a id="a-Eq"></a>我欲结集。<a id="a-Er"></a>为依古佛说。<a id="a-Es"></a>为依今世尊教耶。<a id="a-Et"></a>答曰。<a id="a-Eu"></a>我从世尊闻。<a id="a-Ev"></a>以语大迦葉。<a id="a-Ew"></a>若结集毗尼。<a id="a-Ex"></a>当分五部相。<a id="a-Ey"></a>往古诸佛所说毗尼。<a id="a-Ez"></a>一相无二。<a id="a-F0"></a>今众生薄福。<a id="a-F1"></a>故说多部。<a id="a-F2"></a>我灭度后。<a id="a-F3"></a>无智愚人。<a id="a-F4"></a>分我教网。<a id="a-F5"></a>以为五部十八部乃至五百部。<a id="a-F6"></a>虽味薄淡。<a id="a-F7"></a>仍是我正法。</p>
  <p id="aF8">尔时佛告四天王。<a id="a-F9"></a>汝施我码瑙。<a id="a-FA"></a>又告帝释。<a id="a-FB"></a>汝施我金银。<a id="a-FC"></a>又告魔王梵王。<a id="a-FD"></a>汝施我天工师。<a id="a-FE"></a>又告修吉龙王罗睺阿修罗等。<a id="a-FF"></a>汝施我明月宝珠及摩尼珠等。<a id="a-FG"></a>用为塔灯明。<a id="a-FH"></a>天龙王等各依命献。<a id="a-FI"></a>世尊受已。<a id="a-FJ"></a>以其神力。<a id="a-FK"></a>于一念顷诸塔皆成。<a id="a-FL"></a>地为六种震动。<a id="a-FM"></a>塔放大光。<a id="a-FN"></a>从于香山直至戒坛。<a id="a-FO"></a>化为金银台。<a id="a-FP"></a>台至有顶中。<a id="a-FQ"></a>有百亿佛。<a id="a-FR"></a>说诸胜妙法。<a id="a-FS"></a>叹持戒功德。<a id="a-FT"></a>毁破戒者。</p>
  <p id="aFU">佛告阿难。<a id="a-FV"></a>如前宝塔今在香山。<a id="a-FW"></a>世尊涅槃时。<a id="a-FX"></a>付嘱帝释及以四天王。<a id="a-FY"></a>世尊涅槃竟将往戒坛。<a id="a-FZ"></a>南华林外安置九十日。<a id="a-Fa"></a>待迦葉结集竟。<a id="a-Fb"></a>最初于[葶-丁+呆]本。<a id="a-Fc"></a>写出三藏教。<a id="a-Fd"></a>次令阿阇世王又写出五本。<a id="a-Fe"></a>用我黄金印及以白银印。<a id="a-Ff"></a>印迦葉初本及阇王写者。<a id="a-Fg"></a>须用七宝印印迦葉[葶-丁+呆]本。<a id="a-Fh"></a>次以七宝印印魔王写者。<a id="a-Fi"></a>梵王写三本可用白银印。<a id="a-Fj"></a>帝释写七本可用黄金印。<a id="a-Fk"></a>娑竭龙王写八万经本者。<a id="a-Fl"></a>俱三色印总以印定之。<a id="a-Fm"></a>令流布阎浮提及三天下。<a id="a-Fn"></a>皆用印之。<a id="a-Fo"></a>既印经已。<a id="a-Fp"></a>还内金瓶中。<a id="a-Fq"></a>住戒坛南者。<a id="a-Fr"></a>为迦葉结集三藏诸教文义皆令圆备。<a id="a-Fs"></a>欲令阿难随问出经令无遗忘。<a id="a-Ft"></a>由此二事令镇戒坛南。<a id="a-Fu"></a>迦葉入定后。<a id="a-Fv"></a>四王帝释将塔及金瓶。<a id="a-Fw"></a>往至香山顶。<a id="a-Fx"></a>经一百年。<a id="a-Fy"></a>帝释四王将诸天乐日日来供养法。<a id="a-Fz"></a>为彼山中五通神仙其数八万次第于此阎浮洲作粟散王不信正法者。<a id="a-G0"></a>为令生信故镇香山。<a id="a-G1"></a>复为育王初不信我法。<a id="a-G2"></a>回彼邪见。<a id="a-G3"></a>令生正见。<a id="a-G4"></a>兴八万塔。</p>
  <p id="aG5">又佛告目连。<a id="a-G6"></a>汝往须弥山顶。<a id="a-G7"></a>鸣钟召集十方我本分身。<a id="a-G8"></a>诸佛及大千界声闻菩萨众等。<a id="a-G9"></a>佛放光明。<a id="a-GA"></a>大地震动诸佛云集。<a id="a-GB"></a>世尊从座起。<a id="a-GC"></a>与分身佛俱共合掌礼塔观门。<a id="a-GD"></a>观门自开。<a id="a-GE"></a>彼黄金塔中有八万真珠白银楼观。<a id="a-GF"></a>盛佛修多罗及大毗尼藏。<a id="a-GG"></a>诸台观上有大摩尼珠以为灯明。<a id="a-GH"></a>有六比丘入灭定白银观内多有七宝莲华师子之座。<a id="a-GI"></a>其数八百万。<a id="a-GJ"></a>一一莲华座皆有诸佛声闻形像及八部神卫。<a id="a-GK"></a>复有五十比丘入灭尽定。<a id="a-GL"></a>佛告普贤。<a id="a-GM"></a>汝持我黄金螺至比丘所。<a id="a-GN"></a>吹我兴世曲。<a id="a-GO"></a>并告我涅槃。<a id="a-GP"></a>普贤依教吹已。<a id="a-GQ"></a>此比丘即从灭定起。<a id="a-GR"></a>问普贤言。<a id="a-GS"></a>今何佛出。<a id="a-GT"></a>答释迦牟尼佛今将涅槃。<a id="a-GU"></a>彼比丘即共普贤来至佛所。<a id="a-GV"></a>礼敬起居却住一面立。<a id="a-GW"></a>塔内有六比丘。<a id="a-GX"></a>先白佛言。<a id="a-GY"></a>拘留佛涅槃时。<a id="a-GZ"></a>令我住此塔。<a id="a-Ga"></a>待至释迦乃至楼至。<a id="a-Gb"></a>彼佛敕我言。<a id="a-Gc"></a>后佛兴世。<a id="a-Gd"></a>入涅槃时。<a id="a-Ge"></a>结集三藏时当开。<a id="a-Gf"></a>我观取我经律一本。<a id="a-Gg"></a>我此大千界百亿诸国土书有六十四体。<a id="a-Gh"></a>各取一本将付彼佛。<a id="a-Gi"></a>令灭度后结集三藏竟时。<a id="a-Gj"></a>当依我经本书写庄严。<a id="a-Gk"></a>又随诸国所用不同。<a id="a-Gl"></a>得传文字者皆可用之。<a id="a-Gm"></a>唯除皮骨土书不得传写。<a id="a-Gn"></a>自外树叶纸素金宝石铁等。<a id="a-Go"></a>并得用之。<a id="a-Gp"></a>彼佛令我入定守护经像。<a id="a-Gq"></a>令付世尊涅槃后迦葉结集竟流传诸国也。</p>
  <p id="aGr">又佛告娑竭龙王及四天王等。<a id="a-Gs"></a>汝施我真珠摩尼金银等。<a id="a-Gt"></a>欲造塔观盛前佛及经像。<a id="a-Gu"></a>尔时天龙等随念奉施。<a id="a-Gv"></a>如来受已。<a id="a-Gw"></a>即以神力。<a id="a-Gx"></a>于一食顷皆成珠台及金银塔观。<a id="a-Gy"></a>各得八百万盛前经像。<a id="a-Gz"></a>又告分身佛。<a id="a-H0"></a>汝等各施我一塔及一白银观。<a id="a-H1"></a>镇我大千界所有遗法不令毁坏。<a id="a-H2"></a>诸佛闻已各随喜施。<a id="a-H3"></a>又得百亿万佛并放口光悉皆随喜。<a id="a-H4"></a>又告诸菩萨。<a id="a-H5"></a>能持守护我之台塔传译经典。<a id="a-H6"></a>当依台塔经像流布。<a id="a-H7"></a>此之台塔并在香山顶。<a id="a-H8"></a>世尊涅槃时。<a id="a-H9"></a>敕我及罗云住持。<a id="a-HA"></a>未来恶世。<a id="a-HB"></a>开导众生令离众苦。<a id="a-HC"></a>将至帝释宫。<a id="a-HD"></a>安置欢喜园。<a id="a-HE"></a>乃至魔王于塔供养至五百年。<a id="a-HF"></a>过五百年已后。<a id="a-HG"></a>教流行诸国。<a id="a-HH"></a>迄至法灭。<a id="a-HI"></a>塔亦上至兜率陀天。<a id="a-HJ"></a>弥勒既见塔来知我法灭。<a id="a-HK"></a>放大光明遍照地狱。<a id="a-HL"></a>后遇娄至佛皆得解脱。<a id="a-HM"></a>过是年已塔还从兜率天下住娑竭龙宫。<a id="a-HN"></a>世尊所造塔及白银观。<a id="a-HO"></a>付文殊师利普贤观音。<a id="a-HP"></a>将此观塔周遍大千界。<a id="a-HQ"></a>一国留一观及一金塔。<a id="a-HR"></a>如震旦也。<a id="a-HS"></a>尔时文殊将塔观。<a id="a-HT"></a>往清凉山金刚窟安置至今流行。<a id="a-HU"></a>令前菩萨从台出经像。<a id="a-HV"></a>示彼持者令易流通。<a id="a-HW"></a>乃至我之法灭。<a id="a-HX"></a>令娑竭大龙收入大海宫内。<a id="a-HY"></a>又问。<a id="a-HZ"></a>一切修多罗藏既结集已。<a id="a-Ha"></a>当安何国付嘱何王。<a id="a-Hb"></a>今欲结集为当广结略结。<a id="a-Hc"></a>请次第说之。<a id="a-Hd"></a>答曰。<a id="a-He"></a>我闻世尊说付嘱大迦葉。<a id="a-Hf"></a>当令广集。<a id="a-Hg"></a>又付文殊。<a id="a-Hh"></a>往大铁围山诸菩萨等住处。<a id="a-Hi"></a>九地有八万人。<a id="a-Hj"></a>当令略集。<a id="a-Hk"></a>付嘱阿阇世。<a id="a-Hl"></a>令写五本及令帝释并大梵天王助阿阇世写我遗教。<a id="a-Hm"></a>迦葉结集本。<a id="a-Hn"></a>安置修罗窟中。<a id="a-Ho"></a>又问。<a id="a-Hp"></a>世尊在时我从佛闻。<a id="a-Hq"></a>若结集竟。<a id="a-Hr"></a>将我三藏教付嘱娑竭龙王。<a id="a-Hs"></a>今闻汝说与昔闻异。<a id="a-Ht"></a>答曰。<a id="a-Hu"></a>我闻世尊说。<a id="a-Hv"></a>结集三藏在修罗窟中。<a id="a-Hw"></a>经二十年中。<a id="a-Hx"></a>待文殊结竟。<a id="a-Hy"></a>方付娑竭龙王。<a id="a-Hz"></a>又问。<a id="a-I0"></a>只桓精舍。<a id="a-I1"></a>有诸古佛及以三藏阴阳书及供养具。<a id="a-I2"></a>当付何人。<a id="a-I3"></a>答曰。<a id="a-I4"></a>此事因缘并在只桓图经说之。<a id="a-I5"></a>各有付处不烦此述。</p>
  <p id="aI6">又问。<a id="a-I7"></a>我从佛闻。<a id="a-I8"></a>灭度之后。<a id="a-I9"></a>一切毗尼流布阎浮及三天下。<a id="a-IA"></a>众生乐欲所见不同。<a id="a-IB"></a>余百亿。<a id="a-IC"></a>天下并令流布。<a id="a-ID"></a>我欲结集今对人天。<a id="a-IE"></a>汝当答我。<a id="a-IF"></a>答曰。<a id="a-IG"></a>我受佛教。<a id="a-IH"></a>我灭度后汝语大迦葉及文殊师利。<a id="a-II"></a>流我毗尼此阎浮洲三十二国。<a id="a-IJ"></a>是诸众生并有大根。<a id="a-IK"></a>堪可流行迦葉遗教。<a id="a-IL"></a>东弗婆提洲二百六十国。<a id="a-IM"></a>西瞿耶尼洲一百三十国。<a id="a-IN"></a>并行迦葉遗教。<a id="a-IO"></a>自余天下众生薄福。<a id="a-IP"></a>不堪闻教。<a id="a-IQ"></a>莫行此法。<a id="a-IR"></a>如来灭后四十年中。<a id="a-IS"></a>遣行二部此四天下。</p>
  <p id="aIT">又问。<a id="a-IU"></a>云何二部教。<a id="a-IV"></a>答曰。<a id="a-IW"></a>四分十诵律。<a id="a-IX"></a>四十年后。<a id="a-IY"></a>一百一十年。<a id="a-IZ"></a>迦葉遗律方行前国。<a id="a-Ia"></a>如震旦诸国。<a id="a-Ib"></a>谓之君子国根性轻利得行三部教。<a id="a-Ic"></a>合四百三国土。<a id="a-Id"></a>同此一文字。<a id="a-Ie"></a>并行前三律教。<a id="a-If"></a>又问。<a id="a-Ig"></a>云何三部教。<a id="a-Ih"></a>答曰。<a id="a-Ii"></a>行前二部教。<a id="a-Ij"></a>及以大僧祇。<a id="a-Ik"></a>如求流离国及余二天下。<a id="a-Il"></a>唯行一部教。<a id="a-Im"></a>所谓萨婆多部是也。</p>
  <p id="aIn">只桓寺殿内檐下有四银台。<a id="a-Io"></a>两台内有黄金修多罗。<a id="a-Ip"></a>白玉为叠。<a id="a-Iq"></a>又有两台。<a id="a-Ir"></a>内有毗尼藏。<a id="a-Is"></a>黄金为叠。<a id="a-It"></a>白银为字。<a id="a-Iu"></a>毗尼律藏是龙王书。<a id="a-Iv"></a>修多罗经藏是魔王书。<a id="a-Iw"></a>此二藏经并是过去星宿劫前古佛经也。<a id="a-Ix"></a>于阎浮洲中此之两部书经。<a id="a-Iy"></a>最为第一。<a id="a-Iz"></a>至佛涅槃后。<a id="a-J0"></a>娑竭龙王收将入宫供养。</p>
  <p id="aJ1">又迦葉佛时。<a id="a-J2"></a>震旦国之一人书大毗尼藏及修多罗藏。<a id="a-J3"></a>其修多罗经。<a id="a-J4"></a>银纸金书。<a id="a-J5"></a>毗尼律金纸银书。<a id="a-J6"></a>当尔书时。<a id="a-J7"></a>在荆州大明寺写。<a id="a-J8"></a>经在莲华东南台内。<a id="a-J9"></a>律在叶上西面台。<a id="a-JA"></a>庄严供养不可说尽。<a id="a-JB"></a>诸百亿四天下中文字。<a id="a-JC"></a>与此同者。<a id="a-JD"></a>斯有钟张王卫之俦。<a id="a-JE"></a>未足为比。<a id="a-JF"></a>如来在日。<a id="a-JG"></a>诸国圣人来者。<a id="a-JH"></a>多以此经律示之。<a id="a-JI"></a>佛去之后。<a id="a-JJ"></a>文殊师利收此经律。<a id="a-JK"></a>安在清凉山金刚窟中。</p>
  <p id="aJL">又有台内有过去佛说毗尼书。<a id="a-JM"></a>有三万八千种。<a id="a-JN"></a>百亿四天下同此方书者。<a id="a-JO"></a>最为第一</p>
  <p id="aJP">南方天王第三子张玙。<a id="a-JQ"></a>撰述只桓图经一百卷。<a id="a-JR"></a>北方天王第十六子造五精舍记有五百卷。<a id="a-JS"></a>各在当天。</p>
  <p id="aJT">颂曰。</p>
  <p id="aJU">遥欣大觉　　旷矣神功　　四禅无像</p>
  <p id="aJV">三达皆空　　千佛异迹　　一智心同</p>
  <p id="aJW">表灵降世　　敷演开曚　　贤劫始四</p>
  <p id="aJX">余佛潜通　　续前有七　　继嗣虔恭</p>
  <p id="aJY">永言鹫室　　栖诚梵宫　　八相成道</p>
  <p id="aJZ">万德虚融　　天人受福　　恶止善兴</p>
  <p id="aJa">含生借甚　　同感恩隆</p>
  <p data-pb></p>
  <h2 id="aJb">感应缘(略引十二灵验)</h2>
  <p id="aJc">周书记佛生时 周书记佛灭时 史录记佛是大圣 前汉孝武帝已开佛教 前汉哀帝时已行斋戒 秦始皇时亦有佛法至 后汉郊志记佛为大圣 后汉明帝时三宝具行 西晋海浮维卫迦葉二石像 齐文宣帝时得佛牙至 隋天台释智顗感见三道宝阶 唐潞州释昙荣感见七佛现。</p>
  <p id="aJd">夫至人应感。<a id="a-Je"></a>与世推移。<a id="a-Jf"></a>慈化无方。<a id="a-Jg"></a>岂局形教。<a id="a-Jh"></a>致使闻同解异说一悟殊。<a id="a-Ji"></a>登位地而上征。<a id="a-Jj"></a>封迷途而下降。<a id="a-Jk"></a>全身碎身之相。<a id="a-Jl"></a>聚塔散塔之仪。<a id="a-Jm"></a>神光烛而邪计摧。<a id="a-Jn"></a>灵迹挺而深信服。<a id="a-Jo"></a>自法水东流道光西照。<a id="a-Jp"></a>英贤荣盛感应寔多。<a id="a-Jq"></a>故育王表塔。<a id="a-Jr"></a>创启隆周。<a id="a-Js"></a>释父景形。<a id="a-Jt"></a>郁兴炎汉。<a id="a-Ju"></a>自斯历代积着弥繁。<a id="a-Jv"></a>量非五天独扬神化。<a id="a-Jw"></a>故经曰正法后被。<a id="a-Jx"></a>先于北方。<a id="a-Jy"></a>次及东南。<a id="a-Jz"></a>至中方灭也。<a id="a-K0"></a>今且列汉明已来至今大国随所见闻三宝灵迹件述三五。<a id="a-K1"></a>余之不尽者。<a id="a-K2"></a>备在别传。</p>
  <p id="aK3">案周书异记云。<a id="a-K4"></a>周昭王即位二十四年。<a id="a-K5"></a>甲寅岁四月八日。<a id="a-K6"></a>江河泉池忽然泛涨。<a id="a-K7"></a>井水溢出山川振动。<a id="a-K8"></a>有五色光入贯太微。<a id="a-K9"></a>遍于西方尽作青红色。<a id="a-KA"></a>太史苏由曰。<a id="a-KB"></a>有大圣人生于西方。<a id="a-KC"></a>一千年外声教及此。<a id="a-KD"></a>昭王即敕镌石记之。<a id="a-KE"></a>埋于南郊天祠前。<a id="a-KF"></a>此即佛生之时也。<a id="a-KG"></a>相国吕侯。<a id="a-KH"></a>乘骅骝八骏而行求佛。<a id="a-KI"></a>因以攘之。</p>
  <p id="aKJ">周穆王五十三年。<a id="a-KK"></a>壬申岁二月十五日平旦。<a id="a-KL"></a>暴风忽起。<a id="a-KM"></a>损舍折木地动天阴。<a id="a-KN"></a>西方白虹十二道。<a id="a-KO"></a>大史扈多曰。<a id="a-KP"></a>西方圣人灭矣。<a id="a-KQ"></a>此即佛入涅槃之相也。</p>
  <p id="aKR">又案春秋。<a id="a-KS"></a>鲁庄公七年夏四月。<a id="a-KT"></a>恒星不现。<a id="a-KU"></a>夜明如日。<a id="a-KV"></a>即佛生时之瑞应也。<a id="a-KW"></a>良由佛有真应二身权实两智三明八解五眼六通。<a id="a-KX"></a>神曰不可思议。<a id="a-KY"></a>法号心行处灭。<a id="a-KZ"></a>其道也运众圣于泥洹。<a id="a-Ka"></a>其力也接下凡于苦海。<a id="a-Kb"></a>巍巍荡荡可略言焉。<a id="a-Kc"></a>故列子云。<a id="a-Kd"></a>昔吴太宰嚭问孔丘曰。<a id="a-Ke"></a>夫子圣人欤。<a id="a-Kf"></a>孔子对曰。<a id="a-Kg"></a>丘博识强记。<a id="a-Kh"></a>非圣人也。<a id="a-Ki"></a>又问。<a id="a-Kj"></a>三皇圣人欤。<a id="a-Kk"></a>对曰。<a id="a-Kl"></a>三皇善用智勇。<a id="a-Km"></a>圣非丘所知。<a id="a-Kn"></a>又问。<a id="a-Ko"></a>五帝圣人欤。<a id="a-Kp"></a>对曰。<a id="a-Kq"></a>五帝善用仁信。<a id="a-Kr"></a>圣亦非丘所知。<a id="a-Ks"></a>又问。<a id="a-Kt"></a>三王圣人欤。<a id="a-Ku"></a>对曰。<a id="a-Kv"></a>三王善用时事。<a id="a-Kw"></a>圣亦非丘所知。<a id="a-Kx"></a>太宰大骇曰。<a id="a-Ky"></a>然则孰为圣人乎。<a id="a-Kz"></a>夫子动容有间曰。<a id="a-L0"></a>西方之人有圣者焉。<a id="a-L1"></a>不治而不乱。<a id="a-L2"></a>不言而自信。<a id="a-L3"></a>不化而自行。<a id="a-L4"></a>荡荡乎民无能名焉。<a id="a-L5"></a>若将三皇五帝必是大圣。<a id="a-L6"></a>孔丘岂容隐而不说。<a id="a-L7"></a>便有匿圣之愆。<a id="a-L8"></a>以此校量。<a id="a-L9"></a>推佛为大圣也。<a id="a-LA"></a>又老子西升经云。<a id="a-LB"></a>吾师化游天竺善入泥洹。<a id="a-LC"></a>量此而言优劣可知也。</p>
  <p id="aLD">前汉孝武帝元狩中霍去病讨匈奴至睾兰。<a id="a-LE"></a>过居延山获昆邪休屠王等。<a id="a-LF"></a>又获金人。<a id="a-LG"></a>率长丈余尺。<a id="a-LH"></a>到于甘泉宫。<a id="a-LI"></a>帝以为大圣烧香礼拜。<a id="a-LJ"></a>及开西域。<a id="a-LK"></a>遣张蓦使大夏。<a id="a-LL"></a>还云。<a id="a-LM"></a>有身毒国。<a id="a-LN"></a>一名天竺。<a id="a-LO"></a>始闻浮图之教。<a id="a-LP"></a>此即佛之形教。<a id="a-LQ"></a>相显之渐也。</p>
  <p id="aLR">前汉哀帝元寿年。<a id="a-LS"></a>使景宪往大月氏国。<a id="a-LT"></a>因诵浮图经还汉。<a id="a-LU"></a>当时稍行浮图斋戒也。</p>
  <p id="aLV">前汉成帝时。<a id="a-LW"></a>都水使者光禄大夫刘向传云。<a id="a-LX"></a>向博观史籍。<a id="a-LY"></a>往往见有佛经。<a id="a-LZ"></a>及着列仙传云。<a id="a-La"></a>吾搜捡藏书。<a id="a-Lb"></a>太史创撰列仙图。<a id="a-Lc"></a>黄帝以下迄至于今。<a id="a-Ld"></a>定搜实录一百四十六人。<a id="a-Le"></a>其七十四人已见佛经矣。<a id="a-Lf"></a>据此而明。<a id="a-Lg"></a>秦周已前早有佛法流行震旦。<a id="a-Lh"></a>何以明知。<a id="a-Li"></a>今案所列也。<a id="a-Lj"></a>故佛传云。<a id="a-Lk"></a>佛灭度后一百一十六年。<a id="a-Ll"></a>东天竺国有铁轮王。<a id="a-Lm"></a>统阎浮提。<a id="a-Ln"></a>收佛灵骨。<a id="a-Lo"></a>役使鬼神起八万四千塔。<a id="a-Lp"></a>具如下述。<a id="a-Lq"></a>此九州之地并有遗塔云。<a id="a-Lr"></a>是育王所造。<a id="a-Ls"></a>此塔即当此。<a id="a-Lt"></a>周敬王二十六年丁未之岁。<a id="a-Lu"></a>故塔兴焉。<a id="a-Lv"></a>世经十二王。<a id="a-Lw"></a>至秦始皇二十四年焚烧典籍。<a id="a-Lx"></a>育王诸塔由此见隐。</p>
  <p id="aLy">又捡释道安朱士行等经目录云。<a id="a-Lz"></a>秦始皇之时。<a id="a-M0"></a>有外国沙门释利防等一十八贤者。<a id="a-M1"></a>赍持佛经来化。<a id="a-M2"></a>始皇弗从遂囚禁之。<a id="a-M3"></a>夜有金刚丈六来破狱出之。<a id="a-M4"></a>始皇惊怖稽首谢焉。<a id="a-M5"></a>准此而言。<a id="a-M6"></a>则知秦汉已前有佛法也。<a id="a-M7"></a>寻道安所载十二贤者。<a id="a-M8"></a>亦在七十之数。<a id="a-M9"></a>今列仙传见有七十二人。<a id="a-MA"></a>案文殊般泥洹经云。<a id="a-MB"></a>佛灭度后四百五十年。<a id="a-MC"></a>文殊至雪山中为仙人说法。</p>
  <p id="aMD">又案地理志。<a id="a-ME"></a>西域传云。<a id="a-MF"></a>雪山者即葱岭是也。<a id="a-MG"></a>其下有三十六国。<a id="a-MH"></a>先来奉汉。<a id="a-MI"></a>其葱岭连亘东至终南。<a id="a-MJ"></a>文殊来化仙人。<a id="a-MK"></a>即斯地也。<a id="a-ML"></a>详而验之。<a id="a-MM"></a>刘向所论可证矣。</p>
  <p id="aMN">后汉郊祀志曰。<a id="a-MO"></a>佛者汉言觉也。<a id="a-MP"></a>将以觉悟群生也。<a id="a-MQ"></a>统其教以修善心为主。<a id="a-MR"></a>不杀生类专务清净。<a id="a-MS"></a>其精进者为沙门。<a id="a-MT"></a>汉言息恶。<a id="a-MU"></a>剃发毁容。<a id="a-MV"></a>去家出俗。<a id="a-MW"></a>绝情洗欲。<a id="a-MX"></a>而归于无为也。<a id="a-MY"></a>又以人死精神不灭随后受形。<a id="a-MZ"></a>而行善恶。<a id="a-Ma"></a>后生皆有报应。<a id="a-Mb"></a>所贵行善修道以炼其神。<a id="a-Mc"></a>炼而不已。<a id="a-Md"></a>以至无生而得佛也。<a id="a-Me"></a>身长丈六黄金色。<a id="a-Mf"></a>项佩日月光。<a id="a-Mg"></a>变化无常。<a id="a-Mh"></a>无所不入。<a id="a-Mi"></a>故能通万物。<a id="a-Mj"></a>而大济群生。<a id="a-Mk"></a>有经书数千卷。<a id="a-Ml"></a>以虚无为宗。<a id="a-Mm"></a>包罗精粗无所不统。<a id="a-Mn"></a>善为宏阔胜大之言。<a id="a-Mo"></a>可求在于一体之内。<a id="a-Mp"></a>所明在于视听之表。<a id="a-Mq"></a>归于玄微深远难测。<a id="a-Mr"></a>故王公大人。<a id="a-Ms"></a>观生死报应之际。<a id="a-Mt"></a>莫不懅然自失也。<a id="a-Mu"></a>余如汉法本内传记。</p>
  <p id="aMv">后汉明帝时。<a id="a-Mw"></a>雒阳白马寺有摄摩腾。<a id="a-Mx"></a>本中天竺人。<a id="a-My"></a>善风仪。<a id="a-Mz"></a>解大小乘经。<a id="a-N0"></a>常游化为任。<a id="a-N1"></a>至汉永平三年中。<a id="a-N2"></a>明皇帝夜梦。<a id="a-N3"></a>金人飞空而至。<a id="a-N4"></a>乃大集群臣以占所梦。<a id="a-N5"></a>通人傅毅奉答。<a id="a-N6"></a>臣闻西域有神。<a id="a-N7"></a>其名曰佛。<a id="a-N8"></a>陛下所梦。<a id="a-N9"></a>将必是乎。<a id="a-NA"></a>帝以为然。<a id="a-NB"></a>即遣中郎蔡愔博士弟子秦景等。<a id="a-NC"></a>使往天竺寻访佛法。<a id="a-ND"></a>愔等于彼遇见摩腾。<a id="a-NE"></a>乃邀还汉地。<a id="a-NF"></a>腾誓志弘通不惮疲苦。<a id="a-NG"></a>冒涉流沙至乎雒邑。<a id="a-NH"></a>明帝甚加赏。<a id="a-NI"></a>接于城西门外。<a id="a-NJ"></a>别立精舍以处之。<a id="a-NK"></a>汉地有沙门之始也。</p>
  <p id="aNL">又汉明帝远召摩腾法师。<a id="a-NM"></a>来至雒阳。<a id="a-NN"></a>于城西雍门外立白马寺。<a id="a-NO"></a>是汉地伽蓝之始也。<a id="a-NP"></a>相传云。<a id="a-NQ"></a>外国国王。<a id="a-NR"></a>尝毁破诸寺。<a id="a-NS"></a>唯招提寺未及毁坏。<a id="a-NT"></a>夜有一白马绕塔悲鸣。<a id="a-NU"></a>即以报王。<a id="a-NV"></a>王即停坏诸寺。<a id="a-NW"></a>因改招提以为白马。<a id="a-NX"></a>故诸寺立名。<a id="a-NY"></a>多取则焉。</p>
  <p id="aNZ">又汉雒阳白马寺有竺法兰。<a id="a-Na"></a>是中天竺人。<a id="a-Nb"></a>自言诵经论数万章。<a id="a-Nc"></a>为天竺学者之师。<a id="a-Nd"></a>时蔡愔既至彼国。<a id="a-Ne"></a>兰与摩腾共契游化。<a id="a-Nf"></a>遂相随而来。<a id="a-Ng"></a>会彼学徒留碍。<a id="a-Nh"></a>兰乃间行而至。<a id="a-Ni"></a>既达雒阳与腾同止。<a id="a-Nj"></a>少时便善汉言。<a id="a-Nk"></a>愔于西域获经。<a id="a-Nl"></a>即为翻译。<a id="a-Nm"></a>所谓十地断结佛本行四十二章经等五部。<a id="a-Nn"></a>移都寇乱四部失本。<a id="a-No"></a>不传江左。<a id="a-Np"></a>唯四十二章经今见在。<a id="a-Nq"></a>可二千余言。<a id="a-Nr"></a>汉地见存于此。<a id="a-Ns"></a>汉地诸经之始也。<a id="a-Nt"></a>兰后卒于雒阳。<a id="a-Nu"></a>春秋六十余矣。</p>
  <p id="aNv">又汉明帝时。<a id="a-Nw"></a>天竺国竺法兰师。<a id="a-Nx"></a>将画释迦倚像。<a id="a-Ny"></a>是优田王栴檀像师第四作也。<a id="a-Nz"></a>既至雒阳。<a id="a-O0"></a>明帝即令画工图写置清凉台中。<a id="a-O1"></a>及显节陵上旧像。<a id="a-O2"></a>今不复存焉。<a id="a-O3"></a>汉地之始此像初也(魏书亦明汉明帝时三宝初来之义)昔汉武帝穿昆明池。<a id="a-O4"></a>底得黑灰以问东方朔。<a id="a-O5"></a>朔云。<a id="a-O6"></a>不经。<a id="a-O7"></a>可问西域梵僧。<a id="a-O8"></a>后法兰既至。<a id="a-O9"></a>众人追以问之。<a id="a-OA"></a>兰云。<a id="a-OB"></a>世界终尽劫火洞烧。<a id="a-OC"></a>此灰是也。<a id="a-OD"></a>朔言有征。<a id="a-OE"></a>信者甚众。</p>
  <p id="aOF">昔维卫及迦葉石像。<a id="a-OG"></a>以西晋愍帝建兴元年。<a id="a-OH"></a>像泛海而来入乎吴松江沪渎口。<a id="a-OI"></a>遥见海中有二人浮游水上。<a id="a-OJ"></a>渔人莫能就视。<a id="a-OK"></a>延巫师祝。<a id="a-OL"></a>则谓为海神。<a id="a-OM"></a>祭酒则疑是仙灵。<a id="a-ON"></a>或振铎以请。<a id="a-OO"></a>或巾褐往祈。<a id="a-OP"></a>并涛涌雾曀逆流远去。<a id="a-OQ"></a>奉黄老者。<a id="a-OR"></a>谓是天师。<a id="a-OS"></a>往迎风浪如初。<a id="a-OT"></a>吴县朱应素奉正法。<a id="a-OU"></a>乃请东灵寺帛尼并信斋戒者数人。<a id="a-OV"></a>共往迎像。<a id="a-OW"></a>于是云销日朗风霁波息。<a id="a-OX"></a>乘流自到。<a id="a-OY"></a>转身示铭。<a id="a-OZ"></a>始接登舟其轻如羽。<a id="a-Oa"></a>未载大车其重若山。<a id="a-Ob"></a>及处像于吴时旧寺通玄精舍。<a id="a-Oc"></a>事源委曲已详旧碑。<a id="a-Od"></a>至齐永明七年。<a id="a-Oe"></a>又有瑞石浮海来入吴境。<a id="a-Of"></a>质坚贞固光采鲜润。<a id="a-Og"></a>驾潮截澜泛若松舟。<a id="a-Oh"></a>时主书朱法让。<a id="a-Oi"></a>即先获石像。<a id="a-Oj"></a>朱应之曾孙也。<a id="a-Ok"></a>被使至吴。<a id="a-Ol"></a>获石献台。<a id="a-Om"></a>是时齐武皇帝。<a id="a-On"></a>初建禅灵。<a id="a-Oo"></a>重构七层将美庄严。<a id="a-Op"></a>而瑞不远至。<a id="a-Oq"></a>协时应机。<a id="a-Or"></a>朝士佥议以为宜矜妙贶。<a id="a-Os"></a>式彰法身。<a id="a-Ot"></a>乃命石匠雷卑等。<a id="a-Ou"></a>造释迦文像身坐高三尺五寸。<a id="a-Ov"></a>连光及座通高六尺五寸。<a id="a-Ow"></a>尽镌琢之奇。<a id="a-Ox"></a>极金艧之巧。<a id="a-Oy"></a>克孚显相。<a id="a-Oz"></a>允副幽祯。<a id="a-P0"></a>窃惟。<a id="a-P1"></a>石性本沈神感则浮。<a id="a-P2"></a>越海适吴隔代荐至。<a id="a-P3"></a>虽古今异造。<a id="a-P4"></a>而总归七佛。<a id="a-P5"></a>获瑞之人复缘朱氏。<a id="a-P6"></a>秘契冥期终始如一。<a id="a-P7"></a>故追序前事以表厥证。<a id="a-P8"></a>宋世所获二石像。<a id="a-P9"></a>立高七尺。<a id="a-PA"></a>铭其背上。<a id="a-PB"></a>一名维卫佛。<a id="a-PC"></a>二名迦葉佛。<a id="a-PD"></a>莫识年代而字分明。<a id="a-PE"></a>在吴郡通玄寺。<a id="a-PF"></a>齐威所造瑞石像。<a id="a-PG"></a>旧在禅灵寺。</p>
  <p id="aPH">齐文宣皇帝时。<a id="a-PI"></a>有先师统上。<a id="a-PJ"></a>家世凉州。<a id="a-PK"></a>年至十三。<a id="a-PL"></a>发誓西行。<a id="a-PM"></a>至宋元徽三年五月。<a id="a-PN"></a>遂发京师至。<a id="a-PO"></a>五年方到芮国。<a id="a-PP"></a>进到于阗。<a id="a-PQ"></a>临发之日有一僧。<a id="a-PR"></a>于密室之中出铜函一枚。<a id="a-PS"></a>手授先师曰。<a id="a-PT"></a>此函有佛牙。<a id="a-PU"></a>方一寸长三寸。<a id="a-PV"></a>可将还南方广作利益。<a id="a-PW"></a>先师欢喜顶受如睹佛身。<a id="a-PX"></a>此僧又云。<a id="a-PY"></a>我于乌缠国取此佛牙。<a id="a-PZ"></a>甚为艰难。<a id="a-Pa"></a>又获铜印一枚国王面像以封此函。<a id="a-Pb"></a>先师后闻诸僧共议云。<a id="a-Pc"></a>乌缠国失却佛牙不知何国福德僧当获供养。<a id="a-Pd"></a>先师闻已。<a id="a-Pe"></a>私怀密喜倍加尊敬。<a id="a-Pf"></a>于是赍还钟山。<a id="a-Pg"></a>十有五载。<a id="a-Ph"></a>虽复亲近而弟子莫知。<a id="a-Pi"></a>唯密呈灵根寺法颖律师。<a id="a-Pj"></a>顶戴苦勤出示旧闻。<a id="a-Pk"></a>龟兹一僧莫知真伪。<a id="a-Pl"></a>心多疑伪。<a id="a-Pm"></a>是时司徒竟陵王文宣王。<a id="a-Pn"></a>幼含胜慧结志隆芸。<a id="a-Po"></a>诚感恳征亟发灵应。<a id="a-Pp"></a>以永明七年二月八日。<a id="a-Pq"></a>于西第在内堂法会。<a id="a-Pr"></a>见佛从东来威容显曜。<a id="a-Ps"></a>文宣望身顶礼。<a id="a-Pt"></a>因而侍立。<a id="a-Pu"></a>自觉己冠裁及趺踝。<a id="a-Pv"></a>佛俯而微笑。<a id="a-Pw"></a>既而咳唾。<a id="a-Px"></a>白如凝雪。<a id="a-Py"></a>以手承捧变为玉稻。<a id="a-Pz"></a>后移镇东府。<a id="a-Q0"></a>以六月二十九日又梦。<a id="a-Q1"></a>往定林见先师称疾而卧。<a id="a-Q2"></a>因问。<a id="a-Q3"></a>生老病死五通未免。<a id="a-Q4"></a>法师衣钵之余。<a id="a-Q5"></a>宁可营功德不。<a id="a-Q6"></a>对曰。<a id="a-Q7"></a>贫道库中有无价神宝。<a id="a-Q8"></a>敬以凭托。<a id="a-Q9"></a>宜自取之。<a id="a-QA"></a>依言往求。<a id="a-QB"></a>见有函匮。<a id="a-QC"></a>次第开视多是经像。<a id="a-QD"></a>未见小函悬在虚空。<a id="a-QE"></a>取而开之光色不恒。<a id="a-QF"></a>始言是像。<a id="a-QG"></a>而复非像既云非像而复是像。<a id="a-QH"></a>文宣从梦而觉。<a id="a-QI"></a>心知休征。<a id="a-QJ"></a>明旦即遣左右杨昙明。<a id="a-QK"></a>密梦证。<a id="a-QL"></a>法师库中必有异宝。<a id="a-QM"></a>宜以惠示。<a id="a-QN"></a>先师造次之间。<a id="a-QO"></a>谓求俗珍殊。<a id="a-QP"></a>不意是牙。<a id="a-QQ"></a>乃修常答旨。<a id="a-QR"></a>续更寻思。<a id="a-QS"></a>中夜方悟。<a id="a-QT"></a>以事难传说。<a id="a-QU"></a>乃躬自到府具叙本源。<a id="a-QV"></a>贫道唯示颖律师一人。<a id="a-QW"></a>更无知者。<a id="a-QX"></a>今檀越感通冥应信而有征。<a id="a-QY"></a>便是不可思议。<a id="a-QZ"></a>其迹已现。<a id="a-Qa"></a>宁敢久辱威神以废佛事。<a id="a-Qb"></a>今奉归供养。<a id="a-Qc"></a>后经三日自送东府。<a id="a-Qd"></a>文宣得牙。<a id="a-Qe"></a>十许日又梦。<a id="a-Qf"></a>在空中状若牛角。<a id="a-Qg"></a>长三尺余。<a id="a-Qh"></a>神光洞发。<a id="a-Qi"></a>烛其右臂。<a id="a-Qj"></a>俄睹一镴像高亦三尺。<a id="a-Qk"></a>瞬目而语三称极佳。<a id="a-Ql"></a>先师又于于阗得舍利十五枚。<a id="a-Qm"></a>处处分布。<a id="a-Qn"></a>枳园禅灵起刹之时。<a id="a-Qo"></a>悉皆得分。<a id="a-Qp"></a>以一枚送与文宣。<a id="a-Qq"></a>文宣时东宫。<a id="a-Qr"></a>即取净水试其真伪。<a id="a-Qs"></a>浮在钵中俄顷不见。<a id="a-Qt"></a>道俗数十。<a id="a-Qu"></a>精心捡觅永不能得。<a id="a-Qv"></a>内外周回莫不疲怠。<a id="a-Qw"></a>文宣方竭诚忏悔。<a id="a-Qx"></a>俄尔之间。<a id="a-Qy"></a>复于向处忽见在地。<a id="a-Qz"></a>光高尺余。<a id="a-R0"></a>辉彩炳曜。<a id="a-R1"></a>众咸共睹莫不赞美。<a id="a-R2"></a>先师所余二枚。<a id="a-R3"></a>各一银函封题府箧。<a id="a-R4"></a>后更捡视。<a id="a-R5"></a>与函俱失。<a id="a-R6"></a>垂三载后开取佛牙。<a id="a-R7"></a>忽于本箧还复得之。<a id="a-R8"></a>先有二枚而长。<a id="a-R9"></a>获一凡成三枚。<a id="a-RA"></a>同在一处。<a id="a-RB"></a>但先银函犹遂失焉。<a id="a-RC"></a>故神化不可测度矣。<a id="a-RD"></a>文宣素闻西方有佛牙佛发。<a id="a-RE"></a>喜跃特深。<a id="a-RF"></a>到建元三年。<a id="a-RG"></a>启高皇帝遣外国沙门昙摩多罗。<a id="a-RH"></a>索供养之具以申虔仰。<a id="a-RI"></a>又造小形宝帐拟送西域。<a id="a-RJ"></a>既而定留如有所得。<a id="a-RK"></a>俄而先师届都果获灵瑞。<a id="a-RL"></a>即此宝帐回以供养。<a id="a-RM"></a>冥理相契非一朝焉。<a id="a-RN"></a>文宣后造宝台以盛帐。<a id="a-RO"></a>制宝藏以贮函。<a id="a-RP"></a>敬事尊重。<a id="a-RQ"></a>倾历心力矣(右前诸事出汉法内传井杂史高僧传等录)</p>
  <p id="aRR">隋国师智者。<a id="a-RS"></a>天台山国清寺释智顗。<a id="a-RT"></a>俗姓陈氏。<a id="a-RU"></a>颖川人也。<a id="a-RV"></a>宿德英贤自古罕俦。<a id="a-RW"></a>常乐山居静虑习禅。<a id="a-RX"></a>道俗钦敬君臣识重。<a id="a-RY"></a>顗初往天台。<a id="a-RZ"></a>先有青州僧定光。<a id="a-Ra"></a>久居此山积三十载。<a id="a-Rb"></a>定慧兼习。<a id="a-Rc"></a>盖神人也。<a id="a-Rd"></a>既达彼山。<a id="a-Re"></a>与光相见。<a id="a-Rf"></a>即陈赏要。<a id="a-Rg"></a>光曰。<a id="a-Rh"></a>大善知识忆吾早年。<a id="a-Ri"></a>山上摇手相唤不乎。<a id="a-Rj"></a>顗惊异焉知通梦之有在也。<a id="a-Rk"></a>时以陈太建七年秋九月矣。<a id="a-Rl"></a>又闻钟声满谷众咸怪异。<a id="a-Rm"></a>光曰。<a id="a-Rn"></a>钟是召集有缘。<a id="a-Ro"></a>尔时住也。<a id="a-Rp"></a>顗乃卜居胜地。<a id="a-Rq"></a>是光所住之北。<a id="a-Rr"></a>佛垄山南。<a id="a-Rs"></a>螺溪之源。<a id="a-Rt"></a>处既闲敞易得寻真。<a id="a-Ru"></a>地平泉清裴回止宿。<a id="a-Rv"></a>俄见三人皂帻绛衣。<a id="a-Rw"></a>执疏请云可于此行道。<a id="a-Rx"></a>于是创建草庵。<a id="a-Ry"></a>树以松果。<a id="a-Rz"></a>数年之间。<a id="a-S0"></a>造展相从复成衢会。<a id="a-S1"></a>光曰。<a id="a-S2"></a>且随宜安堵。<a id="a-S3"></a>至国清时三方总一。<a id="a-S4"></a>当有贵人为禅师立寺。<a id="a-S5"></a>堂宇满山矣。<a id="a-S6"></a>时莫测其言也。<a id="a-S7"></a>顗后于寺北华顶峰。<a id="a-S8"></a>独净头陀大风拔木雷霆震吼。<a id="a-S9"></a>螭魅千群一形百状。<a id="a-SA"></a>吐火声噭骇畏难陈。<a id="a-SB"></a>乃抑心安忍湛然自失。<a id="a-SC"></a>又患身心烦痛。<a id="a-SD"></a>如被火烧。<a id="a-SE"></a>又见亡没二亲。<a id="a-SF"></a>枕顗膝上陈苦求哀。<a id="a-SG"></a>顗依上法忍不动如山。<a id="a-SH"></a>故使强软两缘所感便灭。<a id="a-SI"></a>忽致西域神僧告曰。<a id="a-SJ"></a>制敌胜怨乃可为勇。<a id="a-SK"></a>文多不载。<a id="a-SL"></a>陈宣帝下诏曰。<a id="a-SM"></a>禅师佛法雄杰时匠所宗。<a id="a-SN"></a>训兼道俗国之望也。<a id="a-SO"></a>宜割始丰县调以充众费。<a id="a-SP"></a>蠲两户民用供薪水。<a id="a-SQ"></a>天台山县名为安乐。<a id="a-SR"></a>令陈郡袁子雄崇信正法。<a id="a-SS"></a>每夏常讲净名。<a id="a-ST"></a>忽见三道宝阶从空而降。<a id="a-SU"></a>有数十梵僧乘阶而下。<a id="a-SV"></a>入堂礼拜手擎香炉绕顗三匝。<a id="a-SW"></a>久之乃灭。<a id="a-SX"></a>及大众同见惊叹山諠。<a id="a-SY"></a>其行达灵感咸皆如此。<a id="a-SZ"></a>不可具述。<a id="a-Sa"></a>于开皇十七年十一月二十二日。<a id="a-Sb"></a>忽语众吾将去矣。<a id="a-Sc"></a>言已端坐如定而卒于天台山大石像前。<a id="a-Sd"></a>春秋六十有七。<a id="a-Se"></a>至于灭后而多灵验。<a id="a-Sf"></a>到仁寿末年已前忽振锡被衣犹如平昔。<a id="a-Sg"></a>凡经七现重降山寺。<a id="a-Sh"></a>一还佛垄语弟子曰。<a id="a-Si"></a>案行故业各安隐耶。<a id="a-Sj"></a>举众皆见。<a id="a-Sk"></a>悲敬言问。<a id="a-Sl"></a>良久而隐。</p>
  <p id="aSm">唐潞州法住寺释昙荣。<a id="a-Sn"></a>俗姓张氏。<a id="a-So"></a>定州人也。<a id="a-Sp"></a>神厉气清。<a id="a-Sq"></a>观荣勤摄。<a id="a-Sr"></a>随缘通化。<a id="a-Ss"></a>曾无执着。<a id="a-St"></a>每年春夏立方等般舟。<a id="a-Su"></a>至于秋冬各兴禅诵。<a id="a-Sv"></a>乃告众曰。<a id="a-Sw"></a>舍利之德挺变无方。<a id="a-Sx"></a>若苦业有销。<a id="a-Sy"></a>请祈可遂。<a id="a-Sz"></a>乃人人前别置水钵。<a id="a-T0"></a>加以香炉通夜苦求。<a id="a-T1"></a>至明钵内总获舍利四百余粒。<a id="a-T2"></a>后时所住堂舍忽自崩坏。<a id="a-T3"></a>龛像舍利宛然挺出。<a id="a-T4"></a>布在庭中一无所损。<a id="a-T5"></a>又至贞观七年。<a id="a-T6"></a>清信士常凝保等。<a id="a-T7"></a>请荣于州治法住寺。<a id="a-T8"></a>行方等忏法。<a id="a-T9"></a>至七月十四日。<a id="a-TA"></a>有本寺沙门僧定者。<a id="a-TB"></a>戒行精固。<a id="a-TC"></a>于道场内见大光明。<a id="a-TD"></a>五色间起从上而下。<a id="a-TE"></a>中有七佛相好非常。<a id="a-TF"></a>语僧定云。<a id="a-TG"></a>我是毗婆尸如来无所著至真等正觉。<a id="a-TH"></a>以汝罪销故来为证。<a id="a-TI"></a>然非本师不与受记。<a id="a-TJ"></a>如是六佛皆同此词。<a id="a-TK"></a>最后一佛云。<a id="a-TL"></a>我是汝本师释迦牟尼也。<a id="a-TM"></a>为汝罪销故来授记。<a id="a-TN"></a>昙荣是汝灭罪良缘。<a id="a-TO"></a>于贤劫中名普宁佛。<a id="a-TP"></a>汝身器清净。<a id="a-TQ"></a>后当作佛名普明。<a id="a-TR"></a>若斯之应现感灵祥信难图矣。<a id="a-TS"></a>以贞观十三年卒于法住寺。<a id="a-TT"></a>春秋八十有五(右二人出唐高僧传)</p>
 </body>
</html>