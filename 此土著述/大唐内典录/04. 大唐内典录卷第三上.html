<!doctype html>
<html id="z3IBWfC1Pl" data-ver="434">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐内典录卷第三上</h1>
  <p id="a2">历代众经传译所从录第一之三。<a id="a-3"></a>东晋 前秦 后秦 西秦 北凉。</p>
  <p data-pb></p>
  <h2 id="a4">东晋朝传译佛经录第五</h2>
  <p id="a5">序曰。<a id="a-6"></a>经云。<a id="a-7"></a>三界无常有为非久。<a id="a-8"></a>晋氏之基。<a id="a-9"></a>魏室远系。<a id="a-A"></a>高标。<a id="a-B"></a>诛曹爽而绝其宗。<a id="a-C"></a>设帝策而陈其绩。<a id="a-D"></a>及金承土运历数在躬。<a id="a-E"></a>平蜀而降大吴。<a id="a-F"></a>升平而曰宽政。<a id="a-G"></a>文既允备武亦戢戈。<a id="a-H"></a>百六奄臻王官失守。<a id="a-I"></a>天下大乱莫匪斯焉。<a id="a-J"></a>于时道俗崩离朝不谋夕。<a id="a-K"></a>寄政江表法随政兴沙门信士于是攸集。<a id="a-L"></a>故就录之。</p>
  <p id="aM">东晋录者。<a id="a-N"></a>宣帝曾孙琅琊武王后恭王之子。<a id="a-O"></a>名睿字景文。<a id="a-P"></a>初生之辰。<a id="a-Q"></a>内有神光一室尽明。<a id="a-R"></a>白毛生于日角之左。<a id="a-S"></a>眼有精曜睇眄炜如也。<a id="a-T"></a>累官使持节安东将军都督杨州诸军事左承相。<a id="a-U"></a>怀愍败后百官分离。<a id="a-V"></a>或走江南。<a id="a-W"></a>或为曜戮。<a id="a-X"></a>长安失据帝幽平阳。<a id="a-Y"></a>江东于时忽见五日。<a id="a-Z"></a>群下劝睿宜称晋王。<a id="a-a"></a>统摄万机以临亿兆。<a id="a-b"></a>愍帝崩后遂即居尊号建武年。<a id="a-c"></a>因都建业。<a id="a-d"></a>避愍帝讳改为建康。<a id="a-e"></a>先太康二年。<a id="a-f"></a>吴旧将管恭作乱。<a id="a-g"></a>于时建业。<a id="a-h"></a>伍振筮曰。<a id="a-i"></a>恭已灭矣。<a id="a-j"></a>然更三十八年。<a id="a-k"></a>扬州当有天子。<a id="a-l"></a>至是果如其言。<a id="a-m"></a>又秦始皇世。<a id="a-n"></a>望气者云。<a id="a-o"></a>吴金陵山。<a id="a-p"></a>五百年后当出天子。<a id="a-q"></a>始皇忌焉。<a id="a-r"></a>发兵因凿金陵山断改称秣陵。<a id="a-s"></a>冀绝其王。<a id="a-t"></a>自正于睿五百二十六年。<a id="a-u"></a>乃有晋金行奄君四海。<a id="a-v"></a>金陵之瑞其在于斯。<a id="a-w"></a>时又谣云。<a id="a-x"></a>五马浮渡江。<a id="a-y"></a>一马化为龙。<a id="a-z"></a>永嘉丧乱天下沦覆。<a id="a-10"></a>唯琅琊西阳汝南南顿彭城等五王获济江表。<a id="a-11"></a>而睿首基为元帝矣。<a id="a-12"></a>将知受命上感天灵。<a id="a-13"></a>欲跨舆图下资地势。<a id="a-14"></a>地负其势。<a id="a-15"></a>始皇凿之弗亡。<a id="a-16"></a>天降其灵刘曜歼而莫尽。<a id="a-17"></a>自元皇建武元年丁丑创都。<a id="a-18"></a>至恭帝元熙元年己未禅宋。<a id="a-19"></a>其间一百四载华戎道俗二十七人。<a id="a-1A"></a>而所出经并旧失译。<a id="a-1B"></a>合二百六十三部。<a id="a-1C"></a>五百八十五卷。<a id="a-1D"></a>集为东晋一十二主建康录云 东晋帛尸利蜜多罗(三部十一卷经咒) 沙门支道根(二部七卷经) 沙门康法邃(一部十卷经) 沙门竺昙无兰(一百一十部一百九十二卷经咒戒) 沙门支道林(七部七卷论指归) 沙门竺僧度(一部一卷指归) 沙门康道和(一部三卷经) 沙门加留陀伽(一部一卷经) 沙门僧伽提婆(五部一百一十七卷经论) 沙门卑摩罗叉(二部五卷律杂事) 沙门昙摩(一部二卷律要) 沙门佛驮跋陀罗(一十五部一百一十五卷经戒论) 沙门释法显(六部二十四卷经戒论传) 沙门只多蜜(二十五部四十六卷经) 外国居士竺难提(三部三卷经) 沙门释法力(一部一卷经) 沙门释嵩公(三部三卷经) 沙门释退公(一部一卷经) 沙门释法勇(一部一卷经) 沙门释慧远(一十四部三十五卷论赞) 沙门释僧敷(一部一卷论) 沙门释昙诜(二部六卷法论) 沙门释道祖(四部四卷目录) 沙门支敏度(一部一卷都录) 沙门康法畅(一部一卷论) 沙门竺法济(一部一卷传) 沙门释昙微(二部二卷论指归) 诸失译经(五十三部五十六卷经咒) 灌顶经九卷(见杂录) 大孔雀王神咒经一卷(见道祖及三藏记) 孔雀王杂神咒经(本见道祖及三藏记然俱译未尽)</p>
  <p id="a1E">右三部。<a id="a-1F"></a>合一十一卷。<a id="a-1G"></a>元帝世。<a id="a-1H"></a>西域沙门帛尸梨蜜多罗。<a id="a-1I"></a>晋言吉友。<a id="a-1J"></a>国王之子。<a id="a-1K"></a>当承世位。<a id="a-1L"></a>以国让弟。<a id="a-1M"></a>暗轨太伯。<a id="a-1N"></a>悟心内启。<a id="a-1O"></a>遂为沙门。<a id="a-1P"></a>天姿高朗风神俊迈。<a id="a-1Q"></a>直尔对之。<a id="a-1R"></a>便已卓然出于物表。<a id="a-1S"></a>况其聪辩言晤者乎。<a id="a-1T"></a>丞相王导一见而奇之。<a id="a-1U"></a>以为吾之徒也。<a id="a-1V"></a>由是显名。<a id="a-1W"></a>导尝谓蜜曰。<a id="a-1X"></a>外国有君。<a id="a-1Y"></a>一人而已耳。<a id="a-1Z"></a>蜜笑而曰。<a id="a-1a"></a>若使贫道如檀越为今日。<a id="a-1b"></a>岂得历游至此。<a id="a-1c"></a>时人以为佳对。<a id="a-1d"></a>善持咒术。<a id="a-1e"></a>所向皆验。<a id="a-1f"></a>盛行建康。<a id="a-1g"></a>时人呼为高座法师。<a id="a-1h"></a>又授弟子历觅高声梵呗传响迄今 方等法华经五卷(咸康元年译) 阿閦佛刹诸菩萨学戒品经二卷(太康年出第二译与支谶译大同小异)</p>
  <p id="a1i">右二部。<a id="a-1j"></a>合七卷。<a id="a-1k"></a>成帝世。<a id="a-1l"></a>沙门支道根出。<a id="a-1m"></a>并见竺道祖晋世杂录 譬喻经十卷(旧录云出譬喻经)</p>
  <p id="a1n">右一部。<a id="a-1o"></a>合十卷。<a id="a-1p"></a>成帝世。<a id="a-1q"></a>沙门康法邃。<a id="a-1r"></a>类集众经撰出。<a id="a-1s"></a>此部事甚要好 即色游玄论 辩三乘论 释曚论 圣不辩知论 本业经序 本起四论序 道行指归。</p>
  <p id="a1t">右七部。<a id="a-1u"></a>合七卷。<a id="a-1v"></a>哀帝世。<a id="a-1w"></a>沙门支遁撰。<a id="a-1x"></a>遁字道林。<a id="a-1y"></a>幼而才拔善谈名理。<a id="a-1z"></a>谢安王洽刘恢殷浩许询郄超孙绰桓彦表王敬仁何次道王文度谢长遐袁彦伯等。<a id="a-20"></a>一代名流皆着尘外之狎。<a id="a-21"></a>每以山居为得性之所。<a id="a-22"></a>频被敕召。<a id="a-23"></a>后出帝京。<a id="a-24"></a>郄超与亲友书云。<a id="a-25"></a>道林法师。<a id="a-26"></a>神理所通玄拔独悟。<a id="a-27"></a>数百年来绍明大法令真理不绝者一人而已。<a id="a-28"></a>余如传述。<a id="a-29"></a>有集十卷。<a id="a-2A"></a>盛行于世 毗昙指归一卷。</p>
  <p id="a2B">右一卷。<a id="a-2C"></a>哀帝世。<a id="a-2D"></a>沙门竺僧度撰。<a id="a-2E"></a>余如高僧传 义足经二卷(见吴录亦云异出) 二百六十戒三部合异二卷(太元六年六月二十日于谢镇西寺合僧译重挍见旧唱二录) 三十七品经一卷(太元年译道安云出律经后例一卷) 贤劫千佛名经(上二经见祐录) 八师经 玉耶经(或云玉耶女经) 荷雕阿那含经(旧录阿雕或作苛字) 戒德经(或云戒德香经) 七梦经(旧录阿难七梦经) 水沫所漂经 比丘听经 治禅法经 蛇行法经(出阿含) 暴象经 群羊千头经 拘萨国乌王经(或有罗字出生经) 夫妇经(出生经) 犊牛经(或作字) 野鸡经(出生经) 驴驼经 蛊狐鸟经(或作鸟出生经) 孔雀经(出生经) 五苦经(或净除罪盖娱乐佛经或五道章句经或五苦章句经凡四名) 十善十恶经(第二译吴录云异出) 自爱经(或自爱不自爱经见旧录) 阿难念弥经(或作离字) 国王不黎先尼十梦经 摩天国王经(出六度集) 弥莲经(见旧录或弥兰或弥连出六度集) 梵志頞波罗延问种尊经 寂志果经 罗婆鸟为鹰所捉经(晋言半雉) 大鱼事经 见水世界经(出大集) 新岁经 佛见梵天顶经 鳖猕猴经(出生经) 赤嘴乌喻经 无吾我经 戒相应经 阿耨风经(晋言依次) 阿难多洹罗云母经 阿育王供养道场树经 采莲花违王经(或采莲花违王上佛授决号妙花经) 四天王案行世间经 帝释慈心战胜经 三十三天园观经(出增一阿含) 比丘问佛释提桓因缘经(出杂阿含) 天于修罗欲斗战经 天帝受戒经 释提桓因诣目连放光经 梵天策数经(旧录云诸天事经) 诸天地经(异本出) 比丘浴遇天子放光经 诸天问如来警戒不可思议经(出义足经) 罪业报应经 救护身命经 集修士行经 劝行有果经(出杂阿含) 禅思满足经(出阿含第二译) 忠心正行经(出六度集或忠心经旧录大忠心经小忠心经) 见正经 四大泥梨经(别录载三藏记云失译无大字) 佛为比丘说大热地狱经 地狱众生相害经 十法成就恶业入地狱经 众生顶有铁磨盛火炽然经(出杂阿含) 见一众生举体粪秽涂身经(出杂阿含) 铁城泥犁经 泥犁经(或中阿含泥犁经) 目连见大身众生然铁缠身经(出杂阿含) 比丘成就五法入地狱经(出阿含) 学人意乱经 洴沙王五愿经 般泥洹时大迦葉赴佛经(或云摩诃迦葉) 五眼文经 弟子命过经 孔雀王咒经(异前吉友出者) 龙王结愿五龙神咒经 摩尼罗亶神咒经 龙王咒水浴经 大神将军咒经 伊洹法愿神咒经 大龙大神咒经 摩尼罗亶神咒案摩经 药咒经 大神母结誓咒经 咒毒经 持句神咒经 麻油术咒经 檀特罗麻油术神咒经 七佛所结麻油术咒经 解日厄神咒经 咒水经 嚫水经 请雨咒经 止雨咒经 幻师跋陀罗神咒经(亦云波陀) 陀邻钵咒经 咒时气病经 咒小儿经 咒齿经 咒眼痛经 咒牙痛经 六神名神咒经 幻师阿邹夷神咒经 医王惟娄延神咒经(或加阿难所问余如上列) 十诵比丘戒本(太元六年合僧纯昙摩持竺僧舒三家本以为此一卷见宝唱录) 离欲优婆塞优婆夷戒文(亦云具行二十二戒文)</p>
  <p id="a2F">右一百九部。<a id="a-2G"></a>合一百十二卷。<a id="a-2H"></a>孝武帝世。<a id="a-2I"></a>西域沙门竺昙无兰。<a id="a-2J"></a>晋言法正。<a id="a-2K"></a>于扬都谢镇西寺简取世要略大部出唯二经。<a id="a-2L"></a>是僧祐录载。<a id="a-2M"></a>自余杂见别录。<a id="a-2N"></a>虽并有正本。<a id="a-2O"></a>既复别行。<a id="a-2P"></a>故悉列之示有所据 益意经三卷。</p>
  <p id="a2Q">右一部。<a id="a-2R"></a>合三卷。<a id="a-2S"></a>孝武帝世。<a id="a-2T"></a>沙门康道和。<a id="a-2U"></a>太元末译。<a id="a-2V"></a>见竺道祖晋世杂录。<a id="a-2W"></a>朱士行汉录云二卷。<a id="a-2X"></a>不显译人 十二游经(第二出与畺良译者小异)</p>
  <p id="a2Y">右一卷。<a id="a-2Z"></a>孝武帝世。<a id="a-2a"></a>外国沙门迦留陀伽。<a id="a-2b"></a>晋言时水。<a id="a-2c"></a>太元十七年译。<a id="a-2d"></a>见竺道祖晋世杂录及宝唱等录 中阿含经六十卷(隆安元年十一月于东亭寺出至二年六月讫道祖笔受第二译与昙摩难提出不同见祖录) 增一阿含五十卷(隆安元年正月出是第二译与难提本小异道祖笔受卷或四十二三十三无定见道祖宝唱录) 阿毗昙心四卷(太元十六年在庐山出道慈笔受见僧祐录) 三法度论二卷(太元六年于庐山出别录云一卷与秦昙摩难提出者小异或云三法度无论字或注经者) 教授比丘尼法(见别录亦云在庐山出)</p>
  <p id="a2e">右五部。<a id="a-2f"></a>合一百一十七卷。<a id="a-2g"></a>孝武及安帝世。<a id="a-2h"></a>罽宾国三藏法师瞿昙僧伽提婆。<a id="a-2i"></a>晋言众天。<a id="a-2j"></a>后秦姚世度江。<a id="a-2k"></a>先是庐山释慧远翘心妙典。<a id="a-2l"></a>闻提婆至止即请入庐岳出之。<a id="a-2m"></a>去华存实。<a id="a-2n"></a>今见所传。<a id="a-2o"></a>盖其文也。<a id="a-2p"></a>隆安末年春游建康。<a id="a-2q"></a>晋朝王公风流名士。<a id="a-2r"></a>莫不造席。<a id="a-2s"></a>至冬为卫军将军东亭侯王珣重出中增阿含等。<a id="a-2t"></a>集京都名德释慧持等四十沙门。<a id="a-2u"></a>详共翻译。<a id="a-2v"></a>来夏方讫。<a id="a-2w"></a>其在江洛。<a id="a-2x"></a>前后所出经论百余万言。<a id="a-2y"></a>皆妙得深旨 毗尼诵三卷(是十诵后善诵) 杂问律事二卷(众律要用并见二秦录)</p>
  <p id="a2z">右二部。<a id="a-30"></a>合五卷。<a id="a-31"></a>安帝世。<a id="a-32"></a>罽宾国三藏律师卑摩罗叉。<a id="a-33"></a>晋言无垢眼。<a id="a-34"></a>姚秦弘始八年至长安。<a id="a-35"></a>罗什去世。<a id="a-36"></a>乃适寿春止石涧寺。<a id="a-37"></a>律徒云聚盛阐毗尼。<a id="a-38"></a>先弗若多罗共罗什所译十诵有五十八卷。<a id="a-39"></a>罗叉后开为六十一卷。<a id="a-3A"></a>改善诵为毗尼诵。<a id="a-3B"></a>故今有两名。<a id="a-3C"></a>后之江陵出律杂事道场慧观笔受。<a id="a-3D"></a>盛行于世。<a id="a-3E"></a>相传迄今 杂问律事两卷(人处不同文亦不异见别录)</p>
  <p id="a3F">右一部。<a id="a-3G"></a>合二卷。<a id="a-3H"></a>安帝世。<a id="a-3I"></a>隆安四年三月二日。<a id="a-3J"></a>沙门释僧遵等二十余德。<a id="a-3K"></a>于杨州尚书令王法度精舍。<a id="a-3L"></a>请三藏律师昙摩。<a id="a-3M"></a>晋言法泽出序具卷首。<a id="a-3N"></a>明佛法僧物互相交涉。<a id="a-3O"></a>分齐差殊甚。<a id="a-3P"></a>要须善防护 华严经五十卷(义熙十四年于道场寺出至宋永初二年方讫或六十卷见竺道祖晋世杂录) 观佛三昧经八卷(一加海字见道祖晋世录或云宋世出) 过去因果经四卷(见别录) 新无量寿经二卷(永初二年道场寺出见唱录) 达摩多罗禅经二卷(一名不净观经一名修行道地经) 大方等如来藏经(元熙二年于道场寺出是第二译见道祖晋录与法立出者小异) 文殊师利发愿偈经(元熙二年于斗场寺出出经后记其岁庚申或无偈字见唱录) 出生无量门持经(一名成道隆魔得一切智经于庐山译见竺道祖录) 本业经 新微密持经(隆安二年第二出与支谦出小异见祖录) 净六波罗蜜经 菩萨十住经(第三出) 僧祇律四十卷(义熙十二年十一月共法显译见道祖及别录或三十卷) 僧祇大比丘戒本(于道场寺译第二出见唱录) 方便心经(共法业出见高僧传)</p>
  <p id="a3Q">右一十五部。<a id="a-3R"></a>合一百一十五卷。<a id="a-3S"></a>安帝世。<a id="a-3T"></a>北天竺国三藏禅师佛陀跋陀罗。<a id="a-3U"></a>晋言觉贤。<a id="a-3V"></a>于扬都及庐山二处译。<a id="a-3W"></a>沙门法业慧义慧严等详共笔受。<a id="a-3X"></a>高僧传云。<a id="a-3Y"></a>贤出泥洹及修行等一十五部凡一百一十七卷。<a id="a-3Z"></a>依宝唱录。<a id="a-3a"></a>足无量寿及戒本。<a id="a-3b"></a>部数虽满尚少两卷。<a id="a-3c"></a>未详何经。<a id="a-3d"></a>来哲博寻。<a id="a-3e"></a>或希续继。<a id="a-3f"></a>冀补遗漏。<a id="a-3g"></a>庶满法流焉(余捡别录云方等泥洹经二卷与显公共译疑入显传是) 大般泥洹经六卷(义熙六年于谢司空谢石道场寺出旧录云觉贤出宝云笔受是大本前分十卷大众问品见祖录或十卷) 方等泥洹经二卷(见竺道祖录) 杂藏经(与鬼问目连饿鬼报应目连说地狱饿鬼因缘等四本同体异名别译见宝唱录) 僧祇尼戒本(共觉贤译第二出与魏柯迦罗出小异) 杂阿毗昙心十三卷(共觉贤译第二出与秦僧伽跋澄出者大同) 历游天竺记传。</p>
  <p id="a3h">右六部。<a id="a-3i"></a>二十四卷。<a id="a-3j"></a>平阳沙门释法显。<a id="a-3k"></a>以安帝隆安三年。<a id="a-3l"></a>发趾长安游历天竺。<a id="a-3m"></a>远寻灵迹求晋所无众经律论。<a id="a-3n"></a>经涉诸国学梵书语。<a id="a-3o"></a>自手抄写前件梵本。<a id="a-3p"></a>从北之南次师子国中有佛齿。<a id="a-3q"></a>每年三月。<a id="a-3r"></a>彼之国王预前十日庄严白象。<a id="a-3s"></a>遣一贵重辩说智臣。<a id="a-3t"></a>着王衣裳象上击鼓。<a id="a-3u"></a>大声唱言。<a id="a-3v"></a>如来在世四十五年。<a id="a-3w"></a>说法度人无量亿数。<a id="a-3x"></a>众生缘尽乃般泥洹。<a id="a-3y"></a>自尔已来一千四百九十七载。<a id="a-3z"></a>世间长昏众生可愍。<a id="a-40"></a>却后十日佛齿当出。<a id="a-41"></a>无畏精舍可办香花各来供养。<a id="a-42"></a>时正当晋义熙元年。<a id="a-43"></a>显还泛海达到杨都。<a id="a-44"></a>于道场寺译经戒论。<a id="a-45"></a>别传备委所履历云。<a id="a-46"></a>计从义熙元年太岁乙巳。<a id="a-47"></a>至开皇十七年岁次丁巳。<a id="a-48"></a>便成一千六百八十一载矣 璎珞经十二卷(或十四卷) 维摩诘经四卷(第三出) 禅经四卷 大智度经四卷(已上四部二十四卷见南来新录) 如幻三昧经二卷(第二出与汉支谦出般若三昧二卷小异见道祖晋录) 阿术达经一卷(已下列单卷) 无所悕望经 普贤观经(或观普贤菩萨见道慧录) 无极宝三昧经(第二出) 五盖疑结失行经(第二出) 所欲致患经(第二出) 如来独自誓三昧经(第二出) 法没尽经(第二出) 菩萨齐经(第二出) 照明三昧经(第二出) 分卫经 威革长者六向拜经(一作威华字) 菩萨十住经(第二出) 摩调王经 指鬘经(或作指髻字) 浮光经(或乳光经) 弥勒所问本愿经 十地经 宝女施经 普门品经(第二出与法护出者大同见道祖及三藏记)</p>
  <p id="a49">右二十五部。<a id="a-4A"></a>合四十六卷。<a id="a-4B"></a>西域沙门只多蜜。<a id="a-4C"></a>晋言诃友。<a id="a-4D"></a>译诸录尽言。<a id="a-4E"></a>只多蜜晋世出译。<a id="a-4F"></a>名多同计不应虚名。<a id="a-4G"></a>若非泾洛应是江南。<a id="a-4H"></a>未详何帝。<a id="a-4I"></a>一部见僧祐出三岁记。<a id="a-4J"></a>已外并彰杂别诸录所载 大乘方便经二卷(元熙二年译是第二出与法护僧伽陀译小异与慧上菩萨所问经同本别译见始兴录) 诸观世音菩萨消伏毒害陀罗尼经(第二出见法上录) 威华长者六向拜经(晋宋间广州译第三出与法护多蜜六向拜同见始兴录及宝唱录)</p>
  <p id="a4K">右三部。<a id="a-4L"></a>合四卷。<a id="a-4M"></a>外国居士竺难提。<a id="a-4N"></a>晋言喜法。<a id="a-4O"></a>上录云晋世译。<a id="a-4P"></a>未详何帝年代。<a id="a-4Q"></a>唐录云宋时 无量寿至真等正觉经(一名佛土乐经一名极乐土经)</p>
  <p id="a4R">右一经一卷。<a id="a-4S"></a>恭帝元熙元年二月。<a id="a-4T"></a>外国沙门竺法力译。<a id="a-4U"></a>是第六出与支谦康僧铠白延竺法护鸠摩罗什等所出本大同。<a id="a-4V"></a>文名少异。<a id="a-4W"></a>见释正度录 迦葉结集戒经 萍沙王五愿经(一名弗沙王经) 日难经(即是越难经后说事小异)</p>
  <p id="a4X">右三部三卷。<a id="a-4Y"></a>群录并云。<a id="a-4Z"></a>晋末。<a id="a-4a"></a>不知何帝年。<a id="a-4b"></a>沙门释嵩公出。<a id="a-4c"></a>或云高公。<a id="a-4d"></a>见赵录及始兴录载 迦葉禁戒经(一名摩诃比丘经一名真伪沙门经)</p>
  <p id="a4e">右一经一卷。<a id="a-4f"></a>晋末。<a id="a-4g"></a>末详何帝。<a id="a-4h"></a>云沙门释退公出。<a id="a-4i"></a>见始兴录 佛开解梵志颰经。</p>
  <p id="a4j">右一经一卷。<a id="a-4k"></a>晋末。<a id="a-4l"></a>未详何帝。<a id="a-4m"></a>云沙门释法勇出。<a id="a-4n"></a>见赵录 大智论要略二十卷(亦云释论要钞) 问大乘中深义十八科合(三卷并罗什合) 阿毗昙心序 妙法莲华经序 修行方便禅经序　三法度序 法性论　明报应论 释三报论　辩心识论 不敬王者论　沙门袒服论 大智论序(秦主姚兴遥请述) 佛影赞。</p>
  <p id="a4o">右十四部。<a id="a-4p"></a>合三十五卷。<a id="a-4q"></a>孝武及安帝世。<a id="a-4r"></a>庐山沙门释慧远述制。<a id="a-4s"></a>远雁门人。<a id="a-4t"></a>姓贾氐。<a id="a-4u"></a>年二十一。<a id="a-4v"></a>遇释道安。<a id="a-4w"></a>以为真吾师也。<a id="a-4x"></a>听安讲波若经。<a id="a-4y"></a>乃曰儒道九流皆糠秕耳。<a id="a-4z"></a>使投簪落[髟/采]即以纲维大法持为己任。<a id="a-50"></a>闻罗什入关。<a id="a-51"></a>便致书通好曰。<a id="a-52"></a>释慧远顿首。<a id="a-53"></a>去岁得姚左军书。<a id="a-54"></a>具承德问。<a id="a-55"></a>仁者曩日殊域越自外境。<a id="a-56"></a>于时音译未交。<a id="a-57"></a>闻风而悦。<a id="a-58"></a>顷承怀宝来游。<a id="a-59"></a>则一日九驰。<a id="a-5A"></a>徒情欣雅味而无由造尽。<a id="a-5B"></a>寓目望途增其劳伫。<a id="a-5C"></a>夫栴檀移植则异物同薰。<a id="a-5D"></a>摩尼吐曜则众珍自积。<a id="a-5E"></a>且满愿不专美于绝世。<a id="a-5F"></a>龙树岂独善于前踪。<a id="a-5G"></a>今往比景衣裁。<a id="a-5H"></a>愿登高座为着之。<a id="a-5I"></a>什答曰。<a id="a-5J"></a>鸠摩罗耆婆和南。<a id="a-5K"></a>既未言面。<a id="a-5L"></a>又文词殊隔。<a id="a-5M"></a>导心之路不通。<a id="a-5N"></a>得意之缘圮绝。<a id="a-5O"></a>传译来说粗述风德。<a id="a-5P"></a>比如必备闻一途可以蔽百。<a id="a-5Q"></a>经言。<a id="a-5R"></a>末后东方当有护法菩萨。<a id="a-5S"></a>勖哉仁者。<a id="a-5T"></a>善弘其事。<a id="a-5U"></a>夫才有五备。<a id="a-5V"></a>福戒博闻辩才深智。<a id="a-5W"></a>兼之者道隆。<a id="a-5X"></a>未具者疑滞。<a id="a-5Y"></a>仁者备之矣。<a id="a-5Z"></a>所以寄言通好。<a id="a-5a"></a>因译传心。<a id="a-5b"></a>岂其能尽粗酬来意耳。<a id="a-5c"></a>损所致比景衣裁。<a id="a-5d"></a>欲令登法座时着。<a id="a-5e"></a>当如来意。<a id="a-5f"></a>但人不称物以为愧耳。<a id="a-5g"></a>今往常所用鋀石双口澡灌。<a id="a-5h"></a>可以备法物数也。<a id="a-5i"></a>并遗偈一章曰。<a id="a-5j"></a>既已舍染乐。<a id="a-5k"></a>心得善摄不。<a id="a-5l"></a>若得不驰散。<a id="a-5m"></a>深入实相不。<a id="a-5n"></a>毕竟空相中。<a id="a-5o"></a>其心无所乐。<a id="a-5p"></a>若悦禅智慧。<a id="a-5q"></a>是法性无照。<a id="a-5r"></a>虚诳等无实。<a id="a-5s"></a>亦非停心处仁者所得法。<a id="a-5t"></a>幸愿示其要。<a id="a-5u"></a>远重答以报偈一章曰。<a id="a-5v"></a>本端竟何从。<a id="a-5w"></a>起灭有无际。<a id="a-5x"></a>一微涉动境。<a id="a-5y"></a>成此颓山势。<a id="a-5z"></a>惑想更相乘。<a id="a-60"></a>触理自生滞。<a id="a-61"></a>因缘虽无主。<a id="a-62"></a>开途非一世。<a id="a-63"></a>时无悟宗匠。<a id="a-64"></a>谁将握玄契。<a id="a-65"></a>来问尚悠悠。<a id="a-66"></a>相与期暮岁。<a id="a-67"></a>余为什钦重。<a id="a-68"></a>姚主致书桓玄。<a id="a-69"></a>雅欢灵运崇服。<a id="a-6A"></a>文多如传。<a id="a-6B"></a>远有诗书等集十卷五十余篇。<a id="a-6C"></a>见重于世 神无形论。</p>
  <p id="a6D">右论一卷。<a id="a-6E"></a>元帝世。<a id="a-6F"></a>扬都瓦官寺沙门竺僧敷撰。<a id="a-6G"></a>于时异学之徒。<a id="a-6H"></a>咸谓心神有形但妙于万物耳。<a id="a-6I"></a>随其能言更相摧压。<a id="a-6J"></a>邪正莫辩取舍靡从。<a id="a-6K"></a>僧敷缘兹故着斯论。<a id="a-6L"></a>其论略云。<a id="a-6M"></a>有形便有数。<a id="a-6N"></a>有数则有尽。<a id="a-6O"></a>神既无尽。<a id="a-6P"></a>故知无形。<a id="a-6Q"></a>时伏辩之徒。<a id="a-6R"></a>见理惬服 维摩诘子注经五卷 穷通论。</p>
  <p id="a6S">右二部六卷。<a id="a-6T"></a>庐山东林寺沙门释昙诜撰。<a id="a-6U"></a>诜即慧远弟子。<a id="a-6V"></a>甚有才学 魏世录目　吴世录目 晋世杂录　河西录目。</p>
  <p id="a6W">右四录经目。<a id="a-6X"></a>合四卷。<a id="a-6Y"></a>庐山东林寺远公弟子释道流创撰。<a id="a-6Z"></a>未就而卒。<a id="a-6a"></a>同学竺道祖成之行世 经论都录。</p>
  <p id="a6b">右录一卷。<a id="a-6c"></a>成帝世。<a id="a-6d"></a>豫章山沙门支敏度。<a id="a-6e"></a>总挍群经合古今目撰此都录 人物始义论。</p>
  <p id="a6f">右论。<a id="a-6g"></a>成帝世。<a id="a-6h"></a>沙门康法畅常执麈尾行每值名宾。<a id="a-6i"></a>辄清谈尽日。<a id="a-6j"></a>余如传 高逸沙门传。</p>
  <p id="a6k">右传。<a id="a-6l"></a>孝武帝世。<a id="a-6m"></a>剡东仰山沙门竺法济撰 立本论九篇 六识指归(十二首)</p>
  <p id="a6n">右二卷。<a id="a-6o"></a>孝武帝世。<a id="a-6p"></a>荆州上明寺沙门释昙徽作。<a id="a-6q"></a>徽本安公弟子。<a id="a-6r"></a>图形礼拜讲利为业。<a id="a-6s"></a>故江陵士女咸西向致敬印手菩萨云 遗教三昧经二卷(或遗教三昧法律经) 未曾有因缘经二卷(或未曾有经) 阿那含经二卷 那先经二卷(或三卷) 观无量寿佛经 三世三千佛名经(余例一卷) 千佛因缘经 五十三佛名经 八部佛名经 十方佛名经 贤劫千佛名经(唯有佛名与昙无兰所出四谛经千佛名异) 称扬百七十佛名经(或直云百七十佛名) 南方佛名经 灭罪得福佛名经 比丘诸禁律经(或无经字) 摩诃僧祇律比丘要集(或云僧祇部随用要集法) 优波离问佛经 沙弥威仪一卷 比丘尼十戒经 受十善戒法 沙弥尼戒经 贤者五福经 贤者五戒经(或云贤者威仪经) 优婆塞五戒经 优婆塞威仪经 波若得经 观世楼炭经 本行六波罗蜜经 定意三昧经 般舟三昧念佛章经 庾伽三磨斯经(隋言修行略一名达磨多罗法一名摩多罗菩萨撰禅法要集) 禅定方便次第法经 禅要呵欲经 七万三千神王护比丘咒经 十二万神王护比丘咒经 三归五戒带佩护身咒经 百结神王护身咒经 宫宅神王守镇左右咒经 冢墓因缘四方神咒经 伏魔封印大神咒经 摩尼罗亶大神咒经 召五方龙王摄疫毒神咒经(自七万三千神王已下至此并有灌顶字今总为大灌顶经) 梵天神策经 普广经(右二卷并药师合成一部合前为灌顶经凡十二卷) 七佛所结麻油术咒(异本出) 七佛神咒(有结缕法异出本) 陀罗尼章句经 摩尼罗亶神王咒按摩经(或无王字) 五龙咒毒经 龋齿咒经(或云咒龋齿或云咒齿) 七佛安宅神咒经 安宅经 三归五戒神王名一卷(道安法护经目有神咒三卷此神王名既入中即非失译)</p>
  <p id="a6t">右五十三经。<a id="a-6u"></a>合五十七卷。<a id="a-6v"></a>并是僧祐三藏集记新录失译见有经本者。<a id="a-6w"></a>八百四十六部。<a id="a-6x"></a>合八百九十五卷。<a id="a-6y"></a>已外散入诸代世录。<a id="a-6z"></a>所余附此为晋下失源。</p>
 </body>
</html>