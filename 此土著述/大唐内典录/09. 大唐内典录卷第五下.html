<!doctype html>
<html id="z3IBWfK1Pq" data-ver="61">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐内典录卷第五下</h1>
  <p id="a2">隋朝传译佛经录第十七之余 圆顿止观(十卷于荆州玉泉寺说沙门灌顶笔记) 禅波罗蜜门(十卷于金陵瓦官寺说沙门法慎记) 维摩经疏(三十卷隋帝请出并前玄十卷后玄六卷) 法华玄(十卷沙门灌顶笔记) 法华疏(十卷沙门灌顶笔记) 小止观(二卷) 六妙门 觉意三昧 法华三昧 观心论 三观义 四教义 四悉檀义 如来寿量义 法界次第章(三卷) 大方等行法 般舟证相行法 请观音行法 南岳思禅师传。</p>
  <p id="a3">右十九部。<a id="a-4"></a>八十七卷。<a id="a-5"></a>天台山沙门释智顗撰。<a id="a-6"></a>顗俗缘陈氏。<a id="a-7"></a>荆南人。<a id="a-8"></a>幼冥祯感夙禀玄风。<a id="a-9"></a>蕴道天台寻师衡岭。<a id="a-A"></a>双弘定慧圆照一乘。<a id="a-B"></a>受四教于神僧。<a id="a-C"></a>传三观于上德。<a id="a-D"></a>入法华三昧证陀罗尼门。<a id="a-E"></a>照了法华。<a id="a-F"></a>若高辉之临幽谷。<a id="a-G"></a>说摩诃衍。<a id="a-H"></a>似长风之游大虚。<a id="a-I"></a>假令文字之师千群万数寻彼妙辩。<a id="a-J"></a>无能穷也。<a id="a-K"></a>自发轸南岳弘道金陵。<a id="a-L"></a>托业玉泉遁迹台岭。<a id="a-M"></a>三十余载盛弘一乘。<a id="a-N"></a>止观禅门利益惟远。<a id="a-O"></a>义同指月不滞筌蹄。<a id="a-P"></a>或于一法中演无量义。<a id="a-Q"></a>摄无量义还入一心。<a id="a-R"></a>实观玄微清辩无尽。<a id="a-S"></a>由是四方法侣请益如林。<a id="a-T"></a>若定若慧传灯逾广。<a id="a-U"></a>为大机感著述兹文。<a id="a-V"></a>并理会无生宗归一极者也。<a id="a-W"></a>禅门止观及法华玄。<a id="a-X"></a>但约观心为众敷演。<a id="a-Y"></a>灌顶法慎随听笔记。<a id="a-Z"></a>顗自印可天下盛传。<a id="a-a"></a>可谓行人之心镜。<a id="a-b"></a>巨夜之明灯。<a id="a-c"></a>自古观门未之加矣。<a id="a-d"></a>陈隋两帝师为国宝。<a id="a-e"></a>尊人重法委托舟航。<a id="a-f"></a>舍宝舍身详诸别录 四念处观(四卷) 天台山国清寺百录(五卷) 金光明行法 修禅证相口诀 天台智者师别传 杭州真观法师别传。</p>
  <p id="ag">右十三卷天台山国清寺沙门。<a id="a-h"></a>释灌顶撰。<a id="a-i"></a>顶即智者之犹子也。<a id="a-j"></a>景行冰霜俊神清朗。<a id="a-k"></a>闻持教义类若泻瓶。<a id="a-l"></a>深明止观双修定慧。<a id="a-m"></a>敷扬妙法。<a id="a-n"></a>池开灵瑞之莲。<a id="a-o"></a>学侣云臻。<a id="a-p"></a>泉涌轻甘之水。<a id="a-q"></a>天台智者乐说无穷。<a id="a-r"></a>止观禅门约心开演。<a id="a-s"></a>顶皆总持一闻靡失。<a id="a-t"></a>以定慧之余出四念处观。<a id="a-u"></a>及诸传录。<a id="a-v"></a>述陈隋二帝崇信三尊尊师重法归敬之相。<a id="a-w"></a>又撰法华涅槃净名金光明请观音等经疏。<a id="a-x"></a>各有部帙。<a id="a-y"></a>今不备载。</p>
 </body>
</html>