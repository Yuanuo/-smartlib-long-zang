<!doctype html>
<html id="z3IBWWe1LS" data-ver="1345">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观音玄义卷下</h1>
  <p id="a2">第二明观者。<a id="a-3"></a>又为二。<a id="a-4"></a>一结束世音之境。<a id="a-5"></a>二明能观之智。<a id="a-6"></a>结境即为六。<a id="a-7"></a>一结十法界是因缘境。<a id="a-8"></a>二四谛境。<a id="a-9"></a>三三谛境。<a id="a-A"></a>四二谛境。<a id="a-B"></a>五一实谛境。<a id="a-C"></a>六无谛境。<a id="a-D"></a>此具出大本玄义。<a id="a-E"></a>二明观智者。<a id="a-F"></a>傍境明智作五番明观智。<a id="a-G"></a>就因缘则四番因缘论观。<a id="a-H"></a>四谛亦有四番论观。<a id="a-I"></a>三谛有两番论观。<a id="a-J"></a>二谛有七番论观。<a id="a-K"></a>一实谛则一番论观。<a id="a-L"></a>无谛则无观。<a id="a-M"></a>如此等义具在大本。<a id="a-N"></a>今约三谛明观。<a id="a-O"></a>若通论十法界皆是因缘所生法。<a id="a-P"></a>此因缘即空即假即中。<a id="a-Q"></a>即空是真谛即假是俗谛即中是中道第一义谛。<a id="a-R"></a>若别论六道界是因缘生法。<a id="a-S"></a>二乘界是空菩萨界是假佛界是中。<a id="a-T"></a>论境即有二意。<a id="a-U"></a>今对境明观亦为二意。<a id="a-V"></a>一次第三观。<a id="a-W"></a>二一心三观。<a id="a-X"></a>次第者。<a id="a-Y"></a>如璎珞云。<a id="a-Z"></a>从假入空名二谛观。<a id="a-a"></a>从空入假名平等观。<a id="a-b"></a>二观为方便得入中道第一义谛观。<a id="a-c"></a>此之三观即是大品所明三智。<a id="a-d"></a>一一切智。<a id="a-e"></a>知一切内法内名一切能知能解。<a id="a-f"></a>一切外法外名能知能解。<a id="a-g"></a>但不能用以一切道起一切种。<a id="a-h"></a>故名一切智。<a id="a-i"></a>二道种智。<a id="a-j"></a>能知一切道种差别则分别假名无谬。<a id="a-k"></a>故名道种智。<a id="a-l"></a>三一切种智。<a id="a-m"></a>能于一种智知一切道知一切种。<a id="a-n"></a>一相寂灭相种种行类能知能解。<a id="a-o"></a>名一切种智。<a id="a-p"></a>通而为论观智是其异名。<a id="a-q"></a>别而往目因时名观果时名智。<a id="a-r"></a>此三观智即是大经四种十二因缘观。<a id="a-s"></a>下中上上上。<a id="a-t"></a>涅槃通取析法明于四观。<a id="a-u"></a>大品璎珞直就摩诃衍但明三观三智。<a id="a-v"></a>今若开二经合涅槃者。<a id="a-w"></a>应开衍法从假入空观生灭一切智也。<a id="a-x"></a>若合涅槃就二经。<a id="a-y"></a>合下中二观同是一切智也。<a id="a-z"></a>若将三经若开若合对五眼者。<a id="a-10"></a>天眼肉眼照粗细事皆是世智。<a id="a-11"></a>悉为诸观境本。<a id="a-12"></a>若三观三智从此即入体法一切智。<a id="a-13"></a>若四观四智此即入析法一切智故肉眼天眼为本。<a id="a-14"></a>若入一切智对慧眼。<a id="a-15"></a>道种智对法眼。<a id="a-16"></a>一切种智对佛眼。<a id="a-17"></a>中论偈因缘所生法一句为观智之本。<a id="a-18"></a>三句对三智。<a id="a-19"></a>若将三观智对四教。<a id="a-1A"></a>即须开之如前。<a id="a-1B"></a>若将涅槃四观对四教。<a id="a-1C"></a>下智是生灭一切智对三藏教也。<a id="a-1D"></a>中智是体法一切智对通教也。<a id="a-1E"></a>上智即道种智对别教。<a id="a-1F"></a>上上智即一切种智对圆教。<a id="a-1G"></a>所以应明三观。<a id="a-1H"></a>那忽对四教者何。<a id="a-1I"></a>若无教即无观。<a id="a-1J"></a>禀教修观得成于智。<a id="a-1K"></a>所以明教也。<a id="a-1L"></a>教必有主。<a id="a-1M"></a>有主即佛也。<a id="a-1N"></a>或可一佛说四教。<a id="a-1O"></a>或可示四相明四佛。<a id="a-1P"></a>四教既有四主即应有四补处。<a id="a-1Q"></a>即是四种菩萨辅佛弘此四教也。</p>
  <p id="a1R">若言诸法寂灭相不可以言宣。<a id="a-1S"></a>大经云。<a id="a-1T"></a>生生不可说乃至不生不生亦不可说。<a id="a-1U"></a>一教尚不可说云何有四。</p>
  <p id="a1V">答。<a id="a-1W"></a>理论实尔皆不可说。<a id="a-1X"></a>赴缘利物有因缘故亦可得说。<a id="a-1Y"></a>非但生生可说乃至不生不生亦可说。<a id="a-1Z"></a>以佛教门出生死苦。<a id="a-1a"></a>三藏教者。<a id="a-1b"></a>如释论引迦旃延子明菩萨义。<a id="a-1c"></a>释迦初为陶师值昔释迦佛发愿。<a id="a-1d"></a>从是已来始发菩萨心。<a id="a-1e"></a>即是行人所求菩提即名为法。<a id="a-1f"></a>深厌苦集欣求灭道。<a id="a-1g"></a>即起慈悲心誓度一切。<a id="a-1h"></a>行六度行。<a id="a-1i"></a>行愿相扶拔苦与乐。<a id="a-1j"></a>所以者何。<a id="a-1k"></a>悭名为集堕饿鬼名苦。<a id="a-1l"></a>行檀名道悭息名灭。<a id="a-1m"></a>菩萨自伏悭贪悲心熏物。<a id="a-1n"></a>众生称名即能脱苦。<a id="a-1o"></a>自行檀施慈心熏物。<a id="a-1p"></a>物应可度即能示现令得安乐。<a id="a-1q"></a>当知为满弘誓而修檀行也。<a id="a-1r"></a>乃至愚痴名集生天名苦。<a id="a-1s"></a>修慧名道痴伏名灭。<a id="a-1t"></a>修慧度时自破苦集为成悲心以熏众生。<a id="a-1u"></a>众生称名即得解脱。<a id="a-1v"></a>自证道灭以成慈心以熏众生。<a id="a-1w"></a>众生有感应机得度。<a id="a-1x"></a>故知行填于愿。<a id="a-1y"></a>行此六度各论时节。<a id="a-1z"></a>尸毗代鸽是檀满。<a id="a-20"></a>须摩提不妄语是尸满。<a id="a-21"></a>歌利王割截不动是忍满。<a id="a-22"></a>大施抒海是精进满。<a id="a-23"></a>尚阇梨坐禅是定满。<a id="a-24"></a>劬傧大臣分地是般若满。<a id="a-25"></a>如此修行至初僧祇劫。<a id="a-26"></a>不知作佛不作佛。<a id="a-27"></a>第二僧祇心知作佛口不言作佛。<a id="a-28"></a>第三僧祇心知口言。<a id="a-29"></a>过三僧祇已又百劫种相。<a id="a-2A"></a>百福凡用三千二百福修成。<a id="a-2B"></a>三十二大人相现时方称菩萨摩诃萨。<a id="a-2C"></a>但伏惑不断。<a id="a-2D"></a>如无脂肥羊。<a id="a-2E"></a>取世智为般若即此意也。<a id="a-2F"></a>用此菩萨行对声闻行位者。<a id="a-2G"></a>初僧祇可对总别念处。<a id="a-2H"></a>二僧祇可对暖法。<a id="a-2I"></a>三僧祇可对顶法。<a id="a-2J"></a>百劫种相可对忍法。<a id="a-2K"></a>坐道场时可对世第一。<a id="a-2L"></a>三十四心断结成佛。<a id="a-2M"></a>即对十六心发真乃至九解脱无学也。<a id="a-2N"></a>尔时坐道场上三十四心断惑。<a id="a-2O"></a>正习俱尽名为三藏佛。<a id="a-2P"></a>所以释迦精进弟子纯熟。<a id="a-2Q"></a>以精进故九劫前超八相成佛。<a id="a-2R"></a>此即是三藏教主所说教门。<a id="a-2S"></a>此中补处位在百劫。<a id="a-2T"></a>种相伏惑住最后身。<a id="a-2U"></a>六度行成誓愿将满。<a id="a-2V"></a>慈悲熏于众生拔苦与乐。<a id="a-2W"></a>若就此辩者。<a id="a-2X"></a>但是因缘生法世智明观。<a id="a-2Y"></a>即是三藏教观世音义也。</p>
  <p id="a2Z">问。<a id="a-2a"></a>依三藏说释迦弥勒同时发心。<a id="a-2b"></a>一超九劫。<a id="a-2c"></a>何意二佛俱成贤劫中佛耶。</p>
  <p id="a2d">答。<a id="a-2e"></a>释迦值弗沙促百劫。<a id="a-2f"></a>弥勒值诸佛何必不促为九十一劫耶。</p>
  <p id="a2g">若尔则无百劫义。</p>
  <p id="a2h">答。<a id="a-2i"></a>任此法门则有百劫。<a id="a-2j"></a>以精进力传超。<a id="a-2k"></a>通教者。<a id="a-2l"></a>如大品明。<a id="a-2m"></a>三乘之人同以第一义谛无言说道。<a id="a-2n"></a>断烦恼入涅槃。<a id="a-2o"></a>共缘一理用观断惑通也。<a id="a-2p"></a>亦名共般若教。<a id="a-2q"></a>此事与三藏异。<a id="a-2r"></a>释论破云。<a id="a-2s"></a>岂以不净心修菩萨行。<a id="a-2t"></a>如毒器盛食。<a id="a-2u"></a>食则杀人。<a id="a-2v"></a>檀有上中下。<a id="a-2w"></a>谓舍财身命也。<a id="a-2x"></a>勇士烈女亦能舍身。<a id="a-2y"></a>何得中舍名檀满。<a id="a-2z"></a>中檀但名施非波罗蜜。<a id="a-30"></a>不见能所财物三事皆空非悭非施。<a id="a-31"></a>此是真檀波罗蜜。<a id="a-32"></a>乃至非愚非智无著空慧。<a id="a-33"></a>名真般若不取世智。<a id="a-34"></a>论云若不信空一切皆违失。<a id="a-35"></a>当知汝所修皆不与理相应。<a id="a-36"></a>若信诸法空一切有所作。<a id="a-37"></a>良以空故能成一切诸法。<a id="a-38"></a>故知若得空慧能具一切法也。<a id="a-39"></a>又复菩萨无量劫修行。<a id="a-3A"></a>何但三阿僧祇。<a id="a-3B"></a>如是等种种破三藏失。<a id="a-3C"></a>以显摩诃衍中通教意也。<a id="a-3D"></a>大品云。<a id="a-3E"></a>菩萨发心与萨婆若相应。<a id="a-3F"></a>此即观真断结与理相应也。<a id="a-3G"></a>发心已来即观真断结便称菩萨。<a id="a-3H"></a>即是假人也。<a id="a-3I"></a>又观真即是法也。<a id="a-3J"></a>常与慈悲俱起。<a id="a-3K"></a>自断苦集修道灭。<a id="a-3L"></a>亦以慈悲誓愿断一切众生苦集与其道灭。<a id="a-3M"></a>体达诸法如幻如化不生不灭。<a id="a-3N"></a>三事俱亡以行檀。<a id="a-3O"></a>乃至一切法无所著名般若。<a id="a-3P"></a>以此诸行填愿。<a id="a-3Q"></a>即能破四住惑见第一义。<a id="a-3R"></a>则有三乘共十地。<a id="a-3S"></a>所谓干慧乃至佛地。<a id="a-3T"></a>若将此十地来对声闻者。<a id="a-3U"></a>干慧地对总别念处。<a id="a-3V"></a>性地对四善根位。<a id="a-3W"></a>八人地对八忍。<a id="a-3X"></a>见地对初果。<a id="a-3Y"></a>薄地对二果。<a id="a-3Z"></a>离欲地对三果。<a id="a-3a"></a>已办地对四果。<a id="a-3b"></a>支佛地自对支佛位。<a id="a-3c"></a>菩萨地自是出假方便。<a id="a-3d"></a>道观双流断正侵习佛地尽。<a id="a-3e"></a>故论云。<a id="a-3f"></a>是人烦恼尽习不尽。<a id="a-3g"></a>以誓扶习还生三界。<a id="a-3h"></a>利益众生净佛国土。<a id="a-3i"></a>岂同三藏菩萨伏惑行六度行耶。<a id="a-3j"></a>此菩萨修行断惑余残未尽。<a id="a-3k"></a>譬若微烟。<a id="a-3l"></a>慈悲五道示现度物。<a id="a-3m"></a>众生若称名若感见。<a id="a-3n"></a>即能拔苦与乐解脱得度也。<a id="a-3o"></a>此是通教体假入空观。<a id="a-3p"></a>亦名一切智。<a id="a-3q"></a>即是通教观世音义也。<a id="a-3r"></a>别教者别异通也。<a id="a-3s"></a>别明不共般若故言别也。<a id="a-3t"></a>比教虽明中道。<a id="a-3u"></a>为钝根人方便说中。<a id="a-3v"></a>次第显理广明历劫修行。<a id="a-3w"></a>故大品云。<a id="a-3x"></a>有菩萨从初发心游戏神通净佛国土。<a id="a-3y"></a>次第修习恒沙法门助显中理。<a id="a-3z"></a>前却四住次破尘沙后破无明。<a id="a-40"></a>十信通伏诸惑而正伏四住。<a id="a-41"></a>十住亦是通伏诸惑。<a id="a-42"></a>而正断四住成一切智。<a id="a-43"></a>十行出假断无知。<a id="a-44"></a>成道种智兼伏界外尘沙。<a id="a-45"></a>十回向断界外尘沙。<a id="a-46"></a>成道种智正修中道伏无明。<a id="a-47"></a>十地断无明见佛性。<a id="a-48"></a>成一切种智。<a id="a-49"></a>譬如烧金尘垢先去然后镕金。<a id="a-4A"></a>次第断结亦复如是。<a id="a-4B"></a>此菩萨发心秉法慈悲修行。<a id="a-4C"></a>自断无明成就真应。<a id="a-4D"></a>大誓慈悲熏于法界。<a id="a-4E"></a>众生机感即拔苦与乐。<a id="a-4F"></a>此是从空出假观道种智。<a id="a-4G"></a>别教观世音义也。<a id="a-4H"></a>圆教者。<a id="a-4I"></a>此正显中道遮于二边。<a id="a-4J"></a>非空非假非内非外观十法界众生。<a id="a-4K"></a>如镜中像水中月。<a id="a-4L"></a>不在内不在外。<a id="a-4M"></a>不可谓有不可谓无。<a id="a-4N"></a>毕竟非实而三谛之理宛然具足。<a id="a-4O"></a>无前无后在一心中。<a id="a-4P"></a>即一而论三。<a id="a-4Q"></a>即三而论一。<a id="a-4R"></a>观智既尔谛理亦然。<a id="a-4S"></a>一谛即三谛。<a id="a-4T"></a>三谛即一谛。<a id="a-4U"></a>大品云。<a id="a-4V"></a>有菩萨从初发心即坐道场转法轮度众生。<a id="a-4W"></a>即于初心具观三谛一切佛法。<a id="a-4X"></a>无缘慈悲于一心中具修万行诸波罗蜜。<a id="a-4Y"></a>入十信铁轮已能长别苦轮海。<a id="a-4Z"></a>四住惑尽六根清净名似解。<a id="a-4a"></a>进入十住铜轮初心即破无明。<a id="a-4b"></a>开发实相三智现前。<a id="a-4c"></a>得如来一身无量身湛然应一切。<a id="a-4d"></a>即是开佛知见示悟入等。<a id="a-4e"></a>文云。<a id="a-4f"></a>正直舍方便但说无上道。<a id="a-4g"></a>又云。<a id="a-4h"></a>今当为汝说最实事。<a id="a-4i"></a>即是圆教一实之谛三观在一心中也。<a id="a-4j"></a>大品云。<a id="a-4k"></a>若闻阿字门则解一切义。<a id="a-4l"></a>大经云。<a id="a-4m"></a>发心毕竟二不别如是二心前心难。<a id="a-4n"></a>是故敬礼初发心。<a id="a-4o"></a>即是义也。<a id="a-4p"></a>此中知见但称为佛知佛见。<a id="a-4q"></a>即是一切种智知佛眼见。<a id="a-4r"></a>佛眼见佛智知。<a id="a-4s"></a>非不照了余法。<a id="a-4t"></a>从胜受名。<a id="a-4u"></a>譬如众流入海失本名字。<a id="a-4v"></a>大论云。<a id="a-4w"></a>十智入如实智无复本名。<a id="a-4x"></a>但称如实智。<a id="a-4y"></a>眼亦如是。<a id="a-4z"></a>五眼具足成菩提。<a id="a-50"></a>而今但称为佛眼。<a id="a-51"></a>大经云。<a id="a-52"></a>学大乘者虽有肉眼名为佛眼。<a id="a-53"></a>若例此语学小乘者。<a id="a-54"></a>虽有慧眼名为肉眼也。<a id="a-55"></a>若能如是解者名圆教人法。<a id="a-56"></a>约无作四谛起无缘慈悲。<a id="a-57"></a>修不二定慧成真应二身。<a id="a-58"></a>真遍法界药珠普应一切。<a id="a-59"></a>横竖逗机冥显两益。<a id="a-5A"></a>以无缺宝藏金刚般若。<a id="a-5B"></a>拔根本究竟解脱。<a id="a-5C"></a>以首楞严法界健相与三点涅槃大自在乐。<a id="a-5D"></a>是名中道第一义谛观一切种智。<a id="a-5E"></a>是名圆教观世音义也。</p>
  <p id="a5F">问。<a id="a-5G"></a>此观。<a id="a-5H"></a>观众生非空非有。<a id="a-5I"></a>云何行慈悲。</p>
  <p id="a5J">答。<a id="a-5K"></a>如净名中说。</p>
  <p id="a5L">问。<a id="a-5M"></a>若观十法界非空非假者。<a id="a-5N"></a>即是破一切因果耶。</p>
  <p id="a5O">答。<a id="a-5P"></a>若不明中道则不识非权非实。<a id="a-5Q"></a>亦无权无实则无四番因果。<a id="a-5R"></a>若明中道则权实双照。<a id="a-5S"></a>得有三种权四谛苦集因果三种道灭因果。<a id="a-5T"></a>乃至一实无作四谛世出世因果。<a id="a-5U"></a>宛然具足在一念心中。<a id="a-5V"></a>所以者何。<a id="a-5W"></a>以实相慧觉了诸法非空非有。<a id="a-5X"></a>故名为佛宝。<a id="a-5Y"></a>所觉法性之理三谛具足。<a id="a-5Z"></a>即是法宝。<a id="a-5a"></a>如此觉慧与理事和名僧宝。<a id="a-5b"></a>事和即有前三教贤圣僧。<a id="a-5c"></a>与理和即有圆教四十二贤圣僧。<a id="a-5d"></a>故大经月光增损而举两喻。<a id="a-5e"></a>前十五日约光论增。<a id="a-5f"></a>后十五日约光论减。<a id="a-5g"></a>而其月性实不偏圆。<a id="a-5h"></a>前后往望不无盈昃。<a id="a-5i"></a>月性圆者喻于实相。<a id="a-5j"></a>光明增减以喻智断。<a id="a-5k"></a>智光增者即诸法不生而般若生。<a id="a-5l"></a>断光减者即是诸法不灭而烦恼灭。<a id="a-5m"></a>大经亦称无明为明。<a id="a-5n"></a>故知用譬邪光灭也。<a id="a-5o"></a>如是增减日日有之。<a id="a-5p"></a>如是智断地地皆具。<a id="a-5q"></a>若十五日体圆光足。<a id="a-5r"></a>则月不更圆光不更盛。<a id="a-5s"></a>此喻中道理极菩提智满。<a id="a-5t"></a>故云不生不生名大涅槃。<a id="a-5u"></a>若三十日体尽光减究竟无余。<a id="a-5v"></a>此喻无明已遣邪倒永除无惑可断。<a id="a-5w"></a>故云不灭不灭名大涅槃。<a id="a-5x"></a>初三日月即喻三十心智断。<a id="a-5y"></a>次十日月喻十地智断。<a id="a-5z"></a>十四日月喻等觉智断。<a id="a-60"></a>十五日月喻妙觉智断。<a id="a-61"></a>仁王天王等般若以十四日譬十四般若。<a id="a-62"></a>即此意也。<a id="a-63"></a>如此明僧宝智断皆约中道一实相法。<a id="a-64"></a>一切因果无所破失也。<a id="a-65"></a>若不明中道非空非假但计断常等。<a id="a-66"></a>即是破生灭四谛世出世因果。<a id="a-67"></a>破三藏三宝。<a id="a-68"></a>若但说无常生灭者。<a id="a-69"></a>即破无生四谛通教三宝。<a id="a-6A"></a>若但说体法不生不灭真谛者。<a id="a-6B"></a>即破无量四谛别教三宝。<a id="a-6C"></a>若但说次第显非空非假者。<a id="a-6D"></a>此亦破圆教无作四谛一体三宝。<a id="a-6E"></a>传传相望前所破失者多。<a id="a-6F"></a>后所破失者少。<a id="a-6G"></a>可以意得。</p>
  <p id="a6H">问。<a id="a-6I"></a>若圆修实相一法三谛一心三观具足诸法。<a id="a-6J"></a>亦应一教四。<a id="a-6K"></a>诠称于圆教即足。<a id="a-6L"></a>何用四教如前分耶。</p>
  <p id="a6M">答。<a id="a-6N"></a>上开章云。<a id="a-6O"></a>次第三观一心三观。<a id="a-6P"></a>明教亦二。<a id="a-6Q"></a>若一教圆诠一切诸法者赴利根人。<a id="a-6R"></a>若四教差别逗钝根人。<a id="a-6S"></a>若不假渐次分别圆顿何由可解。<a id="a-6T"></a>用别显圆故先明四教也。<a id="a-6U"></a>虽说种种道其实为一乘。<a id="a-6V"></a>又于如来余深法中示教利喜。<a id="a-6W"></a>余法即三方便引导弄引开空法道。<a id="a-6X"></a>若入佛慧方便无用。<a id="a-6Y"></a>故云唯此一事实余二则非真。<a id="a-6Z"></a>故知但一圆顿之教一切种智中道正观。<a id="a-6a"></a>唯此为实观世音。<a id="a-6b"></a>余皆方便说也。</p>
  <p id="a6c">复次若有所说若权若实悉是方便。<a id="a-6d"></a>非权非实言语道断心行处灭不可说示。<a id="a-6e"></a>不生不生妙悟契理方名为真。<a id="a-6f"></a>此亦无实可实。<a id="a-6g"></a>次明观心者。<a id="a-6h"></a>夫心源本净无为无数非一非二。<a id="a-6i"></a>无色无相非偏非圆。<a id="a-6j"></a>虽复觉知亦无觉知。<a id="a-6k"></a>若念未念四运检心毕竟叵得。<a id="a-6l"></a>岂可次第不次第偏圆观耶。<a id="a-6m"></a>犹如虚空等无有异。<a id="a-6n"></a>此之心性毕竟无心。<a id="a-6o"></a>有因缘时亦得明心。<a id="a-6p"></a>既有论心即有方便正观之义。<a id="a-6q"></a>譬如虚空亦有阴阳两时。<a id="a-6r"></a>心亦如是。<a id="a-6s"></a>虽无偏圆亦论渐顿。<a id="a-6t"></a>若作次第观心者即是方便渐次意也。<a id="a-6u"></a>若观心具有性德三谛性德三观及一切法。<a id="a-6v"></a>无前无后无有次第一念具足。<a id="a-6w"></a>十法界法千种性相因缘生法。<a id="a-6x"></a>即空即假即中。<a id="a-6y"></a>千种三谛无量无边法一心悉具足。<a id="a-6z"></a>此即不次第观也。<a id="a-70"></a>华严云。<a id="a-71"></a>一切世间中无不从心造。<a id="a-72"></a>心如工画师造种种五阴。<a id="a-73"></a>若观心空从心所造一切皆空。<a id="a-74"></a>若观心有从心所生一切皆有。<a id="a-75"></a>心若定有不可令空。<a id="a-76"></a>心若定空不可令有。<a id="a-77"></a>以不定空空则非空。<a id="a-78"></a>以不定有有则非有。<a id="a-79"></a>非空非有双遮二边。<a id="a-7A"></a>名为中道。<a id="a-7B"></a>若观心非空非有。<a id="a-7C"></a>则一切从心生法亦非空非有。<a id="a-7D"></a>如是等一切诸法在一心中。<a id="a-7E"></a>若能如是观心。<a id="a-7F"></a>名上上观得诸佛菩提。<a id="a-7G"></a>净名云。<a id="a-7H"></a>观身实相观佛亦然。<a id="a-7I"></a>观身相既等于佛观心相亦等于佛。<a id="a-7J"></a>华严云。<a id="a-7K"></a>心佛及众生是三无差别。<a id="a-7L"></a>当知观此心源与如来等。<a id="a-7M"></a>若作余观观心皆是方便。<a id="a-7N"></a>名为邪观。<a id="a-7O"></a>若作如此圆观。<a id="a-7P"></a>名为真实正观。<a id="a-7Q"></a>即开佛知见坐如来座。<a id="a-7R"></a>如此慈悲即是入如来室。<a id="a-7S"></a>安忍此法即是着如来衣。<a id="a-7T"></a>修此观慧即是如来庄严。<a id="a-7U"></a>其人行住坐卧皆应起塔。<a id="a-7V"></a>生如来想如此观心名观佛心也。<a id="a-7W"></a>第二明普门。<a id="a-7X"></a>即为二。<a id="a-7Y"></a>一通途明门二历十义解释。<a id="a-7Z"></a>通六意者。<a id="a-7a"></a>一略列门名。<a id="a-7b"></a>二示门相。<a id="a-7c"></a>三明权实。<a id="a-7d"></a>四明普不普。<a id="a-7e"></a>五约四随。<a id="a-7f"></a>六明观心。<a id="a-7g"></a>列门名者。<a id="a-7h"></a>通从世间。<a id="a-7i"></a>如人门户通至贵贱居室。<a id="a-7j"></a>凡鄙以十恶五逆为门。<a id="a-7k"></a>通至三途。<a id="a-7l"></a>清升以五戒十善四禅四定等为门。<a id="a-7m"></a>通至人天。<a id="a-7n"></a>外道以断常为门。<a id="a-7o"></a>通至惑苦。<a id="a-7p"></a>爱以四倒为门。<a id="a-7q"></a>见以四句为门。<a id="a-7r"></a>善恶虽殊束而为言。<a id="a-7s"></a>俱是有漏世间之门。<a id="a-7t"></a>通至生死尔。<a id="a-7u"></a>若就佛法论门亦复众多。<a id="a-7v"></a>三藏四门通有余无余涅槃。<a id="a-7w"></a>通教四门近通化城远通常住。<a id="a-7x"></a>别教四门渐通常住。<a id="a-7y"></a>圆教四门顿通常住。<a id="a-7z"></a>此则四四十六教门。<a id="a-80"></a>又有十六观门。<a id="a-81"></a>合三十二门。<a id="a-82"></a>能通之义分别其相在大本玄中。<a id="a-83"></a>二示门相者。<a id="a-84"></a>三藏四门所谓阿毗昙是有门。<a id="a-85"></a>成实是空门。<a id="a-86"></a>昆勒亦空亦有门。<a id="a-87"></a>车匿非空非有门。<a id="a-88"></a>一一广明行法判贤圣位。<a id="a-89"></a>由门通理。<a id="a-8A"></a>通教四门者。<a id="a-8B"></a>谓如幻之有。<a id="a-8C"></a>如幻之空。<a id="a-8D"></a>亦空亦有。<a id="a-8E"></a>非空非有。<a id="a-8F"></a>一一作行相判贤圣位。<a id="a-8G"></a>由门通理。<a id="a-8H"></a>别教四门。<a id="a-8I"></a>观佛性如闇室瓶盆即有门。<a id="a-8J"></a>观佛性如空迦毗罗城空即无门。<a id="a-8K"></a>观佛性如石中金福人得宝罪人见石。<a id="a-8L"></a>是亦有亦无门。<a id="a-8M"></a>观佛性离二边即中道。<a id="a-8N"></a>非有非无门。<a id="a-8O"></a>一一作行相判位由门通理。<a id="a-8P"></a>圆教四门名不异别。<a id="a-8Q"></a>但一门即三门。<a id="a-8R"></a>三门即一门。<a id="a-8S"></a>不一不四无历别之殊。<a id="a-8T"></a>圆融不四之四。<a id="a-8U"></a>一一判不思议行位之相由门通理。<a id="a-8V"></a>此义皆在大本。<a id="a-8W"></a>次论诸门权实。<a id="a-8X"></a>三藏通教教观。<a id="a-8Y"></a>十六门能通所通皆是权。<a id="a-8Z"></a>别教教观能通是权所通是实。<a id="a-8a"></a>圆教教观八门能通所通皆是实。<a id="a-8b"></a>具论在彼玄义。<a id="a-8c"></a>次明普不普者。<a id="a-8d"></a>若凡夫外道见爱等门尚不能通出三界。<a id="a-8e"></a>何况普耶。<a id="a-8f"></a>三藏通教虽通化城亦复非普。<a id="a-8g"></a>别教渐通亦非普义。<a id="a-8h"></a>唯圆教教观实相法门能遍十法界。<a id="a-8i"></a>千性相三谛一时圆通。<a id="a-8j"></a>圆通中道双照二谛。<a id="a-8k"></a>独称为普门也。</p>
  <p id="a8l">复次如净名中说入不二门者。<a id="a-8m"></a>生死涅槃为二。<a id="a-8n"></a>不依生死不依涅槃。<a id="a-8o"></a>名为不二。<a id="a-8p"></a>亦复非一。<a id="a-8q"></a>何以故。<a id="a-8r"></a>既除于二若复在一。<a id="a-8s"></a>一对不一还复成二。<a id="a-8t"></a>岂名不二耶。<a id="a-8u"></a>今不在二故言不一不二。<a id="a-8v"></a>亦名不有不无。<a id="a-8w"></a>不有是破假。<a id="a-8x"></a>不无是破空。<a id="a-8y"></a>不有是破二。<a id="a-8z"></a>不无是破一。<a id="a-90"></a>若尔者。<a id="a-91"></a>应存中道中道亦空。<a id="a-92"></a>大经云。<a id="a-93"></a>明与无明其性不二。<a id="a-94"></a>不二之性即是中道。<a id="a-95"></a>中道既空于二边此空亦空。<a id="a-96"></a>故名空空空。<a id="a-97"></a>名不可得空。<a id="a-98"></a>是为入不二法门。<a id="a-99"></a>即是圆教就空门辩普门之意也。<a id="a-9A"></a>三十一菩萨各说不二门。<a id="a-9B"></a>文殊说无说为不二门。<a id="a-9C"></a>净名杜口为不二门。<a id="a-9D"></a>细寻彼文皆有四门义。<a id="a-9E"></a>肇师注云。<a id="a-9F"></a>诸菩萨历言法相即有门。<a id="a-9G"></a>文殊言于无言此即空门。<a id="a-9H"></a>思益云。<a id="a-9I"></a>一切法正一切法邪。<a id="a-9J"></a>亦是普门意。<a id="a-9K"></a>游心法界如虚空。<a id="a-9L"></a>是亦空亦有门。<a id="a-9M"></a>净名默然即非空非有门。<a id="a-9N"></a>大品四十二字门先阿后茶中有四十字。<a id="a-9O"></a>皆具诸字功德。<a id="a-9P"></a>此亦是不二普门。<a id="a-9Q"></a>上方便品云。<a id="a-9R"></a>其智慧门难解难入。<a id="a-9S"></a>譬喻云。<a id="a-9T"></a>唯有一门而复狭小。<a id="a-9U"></a>众经明实理门者。<a id="a-9V"></a>悉普门意也。<a id="a-9W"></a>四随观心等悉在大本。<a id="a-9X"></a>二别释普门者。<a id="a-9Y"></a>至理非数赴缘利物。<a id="a-9Z"></a>或作一二之名。<a id="a-9a"></a>或至无量。<a id="a-9b"></a>广略宜然且存中适十义一慈悲普。<a id="a-9c"></a>二弘誓普。<a id="a-9d"></a>三修行普。<a id="a-9e"></a>四断惑普。<a id="a-9f"></a>五入法门普。<a id="a-9g"></a>六神通普。<a id="a-9h"></a>七方便普。<a id="a-9i"></a>八说法普。<a id="a-9j"></a>九供养诸佛普。<a id="a-9k"></a>十成就众生普。<a id="a-9l"></a>上过途普门已约法竟。<a id="a-9m"></a>此十普门皆约修行福德庄严。<a id="a-9n"></a>前五章是自行。<a id="a-9o"></a>次三章是化他。<a id="a-9p"></a>后二章结前两意。<a id="a-9q"></a>自行中前四是修因后一是明果。<a id="a-9r"></a>修因又二。<a id="a-9s"></a>初二是愿。<a id="a-9t"></a>后二是行。<a id="a-9u"></a>总生起者。<a id="a-9v"></a>菩萨见一切苦恼众生起大慈悲。<a id="a-9w"></a>此心虽不即是菩提心能发生菩提心。<a id="a-9x"></a>譬如地水虽非种子能令芽生。<a id="a-9y"></a>今因大悲起菩提心亦复如是。<a id="a-9z"></a>次誓愿者。<a id="a-A0"></a>若但慈悲喜多退堕。<a id="a-A1"></a>鱼子庵罗华菩萨初发心三事。<a id="a-A2"></a>因时多及其成就少。<a id="a-A3"></a>以不定故。<a id="a-A4"></a>须起誓愿要期制持此心。<a id="a-A5"></a>即菩提坚固。<a id="a-A6"></a>次明修行者。<a id="a-A7"></a>若但发愿于他未益。<a id="a-A8"></a>如无财物势力权谋不能拔难。<a id="a-A9"></a>菩萨亦尔。<a id="a-AA"></a>须福德财神通力智慧谋。<a id="a-AB"></a>乃可化道。<a id="a-AC"></a>大经云。<a id="a-AD"></a>先以定动后以慧拔。<a id="a-AE"></a>修行填愿意在此也。<a id="a-AF"></a>次断惑者。<a id="a-AG"></a>成论人无碍道伏解脱道断。<a id="a-AH"></a>若然者。<a id="a-AI"></a>修行是伏道为因。<a id="a-AJ"></a>断惑是解脱道为果。<a id="a-AK"></a>若毗昙明无碍道一念即断。<a id="a-AL"></a>那得容与七觉而有伏惑之义。<a id="a-AM"></a>以方便道伏无碍道断解脱道证。<a id="a-AN"></a>引释论云。<a id="a-AO"></a>无碍道中行名菩萨。<a id="a-AP"></a>解脱道中行名佛。<a id="a-AQ"></a>此约究竟为语。<a id="a-AR"></a>佛证三菩提。<a id="a-AS"></a>名解脱道也。<a id="a-AT"></a>若然者。<a id="a-AU"></a>修行是方便道。<a id="a-AV"></a>断惑是无碍道。<a id="a-AW"></a>入法门是解脱道。<a id="a-AX"></a>取此自行次第也。<a id="a-AY"></a>次神通者。<a id="a-AZ"></a>若欲化他示三密。<a id="a-Aa"></a>神通是示色身。<a id="a-Ab"></a>方便示意同情。<a id="a-Ac"></a>说法是示口随其类音。<a id="a-Ad"></a>此是化他次第也。<a id="a-Ae"></a>供养诸佛结自行。<a id="a-Af"></a>非但华香四事是供养。<a id="a-Ag"></a>随顺修行是法供养。<a id="a-Ah"></a>于供养中最。<a id="a-Ai"></a>大经云。<a id="a-Aj"></a>汝随我语即供养佛。<a id="a-Ak"></a>禀教而行是结自行也。<a id="a-Al"></a>成就众生是结化他。<a id="a-Am"></a>菩萨四威仪中尚不忘众生。<a id="a-An"></a>何况入诸法门净佛国土。<a id="a-Ao"></a>皆为饶益一切众生。<a id="a-Ap"></a>故一句结化他也。<a id="a-Aq"></a>次解释者。<a id="a-Ar"></a>始从人天乃至上地皆有慈悲。<a id="a-As"></a>此语乃通不出众生法缘无缘。<a id="a-At"></a>若缘众生众生差别假名不同。<a id="a-Au"></a>因果苦乐有异。<a id="a-Av"></a>尚不得入于法缘之慈。<a id="a-Aw"></a>何得称普耶。<a id="a-Ax"></a>若法缘无人无我无众生。<a id="a-Ay"></a>从假以入空尚不得诸假名。<a id="a-Az"></a>何况是普。<a id="a-B0"></a>若无缘慈者。<a id="a-B1"></a>不缘二十五有假名。<a id="a-B2"></a>不缘二乘涅槃之法。<a id="a-B3"></a>不缘此二边。<a id="a-B4"></a>虽无所缘。<a id="a-B5"></a>而能双照空假。<a id="a-B6"></a>约此起慈名无缘慈。<a id="a-B7"></a>心通三谛称之为普也。<a id="a-B8"></a>别释者。<a id="a-B9"></a>若修众生缘慈者。<a id="a-BA"></a>观一法界众生假名。<a id="a-BB"></a>可不名普。<a id="a-BC"></a>今观十法界众生假名。<a id="a-BD"></a>一一界各有十种性相本末究竟等。<a id="a-BE"></a>十法界交互即有百法界千种性相。<a id="a-BF"></a>冥伏在心虽不现前宛然具足。<a id="a-BG"></a>譬如人面备休否相。<a id="a-BH"></a>庸人不知相师善识。<a id="a-BI"></a>今众生性相一心具足。<a id="a-BJ"></a>亦复如是。<a id="a-BK"></a>凡人多颠倒少不颠倒理具情迷。<a id="a-BL"></a>圣人知觉即识如彼相师。<a id="a-BM"></a>知此千种性相皆是因缘生法。<a id="a-BN"></a>若是恶因缘生法。<a id="a-BO"></a>即有苦性相乃至苦本末。<a id="a-BP"></a>既未解脱。<a id="a-BQ"></a>观此苦而起大悲。<a id="a-BR"></a>若观善因缘生法。<a id="a-BS"></a>即有乐性相乃至乐本末。<a id="a-BT"></a>观此而起大慈。<a id="a-BU"></a>具解如大本。<a id="a-BV"></a>今约初后两界中间可解。<a id="a-BW"></a>地狱界如是性者。<a id="a-BX"></a>性名不改。<a id="a-BY"></a>如竹中有火性。<a id="a-BZ"></a>若其无者。<a id="a-Ba"></a>不应从竹求火从地求水从扇求风。<a id="a-Bb"></a>心有地狱界性亦复如是。<a id="a-Bc"></a>地狱相者。<a id="a-Bd"></a>揽而可别名之为相。<a id="a-Be"></a>善观心者即识地狱之相。<a id="a-Bf"></a>如善相师别相无谬。<a id="a-Bg"></a>故名相也。<a id="a-Bh"></a>体者以心为体。<a id="a-Bi"></a>心觉苦乐故以当体。<a id="a-Bj"></a>譬如钗铛环钏之殊。<a id="a-Bk"></a>终以银为体质。<a id="a-Bl"></a>六道之色乃异只是约心。<a id="a-Bm"></a>故心为体也。<a id="a-Bn"></a>乃至运御名力。<a id="a-Bo"></a>缘山入火皆是其力也。<a id="a-Bp"></a>作者为动曰作。<a id="a-Bq"></a>已能有力即有所作。<a id="a-Br"></a>或作善作恶也。<a id="a-Bs"></a>因者业是因也。<a id="a-Bt"></a>缘者假藉为缘也。<a id="a-Bu"></a>如爱润业因缘合也。<a id="a-Bv"></a>果者习果也。<a id="a-Bw"></a>如地狱人前世多淫。<a id="a-Bx"></a>生地狱中还约多淫见可爱境。<a id="a-By"></a>即往亲附名习果也。<a id="a-Bz"></a>报者报果也。<a id="a-C0"></a>昔有淫罪今堕地狱受烧炙之苦。<a id="a-C1"></a>名报果也。<a id="a-C2"></a>本者性德法也。<a id="a-C3"></a>末者修得法也。<a id="a-C4"></a>究竟等者揽修得即等有性德。<a id="a-C5"></a>揽性德即具有修得。<a id="a-C6"></a>初后相在故言等也。<a id="a-C7"></a>地狱界十相性既如此。<a id="a-C8"></a>余九亦然。</p>
  <p id="aC9">问。<a id="a-CA"></a>当界有十性相可然。<a id="a-CB"></a>云何交互相有。<a id="a-CC"></a>余界交互已难可信。<a id="a-CD"></a>云何地狱有佛性相本末耶。</p>
  <p id="aCE">答。<a id="a-CF"></a>大经云。<a id="a-CG"></a>夫有心者皆当得三菩提。<a id="a-CH"></a>如仙豫杀婆罗门即有三念。<a id="a-CI"></a>又婆薮地狱人好高刚柔等义。<a id="a-CJ"></a>虽在地狱佛性之理究竟不失。<a id="a-CK"></a>故知地狱界即有佛性。<a id="a-CL"></a>佛相者即是性德之相也。<a id="a-CM"></a>净名经云。<a id="a-CN"></a>一切众生即菩提相。<a id="a-CO"></a>圣人鉴之冷然可别也。<a id="a-CP"></a>体者即是地狱界心实相理也。<a id="a-CQ"></a>力者法性十力变通大用也。<a id="a-CR"></a>作者从无住本立一切法。<a id="a-CS"></a>如师子筋师子乳也。<a id="a-CT"></a>因者正因也。<a id="a-CU"></a>缘者性德缘了也。<a id="a-CV"></a>果即般若菩提大果也。<a id="a-CW"></a>报即大涅槃果果也。<a id="a-CX"></a>本即性德。<a id="a-CY"></a>末即修得。<a id="a-CZ"></a>等者修得相貌在性德中。<a id="a-Ca"></a>性德中亦具修得相貌。<a id="a-Cb"></a>故言究竟等也。<a id="a-Cc"></a>大经云。<a id="a-Cd"></a>雪山之中有妙药王亦有毒草。<a id="a-Ce"></a>地狱一界尚具佛果性相十法。<a id="a-Cf"></a>何况余界耶。<a id="a-Cg"></a>地狱互有九界。<a id="a-Ch"></a>余界互有亦如是。<a id="a-Ci"></a>菩萨深观十法界众生。<a id="a-Cj"></a>千种性相具在一心。<a id="a-Ck"></a>远讨根源照其性德之恶性德之善。<a id="a-Cl"></a>尚自冷然。<a id="a-Cm"></a>何况不照修得善恶耶。<a id="a-Cn"></a>如见雪山药王毒草。<a id="a-Co"></a>以观性德恶毒恻怆怜愍。<a id="a-Cp"></a>起大悲心欲拔其苦。<a id="a-Cq"></a>以观性德善乐爱念欢喜。<a id="a-Cr"></a>起大慈心欲与其乐。<a id="a-Cs"></a>此十法界收一切众生罄无不尽。<a id="a-Ct"></a>缘此众生假名修慈。<a id="a-Cu"></a>岂非众生慈普耶。</p>
  <p id="aCv">问。<a id="a-Cw"></a>地狱界重苦未拔。<a id="a-Cx"></a>云何言与乐耶。</p>
  <p id="aCy">答。<a id="a-Cz"></a>众生入地狱时多起三念。<a id="a-D0"></a>菩萨承机即与乐因。<a id="a-D1"></a>故言与乐也。<a id="a-D2"></a>又菩萨能大悲代受苦。<a id="a-D3"></a>令其休息。<a id="a-D4"></a>余界苦轻与乐义可解。<a id="a-D5"></a>二法缘慈者。<a id="a-D6"></a>观十法界性相一切善恶悉皆虚空。<a id="a-D7"></a>十法界假名假名皆空。<a id="a-D8"></a>十法界色受想行识行识皆空。<a id="a-D9"></a>十法界处所处所皆空。<a id="a-DA"></a>无我无我所皆不可得。<a id="a-DB"></a>如幻如化无有真实。<a id="a-DC"></a>常寂灭相终归于空。<a id="a-DD"></a>众生云何强计为实。<a id="a-DE"></a>良以众生不觉不知为苦为恼。<a id="a-DF"></a>不得无为寂灭之乐。<a id="a-DG"></a>拔其此苦而起大悲。<a id="a-DH"></a>欲与其此乐故起大慈。<a id="a-DI"></a>净名云。<a id="a-DJ"></a>能为众生说如此法。<a id="a-DK"></a>即真实慈也。<a id="a-DL"></a>若缘一法界法起慈者可不名普。<a id="a-DM"></a>今缘十法界法岂非普耶。<a id="a-DN"></a>是名法缘慈普也。<a id="a-DO"></a>三无缘慈者。<a id="a-DP"></a>若缘十法界性相等差别假名。<a id="a-DQ"></a>此假则非假。<a id="a-DR"></a>十法界如幻如化空则非空。<a id="a-DS"></a>非假故不缘十法界性相。<a id="a-DT"></a>非空故不缘十法界之真。<a id="a-DU"></a>既遮此二边无住无著。<a id="a-DV"></a>名为中道。<a id="a-DW"></a>亦无中可缘毕竟清净。<a id="a-DX"></a>如是观时虽不缘于空假。<a id="a-DY"></a>任运双照二边。<a id="a-DZ"></a>起无缘慈悲拔二死之苦。<a id="a-Da"></a>与中道之乐。<a id="a-Db"></a>如磁石吸铁。<a id="a-Dc"></a>无有教者自然相应。<a id="a-Dd"></a>无缘慈悲吸三谛机更无差忒。<a id="a-De"></a>不须作念故言无缘慈悲也。<a id="a-Df"></a>行者始于凡地修此慈悲。<a id="a-Dg"></a>即得入于五品弟子。<a id="a-Dh"></a>观行无缘慈悲。<a id="a-Di"></a>进入十信位相似无缘慈悲入于十住。<a id="a-Dj"></a>方是分证无缘慈悲。<a id="a-Dk"></a>乃至等觉邻极慈悲熏众生。<a id="a-Dl"></a>不动如明镜。<a id="a-Dm"></a>无念如磁石任运吸铁。<a id="a-Dn"></a>故名无缘慈悲。<a id="a-Do"></a>三谛具足名之为普。<a id="a-Dp"></a>通至中道故称为门也。<a id="a-Dq"></a>二弘誓普者。<a id="a-Dr"></a>弘名为广。<a id="a-Ds"></a>誓名为制。<a id="a-Dt"></a>愿名要求。<a id="a-Du"></a>是故制御其心广求胜法。<a id="a-Dv"></a>故名弘誓也。<a id="a-Dw"></a>弘誓本成慈悲。<a id="a-Dx"></a>慈悲既缘苦乐弘誓亦约四谛。<a id="a-Dy"></a>若见苦谛逼迫楚毒辛酸。<a id="a-Dz"></a>缘此起誓故言未度令度也。<a id="a-E0"></a>若见集谛颠倒流转迷惑系缚。<a id="a-E1"></a>生死浩然而无涯畔。<a id="a-E2"></a>甚可哀伤约此起誓故言未解令解也。<a id="a-E3"></a>清净之道众生不识。<a id="a-E4"></a>行此道者能出生死至安乐地。<a id="a-E5"></a>欲示众生立于此道。<a id="a-E6"></a>故言未安令安。<a id="a-E7"></a>灭烦恼处名为涅槃。<a id="a-E8"></a>子果缚断获二涅槃。<a id="a-E9"></a>约此起誓故云未得涅槃令得涅槃。<a id="a-EA"></a>生死因难识苦果易知。<a id="a-EB"></a>故先果后因。<a id="a-EC"></a>涅槃理妙须方便善。<a id="a-ED"></a>故先因后果。<a id="a-EE"></a>大经云。<a id="a-EF"></a>不解钻摇浆犹难得况复生酥醍醐。<a id="a-EG"></a>如此四意但一往。<a id="a-EH"></a>只迷心起业业即感果。<a id="a-EI"></a>欲识果源知果因集。<a id="a-EJ"></a>制心息业则生死轮坏。<a id="a-EK"></a>烦恼调伏名之为道。<a id="a-EL"></a>修行不懈苦忍明发。<a id="a-EM"></a>子果俱断证尽无生。<a id="a-EN"></a>名之为灭。<a id="a-EO"></a>虽有四别终是一念。<a id="a-EP"></a>更非异法。<a id="a-EQ"></a>四谛既尔弘誓亦然。<a id="a-ER"></a>次明普不普者。<a id="a-ES"></a>若凡夫既厌下攀上。<a id="a-ET"></a>约此立誓是不名普。<a id="a-EU"></a>二乘见三界火宅畏此修道。<a id="a-EV"></a>此乃见分段四谛亦不名普。<a id="a-EW"></a>若别教先约分段次约变易此亦非普。<a id="a-EX"></a>若圆教菩萨于一心中照一切苦集灭道。<a id="a-EY"></a>遍知凡夫见爱即有作之集。<a id="a-EZ"></a>二乘着空即无作之集。<a id="a-Ea"></a>故净名云。<a id="a-Eb"></a>法名无染。<a id="a-Ec"></a>若染于法。<a id="a-Ed"></a>是名染法。<a id="a-Ee"></a>非求法也。<a id="a-Ef"></a>又云。<a id="a-Eg"></a>结习未尽华则着身。<a id="a-Eh"></a>即是变易之惑全未除也。<a id="a-Ei"></a>大经云。<a id="a-Ej"></a>汝诸比丘于此大乘未为正法除诸结使。<a id="a-Ek"></a>即无作集也。<a id="a-El"></a>乃至顺道法爱生亦是无作集也。<a id="a-Em"></a>是名遍知集。<a id="a-En"></a>遍知苦者。<a id="a-Eo"></a>以有集故即能招苦报。<a id="a-Ep"></a>有作之集招分段苦。<a id="a-Eq"></a>无作之集招变易苦。<a id="a-Er"></a>即知苦谛也。<a id="a-Es"></a>遍知对治苦集之道灭。<a id="a-Et"></a>从五戒十善不动不出。<a id="a-Eu"></a>二乘四谛十二因缘。<a id="a-Ev"></a>通至有余无余涅槃。<a id="a-Ew"></a>通教亦尔。<a id="a-Ex"></a>别教历别通至常住。<a id="a-Ey"></a>不能于一道有无量道。<a id="a-Ez"></a>不名普道。<a id="a-F0"></a>圆教中道即是实相。<a id="a-F1"></a>普贤观云。<a id="a-F2"></a>大乘因者诸法实相。<a id="a-F3"></a>修如此道名为圆因称为普道。<a id="a-F4"></a>故所得涅槃即是究竟常住。<a id="a-F5"></a>一切烦恼永无遗余。<a id="a-F6"></a>譬如劫火无复遗烬。<a id="a-F7"></a>故名普灭。<a id="a-F8"></a>所观四谛既周。<a id="a-F9"></a>缘谛起誓何得不遍。<a id="a-FA"></a>故称弘誓普也。<a id="a-FB"></a>私用观十法界性德修得善恶。<a id="a-FC"></a>而起弘誓论普不普。<a id="a-FD"></a>自是一节大义。<a id="a-FE"></a>与四谛语异故逭用之亦应善也。<a id="a-FF"></a>三明修行普。<a id="a-FG"></a>先明次第修行。<a id="a-FH"></a>次明不次第修行。<a id="a-FI"></a>具在大本行妙中。<a id="a-FJ"></a>四明断惑普者。<a id="a-FK"></a>若从假入空止断四住惑。<a id="a-FL"></a>华犹着身。<a id="a-FM"></a>未为正法除诸结使。<a id="a-FN"></a>但离虚妄非一切解脱。<a id="a-FO"></a>若从空入假止除尘沙。<a id="a-FP"></a>不依根本而断亦不名普。<a id="a-FQ"></a>若空假不二正观中道。<a id="a-FR"></a>根本既倾枝条自去。<a id="a-FS"></a>如覆大地草木悉碎。<a id="a-FT"></a>故名断惑普也。<a id="a-FU"></a>五入法门普者。<a id="a-FV"></a>二乘若入一法门不能入二。<a id="a-FW"></a>何况众多。<a id="a-FX"></a>若修历别之行阶差浅深。<a id="a-FY"></a>我唯知此一法门余不能知者。<a id="a-FZ"></a>此亦非普。<a id="a-Fa"></a>若入王三昧一切悉入其中。<a id="a-Fb"></a>譬如王来必有营从。<a id="a-Fc"></a>营从复有营从。<a id="a-Fd"></a>王三昧亦如是。<a id="a-Fe"></a>入此三昧一切三昧悉入其中。<a id="a-Ff"></a>所谓三谛三昧。<a id="a-Fg"></a>三谛三昧复有无量法门而为眷属。<a id="a-Fh"></a>亦皆悉入王三昧中。<a id="a-Fi"></a>故名入法门普。<a id="a-Fj"></a>六神通普者。<a id="a-Fk"></a>若大罗汉天眼见大千。<a id="a-Fl"></a>支佛见百佛土。<a id="a-Fm"></a>菩萨见恒沙佛土。<a id="a-Fn"></a>皆是限量之通故不名普。<a id="a-Fo"></a>何以故。<a id="a-Fp"></a>缘境既狭发通亦小。<a id="a-Fq"></a>今圆教菩萨缘十法界境发通。<a id="a-Fr"></a>遍见十法界而无限极。<a id="a-Fs"></a>三乘尚不知其名。<a id="a-Ft"></a>何况见其境界。<a id="a-Fu"></a>眼见既尔余例可知。<a id="a-Fv"></a>神通妙中当广说。<a id="a-Fw"></a>七方便普者。<a id="a-Fx"></a>进行方便是道前方便。<a id="a-Fy"></a>起用方便是道后方便。<a id="a-Fz"></a>今正明道后方便也。<a id="a-G0"></a>若二乘及小菩萨所行方便入一法门。<a id="a-G1"></a>若欲化他齐其所得起用化物。<a id="a-G2"></a>道前道后俱非是普。<a id="a-G3"></a>圆教菩萨二谛为方便。<a id="a-G4"></a>收得一切方便。<a id="a-G5"></a>入中道已双照二谛。<a id="a-G6"></a>二谛神变遍十法界。<a id="a-G7"></a>而于法身无所损减。<a id="a-G8"></a>道前道后皆名为普。<a id="a-G9"></a>八说法普者。<a id="a-GA"></a>二乘小菩萨说法不能一时遍答众声。<a id="a-GB"></a>又殊方异俗不能令其俱解。<a id="a-GC"></a>大经云。<a id="a-GD"></a>拘絺罗于声闻中四无碍辩为最第一。<a id="a-GE"></a>非谓菩萨也。<a id="a-GF"></a>今圆教人一音演法。<a id="a-GG"></a>随类得解。<a id="a-GH"></a>以一妙音遍满十方界。<a id="a-GI"></a>如修罗琴随人意出声。<a id="a-GJ"></a>故名说法。<a id="a-GK"></a>说法妙中广说。<a id="a-GL"></a>九供养诸佛普者。<a id="a-GM"></a>就此为二。<a id="a-GN"></a>一事二理。<a id="a-GO"></a>华严云。<a id="a-GP"></a>不为供养一佛一国土微尘佛。<a id="a-GQ"></a>乃至为供养不可说不可说佛。<a id="a-GR"></a>能不起灭定现诸威仪。<a id="a-GS"></a>安禅合掌赞诸法王。<a id="a-GT"></a>以身命财一切供具。<a id="a-GU"></a>周至十方。<a id="a-GV"></a>譬如云雨供养诸佛也。<a id="a-GW"></a>理解者。<a id="a-GX"></a>圆智正观之心名为觉。<a id="a-GY"></a>觉即是佛义。<a id="a-GZ"></a>万行功德熏修此智此智名一切。<a id="a-Ga"></a>修功德资供此智。<a id="a-Gb"></a>即是供养一切智。<a id="a-Gc"></a>净名云。<a id="a-Gd"></a>以一食施一切。<a id="a-Ge"></a>故云供养诸佛普。<a id="a-Gf"></a>十成就众生普者。<a id="a-Gg"></a>譬萤火灯烛星月为益盖微。<a id="a-Gh"></a>日光照世。<a id="a-Gi"></a>一切卉木丛林遍令生长华果成就。<a id="a-Gj"></a>外道如萤火二乘如灯烛。<a id="a-Gk"></a>通教如星别教如月。<a id="a-Gl"></a>成就义约。<a id="a-Gm"></a>今圆教圣人慈慧饶润。<a id="a-Gn"></a>冥显两益而无限量。<a id="a-Go"></a>华严云。<a id="a-Gp"></a>菩萨不为一众生一国土一方众生发菩提心。<a id="a-Gq"></a>乃为不可说不可说佛刹微尘国土众生发心。<a id="a-Gr"></a>成立利益一时等润。<a id="a-Gs"></a>譬如大雨一切四方俱下。<a id="a-Gt"></a>故名成就众生普。<a id="a-Gu"></a>普门之义何量何边岂可穷尽。<a id="a-Gv"></a>如净名之俦不能受持。<a id="a-Gw"></a>今此观世音普门即对三号。<a id="a-Gx"></a>观即是觉。<a id="a-Gy"></a>觉名为佛。<a id="a-Gz"></a>世音是境。<a id="a-H0"></a>境即是如。<a id="a-H1"></a>普门即正遍知。<a id="a-H2"></a>此之三义不可穷尽。<a id="a-H3"></a>若见其意则自在说也。<a id="a-H4"></a>私就普门品搜十普之义。<a id="a-H5"></a>证成此者。<a id="a-H6"></a>若如观音愍诸四众受其璎珞者。<a id="a-H7"></a>诸是不一之名。<a id="a-H8"></a>愍是悲伤之义。<a id="a-H9"></a>此即慈悲普。<a id="a-HA"></a>有慈悲任运有弘誓普义也。<a id="a-HB"></a>以种种形游诸国土度脱众生。<a id="a-HC"></a>即是净佛国土。<a id="a-HD"></a>岂非修行普。<a id="a-HE"></a>自既无缚能解他缚。<a id="a-HF"></a>自既无毒令他离毒。<a id="a-HG"></a>一时称名皆得解脱。<a id="a-HH"></a>皆是偏悉之言岂非断惑普。<a id="a-HI"></a>普门示现即是入法门普。<a id="a-HJ"></a>方便之力即是方便普。<a id="a-HK"></a>神通力者即神通普。<a id="a-HL"></a>而为说法即说法普。<a id="a-HM"></a>多所饶益即成就众生普。<a id="a-HN"></a>分作二分奉二如来即供养诸佛普。<a id="a-HO"></a>如是义意悉在经文。<a id="a-HP"></a>故引以为证也。<a id="a-HQ"></a>第二释体者。<a id="a-HR"></a>以灵智合法身为体。<a id="a-HS"></a>若余经明三身者。<a id="a-HT"></a>则单以法身为体。<a id="a-HU"></a>此品但有二身义。<a id="a-HV"></a>故用理智合为体也。<a id="a-HW"></a>只此智即实相理。<a id="a-HX"></a>何以故。<a id="a-HY"></a>若无灵智实相隐。<a id="a-HZ"></a>名如来藏。<a id="a-Ha"></a>今知权实相与理不二。<a id="a-Hb"></a>如左右之名尔。<a id="a-Hc"></a>若明实相体义。<a id="a-Hd"></a>广出大本玄义。<a id="a-He"></a>第三明宗者。<a id="a-Hf"></a>以感应为宗。<a id="a-Hg"></a>十界之机扣寂照之知。<a id="a-Hh"></a>致有前后感应之益。<a id="a-Hi"></a>益文虽广直将感应往收。<a id="a-Hj"></a>如牵纲目动。<a id="a-Hk"></a>所以用感应为宗。<a id="a-Hl"></a>余经或用因果为宗。<a id="a-Hm"></a>今品不尔者。<a id="a-Hn"></a>因果语通从凡乃至上地。<a id="a-Ho"></a>各有因果。<a id="a-Hp"></a>能感所感既皆有因果。<a id="a-Hq"></a>但经文意似不至此。<a id="a-Hr"></a>机家虽有因果但以感为名。<a id="a-Hs"></a>圣虽无因果但以应为名。<a id="a-Ht"></a>则扶文义便也。<a id="a-Hu"></a>感应义有六。<a id="a-Hv"></a>一列名。<a id="a-Hw"></a>二释相。<a id="a-Hx"></a>三释同异。<a id="a-Hy"></a>四明相对。<a id="a-Hz"></a>五明普不普。<a id="a-I0"></a>六辩观心。<a id="a-I1"></a>具在大本。</p>
  <p id="aI2">问。<a id="a-I3"></a>若言机者。<a id="a-I4"></a>是微善之将生。<a id="a-I5"></a>恶微将生亦是机不。</p>
  <p id="aI6">答。<a id="a-I7"></a>然。</p>
  <p id="aI8">问。<a id="a-I9"></a>机为是善为不善。<a id="a-IA"></a>若已是善何须感圣。<a id="a-IB"></a>若未是善那得言善之将生。</p>
  <p id="aIC">答。<a id="a-ID"></a>性善冥伏如莲华在泥。<a id="a-IE"></a>圣人若应如日照则出。</p>
  <p id="aIF">又问。<a id="a-IG"></a>若言机是关者。<a id="a-IH"></a>为善关不善关。<a id="a-II"></a>若已是善何须关圣而成善。<a id="a-IJ"></a>若非是善复何得关圣而成非善。<a id="a-IK"></a>凡圣条然何曾相关。</p>
  <p id="aIL">答。<a id="a-IM"></a>善关于大慈恶关于大悲。<a id="a-IN"></a>故言相关。</p>
  <p id="aIO">问。<a id="a-IP"></a>若言宜释机者。<a id="a-IQ"></a>此乃是应家观机用与之言。<a id="a-IR"></a>那释感义。</p>
  <p id="aIS">答。<a id="a-IT"></a>圆盖圆底互得相宜。</p>
  <p id="aIU">问。<a id="a-IV"></a>为用法身应为用应身应。<a id="a-IW"></a>应身无常此则无应。<a id="a-IX"></a>法身若应此则非法身。</p>
  <p id="aIY">答。<a id="a-IZ"></a>法既言身何不言应。<a id="a-Ia"></a>应身既称应何意不应。<a id="a-Ib"></a>故俱应。</p>
  <p id="aIc">又问。<a id="a-Id"></a>感应为一为异。<a id="a-Ie"></a>若一感即是应凡便是圣。<a id="a-If"></a>若异则不相关。</p>
  <p id="aIg">答。<a id="a-Ih"></a>不一不异而论感应。</p>
  <p id="aIi">问。<a id="a-Ij"></a>感应为虚为实。<a id="a-Ik"></a>若是实者凡夫是实。<a id="a-Il"></a>实则何可化。<a id="a-Im"></a>若言是虚虚何所化。</p>
  <p id="aIn">答。<a id="a-Io"></a>云云。<a id="a-Ip"></a>以他。</p>
  <p id="aIq">问。<a id="a-Ir"></a>圣人是所感凡夫是能感。<a id="a-Is"></a>圣人是能应凡夫是所应。<a id="a-It"></a>所感非是感所应非是应。<a id="a-Iu"></a>云何言感应道交。</p>
  <p id="aIv">答。<a id="a-Iw"></a>所感实无感从感名所感。<a id="a-Ix"></a>言圣人是所感。<a id="a-Iy"></a>所应实无应。<a id="a-Iz"></a>从应名所应。<a id="a-J0"></a>言凡夫是所应。<a id="a-J1"></a>还是感所为应能。<a id="a-J2"></a>应能为感所。<a id="a-J3"></a>亦是应所为感能。<a id="a-J4"></a>感能为应所。<a id="a-J5"></a>既无感应之实。<a id="a-J6"></a>亦无感应之异。<a id="a-J7"></a>不异而异者。<a id="a-J8"></a>圣没所感目为能应。<a id="a-J9"></a>凡没所应目为能感。<a id="a-JA"></a>故言感应道交。<a id="a-JB"></a>私难此语。<a id="a-JC"></a>若实无感应之异。<a id="a-JD"></a>今圣没能感凡没能应。<a id="a-JE"></a>何不圣没能应凡没能感。<a id="a-JF"></a>若如此则无凡圣之殊。<a id="a-JG"></a>若不如此感应便异何言不异。<a id="a-JH"></a>又感能无感能之实。<a id="a-JI"></a>而名感能者何不名应能。<a id="a-JJ"></a>若应所无实何不名感所。<a id="a-JK"></a>若尔则无凡圣感应。<a id="a-JL"></a>若不尔则是异云何不异。<a id="a-JM"></a>又难。<a id="a-JN"></a>若以感能为应所感所为应能。<a id="a-JO"></a>此是自生义。<a id="a-JP"></a>若能应只是所应能感只是所感。<a id="a-JQ"></a>还是自生义。<a id="a-JR"></a>若应能生应所感能生感所。<a id="a-JS"></a>能感生所感所感生能感。<a id="a-JT"></a>能应生所应所应生能应。<a id="a-JU"></a>皆是从他生。<a id="a-JV"></a>岂非他性义。<a id="a-JW"></a>若共生则二过。<a id="a-JX"></a>若离二堕无因过。</p>
  <p id="aJY">问。<a id="a-JZ"></a>若尔则无感应。</p>
  <p id="aJa">答。<a id="a-Jb"></a>圣人以平等无住法不住感。<a id="a-Jc"></a>以四悉檀随机应尔。</p>
  <p id="aJd">问。<a id="a-Je"></a>妄执之善能感不。</p>
  <p id="aJf">答。<a id="a-Jg"></a>妄执是恶亦得感。</p>
  <p id="aJh">问。<a id="a-Ji"></a>妄执既非一应亦为二。</p>
  <p id="aJj">答。<a id="a-Jk"></a>应本无二为缘何所不作。</p>
  <p id="aJl">问。<a id="a-Jm"></a>凡名凡僻。<a id="a-Jn"></a>善则招乐恶则感苦。<a id="a-Jo"></a>圣名为正。<a id="a-Jp"></a>正则非善非恶非苦非乐。<a id="a-Jq"></a>善恶之僻何能感非善非恶之正耶。</p>
  <p id="aJr">答。<a id="a-Js"></a>正圣慈悲拔其善恶之僻。<a id="a-Jt"></a>令入非善非恶之正。<a id="a-Ju"></a>故有感应。</p>
  <p id="aJv">第四慈悲利物为用者。<a id="a-Jw"></a>二智不当用耶。</p>
  <p id="aJx">答。<a id="a-Jy"></a>二智语通今别附文。<a id="a-Jz"></a>以盛明隐显之益。<a id="a-K0"></a>故以此当用尔。<a id="a-K1"></a>他释。<a id="a-K2"></a>法身冥益为常。<a id="a-K3"></a>应身暂出还没为无常。<a id="a-K4"></a>今明。<a id="a-K5"></a>法身常寂而恒照此理宜然。<a id="a-K6"></a>应身处处利益未尝休废亦是常义。<a id="a-K7"></a>若言有应不应以为无常者。<a id="a-K8"></a>法身亦有益无益故知俱是常无常俱有冥显。<a id="a-K9"></a>如日月共照一亏一盈。<a id="a-KA"></a>如来恒以常无常二法熏修众生。<a id="a-KB"></a>故言二鸟双游。<a id="a-KC"></a>而呼为常无常尔。<a id="a-KD"></a>譬如种植或假外日风雨内有土气暖润。<a id="a-KE"></a>而万物得增冥显两益亦复如是。<a id="a-KF"></a>此中应用王三昧十番破二十五有。<a id="a-KG"></a>以辩慈悲益物之用。<a id="a-KH"></a>具在大本玄中。</p>
  <p id="aKI">问。<a id="a-KJ"></a>观音利物广大如此。<a id="a-KK"></a>为已成佛。<a id="a-KL"></a>犹是菩萨。</p>
  <p id="aKM">答。<a id="a-KN"></a>本地难知而经有两说。<a id="a-KO"></a>如观音受记经明。<a id="a-KP"></a>观音势至得如幻三昧。<a id="a-KQ"></a>周旋往返十方化物。<a id="a-KR"></a>昔于金光师子游戏如来国王名威德。<a id="a-KS"></a>化生二子。<a id="a-KT"></a>左名宝意即是观音。<a id="a-KU"></a>右名宝尚即是势至。<a id="a-KV"></a>往问佛何供养胜。<a id="a-KW"></a>佛言。<a id="a-KX"></a>当发菩提心。<a id="a-KY"></a>从如来初发菩提心。<a id="a-KZ"></a>次阿弥陀佛后当成正觉。<a id="a-Ka"></a>观音名普光功德山王。<a id="a-Kb"></a>势至名善住功德宝王。<a id="a-Kc"></a>又如来藏经亦云。<a id="a-Kd"></a>观音文殊皆未成佛。<a id="a-Ke"></a>若观音三昧经云。<a id="a-Kf"></a>先已成佛号正法明如来。<a id="a-Kg"></a>释迦为彼佛作苦行弟子。<a id="a-Kh"></a>二文相乖此言云何。<a id="a-Ki"></a>乃是四悉檀化物。<a id="a-Kj"></a>不可求其实也。<a id="a-Kk"></a>第五明教相者。<a id="a-Kl"></a>夫观音经部党甚多。<a id="a-Km"></a>或请观世音。<a id="a-Kn"></a>观音受记观音三昧。<a id="a-Ko"></a>观音忏悔。<a id="a-Kp"></a>大悲雄猛观世音等不同。<a id="a-Kq"></a>今所传者即是一千五百三十言法华之一品。<a id="a-Kr"></a>而别传者。<a id="a-Ks"></a>乃是昙摩罗谶法师亦号伊波勒菩萨。<a id="a-Kt"></a>游化葱岭来至河西。<a id="a-Ku"></a>河西王沮渠蒙逊归命正法。<a id="a-Kv"></a>兼有疾患以告法师。<a id="a-Kw"></a>师云。<a id="a-Kx"></a>观世音与此土有缘。<a id="a-Ky"></a>乃令诵念患苦即除。<a id="a-Kz"></a>因是别傅一品流通部外也。<a id="a-L0"></a>此品是法华流通分。<a id="a-L1"></a>既通于开权显实之教。<a id="a-L2"></a>令冥显两益被于将来。<a id="a-L3"></a>以十法界身圆应一切。<a id="a-L4"></a>使得解脱。<a id="a-L5"></a>圆人秉于圆法流通此圆教故。<a id="a-L6"></a>即是流通圆教相也。<a id="a-L7"></a>五味为论即是流通醍醐味也。</p>
  <p id="aL8">问。<a id="a-L9"></a>文云。<a id="a-LA"></a>方便之力种种不同。<a id="a-LB"></a>说亦应异。<a id="a-LC"></a>何得是圆教相。</p>
  <p id="aLD">答。<a id="a-LE"></a>就能说之人为圆。<a id="a-LF"></a>弘圆教遍逗法界之机。<a id="a-LG"></a>机虽不同不可令能秉法人随机而遍。<a id="a-LH"></a>例如佛于一乘分别说三。<a id="a-LI"></a>岂可令佛便是声闻缘觉耶。<a id="a-LJ"></a>又付嘱云。<a id="a-LK"></a>若人深信解者为说此经。<a id="a-LL"></a>若不信者于余深法中示教利喜。<a id="a-LM"></a>既奉佛旨圆逗万机。<a id="a-LN"></a>种种不同只是流通圆教。<a id="a-LO"></a>又问。<a id="a-LP"></a>能说人圆于教亦圆。<a id="a-LQ"></a>行人机异此人禀何教耶。<a id="a-LR"></a>若禀偏教与鹿苑人同若禀圆教机亦应。<a id="a-LS"></a>一答昔鹿苑佛未发本显迹。<a id="a-LT"></a>不会三归一。<a id="a-LU"></a>人法未圆。<a id="a-LV"></a>所禀方便不得称圆。<a id="a-LW"></a>今经已开显权实。<a id="a-LX"></a>虽是种种身本迹不思议一。<a id="a-LY"></a>虽说种种法为开圆道。<a id="a-LZ"></a>于义无咎。</p>
  <p id="aLa">问。<a id="a-Lb"></a>上文云正直舍方便。<a id="a-Lc"></a>此中那言以方便。</p>
  <p id="aLd">答。<a id="a-Le"></a>上正显实故言其舍。<a id="a-Lf"></a>此中论用故言示现。<a id="a-Lg"></a>体用不思议一也。</p>
 </body>
</html>