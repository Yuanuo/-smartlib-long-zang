<!doctype html>
<html id="z3IBWWb1LR" data-ver="1449">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观音玄义卷上</h1>
  <p id="a2">夫法界圆融像无所像。<a id="a-3"></a>真如清净化无所化。<a id="a-4"></a>虽像无所像无所而不像。<a id="a-5"></a>化无所化无所而不化。<a id="a-6"></a>故无在无不在化应九道之身。<a id="a-7"></a>处有不永寂入不二之旨。<a id="a-8"></a>是以三业致请蒙脱苦涯。<a id="a-9"></a>四弘为誓使沾上乐。<a id="a-A"></a>故娑婆世界受无畏之名。<a id="a-B"></a>宝藏佛所禀观音之目。<a id="a-C"></a>已成种觉号正法明。<a id="a-D"></a>次当补处。<a id="a-E"></a>称为普光功德。<a id="a-F"></a>其本迹若此宁可测知。<a id="a-G"></a>方便随缘趣举一名耳。<a id="a-H"></a>今言观世音者。<a id="a-I"></a>西土正音名阿耶婆娄吉低输。<a id="a-J"></a>此言观世音。<a id="a-K"></a>能所圆融有无兼畅。<a id="a-L"></a>照穷正性察其本末故称观也。<a id="a-M"></a>世音者是所观之境也。<a id="a-N"></a>万像流动隔别不同。<a id="a-O"></a>类音殊唱俱蒙离苦。<a id="a-P"></a>菩萨弘慈一时普救。<a id="a-Q"></a>皆令解脱故曰观世音。<a id="a-R"></a>此即境智双举能所合标。<a id="a-S"></a>经者由义。<a id="a-T"></a>文理表发织成行者之心。<a id="a-U"></a>故曰经。<a id="a-V"></a>普门者普是遍义门曰能通。<a id="a-W"></a>用一实相开十普门。<a id="a-X"></a>无所障阂故称普门。<a id="a-Y"></a>品者类也义类相从故名为品也。<a id="a-Z"></a>大部既有五章明义。<a id="a-a"></a>今品例为此释。<a id="a-b"></a>五意者。<a id="a-c"></a>一释名。<a id="a-d"></a>二出体。<a id="a-e"></a>三明宗。<a id="a-f"></a>四辩用。<a id="a-g"></a>五教相。<a id="a-h"></a>释名为二。<a id="a-i"></a>一通释。<a id="a-j"></a>二别释。<a id="a-k"></a>通者人法合明。<a id="a-l"></a>别者人法各辩。<a id="a-m"></a>何故尔。<a id="a-n"></a>缘有利钝说有广略。<a id="a-o"></a>今就通释为四。<a id="a-p"></a>一列名。<a id="a-q"></a>二次第。<a id="a-r"></a>三解释。<a id="a-s"></a>四料简。<a id="a-t"></a>一列名者十义以为通释。<a id="a-u"></a>所以者何。<a id="a-v"></a>至理清净无名无相非法非人。<a id="a-w"></a>过诸数量非一二三。<a id="a-x"></a>但妙理虚通无名相中假名相说。<a id="a-y"></a>故立无名之名假称人法。<a id="a-z"></a>虽非数量亦论数量。<a id="a-10"></a>故大论云。<a id="a-11"></a>般若是一法佛说种种名。<a id="a-12"></a>随诸众生类为之立异字。<a id="a-13"></a>今处中说。<a id="a-14"></a>略用十义以释通意也。<a id="a-15"></a>十义者。<a id="a-16"></a>一人法。<a id="a-17"></a>二慈悲。<a id="a-18"></a>三福慧。<a id="a-19"></a>四真应。<a id="a-1A"></a>五药珠。<a id="a-1B"></a>六冥显。<a id="a-1C"></a>七权实。<a id="a-1D"></a>八本迹。<a id="a-1E"></a>九缘了。<a id="a-1F"></a>十智断。<a id="a-1G"></a>第二次第者。<a id="a-1H"></a>此有两意。<a id="a-1I"></a>一约观明次第。<a id="a-1J"></a>二约教明次第。<a id="a-1K"></a>约观则总初中后心因圆果满。<a id="a-1L"></a>约教则该括渐顿小大诸经。<a id="a-1M"></a>约观以人法为初者。<a id="a-1N"></a>欲明观行必有其人人必秉法。<a id="a-1O"></a>譬如人受一期果报揽阴成人。<a id="a-1P"></a>虽具无量德行必先标名字。<a id="a-1Q"></a>故以人法居初。<a id="a-1R"></a>意亦例此。<a id="a-1S"></a>人法居九义之初可尔。<a id="a-1T"></a>何意乘以人法为次耶。<a id="a-1U"></a>此须据经。<a id="a-1V"></a>经云。<a id="a-1W"></a>以是因缘名观世音。<a id="a-1X"></a>即前辩人。<a id="a-1Y"></a>后云方便之力普门示现。<a id="a-1Z"></a>即却论于法人能秉法。<a id="a-1a"></a>故言人法也。<a id="a-1b"></a>二次慈悲者。<a id="a-1c"></a>良由观音之人观于实相普门之法。<a id="a-1d"></a>达于非人非法实相之理。<a id="a-1e"></a>一切众生亦复如是。<a id="a-1f"></a>故华严云。<a id="a-1g"></a>心佛及众生是三无差别。<a id="a-1h"></a>此理圆足无有缺减。<a id="a-1i"></a>云何众生理具情迷颠倒苦恼。<a id="a-1j"></a>既观是己即起慈悲誓拔苦与乐。<a id="a-1k"></a>是故明慈悲也。</p>
  <p id="a1l">复次若就言说为便。<a id="a-1m"></a>初慈后悲。<a id="a-1n"></a>亦是就菩萨本怀欲大慈与乐。<a id="a-1o"></a>既不得乐次大悲拔苦。<a id="a-1p"></a>故初慈后悲。<a id="a-1q"></a>若从用次第者。<a id="a-1r"></a>初以大悲拔苦。<a id="a-1s"></a>后方以大慈与乐。<a id="a-1t"></a>又就行者先脱苦后蒙乐。<a id="a-1u"></a>故先悲后慈。<a id="a-1v"></a>今从前义次第也。<a id="a-1w"></a>三福慧者初则人法相成此据其信。<a id="a-1x"></a>次则慈悲与拔者此明其愿。<a id="a-1y"></a>欲满此愿必须修行。<a id="a-1z"></a>修行不出福慧慧即般若福即五度。<a id="a-20"></a>互相资导以行顺愿事理圆足。<a id="a-21"></a>若智慧增明则大悲誓满拔苦义成。<a id="a-22"></a>若福德深厚则大慈誓满与乐义成。<a id="a-23"></a>故福慧居三也。</p>
  <p id="a24">复次言说为便。<a id="a-25"></a>先福后慧。<a id="a-26"></a>若化他本意先欲实慧利益。<a id="a-27"></a>如其不堪方示福德。<a id="a-28"></a>又资故先福导故先慧。<a id="a-29"></a>四真应者。<a id="a-2A"></a>若智慧转明则契于法性。<a id="a-2B"></a>法性即实相名。<a id="a-2C"></a>为法身。<a id="a-2D"></a>法身既显能从真起应。<a id="a-2E"></a>真显应起只由福慧开发。<a id="a-2F"></a>故次第四也。<a id="a-2G"></a>又若就方便化物。<a id="a-2H"></a>先用应后用真。<a id="a-2I"></a>今从前义为次第也。<a id="a-2J"></a>五明药珠二身者。<a id="a-2K"></a>先明真应。<a id="a-2L"></a>直语证得未涉利人。<a id="a-2M"></a>今明两身俱能益物。<a id="a-2N"></a>真身破取相谕如药。<a id="a-2O"></a>应身对万机类于珠。<a id="a-2P"></a>就两字明次第者。<a id="a-2Q"></a>与慈悲相似也。<a id="a-2R"></a>六明冥显者。<a id="a-2S"></a>前明二身道理即能显益。<a id="a-2T"></a>今辩被缘得冥益或得显益。<a id="a-2U"></a>故次二身后明也。<a id="a-2V"></a>七明权实者。<a id="a-2W"></a>前缘得益何意不同。<a id="a-2X"></a>良由权巧无方赴机允当。<a id="a-2Y"></a>不失其宜二智之力。<a id="a-2Z"></a>故以此为次也。<a id="a-2a"></a>先权后实者。<a id="a-2b"></a>此就浅深为次也。<a id="a-2c"></a>若依文者先以实益次以权度。<a id="a-2d"></a>此随物为次。<a id="a-2e"></a>若就佛本意。<a id="a-2f"></a>先只为一大事因缘。<a id="a-2g"></a>先显实益。<a id="a-2h"></a>众生未堪后用权度。<a id="a-2i"></a>八明本迹者。<a id="a-2j"></a>虽复益物权实之巧。<a id="a-2k"></a>而巧有优降必是上中下智本迹之殊。<a id="a-2l"></a>权实略而且横。<a id="a-2m"></a>今欲细判高下以明次位。<a id="a-2n"></a>若其本高所作权实之迹则妙。<a id="a-2o"></a>是故次总略之后辩其细妙之能也。<a id="a-2p"></a>非本无以垂迹故先明本。<a id="a-2q"></a>非迹无以显本应先迹也。<a id="a-2r"></a>九明了因缘因者。<a id="a-2s"></a>上来行人发心修行从因克果。<a id="a-2t"></a>化他利物深浅不同。<a id="a-2u"></a>从人法至真应是自行次第。<a id="a-2v"></a>药珠至本迹是化他次第。<a id="a-2w"></a>此乃顺论未是却讨根本。<a id="a-2x"></a>今原其性德种子。<a id="a-2y"></a>若观智之人悲心誓愿。<a id="a-2z"></a>智慧庄严显出真身。<a id="a-30"></a>皆是了因为种子。<a id="a-31"></a>若是普门之法慈心誓愿。<a id="a-32"></a>福德庄严显出应身者。<a id="a-33"></a>皆是缘因为种子。<a id="a-34"></a>故次第九也。<a id="a-35"></a>十明智断者。<a id="a-36"></a>前明缘了是却讨因源。<a id="a-37"></a>今明智断是顺论究竟。<a id="a-38"></a>始则起自了因终则菩提大智。<a id="a-39"></a>始则起自缘因终则涅槃断德。<a id="a-3A"></a>若入涅槃众行休息。<a id="a-3B"></a>故居第十也。<a id="a-3C"></a>二约诸教明次第者。<a id="a-3D"></a>又为通别。<a id="a-3E"></a>通义可解。<a id="a-3F"></a>别今当说。<a id="a-3G"></a>如华严顿教教名大方广佛华严。<a id="a-3H"></a>依题初明人法。<a id="a-3I"></a>此人秉法必具慈悲。<a id="a-3J"></a>菩萨修因居然福慧。<a id="a-3K"></a>既入地位必证真应。<a id="a-3L"></a>既能利物则辩药珠。<a id="a-3M"></a>物得其益有冥有显。<a id="a-3N"></a>而未得别论权实本迹缘了智断者。<a id="a-3O"></a>通义则有别意则无。<a id="a-3P"></a>何故尔。<a id="a-3Q"></a>佛一期化物明于顿渐。<a id="a-3R"></a>顿教虽说渐教未彰。<a id="a-3S"></a>故不明四意也。<a id="a-3T"></a>所以不明者。<a id="a-3U"></a>彼经明小隔于大如聋如哑。<a id="a-3V"></a>覆于此权未显其实。<a id="a-3W"></a>故云久默斯要不务速说。<a id="a-3X"></a>故言无权实也。<a id="a-3Y"></a>言无本迹者。<a id="a-3Z"></a>彼经未发王宫生身之迹。<a id="a-3a"></a>寂灭道场法身之迹。<a id="a-3b"></a>未弹指謦欬发久远所得生法二身之本。<a id="a-3c"></a>故言无本迹。<a id="a-3d"></a>言无缘了智断者。<a id="a-3e"></a>不明小乘根性及有心之者。<a id="a-3f"></a>本自有常住之因。<a id="a-3g"></a>当克智断菩提本果。<a id="a-3h"></a>故言无也。<a id="a-3i"></a>次约三藏教。<a id="a-3j"></a>但明人法慈悲福慧三义。<a id="a-3k"></a>无真应等七种。<a id="a-3l"></a>何故尔。<a id="a-3m"></a>二乘教中但明灰身灭智。<a id="a-3n"></a>那得从真起应。<a id="a-3o"></a>既无真应将何益物。<a id="a-3p"></a>私难。<a id="a-3q"></a>通论备十别语但三。<a id="a-3r"></a>此三若约真谛则随通义乃具十意。<a id="a-3s"></a>何止但三。<a id="a-3t"></a>若言是别。<a id="a-3u"></a>别应约中道。<a id="a-3v"></a>既得有中道人法三种。<a id="a-3w"></a>何意无七。<a id="a-3x"></a>私答。<a id="a-3y"></a>通论十意此约三乘。<a id="a-3z"></a>别语三科的据菩萨。<a id="a-40"></a>三藏菩萨得有慈悲福慧伏惑之义。<a id="a-41"></a>既伏而不断故无真应七法。<a id="a-42"></a>师云。<a id="a-43"></a>齐教止三。<a id="a-44"></a>若约方等教对小明大。<a id="a-45"></a>得有中道大乘人法至冥显两益等六意。<a id="a-46"></a>然犹带方。<a id="a-47"></a>便调熟众生。<a id="a-48"></a>故不得说权实等四意。<a id="a-49"></a>若明般若教。<a id="a-4A"></a>虽未会小乘之人。<a id="a-4B"></a>已会小法皆是摩诃衍。<a id="a-4C"></a>但明人法等六意。<a id="a-4D"></a>亦带方便未明权实等也。<a id="a-4E"></a>若约法华教则会小乘之人。<a id="a-4F"></a>汝实我子我实汝父。<a id="a-4G"></a>汝等所行是菩萨道。<a id="a-4H"></a>开权显实发本显迹。<a id="a-4I"></a>了义决定不相疑难。<a id="a-4J"></a>故知法华得明中道人法至本迹八意。<a id="a-4K"></a>前诸教所不明法华方说。<a id="a-4L"></a>故云未曾向人说如此事。<a id="a-4M"></a>今所说者即是今当为汝说最实事也。<a id="a-4N"></a>三世诸佛调熟众生。<a id="a-4O"></a>大事因缘究竟圆满备在法华。<a id="a-4P"></a>故二万灯明但说法华息化入灭。<a id="a-4Q"></a>迦葉如来亦复如是。<a id="a-4R"></a>若约涅槃。<a id="a-4S"></a>即有二种所谓利钝。<a id="a-4T"></a>如身子之流皆于法华悟入。<a id="a-4U"></a>八义具足不待涅槃。<a id="a-4V"></a>若钝根弟子于法华未悟者。<a id="a-4W"></a>更为此人却讨源由。<a id="a-4X"></a>广说缘了明三佛性。<a id="a-4Y"></a>若论性德了因种子。<a id="a-4Z"></a>修德即成般若。<a id="a-4a"></a>究竟即成智德菩提。<a id="a-4b"></a>性德缘因种子。<a id="a-4c"></a>修德成解脱断德涅槃。<a id="a-4d"></a>若性德非缘非了即是正因。<a id="a-4e"></a>若修德成就。<a id="a-4f"></a>则是不纵不横三点法身。<a id="a-4g"></a>故知涅槃所明。<a id="a-4h"></a>却说八法之始终成智断。<a id="a-4i"></a>十义具足。<a id="a-4j"></a>此历五味论十法次第。<a id="a-4k"></a>约四教则可解。<a id="a-4l"></a>故知十法收束观教结撮始终。<a id="a-4m"></a>商略大意。<a id="a-4n"></a>何观而不摄何教而不收。<a id="a-4o"></a>意气宏远义味深邃。<a id="a-4p"></a>前后有次第粗细不相违。<a id="a-4q"></a>以释生起意也。</p>
  <p id="a4r">问。<a id="a-4s"></a>法华前教同有六意云何为异。</p>
  <p id="a4t">答。<a id="a-4u"></a>华严六意。<a id="a-4v"></a>于利人成醍醐于钝人成乳。<a id="a-4w"></a>三藏中三意。<a id="a-4x"></a>于利人密去于钝人成酪。<a id="a-4y"></a>方等六意。<a id="a-4z"></a>于利人成醍醐于钝人成生酥。<a id="a-50"></a>般若六意。<a id="a-51"></a>约利人成醍醐于钝人成熟酥。<a id="a-52"></a>若法华八意。<a id="a-53"></a>于钝人成醍醐。<a id="a-54"></a>第三解释者。<a id="a-55"></a>人即假名所成之人也。<a id="a-56"></a>法即五阴能成之法。<a id="a-57"></a>此之人法通于凡圣。<a id="a-58"></a>若色受想行识是凡鄙法。<a id="a-59"></a>揽此法能成生死之人。<a id="a-5A"></a>戒定慧解脱解脱知见。<a id="a-5B"></a>是出世法。<a id="a-5C"></a>揽此成出世圣人。<a id="a-5D"></a>故大论云。<a id="a-5E"></a>众生无上者佛是。<a id="a-5F"></a>法无上者涅槃是。<a id="a-5G"></a>虽通凡圣不无差别。<a id="a-5H"></a>上中下恶即成三途之人法。<a id="a-5I"></a>上中下善即成三善道之人法。<a id="a-5J"></a>故有六趣阶差。<a id="a-5K"></a>若更细论百千万品。<a id="a-5L"></a>圣人人法亦复不同。<a id="a-5M"></a>若三藏有门。<a id="a-5N"></a>观众生我人如龟毛兔角毕竟不可得。<a id="a-5O"></a>但有五阴之法。<a id="a-5P"></a>此即人空法不空。<a id="a-5Q"></a>观此法无常生灭不住。<a id="a-5R"></a>发生暖顶等位。<a id="a-5S"></a>即是揽方便之法成似道贤人。<a id="a-5T"></a>若发真成圣生方便有余土。<a id="a-5U"></a>揽法性色识等成彼土行人。<a id="a-5V"></a>若空门明有实法之体。<a id="a-5W"></a>揽此实法得有假名之人。<a id="a-5X"></a>观三假浮虚会入空平。<a id="a-5Y"></a>暖顶即揽方便法成似道贤人。<a id="a-5Z"></a>若发真成无学生方便土。<a id="a-5a"></a>揽法性五阴成彼土行人。<a id="a-5b"></a>余两门人法例此可知。<a id="a-5c"></a>摩诃衍中明人法者。<a id="a-5d"></a>亦不言人空法不空。<a id="a-5e"></a>亦不言体有假用。<a id="a-5f"></a>但观假名阴入等性本自空。<a id="a-5g"></a>故大品云。<a id="a-5h"></a>色性如我性我性如色性。<a id="a-5i"></a>始从初心终于后心。<a id="a-5j"></a>常观人法俱空。<a id="a-5k"></a>故大论云。<a id="a-5l"></a>菩萨常观涅槃行道。<a id="a-5m"></a>以观人空即是了因种子者。<a id="a-5n"></a>论云。<a id="a-5o"></a>众生无上者佛是。<a id="a-5p"></a>佛者即觉。<a id="a-5q"></a>觉是智慧。<a id="a-5r"></a>始觉人空终觉法空。<a id="a-5s"></a>故知观人空是了因种也。<a id="a-5t"></a>观法空是缘因种者。<a id="a-5u"></a>大论云。<a id="a-5v"></a>法无上者涅槃是。<a id="a-5w"></a>以生死阴断涅槃阴兴。<a id="a-5x"></a>大经云。<a id="a-5y"></a>因灭是色获得常色。<a id="a-5z"></a>乃至识亦如是。<a id="a-60"></a>大品云。<a id="a-61"></a>菩萨行般若时得无等等色无等等受想行识。<a id="a-62"></a>当知涅槃是无上法也。<a id="a-63"></a>揽此法成无上之众生。<a id="a-64"></a>号之为佛。<a id="a-65"></a>故知观法空是缘因种也。<a id="a-66"></a>以观人法空即识三种佛性。<a id="a-67"></a>故大经云。<a id="a-68"></a>众生佛性不即六法不离六法。<a id="a-69"></a>不即者。<a id="a-6A"></a>此明正因佛性非阴非我。<a id="a-6B"></a>非阴故非法。<a id="a-6C"></a>非我故非人。<a id="a-6D"></a>非人故非了。<a id="a-6E"></a>非阴故非缘。<a id="a-6F"></a>故言不即六法也。<a id="a-6G"></a>不离六法者。<a id="a-6H"></a>不离众生空而有了因不。<a id="a-6I"></a>离阴空而有缘因。<a id="a-6J"></a>故言不离六法也。<a id="a-6K"></a>佛从初发心观人法空。<a id="a-6L"></a>修三佛性。<a id="a-6M"></a>历六即位成六即人法。<a id="a-6N"></a>今观世音未是究竟之人法。<a id="a-6O"></a>即是分证之人法。<a id="a-6P"></a>前一番问答是分释无上之人称观世音。<a id="a-6Q"></a>后一番问答分释揽无上之法故称普门。<a id="a-6R"></a>当知人法因缘故。<a id="a-6S"></a>故名观世音普门也。<a id="a-6T"></a>二释慈悲者。<a id="a-6U"></a>悲名愍伤慈名爱念。<a id="a-6V"></a>愍故拔苦念故与乐。<a id="a-6W"></a>菩萨若但起慈悲心不牢固。<a id="a-6X"></a>故须发弘誓加持使坚。<a id="a-6Y"></a>譬如工匠造物节廨虽复相应若无胶漆则有零落。<a id="a-6Z"></a>誓愿如胶亦复如是。<a id="a-6a"></a>悲心愍伤。<a id="a-6b"></a>拔于世间苦集因果兴两誓愿。<a id="a-6c"></a>所谓众生无边誓愿度。<a id="a-6d"></a>烦恼无量誓愿断。<a id="a-6e"></a>此两誓愿从大悲心起。<a id="a-6f"></a>以慈爱故。<a id="a-6g"></a>欲与道灭出世因果之乐兴两誓愿。<a id="a-6h"></a>所谓法门无边誓愿知。<a id="a-6i"></a>无上佛道誓愿成。<a id="a-6j"></a>此两誓愿从大慈心起。<a id="a-6k"></a>但前明人法凡圣不同。<a id="a-6l"></a>今辩慈悲大小亦异。<a id="a-6m"></a>若三藏行人观分段生老病死八苦即起誓愿。<a id="a-6n"></a>众生无边誓愿度。<a id="a-6o"></a>若观分段颠倒结业而起誓愿。<a id="a-6p"></a>烦恼无量誓愿断。<a id="a-6q"></a>欲令众生观此因果无常生灭念念流动。<a id="a-6r"></a>修于道品即起誓愿。<a id="a-6s"></a>法门无量誓愿知。<a id="a-6t"></a>若观真谛无为之理即起誓愿。<a id="a-6u"></a>无上佛道誓愿成。<a id="a-6v"></a>如此慈悲缘有作四谛所起也。</p>
  <p id="a6w">复次通教观老死八苦如幻如化。<a id="a-6x"></a>众生颠倒谓为真实即起誓愿。<a id="a-6y"></a>贪恚痴等如幻如化。<a id="a-6z"></a>众生颠倒为之受恼即起誓愿。<a id="a-70"></a>观即色是空即识是空。<a id="a-71"></a>即贪痴等是空。<a id="a-72"></a>非色灭空色性自空。<a id="a-73"></a>空亦不可得。<a id="a-74"></a>而众生不能即色是空即起誓愿。<a id="a-75"></a>又观涅槃若有一法过涅槃者我亦说如幻化。<a id="a-76"></a>而众生谓有佛道。<a id="a-77"></a>可求即起誓愿。<a id="a-78"></a>是约无生四谛起慈悲誓愿也。<a id="a-79"></a>别教观假名之法森罗万象。<a id="a-7A"></a>应须分别导利众生。<a id="a-7B"></a>那得沈空取证。<a id="a-7C"></a>观此苦果非止一种即起誓愿。<a id="a-7D"></a>无量之苦由无量集。<a id="a-7E"></a>集既无量治亦无量。<a id="a-7F"></a>灭亦无量。<a id="a-7G"></a>如此誓愿。<a id="a-7H"></a>缘界内外苦集因果无量四谛而起誓愿也。<a id="a-7I"></a>圆教观法界圆融。<a id="a-7J"></a>本非违非顺非明非闇无明闇故则违。<a id="a-7K"></a>违之则有苦集因果。<a id="a-7L"></a>智慧明故则顺。<a id="a-7M"></a>顺之则有道灭因果。<a id="a-7N"></a>缘此违顺因果而起慈悲。<a id="a-7O"></a>譬如磁石不作心想任运吸铁。<a id="a-7P"></a>今此慈悲不作众生及以法想。<a id="a-7Q"></a>任运拔苦与乐。<a id="a-7R"></a>故名无缘慈悲也。<a id="a-7S"></a>菩萨从初发心修无缘慈悲历六即位。<a id="a-7T"></a>今此观音是分证慈悲。<a id="a-7U"></a>若前一番问答明无缘大悲拔苦。<a id="a-7V"></a>一心称名即得解脱。<a id="a-7W"></a>后一番问答从无缘大慈普门与乐。<a id="a-7X"></a>皆令得度。<a id="a-7Y"></a>故知以大慈大悲因缘故名观世音普门也。<a id="a-7Z"></a>三释福慧者。<a id="a-7a"></a>亦名定慧。<a id="a-7b"></a>定名静爱慧名观策。<a id="a-7c"></a>大论云。<a id="a-7d"></a>定爱慧策。<a id="a-7e"></a>寂照之智无幽不朗。<a id="a-7f"></a>如明镜高堂。<a id="a-7g"></a>福德禅定纯厚资发。<a id="a-7h"></a>如明灯净油。<a id="a-7i"></a>亦称为目足备得入清凉池。<a id="a-7j"></a>池即涅槃。<a id="a-7k"></a>涅槃称为二种庄严庄严法身。<a id="a-7l"></a>释此定慧自有多种。<a id="a-7m"></a>三藏以无常观理为慧。<a id="a-7n"></a>以事中诸禅定为福。<a id="a-7o"></a>以定资慧发真无漏天然之理。<a id="a-7p"></a>名为法身。<a id="a-7q"></a>若通教但以体法异于析法尔。<a id="a-7r"></a>若别教以缘修智慧与诸禅定。<a id="a-7s"></a>助开中道法身也。<a id="a-7t"></a>圆教以实相观为慧。<a id="a-7u"></a>实相寂定为福。<a id="a-7v"></a>共显非定非慧之理。<a id="a-7w"></a>名实相法身。<a id="a-7x"></a>今圆教菩萨。<a id="a-7y"></a>从初发心修此不二定慧历于六即。<a id="a-7z"></a>观音所以用智光照苦者。<a id="a-80"></a>苦是颠倒迷惑所致。<a id="a-81"></a>智慧是破惑之法。<a id="a-82"></a>故智慧能拔苦。<a id="a-83"></a>华严云。<a id="a-84"></a>又放光明名智慧。<a id="a-85"></a>又放光明名无恼。<a id="a-86"></a>思益亦然。<a id="a-87"></a>请观音云。<a id="a-88"></a>普放净光明灭除痴闇瞑。<a id="a-89"></a>故知前问答应机拔苦。<a id="a-8A"></a>是从慧庄严以得名。<a id="a-8B"></a>后问答住首楞严普现色身。<a id="a-8C"></a>不起灭定现此威仪。<a id="a-8D"></a>安禅千偈赞诸法王。<a id="a-8E"></a>故知普门示现从福德受名。<a id="a-8F"></a>良以福。<a id="a-8G"></a>慧因缘故名观世音普门也。<a id="a-8H"></a>四释真应者。<a id="a-8I"></a>真名不伪不动。<a id="a-8J"></a>应名称适根缘。<a id="a-8K"></a>集藏名身。<a id="a-8L"></a>若契实相不伪不动之理。<a id="a-8M"></a>即能称机而应。<a id="a-8N"></a>譬如揽镜像对即形。<a id="a-8O"></a>此之真应不得相离。<a id="a-8P"></a>苦外道作意修通虽能变化。<a id="a-8Q"></a>譬如瓦石光影不现。<a id="a-8R"></a>岂可以此为应。<a id="a-8S"></a>尚未破四住显偏真理。<a id="a-8T"></a>那忽有中道真应。<a id="a-8U"></a>若二乘变化修通所得此亦非应。<a id="a-8V"></a>譬如图画作意乃成了不相似。<a id="a-8W"></a>大乘不尔。<a id="a-8X"></a>得实相真譬得明镜。<a id="a-8Y"></a>不须作意法界色像即对即应。<a id="a-8Z"></a>如镜写像与真不殊。<a id="a-8a"></a>是时乃名真寂身应。<a id="a-8b"></a>菩萨从初发心历于六即。<a id="a-8c"></a>今经。<a id="a-8d"></a>前问答明于真寂而不动法界大益。<a id="a-8e"></a>观音从真身得名。<a id="a-8f"></a>后问答明随机广利出没多端。<a id="a-8g"></a>普门是从应身得名。<a id="a-8h"></a>良以真应因缘故。<a id="a-8i"></a>名观世音普门也。<a id="a-8j"></a>五释药树王身如意珠王身者。<a id="a-8k"></a>药王疗治苦患。<a id="a-8l"></a>出柰女经。<a id="a-8m"></a>珠是如意之宝。<a id="a-8n"></a>广历诸教明治病得宝。<a id="a-8o"></a>今约圆教明者。<a id="a-8p"></a>如华严云。<a id="a-8q"></a>有上药树其根深入枝叶四布。<a id="a-8r"></a>根茎枝叶皆能愈病。<a id="a-8s"></a>闻香触身无不得益。<a id="a-8t"></a>菩萨亦如是。<a id="a-8u"></a>大悲熏身形声利物名大药王。<a id="a-8v"></a>身又如如意。<a id="a-8w"></a>珠能雨大千珍宝随意而不穷不。<a id="a-8x"></a>尽菩萨大慈熏身与众生。<a id="a-8y"></a>乐名如意珠王。<a id="a-8z"></a>身此亦约六即判位。<a id="a-90"></a>就前问答遍救幽厄苦难。<a id="a-91"></a>此从药王身以得名。<a id="a-92"></a>从后问答称适所求。<a id="a-93"></a>雨实相雨得涅槃乐。<a id="a-94"></a>此从如意珠王身以得名。<a id="a-95"></a>故知二身因缘名观世音普门也。<a id="a-96"></a>六释冥显两益者。<a id="a-97"></a>冥是冥密显是彰露。<a id="a-98"></a>大圣恒以二益利安一切。<a id="a-99"></a>而众生及以下地日用不知。<a id="a-9A"></a>譬如日月照世。<a id="a-9B"></a>盲虽不见实荷深恩。<a id="a-9C"></a>故药草喻云。<a id="a-9D"></a>而诸草木不觉不知只同是一地。<a id="a-9E"></a>下品不知上品冥显两益。<a id="a-9F"></a>如文殊不知妙音神力所作。<a id="a-9G"></a>以不知故名为冥益。<a id="a-9H"></a>此亦约六即判位。<a id="a-9I"></a>若就前问答。<a id="a-9J"></a>不见形声密荷深祐。<a id="a-9K"></a>名为冥益。<a id="a-9L"></a>圣人之益虽不可知。<a id="a-9M"></a>圣欲使知昆虫能知。<a id="a-9N"></a>如后问答亲睹色身得闻说法。<a id="a-9O"></a>视听彰灼法利显然。<a id="a-9P"></a>故知观音从冥益得名。<a id="a-9Q"></a>普门从显益得名。<a id="a-9R"></a>以冥显因缘故名观世音普门也。<a id="a-9S"></a>七释权实者。<a id="a-9T"></a>权是暂用实非暂用。<a id="a-9U"></a>略言权实则有三种。<a id="a-9V"></a>一自行论权实。<a id="a-9W"></a>自观中道为实二观为权。<a id="a-9X"></a>二就化他论权实。<a id="a-9Y"></a>他根性不同。<a id="a-9Z"></a>或说权为实说实为权。<a id="a-9a"></a>不可定判。<a id="a-9b"></a>但约他意以明权实也。<a id="a-9c"></a>三自行化他合明权实者。<a id="a-9d"></a>若自观三谛有权有实。<a id="a-9e"></a>皆名为实。<a id="a-9f"></a>化他随缘亦有权有实。<a id="a-9g"></a>皆名为权。<a id="a-9h"></a>用此三义历四教。<a id="a-9i"></a>复就自行权实明六即判位。<a id="a-9j"></a>寻此品意是明自行化他论权实前。<a id="a-9k"></a>问答从自行化他之实智益物后。<a id="a-9l"></a>问答从自行化他之权以益物。<a id="a-9m"></a>故知权实因缘故。<a id="a-9n"></a>名观世音普门也。<a id="a-9o"></a>八释本迹者。<a id="a-9p"></a>本名实得迹名应现。<a id="a-9q"></a>若通途作本迹者。<a id="a-9r"></a>世智凡夫本意难测。<a id="a-9s"></a>乃至别教本迹。<a id="a-9t"></a>若圆教无始发心。<a id="a-9u"></a>初破无明所得法身者名之为本。<a id="a-9v"></a>垂形百亿高下不定称之为迹。<a id="a-9w"></a>若一往判真应。<a id="a-9x"></a>多用上地为真为本。<a id="a-9y"></a>下地为应为迹。<a id="a-9z"></a>地地传作此判。<a id="a-A0"></a>真本唯据于高应迹唯指于下。<a id="a-A1"></a>此义不可。<a id="a-A2"></a>今细明本迹则与真应异。<a id="a-A3"></a>本是实得。<a id="a-A4"></a>始坐道场及初住所得法身即是其本。<a id="a-A5"></a>迹为上地之佛及作上地菩萨悉名为迹。<a id="a-A6"></a>不可以上。<a id="a-A7"></a>地高故称之为本。<a id="a-A8"></a>始得初住目之为迹。<a id="a-A9"></a>何以故。<a id="a-AA"></a>实不得上地上地非本。<a id="a-AB"></a>实得下地下地非迹。<a id="a-AC"></a>故寿量云。<a id="a-AD"></a>随自意随他意。<a id="a-AE"></a>是本迹意也。<a id="a-AF"></a>就本迹明六即。<a id="a-AG"></a>就前问答不可说示。<a id="a-AH"></a>但冥祐前人。<a id="a-AI"></a>从本地得名。<a id="a-AJ"></a>后问答殊形异状应现度脱。<a id="a-AK"></a>从迹地得名。<a id="a-AL"></a>故知本迹因缘故。<a id="a-AM"></a>名观世音普门也。<a id="a-AN"></a>九释了因缘因者。<a id="a-AO"></a>了是显发缘是资助。<a id="a-AP"></a>资助于了显发法身。<a id="a-AQ"></a>了者即是般若观智。<a id="a-AR"></a>亦名慧行正道智慧庄严。<a id="a-AS"></a>缘者即是解脱。<a id="a-AT"></a>行行助道福德庄严。<a id="a-AU"></a>大论云一人能耘一人能种。<a id="a-AV"></a>种喻于缘耘喻于了。<a id="a-AW"></a>通论教教皆具缘了义。<a id="a-AX"></a>今正明圆教二种庄严之因。<a id="a-AY"></a>佛具二种庄严之果。<a id="a-AZ"></a>原此因果根本即是性德缘了也。<a id="a-Aa"></a>此之性德本自有之非适今也。<a id="a-Ab"></a>大经云。<a id="a-Ac"></a>一切诸法本性自空。<a id="a-Ad"></a>亦用菩萨修习空故见诸法空。<a id="a-Ae"></a>即了因种子本自有之。<a id="a-Af"></a>又云。<a id="a-Ag"></a>一切众生皆有初地味禅。<a id="a-Ah"></a>思益云。<a id="a-Ai"></a>一切众生即灭尽定。<a id="a-Aj"></a>此即缘因种子本自有之。<a id="a-Ak"></a>以此二种方便修习渐渐增长。<a id="a-Al"></a>起于毫末得成修得合抱大树。<a id="a-Am"></a>摩诃般若首楞严定。<a id="a-An"></a>此一科不论六即。<a id="a-Ao"></a>但就根本性德义尔。<a id="a-Ap"></a>前问答从了种受名。<a id="a-Aq"></a>后问答从缘种受名。<a id="a-Ar"></a>故知了因缘因。<a id="a-As"></a>故名观世音普门也。<a id="a-At"></a>十释智断者。<a id="a-Au"></a>通途意。<a id="a-Av"></a>智即有为功德满。<a id="a-Aw"></a>亦名圆净涅槃言有为功德者。<a id="a-Ax"></a>即是因时智慧。<a id="a-Ay"></a>有照用修成之义故称有为。<a id="a-Az"></a>因虽无常而果是常。<a id="a-B0"></a>将因来名果故言有为功德满也。<a id="a-B1"></a>断即无为功德满。<a id="a-B2"></a>亦名解脱。<a id="a-B3"></a>亦名方便净涅槃。<a id="a-B4"></a>言无为者。<a id="a-B5"></a>若小乘但取烦恼灭无为断。<a id="a-B6"></a>但离虚妄名为解脱。<a id="a-B7"></a>其实未得一切解脱。<a id="a-B8"></a>此乃无体之断德也。<a id="a-B9"></a>大乘是有体之断。<a id="a-BA"></a>不取灭无为断。<a id="a-BB"></a>但取随所调伏众生之处。<a id="a-BC"></a>恶不能染。<a id="a-BD"></a>纵任自在无有累缚。<a id="a-BE"></a>名为断德。<a id="a-BF"></a>指此名无为功德。<a id="a-BG"></a>故净名云。<a id="a-BH"></a>不断痴爱起诸明脱。<a id="a-BI"></a>又云。<a id="a-BJ"></a>于诸见不动而修三十七品。<a id="a-BK"></a>爱见为侍。<a id="a-BL"></a>亦名如来种。<a id="a-BM"></a>乃至五无间皆生解脱。<a id="a-BN"></a>无所染碍名为一切解脱。<a id="a-BO"></a>即是断德无为也。<a id="a-BP"></a>寂而常照即智德也。<a id="a-BQ"></a>小乘灰身灭智。<a id="a-BR"></a>既其无身将何入生死。<a id="a-BS"></a>而论调伏无碍无染。<a id="a-BT"></a>灭智何所照寂如此智断圆极故法身显著。<a id="a-BU"></a>即是三种佛性义圆也。<a id="a-BV"></a>法身满足即是非因非果正因满。<a id="a-BW"></a>故云隐名如来藏显名法身。<a id="a-BX"></a>虽非是因而名为正因。<a id="a-BY"></a>虽非是果而名为法身。<a id="a-BZ"></a>大经云。<a id="a-Ba"></a>非因非果名佛性者。<a id="a-Bb"></a>即是此正因佛性也。<a id="a-Bc"></a>又云。<a id="a-Bd"></a>是因非果名为佛性者。<a id="a-Be"></a>此据性德缘了皆名为因也。<a id="a-Bf"></a>又云。<a id="a-Bg"></a>是果非因名佛性者。<a id="a-Bh"></a>此据修德缘了皆满。<a id="a-Bi"></a>了转名般若缘转名解脱。<a id="a-Bj"></a>亦名菩提果。<a id="a-Bk"></a>亦名大涅槃果。<a id="a-Bl"></a>果皆称为果也。<a id="a-Bm"></a>佛性通于因果不纵不横。<a id="a-Bn"></a>性德时三因不纵不横果满时名三德。<a id="a-Bo"></a>故普贤观云。<a id="a-Bp"></a>大乘因者诸法实相。<a id="a-Bq"></a>大乘果者亦诸法实相。<a id="a-Br"></a>智德既满湛然常照。<a id="a-Bs"></a>随机即应一时解脱。<a id="a-Bt"></a>断德处处调伏。<a id="a-Bu"></a>皆令得度。<a id="a-Bv"></a>前问答从智德分满受名。<a id="a-Bw"></a>后问答从断德分满受名。<a id="a-Bx"></a>故知以智断因缘名观世音普门也。</p>
  <p id="aBy">问。<a id="a-Bz"></a>此十义名字出余经。<a id="a-C0"></a>那得用释此品。</p>
  <p id="aC1">答。<a id="a-C2"></a>大乘义通众经共用。<a id="a-C3"></a>若不许此者。<a id="a-C4"></a>佛性出涅槃。<a id="a-C5"></a>五住二死出胜鬘。<a id="a-C6"></a>诸师那得浪用通众经耶。<a id="a-C7"></a>此品在文虽无十名。<a id="a-C8"></a>总将二问答帖十义意。<a id="a-C9"></a>宛然可解。<a id="a-CA"></a>今已如前。<a id="a-CB"></a>今更别点句句来证十义者。<a id="a-CC"></a>如文云。<a id="a-CD"></a>以何因缘名观世音。<a id="a-CE"></a>又云。<a id="a-CF"></a>以是因缘名观世音。<a id="a-CG"></a>即是据人名也。<a id="a-CH"></a>后文云普门示现即是明法也。<a id="a-CI"></a>有如是等大威神力多所饶益即慈也。<a id="a-CJ"></a>愍诸四众即悲也。<a id="a-CK"></a>欲知智在说。<a id="a-CL"></a>十九说法即智慧也。<a id="a-CM"></a>一时礼拜得无量无边福德之利。<a id="a-CN"></a>即福德也。<a id="a-CO"></a>自在之业。<a id="a-CP"></a>即法身也。<a id="a-CQ"></a>何故尔。<a id="a-CR"></a>法身于一切得自在。<a id="a-CS"></a>智慧契此故名为业。<a id="a-CT"></a>寿量云。<a id="a-CU"></a>慧光照无量久修业所得。<a id="a-CV"></a>威神之力巍巍如是。<a id="a-CW"></a>如是满足之名。<a id="a-CX"></a>即是真身也。<a id="a-CY"></a>普门示现神通力。<a id="a-CZ"></a>即应身也。<a id="a-Ca"></a>游诸国土度脱众生。<a id="a-Cb"></a>即药树王身也。<a id="a-Cc"></a>于怖畏急难之中能施无畏。<a id="a-Cd"></a>即如意珠王身也。<a id="a-Ce"></a>福不唐捐即冥益也。<a id="a-Cf"></a>三十三身即显益也。<a id="a-Cg"></a>现佛身即实智也。<a id="a-Ch"></a>现余身即权智也。<a id="a-Ci"></a>观音身即本余身即迹也。<a id="a-Cj"></a>又大威神力是本方便力是迹。<a id="a-Ck"></a>闻是观世音。<a id="a-Cl"></a>菩萨名者若有闻是品者。<a id="a-Cm"></a>即证了因。<a id="a-Cn"></a>功德不少即缘因。<a id="a-Co"></a>不肯受常舍行故。<a id="a-Cp"></a>及即时观其音声。<a id="a-Cq"></a>观即智。<a id="a-Cr"></a>皆得解脱种种调伏众生。<a id="a-Cs"></a>八万四千发心等。<a id="a-Ct"></a>是利益即断也。<a id="a-Cu"></a>第四料简者。</p>
  <p id="aCv">问。<a id="a-Cw"></a>人对观音法对普门者。<a id="a-Cx"></a>方等有。<a id="a-Cy"></a>普门法王子标于人名。<a id="a-Cz"></a>此义云何同。</p>
  <p id="aD0">答。<a id="a-D1"></a>此应作四句分别。<a id="a-D2"></a>人非法法非人。<a id="a-D3"></a>人即法法即人。<a id="a-D4"></a>若约华严次第意地。<a id="a-D5"></a>前生死行人未是实相之法。<a id="a-D6"></a>此法亦非彼人。<a id="a-D7"></a>若作不次第意者。<a id="a-D8"></a>人即实相实相即人。<a id="a-D9"></a>人法不二也。<a id="a-DA"></a>若三藏有门明无假人但实法此法非人。<a id="a-DB"></a>若空门揽实法成假人。<a id="a-DC"></a>人法两异。<a id="a-DD"></a>若其不离人论法不离法论人。<a id="a-DE"></a>此乃是二谛意非中道之人法也。<a id="a-DF"></a>若方等对小明大论人法者。<a id="a-DG"></a>明小同三藏明大同华严。<a id="a-DH"></a>般若涅槃等例尔。<a id="a-DI"></a>今方等中明普门者。<a id="a-DJ"></a>即大乘意。<a id="a-DK"></a>今明普门是法。<a id="a-DL"></a>何得有法无人。<a id="a-DM"></a>彼明普门是人。<a id="a-DN"></a>何得但人无法。<a id="a-DO"></a>此则人法互举。<a id="a-DP"></a>彼经标人此处标法尔。<a id="a-DQ"></a>例如小乘明身子智慧第一。<a id="a-DR"></a>余弟子各就余法门论第一。<a id="a-DS"></a>本以智慧断惑发真无漏。<a id="a-DT"></a>余人无慧那得入道。<a id="a-DU"></a>既得道果果知有慧。<a id="a-DV"></a>但各举其初门别称第一。<a id="a-DW"></a>譬如刀刃断物必藉于背方有利用。<a id="a-DX"></a>诸数如刀背慧数如刀刃。<a id="a-DY"></a>今普门义亦尔。<a id="a-DZ"></a>但以因缘之法当普门之名。<a id="a-Da"></a>何得无了因之人耶。<a id="a-Db"></a>若并从观音标名者。<a id="a-Dc"></a>此则通漫。<a id="a-Dd"></a>欲使世谛不乱互举别名。<a id="a-De"></a>如身具六根但称为净眼净意。<a id="a-Df"></a>岂得无余根耶。<a id="a-Dg"></a>料简慈悲者。</p>
  <p id="aDh">问。<a id="a-Di"></a>若大悲拔苦苦除即是得乐。<a id="a-Dj"></a>大慈与乐乐至即是拔苦。<a id="a-Dk"></a>何意两分。</p>
  <p id="aDl">答。<a id="a-Dm"></a>通论如此别则不然。<a id="a-Dn"></a>譬如拔罪于狱。<a id="a-Do"></a>未施五尘身虽免痛根情未娱。<a id="a-Dp"></a>此但拔苦未名与乐。<a id="a-Dq"></a>又如施五尘于狱。<a id="a-Dr"></a>耳眼虽悦不名拔苦。<a id="a-Ds"></a>为从别义各显一边。<a id="a-Dt"></a>故别说尔。</p>
  <p id="aDu">问。<a id="a-Dv"></a>此中何意不论喜舍。</p>
  <p id="aDw">答。<a id="a-Dx"></a>四无量心名虽有四但是三义。<a id="a-Dy"></a>大经云。<a id="a-Dz"></a>忧毕叉。<a id="a-E0"></a>毕叉名舍。<a id="a-E1"></a>舍者两舍也。<a id="a-E2"></a>即是非慈非悲不二之意。<a id="a-E3"></a>不二而二即是慈悲。<a id="a-E4"></a>喜者。<a id="a-E5"></a>从乐生喜初欲与乐。<a id="a-E6"></a>众生苦重不能得乐则无所可喜。<a id="a-E7"></a>若拔苦竟即能得乐。<a id="a-E8"></a>还遂本怀故乐后加喜。<a id="a-E9"></a>苦后无此故不开喜。<a id="a-EA"></a>如阿输加王七日应死。<a id="a-EB"></a>虽有五欲之乐忧苦切心。<a id="a-EC"></a>又如一身少许痛恼能夺一身之乐。<a id="a-ED"></a>故知苦重不得乐也。</p>
  <p id="aEE">问。<a id="a-EF"></a>禅支明喜在前乐支在后。<a id="a-EG"></a>复云何。</p>
  <p id="aEH">答。<a id="a-EI"></a>禅支就从粗入细。<a id="a-EJ"></a>此中庆彼得乐故喜心在后也。</p>
  <p id="aEK">复次外道修四无量自证禅定。<a id="a-EL"></a>作想虚运彼无实益。<a id="a-EM"></a>不能令他拔苦得乐。<a id="a-EN"></a>虽自获定虚妄世法。<a id="a-EO"></a>报尽还堕不免于苦。<a id="a-EP"></a>自他俱无利益。<a id="a-EQ"></a>若二乘修四无量但自拔苦于他无益自拔分段未免变易。<a id="a-ER"></a>灰身灭智非究竟乐。<a id="a-ES"></a>今菩萨不尔。<a id="a-ET"></a>非凡夫行非贤圣行。<a id="a-EU"></a>非凡夫者不同自受禅乐。<a id="a-EV"></a>非贤圣者不同自拔于苦。<a id="a-EW"></a>不同自受乐故即与他乐。<a id="a-EX"></a>不同自拔苦故即拔他苦。<a id="a-EY"></a>亦是即拔苦是即与乐。<a id="a-EZ"></a>即与乐亦即是拔苦。<a id="a-Ea"></a>但分别说之誓愿相对。<a id="a-Eb"></a>前明拔苦后明与乐尔。<a id="a-Ec"></a>料简福慧者。</p>
  <p id="aEd">问。<a id="a-Ee"></a>观音对智称之而拔苦。<a id="a-Ef"></a>普门对福见之而得乐何也。</p>
  <p id="aEg">答。<a id="a-Eh"></a>智是光明正治闇惑。<a id="a-Ei"></a>惑是生死苦恼。<a id="a-Ej"></a>若治闇惑之苦。<a id="a-Ek"></a>岂不用智解之光。<a id="a-El"></a>故称智慧人名即拔苦也。<a id="a-Em"></a>法是法门门名能通。<a id="a-En"></a>通至涅槃安乐之处。<a id="a-Eo"></a>初习此法是得乐因。<a id="a-Ep"></a>后证此法是得乐果。<a id="a-Eq"></a>故对此普门明其与乐也。</p>
  <p id="aEr">问。<a id="a-Es"></a>福慧相须本不相离。<a id="a-Et"></a>若定而无慧者此定名痴定。<a id="a-Eu"></a>譬如盲儿骑瞎马必堕坑落堑而无疑也。<a id="a-Ev"></a>若慧而无定者此慧名狂慧。<a id="a-Ew"></a>譬如风中然灯摇扬。<a id="a-Ex"></a>摇扬照物不了。<a id="a-Ey"></a>故知福慧相资二轮平等堪能运载也。<a id="a-Ez"></a>若尔。<a id="a-F0"></a>何意以智慧拔苦福德与乐耶。</p>
  <p id="aF1">自有福德是智慧智慧是福德。<a id="a-F2"></a>自有福德非智慧智慧非福德。<a id="a-F3"></a>大小乘皆备四句。<a id="a-F4"></a>如六度菩萨修般若。<a id="a-F5"></a>分阎浮提为七分。<a id="a-F6"></a>此是世智不能断惑。<a id="a-F7"></a>此犹属福德摄。<a id="a-F8"></a>即名此福是智故。<a id="a-F9"></a>此智是福不断惑故。<a id="a-FA"></a>若声闻人智慧能断若名智慧非福德。<a id="a-FB"></a>如饿罗汉也。<a id="a-FC"></a>若福德非世智亦非出世智者。<a id="a-FD"></a>如白象也。<a id="a-FE"></a>若大乘四句者。<a id="a-FF"></a>别教地前三十心行行名福德慧行名智慧。<a id="a-FG"></a>此慧不能破无明。<a id="a-FH"></a>此慧还属福德摄。<a id="a-FI"></a>不破无明故。<a id="a-FJ"></a>此福是智慧方便治取相故。<a id="a-FK"></a>若地前皆名福德。<a id="a-FL"></a>地上皆名智慧。<a id="a-FM"></a>此智慧非福德福德非智慧。<a id="a-FN"></a>方等般若带小明大。<a id="a-FO"></a>若带小福慧如前四句。<a id="a-FP"></a>明大福慧如向四句。<a id="a-FQ"></a>今此普门名福慧者。<a id="a-FR"></a>福即是慧。<a id="a-FS"></a>慧即是福。<a id="a-FT"></a>福慧不二。<a id="a-FU"></a>故大论云。<a id="a-FV"></a>如是尊妙人则能见般若。<a id="a-FW"></a>此慧那得无定。<a id="a-FX"></a>得首楞严定何曾无慧。<a id="a-FY"></a>论云健相三昧能破强敌。<a id="a-FZ"></a>大经云。<a id="a-Fa"></a>佛性者。<a id="a-Fb"></a>有五种名。<a id="a-Fc"></a>亦名般若亦名师子吼。<a id="a-Fd"></a>亦名首楞严亦名金刚佛性等即是定慧具足之名也。<a id="a-Fe"></a>非禅不慧。<a id="a-Ff"></a>非慧不禅。<a id="a-Fg"></a>禅慧不二。<a id="a-Fh"></a>不二而二。<a id="a-Fi"></a>分门别说作定慧二解。<a id="a-Fj"></a>故释论解般若明十八空。<a id="a-Fk"></a>解禅定明百八三昧。<a id="a-Fl"></a>此是二说二即不二。<a id="a-Fm"></a>料简真应者。<a id="a-Fn"></a>亦有四句之殊。<a id="a-Fo"></a>非真非应。<a id="a-Fp"></a>应而非真。<a id="a-Fq"></a>真而非应。<a id="a-Fr"></a>亦真亦应。<a id="a-Fs"></a>若非真非应。<a id="a-Ft"></a>此就理可解。<a id="a-Fu"></a>又就凡夫。<a id="a-Fv"></a>不见理故非真无用故非应。<a id="a-Fw"></a>此亦可解应而非真者。<a id="a-Fx"></a>外道亦得五通同他施化。<a id="a-Fy"></a>通论亦得是应而不得名真。<a id="a-Fz"></a>真而非应者。<a id="a-G0"></a>二乘人入真断结。<a id="a-G1"></a>灰身灭智不能起应。<a id="a-G2"></a>此亦是通论其真尔。<a id="a-G3"></a>亦真亦应者。<a id="a-G4"></a>此则别显中道为真。<a id="a-G5"></a>即真而论用为应真应不二。<a id="a-G6"></a>不二而二者故言真应尔。<a id="a-G7"></a>今依文互举一往言其真应。<a id="a-G8"></a>前番问答明真身常益。<a id="a-G9"></a>后番问答明应身间益。<a id="a-GA"></a>常间不得相离二鸟俱游。<a id="a-GB"></a>二往为论真身亦恒亦不恒。<a id="a-GC"></a>应身亦间亦不间。<a id="a-GD"></a>若小乘明义。<a id="a-GE"></a>例如善吉石窟观空见佛法身。<a id="a-GF"></a>莲华尼则不见。<a id="a-GG"></a>此岂非小乘中真身恒益不恒益义。<a id="a-GH"></a>丈六之应亦有见不见。<a id="a-GI"></a>此岂非应身有间有不间义。<a id="a-GJ"></a>大乘法身亦尔。<a id="a-GK"></a>于理为恒益于情为不恒益。<a id="a-GL"></a>应身亦尔。<a id="a-GM"></a>此缘灭彼缘兴无有断绝是不间义。<a id="a-GN"></a>同质异见是其间义。<a id="a-GO"></a>而今分别。<a id="a-GP"></a>一往前问答属恒益。<a id="a-GQ"></a>后问答属不恒益也。<a id="a-GR"></a>料简药珠二身者。<a id="a-GS"></a>药有差病拔苦之功。<a id="a-GT"></a>亦有全身增命致宝之用。<a id="a-GU"></a>故经云。<a id="a-GV"></a>若全身命便为已得玩好之具也。<a id="a-GW"></a>如意珠王非但雨宝亦能除病。<a id="a-GX"></a>大施太子入海得珠还治父母眼。<a id="a-GY"></a>大品云。<a id="a-GZ"></a>若人眼痛珠着身上病即除愈故知通具二义。<a id="a-Ga"></a>若别据一边。<a id="a-Gb"></a>约除患以譬药证乐以况珠尔。<a id="a-Gc"></a>料简冥显两益。<a id="a-Gd"></a>凡有三十六句。<a id="a-Ge"></a>料简权实二智者。<a id="a-Gf"></a>前问答实智照真而众生得脱。<a id="a-Gg"></a>权智照假而众生得度。<a id="a-Gh"></a>度为度权亦度于实。<a id="a-Gi"></a>脱为脱真亦脱于假。<a id="a-Gj"></a>答此亦具四句。<a id="a-Gk"></a>或因真智解脱于权。<a id="a-Gl"></a>七难消除二求愿满是也。<a id="a-Gm"></a>或因真智解脱于实。<a id="a-Gn"></a>三毒皆离是也。<a id="a-Go"></a>或因权智得度于实。<a id="a-Gp"></a>三十三身得度是也。<a id="a-Gq"></a>或因权智得度于权。<a id="a-Gr"></a>于怖畏急难之中得无畏是也。<a id="a-Gs"></a>或二俱度脱。<a id="a-Gt"></a>或二俱不度不脱。<a id="a-Gu"></a>今依文判互出一边。<a id="a-Gv"></a>前文脱权后文度实。<a id="a-Gw"></a>料简本迹者。<a id="a-Gx"></a>通论本迹俱能拔苦与乐。<a id="a-Gy"></a>故寿量云。<a id="a-Gz"></a>闻佛寿无量得清净无漏无量之果报。<a id="a-H0"></a>即是从本得乐。<a id="a-H1"></a>请观音云。<a id="a-H2"></a>或游戏地狱大悲代受苦。<a id="a-H3"></a>此是从迹拔苦。<a id="a-H4"></a>众生不达本源后流转苦恼。<a id="a-H5"></a>若识本理即于苦而得解脱也。<a id="a-H6"></a>众生若不见迹中施化。<a id="a-H7"></a>不能三业种福则无功德之因。<a id="a-H8"></a>焉致乐果。<a id="a-H9"></a>非本无以垂迹非迹无以显本。<a id="a-HA"></a>前问答是明迹本。<a id="a-HB"></a>后问答是明本迹。</p>
  <p id="aHC">问。<a id="a-HD"></a>本迹与真应云何异。</p>
  <p id="aHE">答。<a id="a-HF"></a>真应就一世横辩。<a id="a-HG"></a>如诸经所明。<a id="a-HH"></a>本迹就三世竖论。<a id="a-HI"></a>如寿量所说。<a id="a-HJ"></a>料简缘了者。</p>
  <p id="aHK">问。<a id="a-HL"></a>缘了既有性德善亦有性德恶否。</p>
  <p id="aHM">答。<a id="a-HN"></a>具。</p>
  <p id="aHO">问。<a id="a-HP"></a>阐提与佛断何等善恶。</p>
  <p id="aHQ">答。<a id="a-HR"></a>阐提断修善尽但性善在。<a id="a-HS"></a>佛断修恶尽但性恶在。</p>
  <p id="aHT">问。<a id="a-HU"></a>性德善恶何不可断。</p>
  <p id="aHV">答。<a id="a-HW"></a>性之善恶但是善恶之法门。<a id="a-HX"></a>性不可改历三世无谁能毁。<a id="a-HY"></a>复不可断坏。<a id="a-HZ"></a>譬如魔虽烧经何能令性善法门尽。<a id="a-Ha"></a>纵令佛烧恶谱亦不能令恶法门尽。<a id="a-Hb"></a>如秦焚典坑儒。<a id="a-Hc"></a>岂能令善恶断尽耶。</p>
  <p id="aHd">问。<a id="a-He"></a>阐提不断性善还能令修善起。<a id="a-Hf"></a>佛不断性恶还令修恶起耶。</p>
  <p id="aHg">答。<a id="a-Hh"></a>阐提既不达性善。<a id="a-Hi"></a>以不达故还为善所染。<a id="a-Hj"></a>修善得起广治诸恶。<a id="a-Hk"></a>佛虽不断性恶而能达于恶。<a id="a-Hl"></a>以达恶故于恶自在。<a id="a-Hm"></a>故不为恶所染修恶不得起。<a id="a-Hn"></a>故佛永无复恶。<a id="a-Ho"></a>以自在故广用诸恶法门化度众生。<a id="a-Hp"></a>终日用之终日不染。<a id="a-Hq"></a>不染故不起。<a id="a-Hr"></a>那得以阐提为例耶。<a id="a-Hs"></a>若阐提能达此善恶。<a id="a-Ht"></a>则不复名为一阐提也。<a id="a-Hu"></a>若依他人明阐提断善尽为阿梨耶识所熏更能起善。<a id="a-Hv"></a>梨耶即是无记无明。<a id="a-Hw"></a>善恶依持为一切种子。<a id="a-Hx"></a>阐提不断无明无记故还生善。<a id="a-Hy"></a>佛断无记无明尽无所可熏故恶不复还生。<a id="a-Hz"></a>若欲以恶化物。<a id="a-I0"></a>但作神通变现度众生尔。<a id="a-I1"></a>问若佛地断恶尽作神通以恶化物者。<a id="a-I2"></a>此作意方能起恶。<a id="a-I3"></a>如人画诸色像非是任运。<a id="a-I4"></a>如明镜不动色像自形。<a id="a-I5"></a>可是不可思议理能应恶。<a id="a-I6"></a>若作意者与外道何异。<a id="a-I7"></a>今明阐提不断性德之善遇缘善发。<a id="a-I8"></a>佛亦不断性恶机缘所激慈力所熏。<a id="a-I9"></a>入阿鼻同一切恶事化众生。<a id="a-IA"></a>以有性恶故名不断。<a id="a-IB"></a>无复修恶名不常。<a id="a-IC"></a>若修性俱尽则是断不得为不断不常。<a id="a-ID"></a>阐提亦尔。<a id="a-IE"></a>性善不断还生善根。<a id="a-IF"></a>如来性恶不断还能起恶。<a id="a-IG"></a>虽起于恶而是解心无染。<a id="a-IH"></a>通达恶际即是实际。<a id="a-II"></a>能以五逆相而得解脱。<a id="a-IJ"></a>亦不缚不脱行于非道通达佛道。<a id="a-IK"></a>阐提染而不达与此为异也。<a id="a-IL"></a>料简智断者。<a id="a-IM"></a>此是一法异名不得相离。<a id="a-IN"></a>如人一体。<a id="a-IO"></a>何故从智拔苦从断与乐。<a id="a-IP"></a>然而慧解之心称智。<a id="a-IQ"></a>无缚碍身称断。<a id="a-IR"></a>譬如人被缚。<a id="a-IS"></a>运力属智肃然附外属断运力属心。<a id="a-IT"></a>故名智慧庄严。<a id="a-IU"></a>附断体散属色身名福德庄严。<a id="a-IV"></a>今经文言说不得一时。<a id="a-IW"></a>故互举智断若深得此十义意者。<a id="a-IX"></a>解一千从。<a id="a-IY"></a>广释观世音普门义则不可尽也。<a id="a-IZ"></a>第二别释名者。<a id="a-Ia"></a>为二。<a id="a-Ib"></a>先明观世音。<a id="a-Ic"></a>次明普门。<a id="a-Id"></a>以何因缘名观世音。<a id="a-Ie"></a>通释如前。<a id="a-If"></a>别者则以境智因缘故名观世音。<a id="a-Ig"></a>云何境智。<a id="a-Ih"></a>境智有二。<a id="a-Ii"></a>一思议境智。<a id="a-Ij"></a>二不思议境智。<a id="a-Ik"></a>思议境智又二。<a id="a-Il"></a>一约理外。<a id="a-Im"></a>二约理内。<a id="a-In"></a>理外为四。<a id="a-Io"></a>一天然境智。<a id="a-Ip"></a>只问此境为当由境故境由智故境。<a id="a-Iq"></a>此智为当由智故智由境故智。<a id="a-Ir"></a>若由境故境此境是境。<a id="a-Is"></a>境即自生境。<a id="a-It"></a>若智由智故智亦是自生智。<a id="a-Iu"></a>自生名性自尔。<a id="a-Iv"></a>非佛天人所作。<a id="a-Iw"></a>照与不照恒是境智。<a id="a-Ix"></a>故名天然境智。<a id="a-Iy"></a>二明相待者。<a id="a-Iz"></a>若境不自境因智故境。<a id="a-J0"></a>智不自智因境故智此即他生义。<a id="a-J1"></a>何故尔。<a id="a-J2"></a>境自生境既称为自。<a id="a-J3"></a>以境望智。<a id="a-J4"></a>智即是他。<a id="a-J5"></a>今境从智生岂非他境。<a id="a-J6"></a>智亦如是故名相待。<a id="a-J7"></a>次明因。<a id="a-J8"></a>缘境智者。<a id="a-J9"></a>若境不由智故境亦不由境故境。<a id="a-JA"></a>智境因缘故境。<a id="a-JB"></a>智亦如是。<a id="a-JC"></a>此即境智因缘共生义。<a id="a-JD"></a>共生有二过堕自他性中。<a id="a-JE"></a>次绝待明境智者。<a id="a-JF"></a>非境非智而说境智。<a id="a-JG"></a>此即离境离智无因缘而辩境智者。<a id="a-JH"></a>此是无因缘绝待。<a id="a-JI"></a>从因缘尚不可得。<a id="a-JJ"></a>何况无因缘。<a id="a-JK"></a>一往谓绝理而穷之不成绝待。<a id="a-JL"></a>并是理外行心妄想推计。<a id="a-JM"></a>故中论云。<a id="a-JN"></a>诸法不自生。<a id="a-JO"></a>亦不从他生。<a id="a-JP"></a>不共不无因。<a id="a-JQ"></a>是故说无生。<a id="a-JR"></a>那得如前四种。<a id="a-JS"></a>计执是实余妄语。<a id="a-JT"></a>性实之执见爱生着九十八使。<a id="a-JU"></a>苦集浩然流转不息。<a id="a-JV"></a>云何执此而生苦集。<a id="a-JW"></a>随执一种境智谓以为是。<a id="a-JX"></a>随顺赞叹心则爱着而生欢喜。<a id="a-JY"></a>即是贪使。<a id="a-JZ"></a>若人违逆责毁心则忿怒而生嗔恚即是嗔使。<a id="a-Ja"></a>贪恚既起岂非痴使。<a id="a-Jb"></a>我解此境智他所不解以其所执矜傲于人岂非慢使。<a id="a-Jc"></a>既执此为是。<a id="a-Jd"></a>今虽无疑后当大疑岂非疑使。<a id="a-Je"></a>我知解此法。<a id="a-Jf"></a>法中计我岂非身见。<a id="a-Jg"></a>六十二见随堕一边岂非边见。<a id="a-Jh"></a>如此妄执不当道理岂非邪见。<a id="a-Ji"></a>执此是实计为涅槃岂非见取果盗。<a id="a-Jj"></a>谓此为道依之进行岂非戒取因盗。<a id="a-Jk"></a>十使宛然皆从所执境智上起。<a id="a-Jl"></a>将此历三界四谛则有八十八使。<a id="a-Jm"></a>就思惟历三界则有九十八使。<a id="a-Jn"></a>此则集谛结业颠倒浩然。<a id="a-Jo"></a>方招苦果生死不绝。<a id="a-Jp"></a>于其境智不识苦集。<a id="a-Jq"></a>何处有道灭。<a id="a-Jr"></a>既不识四谛则破世间出世间因果。<a id="a-Js"></a>无世出世法故无法宝。<a id="a-Jt"></a>不识出世果无佛宝。<a id="a-Ju"></a>不识出世因无僧宝贤圣之义。<a id="a-Jv"></a>一切俱失。<a id="a-Jw"></a>若作如此执自生境智者。<a id="a-Jx"></a>只是结构生死。<a id="a-Jy"></a>增长结业过患甚多。<a id="a-Jz"></a>若非理外境智更将何等为理外耶。<a id="a-K0"></a>故大论云。<a id="a-K1"></a>凡夫三种语。<a id="a-K2"></a>见慢名字。<a id="a-K3"></a>圣人但一种语。<a id="a-K4"></a>名字。<a id="a-K5"></a>今凡夫见慢取着谬用佛语。<a id="a-K6"></a>介尔取着乖理成诤。<a id="a-K7"></a>虽傍经论引证文字。<a id="a-K8"></a>如虫蚀木偶得成字。<a id="a-K9"></a>寻其内心实不能解是字非字。<a id="a-KA"></a>口言境智不解境智。<a id="a-KB"></a>以不解故如服甘露。<a id="a-KC"></a>则以境智起见伤命早夭。<a id="a-KD"></a>故为龙树所破。<a id="a-KE"></a>今不取此为境智以释观世音。<a id="a-KF"></a>自生境智既尔余三句亦然。<a id="a-KG"></a>二明思议理内境智者。<a id="a-KH"></a>亦作上四门。<a id="a-KI"></a>名字虽同观智淳熟不生执见。<a id="a-KJ"></a>毕故不造新成方便道。<a id="a-KK"></a>发生暖顶乃至十六心眼智明觉。<a id="a-KL"></a>豁然得悟。<a id="a-KM"></a>破诸见惑与理相应。<a id="a-KN"></a>譬如盲人金[金*畀]抉膜灼然不谬。<a id="a-KO"></a>此之真观名之为智。<a id="a-KP"></a>所照之理名之为境。<a id="a-KQ"></a>以发无漏故称理内境智。<a id="a-KR"></a>虽见此理终是作意入真。<a id="a-KS"></a>故名思议境智也。<a id="a-KT"></a>今明观世音亦不从此境智因缘得名也。</p>
  <p id="aKU">次明不思议境智者。<a id="a-KV"></a>若自他共无因等四句俱非境智者。<a id="a-KW"></a>今诸经论所明或从自生他生共生无因等。<a id="a-KX"></a>若不尔者。<a id="a-KY"></a>云何辩境智耶。</p>
  <p id="aKZ">答。<a id="a-Ka"></a>经中所明。<a id="a-Kb"></a>皆是四悉檀赴缘假名字说。<a id="a-Kc"></a>无四性执。<a id="a-Kd"></a>若人乐闻自生境智。<a id="a-Ke"></a>即说境是自境智是自智。<a id="a-Kf"></a>以赴其欣欲之心。<a id="a-Kg"></a>或时宜闻自境自智闻必生善。<a id="a-Kh"></a>或时对治说自生境智。<a id="a-Ki"></a>说必破惑。<a id="a-Kj"></a>有时说此令即悟道。<a id="a-Kk"></a>若无四悉檀益。<a id="a-Kl"></a>诸佛如来不空说法。<a id="a-Km"></a>虽作四说无四种执。<a id="a-Kn"></a>无执故无见爱。<a id="a-Ko"></a>众生闻者如快马见鞭影。<a id="a-Kp"></a>即破惑入道故名为智。<a id="a-Kq"></a>此智所照名之为境。<a id="a-Kr"></a>如是通达则识苦集道灭。<a id="a-Ks"></a>三宝四谛宛然具足。<a id="a-Kt"></a>若以智照境入空取证。<a id="a-Ku"></a>成真谛理内思议境智。<a id="a-Kv"></a>如前说。<a id="a-Kw"></a>若不以果为证。<a id="a-Kx"></a>知此境智但有名字名为境智。<a id="a-Ky"></a>是字不在内外中间。<a id="a-Kz"></a>是字不住亦不不住。<a id="a-L0"></a>是字无所有故。<a id="a-L1"></a>虽作四句明境智实不分别四句境智。<a id="a-L2"></a>虽作四句闻境智实不得四句境智。<a id="a-L3"></a>虽体达四句境智实不作四句思量境智。<a id="a-L4"></a>言语道断心行处灭。<a id="a-L5"></a>不可四句思惟图度。<a id="a-L6"></a>故名不思议境智。<a id="a-L7"></a>金光明云。<a id="a-L8"></a>不思议智照不思议智境此具如大本玄义境智妙中广说。<a id="a-L9"></a>龙树先破一异时方然后释如是我闻等义。<a id="a-LA"></a>今类此先破理外境智。<a id="a-LB"></a>后明不思议四悉檀。<a id="a-LC"></a>悉檀义如大本玄义。<a id="a-LD"></a>夫依名字为便。<a id="a-LE"></a>应先明观智次辩世境之音。<a id="a-LF"></a>若解义为便。<a id="a-LG"></a>前明世境。<a id="a-LH"></a>次辩观智。<a id="a-LI"></a>如先有境可得论观。<a id="a-LJ"></a>若未有境何所可观。<a id="a-LK"></a>譬如境鼓后方映击。<a id="a-LL"></a>今从义便。<a id="a-LM"></a>先明世音。<a id="a-LN"></a>后论观智也。<a id="a-LO"></a>世者为三。<a id="a-LP"></a>一五阴世间。<a id="a-LQ"></a>二众生世间。<a id="a-LR"></a>三国土世间。<a id="a-LS"></a>既有实法即有假人。<a id="a-LT"></a>假实正成即有依报故名三种世间也。<a id="a-LU"></a>世是隔别即十法界之世亦是十种五阴。<a id="a-LV"></a>十种假名。<a id="a-LW"></a>十种依报。<a id="a-LX"></a>隔别不同故名为世也。<a id="a-LY"></a>间是间差。<a id="a-LZ"></a>三十种世间差别不相谬乱。<a id="a-La"></a>故名为间。<a id="a-Lb"></a>各各有因各各有果。<a id="a-Lc"></a>故名为法。<a id="a-Ld"></a>各各有界畔分齐。<a id="a-Le"></a>故名为界。<a id="a-Lf"></a>今就一法界复有十法。<a id="a-Lg"></a>所谓如是相性究竟等。<a id="a-Lh"></a>十界即有百法。<a id="a-Li"></a>十界相互则有千法。<a id="a-Lj"></a>如是等法皆是因缘生法。<a id="a-Lk"></a>六道是惑因缘法四圣是解因缘法。<a id="a-Ll"></a>大经云。<a id="a-Lm"></a>无漏亦有因缘。<a id="a-Ln"></a>因灭无明即是三菩提灯。<a id="a-Lo"></a>是诸因缘法即是三谛。<a id="a-Lp"></a>因缘所生法我说即是空。<a id="a-Lq"></a>亦名为假名亦名中道义。<a id="a-Lr"></a>故明十种法界三十种世间。<a id="a-Ls"></a>即是所观之境也。<a id="a-Lt"></a>此境复为二。<a id="a-Lu"></a>所谓自他。<a id="a-Lv"></a>他者谓众生佛。<a id="a-Lw"></a>自者即心而具。<a id="a-Lx"></a>如华严云。<a id="a-Ly"></a>心如工画师造种种五阴。<a id="a-Lz"></a>一切世间中莫不由心造。</p>
  <p id="aM0">问。<a id="a-M1"></a>自他那得各具十法界。</p>
  <p id="aM2">答。<a id="a-M3"></a>观身实相观佛亦然。<a id="a-M4"></a>华严云。<a id="a-M5"></a>心然佛亦然。<a id="a-M6"></a>心佛及众生是三无差别。<a id="a-M7"></a>岂不各各具三谛境耶。<a id="a-M8"></a>音者即十法界口业之机也。<a id="a-M9"></a>界既不同音亦有异。<a id="a-MA"></a>问众生各有三业何意但观音。<a id="a-MB"></a>然通论皆得。<a id="a-MC"></a>常念恭敬得离三毒即是观世音。<a id="a-MD"></a>礼拜供养所求愿满即是观世身。<a id="a-ME"></a>而今但言观世音者。<a id="a-MF"></a>旧释此义为六。<a id="a-MG"></a>一趣立者。<a id="a-MH"></a>诸名不可累出举一趣以标名。<a id="a-MI"></a>若称为观世身者。<a id="a-MJ"></a>已复还问此言。<a id="a-MK"></a>何意不名观世音此则非问。<a id="a-ML"></a>二随俗者。<a id="a-MM"></a>释迦所说以音声为佛事。<a id="a-MN"></a>故言观世音。<a id="a-MO"></a>若游诸国土随彼所宜。<a id="a-MP"></a>三互举者。<a id="a-MQ"></a>能观所观。<a id="a-MR"></a>所观即众生色心也。<a id="a-MS"></a>今从能观故但言观。<a id="a-MT"></a>能闻所闻。<a id="a-MU"></a>能闻是圣人耳识。<a id="a-MV"></a>所闻是众生音声。<a id="a-MW"></a>今取所闻之音声。<a id="a-MX"></a>举所闻得能闻。<a id="a-MY"></a>举能观得所观。<a id="a-MZ"></a>从此为名故言观世音。<a id="a-Ma"></a>旧问。<a id="a-Mb"></a>能所既尔何不取。<a id="a-Mc"></a>所观之色心能闻之耳识。<a id="a-Md"></a>以标名称为闻色心菩萨耶。<a id="a-Me"></a>旧答云。<a id="a-Mf"></a>菩萨一观于色心此是应广。<a id="a-Mg"></a>众生之一音此是机狭。<a id="a-Mh"></a>若从难者则机有两字应但一字。<a id="a-Mi"></a>便是应狭机广故不如所难。<a id="a-Mj"></a>今更作难。<a id="a-Mk"></a>此语应从义理那得逐字。<a id="a-Ml"></a>菩萨以能观色心。<a id="a-Mm"></a>何意不能观音声。<a id="a-Mn"></a>众生何意但以声感色心不能感耶。<a id="a-Mo"></a>若其俱感俱应此逐字为。<a id="a-Mp"></a>观则感应齐等若为判其广狭。<a id="a-Mq"></a>今不作此明互举凡圣感应皆通三业。<a id="a-Mr"></a>而圣人与意凡夫与声。<a id="a-Ms"></a>故言观世音尔。<a id="a-Mt"></a>四义摄者。<a id="a-Mu"></a>如发声必先假意气触唇口其音能出。<a id="a-Mv"></a>口业若成则摄得身意。<a id="a-Mw"></a>若观于口业亦摄得身意。<a id="a-Mx"></a>观余不尔故言义摄。<a id="a-My"></a>五隐显者。<a id="a-Mz"></a>身虽礼拜意虽存想。<a id="a-N0"></a>未知归趣何等故名隐。<a id="a-N1"></a>若口音宣畅事义则彰故名显。<a id="a-N2"></a>举显没隐故言观世音。<a id="a-N3"></a>六难易者。<a id="a-N4"></a>临危在厄。<a id="a-N5"></a>意则十念难成身则拜跪迟钝。<a id="a-N6"></a>口唱为急故成机。<a id="a-N7"></a>从易受名也。<a id="a-N8"></a>又第六为有缘。<a id="a-N9"></a>观音昔为凡夫居兹忍界见苦发誓。<a id="a-NA"></a>今生西方多还此土。<a id="a-NB"></a>既有誓缘急须称名。<a id="a-NC"></a>今明。<a id="a-ND"></a>若如前六义皆遍有所举。<a id="a-NE"></a>若依释论其义即圆。<a id="a-NF"></a>何以故。<a id="a-NG"></a>出入息是身行觉观是口行受为心行。<a id="a-NH"></a>心觉观故尚具三业。<a id="a-NI"></a>何况发音成声而不备三业耶。<a id="a-NJ"></a>但举一观即备三应。<a id="a-NK"></a>但举一音即备三机。<a id="a-NL"></a>而凡情谓声强智利逐物标名。<a id="a-NM"></a>圆义往推悉皆具足。</p>
 </body>
</html>