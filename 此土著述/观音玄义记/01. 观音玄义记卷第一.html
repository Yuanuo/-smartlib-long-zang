<!doctype html>
<html id="z3IBWWf1LT" data-ver="1506">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">观音玄义记卷第一</h1>
  <p id="a2">知礼俯伏惟念。<a id="a-3"></a>早年慕学投迹宝云。<a id="a-4"></a>遇授法师讲说此品。<a id="a-5"></a>神根既钝遂数咨疑。<a id="a-6"></a>先师念我学勤。<a id="a-7"></a>不辞提耳。<a id="a-8"></a>故所说义粗记在心。<a id="a-9"></a>昔同闻人今各衰朽。<a id="a-A"></a>虑乎先见不益后昆。<a id="a-B"></a>共勉不才抄录于世。<a id="a-C"></a>但疑识暗谬有所传。<a id="a-D"></a>圆宗哲人刊正是望。<a id="a-E"></a>时天禧五年岁在辛酉八月一日绝笔故序。</p>
  <p id="aF">观音玄义从略标之具存应云观世音菩萨普门品玄义。<a id="a-G"></a>以其序中及以正文具明人法。<a id="a-H"></a>故且略标。<a id="a-I"></a>言玄义者能释之义门也。<a id="a-J"></a>玄者幽微难见之称。<a id="a-K"></a>义者深有所以也。<a id="a-L"></a>斯盖大师以三昧力彻法性际。<a id="a-M"></a>深见今品人法之意也。<a id="a-N"></a>应知名等五义皆悉幽微七方便人智莫能见。<a id="a-O"></a>卷上者。<a id="a-P"></a>既有两轴乃以上下而甄别。<a id="a-Q"></a>之次示能说之人。<a id="a-R"></a>即天台智者。<a id="a-S"></a>既是门人记录所说。<a id="a-T"></a>故不敢正斥其法讳也。<a id="a-U"></a>天台山者即大师栖身入寂之所。<a id="a-V"></a>故以此处显其人也。<a id="a-W"></a>若山之得名居之所自。<a id="a-X"></a>入灭相状灭后灵异。<a id="a-Y"></a>具于大本及辅行别传等文。<a id="a-Z"></a>今不备述。<a id="a-a"></a>智者者。<a id="a-b"></a>即隋帝求受菩萨大戒讫。<a id="a-c"></a>师云。<a id="a-d"></a>大王迂遵圣禁宜号总持。<a id="a-e"></a>王曰。<a id="a-f"></a>地持经云。<a id="a-g"></a>传佛法灯即是智者。<a id="a-h"></a>师既传灯可号智者。<a id="a-i"></a>自此凡上书疏皆云弟子总持和南智者。<a id="a-j"></a>言大师者。<a id="a-k"></a>斯乃帝王大人所师故称也。<a id="a-l"></a>非同今时补署之号。<a id="a-m"></a>说者悦也。<a id="a-n"></a>纵乐说之辩悦妙悟之怀。<a id="a-o"></a>异乎诸师采摭经论。<a id="a-p"></a>著述疏章消解经文也。<a id="a-q"></a>故大忍法师睹智者说法。<a id="a-r"></a>对众叹云。<a id="a-s"></a>此非文疏所载。<a id="a-t"></a>乃是观机纵辩。<a id="a-u"></a>般若非钝非利。<a id="a-v"></a>利钝由缘。<a id="a-w"></a>丰富适时。<a id="a-x"></a>是其利相。<a id="a-y"></a>池深花大钝可意得。<a id="a-z"></a>记录乃是章安尊者。<a id="a-10"></a>解行灵异始终事迹。<a id="a-11"></a>本传具彰。<a id="a-12"></a>释文为二。<a id="a-13"></a>初释序文二。<a id="a-14"></a>初叙真应益物二。<a id="a-15"></a>初正明真应二。<a id="a-16"></a>初示二身妙用三。<a id="a-17"></a>初明体妙故。<a id="a-18"></a>二用泯亡二。<a id="a-19"></a>初法融应泯。<a id="a-1A"></a>法界圆融者。<a id="a-1B"></a>色心依正以即性故。<a id="a-1C"></a>趣指一法遍摄一切。<a id="a-1D"></a>诸法遍摄亦复如是。<a id="a-1E"></a>法法互遍皆无际畔。<a id="a-1F"></a>乃以无界而为其界。<a id="a-1G"></a>此之法界无不圆融。<a id="a-1H"></a>即百界千如百如千界也。<a id="a-1I"></a>是故得云唯色唯心唯依唯正。<a id="a-1J"></a>若不尔者。<a id="a-1K"></a>即非圆融。<a id="a-1L"></a>观音证此以为本体。<a id="a-1M"></a>全此妙体而起应像。<a id="a-1N"></a>以法界应赴法界机。<a id="a-1O"></a>亦是以法界机感法界应。<a id="a-1P"></a>法界无二能所自忘。<a id="a-1Q"></a>感应尚忘体用宁异。<a id="a-1R"></a>故虽设应无应可存。<a id="a-1S"></a>故云像无所像。<a id="a-1T"></a>二真如下性净真忘。<a id="a-1U"></a>真如清净者。<a id="a-1V"></a>起信论云。<a id="a-1W"></a>真如者。<a id="a-1X"></a>所谓心性不生不灭。<a id="a-1Y"></a>是故一切法从本已来。<a id="a-1Z"></a>离言说相离名字相。<a id="a-1a"></a>离心缘相毕竟平等。<a id="a-1b"></a>无有变异不可破坏。<a id="a-1c"></a>唯是一心故名真如。<a id="a-1d"></a>又云。<a id="a-1e"></a>此真如体无有可遣。<a id="a-1f"></a>以一切法悉皆真故。<a id="a-1g"></a>亦无可立。<a id="a-1h"></a>以一切法皆同如故。<a id="a-1i"></a>既不可破立自绝言想。<a id="a-1j"></a>则与河沙烦恼本不相应。<a id="a-1k"></a>故曰清净。<a id="a-1l"></a>观音证此而为本体。<a id="a-1m"></a>即以此体示诸众生。<a id="a-1n"></a>令观行知或真似见。<a id="a-1o"></a>此知见者成伏断益。<a id="a-1p"></a>若其未有此知见者。<a id="a-1q"></a>但能三业精进成机亦离众苦。<a id="a-1r"></a>悉得名化。<a id="a-1s"></a>此皆真身益物相也。</p>
  <p id="a1t">问。<a id="a-1u"></a>同缘曰应。<a id="a-1v"></a>欻有名化。<a id="a-1w"></a>此二种身皆非智德。<a id="a-1x"></a>今何以化而为真身。</p>
  <p id="a1y">答。<a id="a-1z"></a>欻有之化即化现化也。<a id="a-20"></a>今对像论化取化转化也。<a id="a-21"></a>所以者何。<a id="a-22"></a>上言于像则应化皆像。<a id="a-23"></a>自实报下至地狱身。<a id="a-24"></a>皆已摄尽。<a id="a-25"></a>若欲化转凡贤入圣。<a id="a-26"></a>须示真智。<a id="a-27"></a>若非真身不能化转。<a id="a-28"></a>言化无所化者。<a id="a-29"></a>据性平等忘于化功。<a id="a-2A"></a>虽令九道皆趣涅槃。<a id="a-2B"></a>而无众生得灭度者。<a id="a-2C"></a>平等真法界佛不度众生。<a id="a-2D"></a>终日化物终日无化。<a id="a-2E"></a>二虽像下明用忘故。<a id="a-2F"></a>二益周遍二。<a id="a-2G"></a>初显益周。<a id="a-2H"></a>色心诸法虽无生性。<a id="a-2I"></a>因缘和合法尔而生。<a id="a-2J"></a>观音妙证同诸法性。<a id="a-2K"></a>虽无形相。<a id="a-2L"></a>众机扣之。<a id="a-2M"></a>无像不现。<a id="a-2N"></a>此由绝于垂应之念。<a id="a-2O"></a>故能遍应法界群机。<a id="a-2P"></a>其犹明鉴无念而现。<a id="a-2Q"></a>故云无所而不像。<a id="a-2R"></a>二化无下冥益遍。<a id="a-2S"></a>以上虽字贯此句初。<a id="a-2T"></a>虽中实性不可变化。<a id="a-2U"></a>不变而变迷悟宛然。<a id="a-2V"></a>观音顺理虽知不变。<a id="a-2W"></a>常以真智化一切凡成不二圣。<a id="a-2X"></a>此则由无化物之念故。<a id="a-2Y"></a>遍令他革迷成悟。<a id="a-2Z"></a>其犹磁石无念而吸。<a id="a-2a"></a>故云无所而不化三故无下遮照相即。<a id="a-2b"></a>结二身德相二。<a id="a-2c"></a>初应身相。<a id="a-2d"></a>中道法界双遮二边故无所在。<a id="a-2e"></a>当体双照故无不在。<a id="a-2f"></a>化应九道之身者。<a id="a-2g"></a>此中云化作欻有释。<a id="a-2h"></a>并应成二。<a id="a-2i"></a>显益相足也。</p>
  <p id="a2j">问。<a id="a-2k"></a>经云应以佛身得度即现佛身。<a id="a-2l"></a>今那云九。</p>
  <p id="a2m">答。<a id="a-2n"></a>佛界身者有通有局。<a id="a-2o"></a>局在妙觉智相之身。<a id="a-2p"></a>三千实相以究尽故。<a id="a-2q"></a>尚非等觉心眼观见。<a id="a-2r"></a>况乎下地及凡小耶。<a id="a-2s"></a>通则三教果头之相。<a id="a-2t"></a>及以圆教凡圣所见。<a id="a-2u"></a>虽分粗妙皆名佛身。<a id="a-2v"></a>然是随机应现之相。<a id="a-2w"></a>是其事识或是业识之所见。<a id="a-2x"></a>故虽是佛身而通二乘菩萨界摄。<a id="a-2y"></a>经文从通故云现十。<a id="a-2z"></a>今文从局故云九道。<a id="a-30"></a>二处有下真身得。<a id="a-31"></a>通以九界名之为有。<a id="a-32"></a>以其皆有业报故也。<a id="a-33"></a>应身虽乃处在其中。<a id="a-34"></a>而其真智自冥极理。<a id="a-35"></a>故云寂入不二之旨。<a id="a-36"></a>前即真身而垂应相。<a id="a-37"></a>此即应相而示真身。<a id="a-38"></a>二是以下明两用摄生。<a id="a-39"></a>上明真应两用既然。<a id="a-3A"></a>今示与拔摄生之相。<a id="a-3B"></a>初二句明真身拔苦。<a id="a-3C"></a>次二句示应身与乐。<a id="a-3D"></a>佛答前问。<a id="a-3E"></a>三业显机感乎冥应。<a id="a-3F"></a>七难二求及以三毒尽诸苦际。<a id="a-3G"></a>故云蒙脱苦崖。<a id="a-3H"></a>佛答后问三业显应赴其冥机。<a id="a-3I"></a>三土众生十重获益。<a id="a-3J"></a>终归秘藏。<a id="a-3K"></a>故云使沾上乐。<a id="a-3L"></a>然其四誓非专与乐。<a id="a-3M"></a>虽在此明实通上句。<a id="a-3N"></a>以上三业即能感之因。<a id="a-3O"></a>此明四誓是能应之本。<a id="a-3P"></a>上下互显彼此无亏。<a id="a-3Q"></a>应知三业亦通冥机。<a id="a-3R"></a>现在虽无宿生须具。<a id="a-3S"></a>二故娑下兼明本迹二。<a id="a-3T"></a>初示诸名二。<a id="a-3U"></a>初今昔因。<a id="a-3V"></a>名今堪忍土称无畏者。<a id="a-3W"></a>此经两出。<a id="a-3X"></a>怨贼难中一人唱言。<a id="a-3Y"></a>诸善男子勿得恐怖。<a id="a-3Z"></a>汝等应当一心称观世音名号。<a id="a-3a"></a>是菩萨能以无畏施于众生。<a id="a-3b"></a>乃至云。<a id="a-3c"></a>称其名故即得解脱。<a id="a-3d"></a>又劝供养中佛自叹云。<a id="a-3e"></a>是观世音菩萨摩诃萨。<a id="a-3f"></a>于怖畏急难之中。<a id="a-3g"></a>能施无畏。<a id="a-3h"></a>是故此娑婆世界皆号之。<a id="a-3i"></a>为施无畏者。<a id="a-3j"></a>宝藏等者。<a id="a-3k"></a>悲华经云过去散提岚界善持劫中。<a id="a-3l"></a>时有佛出名曰宝藏。<a id="a-3m"></a>有转轮王名无量净。<a id="a-3n"></a>第一太子三月供佛及比丘僧。<a id="a-3o"></a>发菩提心。<a id="a-3p"></a>若有众生受三途等一切苦恼。<a id="a-3q"></a>若能念我称我名字。<a id="a-3r"></a>为我天耳天眼闻见。<a id="a-3s"></a>不免苦者我终不成无上菩提。<a id="a-3t"></a>宝藏佛云。<a id="a-3u"></a>汝观一切众生欲断众苦。<a id="a-3v"></a>故今字汝为观世音。<a id="a-3w"></a>二已成下过未果号。<a id="a-3x"></a>已成等者。<a id="a-3y"></a>千手眼大悲经云。<a id="a-3z"></a>此菩萨不可思议威神之力。<a id="a-40"></a>已于过去无量劫中。<a id="a-41"></a>已作佛竟。<a id="a-42"></a>号正法明如来。<a id="a-43"></a>大悲愿力安乐众生故。<a id="a-44"></a>现作菩萨。<a id="a-45"></a>又观音三昧经云。<a id="a-46"></a>先已成佛号正法明如来。<a id="a-47"></a>释迦为彼佛作苦行弟子。<a id="a-48"></a>次当等者。<a id="a-49"></a>观音授记经云。<a id="a-4A"></a>观世音菩萨次阿弥陀后。<a id="a-4B"></a>当成正觉。<a id="a-4C"></a>名普光功德山王如来。<a id="a-4D"></a>补处者。<a id="a-4E"></a>犹储君之义也。<a id="a-4F"></a>二其本下结难测。<a id="a-4G"></a>如上经说。<a id="a-4H"></a>或已成如来或现为菩萨。<a id="a-4I"></a>往世正法曾作释迦之师。<a id="a-4J"></a>今曰观音仍补弥陀之处。<a id="a-4K"></a>亦如妙德元是能仁九代祖师。<a id="a-4L"></a>孙已果圆祖犹因位。<a id="a-4M"></a>本迹高下安可测量。<a id="a-4N"></a>然须用其高下四句。<a id="a-4O"></a>以显诸圣难思之相。<a id="a-4P"></a>二今言下叙人法标题二。<a id="a-4Q"></a>初叙人兼经字二。<a id="a-4R"></a>初叙人二。<a id="a-4S"></a>初对梵翻名。<a id="a-4T"></a>诸神咒经先称梵名。<a id="a-4U"></a>今文稍略。<a id="a-4V"></a>而其华语名多互出。<a id="a-4W"></a>此云观世音。<a id="a-4X"></a>余云观自在。<a id="a-4Y"></a>唯千手眼大悲经中云。<a id="a-4Z"></a>观世音自在菩萨。<a id="a-4a"></a>其义似足。<a id="a-4b"></a>然约境智而明感应。<a id="a-4c"></a>则今三字诠显无亏。<a id="a-4d"></a>若依今解已彰自住。<a id="a-4e"></a>二能所下约华释义二。<a id="a-4f"></a>初别释二。<a id="a-4g"></a>初释二。<a id="a-4h"></a>初释观字二。<a id="a-4i"></a>初中边妙达。<a id="a-4j"></a>能所圆融中智也。<a id="a-4k"></a>有无兼畅二智也。<a id="a-4l"></a>只于一心双遮双照。<a id="a-4m"></a>于照中时即达二谛。<a id="a-4n"></a>故云兼畅。<a id="a-4o"></a>是则十界言音即起即观常遮常照。<a id="a-4p"></a>二照穷下修性俱明。<a id="a-4q"></a>照穷正性见性德也。<a id="a-4r"></a>察其本末见修德也。<a id="a-4s"></a>此约妙境显其妙智。<a id="a-4t"></a>本具三千虽即三谛。<a id="a-4u"></a>对修故合但云正性。<a id="a-4v"></a>修中缘了各有本末。<a id="a-4w"></a>合掌低头缘之本也。<a id="a-4x"></a>福德庄严缘之末也。<a id="a-4y"></a>一句一偈了之本也。<a id="a-4z"></a>智慧庄严了之末也。<a id="a-50"></a>顺修既尔逆修亦然。<a id="a-51"></a>造恶之时慧数诸数。<a id="a-52"></a>岂非其本。<a id="a-53"></a>受苦之时习果报果即是其末。<a id="a-54"></a>若以修性论其本末义复臻极。<a id="a-55"></a>性德三千语本方尽。<a id="a-56"></a>修起三千论末乃穷。<a id="a-57"></a>非上三智莫照斯境。<a id="a-58"></a>非此妙境莫发其智。<a id="a-59"></a>函盖水乳聊可方之。<a id="a-5A"></a>二释世音。<a id="a-5B"></a>即十界众生遭苦求救。<a id="a-5C"></a>称名等音也。<a id="a-5D"></a>是所观境者。<a id="a-5E"></a>上之境智皆是能观可譬槌砧。<a id="a-5F"></a>此之世音可譬淳朴。<a id="a-5G"></a>非前境智观此世音。<a id="a-5H"></a>焉令十界俱脱三障。<a id="a-5I"></a>又复应知前之境智。<a id="a-5J"></a>即是菩萨难思体用。<a id="a-5K"></a>即能应也。<a id="a-5L"></a>世音之境乃是众生由苦成机。<a id="a-5M"></a>即能感也。<a id="a-5N"></a>此即境智及以感应。<a id="a-5O"></a>三字之中悉得成就。<a id="a-5P"></a>万像等释世。<a id="a-5Q"></a>类音殊唱带世释音。<a id="a-5R"></a>俱蒙离苦致感获益。<a id="a-5S"></a>二菩萨下结。<a id="a-5T"></a>可见。<a id="a-5U"></a>二此即下总示。<a id="a-5V"></a>观等三字境智也。<a id="a-5W"></a>能所者感应也。<a id="a-5X"></a>能即能应所即所应。<a id="a-5Y"></a>岂可重云能照所照。<a id="a-5Z"></a>二叙经。<a id="a-5a"></a>此品既已别行于世。<a id="a-5b"></a>本多题云观世音经。<a id="a-5c"></a>或云观世音菩萨普门品经。<a id="a-5d"></a>故今叙人名后略释经字。<a id="a-5e"></a>言由义者。<a id="a-5f"></a>净名玄义云。<a id="a-5g"></a>经由圣人心口故称为经。<a id="a-5h"></a>悉檀致教。<a id="a-5i"></a>经由如来心口。<a id="a-5j"></a>故名经也。<a id="a-5k"></a>又云。<a id="a-5l"></a>前圣后圣莫不经此悉檀所说之教。<a id="a-5m"></a>而得成道。<a id="a-5n"></a>文理等者。<a id="a-5o"></a>取经纬义法喻参明。<a id="a-5p"></a>文经理纬互相表发。<a id="a-5q"></a>织成行者观智之心也二普门下叙法兼品二。<a id="a-5r"></a>初叙法二。<a id="a-5s"></a>初消二字。<a id="a-5t"></a>二用一下示十普。<a id="a-5u"></a>实相者。<a id="a-5v"></a>三千皆实相相圆融。<a id="a-5w"></a>而言一者。<a id="a-5x"></a>不二义也。<a id="a-5y"></a>万德总称一乘异名。<a id="a-5z"></a>下文十义以示其相。<a id="a-60"></a>一无缘慈悲。<a id="a-61"></a>二无作弘誓。<a id="a-62"></a>三圆修之行。<a id="a-63"></a>四不断之断。<a id="a-64"></a>五圆入法门。<a id="a-65"></a>六无记神通。<a id="a-66"></a>七体内方便。<a id="a-67"></a>八施开说法。<a id="a-68"></a>九普供诸佛。<a id="a-69"></a>十普益众生。<a id="a-6A"></a>从愿立行自因之果。<a id="a-6B"></a>全体起用上供下益。<a id="a-6C"></a>原始要终摄诸法尽。<a id="a-6D"></a>十皆实相互通遍摄无所障碍。<a id="a-6E"></a>二叙品。<a id="a-6F"></a>虽顺别行立乎经目。<a id="a-6G"></a>然是法华流通一品。<a id="a-6H"></a>故今叙之不忘本也。<a id="a-6I"></a>中阿含云。<a id="a-6J"></a>跋渠此翻为品。<a id="a-6K"></a>取义类同者集为一章也。<a id="a-6L"></a>二大部下释正文二。<a id="a-6M"></a>初例大部。<a id="a-6N"></a>妙玄五章解释甚委。<a id="a-6O"></a>经之一品妙义岂殊。<a id="a-6P"></a>彼但正明五字通目。<a id="a-6Q"></a>今之所释一品别题。<a id="a-6R"></a>况复抗行。<a id="a-6S"></a>故须自立五义分别。<a id="a-6T"></a>虽复自立还须符彼开权显实圆妙之文。<a id="a-6U"></a>故释名则纯妙人法。<a id="a-6V"></a>显体则不二理智。<a id="a-6W"></a>明宗则难思感应。<a id="a-6X"></a>论用则无缘与拔。<a id="a-6Y"></a>判教则终极醍醐。<a id="a-6Z"></a>此之五章名总三别教判总别(云云)。<a id="a-6a"></a>二释名下释今文五。<a id="a-6b"></a>初释名四。<a id="a-6c"></a>初列章。<a id="a-6d"></a>二通者下示相。<a id="a-6e"></a>三何故下对根。<a id="a-6f"></a>通既是略一往对利。<a id="a-6g"></a>别解则广一往对钝。<a id="a-6h"></a>若其二往须明二持。<a id="a-6i"></a>闻持则以广说为利。<a id="a-6j"></a>义持则以略说为利。<a id="a-6k"></a>钝可意得。<a id="a-6l"></a>槃特名钝是就闻也。<a id="a-6m"></a>目连称钝盖约义也。<a id="a-6n"></a>今之二释对乎两根。<a id="a-6o"></a>须约闻义互论利钝。<a id="a-6p"></a>四今就下正释二。<a id="a-6q"></a>初通释二。<a id="a-6r"></a>初标列二。<a id="a-6s"></a>一列下正释四。<a id="a-6t"></a>初列名三。<a id="a-6u"></a>初略标示。<a id="a-6v"></a>二立名意二。<a id="a-6w"></a>初明理超名数。<a id="a-6x"></a>大师虽用十种义门通释题目。<a id="a-6y"></a>而深体达观音至人。<a id="a-6z"></a>普门妙法。<a id="a-70"></a>本离言说心缘之相。<a id="a-71"></a>故云至理清净等也。<a id="a-72"></a>故起信云。<a id="a-73"></a>一切言说假名无实。<a id="a-74"></a>但随妄念。<a id="a-75"></a>不可得故。<a id="a-76"></a>二但妙下名数显理二。<a id="a-77"></a>初约义示。<a id="a-78"></a>上言至理清净无名相等。<a id="a-79"></a>盖约自证绝乎言思也。<a id="a-7A"></a>今云妙理虚通假名相说。<a id="a-7B"></a>乃据被物设教而谈也。<a id="a-7C"></a>言虚通者。<a id="a-7D"></a>此明妙理无坚住性。<a id="a-7E"></a>虽无名数而能遍应一切名数。<a id="a-7F"></a>故荆溪云。<a id="a-7G"></a>性本无名具足诸名。<a id="a-7H"></a>故无说而说说即成教。<a id="a-7I"></a>是则离言依言皆顺至理。<a id="a-7J"></a>圣默圣。<a id="a-7K"></a>说俱有大益。<a id="a-7L"></a>故起信。</p>
  <p id="a7M">问曰。<a id="a-7N"></a>若一切法不可说不可念者。<a id="a-7O"></a>诸众生等云何随顺而能得入。</p>
  <p id="a7P">答曰。<a id="a-7Q"></a>若知一切法虽说无有能说可说。<a id="a-7R"></a>虽念亦无能念可念。<a id="a-7S"></a>是名随顺。<a id="a-7T"></a>若离于念名为得入。<a id="a-7U"></a>今亦如是。<a id="a-7V"></a>以十种义无说而说。<a id="a-7W"></a>意令学者无念而念。<a id="a-7X"></a>二故大下引文证。<a id="a-7Y"></a>般若无相即是一法。<a id="a-7Z"></a>悉檀为物立种种名。<a id="a-7a"></a>三今处下正列名二。<a id="a-7b"></a>初明中当。<a id="a-7c"></a>今立十义离于太广及以太略。<a id="a-7d"></a>广则令智退。<a id="a-7e"></a>略则义不周。<a id="a-7f"></a>我今处中说令义易明了。<a id="a-7g"></a>二十义下正标列二。<a id="a-7h"></a>第二下次第三。<a id="a-7i"></a>初标示两意二。<a id="a-7j"></a>初正标示。<a id="a-7k"></a>约观约教各有生起次第不乱。<a id="a-7l"></a>二约观下明总该。<a id="a-7m"></a>若观若教能总能该。<a id="a-7n"></a>观总三心。<a id="a-7o"></a>人法慈悲初心也。<a id="a-7p"></a>福慧中心。<a id="a-7q"></a>真应至八皆在后心。<a id="a-7r"></a>缘了极性示因方圆。<a id="a-7s"></a>智断究尽明果方满。<a id="a-7t"></a>教约五时无不该括。<a id="a-7u"></a>华严顿也。<a id="a-7v"></a>三时渐也。<a id="a-7w"></a>复于渐中三藏唯小二酥部大。<a id="a-7x"></a>若论法华出前四味。<a id="a-7y"></a>以非兼但对带故也。<a id="a-7z"></a>已备诸说故今略之。<a id="a-80"></a>二约观下解释两意二。<a id="a-81"></a>初观次第十。<a id="a-82"></a>初人法二。<a id="a-83"></a>初能冠九双。<a id="a-84"></a>慈悲等九皆以人法而为所依。<a id="a-85"></a>是故品题特标此二。<a id="a-86"></a>故以凡夫假实为譬。<a id="a-87"></a>先有揽阴所成众生。<a id="a-88"></a>方可论其种种德行。<a id="a-89"></a>人法冠九义岂不然。<a id="a-8A"></a>二人法下当科次第二。<a id="a-8B"></a>初疑。<a id="a-8C"></a>何意乘以人法为次者。<a id="a-8D"></a>法是所乘人是能乘。<a id="a-8E"></a>理合先说本性所乘。<a id="a-8F"></a>方论始觉能乘。<a id="a-8G"></a>今何反此。<a id="a-8H"></a>二此须下释。<a id="a-8I"></a>能乘所乘先后无在。<a id="a-8J"></a>今有二意。<a id="a-8K"></a>先人次法。<a id="a-8L"></a>一据经文。<a id="a-8M"></a>二从义便。<a id="a-8N"></a>人能秉法即其义也。<a id="a-8O"></a>二慈悲二。<a id="a-8P"></a>初十中次第。<a id="a-8Q"></a>二二法前后。<a id="a-8R"></a>下去诸科例有此二。<a id="a-8S"></a>次于人法论慈悲者。<a id="a-8T"></a>大士既观本性普门之法。<a id="a-8U"></a>乃达生佛无差之理。<a id="a-8V"></a>而闵迷者枉受众苦。<a id="a-8W"></a>失于本乐。<a id="a-8X"></a>故起誓愿永期与拔。<a id="a-8Y"></a>观境发心正当其次。<a id="a-8Z"></a>先慈次悲者。<a id="a-8a"></a>文有四释。<a id="a-8b"></a>今从语便及以本怀。<a id="a-8c"></a>不从用次及以行人。<a id="a-8d"></a>故结示云今从前义。<a id="a-8e"></a>三福慧中。<a id="a-8f"></a>人法据信者。<a id="a-8g"></a>愿行之前人观圆法止且成信。<a id="a-8h"></a>依乎忍乐立其四弘。<a id="a-8i"></a>若匪行山莫填愿海。<a id="a-8j"></a>行即福慧义当六度。<a id="a-8k"></a>五资于慧慧导于五。<a id="a-8l"></a>其犹目足不可互阙。<a id="a-8m"></a>五除事障慧消理惑。<a id="a-8n"></a>此二功圆则悟理得事矣。<a id="a-8o"></a>是知福慧成前慈悲之心。<a id="a-8p"></a>起后与拔之用。<a id="a-8q"></a>先福次慧亦从语便不据本怀。<a id="a-8r"></a>若论资导复何先后。<a id="a-8s"></a>四真应者。<a id="a-8t"></a>信愿福慧皆在于因。<a id="a-8u"></a>因能克果故成真应。<a id="a-8v"></a>福资于慧显出真身。<a id="a-8w"></a>慧导于福显出应用。<a id="a-8x"></a>真应次者。<a id="a-8y"></a>若就渐化先示应身接其小器。<a id="a-8z"></a>后令入实方示真身。<a id="a-90"></a>亦可先顿次渐。<a id="a-91"></a>则真前应后。<a id="a-92"></a>今不从设化但就真显应起。<a id="a-93"></a>而立其次。<a id="a-94"></a>故云从前亦是语便。<a id="a-95"></a>五药珠者。<a id="a-96"></a>福慧二行显发真应。<a id="a-97"></a>故云直语证得未涉利人。<a id="a-98"></a>今明药珠则示两身益物相也。<a id="a-99"></a>真身冥理见则三惑皆消。<a id="a-9A"></a>即差病益也。<a id="a-9B"></a>应身赴物感则众善普会。<a id="a-9C"></a>即雨宝益也。<a id="a-9D"></a>言真破取相者。<a id="a-9E"></a>既以三智冥理为真。<a id="a-9F"></a>岂但能破见思取相。<a id="a-9G"></a>应知见思取生死相。<a id="a-9H"></a>尘沙取涅槃相。<a id="a-9I"></a>无明取二边相。<a id="a-9J"></a>若次不次俱有其义。<a id="a-9K"></a>药珠次中与慈悲相似者。<a id="a-9L"></a>药即同悲珠可类慈。<a id="a-9M"></a>彼有四义定乎先后。<a id="a-9N"></a>言说本怀即先慈次悲。<a id="a-9O"></a>从用就机则先拔后与。<a id="a-9P"></a>今之次第似彼后二。<a id="a-9Q"></a>六冥显者。<a id="a-9R"></a>前明二身破惑如药对机如珠。<a id="a-9S"></a>机既破惑则显见真身。<a id="a-9T"></a>故云二身即能显益。<a id="a-9U"></a>今辩二身常普被物。<a id="a-9V"></a>有见知者俱名显益。<a id="a-9W"></a>不见知者称为冥益。<a id="a-9X"></a>如是说者。<a id="a-9Y"></a>方尽圣人益物之相。<a id="a-9Z"></a>二益先后不可定判。<a id="a-9a"></a>亦从语便故云冥显。<a id="a-9b"></a>此既易解故不言也。<a id="a-9c"></a>七权实中。<a id="a-9d"></a>前缘不同者。<a id="a-9e"></a>盖所被之机根性差别也。<a id="a-9f"></a>权巧无方者。<a id="a-9g"></a>即能鉴之智无定方所也。<a id="a-9h"></a>或冥或显破恶生善。<a id="a-9i"></a>深浅不同广狭有异。<a id="a-9j"></a>皆由二智逗会无差。<a id="a-9k"></a>故于益后须论权实。<a id="a-9l"></a>二智前后虽有三义。<a id="a-9m"></a>且据浅深为次。<a id="a-9n"></a>八本迹中。<a id="a-9o"></a>巧有优降者。<a id="a-9p"></a>谓智有高下也。<a id="a-9q"></a>上中下者。<a id="a-9r"></a>以妙觉为上。<a id="a-9s"></a>等觉为中。<a id="a-9t"></a>降此为下。<a id="a-9u"></a>前权实鉴机必须双用。<a id="a-9v"></a>故云横也。<a id="a-9w"></a>今本迹约位既论高下。<a id="a-9x"></a>人必从本方乃垂迹。<a id="a-9y"></a>故云竖也。<a id="a-9z"></a>二法前后可见九缘了二。<a id="a-A0"></a>初指前顺论自他。<a id="a-A1"></a>如上八双从微至着。<a id="a-A2"></a>皆是顺论仍未分配。<a id="a-A3"></a>今挹流寻源。<a id="a-A4"></a>须明性德而为诸法生起之本。<a id="a-A5"></a>二明今却讨种子。<a id="a-A6"></a>则逆推真身智慧悲誓观智之人。<a id="a-A7"></a>元以性德了因为种。<a id="a-A8"></a>若应身福德慈誓普门之法。<a id="a-A9"></a>元以性德缘因为种。<a id="a-AA"></a>自行既然以例化他。<a id="a-AB"></a>本证实智冥益药王属乎了种。<a id="a-AC"></a>迹化权智显益珠王功归缘种。<a id="a-AD"></a>乃以顺论却讨为次。<a id="a-AE"></a>十次缘了论智断者。<a id="a-AF"></a>前既逆推尽乎因德之始。<a id="a-AG"></a>今更顺说至于果德之终。<a id="a-AH"></a>即以始终而为其次。<a id="a-AI"></a>过茶无字故十后不论矣。<a id="a-AJ"></a>二二约下明教次第二。<a id="a-AK"></a>初牒章立门。<a id="a-AL"></a>二通义下依门释义二。<a id="a-AM"></a>初通者。<a id="a-AN"></a>五时四教各可论十。<a id="a-AO"></a>随法义立不可深穷。<a id="a-AP"></a>且如三藏立十双者。<a id="a-AQ"></a>人法则揽阴成人谛缘度法。<a id="a-AR"></a>慈悲则声闻法缘菩萨生缘。<a id="a-AS"></a>福慧则声闻三学菩萨六度。<a id="a-AT"></a>真应则五分法身作意通应。<a id="a-AU"></a>药珠则治四住病雨三乘宝。<a id="a-AV"></a>冥显则众生获益有见闻不见闻。<a id="a-AW"></a>权实则称真之实随情之权。<a id="a-AX"></a>本迹则自证之本示现为迹。<a id="a-AY"></a>缘了则一句了因微善缘种。<a id="a-AZ"></a>智断则声闻四果菩萨顿成三藏尚备通别可知。<a id="a-Aa"></a>二别今下别二。<a id="a-Ab"></a>初五味二。<a id="a-Ac"></a>初释五。<a id="a-Ad"></a>初乳二。<a id="a-Ae"></a>初明具前六义。<a id="a-Af"></a>乳即部顿故指华严。<a id="a-Ag"></a>六字别题具法人喻。<a id="a-Ah"></a>大方广法也。<a id="a-Ai"></a>佛是舍那果人也。<a id="a-Aj"></a>华严喻诸地因华严果德也。<a id="a-Ak"></a>只就一题已含六义。<a id="a-Al"></a>以慈悲乃至真应不出自行因果。<a id="a-Am"></a>药珠冥显只是化他能所。<a id="a-An"></a>即就中道别论六义也。<a id="a-Ao"></a>二而未下明阙后四义二。<a id="a-Ap"></a>初明通别二。<a id="a-Aq"></a>初明无别。<a id="a-Ar"></a>二通义下许有通。<a id="a-As"></a>若以别圆对权实体用论本迹。<a id="a-At"></a>微因之约了。<a id="a-Au"></a>大觉之智断。<a id="a-Av"></a>亦有理存焉。<a id="a-Aw"></a>二何故下明阙具二。<a id="a-Ax"></a>初缘化始明阙。<a id="a-Ay"></a>权实等四说出世意。<a id="a-Az"></a>示久远成。<a id="a-B0"></a>却讨三因终归秘藏。<a id="a-B1"></a>初成设教别接大机。<a id="a-B2"></a>既匪终穷故阙斯意。<a id="a-B3"></a>二所以下对具明阙二。<a id="a-B4"></a>初对法华言小隔于大者。<a id="a-B5"></a>旧经三十七云。<a id="a-B6"></a>时舍利弗祇园林出。<a id="a-B7"></a>不见如来自在庄严变化。<a id="a-B8"></a>及生意念亦不乐说。<a id="a-B9"></a>不能赞叹。<a id="a-BA"></a>以声闻人出三界故。<a id="a-BB"></a>此即如聋如哑之文也。<a id="a-BC"></a>以未说为实施权开权显实故也。<a id="a-BD"></a>言无本迹者。<a id="a-BE"></a>华严初云。<a id="a-BF"></a>于菩提道场始成正觉。<a id="a-BG"></a>今法华云。<a id="a-BH"></a>一切世间天人阿修罗皆谓今释迦牟尼佛出释氏宫。<a id="a-BI"></a>去伽耶城不远坐于道场得三菩提。<a id="a-BJ"></a>然我实成佛已来无量无边百千万亿那由他劫。<a id="a-BK"></a>斯是华严被废之文也。<a id="a-BL"></a>言弹指謦欬者。<a id="a-BM"></a>如神力品。<a id="a-BN"></a>释迦牟尼与分身诸佛出广长舌相。<a id="a-BO"></a>上至梵世。<a id="a-BP"></a>一切毛孔放无量光。<a id="a-BQ"></a>皆悉遍照十方世界。<a id="a-BR"></a>满百千岁然后还摄舌相。<a id="a-BS"></a>一时謦欬俱共弹指。<a id="a-BT"></a>是二音声遍至十方诸佛世界。<a id="a-BU"></a>地皆六种震动。<a id="a-BV"></a>乃至佛告地涌诸菩萨。<a id="a-BW"></a>汝等于如来灭后。<a id="a-BX"></a>应一心受持读诵解说书写如说修行等。<a id="a-BY"></a>此乃本门为嘱累地涌菩萨通经。<a id="a-BZ"></a>现斯神力也。<a id="a-Ba"></a>疏云。<a id="a-Bb"></a>謦欬者。<a id="a-Bc"></a>通畅之相。<a id="a-Bd"></a>弹指者。<a id="a-Be"></a>随喜也。<a id="a-Bf"></a>盖表如来远本之意。<a id="a-Bg"></a>已获通畅。<a id="a-Bh"></a>随喜菩萨闻于远本。<a id="a-Bi"></a>增道损生也。<a id="a-Bj"></a>二言无下对涅槃。<a id="a-Bk"></a>言不明小乘根性等者。<a id="a-Bl"></a>不如涅槃明二乘之人及一切众生皆有佛性。<a id="a-Bm"></a>悉当作佛。<a id="a-Bn"></a>故阙后二双。<a id="a-Bo"></a>二次约下酪二。<a id="a-Bp"></a>初太师明阙具二。<a id="a-Bq"></a>初正明阙具。<a id="a-Br"></a>二何故下明阙具所以。<a id="a-Bs"></a>言二乘教者。<a id="a-Bt"></a>以三藏菩萨果同二乘。<a id="a-Bu"></a>如大论中通指阿含为声闻经耳。<a id="a-Bv"></a>此教不谈妙有之真。<a id="a-Bw"></a>故身智灭不能起应。<a id="a-Bx"></a>既无真应岂有药珠等邪。<a id="a-By"></a>二私难下章安私料简二。<a id="a-Bz"></a>初正料简二。<a id="a-C0"></a>初难者。<a id="a-C1"></a>恐人不了大师立今通别之义。<a id="a-C2"></a>故设兹难作说示之由。<a id="a-C3"></a>乃约真中设通别难。<a id="a-C4"></a>由此二是通别理故。<a id="a-C5"></a>二私答下释者。<a id="a-C6"></a>不以真谛通对中道别。<a id="a-C7"></a>盖约三乘通对菩萨别。<a id="a-C8"></a>若三藏三乘从因至果。<a id="a-C9"></a>可就真谛通论十义。<a id="a-CA"></a>今释观音须在因位此教菩萨因中唯有求佛人法。<a id="a-CB"></a>四誓慈悲。<a id="a-CC"></a>六度福慧。<a id="a-CD"></a>伏惑未断。<a id="a-CE"></a>故不得论真应等七。<a id="a-CF"></a>岂唯无于中道之七。<a id="a-CG"></a>亦乃未有真谛之七。<a id="a-CH"></a>二师云下指师意。<a id="a-CI"></a>只齐三藏别论菩萨。<a id="a-CJ"></a>前之三义异于二乘。<a id="a-CK"></a>不就中道别论三义。<a id="a-CL"></a>三生酥。<a id="a-CM"></a>部虽四教。<a id="a-CN"></a>今对偏小明圆中道人法等六。<a id="a-CO"></a>未开权迹及却讨等。<a id="a-CP"></a>故无别四。<a id="a-CQ"></a>四熟酥。<a id="a-CR"></a>虽会小法。<a id="a-CS"></a>未开小人。<a id="a-CT"></a>同前二部但明六意。<a id="a-CU"></a>五若约下醍醐二。<a id="a-CV"></a>初法华二。<a id="a-CW"></a>初明部彰八意。<a id="a-CX"></a>六虽同前不无小异。<a id="a-CY"></a>前是隔偏之圆。<a id="a-CZ"></a>此乃开粗之妙。<a id="a-Ca"></a>故人理教行咸会一乘。<a id="a-Cb"></a>权实本迹唯彰此典。<a id="a-Cc"></a>若约自他及以偏圆论权实者。<a id="a-Cd"></a>前部非无。<a id="a-Ce"></a>今所论者为实施权开权显实。<a id="a-Cf"></a>会权归实废权立实。<a id="a-Cg"></a>此之权实余部永无。<a id="a-Ch"></a>若理事理教教行体用四重本迹不独今经。<a id="a-Ci"></a>诸部容有。<a id="a-Cj"></a>若尘点劫前最初成佛而为实本。<a id="a-Ck"></a>中间今日示现成佛皆为权迹。<a id="a-Cl"></a>此名权实本迹。<a id="a-Cm"></a>本门开竟。<a id="a-Cn"></a>此身即本。<a id="a-Co"></a>迹门已说及诸部谈。<a id="a-Cp"></a>皆名为迹。<a id="a-Cq"></a>是名今已本迹。<a id="a-Cr"></a>此之二重诸经绝议。<a id="a-Cs"></a>故云诸教不明法华方说。<a id="a-Ct"></a>二三世下明化满一期。<a id="a-Cu"></a>方便品中五佛章内。<a id="a-Cv"></a>皆先施方便后显种智。<a id="a-Cw"></a>方便即四时三教。<a id="a-Cx"></a>种智是法华一乘。<a id="a-Cy"></a>是知诸佛化终此典。<a id="a-Cz"></a>灯明迦葉出于净土。<a id="a-D0"></a>故至法华即入灭度。<a id="a-D1"></a>今佛释迦现于秽土。<a id="a-D2"></a>故说涅槃以为赎命。<a id="a-D3"></a>二若约下涅槃二。<a id="a-D4"></a>初明摄机罄尽。<a id="a-D5"></a>渐化已来法华入者。<a id="a-D6"></a>望前已钝。<a id="a-D7"></a>复有未入待至涅槃法华犹利。<a id="a-D8"></a>然法华破大阵涅槃收残党。<a id="a-D9"></a>法华为刈获涅槃是捃拾。<a id="a-DA"></a>大化之功在乎灵鹫。<a id="a-DB"></a>余机未尽故至双林。<a id="a-DC"></a>极钝既昧法华八义。<a id="a-DD"></a>须为此人委明佛性。<a id="a-DE"></a>一代之机终穷于此。<a id="a-DF"></a>二若论下明示法无遗。<a id="a-DG"></a>涅槃既摄钝机。<a id="a-DH"></a>故始穷本性终显极果。<a id="a-DI"></a>十义整足。<a id="a-DJ"></a>故以性三起于修三。<a id="a-DK"></a>既修性各三则因果不二。<a id="a-DL"></a>双非缘了。<a id="a-DM"></a>即是中道正因之体。<a id="a-DN"></a>而此正体必具双照之德。<a id="a-DO"></a>故至修成三点法身也。<a id="a-DP"></a>例知缘了亦各具三修德。<a id="a-DQ"></a>须云三点般若三点解脱等也。<a id="a-DR"></a>当知今文为顺经题人法二义。<a id="a-DS"></a>故立十门始终皆二。<a id="a-DT"></a>二即不二中在其中。<a id="a-DU"></a>数有亏盈法无增减。<a id="a-DV"></a>故止观云。<a id="a-DW"></a>首楞严偏举一法。<a id="a-DX"></a>具一切法亦不减少。<a id="a-DY"></a>名秘密藏。<a id="a-DZ"></a>乃至涅槃三法具足法亦不多。<a id="a-Da"></a>亦名秘密藏。<a id="a-Db"></a>盖诸经赴缘不同故也。<a id="a-Dc"></a>二此历下结中。<a id="a-Dd"></a>云此历五味论十法次第者。</p>
  <p id="aDe">问。<a id="a-Df"></a>前约观明十法。<a id="a-Dg"></a>自行化他原始要终。<a id="a-Dh"></a>实成次第生起不乱。<a id="a-Di"></a>今历五味。<a id="a-Dj"></a>但明诸部具法多少。<a id="a-Dk"></a>何名次第生起邪。</p>
  <p id="aDl">答。<a id="a-Dm"></a>前约观中正论修证次第。<a id="a-Dn"></a>今约教中乃论用与次第。<a id="a-Do"></a>明其十法随于部味次第被机。<a id="a-Dp"></a>前之四味但三但六。<a id="a-Dq"></a>后至醍醐具八具十。<a id="a-Dr"></a>岂非用与次第邪。<a id="a-Ds"></a>应知前明诸教观法次第。<a id="a-Dt"></a>今明观法随教次第。<a id="a-Du"></a>虽乃约修约用不同。<a id="a-Dv"></a>而皆得名十法次第也。<a id="a-Dw"></a>二约四下四教者。<a id="a-Dx"></a>通论则随真随中各有十双。<a id="a-Dy"></a>若别论者。<a id="a-Dz"></a>三藏别就菩萨。<a id="a-E0"></a>唯有人法慈悲福慧三双。<a id="a-E1"></a>以未断惑故无真应等义。<a id="a-E2"></a>具如前说。<a id="a-E3"></a>例此通教亦就菩萨。<a id="a-E4"></a>而可别论真谛六双。<a id="a-E5"></a>以第七地去誓扶余习。<a id="a-E6"></a>神通托生双流化物。<a id="a-E7"></a>得有真应药珠冥显之义。<a id="a-E8"></a>二乘无此。<a id="a-E9"></a>故名为别。<a id="a-EA"></a>若其别教行虽次第。<a id="a-EB"></a>而可就中明乎六义。<a id="a-EC"></a>凡三圣三其相可见。<a id="a-ED"></a>法华前圆亦只有六。<a id="a-EE"></a>涅槃四教皆知十双。<a id="a-EF"></a>然约重施不无进不。<a id="a-EG"></a>前历五味已含教义。<a id="a-EH"></a>故云可解。<a id="a-EI"></a>三故知下结叹两意二。<a id="a-EJ"></a>初结叹。<a id="a-EK"></a>观论此十则因有愿行果有力能。<a id="a-EL"></a>教论此十则论法有始终。<a id="a-EM"></a>被机尽利钝。<a id="a-EN"></a>故禀教修观者何莫由斯道也。<a id="a-EO"></a>商略犹较量也。<a id="a-EP"></a>以此十义较量一代教观。<a id="a-EQ"></a>摄无不尽。<a id="a-ER"></a>该修德之极故云意气宏远。<a id="a-ES"></a>彻性德之本故云义味深邃。<a id="a-ET"></a>又横收四教故云宏远。<a id="a-EU"></a>竖摄五味故云深邃。<a id="a-EV"></a>人法至真应自行之前后。<a id="a-EW"></a>药珠至本迹化他之前后。<a id="a-EX"></a>缘了与智断修性之前后。<a id="a-EY"></a>三义为粗六义为细。<a id="a-EZ"></a>乃至八义犹粗十义最细。<a id="a-Ea"></a>此就略广以辩粗细。<a id="a-Eb"></a>若以粗妙释粗细者。<a id="a-Ec"></a>诸味纯杂可以意得。<a id="a-Ed"></a>二问法下料简。</p>
  <p id="aEe">问。<a id="a-Ef"></a>意者。<a id="a-Eg"></a>法华之前别论华严方等般若同有六义。<a id="a-Eh"></a>有异意否。<a id="a-Ei"></a>虽问三味六意同异。</p>
  <p id="aEj">答。<a id="a-Ek"></a>中委出酪味中三及醍醐八。<a id="a-El"></a>以五味中根有利钝。<a id="a-Em"></a>利人部部得入醍醐。<a id="a-En"></a>钝者随味次第转改。<a id="a-Eo"></a>故华严六义。<a id="a-Ep"></a>高山王机即入地住。<a id="a-Eq"></a>穷子迷闷见思全在。<a id="a-Er"></a>三藏但小故无显露得大益者。<a id="a-Es"></a>若八万诸天获无生忍。<a id="a-Et"></a>故云密去。<a id="a-Eu"></a>二乘之人方破见思。<a id="a-Ev"></a>故但成酪。<a id="a-Ew"></a>方等中六有褒有贬。<a id="a-Ex"></a>利者。<a id="a-Ey"></a>闻褒即得圆益。<a id="a-Ez"></a>小人被贬冥入通门。<a id="a-F0"></a>般若中六意在淘汰。<a id="a-F1"></a>利闻圆空得不共益。<a id="a-F2"></a>声闻转教密破尘沙。<a id="a-F3"></a>法华八意调机已熟。<a id="a-F4"></a>开彼权门即示实理。<a id="a-F5"></a>复废近迹令见本身。<a id="a-F6"></a>钝人皆得一乘利者复增圣道。<a id="a-F7"></a>涅槃同味故略不言。<a id="a-F8"></a>但为捃拾具说十双。<a id="a-F9"></a>于极钝根亦获常益。<a id="a-FA"></a>故知四味虽谈圆顿机悟浅深。<a id="a-FB"></a>至第五时益无差降。<a id="a-FC"></a>不禀山门焉知一化机教之相。<a id="a-FD"></a>第三解释三。<a id="a-FE"></a>初略标。<a id="a-FF"></a>二人即下广释十。<a id="a-FG"></a>初人法三。<a id="a-FH"></a>初立所言入者。<a id="a-FI"></a>阴中主宰也。<a id="a-FJ"></a>略论四名。<a id="a-FK"></a>所谓我人众生寿者。<a id="a-FL"></a>具论十六。<a id="a-FM"></a>即于四上加其十二。<a id="a-FN"></a>谓命者生者养育者众数作者使作者起者使起者受者使受者知者见者。<a id="a-FO"></a>言假名者。<a id="a-FP"></a>自无实体。<a id="a-FQ"></a>但藉五阴和合而成。<a id="a-FR"></a>如揽五指假名为拳。<a id="a-FS"></a>是则拳由指得指非拳成。<a id="a-FT"></a>拳如于人指如于法。<a id="a-FU"></a>能成是实所成是假。<a id="a-FV"></a>此之假实就大小教辩常无常。<a id="a-FW"></a>小明人法终归无常。<a id="a-FX"></a>大说假实究竟常住如藏通教。<a id="a-FY"></a>始从凡地至有余涅槃。<a id="a-FZ"></a>皆有假实。<a id="a-Fa"></a>若入无余身智既忘。<a id="a-Fb"></a>假人安寄。<a id="a-Fc"></a>若别圆教三惑二死尽净之时。<a id="a-Fd"></a>人之与法常住自在。<a id="a-Fe"></a>假人是尊极众生实法名常住五阴。<a id="a-Ff"></a>以要言之。<a id="a-Fg"></a>若云惑尽人法永无。<a id="a-Fh"></a>斯是小乘亦称权教。<a id="a-Fi"></a>若言惑尽人法不灭。<a id="a-Fj"></a>斯是大乘亦称实教。<a id="a-Fk"></a>凡言别圆初后知常。<a id="a-Fl"></a>盖知人法不可灰断。<a id="a-Fm"></a>藏通反是故曰不知。<a id="a-Fn"></a>又复应知假人之号。<a id="a-Fo"></a>多从依正实法而立。<a id="a-Fp"></a>如世人称谓。<a id="a-Fq"></a>或从形貌或从德业。<a id="a-Fr"></a>即正报实法立名也。<a id="a-Fs"></a>或从住处或从统摄。<a id="a-Ft"></a>即依报实法立名也。<a id="a-Fu"></a>今观世音为假名者。<a id="a-Fv"></a>观是观智世音是境。<a id="a-Fw"></a>此是自他正报岂非实法。<a id="a-Fx"></a>但以名为观世音菩萨。<a id="a-Fy"></a>故判属人。<a id="a-Fz"></a>普门既是此人所乘。<a id="a-G0"></a>故判属法。<a id="a-G1"></a>若云普门法王子观世音者。<a id="a-G2"></a>即须却判普门属人观音属法。<a id="a-G3"></a>盖由今品以观智目人。<a id="a-G4"></a>是故释义皆用智慧而对人也。<a id="a-G5"></a>须知观智体是实法。<a id="a-G6"></a>既以观智目人。<a id="a-G7"></a>则九双中悲慧真药冥实本了智皆是实法。<a id="a-G8"></a>目其假人。<a id="a-G9"></a>于今知已。<a id="a-GA"></a>释下诸文则皆可见。<a id="a-GB"></a>二此之下释二。<a id="a-GC"></a>初总示二。<a id="a-GD"></a>初示通凡圣。<a id="a-GE"></a>虽漏无漏偏圆因果优劣不同。<a id="a-GF"></a>而其假实终无暂阙。<a id="a-GG"></a>二若色下各明假实二。<a id="a-GH"></a>初凡。<a id="a-GI"></a>庸常曰凡弊恶曰鄙。<a id="a-GJ"></a>即六道五阴唯成分段生死人也。<a id="a-GK"></a>二戒定下圣二。<a id="a-GL"></a>初示相。<a id="a-GM"></a>既革凡成圣即转五阴而为五分。<a id="a-GN"></a>三乘四教虽权实异。<a id="a-GO"></a>皆能转阴而为法身。<a id="a-GP"></a>随位揽法成其假人。<a id="a-GQ"></a>二故大下引证。<a id="a-GR"></a>妙觉极位人法二执究竟尽处。<a id="a-GS"></a>假名一千皆成四德。<a id="a-GT"></a>名无上众生。<a id="a-GU"></a>依阴二千一一四德。<a id="a-GV"></a>名无上实法。<a id="a-GW"></a>故偏小及圆因位。<a id="a-GX"></a>无非本性无上人法。<a id="a-GY"></a>但二执未尽。<a id="a-GZ"></a>而其修得不名无上耳。<a id="a-Ga"></a>二虽通下委释二。<a id="a-Gb"></a>初凡。<a id="a-Gc"></a>善恶为因人法是果。<a id="a-Gd"></a>各论三品此约总示。<a id="a-Ge"></a>其中别业交互感果非算数可及二圣人下圣。<a id="a-Gf"></a>性德人法何尝改变。<a id="a-Gg"></a>但以随机教门示观。<a id="a-Gh"></a>致有小大共不共异。<a id="a-Gi"></a>故于圣中分别其相。<a id="a-Gj"></a>初小三。<a id="a-Gk"></a>初就有门释。<a id="a-Gl"></a>即毗昙中人法观也。<a id="a-Gm"></a>言人空法不空者。<a id="a-Gn"></a>非全不破实法。<a id="a-Go"></a>盖此门观行。<a id="a-Gp"></a>破假人时未破五阴。<a id="a-Gq"></a>且云不空。<a id="a-Gr"></a>以此二空前后观故。<a id="a-Gs"></a>而前后相两途不同。<a id="a-Gt"></a>若观假人如兔角等。<a id="a-Gu"></a>惑落见谛即于修道观阴无常。<a id="a-Gv"></a>破彼思惑。<a id="a-Gw"></a>若其人执虽被穷逐。<a id="a-Gx"></a>见惑不破而更度入实法之中于阴生见。<a id="a-Gy"></a>即须观阴无常无我。<a id="a-Gz"></a>破此见惑。<a id="a-H0"></a>故法空观能破二惑。<a id="a-H1"></a>乃于节节各有人法。<a id="a-H2"></a>若见惑未伏即有漏人法。<a id="a-H3"></a>其能伏者即方便人法。<a id="a-H4"></a>发真断结及生有余。<a id="a-H5"></a>皆无漏人法。<a id="a-H6"></a>然小教中不说生处。<a id="a-H7"></a>今约跨节故生界外。<a id="a-H8"></a>如大论云。<a id="a-H9"></a>出三界外有净国土。<a id="a-HA"></a>声闻缘觉出生其中。<a id="a-HB"></a>以大乘说身智不灭。<a id="a-HC"></a>无漏业牵生彼五阴。<a id="a-HD"></a>二若空下就空门释。<a id="a-HE"></a>即成实中二空观也。<a id="a-HF"></a>揽阴成人不同有门阴中求我。<a id="a-HG"></a>三假浮虚且异实法生灭。<a id="a-HH"></a>人既揽阴而有观乃即法观人。<a id="a-HI"></a>从始至终假实双破。<a id="a-HJ"></a>言三假者。<a id="a-HK"></a>谓因成相续相待。<a id="a-HL"></a>名不殊大义归小乘。<a id="a-HM"></a>大观三假。<a id="a-HN"></a>生即不生亦复无灭。<a id="a-HO"></a>今观三假因缘和合体性不坚。<a id="a-HP"></a>大若空华此如云霭。<a id="a-HQ"></a>由此观故会入真空平等之道。<a id="a-HR"></a>三余两下例二门释。<a id="a-HS"></a>亦有亦空门即昆勒论之所申也。<a id="a-HT"></a>非有非空门未见论来。<a id="a-HU"></a>有人言。<a id="a-HV"></a>犊子阿毗昙申此门意。<a id="a-HW"></a>未可定用。<a id="a-HX"></a>然假人不有四门是同。<a id="a-HY"></a>唯论实法四相有异。<a id="a-HZ"></a>若毗昙明析色存于邻虚。<a id="a-Ha"></a>成实析色破于邻虚。<a id="a-Hb"></a>昆勒说色亦有亦无。<a id="a-Hc"></a>第四门意例应双遣。<a id="a-Hd"></a>然此四门诠法虽殊。<a id="a-He"></a>谛理是一。<a id="a-Hf"></a>若不得意四门成诤。<a id="a-Hg"></a>故大论云。<a id="a-Hh"></a>若不得般若方便。<a id="a-Hi"></a>入阿毗昙即堕有中。<a id="a-Hj"></a>入空门即堕无中。<a id="a-Hk"></a>又大师云。<a id="a-Hl"></a>数存邻虚论破邻虚。<a id="a-Hm"></a>此与邪无相滥等。<a id="a-Hn"></a>若得意者。<a id="a-Ho"></a>色若粗若细总而观之无常无我。<a id="a-Hp"></a>破于见爱得入空平。<a id="a-Hq"></a>双亦双非语似中道。<a id="a-Hr"></a>理只在空。<a id="a-Hs"></a>但能从容会入空理。<a id="a-Ht"></a>节节人法例前可知。<a id="a-Hu"></a>二摩诃下衍三。<a id="a-Hv"></a>初明体空通三教。<a id="a-Hw"></a>不言人法空不空者。<a id="a-Hx"></a>异彼毗昙观人空时。<a id="a-Hy"></a>未破实法。<a id="a-Hz"></a>不言体有假用者。<a id="a-I0"></a>异彼成实揽实法体成假人用。<a id="a-I1"></a>但观人法本自不生今亦无灭。<a id="a-I2"></a>色是五阴之首我是十六之初。<a id="a-I3"></a>故各举一以例其余人法即空故曰如也。<a id="a-I4"></a>观此二空始因终果。<a id="a-I5"></a>若人若法不生不灭名为涅槃。<a id="a-I6"></a>常修此观以行正道。<a id="a-I7"></a>应知大品谈空义含深浅何者。<a id="a-I8"></a>若钝根者谓但空有。<a id="a-I9"></a>即入偏空证其通理。<a id="a-IA"></a>若利根人一闻于空知空二边。<a id="a-IB"></a>名见中空属后二教。<a id="a-IC"></a>又此中空复分二种。<a id="a-ID"></a>离边而解此当别理。<a id="a-IE"></a>即边而解乃属圆理。<a id="a-IF"></a>如来巧智善谈于空。<a id="a-IG"></a>能被三根断证不等。<a id="a-IH"></a>又复应知彼经空义虽通三教。<a id="a-II"></a>今之人法非前二种。<a id="a-IJ"></a>唯用最后即边之空。<a id="a-IK"></a>净其二执成圆假实。<a id="a-IL"></a>若不尔者非今人法。<a id="a-IM"></a>二以观下明缘了通别圆者。<a id="a-IN"></a>前明二空未明缘了。<a id="a-IO"></a>意虽在圆通人有分。<a id="a-IP"></a>今约二空明二佛性。<a id="a-IQ"></a>故在圆别不涉通门。<a id="a-IR"></a>今文既以观人法空。<a id="a-IS"></a>明二因种。<a id="a-IT"></a>一言于空须分二种。<a id="a-IU"></a>若毕竟空观于人法显圆二因若次第空观于人法。<a id="a-IV"></a>即别二因。<a id="a-IW"></a>文以无上人法为缘了种。<a id="a-IX"></a>亦须善别。<a id="a-IY"></a>百界假实为佛涅槃斯为圆观。<a id="a-IZ"></a>若唯佛界故属别也。<a id="a-Ia"></a>文意在圆别人有分。<a id="a-Ib"></a>释此为二。<a id="a-Ic"></a>初了因中。<a id="a-Id"></a>以观人空即了因种者。<a id="a-Ie"></a>大乘空观荡情显德。<a id="a-If"></a>今经既以智慧目人。<a id="a-Ig"></a>故人执空则智人显。<a id="a-Ih"></a>况观本空乃显本智。<a id="a-Ii"></a>本智即是性德了因。<a id="a-Ij"></a>故引论文果佛为证。<a id="a-Ik"></a>则因果不二修性一如。<a id="a-Il"></a>故知今文正明圆观。<a id="a-Im"></a>言始觉人空终觉法空者。<a id="a-In"></a>人是觉智。<a id="a-Io"></a>不独自空人执。<a id="a-Ip"></a>复能空于法执。<a id="a-Iq"></a>虽云始终非次第观。<a id="a-Ir"></a>此由大乘观性相二空。<a id="a-Is"></a>破生法二执。<a id="a-It"></a>显真俗二谛。<a id="a-Iu"></a>观虽不次说有始终故也。<a id="a-Iv"></a>如大本疏云。<a id="a-Iw"></a>真谛即法空俗谛即生空。<a id="a-Ix"></a>俗假真实。<a id="a-Iy"></a>辅行云。<a id="a-Iz"></a>若有性执世而非谛。<a id="a-J0"></a>破性执己乃名世谛。<a id="a-J1"></a>故云世谛破性。<a id="a-J2"></a>性执破己但有名字。<a id="a-J3"></a>名之为假假即是相。<a id="a-J4"></a>为空相故观于法性。<a id="a-J5"></a>观理证真名真谛破相。<a id="a-J6"></a>空非前后二谛同时。<a id="a-J7"></a>为辩性相前后说耳思之思之。<a id="a-J8"></a>不见此意徒谓即空(上皆补行)此明觉智一念之中。<a id="a-J9"></a>空人法执有始终义。<a id="a-JA"></a>勿迷此语定判属别。<a id="a-JB"></a>说时非行时斯之谓也。<a id="a-JC"></a>二缘因中。<a id="a-JD"></a>观法空即缘因种者。<a id="a-JE"></a>由觉智故法执既亡五阴清净。<a id="a-JF"></a>乃以净阴而为缘因。<a id="a-JG"></a>况了本空乃阴本净。<a id="a-JH"></a>本净之阴名性缘种。<a id="a-JI"></a>故引大论大经极果法空。<a id="a-JJ"></a>及大品真因法空。<a id="a-JK"></a>以显缘因相。<a id="a-JL"></a>当知真因极果既十界圆融。<a id="a-JM"></a>则百界五阴皆无上之法。<a id="a-JN"></a>揽此等法称之为佛。<a id="a-JO"></a>若以三千言之。<a id="a-JP"></a>则众生一千皆佛之假名。<a id="a-JQ"></a>阴土二千皆佛之实法。<a id="a-JR"></a>故荆溪云。<a id="a-JS"></a>三千果成咸称常乐。<a id="a-JT"></a>又云。<a id="a-JU"></a>一佛成道法界无非此佛之依正。<a id="a-JV"></a>修德既尔性德本然。</p>
  <p id="aJW">问。<a id="a-JX"></a>文中缘了并云种者。<a id="a-JY"></a>其义何邪。</p>
  <p id="aJZ">答。<a id="a-Ja"></a>夫言种者。<a id="a-Jb"></a>凡有二义。<a id="a-Jc"></a>一敌对论种。<a id="a-Jd"></a>如三道是三德种。<a id="a-Je"></a>二类例论种。<a id="a-Jf"></a>如缘了是智断种。<a id="a-Jg"></a>性德法身为修德法身种。<a id="a-Jh"></a>此二皆取能生之义也。<a id="a-Ji"></a>若以二空为种即类例义。<a id="a-Jj"></a>若以二执为种即敌对义。<a id="a-Jk"></a>今文既云观人法空即缘了种。<a id="a-Jl"></a>是类非对。<a id="a-Jm"></a>若就觉智观于二空。<a id="a-Jn"></a>为二因种。<a id="a-Jo"></a>则取修二类于果二。<a id="a-Jp"></a>若就性德本自二空为二因种。<a id="a-Jq"></a>则取理净类于己净。<a id="a-Jr"></a>故圆论性种有对有类。<a id="a-Js"></a>别无对种学者审思。<a id="a-Jt"></a>圆教反是。<a id="a-Ju"></a>学者思之。<a id="a-Jv"></a>三以观下明即离唯圆顿二。<a id="a-Jw"></a>初约六法示三因二。<a id="a-Jx"></a>初引经标即离众生佛性者。<a id="a-Jy"></a>性德三因也。<a id="a-Jz"></a>六法者。<a id="a-K0"></a>五阴神我也。<a id="a-K1"></a>斯盖本觉常寂常照常非寂照。<a id="a-K2"></a>寂是缘因。<a id="a-K3"></a>照是了因。<a id="a-K4"></a>双非是正因。<a id="a-K5"></a>此三于六不即不离。<a id="a-K6"></a>乃不思议不生不灭之六法也。<a id="a-K7"></a>立门既妙。<a id="a-K8"></a>故别初心不能造趣。<a id="a-K9"></a>二不即下据理明即离。<a id="a-KA"></a>正因不即者。<a id="a-KB"></a>正非寂照故不即一切。<a id="a-KC"></a>迷时不即我阴人法。<a id="a-KD"></a>解时不即修中缘了。<a id="a-KE"></a>良以始终无变改故也。<a id="a-KF"></a>缘了不离者性德二因既当而寂而照。<a id="a-KG"></a>寂是百界实法照是百界假人。<a id="a-KH"></a>此之假实能迷能解。<a id="a-KI"></a>迷故举体而为一界假实。<a id="a-KJ"></a>即非局而局。<a id="a-KK"></a>是故二因不离六法。<a id="a-KL"></a>若即迷成解转成修中缘了。<a id="a-KM"></a>破于二执显本寂照百界假实。<a id="a-KN"></a>名为二空。<a id="a-KO"></a>即非遍而遍。<a id="a-KP"></a>故云不离众生空而有了因。<a id="a-KQ"></a>不离阴空而有缘因。<a id="a-KR"></a>结云不离六法者。<a id="a-KS"></a>不动我阴而成二空故也。<a id="a-KT"></a>只一觉性具三种德。<a id="a-KU"></a>名为三因即三而一即一而三。<a id="a-KV"></a>非一非异不纵不横。<a id="a-KW"></a>欲彰秘藏绝乎思说。<a id="a-KX"></a>故对六法言非即离。<a id="a-KY"></a>人见文中正因不即缘了不离。<a id="a-KZ"></a>不达妙旨分对而已应。<a id="a-Ka"></a>知一王一数一根一境。<a id="a-Kb"></a>随迷随解从因至果。<a id="a-Kc"></a>但趣举一皆名佛性。<a id="a-Kd"></a>不可谓是不可谓非。<a id="a-Ke"></a>故云不即六法不离六法。<a id="a-Kf"></a>亦名一念即空假中。<a id="a-Kg"></a>中故不即空假故不离。<a id="a-Kh"></a>义非异途。<a id="a-Ki"></a>故此观唯属圆教。<a id="a-Kj"></a>二佛从下约三性明分证。<a id="a-Kk"></a>言佛从者。<a id="a-Kl"></a>欲对观音明分满故。<a id="a-Km"></a>佛于三性六即究满。<a id="a-Kn"></a>良由初心能以三观观于六法。<a id="a-Ko"></a>应知三性即是性中三德三观。<a id="a-Kp"></a>初发心时须于性三起于修三。<a id="a-Kq"></a>六位虽殊三性无别。<a id="a-Kr"></a>是则六即皆是无上人法。<a id="a-Ks"></a>故下结云。<a id="a-Kt"></a>二番问答是分释无上人法也。<a id="a-Ku"></a>三前一下结文有二。<a id="a-Kv"></a>初结指经文。<a id="a-Kw"></a>二当知下结归题目可见。<a id="a-Kx"></a>二慈悲三。<a id="a-Ky"></a>初标示。<a id="a-Kz"></a>二菩萨下解释二。<a id="a-L0"></a>初约四誓论功二。<a id="a-L1"></a>初明须誓三。<a id="a-L2"></a>初须誓意。<a id="a-L3"></a>所言慈悲弘誓者。<a id="a-L4"></a>简于凡小无誓慈悲。<a id="a-L5"></a>显今菩萨有誓慈悲。<a id="a-L6"></a>二譬如下举喻显。<a id="a-L7"></a>慈悲摄生如节廨合。<a id="a-L8"></a>无誓胶漆拔与不长。<a id="a-L9"></a>三誓愿下牒喻结。<a id="a-LA"></a>二悲心下示运心二。<a id="a-LB"></a>初二誓明悲。<a id="a-LC"></a>今既通示世间之言兼两三界。<a id="a-LD"></a>后出世间亦当例此。<a id="a-LE"></a>二以慈下二誓明慈。<a id="a-LF"></a>前拔苦中果重因轻。<a id="a-LG"></a>故先拔重。<a id="a-LH"></a>今与乐中因显果密。<a id="a-LI"></a>故先与显。<a id="a-LJ"></a>斯是菩萨利物之心。<a id="a-LK"></a>则与声闻知苦断集慕果修因不同故也。<a id="a-LL"></a>若璎珞中明四誓云。<a id="a-LM"></a>未度苦谛令度苦谛。<a id="a-LN"></a>未解集谛令解集谛。<a id="a-LO"></a>未安道谛令安道谛。<a id="a-LP"></a>未得灭谛令得灭谛。<a id="a-LQ"></a>彼经所立四皆利他。<a id="a-LR"></a>今文所列三通自行。<a id="a-LS"></a>应知语有自他意必双具。<a id="a-LT"></a>二但前下约四教辩相。<a id="a-LU"></a>以其立誓须依四谛。<a id="a-LV"></a>若不依谛名为狂愿。<a id="a-LW"></a>何者。<a id="a-LX"></a>四既称谛。<a id="a-LY"></a>则能审实迷解之相苦乐之际。<a id="a-LZ"></a>依此起誓方有拔苦与乐之理。<a id="a-La"></a>傥于法不谛。<a id="a-Lb"></a>徒兴与拔之心。<a id="a-Lc"></a>终成狂简之愿。<a id="a-Ld"></a>此有二。<a id="a-Le"></a>初例前科。<a id="a-Lf"></a>二若三下明四教依谛立誓。<a id="a-Lg"></a>须知权实各有事理。<a id="a-Lh"></a>故以四教明乎谛相生灭无生无量无作。<a id="a-Li"></a>皆明菩萨依之起誓。<a id="a-Lj"></a>初三藏。<a id="a-Lk"></a>此教为于迷真重人。<a id="a-Ll"></a>说世出世二因二果。<a id="a-Lm"></a>不即真理故互生灭。<a id="a-Ln"></a>菩萨观此兴有作誓。<a id="a-Lo"></a>有生可度有惑可断。<a id="a-Lp"></a>有法可知有佛可成。<a id="a-Lq"></a>四皆有作谛使然也。</p>
  <p id="aLr">问。<a id="a-Ls"></a>三藏所谈灭非真谛。<a id="a-Lt"></a>今文依灭起第四誓。<a id="a-Lu"></a>那云真谛无为理邪。</p>
  <p id="aLv">答。<a id="a-Lw"></a>灭谛之体是二涅槃。<a id="a-Lx"></a>虽非真谛能冥于理。<a id="a-Ly"></a>故云因灭会真。<a id="a-Lz"></a>道是灭因苦集违理。<a id="a-M0"></a>佛既契真。<a id="a-M1"></a>故成佛誓观真而发。<a id="a-M2"></a>二复次下通教。<a id="a-M3"></a>所拔所与二因二果大同前教。<a id="a-M4"></a>但以此教所被之机迷真轻故。<a id="a-M5"></a>事皆即理。<a id="a-M6"></a>四并如幻不生不灭。<a id="a-M7"></a>所谓苦无逼迫相。<a id="a-M8"></a>集无和合相。<a id="a-M9"></a>道不二相。<a id="a-MA"></a>灭无灭相。<a id="a-MB"></a>观此四谛而起四誓。<a id="a-MC"></a>谛既如空誓亦如幻。<a id="a-MD"></a>言若有一法过涅槃等者。<a id="a-ME"></a>大论第五十先引经云。<a id="a-MF"></a>诸天子心念。<a id="a-MG"></a>应何等人听须菩提所说。<a id="a-MH"></a>须菩提知诸天子心念语言。<a id="a-MI"></a>如幻人听法无听无闻无知无证。<a id="a-MJ"></a>乃至云。<a id="a-MK"></a>佛亦如幻化涅槃法亦如幻化。<a id="a-ML"></a>论释云。<a id="a-MM"></a>一切众生中佛第一。<a id="a-MN"></a>一切法中涅槃第一。<a id="a-MO"></a>闻是二事如幻。<a id="a-MP"></a>惊疑谓。<a id="a-MQ"></a>须菩提错说为听者误。<a id="a-MR"></a>是故更问须菩提。<a id="a-MS"></a>须菩提言。<a id="a-MT"></a>以二法皆从妄法生故。<a id="a-MU"></a>法属因缘无有定实。<a id="a-MV"></a>须菩提作是念。<a id="a-MW"></a>假令有法过胜涅槃。<a id="a-MX"></a>能令如幻何况涅槃。<a id="a-MY"></a>三别教。<a id="a-MZ"></a>此教为迷中重者。<a id="a-Ma"></a>虽谈无作果不通因。<a id="a-Mb"></a>故初发心但依无量。<a id="a-Mc"></a>所诠森罗万像之法。<a id="a-Md"></a>皆为迷于如来藏性而起。<a id="a-Me"></a>然此藏性虽不具九。<a id="a-Mf"></a>而能随缘变造诸法。<a id="a-Mg"></a>性随染缘则起世间无量苦集。<a id="a-Mh"></a>性随净缘则起出世无量道灭。<a id="a-Mi"></a>故妙玄明别教如来藏者。<a id="a-Mj"></a>名为妙有。<a id="a-Mk"></a>为一切法而作依持。<a id="a-Ml"></a>从是妙有出生诸法等。<a id="a-Mm"></a>但由苦集定能为障。<a id="a-Mn"></a>故须别缘道灭对而翻之。<a id="a-Mo"></a>先以生灭四谛伏于通惑。<a id="a-Mp"></a>次以无生四谛断于见爱。<a id="a-Mq"></a>中以无量四谛破于尘沙。<a id="a-Mr"></a>后以无作四谛断于无明。<a id="a-Ms"></a>此四四谛在于别教。<a id="a-Mt"></a>皆名无量。<a id="a-Mu"></a>故云缘界内外苦集因果无量四谛而起愿也。<a id="a-Mv"></a>所以然者。<a id="a-Mw"></a>盖知一切迷解之本。<a id="a-Mx"></a>皆是佛性。<a id="a-My"></a>性无量故谛称无量。<a id="a-Mz"></a>前教不尔故不受名。<a id="a-N0"></a>圆教虽有无量之义。<a id="a-N1"></a>三皆即实故云无作。<a id="a-N2"></a>四圆教二。<a id="a-N3"></a>初示四誓二。<a id="a-N4"></a>初明誓相。<a id="a-N5"></a>法界者。<a id="a-N6"></a>即十法界也。<a id="a-N7"></a>圆融者。<a id="a-N8"></a>总论百界别语三千。<a id="a-N9"></a>既生佛依正互具互遍。<a id="a-NA"></a>故曰圆融。<a id="a-NB"></a>非违等者。<a id="a-NC"></a>以性夺修千法皆性何修不泯。<a id="a-ND"></a>破戒比丘不入地狱。<a id="a-NE"></a>清净行者不入涅槃。<a id="a-NF"></a>岂唯地狱涅槃即性。<a id="a-NG"></a>抑亦破戒净行非修。<a id="a-NH"></a>非违非顺泯苦灭也。<a id="a-NI"></a>非暗非明泯集道也。<a id="a-NJ"></a>无明暗故则违等者。<a id="a-NK"></a>上示全修即性是故俱非。<a id="a-NL"></a>今论全性起修。<a id="a-NM"></a>是故俱立。<a id="a-NN"></a>荆溪云。<a id="a-NO"></a>性无所移修常宛尔。<a id="a-NP"></a>既观不违而违。<a id="a-NQ"></a>故起悲愿拔其二苦。<a id="a-NR"></a>既观非顺而顺。<a id="a-NS"></a>故起慈愿与其二乐。<a id="a-NT"></a>由知法界圆融。<a id="a-NU"></a>故非违顺亦由法界圆融。<a id="a-NV"></a>故有违顺。<a id="a-NW"></a>有违顺故起誓。<a id="a-NX"></a>非违顺故无缘。<a id="a-NY"></a>二譬如下明无缘二。<a id="a-NZ"></a>初喻。<a id="a-Na"></a>不得前意此喻莫销。<a id="a-Nb"></a>二今此下法。<a id="a-Nc"></a>正以三慈分缘无缘。<a id="a-Nd"></a>若依生法则缘有空。<a id="a-Ne"></a>心若即中方绝缘念。<a id="a-Nf"></a>以绝念故。<a id="a-Ng"></a>乃能周遍法界任运与拔。<a id="a-Nh"></a>大经十四梵行品初云。<a id="a-Ni"></a>慈有三种。<a id="a-Nj"></a>一缘众生。<a id="a-Nk"></a>二缘于法。<a id="a-Nl"></a>三者无缘。<a id="a-Nm"></a>众生缘者。<a id="a-Nn"></a>缘一切众生如父母亲想。<a id="a-No"></a>法缘者。<a id="a-Np"></a>见一切法皆从缘生。<a id="a-Nq"></a>无缘者。<a id="a-Nr"></a>不住法相及众生相。<a id="a-Ns"></a>大论二十亦云。<a id="a-Nt"></a>慈有三种。<a id="a-Nu"></a>众生缘者。<a id="a-Nv"></a>谓缘十方无量怨亲中人。<a id="a-Nw"></a>法缘者谓缘无漏罗汉支佛诸佛圣人。<a id="a-Nx"></a>破吾我相。<a id="a-Ny"></a>但观四缘空五众法。<a id="a-Nz"></a>无缘者。<a id="a-O0"></a>不住有无。<a id="a-O1"></a>唯诸佛有。<a id="a-O2"></a>此与涅槃文意大同。<a id="a-O3"></a>又大论第五明悲亦有众生等三。<a id="a-O4"></a>故知将三慈悲以对三谛。<a id="a-O5"></a>义甚显了。<a id="a-O6"></a>今从胜说但云无缘。<a id="a-O7"></a>若得无缘必具生法。<a id="a-O8"></a>二菩萨下明六即。<a id="a-O9"></a>皆由理具方有事用。<a id="a-OA"></a>今全理慈起修德五。<a id="a-OB"></a>而观世音未臻究竟犹处分真。<a id="a-OC"></a>欲令众生知理慈悲修成五即。<a id="a-OD"></a>故兴两问以生二答。<a id="a-OE"></a>槌砧相扣器诸淳朴。<a id="a-OF"></a>三若前下结归二。<a id="a-OG"></a>初结指经文。<a id="a-OH"></a>二故知下结归题目可解。</p>
 </body>
</html>