<!doctype html>
<html id="z3IBWWj1LV" data-ver="1317">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">观音玄义记卷第三</h1>
  <p id="a2">第二释观智二。<a id="a-3"></a>初标列。<a id="a-4"></a>二结境下解释二。<a id="a-5"></a>初结束世音之境。<a id="a-6"></a>欲明观智先束境界。<a id="a-7"></a>世间音声品类无边。<a id="a-8"></a>尘沙莫喻。<a id="a-9"></a>须依圣教结示谛境。<a id="a-A"></a>方可明观。<a id="a-B"></a>观不依谛邪错何疑。<a id="a-C"></a>十界是因缘境者。<a id="a-D"></a>以十如是类十二缘。<a id="a-E"></a>义无别故。<a id="a-F"></a>二二明下正明能观之智二。<a id="a-G"></a>初泛明诸境观。<a id="a-H"></a>谛缘通四教故四。<a id="a-I"></a>三谛唯别圆故二。<a id="a-J"></a>二谛加三接故七。<a id="a-K"></a>一实唯圆极故一。<a id="a-L"></a>无谛体忘观亦不立。<a id="a-M"></a>二今约下今依三谛观者。<a id="a-N"></a>境顺涅槃新伊之文。<a id="a-O"></a>观依中论相即之说。<a id="a-P"></a>荡情立法示妙融心。<a id="a-Q"></a>像末观门此为最也。<a id="a-R"></a>初示境通别。<a id="a-S"></a>通对顿观别对渐观。<a id="a-T"></a>二今对下明观渐顿二。<a id="a-U"></a>初双列。<a id="a-V"></a>二次第下双释二。<a id="a-W"></a>初历教释。<a id="a-X"></a>二种观二。<a id="a-Y"></a>初偏圆并释二。<a id="a-Z"></a>初约诸部释五。<a id="a-a"></a>初依璎珞明三观。<a id="a-b"></a>体于三假四句不生。<a id="a-c"></a>即俗见真名从假入空观。<a id="a-d"></a>观三假俗入即空真。<a id="a-e"></a>由俗入真复名二谛。<a id="a-f"></a>于空不证。<a id="a-g"></a>分别一切三假药病。<a id="a-h"></a>应病授药。<a id="a-i"></a>故名从空入假。<a id="a-j"></a>前用真破俗。<a id="a-k"></a>今用俗破真。<a id="a-l"></a>若俗若真破用既均。<a id="a-m"></a>复名平等。<a id="a-n"></a>以前二破作双遮方便。<a id="a-o"></a>即以二用作双照方便。<a id="a-p"></a>次第破用既立。<a id="a-q"></a>一心遮照可修。<a id="a-r"></a>故云二观为方便等。<a id="a-s"></a>三观俱用从胜名中。<a id="a-t"></a>心既即中思议忘泯。<a id="a-u"></a>名第一义谛观。<a id="a-v"></a>二此之下依大品明三智三。<a id="a-w"></a>初正明三智相。<a id="a-x"></a>内法内名者。<a id="a-y"></a>谓理内所诠法相。<a id="a-z"></a>及能诠名字。<a id="a-10"></a>外法外名者。<a id="a-11"></a>即理外所诠法相。<a id="a-12"></a>及能诠名。<a id="a-13"></a>空观若成。<a id="a-14"></a>于此名相悉能体达无我我所。<a id="a-15"></a>故佛言。<a id="a-16"></a>摩诃迦葉婆罗门法皆知。<a id="a-17"></a>沙门法皆知。<a id="a-18"></a>故云内外能知能解。<a id="a-19"></a>然其空智但能总达诸法无生。<a id="a-1A"></a>不能别知诸法缘起。<a id="a-1B"></a>故不能用诸佛道法。<a id="a-1C"></a>发起众生一切善种。<a id="a-1D"></a>假观能尔。<a id="a-1E"></a>故以道种而名其智。<a id="a-1F"></a>于一种等者。<a id="a-1G"></a>夫中观智者。<a id="a-1H"></a>则了一切皆是中道。<a id="a-1I"></a>中则不偏绝待为义。<a id="a-1J"></a>一法若中。<a id="a-1K"></a>则一切众生因种。<a id="a-1L"></a>一切佛之道法。<a id="a-1M"></a>无不咸趣。<a id="a-1N"></a>一外有法不名中也。<a id="a-1O"></a>一法既尔。<a id="a-1P"></a>一切皆然。<a id="a-1Q"></a>故云于一种智。<a id="a-1R"></a>知一切道知一切种。<a id="a-1S"></a>一相等者。<a id="a-1T"></a>结前所说而成遮照。<a id="a-1U"></a>双遮则一相寂灭。<a id="a-1V"></a>双照则种种皆知。<a id="a-1W"></a>遮照同时。<a id="a-1X"></a>故名一切种智。<a id="a-1Y"></a>二通而下对上辩通别。<a id="a-1Z"></a>璎珞三观大品三智。<a id="a-1a"></a>通则异名别分因果。<a id="a-1b"></a>三此三下对大经四智二。<a id="a-1c"></a>初略示四智相。<a id="a-1d"></a>大经二十五云。<a id="a-1e"></a>观因缘智凡有四种。<a id="a-1f"></a>谓下中上上上。<a id="a-1g"></a>下智观者不见佛性。<a id="a-1h"></a>以不见故得声闻菩提。<a id="a-1i"></a>中智观者不见佛性。<a id="a-1j"></a>不见佛性故得缘觉菩提。<a id="a-1k"></a>上智观者见不了了。<a id="a-1l"></a>不了了故住十住地。<a id="a-1m"></a>上上智观者见则了了。<a id="a-1n"></a>得阿耨菩提。<a id="a-1o"></a>辅行释云。<a id="a-1p"></a>因缘不殊四观不等。<a id="a-1q"></a>对别教中。<a id="a-1r"></a>云住十住地者。<a id="a-1s"></a>以次第行从住入空。<a id="a-1t"></a>乃至十地方入中道。<a id="a-1u"></a>次第住三故名为住。<a id="a-1v"></a>住及不了并约教道。<a id="a-1w"></a>二涅槃下对上判离合。<a id="a-1x"></a>四教证修唯三观智。<a id="a-1y"></a>空分析体故成四也。<a id="a-1z"></a>大经观缘明四智者。<a id="a-20"></a>取藏析空为下智故。<a id="a-21"></a>大品三智璎珞三观简小明衍故。<a id="a-22"></a>若以二经之三。<a id="a-23"></a>就大经四者。<a id="a-24"></a>应开析空生灭一切智。<a id="a-25"></a>若以大经四就二经三者。<a id="a-26"></a>应合下中同入空智。<a id="a-27"></a>四若将下以观智对五眼。<a id="a-28"></a>肉天二眼是四智三智。<a id="a-29"></a>所观境本不论开合。<a id="a-2A"></a>慧法佛眼与三观智。<a id="a-2B"></a>主对己齐。<a id="a-2C"></a>若论四智须于慧眼。<a id="a-2D"></a>而对析体二空智也。<a id="a-2E"></a>五中论下以中论四句结。<a id="a-2F"></a>二若将下对四教释二。<a id="a-2G"></a>初正对四教二。<a id="a-2H"></a>初正对教。<a id="a-2I"></a>二所以下出所以。<a id="a-2J"></a>观必教诠智由观得。<a id="a-2K"></a>今明观智须能诠教。<a id="a-2L"></a>二教必下广明四相二。<a id="a-2M"></a>初四教主二。<a id="a-2N"></a>初明教主一异。<a id="a-2O"></a>文有二义明其一异。<a id="a-2P"></a>初跨节论。<a id="a-2Q"></a>只一圆佛被四种机。<a id="a-2R"></a>说四教法。<a id="a-2S"></a>次或可下约当分论。<a id="a-2T"></a>随机所见据教所诠。<a id="a-2U"></a>四佛体用优劣硕异。<a id="a-2V"></a>二四教下明补处偏圆。<a id="a-2W"></a>补处亦明当分跨节。<a id="a-2X"></a>例主可知。<a id="a-2Y"></a>二若言下四教法二。<a id="a-2Z"></a>初明理尚无一。<a id="a-2a"></a>二答理下明赴缘说四。<a id="a-2b"></a>前通释题。<a id="a-2c"></a>十义之首已明此义。<a id="a-2d"></a>证理绝言被缘须教。<a id="a-2e"></a>初明赴缘。<a id="a-2f"></a>二三藏下明说四四。<a id="a-2g"></a>初三藏三。<a id="a-2h"></a>初明教相二。<a id="a-2i"></a>初明愿行二。<a id="a-2j"></a>初依谛立誓。<a id="a-2k"></a>初为陶师者。<a id="a-2l"></a>合云陶师之子。<a id="a-2m"></a>因遇彼佛入城乞食。<a id="a-2n"></a>相好巍巍。<a id="a-2o"></a>乃发善心而兴供养。<a id="a-2p"></a>遂对彼佛发于誓言。<a id="a-2q"></a>愿我当成佛。<a id="a-2r"></a>一如今世尊。<a id="a-2s"></a>故今释迦法住之时。<a id="a-2t"></a>度人多少等。<a id="a-2u"></a>皆同往佛。<a id="a-2v"></a>言即起慈悲者。<a id="a-2w"></a>发心拔苦欲与其乐。<a id="a-2x"></a>若不谛审非想结集及轮回苦。<a id="a-2y"></a>又不谛审三无为灭。<a id="a-2z"></a>及尽苦道。<a id="a-30"></a>则不拔苦际非与真乐。<a id="a-31"></a>凡外不谛二乘无誓。<a id="a-32"></a>菩萨双非依谛立誓。<a id="a-33"></a>二行六下依誓起行二。<a id="a-34"></a>初六度填愿。<a id="a-35"></a>文中所明六蔽为集。<a id="a-36"></a>六道为苦。<a id="a-37"></a>六度为道。<a id="a-38"></a>蔽息为灭。<a id="a-39"></a>略举初后中四例知。<a id="a-3A"></a>此教菩萨自伏六蔽。<a id="a-3B"></a>对破六道。<a id="a-3C"></a>令他断集离苦故也。<a id="a-3D"></a>菩萨戒疏云。<a id="a-3E"></a>檀破饿鬼。<a id="a-3F"></a>尸救地狱。<a id="a-3G"></a>忍济畜生。<a id="a-3H"></a>进拔修罗。<a id="a-3I"></a>禅静人中。<a id="a-3J"></a>慧照天众。<a id="a-3K"></a>二行此下六度满时。<a id="a-3L"></a>如尸毗王遍割身肉就鹰贸鸽。<a id="a-3M"></a>至尽一身不恼不没。<a id="a-3N"></a>自誓真实感身平复。<a id="a-3O"></a>是檀满相。<a id="a-3P"></a>如须摩提王以身就死持不妄戒。<a id="a-3Q"></a>是尸满相。<a id="a-3R"></a>如忍辱仙人被歌利王割截身体。<a id="a-3S"></a>慈忍不动作誓即感血化为乳。<a id="a-3T"></a>是羼提满相。<a id="a-3U"></a>如好施太子求如意珠雨宝济贫。<a id="a-3V"></a>得珠坠海抒海取之。<a id="a-3W"></a>筋骨断坏终不懈废。<a id="a-3X"></a>诸天问之。<a id="a-3Y"></a>云生生不休。<a id="a-3Z"></a>故助抒海海水减半。<a id="a-3a"></a>龙恐海干送珠与之。<a id="a-3b"></a>是毗离邪满相。<a id="a-3c"></a>如尚阇梨得第四禅出入息断。<a id="a-3d"></a>鸟谓为木于髻生卵。<a id="a-3e"></a>定起欲行恐鸟母不来。<a id="a-3f"></a>即更入禅鸟飞方起。<a id="a-3g"></a>是禅满相。<a id="a-3h"></a>如劬嫔大臣分阎浮提地为七分。<a id="a-3i"></a>城邑山川均故息诤。<a id="a-3j"></a>是般若满相。<a id="a-3k"></a>所言满者度本治蔽行期满愿。<a id="a-3l"></a>今蔽已离与拔遂心。<a id="a-3m"></a>即知六度其功克满二如此下明时位三。<a id="a-3n"></a>初约时明行相。<a id="a-3o"></a>从古释迦至罽那尸弃佛。<a id="a-3p"></a>名初僧祇。<a id="a-3q"></a>准望声闻位。<a id="a-3r"></a>在五停心及别相总相念处也。<a id="a-3s"></a>观力既微故不知作佛。<a id="a-3t"></a>从罽那尸弃至燃灯佛时。<a id="a-3u"></a>名第二僧祇。<a id="a-3v"></a>位当暖法。<a id="a-3w"></a>既有证法之信。<a id="a-3x"></a>必知作佛。<a id="a-3y"></a>心未分明故不向他说。<a id="a-3z"></a>从然灯至毗婆尸佛。<a id="a-40"></a>名第三僧祇。<a id="a-41"></a>位在顶法。<a id="a-42"></a>内心了了自知作佛。<a id="a-43"></a>口自发言无所畏难也。<a id="a-44"></a>无脂肥羊者。<a id="a-45"></a>大论云。<a id="a-46"></a>此菩萨虽有上妙五欲不生贪着。<a id="a-47"></a>以有无常等观故。<a id="a-48"></a>譬如有王有一大臣自覆藏罪。<a id="a-49"></a>王欲罚罪。<a id="a-4A"></a>语言。<a id="a-4B"></a>若得无脂肥羊当赦汝罪。<a id="a-4C"></a>大臣有智。<a id="a-4D"></a>系一羊养以水草。<a id="a-4E"></a>日日三时以狼怖之。<a id="a-4F"></a>羊虽得养肥而无脂。<a id="a-4G"></a>王问。<a id="a-4H"></a>云何得尔。<a id="a-4I"></a>答以上事。<a id="a-4J"></a>菩萨亦尔。<a id="a-4K"></a>见无常空狼。<a id="a-4L"></a>令结使脂销而功德身肥。<a id="a-4M"></a>二用此下约观明涉位。</p>
  <p id="a4N">问。<a id="a-4O"></a>声闻根钝尚能速入七贤四圣。<a id="a-4P"></a>菩萨利智何故三祇犹居顶法。</p>
  <p id="a4Q">答。<a id="a-4R"></a>声闻但于一境一门。<a id="a-4S"></a>修念处等故易成就。<a id="a-4T"></a>菩萨遍于一切境界。<a id="a-4U"></a>一一四门。<a id="a-4V"></a>复加六度久远熏修。<a id="a-4W"></a>使一一行摄诸众生令种熟脱。<a id="a-4X"></a>故三祇内凡化几人超凡入圣。<a id="a-4Y"></a>自身此岸度人彼岸。<a id="a-4Z"></a>故经劫长证位犹下。<a id="a-4a"></a>言三十四心正习俱尽者。<a id="a-4b"></a>顿证罗汉及以支佛。<a id="a-4c"></a>亦三十四心无间而得。<a id="a-4d"></a>但不以此顿尽正习一言于习有见思习及尘沙习。<a id="a-4e"></a>菩萨修学尘沙法门。<a id="a-4f"></a>治其劣慧。<a id="a-4g"></a>于一一门用四谛观。<a id="a-4h"></a>伏其正使于一一门六度行熏见思习。<a id="a-4i"></a>故树王下三十四心。<a id="a-4j"></a>于尘沙法上证四真谛。<a id="a-4k"></a>故令正使及二习气俱时而尽。<a id="a-4l"></a>故能二谛皆究竟也。<a id="a-4m"></a>方异三乘弟子独彰佛眼佛智。<a id="a-4n"></a>三此中下约佛明补处。<a id="a-4o"></a>二若就下结观智。<a id="a-4p"></a>若于三藏明观音人其相如是。<a id="a-4q"></a>三料拣二。<a id="a-4r"></a>初简超劫二。<a id="a-4s"></a>初问。<a id="a-4t"></a>一超九劫者。<a id="a-4u"></a>婆沙云。<a id="a-4v"></a>尔时有佛。<a id="a-4w"></a>号曰底沙。<a id="a-4x"></a>有二弟子。<a id="a-4y"></a>一名释迦。<a id="a-4z"></a>乐修利他行所化机先熟。<a id="a-50"></a>二名慈氏。<a id="a-51"></a>乐修自利行所化机在后。<a id="a-52"></a>彼佛念曰。<a id="a-53"></a>回多人就一人即难。<a id="a-54"></a>回一人就多人即易。<a id="a-55"></a>欲令释迦先成道故。<a id="a-56"></a>于是舍二弟子入至山中。<a id="a-57"></a>时释迦菩萨随后入山。<a id="a-58"></a>寻求本师不见踪迹。<a id="a-59"></a>正行之次。<a id="a-5A"></a>忽见彼佛在宝龛中入火界定。<a id="a-5B"></a>威光赫奕特异于常。<a id="a-5C"></a>行次忘下一足经于七日。<a id="a-5D"></a>说于一偈叹彼世尊云。<a id="a-5E"></a>天地此界多闻室(即北方多闻天王之室也)逝宫天处十方无(逝宫即梵王宫。<a id="a-5F"></a>外道计彼为常佛为破彼。<a id="a-5G"></a>故称逝宫)丈夫牛王大沙门。<a id="a-5H"></a>寻地山林遍无等。<a id="a-5I"></a>因此精进超于九劫。<a id="a-5J"></a>在弥勒前成佛。<a id="a-5K"></a>二答。<a id="a-5L"></a>弗沙与底沙梵语赊切耳。<a id="a-5M"></a>弥勒值佛必有超劫。<a id="a-5N"></a>恐梵文未至。<a id="a-5O"></a>二简百劫二。<a id="a-5P"></a>初问。<a id="a-5Q"></a>二答。<a id="a-5R"></a>住此法门者。<a id="a-5S"></a>若任运行于六度法门。<a id="a-5T"></a>则须百劫。<a id="a-5U"></a>此据常途理数而言。<a id="a-5V"></a>若精进功倍。<a id="a-5W"></a>亦何局于时分。<a id="a-5X"></a>二通教二。<a id="a-5Y"></a>初明教相二。<a id="a-5Z"></a>初示名教。<a id="a-5a"></a>三乘因位共能忘言契真谛故。<a id="a-5b"></a>同断见爱故受通名。<a id="a-5c"></a>然有利根通入后教。<a id="a-5d"></a>今分四相且从钝说。<a id="a-5e"></a>前教菩萨至果方断。<a id="a-5f"></a>三乘不通也。<a id="a-5g"></a>二此事下辩行相二。<a id="a-5h"></a>初斥三藏明行位二。<a id="a-5i"></a>初对事度显空行三。<a id="a-5j"></a>初斥事非度。<a id="a-5k"></a>大论斥三藏菩萨云。<a id="a-5l"></a>具足三毒。<a id="a-5m"></a>云何能集无量功德。<a id="a-5n"></a>譬如毒瓶虽贮甘露皆不中食。<a id="a-5o"></a>菩萨修诸纯净功德。<a id="a-5p"></a>乃得作佛。<a id="a-5q"></a>若杂三毒。<a id="a-5r"></a>云何能具清净法门。<a id="a-5s"></a>菩萨之身犹如毒器。<a id="a-5t"></a>具足烦恼名为有毒。<a id="a-5u"></a>修习佛法如贮甘露。<a id="a-5v"></a>此法教他令他失于常住之命。<a id="a-5w"></a>檀有三品。<a id="a-5x"></a>谓命上身中财下也。<a id="a-5y"></a>贸鸽割身犹是中舍。<a id="a-5z"></a>既不了空焉到彼岸。<a id="a-60"></a>二不见下明空成行。<a id="a-61"></a>施本治悭悭不可得。<a id="a-62"></a>三事既空施相不立。<a id="a-63"></a>能所既泯真空现前。<a id="a-64"></a>是真檀度。<a id="a-65"></a>下之五度能所皆空。<a id="a-66"></a>是则名为道不二相。<a id="a-67"></a>以此空慧荡生法执。<a id="a-68"></a>故令众行称理圆成。<a id="a-69"></a>三又复下斥定三祇。<a id="a-6A"></a>空心立行长劫忘劳。<a id="a-6B"></a>摄无量生经无量劫。<a id="a-6C"></a>何得限定三阿僧祇。<a id="a-6D"></a>为逗衍机须破三藏。<a id="a-6E"></a>非是废除彼教接物。<a id="a-6F"></a>二大品下约断结明共位二。<a id="a-6G"></a>初衍门行位二。<a id="a-6H"></a>初断结行。<a id="a-6I"></a>梵云萨婆若。<a id="a-6J"></a>此云一切智发心与此空智相应。<a id="a-6K"></a>即能断见及破思惟。<a id="a-6L"></a>即是无生人法法缘慈悲。<a id="a-6M"></a>自行化他积行填愿。<a id="a-6N"></a>皆与无生四谛相应。<a id="a-6O"></a>故能因中断结证理。<a id="a-6P"></a>二则有下断结位。<a id="a-6Q"></a>二若将下对小阶级。<a id="a-6R"></a>八人地对八忍。<a id="a-6S"></a>人者忍也。<a id="a-6T"></a>世第一后十六刹那齐道比忍。<a id="a-6U"></a>犹属于贤。<a id="a-6V"></a>至道比智即名为圣。<a id="a-6W"></a>二位同在无间三昧。<a id="a-6X"></a>故以十六对八人见。<a id="a-6Y"></a>此教菩萨从已办地。<a id="a-6Z"></a>留习润生用慈悲道。<a id="a-6a"></a>与真空观双行化物。<a id="a-6b"></a>前断正使今侵二习。<a id="a-6c"></a>至于佛地。<a id="a-6d"></a>见思习尽真谛究竟。<a id="a-6e"></a>尘沙习尽俗谛究竟。<a id="a-6f"></a>第七地中有断有留。<a id="a-6g"></a>故尽不尽。<a id="a-6h"></a>二以誓下约扶余习以利他。<a id="a-6i"></a>正使既尽习不润生。<a id="a-6j"></a>以誓扶之能生三界。<a id="a-6k"></a>以藏通教俱不谈常。<a id="a-6l"></a>生死之身全由惑业。<a id="a-6m"></a>二乘惑尽不受后身。<a id="a-6n"></a>菩萨利物恐同二乘。<a id="a-6o"></a>故藏菩萨用慈悲誓。<a id="a-6p"></a>扶于正使受生化物。<a id="a-6q"></a>通既断正以誓扶习而作生因。<a id="a-6r"></a>尽在不久故似微烟。<a id="a-6s"></a>既为益他留形三界。<a id="a-6t"></a>故称名感见能拔苦与乐。<a id="a-6u"></a>二此是下结观可见。<a id="a-6v"></a>三别教二。<a id="a-6w"></a>初明教相二。<a id="a-6x"></a>初示名教。<a id="a-6y"></a>诠中故异通。<a id="a-6z"></a>次第故异圆。<a id="a-70"></a>故名为别。<a id="a-71"></a>不共般若不共二乘。<a id="a-72"></a>全别前教。<a id="a-73"></a>圆亦不共故未别后。<a id="a-74"></a>不名不共意在于兹。<a id="a-75"></a>二此教下辩行相二。<a id="a-76"></a>初约次第明行位二。<a id="a-77"></a>初明次第意。<a id="a-78"></a>虽说众生见闻觉知体是佛性。<a id="a-79"></a>而全起作三种之惑。<a id="a-7A"></a>故须用此觉知之性。<a id="a-7B"></a>观空破有观假破空待二均平。<a id="a-7C"></a>方照本性中道之觉。<a id="a-7D"></a>故名方便。<a id="a-7E"></a>次第显理既此迂回。<a id="a-7F"></a>故经尘劫。<a id="a-7G"></a>从初标志。<a id="a-7H"></a>次第修学河沙观智。<a id="a-7I"></a>破河沙惑。<a id="a-7J"></a>显如来藏河沙性德。<a id="a-7K"></a>故缘无量四谛发心。<a id="a-7L"></a>二十信下明伏断相二。<a id="a-7M"></a>初法。<a id="a-7N"></a>十信缘中通伏三惑心正著有。<a id="a-7O"></a>要先观空伏断四住。<a id="a-7P"></a>方袪滞有。<a id="a-7Q"></a>复偏着空故观六界药病。<a id="a-7R"></a>成就体析八门道种。<a id="a-7S"></a>又观四圣惑智因缘。<a id="a-7T"></a>无量无作八门道种。<a id="a-7U"></a>二观既成故照中道。<a id="a-7V"></a>此时三观只在一心。<a id="a-7W"></a>别向圆修斯之谓矣。<a id="a-7X"></a>二喻。<a id="a-7Y"></a>圆譬冶铁作器。<a id="a-7Z"></a>别喻烧金作器。<a id="a-7a"></a>冶谓镕铸。<a id="a-7b"></a>淳朴顿融任运粗垢先落。<a id="a-7c"></a>烧谓锻炼。<a id="a-7d"></a>物体犹坚特要粗尘先去。<a id="a-7e"></a>然后融金以除细垢。<a id="a-7f"></a>圆观顿穷法界。<a id="a-7g"></a>无意先观二谛。<a id="a-7h"></a>二惑任运先落。<a id="a-7i"></a>别观次第显中。<a id="a-7j"></a>有意先观二谛。<a id="a-7k"></a>故使二惑先除。<a id="a-7l"></a>二此菩下期真应以利物。<a id="a-7m"></a>初虽次修后能圆应。<a id="a-7n"></a>二此是下结观智。</p>
  <p id="a7o">问。<a id="a-7p"></a>别向圆修。<a id="a-7q"></a>何但结为出假之智。</p>
  <p id="a7r">答。<a id="a-7s"></a>后胜受名故。<a id="a-7t"></a>约教道故。<a id="a-7u"></a>如辅行云。<a id="a-7v"></a>一教始终虽具三谛。<a id="a-7w"></a>若入证道不复名别。<a id="a-7x"></a>是故别教但在于假。<a id="a-7y"></a>四圆教二。<a id="a-7z"></a>初约行位明圆二。<a id="a-80"></a>初广示相二。<a id="a-81"></a>初正释行位二。<a id="a-82"></a>初约法示相二。<a id="a-83"></a>初教所诠理。<a id="a-84"></a>说一切法皆是中道。<a id="a-85"></a>一色一心一染一净。<a id="a-86"></a>皆具三千悉非空假。<a id="a-87"></a>非内即非性。<a id="a-88"></a>全性成修故。<a id="a-89"></a>非外即非修全修在性故。<a id="a-8A"></a>既其空假双亡。<a id="a-8B"></a>修性俱泯。<a id="a-8C"></a>则中道之义显矣。<a id="a-8D"></a>二观十下教所诠观二。<a id="a-8E"></a>初正示二。<a id="a-8F"></a>初明修观二。<a id="a-8G"></a>初对境示观。<a id="a-8H"></a>教所诠法令生妙解。<a id="a-8I"></a>今依妙解而修妙观。<a id="a-8J"></a>十界众生所观境也。<a id="a-8K"></a>镜水譬性德三千。<a id="a-8L"></a>像月喻修起三千。<a id="a-8M"></a>内外有无皆无实性。<a id="a-8N"></a>而三千三谛终自宛然。<a id="a-8O"></a>二观智下就观明谛。<a id="a-8P"></a>此无缘观照无相谛。<a id="a-8Q"></a>以无相谛发无缘观。<a id="a-8R"></a>谛观名别其体本同。<a id="a-8S"></a>是故能所二。<a id="a-8T"></a>即非二。<a id="a-8U"></a>二大品下明证释二。<a id="a-8V"></a>初证发心相。<a id="a-8W"></a>若发真心似心观心及名字心。<a id="a-8X"></a>随位约即明坐道场转轮度生。<a id="a-8Y"></a>故佛藏云。<a id="a-8Z"></a>众生身中已有如来结跏趺坐。<a id="a-8a"></a>理即尚尔况修中位。<a id="a-8b"></a>二即于下初发心德。<a id="a-8c"></a>二入十下入位。<a id="a-8d"></a>二文云下引文称叹四。<a id="a-8e"></a>初此经叹真实。<a id="a-8f"></a>二大品叹具法。<a id="a-8g"></a>三涅槃叹初心。<a id="a-8h"></a>四此中下诸文叹眼智二。<a id="a-8i"></a>初约此经总示。<a id="a-8j"></a>开示悟入皆佛知见所知见境既该百界。<a id="a-8k"></a>验能知见即三智五眼。<a id="a-8l"></a>从胜称一。<a id="a-8m"></a>如海具众流。<a id="a-8n"></a>二引二文别释二。<a id="a-8o"></a>初大论明智。<a id="a-8p"></a>言十智者。<a id="a-8q"></a>谓世智他心苦集灭道法比尽无生也。<a id="a-8r"></a>如此十智通于三藏三乘。<a id="a-8s"></a>唯如实智属于衍教。<a id="a-8t"></a>今但证圆。<a id="a-8u"></a>二眼亦下大经明眼。<a id="a-8v"></a>既见粗色。<a id="a-8w"></a>即是佛性具一切法。<a id="a-8x"></a>即观行五眼从胜名佛。<a id="a-8y"></a>肉眼见性褒之以佛。<a id="a-8z"></a>慧见偏空贬之为肉。<a id="a-90"></a>二若能下兼明人法二。<a id="a-91"></a>初示圆六双。<a id="a-92"></a>二以无下明经二益。<a id="a-93"></a>三点涅槃者。<a id="a-94"></a>大经云。<a id="a-95"></a>秘密之藏犹如伊字三点。<a id="a-96"></a>若并则不成伊。<a id="a-97"></a>纵亦不成。<a id="a-98"></a>如摩醯首罗而上三目。<a id="a-99"></a>乃成伊我亦如是。<a id="a-9A"></a>解脱之法亦非涅槃。<a id="a-9B"></a>如来之身亦非涅槃。<a id="a-9C"></a>摩诃般若亦非涅槃。<a id="a-9D"></a>三法各异亦非涅槃。<a id="a-9E"></a>此乃三德即一而三。<a id="a-9F"></a>名大涅槃也。<a id="a-9G"></a>二是名下结归题如文。<a id="a-9H"></a>二问答显妙三。<a id="a-9I"></a>初明无缘与拔二。<a id="a-9J"></a>初据中道妨慈问。<a id="a-9K"></a>二指净名成慈答。<a id="a-9L"></a>观众生品文殊问维摩言。<a id="a-9M"></a>云何观于众生。<a id="a-9N"></a>维摩言譬如幻师见所幻人。<a id="a-9O"></a>如智者见水中月。<a id="a-9P"></a>如镜中见其面像等。<a id="a-9Q"></a>文殊言。<a id="a-9R"></a>若菩萨作是观者。<a id="a-9S"></a>云何行慈。<a id="a-9T"></a>维摩言。<a id="a-9U"></a>菩萨作是观已。<a id="a-9V"></a>自念我当为众生说如斯法是即真实慈也。<a id="a-9W"></a>彼品既是通相。<a id="a-9X"></a>从假入空彻见三谛即是中道无缘与拔。<a id="a-9Y"></a>二明中道建立二。<a id="a-9Z"></a>初约双非皆破问。<a id="a-9a"></a>二明中道遍立答二。<a id="a-9b"></a>初约明中能立偏圆三宝四谛二。<a id="a-9c"></a>初略示迷中之失。<a id="a-9d"></a>四教四谛是权实相。<a id="a-9e"></a>皆依中道非权非实。<a id="a-9f"></a>而得建立。<a id="a-9g"></a>今既迷此则一切皆失。<a id="a-9h"></a>二若明下广示明中之德二。<a id="a-9i"></a>初示四种四谛唯心。<a id="a-9j"></a>十种法界忘言之理。<a id="a-9k"></a>名为中道。<a id="a-9l"></a>得此理故方施权实之教。<a id="a-9m"></a>十界融即说者名圆。<a id="a-9n"></a>十界次第说者名别。<a id="a-9o"></a>六界无生说者名通。<a id="a-9p"></a>六界生灭说者名藏。<a id="a-9q"></a>此之四教各论四谛。<a id="a-9r"></a>若识中道诸法皆融。<a id="a-9s"></a>故于一心具四四谛。<a id="a-9t"></a>二所以下释一体三宝具渐二。<a id="a-9u"></a>初约圆观明三宝。<a id="a-9v"></a>佛但双非者。<a id="a-9w"></a>且从略示。<a id="a-9x"></a>遮必具照三智圆觉。<a id="a-9y"></a>方名佛宝。<a id="a-9z"></a>以法三谛显佛不孤。<a id="a-A0"></a>僧宝中云。<a id="a-A1"></a>理事和者。<a id="a-A2"></a>上三谛法性本圆融。<a id="a-A3"></a>名之为理。<a id="a-A4"></a>随情差别名之为事。<a id="a-A5"></a>佛实相慧具于权实。<a id="a-A6"></a>实慧和理能说圆法。<a id="a-A7"></a>权慧和事能说偏法。<a id="a-A8"></a>故文句明法用方便云。<a id="a-A9"></a>智诣于规善用圆法。<a id="a-AA"></a>逗会众生如圆举指目于圆处。<a id="a-AB"></a>智诣于矩善用偏法。<a id="a-AC"></a>逗会众生。<a id="a-AD"></a>如偏举指目于偏处。<a id="a-AE"></a>言事和即有前三教等者。<a id="a-AF"></a>权慧随情照谛差别。<a id="a-AG"></a>即说别教次第三谛。<a id="a-AH"></a>或说藏通即离二谛。<a id="a-AI"></a>乃有三教行人。<a id="a-AJ"></a>禀法修行成三僧宝。<a id="a-AK"></a>若其实慧和随智谛。<a id="a-AL"></a>即说不次第三谛。<a id="a-AM"></a>乃有顿修行人。<a id="a-AN"></a>禀法成于圆教因果之僧。<a id="a-AO"></a>不独令他禀教成僧。<a id="a-AP"></a>亦能应作偏圆行人。<a id="a-AQ"></a>修成僧宝。</p>
  <p id="aAR">问。<a id="a-AS"></a>四十二位。<a id="a-AT"></a>自等觉来合判为僧。<a id="a-AU"></a>妙觉为佛。<a id="a-AV"></a>云何因果皆名为僧。</p>
  <p id="aAW">答。<a id="a-AX"></a>别相三宝乃以因果而为僧佛。<a id="a-AY"></a>今论一体。<a id="a-AZ"></a>一人一念具足三宝。<a id="a-Aa"></a>四十二位位位报智冥于法性。<a id="a-Ab"></a>皆名二宝。<a id="a-Ac"></a>位位应身皆名僧宝。<a id="a-Ad"></a>故妙觉应最能三土统理大众。<a id="a-Ae"></a>是故僧宝究竟成就。<a id="a-Af"></a>若能善识一体三宝。<a id="a-Ag"></a>任运能具诸渐教中三宝之义。<a id="a-Ah"></a>以能和于理事三谛故也。<a id="a-Ai"></a>二故大下引月爱明。<a id="a-Aj"></a>僧相二。<a id="a-Ak"></a>初据经文明诸地智断二。<a id="a-Al"></a>初正引涅槃二。<a id="a-Am"></a>初通譬诸地二。<a id="a-An"></a>初顺喻白黑论增减二。<a id="a-Ao"></a>初举月光喻。<a id="a-Ap"></a>白月光增以喻发智。<a id="a-Aq"></a>黑月光减以喻断惑。<a id="a-Ar"></a>喻虽前后法乃同时。<a id="a-As"></a>二月性下以体用合。<a id="a-At"></a>实相则因果不二。<a id="a-Au"></a>智断则增减有殊诸法不生诸法不灭。<a id="a-Av"></a>三千无改也。<a id="a-Aw"></a>烦恼灭般若生。<a id="a-Ax"></a>无明即明也。<a id="a-Ay"></a>大经等者。<a id="a-Az"></a>以无明体是强觉。<a id="a-B0"></a>故亦称为明。<a id="a-B1"></a>二如是下约法地地论智断。<a id="a-B2"></a>舍喻就法四十二地。<a id="a-B3"></a>一一智断故云皆具。<a id="a-B4"></a>二若十下别对诸地二。<a id="a-B5"></a>初以晦望对妙觉。<a id="a-B6"></a>月望以喻妙觉理体智德二俱圆极。<a id="a-B7"></a>故重云不生。<a id="a-B8"></a>月晦以喻妙觉独头相应二皆究尽。<a id="a-B9"></a>故重云不灭。<a id="a-BA"></a>二初三下约开合对诸地。<a id="a-BB"></a>合前开后。<a id="a-BC"></a>故以十五对四十二。<a id="a-BD"></a>此中初三即有黑白两初三也。<a id="a-BE"></a>乃至十五亦复如是。<a id="a-BF"></a>二仁王下例诸般若。<a id="a-BG"></a>但明因位故以十四对四十一地。<a id="a-BH"></a>地地之中具三般若。<a id="a-BI"></a>二如此下结僧实立一切因果。<a id="a-BJ"></a>若与中道理和。<a id="a-BK"></a>必与三教事和。<a id="a-BL"></a>是则权实由果皆由中道而得建立。<a id="a-BM"></a>二若不下约迷中。<a id="a-BN"></a>即破渐顿三宝四谛二。<a id="a-BO"></a>初示得前失后。<a id="a-BP"></a>四教三宝及四四谛。<a id="a-BQ"></a>但依二种中道而立。<a id="a-BR"></a>藏通依离断常中别圆依佛性中。<a id="a-BS"></a>各有即离故成四教。<a id="a-BT"></a>外计断常都迷二中。<a id="a-BU"></a>故失四教三宝四谛。<a id="a-BV"></a>三教得失在文可见。<a id="a-BW"></a>二传传下明前多后少。<a id="a-BX"></a>二以权显实二。<a id="a-BY"></a>初约圆诠废渐问。<a id="a-BZ"></a>二约权能显实答二。<a id="a-Ba"></a>初舒渐显圆二。<a id="a-Bb"></a>初以观例教。<a id="a-Bc"></a>观既以次显于不次。<a id="a-Bd"></a>教亦以三显于一圆。<a id="a-Be"></a>利可直谈钝宜渐显。<a id="a-Bf"></a>今若四说利钝不遗。<a id="a-Bg"></a>二若不下以三显圆二。<a id="a-Bh"></a>初示立三意。<a id="a-Bi"></a>二虽说下引文证释。<a id="a-Bj"></a>余深法者。<a id="a-Bk"></a>藏通余而不深。<a id="a-Bl"></a>圆教深而不余。<a id="a-Bm"></a>别教亦余亦深。<a id="a-Bn"></a>故将唯余及以两亦助显唯深。<a id="a-Bo"></a>弄引者。<a id="a-Bp"></a>引去声。<a id="a-Bq"></a>谓曲弄之前必有引起。<a id="a-Br"></a>言开空法道者。<a id="a-Bs"></a>谓前三教是开通圆空之法道也。<a id="a-Bt"></a>二若入下卷权归实二。<a id="a-Bu"></a>初废三立圆。<a id="a-Bv"></a>前是为实施权。<a id="a-Bw"></a>今明废权立实。<a id="a-Bx"></a>十方三世法皆尔也。<a id="a-By"></a>二复次下忘言契理。<a id="a-Bz"></a>寄言显理从偏入圆权非实是。<a id="a-C0"></a>恐失意者是非不泯。<a id="a-C1"></a>故以双非绝其思议。<a id="a-C2"></a>权既不生实亦不生。<a id="a-C3"></a>故二不生彰乎妙契。<a id="a-C4"></a>应知此立非权非实。<a id="a-C5"></a>但是袪乎着语之情。<a id="a-C6"></a>其所契悟理无别途。<a id="a-C7"></a>勿谓双非理过一实。<a id="a-C8"></a>二观心明二种观。</p>
  <p id="aC9">问。<a id="a-CA"></a>上明诸教无非对境立乎观门。<a id="a-CB"></a>况复约圆境观皆妙。<a id="a-CC"></a>何故至此更说观心。</p>
  <p id="aCD">答。<a id="a-CE"></a>上为解释观世音名。<a id="a-CF"></a>故约四教明乎观法。<a id="a-CG"></a>既观世音。<a id="a-CH"></a>正以他生而为观境。<a id="a-CI"></a>心佛众生虽无差别。<a id="a-CJ"></a>就生佛境高广难观。<a id="a-CK"></a>若就心境近而易照。<a id="a-CL"></a>佛世当机随闻悟入。<a id="a-CM"></a>境无远近。<a id="a-CN"></a>灭后初学修观要须拣难从易。<a id="a-CO"></a>故今诸部约教释中。<a id="a-CP"></a>纵己明观。<a id="a-CQ"></a>后须更立观心一科。<a id="a-CR"></a>又复他生不出心性。<a id="a-CS"></a>若观自心。<a id="a-CT"></a>则能明见十界众生。<a id="a-CU"></a>故知观心成前约教世音之观。<a id="a-CV"></a>今示观心其意略尔。<a id="a-CW"></a>先标。<a id="a-CX"></a>次夫心下示二。<a id="a-CY"></a>初约心源本无境观二。<a id="a-CZ"></a>初明本无心境二。<a id="a-Ca"></a>初明性绝百非。<a id="a-Cb"></a>心源本净等者。<a id="a-Cc"></a>只现前心当处即中。<a id="a-Cd"></a>名之为源。<a id="a-Ce"></a>离一切相名为本净。<a id="a-Cf"></a>无为下列所离相。<a id="a-Cg"></a>既其若此焉立心境。<a id="a-Ch"></a>二虽复下明心非四运。<a id="a-Ci"></a>尚不可以知觉而求。<a id="a-Cj"></a>岂能以生灭而取。<a id="a-Ck"></a>是故不可立心为境。<a id="a-Cl"></a>二岂可下明莫陈观法三。<a id="a-Cm"></a>初法。<a id="a-Cn"></a>心境本无观于何设。<a id="a-Co"></a>二犹如下喻。<a id="a-Cp"></a>无以比况强指虚空。<a id="a-Cq"></a>三此下合二有因下由缘感须立观心二。<a id="a-Cr"></a>初由缘立心。<a id="a-Cs"></a>有十因缘能修证者。<a id="a-Ct"></a>无能所中立所观境。<a id="a-Cu"></a>二既有下由心立观二。<a id="a-Cv"></a>初略立三。<a id="a-Cw"></a>初法。<a id="a-Cx"></a>二喻。<a id="a-Cy"></a>三合。<a id="a-Cz"></a>二若作下委示二。<a id="a-D0"></a>初示渐观。<a id="a-D1"></a>虽明二观二意在圆。<a id="a-D2"></a>故次第观略指而已二。<a id="a-D3"></a>若观下示顿观二。<a id="a-D4"></a>初明全性成修二。<a id="a-D5"></a>初就法直明二。<a id="a-D6"></a>初示二。<a id="a-D7"></a>初于一念观性三因三谛即正因。<a id="a-D8"></a>三观即了因。<a id="a-D9"></a>一切法即缘因。<a id="a-DA"></a>具缘了之正名为三谛。<a id="a-DB"></a>具正缘之了名三观。<a id="a-DC"></a>具正了之缘名一切法。<a id="a-DD"></a>故大经云。<a id="a-DE"></a>法身亦非般若亦非解脱亦非。<a id="a-DF"></a>此之三法举一即三三即是一。<a id="a-DG"></a>非纵非横同居一念。<a id="a-DH"></a>二十法下观千法皆有三谛。<a id="a-DI"></a>以其千法皆因缘生。<a id="a-DJ"></a>故趣举一性相叵得故空。<a id="a-DK"></a>缘起宛然故假。<a id="a-DL"></a>性绝待对故中。<a id="a-DM"></a>一法既然千法皆尔。<a id="a-DN"></a>学者须知千种三谛只一三谛。<a id="a-DO"></a>说千不散说一不合。<a id="a-DP"></a>以圆融故千法各得三谛全分。<a id="a-DQ"></a>盖由三谛体是三德。<a id="a-DR"></a>名秘密藏。<a id="a-DS"></a>一切诸法不出此藏。<a id="a-DT"></a>此藏全体遍入诸法。<a id="a-DU"></a>如世真金具灿烂色。<a id="a-DV"></a>具转变能具不改性。<a id="a-DW"></a>若成师子。<a id="a-DX"></a>则全以色等作头作尾作乎胸背四足牙爪众毛。<a id="a-DY"></a>岂有一处不具色等三邪。<a id="a-DZ"></a>此三岂可暂分隔邪。<a id="a-Da"></a>得此喻意则于千种三谛。<a id="a-Db"></a>不起合散一多之计也。<a id="a-Dc"></a>况今千法且总略言。<a id="a-Dd"></a>广则三千一一三谛。<a id="a-De"></a>故荆溪云。<a id="a-Df"></a>三千即空性了因。<a id="a-Dg"></a>三千即假性缘因。<a id="a-Dh"></a>三千即中性正因。<a id="a-Di"></a>心法既尔。<a id="a-Dj"></a>众生三千诸佛三千同一秘藏是故一一皆具三谛。<a id="a-Dk"></a>此等法门同居一念。<a id="a-Dl"></a>二此即下结。<a id="a-Dm"></a>即不次第观者。<a id="a-Dn"></a>不思议境境即是观。<a id="a-Do"></a>若境自是境更起观智。<a id="a-Dp"></a>来照此境。<a id="a-Dq"></a>此乃别修非性德行。<a id="a-Dr"></a>故止观十乘是观别相。<a id="a-Ds"></a>三千空假中是观总体。<a id="a-Dt"></a>以此为妙境。<a id="a-Du"></a>以此为发心。<a id="a-Dv"></a>以此安其心。<a id="a-Dw"></a>以此能遍破。<a id="a-Dx"></a>以此通塞着。<a id="a-Dy"></a>以此调道品。<a id="a-Dz"></a>以此合助道。<a id="a-E0"></a>就此论次位。<a id="a-E1"></a>以此忍他缘。<a id="a-E2"></a>以此离似爱。<a id="a-E3"></a>此外无行此外无果。<a id="a-E4"></a>以将果理为妙行故。<a id="a-E5"></a>故示千种三谛之后。<a id="a-E6"></a>便云此即不次第观也。<a id="a-E7"></a>二华严下按经委示二。<a id="a-E8"></a>初引经示观二。<a id="a-E9"></a>初明心造一切。<a id="a-EA"></a>十种世间皆住真法。<a id="a-EB"></a>真法无碍故十互融。<a id="a-EC"></a>融故百界千法具足。<a id="a-ED"></a>此之理具已有造义。<a id="a-EE"></a>由理造故方有事造。<a id="a-EF"></a>故一言心造即二造也。<a id="a-EG"></a>二若观下观一切皆三。<a id="a-EH"></a>理事二造各论一切。<a id="a-EI"></a>略则千法广则三千。<a id="a-EJ"></a>若观心空理事三千无不空也。<a id="a-EK"></a>观心假中理事三千无不假中。<a id="a-EL"></a>既三千空空即三观。<a id="a-EM"></a>三皆能破故总言空。<a id="a-EN"></a>观三千假假即三观。<a id="a-EO"></a>以皆立故故总言假。<a id="a-EP"></a>观三千中中即三观。<a id="a-EQ"></a>皆绝待故故总言中。<a id="a-ER"></a>此乃三德三谛三千故也。<a id="a-ES"></a>二如是下结法归心。<a id="a-ET"></a>二若能下指修是佛二。<a id="a-EU"></a>初广引经文二。<a id="a-EV"></a>初引证齐佛三。<a id="a-EW"></a>初约大经观缘得佛。<a id="a-EX"></a>十如即是十二因缘。<a id="a-EY"></a>今观即性故见三千即空假中。<a id="a-EZ"></a>名上上智。<a id="a-Ea"></a>初心修此即名得佛。<a id="a-Eb"></a>二引净名观身等佛。<a id="a-Ec"></a>观境虽异实相岂殊。<a id="a-Ed"></a>故得观自身心等彼果佛。<a id="a-Ee"></a>三引华严心佛无差。<a id="a-Ef"></a>如前委说。<a id="a-Eg"></a>二若作下约经叹观二。<a id="a-Eh"></a>初叹正观。<a id="a-Ei"></a>余观望此皆悉偏邪。<a id="a-Ej"></a>迦葉未闻已前皆是邪见。<a id="a-Ek"></a>二即开下叹是佛。<a id="a-El"></a>开示悟入佛之知见。<a id="a-Em"></a>今家四释。<a id="a-En"></a>一圆四位住行向地。<a id="a-Eo"></a>二圆四智谓道慧即毕竟空。<a id="a-Ep"></a>二道种慧不思议假。<a id="a-Eq"></a>三一切智双遮中道。<a id="a-Er"></a>四一切种智双照中道。<a id="a-Es"></a>三圆四门。<a id="a-Et"></a>即不思议空门有门双非双亦也。<a id="a-Eu"></a>四圆四观即三观皆空。<a id="a-Ev"></a>三观皆假。<a id="a-Ew"></a>即三而一即一而三。<a id="a-Ex"></a>皆如次对开示悟入。<a id="a-Ey"></a>四位竖论余三横辩。<a id="a-Ez"></a>故知开等通浅通深。<a id="a-F0"></a>座室衣三皆称如来者。<a id="a-F1"></a>以用果法为行故也。<a id="a-F2"></a>位虽高下境观无殊。<a id="a-F3"></a>是故四仪皆应起塔。<a id="a-F4"></a>二如此下结成佛法。<a id="a-F5"></a>非今所明难越九界。<a id="a-F6"></a>三明普门二。<a id="a-F7"></a>初开章。<a id="a-F8"></a>二随释二。<a id="a-F9"></a>初通途明门二初列。<a id="a-FA"></a>二释六初略列门名三。<a id="a-FB"></a>初列门下通约喻显。<a id="a-FC"></a>二凡鄙下别就法示二。<a id="a-FD"></a>初世间二。<a id="a-FE"></a>初示诸门。<a id="a-FF"></a>外唯世间故至惑苦。<a id="a-FG"></a>惑即集也。<a id="a-FH"></a>爱着三界常乐我净。<a id="a-FI"></a>故言四倒。<a id="a-FJ"></a>见惑虽多。<a id="a-FK"></a>不出有无及以一异。<a id="a-FL"></a>各执四句。<a id="a-FM"></a>二善恶下束归生死。<a id="a-FN"></a>二若就下佛法门二。<a id="a-FO"></a>初示四教通之能所。<a id="a-FP"></a>通真含中钝入化城见空真也。<a id="a-FQ"></a>利达常住见中真也。<a id="a-FR"></a>二此则下明四种有乎教观。<a id="a-FS"></a>大本立云。<a id="a-FT"></a>若于一教以四句诠理。<a id="a-FU"></a>即是四门。<a id="a-FV"></a>四四合为十六门。<a id="a-FW"></a>若以行为门者。<a id="a-FX"></a>禀教修观因思得入。<a id="a-FY"></a>即以行为门。<a id="a-FZ"></a>藉教发真则以教为门。<a id="a-Fa"></a>若初闻教如快马见鞭影。<a id="a-Fb"></a>即入正路者。<a id="a-Fc"></a>不须修观如依电光即得见道。<a id="a-Fd"></a>不更须教。<a id="a-Fe"></a>并是往昔善根习熟。<a id="a-Ff"></a>今于教门得道名信行。<a id="a-Fg"></a>于观门得道名法行。<a id="a-Fh"></a>三能通下广指大本。<a id="a-Fi"></a>二二示下示门相四。<a id="a-Fj"></a>初三藏。<a id="a-Fk"></a>俗既实有不即真谛。<a id="a-Fl"></a>故于俗谛明四种门。<a id="a-Fm"></a>以通于理。<a id="a-Fn"></a>假人叵得四门是同。<a id="a-Fo"></a>但就五阴分别四相。<a id="a-Fp"></a>实法无常是有门观。<a id="a-Fq"></a>三假浮虚是空门观。<a id="a-Fr"></a>二门俱用从容而修。<a id="a-Fs"></a>是两亦门观。<a id="a-Ft"></a>离空有相绝言而修。<a id="a-Fu"></a>是双非门观。<a id="a-Fv"></a>随成一观皆得会真。<a id="a-Fw"></a>二通教。<a id="a-Fx"></a>二谛相即四门不诤。<a id="a-Fy"></a>或观幻有或观幻空。<a id="a-Fz"></a>或双存观或双泯观。<a id="a-G0"></a>但随根性。<a id="a-G1"></a>依一门修皆得入道。<a id="a-G2"></a>三别教。<a id="a-G3"></a>言观佛性者。<a id="a-G4"></a>信分别心是本觉性体是三谛。<a id="a-G5"></a>根钝不知性具九故。<a id="a-G6"></a>致令三谛体不融即。<a id="a-G7"></a>随禀一门而修观法。<a id="a-G8"></a>禀有门者。<a id="a-G9"></a>观本觉性是真善妙有。<a id="a-GA"></a>如瓶盆寻为闇覆故。<a id="a-GB"></a>不能显现。<a id="a-GC"></a>佛藏十喻皆此门意。<a id="a-GD"></a>禀空门者。<a id="a-GE"></a>观于本觉是毕竟空。<a id="a-GF"></a>无相可得。<a id="a-GG"></a>由我执者不得睹见。<a id="a-GH"></a>如迦毗罗城空者。<a id="a-GI"></a>此城本是释尊生处。<a id="a-GJ"></a>为琉璃王之所破灭。<a id="a-GK"></a>释种既尽城邑荡然。<a id="a-GL"></a>阿难愁恼。<a id="a-GM"></a>世尊怡悦。<a id="a-GN"></a>因阿难问。<a id="a-GO"></a>故佛答言。<a id="a-GP"></a>汝见迦毗罗有。<a id="a-GQ"></a>我见迦毗罗城空。<a id="a-GR"></a>大涅槃空亦复如是。<a id="a-GS"></a>禀双亦门者。<a id="a-GT"></a>观本觉性不定有无。<a id="a-GU"></a>如石中金福人见故亦有。<a id="a-GV"></a>罪人不见故亦无。<a id="a-GW"></a>有无双照可以证入。<a id="a-GX"></a>禀双非门者。<a id="a-GY"></a>观本觉性不可有无而思说也。<a id="a-GZ"></a>绝念而观方可妙悟。<a id="a-Ga"></a>圆教者。<a id="a-Gb"></a>真善妙有及毕竟空双遮双照名岂异前。<a id="a-Gc"></a>但以别人不知三谛体是三德。<a id="a-Gd"></a>不纵不横一一互具。<a id="a-Ge"></a>以此三谛而为四门。<a id="a-Gf"></a>失此意故。<a id="a-Gg"></a>随门各解名有四之四。<a id="a-Gh"></a>今圆得旨。<a id="a-Gi"></a>乃于彼四融即而观。<a id="a-Gj"></a>故得名为不四之四。<a id="a-Gk"></a>虽立行位皆不思议。<a id="a-Gl"></a>三次论下明权实。<a id="a-Gm"></a>偏真为权中道为实。<a id="a-Gn"></a>前之二教能诠能观共十六门。<a id="a-Go"></a>所诠所证但在偏真。<a id="a-Gp"></a>故皆是权。<a id="a-Gq"></a>别教教道能诠能观皆次故权。<a id="a-Gr"></a>见所诠理及所证地同圆故实。<a id="a-Gs"></a>圆教教观。<a id="a-Gt"></a>能诠所诠能行所到始终俱圆。<a id="a-Gu"></a>故皆是实。<a id="a-Gv"></a>四次明下明普不普二。<a id="a-Gw"></a>初凡渐不普。<a id="a-Gx"></a>二圆门是普二。<a id="a-Gy"></a>初约法直示。<a id="a-Gz"></a>三千之法即空假中。<a id="a-H0"></a>乃以所通而为能通。<a id="a-H1"></a>门外无理能所泯亡。<a id="a-H2"></a>此之妙门普义成就。<a id="a-H3"></a>二复次下引经委释二。<a id="a-H4"></a>初众经圆门二。<a id="a-H5"></a>初别示四门三初约二经一往属空二。<a id="a-H6"></a>初引净名。<a id="a-H7"></a>不专引文。<a id="a-H8"></a>已含释义。<a id="a-H9"></a>彼经文云。<a id="a-HA"></a>善意菩萨云。<a id="a-HB"></a>生死涅槃为二。<a id="a-HC"></a>若见生死性则无生死。<a id="a-HD"></a>无缚无解不然不灭。<a id="a-HE"></a>如是解者是为入不二法门。<a id="a-HF"></a>彼疏释云。<a id="a-HG"></a>生死是缚是然。<a id="a-HH"></a>涅槃是解是灭为二。<a id="a-HI"></a>今观生死性本来常寂。<a id="a-HJ"></a>本自不缚何所论脱。<a id="a-HK"></a>又亦不然岂应是灭。<a id="a-HL"></a>既无然灭不复有二。<a id="a-HM"></a>是为入不二门。</p>
  <p id="aHN">问。<a id="a-HO"></a>经疏但以中道之一。<a id="a-HP"></a>不于缚解然灭之二。<a id="a-HQ"></a>今文何故更加非一。</p>
  <p id="aHR">答。<a id="a-HS"></a>所言中者。<a id="a-HT"></a>体绝待对。<a id="a-HU"></a>若定是一必须待二。<a id="a-HV"></a>善谈中者必忘中也。<a id="a-HW"></a>故末陀摩经正诠中道。<a id="a-HX"></a>而以忘中名为中道。<a id="a-HY"></a>故自注云。<a id="a-HZ"></a>末者。<a id="a-Ha"></a>莫义。<a id="a-Hb"></a>陀摩者。<a id="a-Hc"></a>中义。<a id="a-Hd"></a>即莫着中道也。<a id="a-He"></a>又复今文以彼。<a id="a-Hf"></a>善意所谈不二。<a id="a-Hg"></a>建立圆空释普门义。<a id="a-Hh"></a>若于三谛荡之不尽。<a id="a-Hi"></a>非毕竟空。<a id="a-Hj"></a>岂成普邪。<a id="a-Hk"></a>故知四依深谛中义。<a id="a-Hl"></a>破用自由。<a id="a-Hm"></a>不可执文难于妙解。<a id="a-Hn"></a>二何以下释经义二。<a id="a-Ho"></a>初据本经释。<a id="a-Hp"></a>若真不二必不存一。<a id="a-Hq"></a>亦名不有不无者。<a id="a-Hr"></a>圆教中道也。<a id="a-Hs"></a>此中能破藏通二教单俗单真。<a id="a-Ht"></a>故云不有破假不无破空。<a id="a-Hu"></a>又破别教复俗单真。<a id="a-Hv"></a>故云不有破二不无破一。<a id="a-Hw"></a>盖前三教各以二谛为缚解故。<a id="a-Hx"></a>圆中能具三种二谛。<a id="a-Hy"></a>具故融即乃以融即破于不融。<a id="a-Hz"></a>令成不二。<a id="a-I0"></a>若尔下明能融亦荡。<a id="a-I1"></a>虽曰圆中存则成待。<a id="a-I2"></a>二大经下例涅槃释。<a id="a-I3"></a>净名生死与涅槃不二。<a id="a-I4"></a>大经无明与明不二。<a id="a-I5"></a>二遣一亡。<a id="a-I6"></a>两经义合。<a id="a-I7"></a>既其二边与中俱荡。<a id="a-I8"></a>名毕竟空。<a id="a-I9"></a>此乃约空明普门也。<a id="a-IA"></a>二三十下寻净名门。<a id="a-IB"></a>门具四二。<a id="a-IC"></a>初举一品诸门。<a id="a-ID"></a>三十一菩萨妙德净名。<a id="a-IE"></a>若说若默无非实相。<a id="a-IF"></a>当体为门。<a id="a-IG"></a>若就现文增胜而说。<a id="a-IH"></a>可以分对空等四门。<a id="a-II"></a>及以第五不可说藏。<a id="a-IJ"></a>皆名不二无非普门。<a id="a-IK"></a>二细寻下示圆义各四。<a id="a-IL"></a>大师妙解尽理而穷。<a id="a-IM"></a>见一一门具四门义。<a id="a-IN"></a>如向所引生死涅槃。<a id="a-IO"></a>二既即中中亦即二。<a id="a-IP"></a>中即生死名妙有门。<a id="a-IQ"></a>中即涅槃名妙空门。<a id="a-IR"></a>二即中道中必遮照。<a id="a-IS"></a>双照是第三门。<a id="a-IT"></a>双遮即第四门。<a id="a-IU"></a>虽于一门约义开四。<a id="a-IV"></a>此四皆悉摄法遍周。<a id="a-IW"></a>俱得名普。<a id="a-IX"></a>余三十门既皆融二。<a id="a-IY"></a>而归不二各四宛然。<a id="a-IZ"></a>文殊以言显于无言。<a id="a-Ia"></a>净名以默彰于无说。<a id="a-Ib"></a>盖示三谛体是秘藏本绝言诠。<a id="a-Ic"></a>既示三谛岂非四门。<a id="a-Id"></a>复由向者三十一菩萨。<a id="a-Ie"></a>皆从无说显示四门。<a id="a-If"></a>门门妙绝不可言思。<a id="a-Ig"></a>得意之机随其所闻。<a id="a-Ih"></a>忘言而证。<a id="a-Ii"></a>其失意者犹谓有说。<a id="a-Ij"></a>莫契无生。<a id="a-Ik"></a>故二大士以言以默。<a id="a-Il"></a>显乎四门离言说相。<a id="a-Im"></a>则使彼彼四门之机。<a id="a-In"></a>各于其门忘言趣理。<a id="a-Io"></a>须了无说被四门机。<a id="a-Ip"></a>其功最大。<a id="a-Iq"></a>故诸菩萨虽各兴言不谈一字。<a id="a-Ir"></a>净名杜口广说四门。<a id="a-Is"></a>是则说时常默默时常说。<a id="a-It"></a>若不尔者。<a id="a-Iu"></a>何故备举三十三门。<a id="a-Iv"></a>而言皆有四门义邪。<a id="a-Iw"></a>非旋总持莫穷斯旨。<a id="a-Ix"></a>细寻之说其致甚深。<a id="a-Iy"></a>三肇师下就诸经分文对四。<a id="a-Iz"></a>三十三门门门具四。<a id="a-J0"></a>义虽成就。<a id="a-J1"></a>文且幽深。<a id="a-J2"></a>欲使咸知故。<a id="a-J3"></a>就显文示四门相。<a id="a-J4"></a>肇注净名经云。<a id="a-J5"></a>诸菩萨历言法相文殊言于无言。<a id="a-J6"></a>山家准肇判属二门。<a id="a-J7"></a>思益一切即邪即正。<a id="a-J8"></a>邪是俗有正是真空。<a id="a-J9"></a>华严游心遍入法界。<a id="a-JA"></a>岂非妙有。<a id="a-JB"></a>即达如空岂非妙空。<a id="a-JC"></a>故此二经皆双亦门也。<a id="a-JD"></a>复取净名杜于言说。<a id="a-JE"></a>显于诸法皆非二边。<a id="a-JF"></a>示第四门其文甚显。<a id="a-JG"></a>此则诸经据圆实理开乎四门。<a id="a-JH"></a>深而复广皆是普门。<a id="a-JI"></a>二大品下通明普门。<a id="a-JJ"></a>大品法华三句明门。<a id="a-JK"></a>虽不别属四门之数。<a id="a-JL"></a>而遍摄法皆是普门。<a id="a-JM"></a>四十二字字字皆具三种般若。<a id="a-JN"></a>非纵非横而高而广。<a id="a-JO"></a>故能互摄诸字功德。<a id="a-JP"></a>智门一门皆通实理。<a id="a-JQ"></a>难入狭小其义相成。<a id="a-JR"></a>难入故狭狭故难入。<a id="a-JS"></a>四十余年调机方说。<a id="a-JT"></a>此门甚妙非七方便能解能入。<a id="a-JU"></a>斯乃至广而受狭名。<a id="a-JV"></a>三众经下结门名普。<a id="a-JW"></a>此经开权永异诸部。<a id="a-JX"></a>显示实理与昔圆同。<a id="a-JY"></a>故与众经同明普门。<a id="a-JZ"></a>四随观心并在大本第八辩体中明。<a id="a-Ja"></a>谓随彼根机种种差别。<a id="a-Jb"></a>赴欲赴宜赴治赴悟。<a id="a-Jc"></a>故四门异说也。<a id="a-Jd"></a>观心者。<a id="a-Je"></a>若以教为门。<a id="a-Jf"></a>即于四门随门得悟。<a id="a-Jg"></a>不须修观。<a id="a-Jh"></a>名信行人。<a id="a-Ji"></a>若闻而不悟。<a id="a-Jj"></a>应须修观。<a id="a-Jk"></a>名法行人。<a id="a-Jl"></a>四教四门各有十观学者寻之。<a id="a-Jm"></a>二别释普门二。<a id="a-Jn"></a>初标。<a id="a-Jo"></a>二至理下释六。<a id="a-Jp"></a>初明中适。<a id="a-Jq"></a>二列十章。<a id="a-Jr"></a>三上通下辩异通。<a id="a-Js"></a>十双通释既以十只释观音人。<a id="a-Jt"></a>即以十只释普门法。<a id="a-Ju"></a>故云通途已约法竟。<a id="a-Jv"></a>今之十门于二严中。<a id="a-Jw"></a>就福德论因果自他庄严法身。<a id="a-Jx"></a>然是性德之行。<a id="a-Jy"></a>还严于性能所本亡。<a id="a-Jz"></a>即非庄严庄严也。<a id="a-K0"></a>四分别相。<a id="a-K1"></a>五总生起七。<a id="a-K2"></a>初慈悲。<a id="a-K3"></a>菩提之心非小智能发。<a id="a-K4"></a>心由旷济之念。<a id="a-K5"></a>而兴无上之心。<a id="a-K6"></a>二誓愿。<a id="a-K7"></a>通释慈悲即是誓愿。<a id="a-K8"></a>不分两门。<a id="a-K9"></a>今明弘誓能制慈悲。<a id="a-KA"></a>功力既殊故须别立。<a id="a-KB"></a>又复慈悲通语与拔。<a id="a-KC"></a>誓依四谛别示要期。<a id="a-KD"></a>又慈通凡小誓唯菩萨。<a id="a-KE"></a>三修行。<a id="a-KF"></a>福德财者。<a id="a-KG"></a>即前四度。<a id="a-KH"></a>神通力者。<a id="a-KI"></a>即禅定之用。<a id="a-KJ"></a>智谋即般若也。<a id="a-KK"></a>四断惑二。<a id="a-KL"></a>初引两论二三道。<a id="a-KM"></a>修行断惑及入法门。<a id="a-KN"></a>此之三门有开有合。<a id="a-KO"></a>若依成论断即解脱。<a id="a-KP"></a>对于无碍只立二道。<a id="a-KQ"></a>若依毗昙断证不同。<a id="a-KR"></a>对于方便乃成三道。<a id="a-KS"></a>二引释下依释论用三道。<a id="a-KT"></a>菩萨有断故行无碍。<a id="a-KU"></a>佛果无断故行解脱。<a id="a-KV"></a>既分因果不可合明。<a id="a-KW"></a>故用毗昙三道为次。<a id="a-KX"></a>故今列章。<a id="a-KY"></a>第三修行即方便道。<a id="a-KZ"></a>第四断惑即无碍道。<a id="a-Ka"></a>五入法门即解脱道。<a id="a-Kb"></a>五神通。<a id="a-Kc"></a>从初至五乃是自行从因至果。<a id="a-Kd"></a>今论化他不出三密。<a id="a-Ke"></a>第六神通即当身密。<a id="a-Kf"></a>第七方便即是意密。<a id="a-Kg"></a>第八说法即是口密。<a id="a-Kh"></a>六供佛。<a id="a-Ki"></a>以法供养结于自行。<a id="a-Kj"></a>七度生。<a id="a-Kk"></a>言入诸法门者。<a id="a-Kl"></a>以中道实智。<a id="a-Km"></a>入二谛权门。<a id="a-Kn"></a>化度众生同归中道。<a id="a-Ko"></a>六随章释二。<a id="a-Kp"></a>初标。<a id="a-Kq"></a>二始从下释三。<a id="a-Kr"></a>初且约十义释普门十。<a id="a-Ks"></a>初慈悲二。<a id="a-Kt"></a>初约次第三慈通释二。<a id="a-Ku"></a>初就人标列。<a id="a-Kv"></a>凡圣慈悲三种摄尽。<a id="a-Kw"></a>大经十四梵行品云。<a id="a-Kx"></a>慈有三种。<a id="a-Ky"></a>一缘众生。<a id="a-Kz"></a>二缘于法。<a id="a-L0"></a>三者无缘。<a id="a-L1"></a>众生缘者。<a id="a-L2"></a>缘一切众生如父母亲想。<a id="a-L3"></a>法缘者。<a id="a-L4"></a>见一切法皆从缘生。<a id="a-L5"></a>无缘者。<a id="a-L6"></a>不住法相及众生相。<a id="a-L7"></a>大论二十亦云。<a id="a-L8"></a>慈有三种。<a id="a-L9"></a>文意与涅槃大同。<a id="a-LA"></a>又论第五明悲。<a id="a-LB"></a>亦有众生等三。<a id="a-LC"></a>辅行云。<a id="a-LD"></a>将三慈悲以对三谛。<a id="a-LE"></a>义甚显了。</p>
 </body>
</html>