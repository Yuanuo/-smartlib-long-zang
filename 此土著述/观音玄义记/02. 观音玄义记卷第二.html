<!doctype html>
<html id="z3IBWWh1LU" data-ver="1813">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">观音玄义记卷第二</h1>
  <p id="a2">三福慧三。<a id="a-3"></a>初标示异名。<a id="a-4"></a>福中之胜不过于定。<a id="a-5"></a>举胜摄劣。<a id="a-6"></a>则五度备矣。<a id="a-7"></a>二定名下依名释义二。<a id="a-8"></a>初明二法功能四。<a id="a-9"></a>初定慧之功。<a id="a-A"></a>静爱观策者。<a id="a-B"></a>由寂静故能爱摄诸行。<a id="a-C"></a>由观照故能策进诸行。<a id="a-D"></a>爱而不策则生凝滞之心。<a id="a-E"></a>策而不爱则成散越之慧。<a id="a-F"></a>爱策具足方有趣果之功。<a id="a-G"></a>二寂照下福智之德。<a id="a-H"></a>寂照之智者。<a id="a-I"></a>即权实二智也无幽不朗者。<a id="a-J"></a>即无三惑之暗也。<a id="a-K"></a>福德禅定必含诸度及大小诸禅。<a id="a-L"></a>以福资智如油助灯也。<a id="a-M"></a>三亦称下目足之称。<a id="a-N"></a>清凉池即涅槃者。<a id="a-O"></a>涅槃必须三德具足。<a id="a-P"></a>极在妙觉。<a id="a-Q"></a>分通初住。<a id="a-R"></a>四涅槃下庄严之名。<a id="a-S"></a>二严属修法身是性。<a id="a-T"></a>性有阙具。<a id="a-U"></a>故使二修有真缘之异。<a id="a-V"></a>如下所辩。<a id="a-W"></a>二释此下约四教解释二。<a id="a-X"></a>初明四教。<a id="a-Y"></a>三藏菩萨虽云观理。<a id="a-Z"></a>伏而未断。<a id="a-a"></a>且举诸禅实兼余度。<a id="a-b"></a>发真必在三十四心。<a id="a-c"></a>若通菩萨体法巧慧理度助之。<a id="a-d"></a>因即发真至佛方竟。<a id="a-e"></a>别人虽信能造之心即是佛性。<a id="a-f"></a>性不具九为惑所覆。<a id="a-g"></a>故须别缘真中二理。<a id="a-h"></a>破通别惑。<a id="a-i"></a>是故名为缘修智慧。<a id="a-j"></a>乃以俗谛诸禅三昧助显法身。<a id="a-k"></a>圆谈性恶。<a id="a-l"></a>了惑实相即为能观。<a id="a-m"></a>名实相观。<a id="a-n"></a>定亦如是名实相定。<a id="a-o"></a>复以实相名所显身。<a id="a-p"></a>即一而三名定慧身。<a id="a-q"></a>即三而一同名实相。<a id="a-r"></a>若昧性恶何预初心。<a id="a-s"></a>二今圆下示圆六即如文。<a id="a-t"></a>三观音下结指经题二。<a id="a-u"></a>初指经文。<a id="a-v"></a>言智光照苦者。<a id="a-w"></a>经无此文。<a id="a-x"></a>而有其义。<a id="a-y"></a>无量众生遭苦称名。<a id="a-z"></a>菩萨即时观其音声皆得解脱观是智照照即光也。<a id="a-10"></a>观音妙智即是众生三道之体。<a id="a-11"></a>众生迷故颠倒乃生。<a id="a-12"></a>观音照之解脱斯在。<a id="a-13"></a>频引三经放光文者。<a id="a-14"></a>若非色者。<a id="a-15"></a>安得云放。<a id="a-16"></a>若定是色那名智慧。<a id="a-17"></a>故知色心其体不二。<a id="a-18"></a>色性即智智性即色。<a id="a-19"></a>岂惟光然。<a id="a-1A"></a>一切色然。<a id="a-1B"></a>普现色身义准可识。<a id="a-1C"></a>又岂独果事实存因理。<a id="a-1D"></a>良由理具方有事用。<a id="a-1E"></a>二良以下结归题目。<a id="a-1F"></a>四真应三。<a id="a-1G"></a>初标名示义。<a id="a-1H"></a>二身皆有集藏之义。<a id="a-1I"></a>真集一切。<a id="a-1J"></a>智慧藏于一心。<a id="a-1K"></a>应集一切神通藏于一色。<a id="a-1L"></a>色心不二通慧一如。<a id="a-1M"></a>唯色唯心斯之谓也。<a id="a-1N"></a>二若契下对拣是非二。<a id="a-1O"></a>初约法示三。<a id="a-1P"></a>初法实相之体即是法身。<a id="a-1Q"></a>能契之智即自受用报。<a id="a-1R"></a>此二于今皆名真身。<a id="a-1S"></a>法报既冥则能称机。<a id="a-1T"></a>起胜劣等应。<a id="a-1U"></a>二譬如下喻。<a id="a-1V"></a>揽镜譬证真。<a id="a-1W"></a>即形譬起应。<a id="a-1X"></a>三此之下结。<a id="a-1Y"></a>三千俱体为真。<a id="a-1Z"></a>三千俱用为应。<a id="a-1a"></a>此之真应方不相离。<a id="a-1b"></a>无谋之说义显今宗。<a id="a-1c"></a>诸家所谈难逃作意。<a id="a-1d"></a>二若外下说人简二。<a id="a-1e"></a>初简小外。<a id="a-1f"></a>根本有漏禅境不明。<a id="a-1g"></a>纵少现通不能益物。<a id="a-1h"></a>此简非应。<a id="a-1i"></a>尚未下简非真也。<a id="a-1j"></a>若二乘等者。<a id="a-1k"></a>且举二乘。<a id="a-1l"></a>必兼两教及二菩萨。<a id="a-1m"></a>准妙玄意。<a id="a-1n"></a>藏通二教皆是作意神通。<a id="a-1o"></a>以须灰灭无常住本不能起应。<a id="a-1p"></a>若别接通别惑未断。<a id="a-1q"></a>亦不得应。<a id="a-1r"></a>纵令赴物皆名粗应若别初心亦不能应。<a id="a-1s"></a>初地初得三观现前。<a id="a-1t"></a>证二十五王三昧。<a id="a-1u"></a>法身清净无思无念。<a id="a-1v"></a>随机即对。<a id="a-1w"></a>是不思议妙应也。<a id="a-1x"></a>二大乘下示圆人二。<a id="a-1y"></a>初明二身。<a id="a-1z"></a>得实相真者。<a id="a-20"></a>正语圆住义该别地。<a id="a-21"></a>与真不殊者。<a id="a-22"></a>名质为真。<a id="a-23"></a>圣人应像同机体质。<a id="a-24"></a>已证众生本觉之性。<a id="a-25"></a>用机百界应百界机。<a id="a-26"></a>体本不二安得少殊。<a id="a-27"></a>二菩萨下示六即。<a id="a-28"></a>三今经下结指经目二。<a id="a-29"></a>初指经文。<a id="a-2A"></a>二良以下结题目。<a id="a-2B"></a>五药珠三。<a id="a-2C"></a>初标名示教。<a id="a-2D"></a>柰女经者。<a id="a-2E"></a>具云佛说柰女只域经。<a id="a-2F"></a>一卷。<a id="a-2G"></a>柰女即维耶离国梵志家柰树所生。<a id="a-2H"></a>颜色端正宣闻远国。<a id="a-2I"></a>因蓱沙王往娉。<a id="a-2J"></a>后生一男名曰只域。<a id="a-2K"></a>生时手把针筒药囊。<a id="a-2L"></a>至年八岁广通医术。<a id="a-2M"></a>遍行治病。<a id="a-2N"></a>后逢小儿担樵。<a id="a-2O"></a>只域视之。<a id="a-2P"></a>悉见此儿五脏肠胃。<a id="a-2Q"></a>只域心念。<a id="a-2R"></a>本草经说有药王树。<a id="a-2S"></a>从外照内见人腹脏。<a id="a-2T"></a>此儿樵中得无有药王树邪。<a id="a-2U"></a>即往问儿。<a id="a-2V"></a>卖樵几钱。<a id="a-2W"></a>儿曰。<a id="a-2X"></a>十钱。<a id="a-2Y"></a>便雇钱取樵。<a id="a-2Z"></a>下樵置地闇冥不见腹中。<a id="a-2a"></a>只域思惟。<a id="a-2b"></a>不知束中何所为是药王。<a id="a-2c"></a>便解两束一一取之。<a id="a-2d"></a>以着小儿腹上。<a id="a-2e"></a>无所照见。<a id="a-2f"></a>辄复更取。<a id="a-2g"></a>如是尽两束樵。<a id="a-2h"></a>最后有一小枝。<a id="a-2i"></a>裁长尺余。<a id="a-2j"></a>试取以照具见腹内。<a id="a-2k"></a>只域大喜。<a id="a-2l"></a>知此小枝定是药王。<a id="a-2m"></a>悉还儿樵。<a id="a-2n"></a>儿既得钱樵又如故。<a id="a-2o"></a>欢喜而去。<a id="a-2p"></a>只域于国遍治病人。<a id="a-2q"></a>皆以药王照视。<a id="a-2r"></a>悉见病本。<a id="a-2s"></a>然后治之无不愈者。<a id="a-2t"></a>今取譬真身拔苦。<a id="a-2u"></a>如药王之治病也。<a id="a-2v"></a>珠是如意之宝者。<a id="a-2w"></a>如华严中得摩尼珠十种莹治。<a id="a-2x"></a>能雨众宝。<a id="a-2y"></a>今取譬应身与乐。<a id="a-2z"></a>如摩尼之雨宝也。<a id="a-30"></a>二广历下约教辩能二。<a id="a-31"></a>初略指三。<a id="a-32"></a>随教浅深益物广狭。<a id="a-33"></a>以明治病得宝之相。<a id="a-34"></a>二今约下广明圆二。<a id="a-35"></a>初释二身二。<a id="a-36"></a>初药树身二。<a id="a-37"></a>初喻。<a id="a-38"></a>根深喻真妙。<a id="a-39"></a>四布喻应广示理行果教。<a id="a-3A"></a>如根等次第。<a id="a-3B"></a>信行修四如闻获益。<a id="a-3C"></a>法行修四如触获益。<a id="a-3D"></a>二菩萨下法。<a id="a-3E"></a>今品初段专明拔苦。<a id="a-3F"></a>即是大悲熏于真身。<a id="a-3G"></a>与治病义齐也。<a id="a-3H"></a>形声利物且就通说。<a id="a-3I"></a>若据经文须在冥益。<a id="a-3J"></a>不以形声合前闻触。<a id="a-3K"></a>意亦在兹。<a id="a-3L"></a>二又如下珠王身二。<a id="a-3M"></a>初喻。<a id="a-3N"></a>如文。<a id="a-3O"></a>二菩萨下法。<a id="a-3P"></a>即以大慈熏于应身。<a id="a-3Q"></a>普令得乐。<a id="a-3R"></a>与宝义同也。</p>
  <p id="a3S">问。<a id="a-3T"></a>大悲熏真其相如何。</p>
  <p id="a3U">答。<a id="a-3V"></a>真是妙智能破妄惑。<a id="a-3W"></a>悲名愍伤能拔他苦。<a id="a-3X"></a>同是法身一清净用耳。<a id="a-3Y"></a>欲彰照理有利他益。<a id="a-3Z"></a>故立拔苦之悲熏于破惑之智。<a id="a-3a"></a>即显有悲之智。<a id="a-3b"></a>普除众生妄惑之苦。<a id="a-3c"></a>例于大慈熏应与乐。<a id="a-3d"></a>同是法身一自在用。<a id="a-3e"></a>一用二能。<a id="a-3f"></a>故有能熏所熏之义。<a id="a-3g"></a>良由应身本是自行证得之法。<a id="a-3h"></a>以慈熏故。<a id="a-3i"></a>方遍益他。<a id="a-3j"></a>然则慈心非不熏真。<a id="a-3k"></a>悲心非不熏应。<a id="a-3l"></a>真身非不与乐。<a id="a-3m"></a>应身非不拔苦。<a id="a-3n"></a>欲令易解。<a id="a-3o"></a>是故经文寄两问答。<a id="a-3p"></a>分别说也。<a id="a-3q"></a>二此亦下辩六即。<a id="a-3r"></a>博地已具治病雨宝二种之理。<a id="a-3s"></a>与佛不殊。<a id="a-3t"></a>名字已上随浅随深。<a id="a-3u"></a>能治能雨。<a id="a-3v"></a>三就前下结指经目二。<a id="a-3w"></a>初指经文。<a id="a-3x"></a>二故知下结题目。<a id="a-3y"></a>六冥显三。<a id="a-3z"></a>初释名。<a id="a-40"></a>二大圣下辩相二。<a id="a-41"></a>初明二益三。<a id="a-42"></a>初示相。<a id="a-43"></a>大圣常以真智冥熏。<a id="a-44"></a>妙色显被。<a id="a-45"></a>无明隔故益而不知。<a id="a-46"></a>二譬如下举譬。<a id="a-47"></a>两曜喻二益。<a id="a-48"></a>盲者喻无明。<a id="a-49"></a>凡小全在下地分隔。<a id="a-4A"></a>眼膜既有厚薄之殊故。<a id="a-4B"></a>不见之相不可一揆。<a id="a-4C"></a>三故药下引证。<a id="a-4D"></a>三草二木而皆不知一地一雨。<a id="a-4E"></a>下不测上亦通圆人。<a id="a-4F"></a>故引妙德不知妙音。<a id="a-4G"></a>言以不知故名为冥益者。<a id="a-4H"></a>此明二身于不知者。<a id="a-4I"></a>皆称冥益。<a id="a-4J"></a>即彰真应于其知者。<a id="a-4K"></a>皆称显益。<a id="a-4L"></a>发智见理于真显益。<a id="a-4M"></a>见身不识但荷冥利。<a id="a-4N"></a>真冥应显可以意思。<a id="a-4O"></a>二此亦下明六即。<a id="a-4P"></a>理同极圣此则不论。<a id="a-4Q"></a>名字即人所有智行兼他之益。<a id="a-4R"></a>彼七方便受而不知。<a id="a-4S"></a>况内外凡二益非薄。<a id="a-4T"></a>皆知即性故离我能。<a id="a-4U"></a>三若就下结指二。<a id="a-4V"></a>初指经文。<a id="a-4W"></a>前论真应各有冥显。<a id="a-4X"></a>斯为尽理。<a id="a-4Y"></a>今以人法别对二益。<a id="a-4Z"></a>且随文尔。<a id="a-4a"></a>二故知下结题目。<a id="a-4b"></a>七权实三。<a id="a-4c"></a>初释名。<a id="a-4d"></a>暂用则权宜。<a id="a-4e"></a>非暂则究竟。<a id="a-4f"></a>二略言下辩相二。<a id="a-4g"></a>初泛明三种二初总示三种。<a id="a-4h"></a>即唯自唯他及自他共。<a id="a-4i"></a>以诸经论所谈权实。<a id="a-4j"></a>其相不同。<a id="a-4k"></a>或言自行有权有实。<a id="a-4l"></a>或许化他有权有实。<a id="a-4m"></a>或经论说自行之法皆名为实。<a id="a-4n"></a>化他之法皆名为权。<a id="a-4o"></a>是故今家凡论权实。<a id="a-4p"></a>须明此三。<a id="a-4q"></a>若不然者。<a id="a-4r"></a>禀学之徒。<a id="a-4s"></a>则不尽知权实之相。<a id="a-4t"></a>于诸经论不免生疑。<a id="a-4u"></a>复应了知权实法相。<a id="a-4v"></a>或约理事或约理教。<a id="a-4w"></a>教行缚脱因果体用。<a id="a-4x"></a>渐顿开合通别悉檀。<a id="a-4y"></a>皆通自他及自他共。<a id="a-4z"></a>今以中观对于二观为权实者。<a id="a-50"></a>似用因果而辩三番。<a id="a-51"></a>自修三观为自行权实。<a id="a-52"></a>若约化他但随他意。<a id="a-53"></a>四悉适时不可定判。<a id="a-54"></a>若第三番自行三观。<a id="a-55"></a>有权有实。<a id="a-56"></a>以顺智故只称为实。<a id="a-57"></a>化他之法虽有权实。<a id="a-58"></a>以顺情故唯称为权。<a id="a-59"></a>二用此下遍历诸教二。<a id="a-5A"></a>初略指四教。<a id="a-5B"></a>随教浅深明理事等。<a id="a-5C"></a>约自约他及自他共。<a id="a-5D"></a>义皆不阙。<a id="a-5E"></a>二复就下明圆六即。<a id="a-5F"></a>六通三教即唯在圆。<a id="a-5G"></a>复就自行。<a id="a-5H"></a>明六权实从因至果。<a id="a-5I"></a>义便故也。<a id="a-5J"></a>二寻此下别用第三。<a id="a-5K"></a>前番问答有权实。<a id="a-5L"></a>七难二求在权。<a id="a-5M"></a>永离三毒是实。<a id="a-5N"></a>以由大士用于自行一心三观。<a id="a-5O"></a>观其音声令皆解脱。<a id="a-5P"></a>故都判为实。<a id="a-5Q"></a>后番问答。<a id="a-5R"></a>十界身说显有权实。<a id="a-5S"></a>以是大士随差别机示种种应。<a id="a-5T"></a>故睹判为权。<a id="a-5U"></a>此乃判于自行化他。<a id="a-5V"></a>以为权实无第三番。<a id="a-5W"></a>如何分经两段而对权实。<a id="a-5X"></a>三前问下结归二。<a id="a-5Y"></a>初结指经文。<a id="a-5Z"></a>前后皆云自行化他者。<a id="a-5a"></a>简异单自行单化他权实。<a id="a-5b"></a>意云。<a id="a-5c"></a>前番是自他相对之实。<a id="a-5d"></a>后番是自他相对之权。<a id="a-5e"></a>二故知下结归题目。<a id="a-5f"></a>八本述三。<a id="a-5g"></a>初名义。<a id="a-5h"></a>净名玄义云。<a id="a-5i"></a>所言本迹者。<a id="a-5j"></a>本即所依之理。<a id="a-5k"></a>迹是能依之事。<a id="a-5l"></a>事理合明故称本迹。<a id="a-5m"></a>譬如人依住处。<a id="a-5n"></a>则有行往踪迹也。<a id="a-5o"></a>住处是所依。<a id="a-5p"></a>能依之人有行往之迹。<a id="a-5q"></a>由处有迹寻迹得处。<a id="a-5r"></a>当知若高若下实得皆本。<a id="a-5s"></a>若高若下应现皆迹。<a id="a-5t"></a>二若通下解释二。<a id="a-5u"></a>初通凡渐。<a id="a-5v"></a>世智高者诸有施作。<a id="a-5w"></a>但见踪迹莫知本意。<a id="a-5x"></a>二教贤圣至别似位。<a id="a-5y"></a>本所证得下位焉知。<a id="a-5z"></a>节节皆可通论本迹。<a id="a-60"></a>二局圆圣二。<a id="a-61"></a>初局分满二。<a id="a-62"></a>初略示。<a id="a-63"></a>的论其本。<a id="a-64"></a>须破无明证法身体。<a id="a-65"></a>所垂之迹或九界身或现八相。<a id="a-66"></a>二若一下简判二。<a id="a-67"></a>初简一往。<a id="a-68"></a>二今细下取细明二。<a id="a-69"></a>初约义明二。<a id="a-6A"></a>初明本迹通高下。<a id="a-6B"></a>若知四句释之方尽。<a id="a-6C"></a>一本下迹高。<a id="a-6D"></a>初住法身迹为八相。<a id="a-6E"></a>上位菩萨。<a id="a-6F"></a>八相元是妙觉威仪。<a id="a-6G"></a>故云迹高。<a id="a-6H"></a>二本高迹下。<a id="a-6I"></a>妙觉法身迹为下地及九界相。<a id="a-6J"></a>三俱高。<a id="a-6K"></a>妙觉法身迹为八相。<a id="a-6L"></a>四俱下。<a id="a-6M"></a>初住法身迹为九界。<a id="a-6N"></a>中四十位本迹高下。<a id="a-6O"></a>可以意知。<a id="a-6P"></a>二何以下明实得辩是非。<a id="a-6Q"></a>二故寿下引文证。<a id="a-6R"></a>自意是本他意是迹。<a id="a-6S"></a>二就本下通六即。<a id="a-6T"></a>五位本迹理皆具足。<a id="a-6U"></a>三就前下结归二。<a id="a-6V"></a>初指经文。<a id="a-6W"></a>前以实本益他。<a id="a-6X"></a>后以垂迹益他。<a id="a-6Y"></a>二故知下结题目。<a id="a-6Z"></a>九缘了三初标示名义三。<a id="a-6a"></a>初示名义。<a id="a-6b"></a>此之名义修性皆然。<a id="a-6c"></a>二了者下辩流类。<a id="a-6d"></a>类至极果。<a id="a-6e"></a>节节名异其体不殊。<a id="a-6f"></a>三大论下引论释。<a id="a-6g"></a>缘了之相实同耘种。<a id="a-6h"></a>非此二力性田不丰。<a id="a-6i"></a>二通论下依教解释二。<a id="a-6j"></a>初诸教皆具。<a id="a-6k"></a>藏通义立全乖性种。<a id="a-6l"></a>别教虽有初心别修。<a id="a-6m"></a>唯有圆教修性不二。<a id="a-6n"></a>虽云皆具须辩此殊。<a id="a-6o"></a>二今正下克就圆论二。<a id="a-6p"></a>初克辩二因二。<a id="a-6q"></a>初明二种因果。<a id="a-6r"></a>此中二因且在修类。<a id="a-6s"></a>二原此下讨二种根本三。<a id="a-6t"></a>初总明性德。<a id="a-6u"></a>前之因果犹在修中。<a id="a-6v"></a>今穷其源性具缘了。<a id="a-6w"></a>净名云。<a id="a-6x"></a>一切众生本涅槃相不可复灭。<a id="a-6y"></a>本菩提相不可复得。<a id="a-6z"></a>起信论明真如二德。<a id="a-70"></a>谓如实空如实不空。<a id="a-71"></a>当宗明三千即空三千即假。<a id="a-72"></a>皆是性德缘了文也。<a id="a-73"></a>二大经下别引文释二。<a id="a-74"></a>初证释了因。<a id="a-75"></a>不明三千徒消一切。<a id="a-76"></a>非空假中莫辩自空。<a id="a-77"></a>如实空性与一切染本不相应。<a id="a-78"></a>一切染者。<a id="a-79"></a>不出三惑。<a id="a-7A"></a>自非本性即空假中。<a id="a-7B"></a>岂能不应一切染邪。<a id="a-7C"></a>乃毕竟空为了因性。<a id="a-7D"></a>亦用等者。<a id="a-7E"></a>全性起修方见本空。<a id="a-7F"></a>二又云下证释缘因。<a id="a-7G"></a>经云众生即菩提相及涅槃相。<a id="a-7H"></a>或谓理中独具佛德。<a id="a-7I"></a>今文众生有初地味禅及灭尽定岂非性具天法声闻法邪。<a id="a-7J"></a>既具此二。<a id="a-7K"></a>余诸法界那不具邪。<a id="a-7L"></a>又具二定者。<a id="a-7M"></a>从二习果及报果说。<a id="a-7N"></a>岂不各具性相等邪。<a id="a-7O"></a>不以理具而消此文。<a id="a-7P"></a>如何欲散便是灭定。<a id="a-7Q"></a>性德缘因于兹验矣。<a id="a-7R"></a>三以此下依性立修。<a id="a-7S"></a>以此二种者。<a id="a-7T"></a>性种也。<a id="a-7U"></a>方便等者。<a id="a-7V"></a>智行也。<a id="a-7W"></a>毫末者。<a id="a-7X"></a>类种也。<a id="a-7Y"></a>由斯性类。<a id="a-7Z"></a>修成智行乃至二严。<a id="a-7a"></a>二此一下不论六即。<a id="a-7b"></a>此科正意但明理即非论五位。<a id="a-7c"></a>三前问下结指经题二。<a id="a-7d"></a>初指经文。<a id="a-7e"></a>明今二严必有其本。<a id="a-7f"></a>故从二种受名。<a id="a-7g"></a>二故知下结题目。<a id="a-7h"></a>十智断三。<a id="a-7i"></a>初略标二通途下广释二。<a id="a-7j"></a>初不二而二明智断二。<a id="a-7k"></a>初约通途明二德。<a id="a-7l"></a>言通途者。<a id="a-7m"></a>此解兼别。<a id="a-7n"></a>以有为无为对智断故。<a id="a-7o"></a>若唯圆说。<a id="a-7p"></a>苦集尚无作智德岂有为。<a id="a-7q"></a>然名虽借别其意唯在圆。<a id="a-7r"></a>以修妙三观得成圆断功。<a id="a-7s"></a>因时立此能至果须休息。<a id="a-7t"></a>故将无作行暂立有为名。<a id="a-7u"></a>断德称无为别从道后立。<a id="a-7v"></a>此犹教道设。<a id="a-7w"></a>是故曰通途。<a id="a-7x"></a>此文自二。<a id="a-7y"></a>初智德二。<a id="a-7z"></a>初列异名。<a id="a-80"></a>圆净等者。<a id="a-81"></a>智极故圆惑尽故净。<a id="a-82"></a>不生不灭名为涅槃。<a id="a-83"></a>二言有下释有为。<a id="a-84"></a>智虽无作有断证功。<a id="a-85"></a>故借别教立有为称。<a id="a-86"></a>因虽无常等者。<a id="a-87"></a>涅槃经中。<a id="a-88"></a>因外道辈执因是常成无常果。<a id="a-89"></a>佛用别教以无常因感常住果。<a id="a-8A"></a>而对破之。<a id="a-8B"></a>故因无常犹在别教。<a id="a-8C"></a>将因等者。<a id="a-8D"></a>由惑未断故起智照。<a id="a-8E"></a>一分惑灭一分智忘。<a id="a-8F"></a>故智无常。<a id="a-8G"></a>既有照用故名有为。<a id="a-8H"></a>果既惑尽称理常住。<a id="a-8I"></a>更无为作。<a id="a-8J"></a>将因名果故令智满受有为名。<a id="a-8K"></a>二断即下断德二。<a id="a-8L"></a>初列异名。<a id="a-8M"></a>解脱者。<a id="a-8N"></a>不系名解。<a id="a-8O"></a>自在为脱。<a id="a-8P"></a>在染不染名之解脱。<a id="a-8Q"></a>方便等者。<a id="a-8R"></a>机生则生。<a id="a-8S"></a>是生不生。<a id="a-8T"></a>机灭则灭。<a id="a-8U"></a>是灭不灭。<a id="a-8V"></a>权示生灭不被染碍。<a id="a-8W"></a>故此涅槃名方便净。<a id="a-8X"></a>二言无下释断义二。<a id="a-8Y"></a>初简小。<a id="a-8Z"></a>不知三种世间常住。<a id="a-8a"></a>谓烦恼灭便无身心。<a id="a-8b"></a>安能自在名无体断。<a id="a-8c"></a>但于虚妄见思解脱。<a id="a-8d"></a>未得三千三谛自在。<a id="a-8e"></a>二大乘下明大二。<a id="a-8f"></a>初正示。<a id="a-8g"></a>妙觉三脱名有体断。<a id="a-8h"></a>所言断者。<a id="a-8i"></a>任运断也。<a id="a-8j"></a>已有智德了三惑空。<a id="a-8k"></a>故处九道恶自相离。<a id="a-8l"></a>众生之心如涂胶手捉物皆粘。<a id="a-8m"></a>诸佛之心如净洗手捉物不粘。<a id="a-8n"></a>已有智水洗其胶故。<a id="a-8o"></a>致令净用自然不着。<a id="a-8p"></a>此智断德说有次第。<a id="a-8q"></a>用无前后。<a id="a-8r"></a>以三千法究竟即空。<a id="a-8s"></a>名今智德。<a id="a-8t"></a>三千之法究竟即假。<a id="a-8u"></a>为今断德。<a id="a-8v"></a>三千之法究竟即中。<a id="a-8w"></a>是法身德。<a id="a-8x"></a>道前道后悉是一心。<a id="a-8y"></a>通教尚是双流。<a id="a-8z"></a>圆果岂当分隔。<a id="a-90"></a>二故净下引证。<a id="a-91"></a>证有体断。<a id="a-92"></a>见受业报全体即是性恶法门。<a id="a-93"></a>如富豪人七宝家业。<a id="a-94"></a>凡夫生盲转动挂碍。<a id="a-95"></a>为宝所伤。<a id="a-96"></a>二乘热病见是鬼虎避走远去。<a id="a-97"></a>圆人之眼不盲不病。<a id="a-98"></a>明见是宝自在用与。<a id="a-99"></a>非触不被损伤恐怖。<a id="a-9A"></a>而能以此自给惠他。<a id="a-9B"></a>于此证理名为自给。<a id="a-9C"></a>以此利物即是惠他。<a id="a-9D"></a>今之断德正在惠他。<a id="a-9E"></a>此等皆由体达修恶即是性恶。<a id="a-9F"></a>今明究竟体达位也。<a id="a-9G"></a>二寂而下约寂照简非德。<a id="a-9H"></a>常住寂照妙色妙心。<a id="a-9I"></a>方名智断庄严之相。<a id="a-9J"></a>小乘灰断身智俱忘。<a id="a-9K"></a>将何永度众生。<a id="a-9L"></a>将何常照寂理。<a id="a-9M"></a>二如此下二而不二明三德二。<a id="a-9N"></a>初约即三明理极二。<a id="a-9O"></a>初明二三不殊。<a id="a-9P"></a>而寂而照即是智断。<a id="a-9Q"></a>非寂非照即是法身。<a id="a-9R"></a>二德既穷法身乃极。<a id="a-9S"></a>亦名究竟三种佛性。<a id="a-9T"></a>二法身下明因果无别二。<a id="a-9U"></a>初别示三法因果二。<a id="a-9V"></a>初法身隐显。<a id="a-9W"></a>法身一德体非因果。<a id="a-9X"></a>而有隐显者。<a id="a-9Y"></a>斯由缘了逆顺故也。<a id="a-9Z"></a>缘了逆性而成惑业。<a id="a-9a"></a>故使正因非隐而隐。<a id="a-9b"></a>名如来藏。<a id="a-9c"></a>缘了顺性而成智断。<a id="a-9d"></a>故使正因非显而显。<a id="a-9e"></a>名为法身。<a id="a-9f"></a>虽有隐显体无增减。<a id="a-9g"></a>故大经云非因非果。<a id="a-9h"></a>二又云下二德修性。<a id="a-9i"></a>是因非果复名佛性。<a id="a-9j"></a>佛是果称。<a id="a-9k"></a>岂非果法而为因种。<a id="a-9l"></a>是果非因复名佛性。<a id="a-9m"></a>性是因称。<a id="a-9n"></a>岂非因法而为果德。<a id="a-9o"></a>不以修性缘了销之。<a id="a-9p"></a>此文安解。<a id="a-9q"></a>二佛性下总示三法因果二。<a id="a-9r"></a>初约义示。<a id="a-9s"></a>前虽因果互是互非。<a id="a-9t"></a>而皆称佛性。<a id="a-9u"></a>验知缘了通因通果。<a id="a-9v"></a>又言。<a id="a-9w"></a>佛性非因非果。<a id="a-9x"></a>良以正因不即我阴。<a id="a-9y"></a>故曰非因。<a id="a-9z"></a>缘了不离我阴。<a id="a-A0"></a>故曰是因。<a id="a-A1"></a>不即故一点在上。<a id="a-A2"></a>不离故二点在下。<a id="a-A3"></a>是故性三不纵不横又正因不即智断。<a id="a-A4"></a>故曰非果。<a id="a-A5"></a>缘了不离智断故曰是果。<a id="a-A6"></a>不即故一点在上。<a id="a-A7"></a>不离故二点在下。<a id="a-A8"></a>是故果三不纵不横。<a id="a-A9"></a>故知妙三贯通因果。<a id="a-AA"></a>方得名修性不二。<a id="a-AB"></a>二故普下引文证不达妙三始终该亘。<a id="a-AC"></a>普贤观文如何可解。<a id="a-AD"></a>二智德下复就二符经文。<a id="a-AE"></a>若匪智德常照。<a id="a-AF"></a>何能即称即脱。<a id="a-AG"></a>若非断德遍调。<a id="a-AH"></a>安得身说普应三前问下结归二。<a id="a-AI"></a>初指经文。<a id="a-AJ"></a>二故知下结题目。<a id="a-AK"></a>三问此下贴文为证二。<a id="a-AL"></a>初约无文立难。<a id="a-AM"></a>揽乎别文立其总目。<a id="a-AN"></a>释题十义名出余经。<a id="a-AO"></a>今经全无此文。<a id="a-AP"></a>何名揽别为总邪。<a id="a-AQ"></a>二答大下约有义答通三。<a id="a-AR"></a>初明衍义众经共用二。<a id="a-AS"></a>初约法义明。<a id="a-AT"></a>大乘诸部皆谈中道。<a id="a-AU"></a>故使义门可以共用。<a id="a-AV"></a>二若不下以人师验。<a id="a-AW"></a>诸师说释诸大乘经显理则须论佛性。<a id="a-AX"></a>指惑则莫非五住。<a id="a-AY"></a>岂以当经无文为责。<a id="a-AZ"></a>二此品下以二问答贴义无亏。<a id="a-Aa"></a>十种别名文虽不列。<a id="a-Ab"></a>以二问答总贴十义。<a id="a-Ac"></a>明如目击。<a id="a-Ad"></a>故曰宛然。<a id="a-Ae"></a>三今已下别点句句。<a id="a-Af"></a>证十义二。<a id="a-Ag"></a>初结前有义开后有文。<a id="a-Ah"></a>前云在文无十名者。<a id="a-Ai"></a>但无次第明示十名。<a id="a-Aj"></a>若于品中散取诸句。<a id="a-Ak"></a>则有文有义也。<a id="a-Al"></a>二如文下约句对义。<a id="a-Am"></a>自在之业即法身者。<a id="a-An"></a>真应二身亦称色法。<a id="a-Ao"></a>应则现色真则冥法。<a id="a-Ap"></a>名从所契故曰法身。<a id="a-Aq"></a>理具一切一一融通。<a id="a-Ar"></a>最自在也。<a id="a-As"></a>业是德业即智德也。<a id="a-At"></a>真身契法名自在业巍巍是重明高累之貌。<a id="a-Au"></a>高明如是即满足也。<a id="a-Av"></a>此等理智相合。<a id="a-Aw"></a>皆真身名义也。<a id="a-Ax"></a>若运三业无显应者其福不失。<a id="a-Ay"></a>须知密有与拔之功。<a id="a-Az"></a>即冥益也常舍行者。<a id="a-B0"></a>毕竟空智无所受着。<a id="a-B1"></a>故属智德。<a id="a-B2"></a>又以即观音声属智。<a id="a-B3"></a>皆得解脱为断此彰二德同时而用。<a id="a-B4"></a>应知句句证义不独示其十义有文。<a id="a-B5"></a>亦显十重二二互具。<a id="a-B6"></a>四料简二。<a id="a-B7"></a>初别料简十。<a id="a-B8"></a>初简人法二。<a id="a-B9"></a>初问。<a id="a-BA"></a>彼经具明十法王子。<a id="a-BB"></a>观世音法王子外。<a id="a-BC"></a>自有普门法王子。<a id="a-BD"></a>既以普门而名于人。<a id="a-BE"></a>今释普门那定属法。<a id="a-BF"></a>二答二。<a id="a-BG"></a>初立句二。<a id="a-BH"></a>初泛立四句。<a id="a-BI"></a>句虽有四义实唯二。<a id="a-BJ"></a>不出相非及相即故。<a id="a-BK"></a>如此二义皆通大小。<a id="a-BL"></a>今意在大。<a id="a-BM"></a>而论小乘即离句者。<a id="a-BN"></a>欲示名言须将理定。<a id="a-BO"></a>所辩人法。<a id="a-BP"></a>若其不以二谛中道。<a id="a-BQ"></a>甄其权实但言即离。<a id="a-BR"></a>何能的显今之相即。<a id="a-BS"></a>二若约下以部对句二。<a id="a-BT"></a>初明诸部人法即离四。<a id="a-BU"></a>初华严。<a id="a-BV"></a>彼经别教。<a id="a-BW"></a>缘实相法。<a id="a-BX"></a>修次第行。<a id="a-BY"></a>未能即以实相之法。<a id="a-BZ"></a>为观行人。<a id="a-Ba"></a>是故人法互不相即。<a id="a-Bb"></a>圆观不次。<a id="a-Bc"></a>即以实相为观行人。<a id="a-Bd"></a>是故人法更互相即。<a id="a-Be"></a>别则证道方即。<a id="a-Bf"></a>圆则始终不二。<a id="a-Bg"></a>二三藏。<a id="a-Bh"></a>此教有门。<a id="a-Bi"></a>人如兔角故无。<a id="a-Bj"></a>阴有生灭故实。<a id="a-Bk"></a>此唯非句。<a id="a-Bl"></a>空门两向。<a id="a-Bm"></a>揽实为假假实不同。<a id="a-Bn"></a>名互非句。<a id="a-Bo"></a>既不相离复名互即。<a id="a-Bp"></a>此教两门虽谈即离。<a id="a-Bq"></a>人之与法俱非中道。<a id="a-Br"></a>三方等。<a id="a-Bs"></a>四教并谈。<a id="a-Bt"></a>藏通唯二谛。<a id="a-Bu"></a>别圆同华严。<a id="a-Bv"></a>四般若下例余。<a id="a-Bw"></a>般若荡相钝谓但空。<a id="a-Bx"></a>同前二谛。<a id="a-By"></a>利分二种同前别圆涅槃四教虽俱知常。<a id="a-Bz"></a>初心用观不无差别。<a id="a-C0"></a>藏通且须顺于二谛。<a id="a-C1"></a>别初心人未即圆法。<a id="a-C2"></a>二今方下明难属方等即句。<a id="a-C3"></a>二今明下通难三。<a id="a-C4"></a>初正约即句通难。<a id="a-C5"></a>今品前问答观音属人。<a id="a-C6"></a>能观所观岂非法邪。<a id="a-C7"></a>若后问答既以普门为所证法此法岂无能证人邪。<a id="a-C8"></a>方等既以普门目人。<a id="a-C9"></a>能目普门岂可非法。<a id="a-CA"></a>论其大意。<a id="a-CB"></a>观音普门皆中道法。<a id="a-CC"></a>随悉檀益将何目人。<a id="a-CD"></a>唯圆始终即揽实相。<a id="a-CE"></a>而为假人。<a id="a-CF"></a>二例如下傍取人物例显二。<a id="a-CG"></a>初以人显。<a id="a-CH"></a>二譬如下举物喻。<a id="a-CI"></a>三今普下以人法互具结示三。<a id="a-CJ"></a>初明法具人。<a id="a-CK"></a>二若并下明人具法。<a id="a-CL"></a>三如身下以身为例。<a id="a-CM"></a>皆可见矣。<a id="a-CN"></a>二简慈悲二。<a id="a-CO"></a>初简慈悲名相三。<a id="a-CP"></a>初明与拔同异二。<a id="a-CQ"></a>初与拔相兼问。<a id="a-CR"></a>苦除即乐。<a id="a-CS"></a>如夕尽即晓。<a id="a-CT"></a>乐至苦除。<a id="a-CU"></a>如灯来闇灭。<a id="a-CV"></a>趣举一种即有二能。<a id="a-CW"></a>何以慈悲而分两法。<a id="a-CX"></a>二答通下与拔不俱答。<a id="a-CY"></a>一能兼二。<a id="a-CZ"></a>此就通论对境发心。<a id="a-Ca"></a>实须别说。<a id="a-Cb"></a>故举二喻以彰别相。<a id="a-Cc"></a>二明喜舍阙具二。<a id="a-Cd"></a>初问。<a id="a-Ce"></a>二答二。<a id="a-Cf"></a>初不二是舍。<a id="a-Cg"></a>四无量心。<a id="a-Ch"></a>舍无别体。<a id="a-Ci"></a>奢摩他观体既是定。<a id="a-Cj"></a>定能与乐毗婆舍那观体既是慧。<a id="a-Ck"></a>慧能拔苦。<a id="a-Cl"></a>二观不二即忧毕叉。<a id="a-Cm"></a>亦名平等舍。<a id="a-Cn"></a>故不二而二则立慈悲。<a id="a-Co"></a>二而不二即是于舍。<a id="a-Cp"></a>今既明于不二慈悲。<a id="a-Cq"></a>则已含舍故不别立。<a id="a-Cr"></a>二喜者下苦在阙喜二。<a id="a-Cs"></a>初约法释。<a id="a-Ct"></a>今明慈悲是立誓愿。<a id="a-Cu"></a>运慈与乐生既苦重。<a id="a-Cv"></a>即须运悲。<a id="a-Cw"></a>二俱未遂何喜之有。<a id="a-Cx"></a>福慧满时药珠功毕。<a id="a-Cy"></a>方与众生生乎庆喜。<a id="a-Cz"></a>二如阿下引事例。<a id="a-D0"></a>阿输加王即育王弟。<a id="a-D1"></a>不归三宝见兄饭僧乃生嫌谤。<a id="a-D2"></a>育王见愍设计劝之。<a id="a-D3"></a>王入温室诈言已崩。<a id="a-D4"></a>策之绍位。<a id="a-D5"></a>方登御座育王出怒。<a id="a-D6"></a>其罪当死。<a id="a-D7"></a>乃令七日受王五欲。<a id="a-D8"></a>使旃陀罗逐日唱死。<a id="a-D9"></a>过已王问。<a id="a-DA"></a>受乐否邪。<a id="a-DB"></a>答言。<a id="a-DC"></a>我闻几日当死唯苦无乐。<a id="a-DD"></a>王言。<a id="a-DE"></a>沙门观念念灭。<a id="a-DF"></a>虽受供养宁有着心阿输知已。<a id="a-DG"></a>出家修道得阿罗汉。<a id="a-DH"></a>少痛夺乐近事可验。<a id="a-DI"></a>众生若此。<a id="a-DJ"></a>故菩萨心未生喜也。<a id="a-DK"></a>三问禅下明支等前后二。<a id="a-DL"></a>初约前后问。<a id="a-DM"></a>今论四等慈悲喜舍。<a id="a-DN"></a>慈能与乐则乐前喜后。<a id="a-DO"></a>何故禅支喜前乐后。<a id="a-DP"></a>初禅五支。<a id="a-DQ"></a>谓觉观喜乐一心。<a id="a-DR"></a>二禅四支。<a id="a-DS"></a>谓内净喜乐一心。<a id="a-DT"></a>三禅无喜。<a id="a-DU"></a>四禅无乐。<a id="a-DV"></a>今约初二。<a id="a-DW"></a>皆喜在前乐支在后。<a id="a-DX"></a>其意何邪。<a id="a-DY"></a>二答禅下约自他答。<a id="a-DZ"></a>自证禅支从粗至细。<a id="a-Da"></a>前喜后乐。<a id="a-Db"></a>利他四等先与其乐。<a id="a-Dc"></a>后方庆喜。<a id="a-Dd"></a>故其次异。<a id="a-De"></a>二复次下简与拔有无三。<a id="a-Df"></a>初外道虚想。<a id="a-Dg"></a>四禅四空及四无量十二门禅。<a id="a-Dh"></a>根本定也。<a id="a-Di"></a>通于内外小大圣贤。<a id="a-Dj"></a>而修证之。<a id="a-Dk"></a>若诸外道及正信凡夫修慈悲喜舍。<a id="a-Dl"></a>自证此定。<a id="a-Dm"></a>虚想众生离苦得乐。<a id="a-Dn"></a>于他无益。<a id="a-Do"></a>自虽暂益不免退失。<a id="a-Dp"></a>二若二下明二乘自利。<a id="a-Dq"></a>二乘修此虽不益他。<a id="a-Dr"></a>自拔分段得小涅槃。<a id="a-Ds"></a>三今菩下明菩萨遍益二。<a id="a-Dt"></a>初明行超凡圣。<a id="a-Du"></a>不同凡外随禅受生。<a id="a-Dv"></a>异小圣贤但自拔苦。<a id="a-Dw"></a>盖非生法二种缘慈。<a id="a-Dx"></a>乃以无缘法界与拔。<a id="a-Dy"></a>令诸众生离一切苦得究竟乐。<a id="a-Dz"></a>二明同时与拔。<a id="a-E0"></a>无缘慈悲不二而二。<a id="a-E1"></a>用不异时。<a id="a-E2"></a>分别令解故各说耳。<a id="a-E3"></a>言前明拔苦等者。<a id="a-E4"></a>从本怀故先标于慈。<a id="a-E5"></a>若从用次先拔后与。<a id="a-E6"></a>是故四誓从用为次。<a id="a-E7"></a>三简福慧二。<a id="a-E8"></a>初定福智与拔所以二。<a id="a-E9"></a>初问。<a id="a-EA"></a>二答。<a id="a-EB"></a>因修福慧。<a id="a-EC"></a>至果则成智断二德。<a id="a-ED"></a>此德与生体性无二。<a id="a-EE"></a>故称观音智德人名。<a id="a-EF"></a>即能显召本性了种。<a id="a-EG"></a>是故能除暗惑苦也。<a id="a-EH"></a>若对普门断德应身。<a id="a-EI"></a>即能引起本性缘种。<a id="a-EJ"></a>是故获于因果之乐。<a id="a-EK"></a>若不尔者。<a id="a-EL"></a>何名感应道交。<a id="a-EM"></a>二问福下辩福慧一异是非二。<a id="a-EN"></a>初约隔异难。<a id="a-EO"></a>备举相资难今隔异。<a id="a-EP"></a>二自有下约偏圆答二。<a id="a-EQ"></a>初立即离四句。<a id="a-ER"></a>大小皆四故。<a id="a-ES"></a>知即离名同义异。<a id="a-ET"></a>二如六下通偏圆诸教二。<a id="a-EU"></a>初明三教即离俱非二。<a id="a-EV"></a>初明小衍二。<a id="a-EW"></a>初三藏。<a id="a-EX"></a>菩萨一位得两即句。<a id="a-EY"></a>罗汉白象得二离句。<a id="a-EZ"></a>虽有即离同在三藏。<a id="a-Ea"></a>二若大下大乘。<a id="a-Eb"></a>约别地前论于四句。<a id="a-Ec"></a>初以行行对于慧行而为福慧。<a id="a-Ed"></a>不破无明故俱名福。<a id="a-Ee"></a>即此二福能破取相。<a id="a-Ef"></a>复受智名故。<a id="a-Eg"></a>此福智当两即句。<a id="a-Eh"></a>又地前福智无明全在。<a id="a-Ei"></a>故皆名福。<a id="a-Ej"></a>地上福智分破无明。<a id="a-Ek"></a>故皆名智。<a id="a-El"></a>此之福智当两非句。<a id="a-Em"></a>故两四句非今福智。<a id="a-En"></a>二方等下例二部。<a id="a-Eo"></a>二今此下明圆教开合俱是二。<a id="a-Ep"></a>初释二。<a id="a-Eq"></a>初二而不二三。<a id="a-Er"></a>初明相即。<a id="a-Es"></a>一心三止为福。<a id="a-Et"></a>一心三观为慧。<a id="a-Eu"></a>始从理性终乎极果。<a id="a-Ev"></a>定慧不二是今两即也。<a id="a-Ew"></a>二故大下明互具。<a id="a-Ex"></a>般若既是尊妙人见。<a id="a-Ey"></a>验慧具福。<a id="a-Ez"></a>尊妙即是上定故也。<a id="a-F0"></a>论即大论。<a id="a-F1"></a>彼翻首楞严为健相也。<a id="a-F2"></a>三昧既能破彼强敌。<a id="a-F3"></a>验福具慧。<a id="a-F4"></a>强敌即是无明故也。<a id="a-F5"></a>三大经下明异名。<a id="a-F6"></a>五名之中。<a id="a-F7"></a>般若师子吼是慧。<a id="a-F8"></a>楞严金刚是定。<a id="a-F9"></a>佛性是通名也。<a id="a-FA"></a>既是异名弥彰体一。<a id="a-FB"></a>是故此五皆双具之称。<a id="a-FC"></a>复以无妨禅慧以结不二。<a id="a-FD"></a>二不二下不二而二。<a id="a-FE"></a>法虽不二。<a id="a-FF"></a>不妨分门各作名数而为解释。<a id="a-FG"></a>二此是下结。<a id="a-FH"></a>论虽分门别相而说。<a id="a-FI"></a>须知禅慧毕竟不二。<a id="a-FJ"></a>四简真应二。<a id="a-FK"></a>初正简真应二。<a id="a-FL"></a>初立句。<a id="a-FM"></a>二若非下简示二。<a id="a-FN"></a>初简前三句非。<a id="a-FO"></a>且简凡小实兼通别。<a id="a-FP"></a>通教灰断同藏二乘。<a id="a-FQ"></a>地前作意非不谋应。<a id="a-FR"></a>圆六根净虽全性发。<a id="a-FS"></a>别惑在故未名真应。<a id="a-FT"></a>二亦真下示后一句。<a id="a-FU"></a>是即真而应世之常谈。<a id="a-FV"></a>自舍今宗莫穷其妙。<a id="a-FW"></a>都为他师不知性恶。<a id="a-FX"></a>致令起应不得无谋。<a id="a-FY"></a>徒说无缘之慈。<a id="a-FZ"></a>不究无缘之旨。<a id="a-Fa"></a>二今依下兼定常间三。<a id="a-Fb"></a>初一往且分。<a id="a-Fc"></a>以经二段别对常间。<a id="a-Fd"></a>二常间下二往互具二。<a id="a-Fe"></a>初立。<a id="a-Ff"></a>二鸟者。<a id="a-Fg"></a>大经第八鸟喻品云。<a id="a-Fh"></a>善男子。<a id="a-Fi"></a>鸟有二种。<a id="a-Fj"></a>一名迦邻提。<a id="a-Fk"></a>二名鸳鸯。<a id="a-Fl"></a>游止共俱不相舍离。<a id="a-Fm"></a>此品答前。<a id="a-Fn"></a>云何共圣行。<a id="a-Fo"></a>娑罗迦邻提。<a id="a-Fp"></a>旧解或云。<a id="a-Fq"></a>娑罗一双邻提一双。<a id="a-Fr"></a>或云。<a id="a-Fs"></a>娑罗一只。<a id="a-Ft"></a>邻提一只。<a id="a-Fu"></a>或云娑罗翻为鸳鸯。<a id="a-Fv"></a>章安云。<a id="a-Fw"></a>然汉不善梵音。<a id="a-Fx"></a>只增诤竞。<a id="a-Fy"></a>意在况喻。<a id="a-Fz"></a>取其雌雄共游止息。<a id="a-G0"></a>以喻生死涅槃中俱有常无常。<a id="a-G1"></a>在下在高双飞双息。<a id="a-G2"></a>即事而理即理而事。<a id="a-G3"></a>广如彼疏。<a id="a-G4"></a>今喻二身常间两益不得相离者。<a id="a-G5"></a>乃是观音分证涅槃中常无常二用也。<a id="a-G6"></a>二若小下释二。<a id="a-G7"></a>初小真理天然是佛法体。<a id="a-G8"></a>善吉观见常无间然。<a id="a-G9"></a>于莲华尼似如有间。<a id="a-GA"></a>故于二圣明常无常。<a id="a-GB"></a>斯乃真身自有二益。<a id="a-GC"></a>丈六之相于有缘者常得睹之。<a id="a-GD"></a>若其无缘同处不见。<a id="a-GE"></a>岂非应身亦有二益。<a id="a-GF"></a>二大乘下大。<a id="a-GG"></a>佛法界身未尝不益。<a id="a-GH"></a>于情执者而成间灭。<a id="a-GI"></a>真具二也。<a id="a-GJ"></a>佛应化身随机生熟出没无间。<a id="a-GK"></a>应身常益也。<a id="a-GL"></a>见不见异令应不常。<a id="a-GM"></a>又成间益也。<a id="a-GN"></a>故知二身各具二益。<a id="a-GO"></a>三而今下顺文别对。<a id="a-GP"></a>前文即称即感。<a id="a-GQ"></a>别对真身常益之义。<a id="a-GR"></a>后文现相生灭。<a id="a-GS"></a>别对应身间益之义。<a id="a-GT"></a>五简药珠二。<a id="a-GU"></a>初依义互具。<a id="a-GV"></a>但就譬说即显真应各能与拔。<a id="a-GW"></a>斯为尽理矣。<a id="a-GX"></a>二若别下就文别对。<a id="a-GY"></a>前文除苦名为药身。<a id="a-GZ"></a>后文与乐名为珠身。<a id="a-Ga"></a>且顺经文作斯别对。<a id="a-Gb"></a>六简冥显。<a id="a-Gc"></a>三十六句者。<a id="a-Gd"></a>冥显机应各论四句。<a id="a-Ge"></a>冥机者。<a id="a-Gf"></a>过去善能感也。<a id="a-Gg"></a>显机者。<a id="a-Gh"></a>现在善能感也。<a id="a-Gi"></a>亦冥亦显机者。<a id="a-Gj"></a>过现善业共能感也。<a id="a-Gk"></a>非冥非显机者。<a id="a-Gl"></a>过现无善当能生善而能感也。<a id="a-Gm"></a>冥应者。<a id="a-Gn"></a>法身也。<a id="a-Go"></a>显应者。<a id="a-Gp"></a>应身也。<a id="a-Gq"></a>亦冥亦显应者。<a id="a-Gr"></a>二身俱应也。<a id="a-Gs"></a>非冥非显应者。<a id="a-Gt"></a>亦法身。<a id="a-Gu"></a>但以不见不闻而知而觉为冥应。<a id="a-Gv"></a>不见不闻不知不觉即双非应。<a id="a-Gw"></a>故此二应皆果中法身也。<a id="a-Gx"></a>识此八已。<a id="a-Gy"></a>相对互对具足而言成十六句。<a id="a-Gz"></a>约机感应约应赴机。<a id="a-H0"></a>各成十六。<a id="a-H1"></a>加根本四即三十六。<a id="a-H2"></a>若解此意则无生不感无时不应。<a id="a-H3"></a>除诸邪见深荷圣恩。<a id="a-H4"></a>亦知一切众生无一不成佛也。<a id="a-H5"></a>七简权实二。<a id="a-H6"></a>初定文立难。<a id="a-H7"></a>真即是实假即是权。<a id="a-H8"></a>答文备见四种相也。<a id="a-H9"></a>二立句答通二。<a id="a-HA"></a>初详论互具。<a id="a-HB"></a>真智冥应脱有浅深。<a id="a-HC"></a>七难二求免事中之苦。<a id="a-HD"></a>脱权也。<a id="a-HE"></a>离三毒根成佛无疑。<a id="a-HF"></a>脱障实惑也。<a id="a-HG"></a>权智显应得度不同。<a id="a-HH"></a>见身闻法破惑显理。<a id="a-HI"></a>度实也。<a id="a-HJ"></a>事中怖难得无畏者。<a id="a-HK"></a>度权处也。<a id="a-HL"></a>机熟之者。<a id="a-HM"></a>对此二智得权实理。<a id="a-HN"></a>名俱度。<a id="a-HO"></a>离浅深障名俱脱。<a id="a-HP"></a>机生返此。<a id="a-HQ"></a>是故俱名不度不脱。<a id="a-HR"></a>二据说且分。<a id="a-HS"></a>八简本迹二。<a id="a-HT"></a>初本迹俱与拔二。<a id="a-HU"></a>初各具二用。<a id="a-HV"></a>二非本下相由贴文。<a id="a-HW"></a>非脱众苦之迹。<a id="a-HX"></a>不显一真之本。<a id="a-HY"></a>故前问答是明迹本。<a id="a-HZ"></a>非证千如之本。<a id="a-Ha"></a>莫垂十界之迹。<a id="a-Hb"></a>故后问答是明本迹。<a id="a-Hc"></a>二问本下本迹。<a id="a-Hd"></a>异真应二。<a id="a-He"></a>初问。<a id="a-Hf"></a>二答。<a id="a-Hg"></a>诸经所说始从地住终至等妙。<a id="a-Hh"></a>一分真明一分应起。<a id="a-Hi"></a>岂唯一世实居当念。<a id="a-Hj"></a>是名横辩。<a id="a-Hk"></a>别明本迹如寿量品。<a id="a-Hl"></a>即今说久远为本。<a id="a-Hm"></a>诸经及迹门名已说。<a id="a-Hn"></a>近成为迹。<a id="a-Ho"></a>既约久近。<a id="a-Hp"></a>是故名就三世竖论。<a id="a-Hq"></a>前明观音多就体用。<a id="a-Hr"></a>而论本迹。<a id="a-Hs"></a>今彰部故约久近。<a id="a-Ht"></a>而明本迹。<a id="a-Hu"></a>九简缘了二。<a id="a-Hv"></a>初约当宗问答四。<a id="a-Hw"></a>初明善恶法门性德皆具二。<a id="a-Hx"></a>初问。<a id="a-Hy"></a>缘能资了了显正因。<a id="a-Hz"></a>正因究显则成果佛。<a id="a-I0"></a>今明性具缘了二因。<a id="a-I1"></a>乃是性德具于成佛之善。<a id="a-I2"></a>若造九界亦须因缘。<a id="a-I3"></a>九界望佛皆名为恶。<a id="a-I4"></a>此等诸恶性本具不。<a id="a-I5"></a>二答。<a id="a-I6"></a>只一具字弥显今宗。<a id="a-I7"></a>以性具善诸师亦知。<a id="a-I8"></a>具恶缘了他皆莫测。<a id="a-I9"></a>故摩诃止观明性三千。<a id="a-IA"></a>妙玄文句皆示千法。<a id="a-IB"></a>彻乎修性。<a id="a-IC"></a>其文既广且义难彰。<a id="a-ID"></a>是故此中略谈善恶。<a id="a-IE"></a>明性本具不可改易。<a id="a-IF"></a>名言既略学者易寻。<a id="a-IG"></a>若知善恶皆是性具性无不融。<a id="a-IH"></a>则十界百界一千三千。<a id="a-II"></a>故得意者以此所谈。<a id="a-IJ"></a>望止观文不多不少。<a id="a-IK"></a>二明提佛但断修中善恶二。<a id="a-IL"></a>初问。<a id="a-IM"></a>一阐提者。<a id="a-IN"></a>此翻无欲。<a id="a-IO"></a>以于涅槃无乐欲故。<a id="a-IP"></a>又翻信不具。<a id="a-IQ"></a>以其不信善恶因果故。<a id="a-IR"></a>既无欲无信名断善尽。<a id="a-IS"></a>佛已永离五住二死名断恶尽。<a id="a-IT"></a>善恶既是理性本具。<a id="a-IU"></a>则不可断是何善恶提佛断尽。<a id="a-IV"></a>二答。<a id="a-IW"></a>夫一切法不出善恶。<a id="a-IX"></a>皆性本具非适今有。<a id="a-IY"></a>故云法住法位世间相常。<a id="a-IZ"></a>若因修有安得常住。<a id="a-Ia"></a>大经云。<a id="a-Ib"></a>十二因缘非佛修罗人天等造。<a id="a-Ic"></a>不是性具何得非造。<a id="a-Id"></a>起信云。<a id="a-Ie"></a>一切法真不可遣故。<a id="a-If"></a>若非正具那得皆真。<a id="a-Ig"></a>以皆本具故得名为性善性恶。<a id="a-Ih"></a>复以性具染净因缘。<a id="a-Ii"></a>起作修中染净因缘。<a id="a-Ij"></a>乃有所生世出世法。<a id="a-Ik"></a>若具言者。<a id="a-Il"></a>本具三千为性善恶。<a id="a-Im"></a>缘起三千为修善恶。<a id="a-In"></a>修既善恶。<a id="a-Io"></a>乃论染净逆顺之事。<a id="a-Ip"></a>阐提是染逆之极。<a id="a-Iq"></a>故云断修善尽。<a id="a-Ir"></a>佛是净顺之极。<a id="a-Is"></a>故云断修恶尽。<a id="a-It"></a>若其性具三千善恶。<a id="a-Iu"></a>阐提与佛莫断纤毫。<a id="a-Iv"></a>三明性中善恶不断所以二。<a id="a-Iw"></a>初问。<a id="a-Ix"></a>二答二。<a id="a-Iy"></a>初约理答。<a id="a-Iz"></a>善恶是性性不可改安可断邪。<a id="a-J0"></a>既不可改。<a id="a-J1"></a>但是善恶之法门也。<a id="a-J2"></a>法名可轨。<a id="a-J3"></a>轨持自体不失不坏。<a id="a-J4"></a>复能轨物而生于解。<a id="a-J5"></a>门者能通。<a id="a-J6"></a>可出可入。<a id="a-J7"></a>诸佛向门而入则修善满足修恶断尽。<a id="a-J8"></a>阐提背门而出。<a id="a-J9"></a>则修恶满足修善断尽。<a id="a-JA"></a>人有向背门终不改。<a id="a-JB"></a>二譬如下举譬类。<a id="a-JC"></a>魔烧佛经如提断修善。<a id="a-JD"></a>性善不尽以法合也。<a id="a-JE"></a>佛烧恶谱如断修恶。<a id="a-JF"></a>恶法门存即是合也。<a id="a-JG"></a>焚典坑儒双喻二人断修善恶。<a id="a-JH"></a>岂能等合也。<a id="a-JI"></a>四明提佛迷达起不起异二。<a id="a-JJ"></a>初问二人善恶既皆断修而存于性。<a id="a-JK"></a>何故阐提后起修善。<a id="a-JL"></a>如来何故不起修恶。<a id="a-JM"></a>二答二。<a id="a-JN"></a>初以了达故不起实恶。<a id="a-JO"></a>提以邪痴断于修善。<a id="a-JP"></a>既不能达性善本空。<a id="a-JQ"></a>故为善染修善得起。<a id="a-JR"></a>佛以空慧断于修恶。<a id="a-JS"></a>了达性恶本来清净。<a id="a-JT"></a>恶不能染故泯修恶。<a id="a-JU"></a>二以自下以自在故。<a id="a-JV"></a>能起权恶。<a id="a-JW"></a>佛能达恶于恶自在。<a id="a-JX"></a>现恶摄生不染不起。<a id="a-JY"></a>阐提若尔则名佛矣。<a id="a-JZ"></a>二若依下破他义显正二。<a id="a-Ja"></a>初叙他非义二。<a id="a-Jb"></a>初明他得修失性。<a id="a-Jc"></a>他即陈梁已前相州北道。<a id="a-Jd"></a>弘地论师也。<a id="a-Je"></a>又有摄大乘师。<a id="a-Jf"></a>亦同地人之解。<a id="a-Jg"></a>他明梨耶是无记无明善恶所依。<a id="a-Jh"></a>能持一切善恶种子。<a id="a-Ji"></a>阐提但断现行之善。<a id="a-Jj"></a>后为种子熏起于善。<a id="a-Jk"></a>佛断此识无恶种熏。<a id="a-Jl"></a>永不起恶。<a id="a-Jm"></a>仍释伏难。<a id="a-Jn"></a>佛断恶种。<a id="a-Jo"></a>如何现恶化诸众生。<a id="a-Jp"></a>故释云但以神变现恶化众生耳。<a id="a-Jq"></a>二问若下难他作意同外。<a id="a-Jr"></a>断恶既尽神变现恶。<a id="a-Js"></a>全是作意。<a id="a-Jt"></a>非同明鉴无念而形。<a id="a-Ju"></a>虽相州南道弘地论者。<a id="a-Jv"></a>以法性为依持。<a id="a-Jw"></a>然不明性具诸恶法门。<a id="a-Jx"></a>现恶度生亦未能逃作意之咎。<a id="a-Jy"></a>二今明下明今妙旨二。<a id="a-Jz"></a>初正明由性具善恶起权实善恶二。<a id="a-K0"></a>初正示今义。<a id="a-K1"></a>阐提成佛诸佛现恶。<a id="a-K2"></a>若非不断性善性恶。<a id="a-K3"></a>则义不成。<a id="a-K4"></a>二以有下结成妙旨。<a id="a-K5"></a>断常名通别人缘理断九。<a id="a-K6"></a>以定断九故昧性恶。<a id="a-K7"></a>名为断见。<a id="a-K8"></a>不能忘缘是存修恶。<a id="a-K9"></a>名为常见。<a id="a-KA"></a>涅槃已前皆名邪见。<a id="a-KB"></a>斯之谓欤。<a id="a-KC"></a>断修存性既离断常。<a id="a-KD"></a>乃绝一切边邪之义及种种思。<a id="a-KE"></a>斯是妙旨庶去滞情。<a id="a-KF"></a>二如来下重明由达不达故。<a id="a-KG"></a>自在不自在。<a id="a-KH"></a>现恶达恶岂能染恶。<a id="a-KI"></a>恶际实际缚相脱相。<a id="a-KJ"></a>非道佛道。<a id="a-KK"></a>以了达故无有挂碍。<a id="a-KL"></a>阐提不尔故永异也。<a id="a-KM"></a>十简智断二。<a id="a-KN"></a>初明二德同时二。<a id="a-KO"></a>初举一法难与拔二用。<a id="a-KP"></a>既是一法而立异名。<a id="a-KQ"></a>必无所局。<a id="a-KR"></a>何故拔与。<a id="a-KS"></a>定属智断。<a id="a-KT"></a>二然而下约身心。<a id="a-KU"></a>从二严立称。<a id="a-KV"></a>名从义立不无亲疏。<a id="a-KW"></a>心解通融属智。<a id="a-KX"></a>身力自在属断。<a id="a-KY"></a>心则智慧庄严。<a id="a-KZ"></a>身则福德庄严。<a id="a-Ka"></a>此之二严宜对拔与。<a id="a-Kb"></a>二今经下示两文互举。<a id="a-Kc"></a>智断二德何曾相离。<a id="a-Kd"></a>今且各说互相映显。<a id="a-Ke"></a>前段明智后段明断。<a id="a-Kf"></a>二若深下总结益。<a id="a-Kg"></a>举此十双以为义例。<a id="a-Kh"></a>庶乎行者遍通一切。<a id="a-Ki"></a>若其然者释今题目无边际也。<a id="a-Kj"></a>第二别释二。<a id="a-Kk"></a>初标列。<a id="a-Kl"></a>谓分文人法各自解释也。<a id="a-Km"></a>二以何下解释二。<a id="a-Kn"></a>初释观世音二。<a id="a-Ko"></a>初结前生后二段。<a id="a-Kp"></a>二云何下依别委释二初。<a id="a-Kq"></a>简示境智二。<a id="a-Kr"></a>初标科。<a id="a-Ks"></a>思议中理外理内者。<a id="a-Kt"></a>此与余文所说有异。<a id="a-Ku"></a>若四教义以藏通二谛为理外。<a id="a-Kv"></a>别圆二谛为理内。<a id="a-Kw"></a>盖约真谛非是佛性。<a id="a-Kx"></a>故云理外。<a id="a-Ky"></a>若净名玄义以衍门三教。<a id="a-Kz"></a>皆为理内二谛。<a id="a-L0"></a>盖由通教真谛含中故也。<a id="a-L1"></a>今文通以外道及四教起见之徒。<a id="a-L2"></a>皆名思议理外境智。<a id="a-L3"></a>故引中论以为能破。<a id="a-L4"></a>若思议理内境智者。<a id="a-L5"></a>既破四性观理证真。<a id="a-L6"></a>正在通教义兼三藏。<a id="a-L7"></a>若不思议境智者。<a id="a-L8"></a>正唯圆教亦兼别教。<a id="a-L9"></a>圆该六即别在后心二。<a id="a-LA"></a>一天下释相二。<a id="a-LB"></a>初明思议二。<a id="a-LC"></a>初约理外二。<a id="a-LD"></a>初立四。<a id="a-LE"></a>谓天然相待因缘绝待。<a id="a-LF"></a>此四即是四性异名。<a id="a-LG"></a>用此名者。<a id="a-LH"></a>略有二意。<a id="a-LI"></a>一示名言通于邪正。<a id="a-LJ"></a>须以理惑定其是非。<a id="a-LK"></a>且如天然及以绝待。<a id="a-LL"></a>本圆极名今在理外。<a id="a-LM"></a>故知不可以名定理。<a id="a-LN"></a>二明理外不全外外。<a id="a-LO"></a>意令内人勿于正法生于性计。<a id="a-LP"></a>故立此名定其见过。<a id="a-LQ"></a>又四句中皆双检者。<a id="a-LR"></a>盖以境智俱有自生等过故也。<a id="a-LS"></a>初天然中。<a id="a-LT"></a>言由智故境由境故智者。<a id="a-LU"></a>借彼相待显此天然。<a id="a-LV"></a>二相待者。<a id="a-LW"></a>境待智成智待境立也。<a id="a-LX"></a>三因缘者。<a id="a-LY"></a>非是单自单他。<a id="a-LZ"></a>而成于境。<a id="a-La"></a>乃自他和合方成于境。<a id="a-Lb"></a>因缘即是自他故也。<a id="a-Lc"></a>智亦如是。<a id="a-Ld"></a>此即共性。<a id="a-Le"></a>四绝待者单自单他及自他共。<a id="a-Lf"></a>此待皆绝。<a id="a-Lg"></a>约无三句情谓。<a id="a-Lh"></a>一往立绝待名全非绝理。<a id="a-Li"></a>二并是下破二。<a id="a-Lj"></a>初总约性执斥三。<a id="a-Lk"></a>初约理外斥。<a id="a-Ll"></a>上之境智既属四性不入三谛故云理外。<a id="a-Lm"></a>二故中下引中论斥。<a id="a-Ln"></a>法离四性那计四邪。<a id="a-Lo"></a>三计执下约起过斥。<a id="a-Lp"></a>理外妄想于四计中。<a id="a-Lq"></a>自执者是实。<a id="a-Lr"></a>他语者皆妄。<a id="a-Ls"></a>见惑既盛爱使亦增。<a id="a-Lt"></a>见爱相添即九十八。<a id="a-Lu"></a>因兹造业受苦无穷。<a id="a-Lv"></a>二云何下别示。<a id="a-Lw"></a>四性过二。<a id="a-Lx"></a>初自生二。<a id="a-Ly"></a>初举过二。<a id="a-Lz"></a>初约能迷所迷二。<a id="a-M0"></a>初能迷诸惑。<a id="a-M1"></a>随执一种即生十使。<a id="a-M2"></a>利中有钝即背上使。<a id="a-M3"></a>历三界四谛。<a id="a-M4"></a>成八十八。<a id="a-M5"></a>虽遍三界及以四谛。<a id="a-M6"></a>随生一见即能具起一处理显顿能除灭。<a id="a-M7"></a>是名通名利使烦恼。<a id="a-M8"></a>若思惟惑界系不同。<a id="a-M9"></a>既非迷理不对四谛但历三界而成十使。<a id="a-MA"></a>足前乃成九十八使。<a id="a-MB"></a>二此则下所迷诸法。<a id="a-MC"></a>即四四谛四三宝也。<a id="a-MD"></a>二若作下约能执所执二。<a id="a-ME"></a>初能执性计二。<a id="a-MF"></a>初正判属计。<a id="a-MG"></a>纵学佛法。<a id="a-MH"></a>若执境智自天而然。<a id="a-MI"></a>若照不照常是境智。<a id="a-MJ"></a>我见不忘者唯增生死。<a id="a-MK"></a>惑业既盛。<a id="a-ML"></a>与彼外外轮回一等也。<a id="a-MM"></a>二故大下引大论证。<a id="a-MN"></a>彼论明三种我义云。<a id="a-MO"></a>凡夫三种我。<a id="a-MP"></a>谓见慢名字。<a id="a-MQ"></a>学人二种。<a id="a-MR"></a>无学一种。<a id="a-MS"></a>见即利使初果顿断。<a id="a-MT"></a>故云学人二种。<a id="a-MU"></a>慢即顿使四果方尽。<a id="a-MV"></a>故云无学一种。<a id="a-MW"></a>但随世俗分别彼此。<a id="a-MX"></a>有名字我言三种语者。<a id="a-MY"></a>即三种语我不同也。<a id="a-MZ"></a>二今凡下所执正教。<a id="a-Ma"></a>以见慢心用经论语。<a id="a-Mb"></a>如虫蚀字不知是非。<a id="a-Mc"></a>唯增见慢即不知非。<a id="a-Md"></a>以此障理名不知是。<a id="a-Me"></a>昧是非故。<a id="a-Mf"></a>服不死药而致早夭。<a id="a-Mg"></a>二今不下结非。<a id="a-Mh"></a>二自生下例三。<a id="a-Mi"></a>若增见慢。<a id="a-Mj"></a>于百千句起过皆然。<a id="a-Mk"></a>二二明下约理内二。<a id="a-Ml"></a>初示相二。<a id="a-Mm"></a>初明理内。<a id="a-Mn"></a>于上四种境智之中。<a id="a-Mo"></a>随用一种。<a id="a-Mp"></a>而知本为除于见慢。<a id="a-Mq"></a>遂加精进研境成智。<a id="a-Mr"></a>于惑能破名为毕故。<a id="a-Ms"></a>于智不著名不造新。<a id="a-Mt"></a>乃成似解而发真证。<a id="a-Mu"></a>譬如盲人等者。<a id="a-Mv"></a>大经如来性品云。<a id="a-Mw"></a>譬如百盲人为治目故。<a id="a-Mx"></a>造诣良医。<a id="a-My"></a>是时良医即以金錍抉其眼膜。<a id="a-Mz"></a>以一指示之。<a id="a-N0"></a>问言见否。<a id="a-N1"></a>盲人答言。<a id="a-N2"></a>我犹未见。<a id="a-N3"></a>复以二指三指示之。<a id="a-N4"></a>乃言少见。<a id="a-N5"></a>彼经所譬具示三谛方云少见。<a id="a-N6"></a>今文但喻抉见思之膜示真谛之指。<a id="a-N7"></a>虽非佛性且约见空得称理内。<a id="a-N8"></a>二虽见下斥作意。<a id="a-N9"></a>斯境智者虽灭惑证真。<a id="a-NA"></a>非唯境唯智。<a id="a-NB"></a>思议不绝非今所论。<a id="a-NC"></a>二今明下结非。<a id="a-ND"></a>二次明下不思议二。<a id="a-NE"></a>初据前破性难。<a id="a-NF"></a>四句境智若非。<a id="a-NG"></a>云何立于境智况诸经论所明境智不过此四。<a id="a-NH"></a>二答经下离性四悉答二。<a id="a-NI"></a>初辩相二。<a id="a-NJ"></a>初四悉檀相二。<a id="a-NK"></a>初明赴机四悉二。<a id="a-NL"></a>初明四相。<a id="a-NM"></a>圣人境智永袪四执。<a id="a-NN"></a>若其众生于自然境智。<a id="a-NO"></a>有欢喜生善破恶入理机者。<a id="a-NP"></a>圣乃随机。<a id="a-NQ"></a>说言境智自天而然。<a id="a-NR"></a>众生若于相待境智。<a id="a-NS"></a>因缘境智。<a id="a-NT"></a>绝待境智。<a id="a-NU"></a>有四悉檀机。<a id="a-NV"></a>圣人一一随彼机缘。<a id="a-NW"></a>为作相待等三种说也。<a id="a-NX"></a>各令获益。<a id="a-NY"></a>是故经中作此四种说境智也。<a id="a-NZ"></a>二虽作下辩离情。<a id="a-Na"></a>圣说境智天然等相。<a id="a-Nb"></a>永无四执爱见不生。<a id="a-Nc"></a>故令闻者破惑入道。<a id="a-Nd"></a>得真境智。<a id="a-Ne"></a>三悉境智亦复如是。<a id="a-Nf"></a>二如是下明能显正法若知四种执着过患。<a id="a-Ng"></a>名识苦集。<a id="a-Nh"></a>若知四悉被机获益。<a id="a-Ni"></a>名识道灭四谛既明三宝则立。<a id="a-Nj"></a>诸佛之法无不现前。<a id="a-Nk"></a>二若以下不思议相二。<a id="a-Nl"></a>初再明思议。<a id="a-Nm"></a>于四境智离计而修。<a id="a-Nn"></a>四性既空入空取证。<a id="a-No"></a>虽成理内未泯言思。<a id="a-Np"></a>二若不下正明不思议三。<a id="a-Nq"></a>初约义示。</p>
  <p id="aNr">问。<a id="a-Ns"></a>摩诃止观破见思假节节皆明性相二空。<a id="a-Nt"></a>不思议境中约法性无明。<a id="a-Nu"></a>检四性过。<a id="a-Nv"></a>荆溪云。<a id="a-Nw"></a>本自二空为性德境推检二空为修德境。<a id="a-Nx"></a>是则思议及不思议。<a id="a-Ny"></a>各须性相二空之观。<a id="a-Nz"></a>今文何故顿乖诸说。<a id="a-O0"></a>乃以二空分对两处。</p>
  <p id="aO1">答。<a id="a-O2"></a>通别二惑同障中道。<a id="a-O3"></a>委论观法皆须二空。<a id="a-O4"></a>今既略谈名有存没。<a id="a-O5"></a>通惑破处虽具二空。<a id="a-O6"></a>小人得之住涅槃相。<a id="a-O7"></a>是故且没相空之名。<a id="a-O8"></a>若破别惑从胜而说。<a id="a-O9"></a>但存空相而于其中。<a id="a-OA"></a>含二空义。<a id="a-OB"></a>何者。<a id="a-OC"></a>以观四种境智名字。<a id="a-OD"></a>不住四句亦不不住。<a id="a-OE"></a>四句属性不住属相。<a id="a-OF"></a>既了四种境智之名。<a id="a-OG"></a>无说无闻。<a id="a-OH"></a>不起分别。<a id="a-OI"></a>不作思量。<a id="a-OJ"></a>岂于别理犹计性实。<a id="a-OK"></a>今分二空破通别惑。<a id="a-OL"></a>且顺诸论教道之说。<a id="a-OM"></a>小但人空大得二空。<a id="a-ON"></a>先人后法。<a id="a-OO"></a>良由今文未论观法。<a id="a-OP"></a>且寄次第示妙境智也。<a id="a-OQ"></a>二金光下引经证。<a id="a-OR"></a>三此且下指大本。<a id="a-OS"></a>二龙树下引类。<a id="a-OT"></a>大论释经皆先破计。<a id="a-OU"></a>后方示义。<a id="a-OV"></a>今明境智亦类彼文。<a id="a-OW"></a>先破理外见慢惑心。<a id="a-OX"></a>次斥小乘思议之证。<a id="a-OY"></a>后方显示不可思议四悉境智。<a id="a-OZ"></a>二夫依下正释境智二。<a id="a-Oa"></a>初定先后。<a id="a-Ob"></a>二世者下依义释二。<a id="a-Oc"></a>初释境二。<a id="a-Od"></a>初释世二。<a id="a-Oe"></a>初释名义二。<a id="a-Of"></a>初示世分三种二。<a id="a-Og"></a>初直列三种。<a id="a-Oh"></a>大论释百八三昧中。<a id="a-Oi"></a>至释能照一切世间三昧云。<a id="a-Oj"></a>得是三昧故。<a id="a-Ok"></a>能照三种世间。<a id="a-Ol"></a>谓众生世间。<a id="a-Om"></a>住处世间。<a id="a-On"></a>五阴世间。<a id="a-Oo"></a>故一家用义。<a id="a-Op"></a>准彼论之三世。<a id="a-Oq"></a>演法华之十如。<a id="a-Or"></a>妙谈三千。<a id="a-Os"></a>固非常情之所企及。<a id="a-Ot"></a>二既有下义须至三。<a id="a-Ou"></a>二世是下辩三通十界二。<a id="a-Ov"></a>初约依正明世间。<a id="a-Ow"></a>二各各下约因果明法界。<a id="a-Ox"></a>二今就下示妙境二。<a id="a-Oy"></a>初示妙义二。<a id="a-Oz"></a>初明三千缘起。<a id="a-P0"></a>界有相性至究竟等。<a id="a-P1"></a>因果方备。<a id="a-P2"></a>十界皆尔则成百法。<a id="a-P3"></a>十界互具既成百界。<a id="a-P4"></a>则使因果成于千法。<a id="a-P5"></a>如是千法不出解惑因缘。<a id="a-P6"></a>及以所生世出世法。<a id="a-P7"></a>小说无漏因缘但能灭法。<a id="a-P8"></a>故令四圣终归灰断。<a id="a-P9"></a>大说无漏因缘则能显法。<a id="a-PA"></a>故使四圣终归常住。<a id="a-PB"></a>故引大经证大乘义。<a id="a-PC"></a>须了缘起修性皆然。<a id="a-PD"></a>皆由理具方有事用故也。<a id="a-PE"></a>然复应知今明千法即是三千。<a id="a-PF"></a>以约三种释世间故。<a id="a-PG"></a>且一界报须论依正。<a id="a-PH"></a>正复假实。<a id="a-PI"></a>又如初相。<a id="a-PJ"></a>如世日者记于此世。<a id="a-PK"></a>夭寿贤愚实法也。<a id="a-PL"></a>僧俗仕庶假名也。<a id="a-PM"></a>衣食田宅依报也。<a id="a-PN"></a>岂非初相能表三邪。<a id="a-PO"></a>初后既尔中可例知。<a id="a-PP"></a>故千法三千但广略尔。<a id="a-PQ"></a>今文前明三种世间。<a id="a-PR"></a>今说一千因果之法。<a id="a-PS"></a>前后相显其义圆足。<a id="a-PT"></a>二是诸下示三谛妙境。<a id="a-PU"></a>以三千法皆因缘生。<a id="a-PV"></a>是故一一即空假中。<a id="a-PW"></a>三谛互具非纵非横。<a id="a-PX"></a>故荆溪云。<a id="a-PY"></a>三德三谛三千。<a id="a-PZ"></a>皆绝言思是为妙境。<a id="a-Pa"></a>二此境下该三法二。<a id="a-Pb"></a>初约三人分二境。<a id="a-Pc"></a>一家明观不出二境。<a id="a-Pd"></a>四念处心对阴色。<a id="a-Pe"></a>而分内外。<a id="a-Pf"></a>此文心对生佛。<a id="a-Pg"></a>而分自他。<a id="a-Ph"></a>十不二门以心对彼依正色心而分内外。<a id="a-Pi"></a>则依正生佛及己色阴。<a id="a-Pj"></a>皆名为外。<a id="a-Pk"></a>荆溪特会两处之文。<a id="a-Pl"></a>立外境也。<a id="a-Pm"></a>应知生佛依正。<a id="a-Pn"></a>及己色心皆是法界。<a id="a-Po"></a>无不具足三千三谛。<a id="a-Pp"></a>故内外自地皆是妙境。<a id="a-Pq"></a>但为观境近而复要。<a id="a-Pr"></a>莫若内心。<a id="a-Ps"></a>故诸经论多明心法遍摄一切。<a id="a-Pt"></a>须知遍摄由乎不二。<a id="a-Pu"></a>故四念处云。<a id="a-Pv"></a>唯是一识唯是一色。<a id="a-Pw"></a>万象之色既许心具。<a id="a-Px"></a>千差之心何妨色具。<a id="a-Py"></a>众生成佛是依报成。<a id="a-Pz"></a>国土废兴岂是他事。<a id="a-Q0"></a>有不达者。<a id="a-Q1"></a>但执唯心不许色具。<a id="a-Q2"></a>而立难云。<a id="a-Q3"></a>色具三千应自成佛。<a id="a-Q4"></a>何处曾见草木受记。<a id="a-Q5"></a>是何言欤。<a id="a-Q6"></a>是何言欤。<a id="a-Q7"></a>以说心具义则易明。<a id="a-Q8"></a>于色示具。<a id="a-Q9"></a>相则难显。<a id="a-QA"></a>故使教文多明心具欲禀教者因易解难。<a id="a-QB"></a>以心例色。<a id="a-QC"></a>乃显诸法一一圆具。<a id="a-QD"></a>故云唯色唯声唯香唯味唯触。<a id="a-QE"></a>况唯心之说有实有权。<a id="a-QF"></a>唯色之言非权唯实。<a id="a-QG"></a>是故大师为立圆宗。<a id="a-QH"></a>特宣唯色。<a id="a-QI"></a>乃是吾祖独拔之谈。<a id="a-QJ"></a>固隐圆宗唯同他说。<a id="a-QK"></a>其意何邪。<a id="a-QL"></a>唯心之义。<a id="a-QM"></a>今非不谈。<a id="a-QN"></a>以明自心及依正色。<a id="a-QO"></a>此之三处各具诸法。<a id="a-QP"></a>则令唯心不与他共。<a id="a-QQ"></a>何者。<a id="a-QR"></a>忽若不明万法互具。<a id="a-QS"></a>如何可立心具三千。<a id="a-QT"></a>金光明云。<a id="a-QU"></a>于一切法含受一切。<a id="a-QV"></a>斯之密义深可依凭。</p>
  <p id="aQW">问。<a id="a-QX"></a>大意云。<a id="a-QY"></a>色由心造全体是心。<a id="a-QZ"></a>何教文云。<a id="a-Qa"></a>心由色造。<a id="a-Qb"></a>全体是色。<a id="a-Qc"></a>又义例说。<a id="a-Qd"></a>心具三千。<a id="a-Qe"></a>是于无情立佛乘义。<a id="a-Qf"></a>亦是心摄何关色邪。</p>
  <p id="aQg">答。<a id="a-Qh"></a>约能造心摄法易解。<a id="a-Qi"></a>故顺经论以心摄法。<a id="a-Qj"></a>而为观境。<a id="a-Qk"></a>故云色由等也。<a id="a-Ql"></a>大师既云。<a id="a-Qm"></a>唯是一色而分二种。<a id="a-Qn"></a>谓有分别色无分别色。<a id="a-Qo"></a>意指识心为分别色。<a id="a-Qp"></a>此色造心有何数量。<a id="a-Qq"></a>那云。<a id="a-Qr"></a>一向色不造心。<a id="a-Qs"></a>既云。<a id="a-Qt"></a>唯是一色。<a id="a-Qu"></a>那云。<a id="a-Qv"></a>不云全体是色。<a id="a-Qw"></a>又至果时。<a id="a-Qx"></a>依中现正正中现依。<a id="a-Qy"></a>刹说尘说因果理同依正何别。<a id="a-Qz"></a>理性名字已有依正不二之相。<a id="a-R0"></a>何缘坚执一边具邪。<a id="a-R1"></a>无情佛乘约心具说。<a id="a-R2"></a>元是一体从易而观。<a id="a-R3"></a>勿引此文证色不具大。<a id="a-R4"></a>师此说令知皆具。<a id="a-R5"></a>而今据此唯局在心。<a id="a-R6"></a>是得意邪为失意邪。<a id="a-R7"></a>欲人生解邪为符我见邪。<a id="a-R8"></a>二问自下引二经明各具二。<a id="a-R9"></a>初问。<a id="a-RA"></a>前以十界而为世境。<a id="a-RB"></a>次明世境有自有他。<a id="a-RC"></a>他即生佛自即己心。<a id="a-RD"></a>乃引华严心如画师造种种阴。<a id="a-RE"></a>种种之言岂非生佛。<a id="a-RF"></a>故据此文而设今问。<a id="a-RG"></a>能造之心可具十界。<a id="a-RH"></a>所造生佛云何各能具十界邪。<a id="a-RI"></a>以知世人不解三法无差之义。<a id="a-RJ"></a>谓心为理生佛是事。<a id="a-RK"></a>理能造事心随解缘造佛。<a id="a-RL"></a>心随迷缘造生。<a id="a-RM"></a>三不相离名无差别。<a id="a-RN"></a>此解违经隐覆圆义。<a id="a-RO"></a>故兴此问以生后答。<a id="a-RP"></a>二答。<a id="a-RQ"></a>先引净名实相者。<a id="a-RR"></a>即诸法实相也。<a id="a-RS"></a>约今经意。<a id="a-RT"></a>十界诸法皆实相也。<a id="a-RU"></a>观身观佛实相既然。<a id="a-RV"></a>岂不各具十法界邪。<a id="a-RW"></a>复引华严三无差文。<a id="a-RX"></a>以证各具。<a id="a-RY"></a>彼经如来林菩萨云。<a id="a-RZ"></a>心如工画师造种种五阴。<a id="a-Ra"></a>一切世间中莫不从心造。<a id="a-Rb"></a>如心佛亦尔。<a id="a-Rc"></a>如佛众生然。<a id="a-Rd"></a>心佛及众生是三无差别。<a id="a-Re"></a>经文先示心造一切。<a id="a-Rf"></a>便以此心而例于佛。<a id="a-Rg"></a>示佛权造同心实造。<a id="a-Rh"></a>次复以佛而例众生。<a id="a-Ri"></a>示生实造同佛权造。<a id="a-Rj"></a>权实虽异因果暂殊。<a id="a-Rk"></a>三皆能造一切世间。<a id="a-Rl"></a>故得结云三无差别。<a id="a-Rm"></a>云何却谓一是能造二为所造。<a id="a-Rn"></a>何得此三无差别邪。<a id="a-Ro"></a>此是今家消彼经文。<a id="a-Rp"></a>若明其义更匪他知。<a id="a-Rq"></a>以今经说因缘果报。<a id="a-Rr"></a>即是实相。<a id="a-Rs"></a>因缘是能造果报是所造。<a id="a-Rt"></a>此之造义既在实相。<a id="a-Ru"></a>是故造义理本具足。<a id="a-Rv"></a>以此理造方有事造。<a id="a-Rw"></a>三法皆尔。<a id="a-Rx"></a>是故得云理事不二本末相映。<a id="a-Ry"></a>理既互融事宁隔异。<a id="a-Rz"></a>三法互具互变互摄。<a id="a-S0"></a>深有所以。<a id="a-S1"></a>圆顿之旨终极于斯。<a id="a-S2"></a>荆溪叹云。<a id="a-S3"></a>不解今文。<a id="a-S4"></a>如何消偈心造一切三无差别。<a id="a-S5"></a>前问那得自他各具十界。<a id="a-S6"></a>今答岂不各具三谛。<a id="a-S7"></a>故知十界若通若别。<a id="a-S8"></a>皆是三谛。<a id="a-S9"></a>二释音二。<a id="a-SA"></a>初约口业正释。<a id="a-SB"></a>十法界中佛者。<a id="a-SC"></a>今既明机。<a id="a-SD"></a>须除极果自分证还但是圆机皆名佛界。<a id="a-SE"></a>悉可称名。<a id="a-SF"></a>二问下明三业俱机二。<a id="a-SG"></a>初问起。<a id="a-SH"></a>二然通下答释二。<a id="a-SI"></a>初正明俱通。<a id="a-SJ"></a>真寂常照岂简身意。<a id="a-SK"></a>唯赴口机。<a id="a-SL"></a>二而今下对偏显圆二。<a id="a-SM"></a>初明古遍局六。<a id="a-SN"></a>初趣举。<a id="a-SO"></a>二随俗。<a id="a-SP"></a>三互举三。<a id="a-SQ"></a>初正释。<a id="a-SR"></a>圣标于观必照生之色心。<a id="a-SS"></a>即身意也。<a id="a-ST"></a>生标于音。<a id="a-SU"></a>必对圣之耳识。<a id="a-SV"></a>既闻音声复观色心。<a id="a-SW"></a>则是圣应三业机也。<a id="a-SX"></a>二旧问下通难二。<a id="a-SY"></a>初他难。<a id="a-SZ"></a>一等互举。<a id="a-Sa"></a>何不名为闻色心邪。<a id="a-Sb"></a>二旧答下古通三。<a id="a-Sc"></a>初叙古通。<a id="a-Sd"></a>举观为应。<a id="a-Se"></a>既色心两字则彰应广。<a id="a-Sf"></a>举音为机音但一字。<a id="a-Sg"></a>则是机狭。<a id="a-Sh"></a>机狭应广。<a id="a-Si"></a>深显圣德也。<a id="a-Sj"></a>二今更下今载。<a id="a-Sk"></a>难若逐字者。<a id="a-Sl"></a>则彰感应有可有不。<a id="a-Sm"></a>若俱应俱感。<a id="a-Sn"></a>则不应云应二感一也。<a id="a-So"></a>三今不下今为通圣三俱应凡三俱感。<a id="a-Sp"></a>但约与夺互举口意。<a id="a-Sq"></a>四义摄。<a id="a-Sr"></a>独有言音具于三业。<a id="a-Ss"></a>故云义摄。<a id="a-St"></a>五隐显。<a id="a-Su"></a>六难易二。<a id="a-Sv"></a>初难急口机易。<a id="a-Sw"></a>二又第下誓深宜急称。<a id="a-Sx"></a>二今明下引论圆释二。<a id="a-Sy"></a>初以觉观况音声。<a id="a-Sz"></a>且引释论。<a id="a-T0"></a>三业之事无不圆具。<a id="a-T1"></a>觉观才动与息共俱。<a id="a-T2"></a>已成身行。<a id="a-T3"></a>既是语本又成口行。<a id="a-T4"></a>意业隐细尚能具三。<a id="a-T5"></a>身口粗显各具可知。<a id="a-T6"></a>二但举下明观音圆感应。<a id="a-T7"></a>大圣一观非独具于一种三业。<a id="a-T8"></a>须知具足百界三业。<a id="a-T9"></a>以全法界而为应故。<a id="a-TA"></a>众生一音圆具亦尔。<a id="a-TB"></a>以全法界而为机故。<a id="a-TC"></a>斯由大圣照穷正性察其本末。<a id="a-TD"></a>难思感应。<a id="a-TE"></a>岂以人师凡见测邪。</p>
 </body>
</html>