<!doctype html>
<html id="z3IBWfe1Q0" data-ver="1203">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第一(三十四国)</h1>
  <p id="a2">阿耆尼国 屈支国 跋禄迦国 笯(奴故反)赤建国 赭时国 [怡-台+巿](敷发反)捍国 窣(苏没反)堵利瑟那国 飒秣建国 弭秣贺国 劫布呾那国 屈霜(去声)尔伽国 喝捍国 捕喝国 伐地国 货利习弥伽国 羯霜(去声)那国 呾蜜国 赤鄂衍那国 忽露摩国 愉(色俱反)漫国 鞠和衍那国 镬沙国 珂咄罗国 拘谜(莫闭反)陀国 缚伽浪国 纥露悉泯健国 忽懔国 缚喝国 锐秣陀国 胡寔健国 呾剌健国 揭职国 梵衍那国 迦毕试国。</p>
  <p id="a3">历选皇猷遐观帝录。<a id="a-4"></a>庖牺出震之初。<a id="a-5"></a>轩辕垂衣之始。<a id="a-6"></a>所以司牧黎元。<a id="a-7"></a>所以疆画分野。<a id="a-8"></a>暨乎唐尧之受天运。<a id="a-9"></a>光格四表。<a id="a-A"></a>虞舜之纳地图。<a id="a-B"></a>德流九土。<a id="a-C"></a>自兹已降。<a id="a-D"></a>空传书事之册。<a id="a-E"></a>逖听前修。<a id="a-F"></a>徒闻记言之史。<a id="a-G"></a>岂若时逢有道运属无为者欤。<a id="a-H"></a>我。</p>
  <p id="aI">大唐御极则天。<a id="a-J"></a>乘时握纪。<a id="a-K"></a>一六合而光宅。<a id="a-L"></a>四三皇而照临。<a id="a-M"></a>玄化滂流。<a id="a-N"></a>祥风遐扇。<a id="a-O"></a>同乾坤之覆载。<a id="a-P"></a>齐风雨之鼓润。<a id="a-Q"></a>与夫东夷入贡西戎即叙。<a id="a-R"></a>创业垂统。<a id="a-S"></a>拨乱反正。<a id="a-T"></a>固以跨越前王。<a id="a-U"></a>囊括先代。<a id="a-V"></a>同文共轨至治神功。<a id="a-W"></a>非载记无以赞大猷。<a id="a-X"></a>非昭宣何以光盛业。<a id="a-Y"></a>玄奘辄随游至。<a id="a-Z"></a>举其风土。<a id="a-a"></a>虽未考方辩俗。<a id="a-b"></a>信已越五踰三。<a id="a-c"></a>含生之畴咸被凯泽。<a id="a-d"></a>能言之类莫不称功。<a id="a-e"></a>越自天府。<a id="a-f"></a>暨诸天竺。<a id="a-g"></a>幽荒异俗。<a id="a-h"></a>绝域殊邦。<a id="a-i"></a>咸承正朔俱沾声教。<a id="a-j"></a>赞武功之绩。<a id="a-k"></a>讽成口实。<a id="a-l"></a>美文德之盛。<a id="a-m"></a>郁为称首。<a id="a-n"></a>详观载籍。<a id="a-o"></a>所未尝闻。<a id="a-p"></a>缅惟图牒。<a id="a-q"></a>诚无与二。<a id="a-r"></a>不有所叙何记化洽。<a id="a-s"></a>今据闻见于是载述。</p>
  <p id="at">然则索诃世界(旧曰。<a id="a-u"></a>娑婆世界。<a id="a-v"></a>又曰娑诃世界。<a id="a-w"></a>皆讹也)三千大千国土。<a id="a-x"></a>为一佛之化摄也。<a id="a-y"></a>今一日月所照临。<a id="a-z"></a>四天下者。<a id="a-10"></a>据三千大千世界之中。<a id="a-11"></a>诸佛世尊皆此垂化。<a id="a-12"></a>现生现灭导圣导凡。<a id="a-13"></a>苏迷卢山(唐言妙高山。<a id="a-14"></a>旧曰须弥。<a id="a-15"></a>又曰须弥娄皆讹略也)。<a id="a-16"></a>四宝合成。<a id="a-17"></a>在大海中。<a id="a-18"></a>据金轮上。<a id="a-19"></a>日月之所照回。<a id="a-1A"></a>诸天之所游舍。<a id="a-1B"></a>七山七海。<a id="a-1C"></a>环峙环列。<a id="a-1D"></a>山间海水。<a id="a-1E"></a>具八功德。<a id="a-1F"></a>七金山外乃碱海也。<a id="a-1G"></a>海中可居者。<a id="a-1H"></a>大略有四洲焉。<a id="a-1I"></a>东毗提诃洲(旧曰。<a id="a-1J"></a>弗婆提。<a id="a-1K"></a>又曰。<a id="a-1L"></a>弗于逮讹也)。<a id="a-1M"></a>南赡部洲(旧曰。<a id="a-1N"></a>阎浮提洲。<a id="a-1O"></a>又曰。<a id="a-1P"></a>剡浮洲讹也)。<a id="a-1Q"></a>西瞿陀尼洲(旧曰。<a id="a-1R"></a>瞿耶尼。<a id="a-1S"></a>又曰。<a id="a-1T"></a>的伽尼讹也)。<a id="a-1U"></a>北拘卢洲(旧曰。<a id="a-1V"></a>郁单越。<a id="a-1W"></a>又曰。<a id="a-1X"></a>鸠楼。<a id="a-1Y"></a>讹也)。<a id="a-1Z"></a>金轮王乃化被四天下。<a id="a-1a"></a>银轮王则政隔北拘卢。<a id="a-1b"></a>铜轮王。<a id="a-1c"></a>除北拘卢及西瞿陀尼。<a id="a-1d"></a>铁轮王则唯赡部洲。<a id="a-1e"></a>夫轮王者。<a id="a-1f"></a>将即大位。<a id="a-1g"></a>随福所感。<a id="a-1h"></a>有大轮宝。<a id="a-1i"></a>浮空来应。<a id="a-1j"></a>感有金银铜铁之异。<a id="a-1k"></a>境乃四三二一之差。<a id="a-1l"></a>因其先瑞即以为号。<a id="a-1m"></a>则赡部洲之中地者。<a id="a-1n"></a>阿那婆答多池也(唐言无热恼。<a id="a-1o"></a>旧曰阿耨达池讹也)。<a id="a-1p"></a>在香山之南大雪山之北。<a id="a-1q"></a>周八百里矣。<a id="a-1r"></a>金银琉璃颇胝饰其岸焉。<a id="a-1s"></a>金沙弥漫。<a id="a-1t"></a>清波皎镜。<a id="a-1u"></a>八地菩萨以愿力故化为龙王。<a id="a-1v"></a>于中潜宅。<a id="a-1w"></a>出清冷水。<a id="a-1x"></a>给赡部洲。<a id="a-1y"></a>是以池东面银牛口流出殑(巨胜反)伽河(旧曰恒河又曰恒伽讹也)。<a id="a-1z"></a>绕池一匝入东南海。<a id="a-20"></a>池南面金象口流出信度河(旧曰辛头河讹也)。<a id="a-21"></a>绕池一匝。<a id="a-22"></a>入西南海。<a id="a-23"></a>池西面琉璃马口。<a id="a-24"></a>流出缚刍河(旧曰。<a id="a-25"></a>博叉河讹也)。<a id="a-26"></a>绕池一匝。<a id="a-27"></a>入西北海。<a id="a-28"></a>池北面。<a id="a-29"></a>颇胝师子口。<a id="a-2A"></a>流出徙多河(旧曰私陀河讹也)。<a id="a-2B"></a>绕池一匝。<a id="a-2C"></a>入东北海。<a id="a-2D"></a>或曰。<a id="a-2E"></a>潜流地下。<a id="a-2F"></a>出积石山。<a id="a-2G"></a>即徙多河之流。<a id="a-2H"></a>为中国之河源云。</p>
  <p id="a2I">时无轮王应运。<a id="a-2J"></a>赡部洲地有四主焉。<a id="a-2K"></a>南象主。<a id="a-2L"></a>则暑湿宜象。<a id="a-2M"></a>西宝主。<a id="a-2N"></a>乃临海盈宝。<a id="a-2O"></a>北马主。<a id="a-2P"></a>寒劲宜马。<a id="a-2Q"></a>东人主。<a id="a-2R"></a>和畅多人。<a id="a-2S"></a>故象主之国。<a id="a-2T"></a>躁烈笃学特闲异术。<a id="a-2U"></a>服则横巾右袒。<a id="a-2V"></a>首则中髻四垂。<a id="a-2W"></a>族类邑居室宇重阁。<a id="a-2X"></a>宝主之乡。<a id="a-2Y"></a>无礼义重财贿。<a id="a-2Z"></a>短制左衽断发长髭。<a id="a-2a"></a>有城郭之居。<a id="a-2b"></a>务殖货之利。<a id="a-2c"></a>马主之俗。<a id="a-2d"></a>天资犷暴情忍杀戮。<a id="a-2e"></a>毳帐穹庐鸟居逐牧。<a id="a-2f"></a>人主之地。<a id="a-2g"></a>风俗机惠仁义照明。<a id="a-2h"></a>冠带右衽车服有序。<a id="a-2i"></a>安土重迁务资有类。<a id="a-2j"></a>三主之俗东方为上。<a id="a-2k"></a>其居室则东辟其户。<a id="a-2l"></a>旦日则东向以拜。<a id="a-2m"></a>人主之地南面为尊。<a id="a-2n"></a>方俗殊风。<a id="a-2o"></a>斯其大概。<a id="a-2p"></a>至于君臣上下之礼。<a id="a-2q"></a>宪章文轨之仪。<a id="a-2r"></a>人主之地无以加也。<a id="a-2s"></a>清心释累之训。<a id="a-2t"></a>出离生死之教。<a id="a-2u"></a>象主之国其理优矣。<a id="a-2v"></a>斯皆着之经诰问诸土俗。<a id="a-2w"></a>博关今古详考见闻。<a id="a-2x"></a>然则佛兴西方法流东国。<a id="a-2y"></a>通译音讹方言语谬。<a id="a-2z"></a>音讹则义失。<a id="a-30"></a>语谬则理乖。<a id="a-31"></a>故曰必也正名乎。<a id="a-32"></a>贵无乖谬矣。</p>
  <p id="a33">夫人有刚柔异性。<a id="a-34"></a>言音不同。<a id="a-35"></a>斯则系风土之气。<a id="a-36"></a>亦习俗之致也。<a id="a-37"></a>若其山川物产之异。<a id="a-38"></a>风俗性类之差。<a id="a-39"></a>则人主之地。<a id="a-3A"></a>国史详焉。<a id="a-3B"></a>马主之俗。<a id="a-3C"></a>宝主之乡史诰备载。<a id="a-3D"></a>可略言矣。<a id="a-3E"></a>至于象主之国。<a id="a-3F"></a>前古未详。<a id="a-3G"></a>或书地多暑湿。<a id="a-3H"></a>或载俗好仁慈。<a id="a-3I"></a>颇存方志莫能详举。<a id="a-3J"></a>岂道有行藏之致。<a id="a-3K"></a>固世有推移之运矣。<a id="a-3L"></a>是知候律以归化。<a id="a-3M"></a>饮泽而来宾。<a id="a-3N"></a>越重险而款玉门。<a id="a-3O"></a>贡方奇而拜绛阙者。<a id="a-3P"></a>盖难得而言焉。<a id="a-3Q"></a>由是之故访道远游。<a id="a-3R"></a>请益之隙存记风土。<a id="a-3S"></a>黑岭已来莫非胡俗。<a id="a-3T"></a>虽戎人同贯。<a id="a-3U"></a>而族类群分。<a id="a-3V"></a>画界封疆。<a id="a-3W"></a>大率土著。<a id="a-3X"></a>建城廓务殖田畜。<a id="a-3Y"></a>性重财贿。<a id="a-3Z"></a>俗轻仁义。<a id="a-3a"></a>嫁娶无礼尊卑无次。<a id="a-3b"></a>妇言是用男位居下。<a id="a-3c"></a>死则焚骸丧期无数。<a id="a-3d"></a>厘面截耳断发裂裳。<a id="a-3e"></a>屠杀群畜祀祭幽魂。<a id="a-3f"></a>吉乃素服凶则皂衣。<a id="a-3g"></a>同风类俗略举条贯。<a id="a-3h"></a>异政殊制随地别叙。<a id="a-3i"></a>印度风俗语在后记。</p>
  <p id="a3j">出高昌故地。<a id="a-3k"></a>自近者始。<a id="a-3l"></a>曰阿耆尼国(旧曰乌耆)</p>
  <p id="a3m">阿耆尼国。<a id="a-3n"></a>东西六百余里。<a id="a-3o"></a>南北四百余里。<a id="a-3p"></a>国大都城周六七里。<a id="a-3q"></a>四面据山道险易守。<a id="a-3r"></a>泉流交带引水为田。<a id="a-3s"></a>土宜穈黍宿麦香枣蒲萄梨柰诸果。<a id="a-3t"></a>气序和畅风俗质直。<a id="a-3u"></a>文字取则印度。<a id="a-3v"></a>微有缯绢服饰毡褐。<a id="a-3w"></a>断发无巾货用金钱银钱小铜钱。<a id="a-3x"></a>王其国人也。<a id="a-3y"></a>勇而寡略好自称伐。<a id="a-3z"></a>国无纲纪法不整肃。<a id="a-40"></a>伽蓝十余所。<a id="a-41"></a>僧徒二千余人。<a id="a-42"></a>习学小乘教说一切有部。<a id="a-43"></a>经教律仪既遵印度。<a id="a-44"></a>诸习学者。<a id="a-45"></a>即其文而玩之。<a id="a-46"></a>戒行律仪洁清勤励。<a id="a-47"></a>然食杂三净。<a id="a-48"></a>滞于渐教矣。</p>
  <p id="a49">从此西南行二百余里。<a id="a-4A"></a>踰一小山越二大河。<a id="a-4B"></a>西得平川。<a id="a-4C"></a>行七百余里至屈(居勿反)支国(旧曰龟兹)</p>
  <p id="a4D">屈支国。<a id="a-4E"></a>东西千余里。<a id="a-4F"></a>南北六百余里。<a id="a-4G"></a>国大都城周十七八里。<a id="a-4H"></a>宜穈麦有粳稻出蒲萄石榴。<a id="a-4I"></a>多梨柰桃杏。<a id="a-4J"></a>土产黄金铜铁铅锡。<a id="a-4K"></a>气序和风俗质。<a id="a-4L"></a>文字取则印度。<a id="a-4M"></a>粗有改变。<a id="a-4N"></a>管弦伎乐特善诸国。<a id="a-4O"></a>服饰锦褐断发巾帽。<a id="a-4P"></a>货用金钱银钱小铜钱。<a id="a-4Q"></a>王屈支种也。<a id="a-4R"></a>智谋寡昧迫于强臣。<a id="a-4S"></a>其俗生子以木押头。<a id="a-4T"></a>欲其遍递也。<a id="a-4U"></a>伽蓝百余所。<a id="a-4V"></a>僧徒五千余人习学小乘教说一切有部。<a id="a-4W"></a>经教律仪取则印度。<a id="a-4X"></a>其习读者。<a id="a-4Y"></a>即本文矣。<a id="a-4Z"></a>尚拘渐教食杂三净。<a id="a-4a"></a>洁清耽玩人以功竞。</p>
  <p id="a4b">国东境城北天祠前有大龙池。<a id="a-4c"></a>诸龙易形交合牝马。<a id="a-4d"></a>遂生龙驹[怡-台+龍]戾难驭。<a id="a-4e"></a>龙驹之子方乃驯驾。<a id="a-4f"></a>所以此国多出善马。<a id="a-4g"></a>闻诸先志曰。<a id="a-4h"></a>近代有王。<a id="a-4i"></a>号曰金花。<a id="a-4j"></a>政教明察感龙驭乘。<a id="a-4k"></a>王欲终没鞭触其耳。<a id="a-4l"></a>因即潜隐以至于今。<a id="a-4m"></a>城中无井取彼池水。<a id="a-4n"></a>龙变为人与诸妇会。<a id="a-4o"></a>生子骁勇走及奔马。<a id="a-4p"></a>如是渐染人皆龙种。<a id="a-4q"></a>恃力作威不恭王命。<a id="a-4r"></a>王乃引构突厥杀此城人。<a id="a-4s"></a>少长俱戮略无嚼类。<a id="a-4t"></a>城今荒芜人烟断绝。</p>
  <p id="a4u">荒城北四十余里。<a id="a-4v"></a>接山阿。<a id="a-4w"></a>隔一河水。<a id="a-4x"></a>有二伽蓝。<a id="a-4y"></a>同名照怙厘。<a id="a-4z"></a>而东西随称。<a id="a-50"></a>佛像庄饰殆越人工。<a id="a-51"></a>僧徒清斋诚为勤励东。<a id="a-52"></a>照怙厘佛堂中有玉石。<a id="a-53"></a>面广二尺余。<a id="a-54"></a>色带黄白状如海蛤。<a id="a-55"></a>其上有佛足履之迹。<a id="a-56"></a>长尺有八寸。<a id="a-57"></a>广余六寸矣。<a id="a-58"></a>或有斋日照烛光明。</p>
  <p id="a59">大城西门外路左右各有立佛像。<a id="a-5A"></a>高九十余尺。<a id="a-5B"></a>于此像前建五年一大会处。<a id="a-5C"></a>每岁秋分数十日间。<a id="a-5D"></a>举国僧徒皆来会集。<a id="a-5E"></a>上自君王下至士庶。<a id="a-5F"></a>捐废俗务奉持斋戒。<a id="a-5G"></a>受经听法渴日忘疲。<a id="a-5H"></a>诸僧伽蓝庄严佛像。<a id="a-5I"></a>莹以珍宝饰之锦绮。<a id="a-5J"></a>载诸辇舆谓之行像。<a id="a-5K"></a>动以千数云集会所。<a id="a-5L"></a>常以月十五日晦日。<a id="a-5M"></a>国王大臣谋议国事。<a id="a-5N"></a>访及高僧然后宣布。</p>
  <p id="a5O">会场西北渡河至阿奢理贰伽蓝(唐言奇特)。<a id="a-5P"></a>庭宇显敝佛像工饰。<a id="a-5Q"></a>僧徒肃穆精勤匪怠。<a id="a-5R"></a>并是耆艾宿德硕学高才。<a id="a-5S"></a>远方俊彦慕义至止。<a id="a-5T"></a>国王大臣士庶豪右。<a id="a-5U"></a>四事供养久而弥敬。<a id="a-5V"></a>闻诸先志曰。<a id="a-5W"></a>昔此国先王崇敬三宝。<a id="a-5X"></a>将欲游方观礼圣迹。<a id="a-5Y"></a>乃命母弟摄知留事。<a id="a-5Z"></a>其弟受命。<a id="a-5a"></a>窃自割势防未萌也。<a id="a-5b"></a>封之金函持以上王。<a id="a-5c"></a>王曰。<a id="a-5d"></a>斯何谓也。<a id="a-5e"></a>对曰。<a id="a-5f"></a>回驾之日乃可开发。<a id="a-5g"></a>即付执事随军掌护。<a id="a-5h"></a>王之还也果有构祸者曰。<a id="a-5i"></a>王令监国淫乱中宫。<a id="a-5j"></a>王闻震怒欲置严刑。<a id="a-5k"></a>弟曰。<a id="a-5l"></a>不敢逃责愿开金函。<a id="a-5m"></a>王遂发而视之。<a id="a-5n"></a>乃断势也。<a id="a-5o"></a>曰斯何异物欲何发明。<a id="a-5p"></a>对曰。<a id="a-5q"></a>王昔游方命知留事。<a id="a-5r"></a>惧有谗祸割势自明。<a id="a-5s"></a>今果有征愿垂照览。<a id="a-5t"></a>王深惊异情爱弥隆。<a id="a-5u"></a>出入后庭无所禁碍。<a id="a-5v"></a>王弟于后行遇一夫拥五百牛欲事形腐。<a id="a-5w"></a>见而惟念。<a id="a-5x"></a>引类增怀。<a id="a-5y"></a>我今形亏岂非宿业。<a id="a-5z"></a>即以财宝赎此群牛。<a id="a-60"></a>以慈善力男形渐具。<a id="a-61"></a>以形具故遂不入宫。<a id="a-62"></a>王怪而问之。<a id="a-63"></a>乃陈其始末。<a id="a-64"></a>王以为奇特也。<a id="a-65"></a>遂建伽蓝。<a id="a-66"></a>式旌美迹传芳后叶。</p>
  <p id="a67">从此西行六百余里。<a id="a-68"></a>经小沙碛至跋禄迦国(旧谓姑黑又曰亟黑)</p>
  <p id="a69">跋禄迦国。<a id="a-6A"></a>东西六百余里。<a id="a-6B"></a>南北三百余里。<a id="a-6C"></a>国大都城周五六里。<a id="a-6D"></a>土宜气序人性风俗。<a id="a-6E"></a>文字法则同屈支国。<a id="a-6F"></a>语言少异。<a id="a-6G"></a>细毡细褐邻国所重。<a id="a-6H"></a>伽蓝数十所。<a id="a-6I"></a>僧徒千余人。<a id="a-6J"></a>习学小乘教说一切有部。</p>
  <p id="a6K">国西北行三百余里度石碛至凌山。<a id="a-6L"></a>此则葱岭北原。<a id="a-6M"></a>水多东流矣。<a id="a-6N"></a>山谷积雪春夏合冻。<a id="a-6O"></a>虽时消泮寻复结冰。<a id="a-6P"></a>经途险阻寒风惨烈。<a id="a-6Q"></a>多暴龙难凌犯行人。<a id="a-6R"></a>由此路者。<a id="a-6S"></a>不得赭衣持瓠大声叫唤。<a id="a-6T"></a>微有违犯灾祸目睹。<a id="a-6U"></a>暴风奋发飞沙雨石。<a id="a-6V"></a>遇者丧没难以全生。</p>
  <p id="a6W">山行四百余里至大清池(或名热海又谓碱海)。<a id="a-6X"></a>周千余里。<a id="a-6Y"></a>东西长南北狭。<a id="a-6Z"></a>四面负山众流交凑。<a id="a-6a"></a>色带青黑味兼碱苦。<a id="a-6b"></a>洪涛浩汗惊波汨[淴-勿+(句-口+夕)]。<a id="a-6c"></a>龙鱼杂处灵怪间起。<a id="a-6d"></a>所以往来行旅祷以祈福。<a id="a-6e"></a>水族虽多莫敢渔捕。</p>
  <p id="a6f">清池西北行五百余里至素叶水城。<a id="a-6g"></a>城周六七里。<a id="a-6h"></a>诸国商胡杂居也。<a id="a-6i"></a>土宜糜麦蒲萄。<a id="a-6j"></a>林树稀疏。<a id="a-6k"></a>气序风寒人衣毡褐。</p>
  <p id="a6l">素叶已西数十孤城。<a id="a-6m"></a>城皆立长。<a id="a-6n"></a>虽不相禀命。<a id="a-6o"></a>然皆役属突厥。</p>
  <p id="a6p">自素叶水城至羯霜那国。<a id="a-6q"></a>地名窣利。<a id="a-6r"></a>人亦谓焉。<a id="a-6s"></a>文字语言即随称矣。<a id="a-6t"></a>字源简略本二十余言。<a id="a-6u"></a>转而相生其流浸广。<a id="a-6v"></a>粗有书记竖读其文。<a id="a-6w"></a>递相传授师资无替。<a id="a-6x"></a>服毡褐衣皮氎。<a id="a-6y"></a>裳服褊急齐发露顶。<a id="a-6z"></a>或总剪剃。<a id="a-70"></a>缯彩络额形容伟大。<a id="a-71"></a>志性恇怯。<a id="a-72"></a>风俗浇讹。<a id="a-73"></a>多行诡诈。<a id="a-74"></a>大抵贪求。<a id="a-75"></a>父子计利。<a id="a-76"></a>财多为贵。<a id="a-77"></a>良贱无差。<a id="a-78"></a>虽富巨万服食粗弊。<a id="a-79"></a>力田逐利者杂半矣。</p>
  <p id="a7A">素叶城西行四百余里至千泉。<a id="a-7B"></a>千泉者。<a id="a-7C"></a>地方二百余里。<a id="a-7D"></a>南面雪山三陲平陆。<a id="a-7E"></a>水土沃润林树扶疏。<a id="a-7F"></a>暮春之月杂花若绮。<a id="a-7G"></a>泉池千所故以名焉。<a id="a-7H"></a>突厥可汗每来避暑。<a id="a-7I"></a>中有群鹿多饰铃镮。<a id="a-7J"></a>驯狎于人不甚惊走。<a id="a-7K"></a>可汗爱赏下命群属。<a id="a-7L"></a>敢加杀害有诛无赦。<a id="a-7M"></a>故此群鹿得终其寿。</p>
  <p id="a7N">千泉西行百四五十里至呾逻私城。<a id="a-7O"></a>城周八九里。<a id="a-7P"></a>诸国商胡杂居也。<a id="a-7Q"></a>土宜气序大同素叶。</p>
  <p id="a7R">南行十余里有小孤城。<a id="a-7S"></a>三百余户。<a id="a-7T"></a>本中国人也。<a id="a-7U"></a>昔为突厥所掠。<a id="a-7V"></a>后遂鸠集同国。<a id="a-7W"></a>共保此城。<a id="a-7X"></a>于中宅居衣服去就遂同突厥。<a id="a-7Y"></a>言辞仪范犹存本国。</p>
  <p id="a7Z">从此西南行二百余里至白水城。<a id="a-7a"></a>城周六七里。<a id="a-7b"></a>土地所产风气所宜逾胜呾逻私。</p>
  <p id="a7c">西南行二百余里至恭御城。<a id="a-7d"></a>城周五六里。<a id="a-7e"></a>原隰膏腴树林蓊郁。</p>
  <p id="a7f">从此南行四五十里至笯(奴故反)赤建国。</p>
  <p id="a7g">笯赤建国。<a id="a-7h"></a>周千余里。<a id="a-7i"></a>地沃壤备稼穑。<a id="a-7j"></a>草木郁茂华果繁盛。<a id="a-7k"></a>多蒲萄亦所贵也。<a id="a-7l"></a>城邑百数各别君长。<a id="a-7m"></a>进止往来不相禀命。<a id="a-7n"></a>虽则画野区分总称笯赤建国。</p>
  <p id="a7o">从此西行二百余里至赭时国(唐言石国)</p>
  <p id="a7p">赭时国。<a id="a-7q"></a>周千余里。<a id="a-7r"></a>西临叶河。<a id="a-7s"></a>东西狭南北长。<a id="a-7t"></a>土宜气序同笯赤建国。<a id="a-7u"></a>城邑数十各别君长。<a id="a-7v"></a>既无总主役属突厥。</p>
  <p id="a7w">从此东南千余里至[怡-台+巿](敷发反)捍国。</p>
  <p id="a7x">[怡-台+巿]捍国周四千余里。<a id="a-7y"></a>山周四境。<a id="a-7z"></a>土地膏腴稼穑滋盛。<a id="a-80"></a>多花果宜羊马。<a id="a-81"></a>气序风寒人性刚勇。<a id="a-82"></a>语异诸国形貌丑弊。<a id="a-83"></a>自数十年无大君长。<a id="a-84"></a>酋豪力竞不相宾伏。<a id="a-85"></a>依川据险画野分都。</p>
  <p id="a86">从此西行千余里至窣堵利瑟那国。</p>
  <p id="a87">窣堵利瑟那国周千四五百里。<a id="a-88"></a>东临叶河。<a id="a-89"></a>叶河出葱岭北原。<a id="a-8A"></a>西北而流。<a id="a-8B"></a>浩汗浑浊汨[泳-永+急]漂急。<a id="a-8C"></a>土宜风俗同赭时国。<a id="a-8D"></a>自有王附突厥。</p>
  <p id="a8E">从此西北入大沙碛。<a id="a-8F"></a>绝无水草。<a id="a-8G"></a>途路弥漫。<a id="a-8H"></a>疆境难测。<a id="a-8I"></a>望大山寻遗骨。<a id="a-8J"></a>以知所指。<a id="a-8K"></a>以记经途。<a id="a-8L"></a>行五百余里至飒秣建国(唐言康国)</p>
  <p id="a8M">飒秣建国。<a id="a-8N"></a>周千六七百里。<a id="a-8O"></a>东西长南北狭。<a id="a-8P"></a>国大都城周二十余里。<a id="a-8Q"></a>极险固多居人。<a id="a-8R"></a>异方宝货多聚此国。<a id="a-8S"></a>土地沃壤稼穑备植。<a id="a-8T"></a>林树蓊郁花果滋茂。<a id="a-8U"></a>多出善马。<a id="a-8V"></a>机巧之技特工诸国。<a id="a-8W"></a>气序和畅风俗猛烈。<a id="a-8X"></a>凡诸胡国此为其中。<a id="a-8Y"></a>进止威仪近远取则。<a id="a-8Z"></a>其王豪勇邻国承命。<a id="a-8a"></a>兵马强盛多诸赭羯。<a id="a-8b"></a>赭羯之人其性勇烈。<a id="a-8c"></a>视死如归战无前敌。</p>
  <p id="a8d">从此东南至弭秣贺国(唐言米国)</p>
  <p id="a8e">弭秣贺国。<a id="a-8f"></a>周四五百里。<a id="a-8g"></a>据川中。<a id="a-8h"></a>东西狭南北长土宜风俗同飒秣建国。<a id="a-8i"></a>从此北至劫布呾那国(唐言曹国)</p>
  <p id="a8j">劫布呾那国。<a id="a-8k"></a>周千四五百里。<a id="a-8l"></a>东西长南北狭。<a id="a-8m"></a>土宜风俗同飒秣建国。<a id="a-8n"></a>从此国西三百余里至屈(居勿反)霜(去声)尔迦国(唐言何国)</p>
  <p id="a8o">屈霜尔迦国。<a id="a-8p"></a>周千四五百里。<a id="a-8q"></a>东西狭南北长。<a id="a-8r"></a>土宜风俗同飒秣建国。<a id="a-8s"></a>从此国西二百余里至喝捍国(唐言东安国)</p>
  <p id="a8t">喝捍国。<a id="a-8u"></a>周千余里。<a id="a-8v"></a>土宜风俗同飒秣建国。<a id="a-8w"></a>从此国西四百余里至捕喝国(唐言守安国)</p>
  <p id="a8x">捕喝国。<a id="a-8y"></a>周千六七百里。<a id="a-8z"></a>东西长南北狭。<a id="a-90"></a>土宜风俗同飒秣建国。<a id="a-91"></a>从此国西四百余里至伐地国(唐言西安国)</p>
  <p id="a92">伐地国。<a id="a-93"></a>周四百余里。<a id="a-94"></a>土宜风俗同飒秣建国。<a id="a-95"></a>从此西南五百余里至货利习弥伽国。</p>
  <p id="a96">货利习弥伽国。<a id="a-97"></a>顺缚刍河两岸。<a id="a-98"></a>东西二三十里。<a id="a-99"></a>南北五百余里。<a id="a-9A"></a>土宜风俗同伐地国。<a id="a-9B"></a>语言少异。<a id="a-9C"></a>从飒秣建国西南行三百余里至羯霜(去声)那国(唐言史国)</p>
  <p id="a9D">羯霜那国。<a id="a-9E"></a>周千四五百里。<a id="a-9F"></a>土宜风俗同飒秣建国。<a id="a-9G"></a>从此西南行二百余里入山。<a id="a-9H"></a>山路崎岖溪径危险。<a id="a-9I"></a>既绝人里又少水草。<a id="a-9J"></a>东南山行三百余里入铁门。</p>
  <p id="a9K">铁门者。<a id="a-9L"></a>左右带山。<a id="a-9M"></a>山极峭峻。<a id="a-9N"></a>虽有狭径。<a id="a-9O"></a>加之险阻。<a id="a-9P"></a>两傍石壁其色如铁。<a id="a-9Q"></a>既设门扉又以铁锔。<a id="a-9R"></a>多有铁铃悬诸户扇。<a id="a-9S"></a>因其险固遂以为名。</p>
  <p id="a9T">出铁门至睹货逻国(旧曰吐火罗国讹也)。<a id="a-9U"></a>其地南北千余里东西三千余里。<a id="a-9V"></a>东阨葱岭西接波刺斯。<a id="a-9W"></a>南大雪山北据铁门。<a id="a-9X"></a>缚刍大河中境西流。<a id="a-9Y"></a>自数百年王族绝嗣。<a id="a-9Z"></a>酋豪力竞各擅君长。<a id="a-9a"></a>依川据险。<a id="a-9b"></a>分为二十七国。<a id="a-9c"></a>虽画野区分总役属突厥。<a id="a-9d"></a>气序既温疾疫亦众。<a id="a-9e"></a>冬末春初霖雨相继。<a id="a-9f"></a>故此境已南滥波已北。<a id="a-9g"></a>其国风土并多温疾。<a id="a-9h"></a>而诸僧徒以十二月十六日入安居。<a id="a-9i"></a>三月十五日解安居。<a id="a-9j"></a>斯乃据其多雨。<a id="a-9k"></a>亦是设教随时也。<a id="a-9l"></a>其俗则志性恇怯容貌鄙陋。<a id="a-9m"></a>粗知信义不甚欺诈。<a id="a-9n"></a>语言去就稍异诸国。<a id="a-9o"></a>字源二十五言。<a id="a-9p"></a>转而相生。<a id="a-9q"></a>用之备物。<a id="a-9r"></a>书以横读自左向右。<a id="a-9s"></a>文记渐多逾广窣利。<a id="a-9t"></a>多衣氎少服褐。<a id="a-9u"></a>货用金银等钱。<a id="a-9v"></a>模样异于诸国。</p>
  <p id="a9w">顺缚刍河北下流至呾蜜国。</p>
  <p id="a9x">呾蜜国。<a id="a-9y"></a>东西六百余里。<a id="a-9z"></a>南北四百余里。<a id="a-A0"></a>国大都城周二十余里。<a id="a-A1"></a>东西长南北狭。<a id="a-A2"></a>伽蓝十余所。<a id="a-A3"></a>僧徒千余人。<a id="a-A4"></a>诸窣堵波即旧所谓浮图也。<a id="a-A5"></a>又曰鋀婆又曰塔婆。<a id="a-A6"></a>又曰私鋀簸。<a id="a-A7"></a>又曰薮斗波。<a id="a-A8"></a>皆讹也。<a id="a-A9"></a>及佛尊像多神异有灵鉴。</p>
  <p id="aAA">东至赤鄂衍那国。</p>
  <p id="aAB">赤鄂衍那国。<a id="a-AC"></a>东西四百余里。<a id="a-AD"></a>南北五百余里。<a id="a-AE"></a>国大都城周十余里。<a id="a-AF"></a>伽蓝五所。<a id="a-AG"></a>僧徒鲜少。</p>
  <p id="aAH">东至忽露摩国。</p>
  <p id="aAI">忽露摩国。<a id="a-AJ"></a>东西百余里。<a id="a-AK"></a>南北三百余里。<a id="a-AL"></a>国大都城周十余里。<a id="a-AM"></a>其王奚素突厥也。<a id="a-AN"></a>伽蓝二所。<a id="a-AO"></a>僧徒百余人。</p>
  <p id="aAP">东至愉(朔俱反)漫国。</p>
  <p id="aAQ">愉漫国。<a id="a-AR"></a>东西四百余里。<a id="a-AS"></a>南北百余里。<a id="a-AT"></a>国大都城周十六七里。<a id="a-AU"></a>其王奚素突厥也。<a id="a-AV"></a>伽蓝二所。<a id="a-AW"></a>僧徒寡少。</p>
  <p id="aAX">西南临缚刍河至鞠和衍那国。</p>
  <p id="aAY">鞠和衍那国。<a id="a-AZ"></a>东西二百余里。<a id="a-Aa"></a>南北三百余里。<a id="a-Ab"></a>国大都城周十余里。<a id="a-Ac"></a>伽蓝三所。<a id="a-Ad"></a>僧徒百余人。</p>
  <p id="aAe">东至镬沙国。</p>
  <p id="aAf">镬沙国。<a id="a-Ag"></a>东西三百余里。<a id="a-Ah"></a>南北五百余里。<a id="a-Ai"></a>国大都城周十六七里。</p>
  <p id="aAj">东至珂咄罗国。</p>
  <p id="aAk">珂咄罗国。<a id="a-Al"></a>东西千余里。<a id="a-Am"></a>南北千余里。<a id="a-An"></a>国大都城周二十余里。</p>
  <p id="aAo">东接葱岭至拘谜(莫闭反)陀国。</p>
  <p id="aAp">拘谜陀国。<a id="a-Aq"></a>东西二千余里。<a id="a-Ar"></a>南北二百余里。<a id="a-As"></a>据大葱岭中。<a id="a-At"></a>国大都城周二十余里。<a id="a-Au"></a>西南邻缚刍河。<a id="a-Av"></a>南接尸弃尼国。<a id="a-Aw"></a>南渡缚刍河至达摩悉铁帝国。<a id="a-Ax"></a>钵铎创那国。<a id="a-Ay"></a>淫薄健国。<a id="a-Az"></a>屈浪拏国。<a id="a-B0"></a>呬(火利反)摩呾罗国。<a id="a-B1"></a>钵利曷国。<a id="a-B2"></a>讫栗瑟摩国。<a id="a-B3"></a>曷逻胡国。<a id="a-B4"></a>阿利尼国。<a id="a-B5"></a>瞢健国。<a id="a-B6"></a>自活国东南至阔悉多国安呾逻缚国。<a id="a-B7"></a>事在回记。</p>
  <p id="aB8">活国西南至缚伽浪国。</p>
  <p id="aB9">缚伽浪国。<a id="a-BA"></a>东西五十余里。<a id="a-BB"></a>南北二百余里。<a id="a-BC"></a>国大都城周十余里。</p>
  <p id="aBD">南至纥露悉泯健国。</p>
  <p id="aBE">纥露悉泯健国。<a id="a-BF"></a>周千余里。<a id="a-BG"></a>国大都城周十四五里。</p>
  <p id="aBH">西北至忽懔国。</p>
  <p id="aBI">忽懔国。<a id="a-BJ"></a>周八百余里。<a id="a-BK"></a>国大都城周五六里。<a id="a-BL"></a>伽蓝十余所。<a id="a-BM"></a>僧徒五百余人。</p>
  <p id="aBN">西至缚喝国。</p>
  <p id="aBO">缚喝国。<a id="a-BP"></a>东西八百余里。<a id="a-BQ"></a>南北四百余里。<a id="a-BR"></a>北临缚刍河。<a id="a-BS"></a>国大都城周二十余里。<a id="a-BT"></a>人皆谓之小王舍城也。<a id="a-BU"></a>其城虽固居人甚少。<a id="a-BV"></a>土地所产物类尤多。<a id="a-BW"></a>水陆诸花难以备举。<a id="a-BX"></a>伽蓝百有余所。<a id="a-BY"></a>僧徒三千余人。<a id="a-BZ"></a>并皆习学小乘法教。<a id="a-Ba"></a>城外西南有纳缚(唐言新)僧伽蓝。<a id="a-Bb"></a>此国先王之所建也。<a id="a-Bc"></a>大雪山北作论诸师。<a id="a-Bd"></a>唯此伽蓝美业不替。<a id="a-Be"></a>其佛像则莹以名珍。<a id="a-Bf"></a>堂宇乃饰之奇宝。<a id="a-Bg"></a>故诸国君长利之以攻劫。<a id="a-Bh"></a>此伽蓝素有毗沙门天像。<a id="a-Bi"></a>灵鉴可恃冥加守卫。<a id="a-Bj"></a>近突厥叶护可汗子肆叶护可汗。<a id="a-Bk"></a>倾其部落率其戎旅。<a id="a-Bl"></a>奄袭伽蓝欲图珍宝。<a id="a-Bm"></a>去此不远屯军野次。<a id="a-Bn"></a>其夜梦见毗沙门天曰。<a id="a-Bo"></a>汝有何力敢坏伽蓝。<a id="a-Bp"></a>因以长戟贯彻胸背。<a id="a-Bq"></a>可汗惊悟便苦心痛。<a id="a-Br"></a>遂告群属所梦咎征。<a id="a-Bs"></a>驰请众僧方申忏谢。<a id="a-Bt"></a>未及返命已从殒殁。</p>
  <p id="aBu">伽蓝内南佛堂中有佛澡罐。<a id="a-Bv"></a>量可斗余。<a id="a-Bw"></a>杂色炫耀金石难名。<a id="a-Bx"></a>又有佛牙。<a id="a-By"></a>其长寸余。<a id="a-Bz"></a>广八九分。<a id="a-C0"></a>色黄白质光净。<a id="a-C1"></a>又有佛扫帚。<a id="a-C2"></a>迦奢草作也。<a id="a-C3"></a>长余二尺。<a id="a-C4"></a>围可七寸。<a id="a-C5"></a>其把以杂宝饰之。<a id="a-C6"></a>凡此三物。<a id="a-C7"></a>每至六斋法俗咸会陈设供养。<a id="a-C8"></a>至诚所感或放光明。</p>
  <p id="aC9">伽蓝北有窣堵波。<a id="a-CA"></a>高二百余尺。<a id="a-CB"></a>金刚泥涂众宝厕饰。<a id="a-CC"></a>中有舍利时烛灵光。</p>
  <p id="aCD">伽蓝西南有一精庐。<a id="a-CE"></a>建立已来多历年所。<a id="a-CF"></a>远方辐凑高才类聚。<a id="a-CG"></a>证四果者难以详举。<a id="a-CH"></a>故诸罗汉将入涅槃。<a id="a-CI"></a>示现神通众所知识。<a id="a-CJ"></a>乃有建立诸窣堵波。<a id="a-CK"></a>基迹相邻数百余矣。<a id="a-CL"></a>虽证圣果终无神变。<a id="a-CM"></a>盖亦千计不树封记。<a id="a-CN"></a>今僧徒百余人。<a id="a-CO"></a>夙夜匪懈凡圣难测。</p>
  <p id="aCP">大城西北五十余里至提谓城。<a id="a-CQ"></a>城北四十余里有波利城。<a id="a-CR"></a>城中各有一窣堵波。<a id="a-CS"></a>高余三丈。<a id="a-CT"></a>昔者如来初证佛果。<a id="a-CU"></a>起菩提树方诣鹿园。<a id="a-CV"></a>时二长者遇被威光。<a id="a-CW"></a>随其行路之资遂献麨蜜。<a id="a-CX"></a>世尊为说人天之福。<a id="a-CY"></a>最初得闻五戒十善也。<a id="a-CZ"></a>既闻法诲请所供养。<a id="a-Ca"></a>如来遂授其发爪焉。<a id="a-Cb"></a>二长者将还本国请礼敬之仪式。<a id="a-Cc"></a>如来以僧伽胝(旧曰僧祇梨讹也)方叠布下。<a id="a-Cd"></a>次郁多罗僧。<a id="a-Ce"></a>次僧却崎(旧曰僧祇支讹也)又覆钵。<a id="a-Cf"></a>竖锡杖。<a id="a-Cg"></a>如是次第为窣堵波。<a id="a-Ch"></a>二人承命各还其城。<a id="a-Ci"></a>拟仪圣旨式修崇建。<a id="a-Cj"></a>斯则释迦法中。<a id="a-Ck"></a>最初窣堵波也。</p>
  <p id="aCl">城西七十余里有窣堵波。<a id="a-Cm"></a>高余二丈。<a id="a-Cn"></a>昔迦葉波佛时之所建也。</p>
  <p id="aCo">从大城西南入雪山阿至锐秣陀国。</p>
  <p id="aCp">锐秣陀国。<a id="a-Cq"></a>东西五六十里。<a id="a-Cr"></a>南北百余里。<a id="a-Cs"></a>国大都城周十余里。</p>
  <p id="aCt">西南至胡寔健国。</p>
  <p id="aCu">胡寔健国。<a id="a-Cv"></a>东西五百余里。<a id="a-Cw"></a>南北千余里。<a id="a-Cx"></a>国大都城。<a id="a-Cy"></a>周二十余里。<a id="a-Cz"></a>多山川出善马。</p>
  <p id="aD0">西北至呾剌健国。</p>
  <p id="aD1">呾剌健国。<a id="a-D2"></a>东西五百余里。<a id="a-D3"></a>南北五六十里。<a id="a-D4"></a>国大都城周十余里。<a id="a-D5"></a>西接波刺斯国界。</p>
  <p id="aD6">从缚喝国南行百余里至揭职国。</p>
  <p id="aD7">揭职国。<a id="a-D8"></a>东西五百余里。<a id="a-D9"></a>南北三百余里。<a id="a-DA"></a>国大都城周四五里。<a id="a-DB"></a>土地硗确陵阜连属。<a id="a-DC"></a>少花果多菽麦。<a id="a-DD"></a>气序寒烈风俗刚猛。<a id="a-DE"></a>伽蓝十余所。<a id="a-DF"></a>僧徒三百余人。<a id="a-DG"></a>并学小乘教说一切有部。</p>
  <p id="aDH">东南入大雪山。<a id="a-DI"></a>山谷高深峰岩危险。<a id="a-DJ"></a>风雪相继盛夏合冻。<a id="a-DK"></a>积雪弥谷蹊径难涉。<a id="a-DL"></a>山神鬼魅暴纵妖崇。<a id="a-DM"></a>群盗横行杀害为务。</p>
  <p id="aDN">行六百余里出都货逻国境。<a id="a-DO"></a>至梵衍那国。</p>
  <p id="aDP">梵衍那国。<a id="a-DQ"></a>东西二千余里。<a id="a-DR"></a>南北三百余里。<a id="a-DS"></a>在雪山之中也。<a id="a-DT"></a>人依山谷逐势邑居。<a id="a-DU"></a>国大都城据崖跨谷。<a id="a-DV"></a>长六七里。<a id="a-DW"></a>北背高岩。<a id="a-DX"></a>有宿麦少花果。<a id="a-DY"></a>宜畜牧多羊马。<a id="a-DZ"></a>气序寒烈风俗刚犷。<a id="a-Da"></a>多衣皮褐亦其所宜。<a id="a-Db"></a>文字风教货弊之用。<a id="a-Dc"></a>同都货逻国。<a id="a-Dd"></a>语言少异。<a id="a-De"></a>仪貌大同。<a id="a-Df"></a>淳信之心特甚邻国。<a id="a-Dg"></a>上自三宝下至百神。<a id="a-Dh"></a>莫不输诚竭心宗敬。<a id="a-Di"></a>商估往来者。<a id="a-Dj"></a>天神现征祥。<a id="a-Dk"></a>示祟变求福德。<a id="a-Dl"></a>伽蓝数十所。<a id="a-Dm"></a>僧徒数千人。<a id="a-Dn"></a>宗学小乘说出世部。</p>
  <p id="aDo">王城东北山阿有立佛石像。<a id="a-Dp"></a>高百四五十尺。<a id="a-Dq"></a>金色晃曜宝饰焕烂。<a id="a-Dr"></a>东有伽蓝。<a id="a-Ds"></a>此国先王之所建也。<a id="a-Dt"></a>伽蓝东有鋀石释迦佛立像高百余尺。<a id="a-Du"></a>分身别铸总合成立。</p>
  <p id="aDv">城东二三里伽蓝中有佛入涅槃卧像。<a id="a-Dw"></a>长千余尺。<a id="a-Dx"></a>其王每此设无遮大会。<a id="a-Dy"></a>上自妻子下至国珍。<a id="a-Dz"></a>府库既倾复以身施。<a id="a-E0"></a>群官僚佐就僧酬赎。<a id="a-E1"></a>若此者以为所务矣。</p>
  <p id="aE2">卧像伽蓝东南行二百余里。<a id="a-E3"></a>度大雪山。<a id="a-E4"></a>东至小川泽。<a id="a-E5"></a>泉池澄镜林树青葱。<a id="a-E6"></a>有僧伽蓝。<a id="a-E7"></a>中有佛齿及劫初时独觉齿。<a id="a-E8"></a>长余五寸。<a id="a-E9"></a>广减四寸。<a id="a-EA"></a>复有金轮王齿。<a id="a-EB"></a>长三寸广二寸。<a id="a-EC"></a>商诺迦缚娑(旧曰商那和修讹也)大阿罗汉所持铁钵量可八九升。<a id="a-ED"></a>凡三贤圣遗物。<a id="a-EE"></a>并以黄金缄封。<a id="a-EF"></a>又有商诺迦缚娑九条僧伽胝衣。<a id="a-EG"></a>绛赤色设诺迦草皮之所绩成也。<a id="a-EH"></a>商诺迦缚娑者。<a id="a-EI"></a>阿难弟子也。<a id="a-EJ"></a>在先身中以设诺迦草衣。<a id="a-EK"></a>于解安居日持施众僧。<a id="a-EL"></a>承兹福力于五百身中阴生阴恒服此衣。<a id="a-EM"></a>以最后身从胎俱出。<a id="a-EN"></a>身既渐长。<a id="a-EO"></a>衣亦随广。<a id="a-EP"></a>及阿难之度出家也。<a id="a-EQ"></a>其衣变为法服。<a id="a-ER"></a>及受具戒。<a id="a-ES"></a>更变为九条僧伽胝。<a id="a-ET"></a>将证寂灭入边际定。<a id="a-EU"></a>发智愿力留此袈裟。<a id="a-EV"></a>尽释迦遗法。<a id="a-EW"></a>法尽之后方乃变坏。<a id="a-EX"></a>今已少损信有征矣。</p>
  <p id="aEY">从此东行入雪山。<a id="a-EZ"></a>踰越黑岭至迦毕试国。</p>
  <p id="aEa">迦毕试国。<a id="a-Eb"></a>周四千余里。<a id="a-Ec"></a>北背雪山。<a id="a-Ed"></a>三陲黑岭。<a id="a-Ee"></a>国大都城周十余里。<a id="a-Ef"></a>宜谷麦多果木。<a id="a-Eg"></a>出善马郁金香。<a id="a-Eh"></a>异方奇货多聚此国。<a id="a-Ei"></a>气序风寒人性暴犷。<a id="a-Ej"></a>言辞鄙[卄/執/衣]婚姻杂乱。<a id="a-Ek"></a>文字大同睹货逻国。<a id="a-El"></a>习俗语言风教颇异。<a id="a-Em"></a>服用毛氎衣兼皮褐。<a id="a-En"></a>货用金钱银钱及小铜钱。<a id="a-Eo"></a>规矩模样异于诸国。<a id="a-Ep"></a>王刹利种也。<a id="a-Eq"></a>有智略性勇烈。<a id="a-Er"></a>威慑邻境统十余国。<a id="a-Es"></a>爱育百姓。<a id="a-Et"></a>敬崇三宝。<a id="a-Eu"></a>岁造丈八尺银佛像。<a id="a-Ev"></a>兼设无遮大会。<a id="a-Ew"></a>周给贫窭惠施鳏寡。<a id="a-Ex"></a>伽蓝百余所。<a id="a-Ey"></a>僧徒六千余人。<a id="a-Ez"></a>并多习学大乘法教。<a id="a-F0"></a>窣堵波僧伽蓝。<a id="a-F1"></a>崇高弘敝广博严净。<a id="a-F2"></a>天祠数十所。<a id="a-F3"></a>异道千余人。<a id="a-F4"></a>或露形。<a id="a-F5"></a>或涂灰。<a id="a-F6"></a>连络髑髅以为冠鬘。</p>
  <p id="aF7">大城东三四里。<a id="a-F8"></a>北山下有大伽蓝。<a id="a-F9"></a>僧徒三百余人。<a id="a-FA"></a>并学小乘法教。<a id="a-FB"></a>闻诸先志曰。<a id="a-FC"></a>昔健驮逻国迦腻色迦王。<a id="a-FD"></a>威被邻国化洽远方。<a id="a-FE"></a>治兵广地至葱岭东。<a id="a-FF"></a>河西蕃维畏威送质。<a id="a-FG"></a>迦腻色迦王既得质子。<a id="a-FH"></a>特加礼命寒暑改馆。<a id="a-FI"></a>冬居印度诸国。<a id="a-FJ"></a>夏还迦毕试国。<a id="a-FK"></a>春秋止健驮逻国。<a id="a-FL"></a>故质子三时住处。<a id="a-FM"></a>各建伽蓝。<a id="a-FN"></a>今此伽蓝。<a id="a-FO"></a>即夏居之所建也。<a id="a-FP"></a>故诸屋壁图画质子。<a id="a-FQ"></a>容貌服饰颇同中夏。<a id="a-FR"></a>其后得还本国。<a id="a-FS"></a>心存故居。<a id="a-FT"></a>虽阻山川不替供养。<a id="a-FU"></a>故今僧众每至入安居解安居。<a id="a-FV"></a>大兴法会为诸质子祈福树善。<a id="a-FW"></a>相继不绝。<a id="a-FX"></a>以至于今。</p>
  <p id="aFY">伽蓝佛院东门南大神王像。<a id="a-FZ"></a>右足下坎地藏宝。<a id="a-Fa"></a>质子之所藏也。<a id="a-Fb"></a>故其铭曰。<a id="a-Fc"></a>伽蓝朽坏取以修治。<a id="a-Fd"></a>近有边王贪婪凶暴。<a id="a-Fe"></a>闻此伽蓝多藏珍宝。<a id="a-Ff"></a>驱逐僧徒方事发掘。<a id="a-Fg"></a>神王冠中鹦鹉鸟像。<a id="a-Fh"></a>乃奋羽惊鸣。<a id="a-Fi"></a>地为震动。<a id="a-Fj"></a>王及军人辟易僵仆。<a id="a-Fk"></a>久而得起。<a id="a-Fl"></a>谢咎以归。</p>
  <p id="aFm">伽蓝北岭上有数石室。<a id="a-Fn"></a>质子习定之处也。<a id="a-Fo"></a>其中多藏杂宝。<a id="a-Fp"></a>其侧有铭。<a id="a-Fq"></a>药叉守卫。<a id="a-Fr"></a>有欲开发取中宝者。<a id="a-Fs"></a>此药叉神变现异形。<a id="a-Ft"></a>或作师子。<a id="a-Fu"></a>或作蟒蛇猛兽毒虫。<a id="a-Fv"></a>殊形震怒。<a id="a-Fw"></a>以故无人敢得攻发。</p>
  <p id="aFx">石室西二三里大山岭上有观自在菩萨像。<a id="a-Fy"></a>有人至诚愿见者。<a id="a-Fz"></a>菩萨从其像中出妙色身安慰行者。</p>
  <p id="aG0">大城东南三十余里至曷逻怙罗僧伽蓝。<a id="a-G1"></a>傍有窣堵波。<a id="a-G2"></a>高百余尺。<a id="a-G3"></a>或至斋日时烛光明。<a id="a-G4"></a>覆钵势上石隙间流出黑香油。<a id="a-G5"></a>静夜中时闻音乐之声。<a id="a-G6"></a>闻诸先志曰。<a id="a-G7"></a>昔此国大臣遏逻怙逻之所建也。<a id="a-G8"></a>功既成已。<a id="a-G9"></a>于夜梦中有人告曰。<a id="a-GA"></a>汝所建立窣堵波。<a id="a-GB"></a>未有舍利。<a id="a-GC"></a>明旦有献上者。<a id="a-GD"></a>宜从王请。<a id="a-GE"></a>旦入朝进请曰。<a id="a-GF"></a>不量庸昧敢有愿求。<a id="a-GG"></a>王曰。<a id="a-GH"></a>夫何所欲。<a id="a-GI"></a>对曰。<a id="a-GJ"></a>今有先献者愿垂恩赐。<a id="a-GK"></a>王曰。<a id="a-GL"></a>然遏逻怙罗伫立宫门瞻望所至。<a id="a-GM"></a>俄有一人持舍利瓶。<a id="a-GN"></a>大臣问曰。<a id="a-GO"></a>欲何献上。<a id="a-GP"></a>曰佛舍利。<a id="a-GQ"></a>大臣曰。<a id="a-GR"></a>吾为尔守。<a id="a-GS"></a>宜先白王。<a id="a-GT"></a>遏逻怙罗。<a id="a-GU"></a>恐王珍贵舍利追悔前恩。<a id="a-GV"></a>疾往伽蓝登窣堵波。<a id="a-GW"></a>至诚所感其石覆钵自开安置舍利。<a id="a-GX"></a>已而疾出尚拘衣襟。<a id="a-GY"></a>王使逐之。<a id="a-GZ"></a>石已掩矣。<a id="a-Ga"></a>故其隙间流黑香油。</p>
  <p id="aGb">城南四十余里。<a id="a-Gc"></a>至霫([口/└/月]立反)蔽多伐刺祠城。<a id="a-Gd"></a>凡地大震山崖崩坠。<a id="a-Ge"></a>周此城界无所动摇。</p>
  <p id="aGf">霫蔽多伐刺祠城南三十余里至阿路猱(奴高反)山。<a id="a-Gg"></a>崖巅峭峻岩谷杳冥。<a id="a-Gh"></a>其峰每岁增高数百尺。<a id="a-Gi"></a>与漕矩吒国[禾*芻](士句反下同)那呬罗山仿佛相望。<a id="a-Gj"></a>便即崩坠。<a id="a-Gk"></a>闻诸土俗曰。<a id="a-Gl"></a>初[禾*芻]那天神自远而至。<a id="a-Gm"></a>欲止此山。<a id="a-Gn"></a>山神震怒摇荡溪谷。<a id="a-Go"></a>天神曰。<a id="a-Gp"></a>不欲相舍故此倾动。<a id="a-Gq"></a>少垂宾主当盈财宝。<a id="a-Gr"></a>吾今往漕矩吒国[禾*芻]那呬罗山。<a id="a-Gs"></a>每岁至我受国王大臣祀献之时。<a id="a-Gt"></a>宜相属望。<a id="a-Gu"></a>故阿路猱山增高。<a id="a-Gv"></a>既已寻即崩坠。</p>
  <p id="aGw">王城西北二百余里至大雪山。<a id="a-Gx"></a>山顶有池。<a id="a-Gy"></a>请雨祈晴随求果愿。<a id="a-Gz"></a>闻诸先志曰。<a id="a-H0"></a>昔健驮逻国有阿罗汉。<a id="a-H1"></a>常受此池龙王供养。<a id="a-H2"></a>每至中食以神通力。<a id="a-H3"></a>并坐绳床凌虚而往。<a id="a-H4"></a>侍者沙弥密于绳床之下攀援潜隐。<a id="a-H5"></a>而阿罗汉时至便往至龙宫。<a id="a-H6"></a>乃见沙弥。<a id="a-H7"></a>龙王因请留食。<a id="a-H8"></a>龙王以天甘露饭阿罗汉。<a id="a-H9"></a>以人间味而馔沙弥。<a id="a-HA"></a>阿罗汉饭食已讫。<a id="a-HB"></a>便为龙王说诸法要。<a id="a-HC"></a>沙弥如常为师涤器。<a id="a-HD"></a>器有余粒骇其香味。<a id="a-HE"></a>即起恶愿。<a id="a-HF"></a>恨师忿龙。<a id="a-HG"></a>愿诸福力于今悉现断此龙命。<a id="a-HH"></a>我自为王。<a id="a-HI"></a>沙弥发是愿时。<a id="a-HJ"></a>龙王已觉头痛矣。<a id="a-HK"></a>罗汉说法诲喻。<a id="a-HL"></a>龙王谢咎责躬。<a id="a-HM"></a>沙弥怀忿未从诲谢。<a id="a-HN"></a>既还伽蓝至诚发愿。<a id="a-HO"></a>福力所致是夜命终。<a id="a-HP"></a>为大龙王。<a id="a-HQ"></a>威猛奋发。<a id="a-HR"></a>遂来入池杀龙王居龙宫。<a id="a-HS"></a>有其部属总其统命。<a id="a-HT"></a>以宿愿故兴暴风雨。<a id="a-HU"></a>摧拔树木欲坏伽蓝。<a id="a-HV"></a>时迦腻色迦王怪而发问。<a id="a-HW"></a>其阿罗汉具以白王。<a id="a-HX"></a>王即为龙于雪山下立僧伽蓝建窣堵波。<a id="a-HY"></a>高百余尺。<a id="a-HZ"></a>龙怀宿忿遂发风雨。<a id="a-Ha"></a>王以弘济为心。<a id="a-Hb"></a>龙乘嗔毒作暴。<a id="a-Hc"></a>僧伽蓝窣堵波。<a id="a-Hd"></a>六坏七成。<a id="a-He"></a>迦腻色迦王耻功不成。<a id="a-Hf"></a>欲填龙池毁其居室。<a id="a-Hg"></a>即兴兵众至雪山下。<a id="a-Hh"></a>时彼龙王深怀震惧。<a id="a-Hi"></a>变作老婆罗门叩王象而谏曰。<a id="a-Hj"></a>大王宿殖善本多种胜因。<a id="a-Hk"></a>得为人王无思不服。<a id="a-Hl"></a>今日何故与龙交争。<a id="a-Hm"></a>夫龙者畜也。<a id="a-Hn"></a>卑下恶类。<a id="a-Ho"></a>然有大威不可力竞。<a id="a-Hp"></a>乘云驭风蹈虚履水。<a id="a-Hq"></a>非人力所制。<a id="a-Hr"></a>岂王心所怒哉。<a id="a-Hs"></a>王今举国兴兵。<a id="a-Ht"></a>与一龙斗。<a id="a-Hu"></a>胜则王无伏远之威。<a id="a-Hv"></a>败则王有非敌之耻。<a id="a-Hw"></a>为王计者宜可归兵。<a id="a-Hx"></a>迦腻色迦王未之从也。<a id="a-Hy"></a>龙即还池声震雷动。<a id="a-Hz"></a>暴风拔木沙石如雨。<a id="a-I0"></a>云雾晦冥军马惊骇。<a id="a-I1"></a>王乃归命三宝请求加护。<a id="a-I2"></a>曰宿殖多福得为人王。<a id="a-I3"></a>威慑强敌统赡部州。<a id="a-I4"></a>今为龙畜所屈。<a id="a-I5"></a>诚乃我之薄福也。<a id="a-I6"></a>愿诸福力于今现前。<a id="a-I7"></a>即于两肩起大烟焰。<a id="a-I8"></a>龙退风静雾卷云开。<a id="a-I9"></a>王令军众人担一石用填龙池。<a id="a-IA"></a>龙王还作婆罗门。<a id="a-IB"></a>重请王曰。<a id="a-IC"></a>我是彼池龙王惧威归命。<a id="a-ID"></a>唯王悲愍赦其前过。<a id="a-IE"></a>王以含育覆焘生灵。<a id="a-IF"></a>如何于我独加恶害。<a id="a-IG"></a>王若杀我。<a id="a-IH"></a>我之与王俱堕恶道。<a id="a-II"></a>王有断命之罪。<a id="a-IJ"></a>我怀怨仇之心。<a id="a-IK"></a>业报皎然善恶明矣。<a id="a-IL"></a>王遂与龙明设要契。<a id="a-IM"></a>后更有犯必不相赦。<a id="a-IN"></a>龙曰。<a id="a-IO"></a>我以恶业受身为龙。<a id="a-IP"></a>龙性猛恶不能自持。<a id="a-IQ"></a>嗔心或起当忘所制。<a id="a-IR"></a>王今更立伽蓝不敢摧毁。<a id="a-IS"></a>每遣一人候望山岭。<a id="a-IT"></a>黑云若起急击揵槌。<a id="a-IU"></a>我闻其声恶心当息。<a id="a-IV"></a>其王于是更修伽蓝建窣堵波。<a id="a-IW"></a>候望云气于今不绝。</p>
  <p id="aIX">闻诸先志曰。<a id="a-IY"></a>窣堵波中有如来骨肉舍利。<a id="a-IZ"></a>可一升余。<a id="a-Ia"></a>神变之事难以详述。<a id="a-Ib"></a>一时中窣堵波内忽有烟起。<a id="a-Ic"></a>少间便出猛焰。<a id="a-Id"></a>时人谓窣堵波已从火烬。<a id="a-Ie"></a>瞻仰良久火灭烟消。<a id="a-If"></a>乃见舍利如白珠幡。<a id="a-Ig"></a>循环表柱宛转而上。<a id="a-Ih"></a>升高云际萦旋而下。</p>
  <p id="aIi">王城西北大河南岸旧王伽蓝。<a id="a-Ij"></a>内有释迦菩萨弱龄龆龀。<a id="a-Ik"></a>长余一寸。<a id="a-Il"></a>其伽蓝东南有一伽蓝。<a id="a-Im"></a>亦名旧王。<a id="a-In"></a>有如来顶骨一片。<a id="a-Io"></a>面广寸余。<a id="a-Ip"></a>其色黄白发孔分明又有如来发。<a id="a-Iq"></a>发色青绀螺旋右萦。<a id="a-Ir"></a>引长尺余。<a id="a-Is"></a>卷可半寸。<a id="a-It"></a>凡此三事。<a id="a-Iu"></a>每至六斋王及大臣散花供养。</p>
  <p id="aIv">顶骨伽蓝西南有旧王妃伽蓝。<a id="a-Iw"></a>中有金铜窣堵波。<a id="a-Ix"></a>高百余尺。<a id="a-Iy"></a>闻诸土俗曰。<a id="a-Iz"></a>其窣堵波中有佛舍利升余。<a id="a-J0"></a>每月十五日。<a id="a-J1"></a>其夜便放圆光。<a id="a-J2"></a>烛耀露盘联晖达曙。<a id="a-J3"></a>其光渐敛入窣堵波。</p>
  <p id="aJ4">城西南有比罗娑洛山(唐言象坚)。<a id="a-J5"></a>山神作象形。<a id="a-J6"></a>故曰象坚也。<a id="a-J7"></a>昔如来在世。<a id="a-J8"></a>象坚神奉请世尊及千二百大阿罗汉。<a id="a-J9"></a>山巅有大盘石。<a id="a-JA"></a>如来即之。<a id="a-JB"></a>受神供养。<a id="a-JC"></a>其后无忧王即盘石上起窣堵波。<a id="a-JD"></a>高百余尺。<a id="a-JE"></a>今人谓之象坚窣堵波也。<a id="a-JF"></a>亦云中有如来舍利可一升余。</p>
  <p id="aJG">象坚窣堵波北山岩下有一龙泉。<a id="a-JH"></a>是如来受神饭已。<a id="a-JI"></a>及阿罗汉于中漱口嚼杨枝。<a id="a-JJ"></a>因即种根。<a id="a-JK"></a>今为茂林。<a id="a-JL"></a>后人于此建立伽蓝名鞞铎佉(唐言嚼杨枝)</p>
  <p id="aJM">自此东行六百余里。<a id="a-JN"></a>山谷接连峰岩峭峻。<a id="a-JO"></a>越黑岭入北印度境至滥波国(北印度境)</p>
 </body>
</html>