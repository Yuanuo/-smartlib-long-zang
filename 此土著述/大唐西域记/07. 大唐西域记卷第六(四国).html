<!doctype html>
<html id="z3IBWgA1Q5" data-ver="1057">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第六(四国)</h1>
  <p id="a2">室罗伐悉底国 劫比罗伐窣堵国 蓝摩国 拘尸那揭罗国。</p>
  <p id="a3">室罗伐悉底国。<a id="a-4"></a>周六千余里。<a id="a-5"></a>都城荒顿疆场无纪。<a id="a-6"></a>宫城故基周二十余里。<a id="a-7"></a>虽多荒圮尚有居人。<a id="a-8"></a>谷稼丰气序和。<a id="a-9"></a>风俗淳质笃学好福。<a id="a-A"></a>伽蓝数百。<a id="a-B"></a>圮坏良多。<a id="a-C"></a>僧徒寡少学正量部。<a id="a-D"></a>天祠百所。<a id="a-E"></a>外道甚多。</p>
  <p id="aF">此则如来在世之时。<a id="a-G"></a>钵逻犀那恃多王(唐言胜军。<a id="a-H"></a>旧曰波斯匿讹略也)所治国都也。<a id="a-I"></a>故宫城内有故基。<a id="a-J"></a>胜军王殿余趾也。<a id="a-K"></a>次东不远有一故基。<a id="a-L"></a>上建小窣堵波。<a id="a-M"></a>昔胜军王为如来所建大法堂也。</p>
  <p id="aN">法堂侧不远故基。<a id="a-O"></a>上有窣堵波。<a id="a-P"></a>是佛姨母钵逻阇钵底(唐言生主。<a id="a-Q"></a>旧云波阇波提讹也)苾刍尼精舍。<a id="a-R"></a>胜军王之所建立。<a id="a-S"></a>次东窣堵波是苏达多(唐言善施旧曰须达讹也)故宅也。</p>
  <p id="aT">善施长者宅侧有大窣堵波。<a id="a-U"></a>是鸯窭利摩罗(唐言指鬘。<a id="a-V"></a>旧曰央掘摩罗讹也)舍邪之处。<a id="a-W"></a>鸯窭利摩罗者。<a id="a-X"></a>室罗伐悉底之凶人也。<a id="a-Y"></a>作害生灵为暴城国。<a id="a-Z"></a>杀人取指冠首为鬘。<a id="a-a"></a>将欲害母以充指数。<a id="a-b"></a>世尊悲愍方行导化。<a id="a-c"></a>遥见世尊窃自喜曰。<a id="a-d"></a>我今生天必矣。<a id="a-e"></a>先师有教遗言在兹。<a id="a-f"></a>害佛杀母当生梵天。<a id="a-g"></a>谓其母曰。<a id="a-h"></a>老今且止。<a id="a-i"></a>先当害彼大沙门。<a id="a-j"></a>寻即杖剑往逆世尊。<a id="a-k"></a>如来于是徐行而退。<a id="a-l"></a>凶人指鬘疾驱不逮。<a id="a-m"></a>世尊谓曰。<a id="a-n"></a>何守鄙志舍善本激恶源。<a id="a-o"></a>时指鬘闻诲悟所行非。<a id="a-p"></a>因即归命求入法中。<a id="a-q"></a>精勤不怠证罗汉果。</p>
  <p id="ar">城南五六里有逝多林(唐言胜林旧曰只陀讹也)。<a id="a-s"></a>是给孤独园。<a id="a-t"></a>胜军王大臣善施为佛建精舍。<a id="a-u"></a>昔为伽蓝今已荒废。<a id="a-v"></a>东门左右各建石柱。<a id="a-w"></a>高七十余尺。<a id="a-x"></a>左柱镂轮相于其端。<a id="a-y"></a>右柱刻牛形于其上。<a id="a-z"></a>并无忧王之所建也。<a id="a-10"></a>室宇倾圮唯余故基。<a id="a-11"></a>独一甎室岿然独在。<a id="a-12"></a>中有佛像。<a id="a-13"></a>昔者如来升三十三天为母说法之后。<a id="a-14"></a>胜军王闻出爱王刻檀像佛乃造此像。<a id="a-15"></a>善施长者仁而聪敏积而能散。<a id="a-16"></a>拯乏济贫哀孤恤老。<a id="a-17"></a>时美其德号给孤独焉。<a id="a-18"></a>闻佛功德深生尊敬。<a id="a-19"></a>愿建精舍请佛降临。<a id="a-1A"></a>世尊命舍利子随瞻揆焉。<a id="a-1B"></a>唯太子逝多园地爽垲。<a id="a-1C"></a>寻诣太子具以情告太子。<a id="a-1D"></a>戏言金遍乃卖。<a id="a-1E"></a>善施闻之心豁如也。<a id="a-1F"></a>即出藏金随言布地。<a id="a-1G"></a>有少未满。<a id="a-1H"></a>太子请留曰。<a id="a-1I"></a>佛诚良田。<a id="a-1J"></a>宜植善种。<a id="a-1K"></a>即于空地建立精舍。<a id="a-1L"></a>世尊即之告阿难曰。<a id="a-1M"></a>园地善施所买。<a id="a-1N"></a>林树逝多所施。<a id="a-1O"></a>二人同心式崇功业。<a id="a-1P"></a>自今已去应谓此地为逝多林给孤独园。</p>
  <p id="a1Q">给孤独园东北有窣堵波。<a id="a-1R"></a>是如来洗病苾刍处。<a id="a-1S"></a>昔如来之在世也。<a id="a-1T"></a>有病苾刍含苦独处。<a id="a-1U"></a>世尊见而问曰。<a id="a-1V"></a>汝何所苦。<a id="a-1W"></a>汝何独居。<a id="a-1X"></a>曰我性疏懒不耐看病。<a id="a-1Y"></a>故今婴疾无人瞻视。<a id="a-1Z"></a>如来是时愍而告曰。<a id="a-1a"></a>善男子。<a id="a-1b"></a>我今看汝。<a id="a-1c"></a>以手拊摩。<a id="a-1d"></a>病苦皆愈。<a id="a-1e"></a>扶出户外。<a id="a-1f"></a>更易敷蓐亲为盥洗。<a id="a-1g"></a>改着新衣。<a id="a-1h"></a>佛语苾刍。<a id="a-1i"></a>当自勤励。<a id="a-1j"></a>闻诲感恩心悦身豫。</p>
  <p id="a1k">给孤独园西北有小窣堵波。<a id="a-1l"></a>是没特伽罗子运神通力。<a id="a-1m"></a>举舍利子衣带不动之处。<a id="a-1n"></a>昔佛在无热恼池人天咸集。<a id="a-1o"></a>唯舍利子不时从会。<a id="a-1p"></a>佛命没特伽罗往召来集。<a id="a-1q"></a>没特伽罗承命而往。<a id="a-1r"></a>舍利子补护法衣。<a id="a-1s"></a>没特伽罗曰。<a id="a-1t"></a>世尊今在无热恼池命我召尔。<a id="a-1u"></a>舍利子曰。<a id="a-1v"></a>且止须我补竟与子偕行。<a id="a-1w"></a>没特伽罗曰。<a id="a-1x"></a>若不速行欲运神力举尔石室至大会所。<a id="a-1y"></a>舍利子乃解衣带置地曰若举此带。<a id="a-1z"></a>我身或动。<a id="a-20"></a>时没特伽罗运大神通举带不动。<a id="a-21"></a>地为之震。<a id="a-22"></a>因以神足还诣佛所见舍利子已在会坐。<a id="a-23"></a>没特伽罗俯而叹曰。<a id="a-24"></a>乃今以知神通之力。<a id="a-25"></a>不如智慧之力矣。</p>
  <p id="a26">举带窣堵波侧不远有井。<a id="a-27"></a>如来在世汲充佛用。<a id="a-28"></a>其侧有窣堵波。<a id="a-29"></a>无忧王之所建也。<a id="a-2A"></a>中有如来舍利、<a id="a-2B"></a>经行之迹、<a id="a-2C"></a>说法之处。<a id="a-2D"></a>并树旌表建窣堵波。<a id="a-2E"></a>冥只警卫灵瑞间起。<a id="a-2F"></a>或鼓天乐或闻神香。<a id="a-2G"></a>景福之祥难以备叙。</p>
  <p id="a2H">伽蓝后不远。<a id="a-2I"></a>是外道梵志杀淫女以谤佛处。<a id="a-2J"></a>如来十力无畏一切种智。<a id="a-2K"></a>人天宗仰圣贤遵奉。<a id="a-2L"></a>时诸外道共相议曰。<a id="a-2M"></a>宜行诡诈众中谤辱。<a id="a-2N"></a>乃诱雇淫女诈为听法。<a id="a-2O"></a>众所知已密而杀之。<a id="a-2P"></a>埋尸树侧称怨告王。<a id="a-2Q"></a>王命求访于逝多园得其尸焉。<a id="a-2R"></a>是时外道高声唱言。<a id="a-2S"></a>乔答摩大沙门常称戒忍。<a id="a-2T"></a>今私此女杀而灭口。<a id="a-2U"></a>既淫既杀。<a id="a-2V"></a>何戒何忍。<a id="a-2W"></a>诸天空中随声唱曰。<a id="a-2X"></a>外道凶人为此谤耳。</p>
  <p id="a2Y">伽蓝东百余步有大深坑。<a id="a-2Z"></a>是提婆达多欲以毒药害佛。<a id="a-2a"></a>生身陷入地狱处。<a id="a-2b"></a>提婆达多(唐言天授)。<a id="a-2c"></a>斛饭王之子也。<a id="a-2d"></a>精勤十二年已诵持八万法藏。<a id="a-2e"></a>后为利故求学神通亲近恶友。<a id="a-2f"></a>共相议曰。<a id="a-2g"></a>我相三十减佛未几。<a id="a-2h"></a>大众围绕何异如来。<a id="a-2i"></a>思惟是已即事破僧。<a id="a-2j"></a>舍利子。<a id="a-2k"></a>没特伽罗子。<a id="a-2l"></a>奉佛指告承佛威神说法诲喻。<a id="a-2m"></a>僧复和合。<a id="a-2n"></a>提婆达多恶心不舍。<a id="a-2o"></a>以恶毒药置指爪中。<a id="a-2p"></a>欲因作礼以伤害佛。<a id="a-2q"></a>方行此谋自远而来至于此也。<a id="a-2r"></a>地遂坼焉。<a id="a-2s"></a>生陷地狱。</p>
  <p id="a2t">其南复有大坑瞿伽梨苾刍毁谤如来。<a id="a-2u"></a>生身陷入地狱。</p>
  <p id="a2v">瞿伽梨陷坑南八百余步有大深坑。<a id="a-2w"></a>是战遮婆罗门女毁谤如来。<a id="a-2x"></a>生身陷入地狱之处。<a id="a-2y"></a>佛为人天说诸法要。<a id="a-2z"></a>有外道弟子。<a id="a-30"></a>遥见世尊大众恭敬。<a id="a-31"></a>便自念曰。<a id="a-32"></a>要于今日辱乔答摩。<a id="a-33"></a>败其善誉当令我师独擅芳声。<a id="a-34"></a>乃怀系木盂至给孤独园。<a id="a-35"></a>于大众中扬声唱曰。<a id="a-36"></a>此说法人与我私通。<a id="a-37"></a>腹中之子乃释种也。<a id="a-38"></a>邪见者莫不信。<a id="a-39"></a>然贞固者知为讪谤。<a id="a-3A"></a>时天帝释欲除疑故。<a id="a-3B"></a>化为白鼠啮断盂系。<a id="a-3C"></a>系断之声震动大众。<a id="a-3D"></a>凡诸见闻增深喜悦。<a id="a-3E"></a>众中一人起持木盂。<a id="a-3F"></a>示彼女曰。<a id="a-3G"></a>是汝儿耶。<a id="a-3H"></a>是时也地自开坼。<a id="a-3I"></a>全身坠陷入无间狱。<a id="a-3J"></a>具受其殃。<a id="a-3K"></a>凡此三坑洞无涯底。<a id="a-3L"></a>秋夏霖雨沟池泛溢。<a id="a-3M"></a>而此深坑尝无水止。</p>
  <p id="a3N">伽蓝东六七十步有一精舍。<a id="a-3O"></a>高六十余尺。<a id="a-3P"></a>中有佛像东面而坐。<a id="a-3Q"></a>如来在昔于此与诸外道论议。<a id="a-3R"></a>次东有天祠量等精舍日旦流光。<a id="a-3S"></a>天祠之影不蔽精舍。<a id="a-3T"></a>日将落照。<a id="a-3U"></a>精舍之阴遂覆天祠。</p>
  <p id="a3V">影覆精舍东三四里有窣堵波。<a id="a-3W"></a>是尊者舍利子与外道论议处。<a id="a-3X"></a>初善施长者买逝多太子园。<a id="a-3Y"></a>欲为如来建立精舍。<a id="a-3Z"></a>时尊者舍利子随长者而瞻揆。<a id="a-3a"></a>外道六师求角神力。<a id="a-3b"></a>舍利子随事摄化应物降伏。</p>
  <p id="a3c">其侧精舍前建窣堵波。<a id="a-3d"></a>如来于此摧诸外道。<a id="a-3e"></a>又受毗舍佉母请。</p>
  <p id="a3f">受请窣堵波南。<a id="a-3g"></a>是毗卢释迦王(旧曰毗琉离主讹也)兴甲兵诛释种。<a id="a-3h"></a>至此见佛归兵之处。<a id="a-3i"></a>毗卢释迦王嗣位之后。<a id="a-3j"></a>追怨前辱兴甲兵动大众。<a id="a-3k"></a>部署已毕申命方行。<a id="a-3l"></a>时有苾刍闻以白佛。<a id="a-3m"></a>世尊于是坐枯树下。<a id="a-3n"></a>毗卢释迦王遥见世尊下乘礼敬。<a id="a-3o"></a>退立言曰。<a id="a-3p"></a>茂树扶疏何故不坐。<a id="a-3q"></a>枯株朽檗而乃游止。<a id="a-3r"></a>世尊告曰。<a id="a-3s"></a>宗族者枝叶也。<a id="a-3t"></a>枝叶将危庇荫何在。<a id="a-3u"></a>王曰。<a id="a-3v"></a>世尊为宗亲耳。<a id="a-3w"></a>可以回驾。<a id="a-3x"></a>于是睹圣感怀还军返国。</p>
  <p id="a3y">还军之侧有窣堵波。<a id="a-3z"></a>是释女被戮处。<a id="a-40"></a>毗卢释迦王诛释克胜。<a id="a-41"></a>简五百女充实宫闱。<a id="a-42"></a>释女愤恚怨言不逊。<a id="a-43"></a>詈其王家人之子也。<a id="a-44"></a>王闻发怒命令诛戮。<a id="a-45"></a>执法者奉王教。<a id="a-46"></a>刖其手足投诸坑阱。<a id="a-47"></a>时诸释女含苦称佛。<a id="a-48"></a>世尊圣鉴照其苦毒。<a id="a-49"></a>告命苾刍摄衣而往。<a id="a-4A"></a>为诸释女说微妙法。<a id="a-4B"></a>所谓羁缠五欲流转三途。<a id="a-4C"></a>恩爱别离生死长远。<a id="a-4D"></a>时诸释女闻佛指诲。<a id="a-4E"></a>远尘离垢得法眼净。<a id="a-4F"></a>同时命终俱生天上。<a id="a-4G"></a>时天帝释化作婆罗门。<a id="a-4H"></a>收骸火葬。<a id="a-4I"></a>后人记焉。</p>
  <p id="a4J">诛释窣堵波侧不远有大涸池。<a id="a-4K"></a>是毗卢释迦王陷身入地狱处。<a id="a-4L"></a>世尊观释女已。<a id="a-4M"></a>还给孤独园告诸苾刍。<a id="a-4N"></a>今毗卢释迦王却后七日为火所烧。<a id="a-4O"></a>王闻佛记甚怀惶惧。<a id="a-4P"></a>至第七日安乐无危。<a id="a-4Q"></a>王用欢庆。<a id="a-4R"></a>命诸宫女往至河侧娱游乐饮。<a id="a-4S"></a>犹惧火起鼓棹清流随波泛滥。<a id="a-4T"></a>炽焰飙发焚轻舟坠王身。<a id="a-4U"></a>入无间狱备受诸苦。</p>
  <p id="a4V">伽蓝西北三四里至得眼林。<a id="a-4W"></a>有如来经行之迹。<a id="a-4X"></a>诸圣习定之所。<a id="a-4Y"></a>并树封记建窣堵波。<a id="a-4Z"></a>昔此国群盗五百。<a id="a-4a"></a>横行邑里跋扈城国。<a id="a-4b"></a>胜军王捕获已。<a id="a-4c"></a>抉去其眼弃于深林。<a id="a-4d"></a>群盗苦逼求哀称佛。<a id="a-4e"></a>是时如来在逝多精舍。<a id="a-4f"></a>闻悲声起慈心。<a id="a-4g"></a>清风和畅吹雪山药。<a id="a-4h"></a>满其眼已寻得复明。<a id="a-4i"></a>而见世尊在其前住。<a id="a-4j"></a>发菩提心欢喜顶礼。<a id="a-4k"></a>投杖而去因植根焉。</p>
  <p id="a4l">大城西北六十余里有故城。<a id="a-4m"></a>是贤劫中人寿二万岁时。<a id="a-4n"></a>迦葉波佛本生城也。<a id="a-4o"></a>城南有窣堵波。<a id="a-4p"></a>成正觉已初见父处。<a id="a-4q"></a>城北有窣堵波。<a id="a-4r"></a>有迦葉波佛全身舍利。<a id="a-4s"></a>并无忧王所建也。</p>
  <p id="a4t">从此东南行五百余里至劫比罗伐窣堵国(旧曰迦罗卫国。<a id="a-4u"></a>讹。<a id="a-4v"></a>中印度境)</p>
  <p id="a4w">劫比罗伐窣堵国。<a id="a-4x"></a>周四千余里。<a id="a-4y"></a>空城十数荒芜已甚。<a id="a-4z"></a>王城颓圮周量不详。<a id="a-50"></a>其内宫城周十四五里。<a id="a-51"></a>垒甎而成基迹峻固。<a id="a-52"></a>空荒久远人里稀旷。<a id="a-53"></a>无大君长城各立主。<a id="a-54"></a>土地良沃稼穑时播。<a id="a-55"></a>气序无愆风俗和畅。<a id="a-56"></a>伽蓝故基千有余所。<a id="a-57"></a>而宫城之侧有一伽蓝。<a id="a-58"></a>僧徒三千余人。<a id="a-59"></a>习学小乘正量部教。<a id="a-5A"></a>天祠两所。<a id="a-5B"></a>异道杂居。</p>
  <p id="a5C">宫城内有故基。<a id="a-5D"></a>净饭王正殿也。<a id="a-5E"></a>上建精舍中作王像。<a id="a-5F"></a>其侧不远有故基。<a id="a-5G"></a>摩诃摩耶(唐言大术)夫人寝殿也。<a id="a-5H"></a>上建精舍。<a id="a-5I"></a>中作夫人之像。<a id="a-5J"></a>其侧精舍是释迦菩萨降神母胎处。<a id="a-5K"></a>中作菩萨降神之像。<a id="a-5L"></a>上座部菩萨以嗢呾罗頞沙荼月三十日夜降神母胎。<a id="a-5M"></a>当此五月十五日。<a id="a-5N"></a>诸部则以此月二十三日夜降母胎。<a id="a-5O"></a>当此五月八日。<a id="a-5P"></a>菩萨降神东北有窣堵波。<a id="a-5Q"></a>阿私多仙相太子处。<a id="a-5R"></a>菩萨诞灵之日。<a id="a-5S"></a>嘉祥辐凑。<a id="a-5T"></a>时净饭王召诸相师。<a id="a-5U"></a>而告之曰。<a id="a-5V"></a>此子生也善恶何若。<a id="a-5W"></a>宜悉乃正明言以对。<a id="a-5X"></a>曰依先圣之记考吉祥之应。<a id="a-5Y"></a>在家作转轮圣王。<a id="a-5Z"></a>舍家当成等正觉。<a id="a-5a"></a>是时阿私多仙自远而至。<a id="a-5b"></a>叩门请见。<a id="a-5c"></a>王甚庆悦。<a id="a-5d"></a>躬迎礼敬。<a id="a-5e"></a>请就宝座曰。<a id="a-5f"></a>不意大仙今日降顾。<a id="a-5g"></a>仙曰。<a id="a-5h"></a>我在天宫安居宴坐。<a id="a-5i"></a>忽见诸天群从蹈舞。<a id="a-5j"></a>我时问言。<a id="a-5k"></a>何悦豫之甚也。<a id="a-5l"></a>曰大仙当知。<a id="a-5m"></a>赡部洲中释种净饭王第一夫人今产太子。<a id="a-5n"></a>当证三菩提圆明一切智。<a id="a-5o"></a>我闻是语故来瞻仰。<a id="a-5p"></a>所悲朽耄不遭圣化。</p>
  <p id="a5q">城南门有窣堵波。<a id="a-5r"></a>是太子与诸释角力掷象之处。<a id="a-5s"></a>太子伎艺多能独拔伦匹。<a id="a-5t"></a>净饭大王怀庆将返。<a id="a-5u"></a>仆夫驭象方欲出城。<a id="a-5v"></a>提婆达多素负强力。<a id="a-5w"></a>自外而入。<a id="a-5x"></a>问驭者曰。<a id="a-5y"></a>严驾此象其谁欲乘。<a id="a-5z"></a>曰太子将还故往奉驭。<a id="a-60"></a>提婆达多发愤。<a id="a-61"></a>引象批其颡蹴其臆。<a id="a-62"></a>僵仆塞路。<a id="a-63"></a>杜绝行途无能转移。<a id="a-64"></a>人众填塞。<a id="a-65"></a>难陀后至而问之曰。<a id="a-66"></a>谁死此象。<a id="a-67"></a>曰提婆达多。<a id="a-68"></a>即曳之避路。<a id="a-69"></a>太子至。<a id="a-6A"></a>又问曰。<a id="a-6B"></a>谁为不善害此象耶。<a id="a-6C"></a>曰提婆达多害以杜门。<a id="a-6D"></a>难陀引之开径。<a id="a-6E"></a>太子乃举象高掷越度城堑。<a id="a-6F"></a>其象堕地为大深坑。<a id="a-6G"></a>土俗相传为象堕坑也。<a id="a-6H"></a>其侧精舍中作太子像其侧又有精舍。<a id="a-6I"></a>太子妃寝宫也。<a id="a-6J"></a>中作耶输陀罗并有罗怙罗像。<a id="a-6K"></a>宫侧精舍作受业之像。<a id="a-6L"></a>太子学堂故基也。</p>
  <p id="a6M">城东南隅有一精舍。<a id="a-6N"></a>中作太子乘白马凌虚之像。<a id="a-6O"></a>是踰城处也。<a id="a-6P"></a>城四门外各有精舍。<a id="a-6Q"></a>中作老病死人沙门之像。<a id="a-6R"></a>是太子游观睹相增怀。<a id="a-6S"></a>深厌尘俗。<a id="a-6T"></a>于此感悟。<a id="a-6U"></a>命仆回驾。</p>
  <p id="a6V">城南行五十余里至故城。<a id="a-6W"></a>有窣堵波。<a id="a-6X"></a>是贤劫中人寿六万岁时。<a id="a-6Y"></a>迦罗迦村驮佛本生城也。<a id="a-6Z"></a>城南不远有窣堵波。<a id="a-6a"></a>成正觉已见父之处。<a id="a-6b"></a>城东南窣堵波。<a id="a-6c"></a>有彼如来遗身舍利。<a id="a-6d"></a>前建石柱。<a id="a-6e"></a>高三十余尺。<a id="a-6f"></a>上刻师子之像。<a id="a-6g"></a>傍记寂灭之事。<a id="a-6h"></a>无忧王建焉。</p>
  <p id="a6i">迦罗迦村驮佛城东北行三十余里至故大城。<a id="a-6j"></a>中有窣堵波。<a id="a-6k"></a>是贤劫中人寿四万岁时。<a id="a-6l"></a>迦诺迦牟尼佛本生城也。<a id="a-6m"></a>东北不远有窣堵波。<a id="a-6n"></a>成正觉已度父之处。<a id="a-6o"></a>次北窣堵波。<a id="a-6p"></a>有彼如来遗身舍利。<a id="a-6q"></a>前建石柱。<a id="a-6r"></a>高二十余尺。<a id="a-6s"></a>上刻师子之像。<a id="a-6t"></a>傍记寂灭之事。<a id="a-6u"></a>无忧王建也。</p>
  <p id="a6v">城东北四十余里有窣堵波。<a id="a-6w"></a>是太子坐树阴观耕田。<a id="a-6x"></a>于此习定而得离欲。<a id="a-6y"></a>净饭王见太子坐树阴入寂定。<a id="a-6z"></a>日光迥照树影不移。<a id="a-70"></a>心知灵圣更深珍敬。</p>
  <p id="a71">大城西北有数百千窣堵波。<a id="a-72"></a>释种诛死处也。<a id="a-73"></a>毗卢释迦王既克诸释。<a id="a-74"></a>虏其族类得九千九百九十万人。<a id="a-75"></a>并从杀戮。<a id="a-76"></a>积尸如莽流血成池。<a id="a-77"></a>天警人心收骸瘗葬。</p>
  <p id="a78">诛释西南有四小窣堵波。<a id="a-79"></a>四释种拒军处。<a id="a-7A"></a>初胜军王嗣位也。<a id="a-7B"></a>求婚释种。<a id="a-7C"></a>释种鄙其非类。<a id="a-7D"></a>谬以家人之女。<a id="a-7E"></a>重礼娉焉。<a id="a-7F"></a>胜军王立为正后。<a id="a-7G"></a>其产子男是为毗卢释迦王。<a id="a-7H"></a>毗卢释迦欲就舅氏请益受业。<a id="a-7I"></a>至此城南见新讲堂。<a id="a-7J"></a>即中憩驾。<a id="a-7K"></a>诸释闻之逐而詈曰。<a id="a-7L"></a>卑贱婢子敢居此室。<a id="a-7M"></a>此室诸释建也。<a id="a-7N"></a>拟佛居焉。<a id="a-7O"></a>毗卢释迦嗣位之后。<a id="a-7P"></a>追复先辱便兴甲兵至此屯军。<a id="a-7Q"></a>释种四人躬耕畎亩。<a id="a-7R"></a>便即抗拒兵寇退散。<a id="a-7S"></a>已而入城。<a id="a-7T"></a>族人以为承轮王之祚胤。<a id="a-7U"></a>为法王之宗子。<a id="a-7V"></a>敢行凶暴安忍杀害。<a id="a-7W"></a>污辱宗门绝亲远放。<a id="a-7X"></a>四人被逐北趣雪山。<a id="a-7Y"></a>一为乌仗那国王。<a id="a-7Z"></a>一为梵衍那国王。<a id="a-7a"></a>一为呬摩呾罗国王。<a id="a-7b"></a>一为商弥国王。<a id="a-7c"></a>奕世传业苗裔不绝。</p>
  <p id="a7d">城南三四里尼拘律树林有窣堵波。<a id="a-7e"></a>无忧王建也。<a id="a-7f"></a>释迦如来成正觉已。<a id="a-7g"></a>还国见父王为说法处。<a id="a-7h"></a>净饭王知如来降魔军已游行化导。<a id="a-7i"></a>情怀渴仰思得礼敬。<a id="a-7j"></a>乃命使请如来曰。<a id="a-7k"></a>昔期成佛当还本生。<a id="a-7l"></a>斯言在耳时来降趾。<a id="a-7m"></a>使至佛所具宣王意。<a id="a-7n"></a>如来告曰。<a id="a-7o"></a>却后七日当还本生。<a id="a-7p"></a>使臣还以白王。<a id="a-7q"></a>净饭王乃告命臣庶洒扫衢路储积华香。<a id="a-7r"></a>与诸群臣四十里外伫驾奉迎。<a id="a-7s"></a>是时如来与大众俱。<a id="a-7t"></a>八金刚周卫。<a id="a-7u"></a>四天王前导。<a id="a-7v"></a>帝释与欲界天侍左。<a id="a-7w"></a>梵王与色界天侍右。<a id="a-7x"></a>诸苾刍僧列在其后。<a id="a-7y"></a>维佛在众如月映星。<a id="a-7z"></a>威神动三界。<a id="a-80"></a>光明踰七曜。<a id="a-81"></a>步虚空至生国。<a id="a-82"></a>王与从臣礼敬已毕。<a id="a-83"></a>俱共还国。<a id="a-84"></a>止尼拘卢陀僧伽蓝。<a id="a-85"></a>其侧不远有窣堵波。<a id="a-86"></a>是如来于大树下东面而坐。<a id="a-87"></a>受姨母金缕袈裟。<a id="a-88"></a>次此窣堵波。<a id="a-89"></a>是如来于此度八王子及五百释种。</p>
  <p id="a8A">城东门内路左有窣堵波。<a id="a-8B"></a>昔一切义成太子。<a id="a-8C"></a>于此习诸技艺。<a id="a-8D"></a>门外有自在天祠。<a id="a-8E"></a>祠中石天像。<a id="a-8F"></a>危然起势。<a id="a-8G"></a>是太子在襁褓中所入祠也。<a id="a-8H"></a>净饭王自腊伐尼国迎太子还也。<a id="a-8I"></a>途次天祠。<a id="a-8J"></a>王曰。<a id="a-8K"></a>此天祠多灵鉴。<a id="a-8L"></a>诸释童稚求祐必效。<a id="a-8M"></a>宜将太子至彼修敬。<a id="a-8N"></a>是时傅母抱而入祠。<a id="a-8O"></a>其石天像起迎太子。<a id="a-8P"></a>太子已出天像复坐。</p>
  <p id="a8Q">城南门外路左有窣堵波。<a id="a-8R"></a>是太子与诸释角艺射铁鼓。<a id="a-8S"></a>从此东南三十余里有小窣堵波。<a id="a-8T"></a>其侧有泉。<a id="a-8U"></a>泉流澄镜。<a id="a-8V"></a>是太子与诸释引强校能。<a id="a-8W"></a>弦矢既分穿鼓过表。<a id="a-8X"></a>至池没羽因涌清流。<a id="a-8Y"></a>时俗相传谓之箭泉。<a id="a-8Z"></a>夫有疾病饮沐多愈。<a id="a-8a"></a>远方之人持泥以归。<a id="a-8b"></a>随其所苦渍以涂额。<a id="a-8c"></a>灵神冥卫多蒙痊愈。</p>
  <p id="a8d">箭泉东北行八九十里至腊伐尼林。<a id="a-8e"></a>有释种浴池。<a id="a-8f"></a>澄清皎镜杂华弥漫。<a id="a-8g"></a>其北二十四五步有无忧华树。<a id="a-8h"></a>今已枯悴。<a id="a-8i"></a>菩萨诞灵之处。<a id="a-8j"></a>菩萨以吠舍佉月后半八日。<a id="a-8k"></a>当此三月八日。<a id="a-8l"></a>上座部则曰。<a id="a-8m"></a>以吠舍佉月后半十五日。<a id="a-8n"></a>当此三月十五日。<a id="a-8o"></a>次东窣堵波。<a id="a-8p"></a>无忧王所建。<a id="a-8q"></a>二龙浴太子处也。<a id="a-8r"></a>菩萨生已不扶而行于四方各七步。<a id="a-8s"></a>而自言曰。<a id="a-8t"></a>天上天下唯我独尊。<a id="a-8u"></a>今兹而往生分已尽。<a id="a-8v"></a>随足所蹈出大莲花。<a id="a-8w"></a>二龙踊出住虚空中而各吐水。<a id="a-8x"></a>一冷一暖以浴太子。</p>
  <p id="a8y">浴太子窣堵波东有二清泉。<a id="a-8z"></a>傍建二窣堵波。<a id="a-90"></a>是二龙从地踊出之处。<a id="a-91"></a>菩萨生已支属宗亲莫不奔驰求水盥浴。<a id="a-92"></a>夫人之前二泉涌出。<a id="a-93"></a>一冷一暖遂以浴洗。<a id="a-94"></a>其南窣堵波。<a id="a-95"></a>是天帝释捧接菩萨处。<a id="a-96"></a>菩萨初出胎也。<a id="a-97"></a>天帝释以妙天衣跪接菩萨。<a id="a-98"></a>次有四窣堵波。<a id="a-99"></a>是四天王抱持菩萨处也。<a id="a-9A"></a>菩萨从右胁生已。<a id="a-9B"></a>四大天王以金色氎衣捧菩萨置金机上。<a id="a-9C"></a>至母前曰。<a id="a-9D"></a>夫人诞斯福子诚可欢庆。<a id="a-9E"></a>诸天尚喜况世人乎。</p>
  <p id="a9F">四天王捧太子窣堵波侧不远有大石柱。<a id="a-9G"></a>上作马像。<a id="a-9H"></a>无忧王之所建也。<a id="a-9I"></a>后为恶龙霹雳其柱中折仆地。<a id="a-9J"></a>傍有小河东南流。<a id="a-9K"></a>土俗号曰油河。<a id="a-9L"></a>是摩耶夫人产孕已。<a id="a-9M"></a>天化此池光润澄净。<a id="a-9N"></a>欲令夫人取以沐浴除去风虚。<a id="a-9O"></a>今变为水。<a id="a-9P"></a>其流尚腻。<a id="a-9Q"></a>从此东行旷野荒林中二百余里至蓝摩国(中印度境)</p>
  <p id="a9R">蓝摩国。<a id="a-9S"></a>空荒岁久疆场无纪。<a id="a-9T"></a>城邑丘墟居人稀旷。</p>
  <p id="a9U">故城东南有甎窣堵波。<a id="a-9V"></a>高减百尺。<a id="a-9W"></a>昔者如来入寂灭已。<a id="a-9X"></a>此国先王分得舍利。<a id="a-9Y"></a>持归本国。<a id="a-9Z"></a>式遵崇建。<a id="a-9a"></a>灵异间起神光时烛。</p>
  <p id="a9b">窣堵波侧有一清池。<a id="a-9c"></a>龙每出游变形蛇服。<a id="a-9d"></a>右旋宛转绕窣堵波。<a id="a-9e"></a>野象群行采花以散。<a id="a-9f"></a>冥力警察初无间替。<a id="a-9g"></a>昔无忧王之分建窣堵波也。<a id="a-9h"></a>七国所建咸已开发。<a id="a-9i"></a>至于此国方欲兴功。<a id="a-9j"></a>而此池龙恐见陵夺。<a id="a-9k"></a>乃变作婆罗门前叩象曰。<a id="a-9l"></a>大王情流佛法广树福田。<a id="a-9m"></a>敢请纡驾降临我宅。<a id="a-9n"></a>王曰。<a id="a-9o"></a>尔家安在为近远乎。<a id="a-9p"></a>婆罗门曰。<a id="a-9q"></a>我此池之龙王也。<a id="a-9r"></a>承大王欲建胜福敢来请谒。<a id="a-9s"></a>王受其请遂入龙宫。<a id="a-9t"></a>坐久之。<a id="a-9u"></a>龙进曰。<a id="a-9v"></a>我惟恶业受此龙身。<a id="a-9w"></a>供养舍利冀消罪咎。<a id="a-9x"></a>愿王躬往观而礼敬。<a id="a-9y"></a>无忧王见已惧然谓曰。<a id="a-9z"></a>凡诸供养之具非人间所有也。<a id="a-A0"></a>龙曰。<a id="a-A1"></a>若然者愿无废毁。<a id="a-A2"></a>无忧王自度力非其畴。<a id="a-A3"></a>遂不开发。<a id="a-A4"></a>出池之所今有封记。</p>
  <p id="aA5">窣堵波侧不远有一伽蓝。<a id="a-A6"></a>僧众鲜矣。<a id="a-A7"></a>清肃皎然。<a id="a-A8"></a>而以沙弥总任众务。<a id="a-A9"></a>远方僧至礼遇弥隆。<a id="a-AA"></a>必留三日供养四事。<a id="a-AB"></a>闻诸先志曰。<a id="a-AC"></a>昔有苾刍同志相召。<a id="a-AD"></a>自远而至礼窣堵波见诸群象相趋往来。<a id="a-AE"></a>或以牙芟草。<a id="a-AF"></a>或以鼻洒水。<a id="a-AG"></a>各持异华共为供养。<a id="a-AH"></a>时众见已悲叹感怀。<a id="a-AI"></a>有一苾刍便舍具戒。<a id="a-AJ"></a>愿留供养。<a id="a-AK"></a>与众辞曰。<a id="a-AL"></a>我惟多福滥迹僧中。<a id="a-AM"></a>岁月亟淹行业无纪。<a id="a-AN"></a>此窣堵波有佛舍利。<a id="a-AO"></a>圣德冥通群象践洒。<a id="a-AP"></a>遗身此地甘与同群。<a id="a-AQ"></a>得毕余龄诚为幸矣。<a id="a-AR"></a>众告之曰。<a id="a-AS"></a>斯盛事也。<a id="a-AT"></a>吾等垢重智不谋此。<a id="a-AU"></a>随时自爱无亏胜业。<a id="a-AV"></a>亦既离群重申诚愿。<a id="a-AW"></a>欢然独居有终焉之志。<a id="a-AX"></a>于是茸茅为宇引流成池。<a id="a-AY"></a>采掇时花洒扫莹域。<a id="a-AZ"></a>绵历岁序心事无殆。<a id="a-Aa"></a>邻国诸王闻而雅尚。<a id="a-Ab"></a>竞舍财宝共建伽蓝。<a id="a-Ac"></a>因而劝请屈知僧务。<a id="a-Ad"></a>自尔相踵不泯元功。<a id="a-Ae"></a>而以沙弥总知僧事。</p>
  <p id="aAf">沙弥伽蓝东大林中。<a id="a-Ag"></a>行百余里至大窣堵波。<a id="a-Ah"></a>无忧王之所建也。<a id="a-Ai"></a>是太子踰城至此。<a id="a-Aj"></a>解宝衣去缨络。<a id="a-Ak"></a>命仆还处。<a id="a-Al"></a>太子夜半踰城迟明至此。<a id="a-Am"></a>既允宿心。<a id="a-An"></a>乃形言曰。<a id="a-Ao"></a>是我出笼攀去羁锁。<a id="a-Ap"></a>最后释驾之处也。<a id="a-Aq"></a>于天冠中解末尼宝。<a id="a-Ar"></a>命仆夫曰。<a id="a-As"></a>汝持此宝还白父王。<a id="a-At"></a>今兹远遁非苟违离。<a id="a-Au"></a>欲断无常绝诸有漏。<a id="a-Av"></a>阐铎迦(旧曰车匿讹也)曰。<a id="a-Aw"></a>讵有何心空驾而返。<a id="a-Ax"></a>太子善言慰喻感悟而还。<a id="a-Ay"></a>回驾窣堵波东有赡部树。<a id="a-Az"></a>枝叶虽凋枯株尚在。</p>
  <p id="aB0">其傍复有小窣堵波。<a id="a-B1"></a>太子以余宝衣易鹿皮衣处。<a id="a-B2"></a>太子既断发易裳。<a id="a-B3"></a>虽去璎珞尚有天衣。<a id="a-B4"></a>曰斯服太侈如何改易。<a id="a-B5"></a>时净居天化作猎人。<a id="a-B6"></a>服鹿皮衣持弓负羽。<a id="a-B7"></a>太子举其衣而谓曰。<a id="a-B8"></a>欲相贸易愿见允从。<a id="a-B9"></a>猎人曰善。<a id="a-BA"></a>太子解其上服授与猎人。<a id="a-BB"></a>猎人得已还复天身。<a id="a-BC"></a>持所得衣凌虚而去。</p>
  <p id="aBD">太子易衣侧不远有窣堵波。<a id="a-BE"></a>无忧王之所建也。<a id="a-BF"></a>是太子剃发处。<a id="a-BG"></a>太子从阐铎迦取刀自断其发。<a id="a-BH"></a>天帝释接上天宫以为供养。<a id="a-BI"></a>时净居天子化作剃发人。<a id="a-BJ"></a>执持铦刀徐步而至。<a id="a-BK"></a>太子谓曰。<a id="a-BL"></a>能剃发乎。<a id="a-BM"></a>幸为我净之。<a id="a-BN"></a>化人受命遂为剃发。<a id="a-BO"></a>踰城出家时亦不定。<a id="a-BP"></a>或云菩萨年十九。<a id="a-BQ"></a>或曰二十九。<a id="a-BR"></a>以吠舍佉月后半八日踰城出家。<a id="a-BS"></a>当此三月八日。<a id="a-BT"></a>或云以吠舍佉月后半十五日。<a id="a-BU"></a>当此三月十五日。</p>
  <p id="aBV">太子剃发窣堵波东南旷野中行百八九十里至尼拘卢陀林。<a id="a-BW"></a>有窣堵波。<a id="a-BX"></a>高三十余尺。<a id="a-BY"></a>昔如来寂灭舍利已分。<a id="a-BZ"></a>诸婆罗门无所得获于涅叠般那(唐言焚烧旧云阇维讹也)地。<a id="a-Ba"></a>收余灰炭持至本国。<a id="a-Bb"></a>建此灵基而修供养。<a id="a-Bc"></a>自兹已降奇迹相仍。<a id="a-Bd"></a>疾病之人祈请多愈。</p>
  <p id="aBe">灰炭窣堵波侧故伽蓝中有过去四佛坐及经行遗迹之所。</p>
  <p id="aBf">故伽蓝左右数百窣堵波。<a id="a-Bg"></a>其一大者。<a id="a-Bh"></a>无忧王所建也。<a id="a-Bi"></a>崇基虽陷。<a id="a-Bj"></a>高余百尺。</p>
  <p id="aBk">自此东北大林中行其路艰险经途危阻。<a id="a-Bl"></a>山牛野象群盗猎师。<a id="a-Bm"></a>伺求行旅为害不绝。<a id="a-Bn"></a>出此林已至拘尸那揭罗国(中印度境)</p>
  <p id="aBo">拘尸那揭罗国。<a id="a-Bp"></a>城郭颓毁邑里萧条。<a id="a-Bq"></a>故城甎基周十余里。<a id="a-Br"></a>居人稀旷闾巷荒芜。</p>
  <p id="aBs">城内东北隅有窣堵波。<a id="a-Bt"></a>无忧王所建。<a id="a-Bu"></a>准陀(旧曰纯陀讹也)之故宅也。<a id="a-Bv"></a>宅中有井。<a id="a-Bw"></a>将营献供方乃凿焉。<a id="a-Bx"></a>岁月虽淹水犹清美。</p>
  <p id="aBy">城西北三四里渡阿恃多伐底河(唐言无胜。<a id="a-Bz"></a>此世共称耳旧云阿利罗跋提河讹也。<a id="a-C0"></a>典言谓之尸赖拏伐底河。<a id="a-C1"></a>译曰有金河)。<a id="a-C2"></a>西岸不远至娑罗林。<a id="a-C3"></a>其树类槲而皮青白。<a id="a-C4"></a>叶甚光润四树特高。<a id="a-C5"></a>如来寂灭之所也。<a id="a-C6"></a>其大甎精舍中作如来涅槃之像。<a id="a-C7"></a>北首而卧。<a id="a-C8"></a>傍有窣堵波。<a id="a-C9"></a>无忧王所建。<a id="a-CA"></a>基虽倾陷。<a id="a-CB"></a>尚高二百余尺。<a id="a-CC"></a>前建石柱以记如来寂灭之事。<a id="a-CD"></a>虽有文记不书日月。<a id="a-CE"></a>闻诸先记曰。<a id="a-CF"></a>佛以生年八十吠舍佉月后半十五日入般涅槃。<a id="a-CG"></a>当此三月十五日也。<a id="a-CH"></a>说一切有部。<a id="a-CI"></a>则佛以迦剌底迦月后半八日入般涅槃。<a id="a-CJ"></a>此当九月八日也。<a id="a-CK"></a>自佛涅槃诸部异议。<a id="a-CL"></a>或云千二百余年。<a id="a-CM"></a>或云千三百余年。<a id="a-CN"></a>或云千五百余年。<a id="a-CO"></a>或云已过九百未满千年。</p>
  <p id="aCP">精舍侧不远有窣堵波。<a id="a-CQ"></a>是如来修菩萨行时。<a id="a-CR"></a>为群雉王救火之处。<a id="a-CS"></a>昔于此地有大茂林。<a id="a-CT"></a>毛群羽族巢居穴处。<a id="a-CU"></a>惊风四起猛焰飙急。<a id="a-CV"></a>时有一雉有怀伤愍。<a id="a-CW"></a>鼓濯清流飞空奋洒。<a id="a-CX"></a>时天帝释俯而告曰。<a id="a-CY"></a>汝何守愚虚劳羽翮。<a id="a-CZ"></a>大火方起焚燎林野。<a id="a-Ca"></a>岂汝微躯所能扑灭。<a id="a-Cb"></a>雉曰。<a id="a-Cc"></a>说者为谁。<a id="a-Cd"></a>曰我天帝释耳。<a id="a-Ce"></a>雉曰。<a id="a-Cf"></a>今天帝有大福力无欲不遂。<a id="a-Cg"></a>救灾拯难若指诸掌。<a id="a-Ch"></a>反诘无功其咎安在。<a id="a-Ci"></a>猛火方炽无得多言。<a id="a-Cj"></a>寻复奋飞往趣流水。<a id="a-Ck"></a>天帝遂以掬水泛洒其林。<a id="a-Cl"></a>火灭烟消生类全命。<a id="a-Cm"></a>故今谓之救火窣堵波也。</p>
  <p id="aCn">雉救火侧不远有窣堵波。<a id="a-Co"></a>是如来修菩萨行时。<a id="a-Cp"></a>为鹿救生之处。<a id="a-Cq"></a>乃往古昔此有大林。<a id="a-Cr"></a>火炎中野飞走穷窘。<a id="a-Cs"></a>前有驶流之阨。<a id="a-Ct"></a>后困猛火之难。<a id="a-Cu"></a>莫不沉溺丧弃身命。<a id="a-Cv"></a>其鹿恻隐身据横流穿皮断骨自强拯溺。<a id="a-Cw"></a>蹇兔后至。<a id="a-Cx"></a>忍疲苦而济之。<a id="a-Cy"></a>筋力既竭溺水而死。<a id="a-Cz"></a>诸天收骸起窣堵波。</p>
  <p id="aD0">鹿拯溺西不远有窣堵波。<a id="a-D1"></a>是苏跋陀罗(唐言善贤。<a id="a-D2"></a>旧曰须跋陀罗讹也)入寂灭之处。<a id="a-D3"></a>善贤者本梵志师也。<a id="a-D4"></a>年百二十。<a id="a-D5"></a>耆旧多智闻佛寂灭。<a id="a-D6"></a>至双树间问阿难曰。<a id="a-D7"></a>佛世尊将寂灭。<a id="a-D8"></a>我怀疑滞愿欲请问。<a id="a-D9"></a>阿难曰。<a id="a-DA"></a>佛将涅槃幸无扰也。<a id="a-DB"></a>曰吾闻佛世难遇正法难闻。<a id="a-DC"></a>我有深疑恐无所请。<a id="a-DD"></a>善贤遂入先问佛言。<a id="a-DE"></a>有诸别众自称为师。<a id="a-DF"></a>各有异法垂训导俗。<a id="a-DG"></a>乔答摩(旧曰瞿昙讹略也)能尽知耶。<a id="a-DH"></a>佛言。<a id="a-DI"></a>吾悉深究乃为演说。<a id="a-DJ"></a>善贤闻已心净信解。<a id="a-DK"></a>求入法中受具足戒。<a id="a-DL"></a>如来告曰。<a id="a-DM"></a>汝岂能耶。<a id="a-DN"></a>外道异学修梵行者。<a id="a-DO"></a>当试四岁。<a id="a-DP"></a>观其行察其性。<a id="a-DQ"></a>威仪寂静辞语诚实。<a id="a-DR"></a>则可于我法中净修梵行。<a id="a-DS"></a>在人行耳。<a id="a-DT"></a>斯何难哉。<a id="a-DU"></a>善贤曰。<a id="a-DV"></a>世尊悲愍含济无私。<a id="a-DW"></a>四岁试学三业方顺。<a id="a-DX"></a>佛言。<a id="a-DY"></a>我先已说在人行耳。<a id="a-DZ"></a>于是善贤出家即受具戒。<a id="a-Da"></a>勤励修习身心勇猛。<a id="a-Db"></a>已而于法无疑自身作证。<a id="a-Dc"></a>夜分未久果证罗汉。<a id="a-Dd"></a>诸漏已尽梵行已立。<a id="a-De"></a>不忍见佛入大涅槃。<a id="a-Df"></a>即于众中入火界定。<a id="a-Dg"></a>现神通事而先寂灭。<a id="a-Dh"></a>是为如来最后弟子。<a id="a-Di"></a>乃先灭度。<a id="a-Dj"></a>即昔后渡蹇兔是也。</p>
  <p id="aDk">善贤寂灭侧有窣堵波。<a id="a-Dl"></a>是执金刚躄地之处。<a id="a-Dm"></a>大悲世尊随机利见。<a id="a-Dn"></a>化功已毕入寂灭乐。<a id="a-Do"></a>于双树间北首而卧。<a id="a-Dp"></a>执金刚神密迹力士。<a id="a-Dq"></a>见佛灭度悲恸唱言。<a id="a-Dr"></a>如来舍我入大涅槃。<a id="a-Ds"></a>无归依无覆护。<a id="a-Dt"></a>毒箭深入愁火炽盛。<a id="a-Du"></a>舍金刚杵闷绝躄地。<a id="a-Dv"></a>久而又起悲哀恋慕。<a id="a-Dw"></a>互相谓曰。<a id="a-Dx"></a>生死大海谁作舟楫。<a id="a-Dy"></a>无明长夜谁为灯炬。</p>
  <p id="aDz">金刚躄地侧有窣堵波。<a id="a-E0"></a>是如来寂灭已七日供养之处。<a id="a-E1"></a>如来之将寂灭也。<a id="a-E2"></a>光明普照。<a id="a-E3"></a>人天毕会。<a id="a-E4"></a>莫不悲感。<a id="a-E5"></a>更相谓曰。<a id="a-E6"></a>大觉世尊今将寂灭。<a id="a-E7"></a>众生福尽世间无依。<a id="a-E8"></a>如来右胁卧师子床。<a id="a-E9"></a>告诸大众。<a id="a-EA"></a>勿谓如来毕竟寂灭。<a id="a-EB"></a>法身常住离诸变易。<a id="a-EC"></a>当弃懈怠早求解脱。<a id="a-ED"></a>诸苾刍等歔欷悲恸。<a id="a-EE"></a>时阿泥[打-丁+聿](卢骨反)陀(旧曰阿那律讹也)告诸苾刍。<a id="a-EF"></a>止止勿悲。<a id="a-EG"></a>诸天讥怪。<a id="a-EH"></a>时末罗众供养已讫。<a id="a-EI"></a>欲举金棺诣涅叠般那所。<a id="a-EJ"></a>时阿泥[打-丁+聿]陀告言。<a id="a-EK"></a>且止。<a id="a-EL"></a>诸天欲留七日供养。<a id="a-EM"></a>于是天众持妙天华游虚空赞圣德。<a id="a-EN"></a>各竭诚心共兴供养。</p>
  <p id="aEO">停棺侧有窣堵波。<a id="a-EP"></a>是摩诃摩耶夫人哭佛之处。<a id="a-EQ"></a>如来寂灭棺敛已毕。<a id="a-ER"></a>时阿泥[打-丁+聿]陀上升天宫。<a id="a-ES"></a>告摩耶夫人曰。<a id="a-ET"></a>大圣法王今已寂灭。<a id="a-EU"></a>摩耶闻已悲哽闷绝。<a id="a-EV"></a>与诸天众至双树间见僧伽胝钵及锡杖。<a id="a-EW"></a>拊之号恸绝而复声曰。<a id="a-EX"></a>人天福尽世间眼灭。<a id="a-EY"></a>今此诸物空无有主。<a id="a-EZ"></a>如来圣力金棺自开。<a id="a-Ea"></a>放光明合掌坐。<a id="a-Eb"></a>慰问慈母远来下降。<a id="a-Ec"></a>诸行法尔愿勿深悲。<a id="a-Ed"></a>阿难衔哀而请佛曰。<a id="a-Ee"></a>后世问我将何以对。<a id="a-Ef"></a>曰佛已涅槃。<a id="a-Eg"></a>慈母摩耶自天宫降。<a id="a-Eh"></a>至双树间。<a id="a-Ei"></a>如来为诸不孝众生从金棺起。<a id="a-Ej"></a>合掌说法。</p>
  <p id="aEk">城北渡河三百余步有窣堵波。<a id="a-El"></a>是如来焚身之处。<a id="a-Em"></a>地今黄黑土杂灰炭。<a id="a-En"></a>至诚求请或得舍利。<a id="a-Eo"></a>如来寂灭人天悲感。<a id="a-Ep"></a>七宝为棺千氎缠身。<a id="a-Eq"></a>设香华建幡盖。<a id="a-Er"></a>末罗之众奉舆发引前后导从。<a id="a-Es"></a>北渡金河盛满香油。<a id="a-Et"></a>积多香木纵火以焚。<a id="a-Eu"></a>二[疊*毛]不烧。<a id="a-Ev"></a>一极[打-丁+親]身。<a id="a-Ew"></a>一最覆外。<a id="a-Ex"></a>为诸众生分散舍利。<a id="a-Ey"></a>唯有发爪俨然无损。</p>
  <p id="aEz">焚身侧有窣堵波。<a id="a-F0"></a>如来为大迦葉波现双足处。<a id="a-F1"></a>如来金棺已下香木已积。<a id="a-F2"></a>火烧不然众咸惊骇。<a id="a-F3"></a>阿泥[打-丁+聿]陀言。<a id="a-F4"></a>待迦葉波耳。<a id="a-F5"></a>时大迦葉波与五百弟子。<a id="a-F6"></a>自山林来至拘尸城。<a id="a-F7"></a>问阿难曰。<a id="a-F8"></a>世尊之身可得见耶。<a id="a-F9"></a>阿难曰。<a id="a-FA"></a>千氎缠络重棺周敛。<a id="a-FB"></a>香木已积即事焚烧。<a id="a-FC"></a>是时佛于棺内为出双足。<a id="a-FD"></a>轮相之上见有异色。<a id="a-FE"></a>问阿难曰。<a id="a-FF"></a>何以有此。<a id="a-FG"></a>曰佛初涅槃。<a id="a-FH"></a>人天悲恸。<a id="a-FI"></a>众泪迸染致斯异色。<a id="a-FJ"></a>迦葉波作礼旋绕兴赞。<a id="a-FK"></a>香木自然大火炽盛。<a id="a-FL"></a>故如来寂灭三从棺出。<a id="a-FM"></a>初出臂问阿难治路。<a id="a-FN"></a>次起坐为母说法。<a id="a-FO"></a>后现双足示大迦葉波。</p>
  <p id="aFP">现足侧有窣堵波。<a id="a-FQ"></a>无忧王所建也。<a id="a-FR"></a>是八王分舍利处。<a id="a-FS"></a>前建石柱刻记其事。<a id="a-FT"></a>佛入涅槃后涅叠般那已。<a id="a-FU"></a>诸八国王备四兵至。<a id="a-FV"></a>遣直性婆罗门谓拘尸力士曰。<a id="a-FW"></a>天人导师此国寂灭。<a id="a-FX"></a>故自远来请分舍利。<a id="a-FY"></a>力士曰。<a id="a-FZ"></a>如来降尊即斯下土。<a id="a-Fa"></a>灭世间明导。<a id="a-Fb"></a>丧众生慈父。<a id="a-Fc"></a>如来舍利自当供养。<a id="a-Fd"></a>徒疲道路终无得获。<a id="a-Fe"></a>时诸大王逊辞以来。<a id="a-Ff"></a>既不相允。<a id="a-Fg"></a>重谓之曰。<a id="a-Fh"></a>礼请不从兵威非远。<a id="a-Fi"></a>直性婆罗门扬言曰。<a id="a-Fj"></a>念哉。<a id="a-Fk"></a>大悲世尊忍修福善。<a id="a-Fl"></a>弥历旷劫想所具闻。<a id="a-Fm"></a>今欲相凌此非宜也。<a id="a-Fn"></a>今舍利在此当均八分。<a id="a-Fo"></a>各得供养何至兴兵。<a id="a-Fp"></a>诸力士依其言。<a id="a-Fq"></a>即时均量欲作八分。<a id="a-Fr"></a>帝释谓诸王曰。<a id="a-Fs"></a>天当有分勿恃力竞。<a id="a-Ft"></a>阿那婆答多龙王。<a id="a-Fu"></a>文邻龙王。<a id="a-Fv"></a>医那钵呾罗龙王。<a id="a-Fw"></a>复作是议。<a id="a-Fx"></a>无遗我曹。<a id="a-Fy"></a>若以力者众非敌矣。<a id="a-Fz"></a>直性婆罗门曰。<a id="a-G0"></a>勿諠诤也。<a id="a-G1"></a>宜共分之。<a id="a-G2"></a>即作三分。<a id="a-G3"></a>一诸天。<a id="a-G4"></a>二龙众。<a id="a-G5"></a>三留人间。<a id="a-G6"></a>八国重分。<a id="a-G7"></a>天龙人王莫不悲感。</p>
  <p id="aG8">分舍利窣堵波西南行二百余里。<a id="a-G9"></a>至大邑聚有婆罗门。<a id="a-GA"></a>豪右巨富确乎不杂。<a id="a-GB"></a>学究五明敬崇三宝。<a id="a-GC"></a>接其居侧建立僧坊。<a id="a-GD"></a>穷诸资用备尽珍饰。<a id="a-GE"></a>或有众僧往来中路。<a id="a-GF"></a>殷勤请留罄心供养。<a id="a-GG"></a>或止一宿乃至七日。<a id="a-GH"></a>其后设赏迦王毁坏佛法。<a id="a-GI"></a>众僧绝侣岁月骤淹。<a id="a-GJ"></a>而婆罗门每怀恳恻。<a id="a-GK"></a>经行之次见一沙门。<a id="a-GL"></a>厖眉皓发杖锡而来。<a id="a-GM"></a>婆罗门驰往迎逆。<a id="a-GN"></a>问所从至。<a id="a-GO"></a>请入僧坊。<a id="a-GP"></a>备诸供养。<a id="a-GQ"></a>旦以淳乳煮粥进焉。<a id="a-GR"></a>沙门受已才一哜齿。<a id="a-GS"></a>便即置钵沉吟长息。<a id="a-GT"></a>婆罗门持食跪而问曰。<a id="a-GU"></a>大德慧利随缘幸见临顾。<a id="a-GV"></a>为夕不安耶。<a id="a-GW"></a>为粥不味乎。<a id="a-GX"></a>沙门愍然告曰。<a id="a-GY"></a>吾悲众生福祐渐薄。<a id="a-GZ"></a>斯言且置。<a id="a-Ga"></a>食已方说。<a id="a-Gb"></a>沙门食讫摄衣。<a id="a-Gc"></a>即语婆罗门曰。<a id="a-Gd"></a>向许有说今何无言。<a id="a-Ge"></a>沙门告曰。<a id="a-Gf"></a>吾非忘也。<a id="a-Gg"></a>谈不容易。<a id="a-Gh"></a>事或致疑。<a id="a-Gi"></a>必欲得闻今当略说。<a id="a-Gj"></a>吾向所叹非薄汝粥。<a id="a-Gk"></a>自数百年不尝此味。<a id="a-Gl"></a>昔如来在世我时预从。<a id="a-Gm"></a>在王舍城竹林精舍。<a id="a-Gn"></a>俯清流而涤器。<a id="a-Go"></a>或以澡漱或以盥沐。<a id="a-Gp"></a>嗟乎今之淳乳。<a id="a-Gq"></a>不及古之淡水。<a id="a-Gr"></a>此乃人天福灭使之然也。<a id="a-Gs"></a>婆罗门曰。<a id="a-Gt"></a>然则大德乃亲见佛耶。<a id="a-Gu"></a>沙门曰。<a id="a-Gv"></a>然。<a id="a-Gw"></a>汝岂不闻。<a id="a-Gx"></a>佛子罗怙罗者我身是也。<a id="a-Gy"></a>为护正法未入寂灭说是语已忽然不见。<a id="a-Gz"></a>婆罗门遂以所宿之房。<a id="a-H0"></a>涂香洒扫像设仪肃其敬如在。<a id="a-H1"></a>复大林中行五百余里至婆罗痆(女黠反)斯国(旧曰波罗柰国讹也。<a id="a-H2"></a>中印度境)</p>
 </body>
</html>