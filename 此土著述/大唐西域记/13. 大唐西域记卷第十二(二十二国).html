<!doctype html>
<html id="z3IBWgM1QB" data-ver="1576">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第十二(二十二国)</h1>
  <p id="a2">漕矩吒国 弗栗恃萨傥那国 安呾罗缚国 阔悉多国 活国 瞢揵国 阿利尼国 曷逻胡国 讫栗瑟摩国 钵利曷国 呬摩呾罗国 钵铎创那国 淫薄健国 屈(居勿反)浪拏国 达摩悉铁帝国 尸弃尼国 商弥国 朅盘陀国 乌铩国 佉沙国 斫句迦国 瞿萨旦那国。</p>
  <p id="a3">漕矩吒国。<a id="a-4"></a>周七千余里。<a id="a-5"></a>国大都城号鹤悉那。<a id="a-6"></a>周三十余里。<a id="a-7"></a>或都鹤萨罗城城周三十余里。<a id="a-8"></a>并坚峻险固也。<a id="a-9"></a>山川隐轸畴垄爽垲。<a id="a-A"></a>谷稼时播宿麦滋丰。<a id="a-B"></a>草木扶疏花果茂盛。<a id="a-C"></a>宜郁金香出兴瞿草。<a id="a-D"></a>草生罗摩印度川。<a id="a-E"></a>鹤萨罗城中踊泉流派。<a id="a-F"></a>国人利之以溉田也。<a id="a-G"></a>气序寒烈霜雪繁多。<a id="a-H"></a>人性轻躁情多诡诈。<a id="a-I"></a>好学艺多技术。<a id="a-J"></a>听而不明旦诵数万言。<a id="a-K"></a>文字言辞异于诸国。<a id="a-L"></a>多饰虚谈少成事实。<a id="a-M"></a>虽祀百神敬崇三宝。<a id="a-N"></a>伽蓝数百所。<a id="a-O"></a>僧徒万余人。<a id="a-P"></a>并皆习学大乘法教。<a id="a-Q"></a>今王淳信累叶承统。<a id="a-R"></a>务兴胜福敏而好学。<a id="a-S"></a>无忧王所建窣堵波十余所。<a id="a-T"></a>天祠数十。<a id="a-U"></a>异道杂居。<a id="a-V"></a>但多外道。<a id="a-W"></a>其徒极盛宗事[禾*芻](锡苟反下同)那天。<a id="a-X"></a>其天神昔自迦毕试国阿路猱山。<a id="a-Y"></a>徙居此国南界[禾*芻]那呬罗山中。<a id="a-Z"></a>作威作福为暴为恶。<a id="a-a"></a>信求者遂愿。<a id="a-b"></a>轻蔑者招殃。<a id="a-c"></a>故远近宗仰上下祗惧。<a id="a-d"></a>邻国异俗君臣僚庶。<a id="a-e"></a>每岁嘉辰不期而会。<a id="a-f"></a>或赍金银奇宝。<a id="a-g"></a>或以牛马驯畜。<a id="a-h"></a>竞兴贡奉俱伸诚素。<a id="a-i"></a>所以金银布地羊马满谷。<a id="a-j"></a>无敢觊觎唯修施奉。<a id="a-k"></a>宗事外道克心苦行。<a id="a-l"></a>天神授其咒术。<a id="a-m"></a>外道遵行多效治疗疾病颇蒙痊愈。<a id="a-n"></a>从此北行五百余里至弗栗恃萨傥那国。</p>
  <p id="ao">弗栗恃萨傥那国。<a id="a-p"></a>东西二千余里。<a id="a-q"></a>南北千余里。<a id="a-r"></a>国大都城号护苾那。<a id="a-s"></a>周二十余里。<a id="a-t"></a>土宜风俗同漕矩吒国。<a id="a-u"></a>语言有异。<a id="a-v"></a>气序寒劲人性犷烈。<a id="a-w"></a>王突厥种也。<a id="a-x"></a>深信三宝尚学遵德。<a id="a-y"></a>从此国东北踰山涉川。<a id="a-z"></a>越迦毕试国边城小邑凡数十所。<a id="a-10"></a>至大雪山婆罗犀那大岭。<a id="a-11"></a>岭极崇峻危蹬[敲-高+危]倾。<a id="a-12"></a>蹊径盘迂岩岫回互。<a id="a-13"></a>或入深谷。<a id="a-14"></a>或上高崖。<a id="a-15"></a>盛夏合冻銮冰而度。<a id="a-16"></a>行经三日方至岭上。<a id="a-17"></a>寒风凄烈积雪弥谷。<a id="a-18"></a>行旅经涉莫能伫足。<a id="a-19"></a>飞隼翱翔不能越度。<a id="a-1A"></a>足趾步履然后翻飞。<a id="a-1B"></a>下望诸山若观培塿。<a id="a-1C"></a>赡部洲中斯岭特高。<a id="a-1D"></a>其巅无树唯多石峰。<a id="a-1E"></a>攒立丛倚森然若林。<a id="a-1F"></a>又三日行方得下岭至安呾罗缚国。</p>
  <p id="a1G">安呾罗缚国。<a id="a-1H"></a>睹货逻国故地。<a id="a-1I"></a>周三千余里。<a id="a-1J"></a>国大都城周十四五里。<a id="a-1K"></a>无大君长役属突厥。<a id="a-1L"></a>山阜连属川田隘狭。<a id="a-1M"></a>气序寒烈风雪凄劲。<a id="a-1N"></a>丰稼穑宜花果。<a id="a-1O"></a>人性犷暴俗无纲纪。<a id="a-1P"></a>不知罪福不尚习学。<a id="a-1Q"></a>唯修神祠少信佛法。<a id="a-1R"></a>伽蓝三所。<a id="a-1S"></a>僧徒数十。<a id="a-1T"></a>然皆遵习大众部法。<a id="a-1U"></a>有一窣堵波无忧王建也。<a id="a-1V"></a>从此西北入谷踰岭度诸小城。<a id="a-1W"></a>行四百余里至阔悉多国。</p>
  <p id="a1X">阔悉多国。<a id="a-1Y"></a>睹货逻国故地也。<a id="a-1Z"></a>周减千里。<a id="a-1a"></a>国大都城周十余里。<a id="a-1b"></a>无大君长役属突厥。<a id="a-1c"></a>山多川狭风而且寒。<a id="a-1d"></a>谷稼丰花果盛。<a id="a-1e"></a>人性犷暴俗无法度。<a id="a-1f"></a>伽蓝三所。<a id="a-1g"></a>僧徒鲜少。<a id="a-1h"></a>从此西北。<a id="a-1i"></a>踰山越谷度诸城邑。<a id="a-1j"></a>行三百余里至活国。</p>
  <p id="a1k">活国。<a id="a-1l"></a>睹货逻国故地也。<a id="a-1m"></a>周二千余里。<a id="a-1n"></a>国大都城周二十余里。<a id="a-1o"></a>无别君长役属突厥。<a id="a-1p"></a>上地平坦谷稼时播。<a id="a-1q"></a>草木荣茂花果具繁。<a id="a-1r"></a>气序和畅风俗淳质。<a id="a-1s"></a>人性躁烈衣服毡褐。<a id="a-1t"></a>多信三宝少事诸神。<a id="a-1u"></a>伽蓝十余所。<a id="a-1v"></a>僧徒数百人。<a id="a-1w"></a>大小二乘兼功综习。<a id="a-1x"></a>其王突厥也。<a id="a-1y"></a>管铁门已南诸小国。<a id="a-1z"></a>迁徙鸟居不常其邑。<a id="a-20"></a>从此东入葱岭。<a id="a-21"></a>葱岭者据赡部洲中。<a id="a-22"></a>南接大雪山。<a id="a-23"></a>北至热海千泉。<a id="a-24"></a>西至活国。<a id="a-25"></a>东至乌铩国。<a id="a-26"></a>东西南北各数千里。<a id="a-27"></a>崖岭数百重。<a id="a-28"></a>幽谷险峻恒积冰雪。<a id="a-29"></a>寒风劲烈多出葱。<a id="a-2A"></a>故谓葱岭。<a id="a-2B"></a>又以山崖葱翠。<a id="a-2C"></a>遂以名焉。<a id="a-2D"></a>东行百余里至瞢健国。</p>
  <p id="a2E">瞢健国。<a id="a-2F"></a>睹货逻国故地也。<a id="a-2G"></a>周四百余里。<a id="a-2H"></a>国大都城周十五六里。<a id="a-2I"></a>土宜风俗大同活国。<a id="a-2J"></a>无大君长役属突厥。<a id="a-2K"></a>北至阿利尼国。</p>
  <p id="a2L">阿利尼国。<a id="a-2M"></a>睹货逻国故地也。<a id="a-2N"></a>带缚刍河两岸。<a id="a-2O"></a>周三百余里。<a id="a-2P"></a>国大都城周十四五里。<a id="a-2Q"></a>土宜风俗大同活国。<a id="a-2R"></a>东至曷逻胡国。</p>
  <p id="a2S">曷逻胡国。<a id="a-2T"></a>睹货逻国故地也。<a id="a-2U"></a>北临缚刍河。<a id="a-2V"></a>周二百余里。<a id="a-2W"></a>国大都城周十四五里。<a id="a-2X"></a>土宜风俗大同活国。<a id="a-2Y"></a>从瞢健国东踰峻岭。<a id="a-2Z"></a>越洞谷历数川城。<a id="a-2a"></a>行三百余里至讫栗瑟摩国。</p>
  <p id="a2b">讫栗瑟摩国。<a id="a-2c"></a>睹货逻国故地也。<a id="a-2d"></a>东西十余里。<a id="a-2e"></a>南北三百余里。<a id="a-2f"></a>国大都城周十五六里。<a id="a-2g"></a>土宜风俗大同瞢健国。<a id="a-2h"></a>但其人性暴愚恶有异。<a id="a-2i"></a>北至钵利曷国。</p>
  <p id="a2j">钵利曷国。<a id="a-2k"></a>睹货逻国故地也。<a id="a-2l"></a>东西百余里。<a id="a-2m"></a>南北三百余里。<a id="a-2n"></a>国大都城周二十余里。<a id="a-2o"></a>土宜风俗大同讫栗瑟摩国从讫栗瑟摩国东踰山越川。<a id="a-2p"></a>行三百余里至呬摩呾罗国。</p>
  <p id="a2q">呬摩呾罗国睹货逻国故地也。<a id="a-2r"></a>周三千余里。<a id="a-2s"></a>山川逦迤土地沃壤。<a id="a-2t"></a>宜谷稼多宿麦。<a id="a-2u"></a>百卉滋茂众果具繁。<a id="a-2v"></a>气序寒烈。<a id="a-2w"></a>人性暴急。<a id="a-2x"></a>不识罪福。<a id="a-2y"></a>形貌鄙陋举措威仪。<a id="a-2z"></a>衣毡皮褐颇同突厥。<a id="a-30"></a>其妇人首冠木角。<a id="a-31"></a>高三尺余。<a id="a-32"></a>前有两岐表夫父母。<a id="a-33"></a>上岐表父下岐表母。<a id="a-34"></a>随先丧亡除去一岐。<a id="a-35"></a>舅姑俱没角冠全弃。<a id="a-36"></a>其先强国王释种也。<a id="a-37"></a>葱岭之西多见臣伏。<a id="a-38"></a>境邻突厥。<a id="a-39"></a>遂染其俗。<a id="a-3A"></a>又为侵掠。<a id="a-3B"></a>自守其境。<a id="a-3C"></a>故此国人流离异域。<a id="a-3D"></a>数十坚城各别立主。<a id="a-3E"></a>穹庐毳帐迁徙往来。<a id="a-3F"></a>西接讫栗瑟摩国东谷行二百余里至钵铎创那国。</p>
  <p id="a3G">钵铎创那国。<a id="a-3H"></a>睹货逻国故地也。<a id="a-3I"></a>周二千余里。<a id="a-3J"></a>国大都城据山崖上。<a id="a-3K"></a>周六七里。<a id="a-3L"></a>山川逦迤沙石弥漫。<a id="a-3M"></a>土宜菽麦。<a id="a-3N"></a>多蒱陶胡桃梨柰等果。<a id="a-3O"></a>气序寒烈人性刚猛。<a id="a-3P"></a>俗无礼法不知学艺。<a id="a-3Q"></a>其貌鄙陋多衣毡褐。<a id="a-3R"></a>伽蓝三四所。<a id="a-3S"></a>僧徒寡少。<a id="a-3T"></a>王性淳质深信三宝。<a id="a-3U"></a>从此东南山谷中。<a id="a-3V"></a>行二百余里至淫薄健国。</p>
  <p id="a3W">淫薄健国。<a id="a-3X"></a>睹货逻国故地也。<a id="a-3Y"></a>周千余里国大都城周十余里。<a id="a-3Z"></a>山岭连属川田隘狭。<a id="a-3a"></a>土地所产气序所宜。<a id="a-3b"></a>人性之差同钵铎创那。<a id="a-3c"></a>但言语少异。<a id="a-3d"></a>王性苛暴不明善恶。<a id="a-3e"></a>从此东南踰岭越谷峡路危险。<a id="a-3f"></a>行三百余里至屈(居勿反)浪拏国。</p>
  <p id="a3g">屈浪拏国。<a id="a-3h"></a>睹货逻国故地也。<a id="a-3i"></a>周二千余里。<a id="a-3j"></a>土地山川气序时候。<a id="a-3k"></a>同淫薄健国。<a id="a-3l"></a>俗无法度人性鄙暴。<a id="a-3m"></a>多不营福少信佛法。<a id="a-3n"></a>其貌丑弊多服毡褐。<a id="a-3o"></a>有山岩中多出金精。<a id="a-3p"></a>琢析其石然后得之。<a id="a-3q"></a>伽蓝既少僧徒亦寡。<a id="a-3r"></a>其王淳质敬崇三宝。<a id="a-3s"></a>从此东北登山入谷途路艰险。<a id="a-3t"></a>行五百余里至达摩悉铁帝国(亦名镇侃又谓护蜜)</p>
  <p id="a3u">达摩悉铁帝国。<a id="a-3v"></a>在两山间。<a id="a-3w"></a>睹货逻国故地也。<a id="a-3x"></a>东西千五六百余里。<a id="a-3y"></a>南北广四五里。<a id="a-3z"></a>狭则不踰一里。<a id="a-40"></a>临缚刍河。<a id="a-41"></a>盘纡曲折堆阜高下。<a id="a-42"></a>沙石流漫寒风凄烈。<a id="a-43"></a>唯植麦豆少树林乏花果。<a id="a-44"></a>多出善马。<a id="a-45"></a>马形虽小而耐驰涉。<a id="a-46"></a>俗无礼义。<a id="a-47"></a>人性犷暴。<a id="a-48"></a>形貌鄙陋。<a id="a-49"></a>衣服毡褐。<a id="a-4A"></a>眼多碧绿异于诸国。<a id="a-4B"></a>伽蓝十余所。<a id="a-4C"></a>僧徒寡少。</p>
  <p id="a4D">昏驮多城国之都也。<a id="a-4E"></a>中有伽蓝。<a id="a-4F"></a>此国先王之所建立。<a id="a-4G"></a>疏崖奠谷式建堂宇。<a id="a-4H"></a>此国之先未被佛教但事邪神。<a id="a-4I"></a>数百年前肇弘法化。<a id="a-4J"></a>初此国王爱子婴疾。<a id="a-4K"></a>徒究医术有加无瘳。<a id="a-4L"></a>王乃躬往天祠礼请求救。<a id="a-4M"></a>时彼祠主为神下语。<a id="a-4N"></a>必当痊复良无他虑。<a id="a-4O"></a>王闻喜慰回驾而归。<a id="a-4P"></a>路逢沙门容止可观。<a id="a-4Q"></a>骇其形服问所从至。<a id="a-4R"></a>此沙门者。<a id="a-4S"></a>已证圣果。<a id="a-4T"></a>欲弘佛法故此仪形。<a id="a-4U"></a>而报王曰。<a id="a-4V"></a>我如来弟子。<a id="a-4W"></a>所谓苾刍也。<a id="a-4X"></a>王既忧心。<a id="a-4Y"></a>即先问曰。<a id="a-4Z"></a>我子婴疾生死未分。<a id="a-4a"></a>沙门曰。<a id="a-4b"></a>王先灵可起爱子难济。<a id="a-4c"></a>王曰。<a id="a-4d"></a>天神谓其不死。<a id="a-4e"></a>沙门言。<a id="a-4f"></a>其当终。<a id="a-4g"></a>诡俗之人言何可信。<a id="a-4h"></a>迟至宫中爱子已死。<a id="a-4i"></a>匿不发丧更问神主。<a id="a-4j"></a>犹曰不死疹疾当瘳。<a id="a-4k"></a>王便发怒缚神主而数曰。<a id="a-4l"></a>汝曹群居长恶妄行威福。<a id="a-4m"></a>我子已死尚云当瘳。<a id="a-4n"></a>此而谬惑孰不可忍宜戮神主殄灭灵庙。<a id="a-4o"></a>于是杀神主除神像。<a id="a-4p"></a>投缚刍河回驾而还。<a id="a-4q"></a>又遇沙门见而敬悦。<a id="a-4r"></a>稽首谢曰。<a id="a-4s"></a>曩无明导伫足邪途。<a id="a-4t"></a>浇弊虽久沿革在兹。<a id="a-4u"></a>愿能垂顾降临居室。<a id="a-4v"></a>沙门受请随至中宫。<a id="a-4w"></a>葬子既已谓沙门曰。<a id="a-4x"></a>人世纠纷生死流转。<a id="a-4y"></a>我子婴疾问其去留。<a id="a-4z"></a>神而妄言当必痊差。<a id="a-50"></a>先承指告果无虚说。<a id="a-51"></a>斯则其法可奉。<a id="a-52"></a>唯垂哀愍导此迷徒。<a id="a-53"></a>遂请沙门揆度伽蓝。<a id="a-54"></a>依其规矩而便建立。<a id="a-55"></a>自尔之后佛教方隆。<a id="a-56"></a>故伽蓝中精舍为罗汉建也。</p>
  <p id="a57">伽蓝大精舍中有石佛像。<a id="a-58"></a>像上悬金铜圆盖众宝庄严。<a id="a-59"></a>人有旋绕盖亦随转。<a id="a-5A"></a>人止盖止莫测灵鉴。<a id="a-5B"></a>闻诸耆旧曰。<a id="a-5C"></a>或云圣人愿力所持。<a id="a-5D"></a>或谓机关秘术所致。<a id="a-5E"></a>观其堂宇石壁坚峻。<a id="a-5F"></a>考厥众议莫知实录。<a id="a-5G"></a>踰此国大山北至尸弃尼国。</p>
  <p id="a5H">尸弃尼国。<a id="a-5I"></a>周二千余里。<a id="a-5J"></a>国大都城周五六里。<a id="a-5K"></a>山川连属沙石遍野。<a id="a-5L"></a>多宿麦少谷稼。<a id="a-5M"></a>林树稀疏花果寡少。<a id="a-5N"></a>气序寒烈风俗犷勇。<a id="a-5O"></a>忍于杀戮务于盗窃。<a id="a-5P"></a>不知礼义不识善恶。<a id="a-5Q"></a>迷未来祸福惧现世灾殃。<a id="a-5R"></a>形貌鄙陋皮褐为服。<a id="a-5S"></a>文字同睹货罗国。<a id="a-5T"></a>语言有异。<a id="a-5U"></a>越达摩悉铁帝国大山之南至商弥国。</p>
  <p id="a5V">商弥国。<a id="a-5W"></a>周二千五六百里。<a id="a-5X"></a>山川相间堆阜高下。<a id="a-5Y"></a>谷稼备植菽麦弥丰。<a id="a-5Z"></a>多蒱陶出雌黄。<a id="a-5a"></a>凿崖析石然后得之。<a id="a-5b"></a>山神暴恶屡为灾害。<a id="a-5c"></a>祀祭后入平吉往来。<a id="a-5d"></a>若不祈祷风雹奋发。<a id="a-5e"></a>气序寒风俗急。<a id="a-5f"></a>人性淳质俗无礼义。<a id="a-5g"></a>智谋寡狭伎能浅薄。<a id="a-5h"></a>文字同睹货逻国。<a id="a-5i"></a>语言别异。<a id="a-5j"></a>多衣毡褐。<a id="a-5k"></a>其王释种也。<a id="a-5l"></a>崇重佛法。<a id="a-5m"></a>国人从化莫不淳信。<a id="a-5n"></a>伽蓝二所。<a id="a-5o"></a>僧徒寡少。</p>
  <p id="a5p">国境东北踰山越谷经危履险。<a id="a-5q"></a>行七百余里至波谜罗川。<a id="a-5r"></a>东西千余里。<a id="a-5s"></a>南北百余里。<a id="a-5t"></a>狭隘之处不踰十里。<a id="a-5u"></a>据两雪山间故寒风凄劲。<a id="a-5v"></a>春夏飞雪昼夜飘风。<a id="a-5w"></a>地碱卤多磔石。<a id="a-5x"></a>播植不滋草木稀少。<a id="a-5y"></a>遂致空荒绝无人止。</p>
  <p id="a5z">波谜罗川中有大龙池。<a id="a-60"></a>东西三百余里南北五十余里。<a id="a-61"></a>据大葱岭内。<a id="a-62"></a>当赡部洲中。<a id="a-63"></a>其地最高也。<a id="a-64"></a>水乃澄清皎镜莫测其深。<a id="a-65"></a>色带青黑味甚甘美。<a id="a-66"></a>潜居则鲛螭鱼龙鼋鼍龟鳖。<a id="a-67"></a>浮游乃鸳鸯鸿雁鴐鹅鹅鳵。<a id="a-68"></a>诸鸟太卵遗[穀-禾+卵]荒野。<a id="a-69"></a>或草泽间。<a id="a-6A"></a>或沙渚上。<a id="a-6B"></a>池西派一大流。<a id="a-6C"></a>西至达摩悉铁帝国东界。<a id="a-6D"></a>与缚刍河合而西流。<a id="a-6E"></a>故此已右水皆西流。<a id="a-6F"></a>池东派一大流。<a id="a-6G"></a>东北至佉沙国西界。<a id="a-6H"></a>与徙多河合而东流。<a id="a-6I"></a>故此已左水皆东流。<a id="a-6J"></a>波谜罗川南越山有钵露罗国。<a id="a-6K"></a>多金银金色如火。<a id="a-6L"></a>自此川中东南登山屦险路无人里唯多冰雪。<a id="a-6M"></a>行五百余里至朅盘陀国。</p>
  <p id="a6N">朅盘陀国。<a id="a-6O"></a>周二千余里。<a id="a-6P"></a>国大都城基大石岭背徙多河。<a id="a-6Q"></a>周二十余里。<a id="a-6R"></a>山岭连属川原隘狭。<a id="a-6S"></a>谷稼俭少菽麦丰多。<a id="a-6T"></a>林树稀花果少。<a id="a-6U"></a>原隰丘墟城邑空旷。<a id="a-6V"></a>俗无礼义人寡学艺。<a id="a-6W"></a>性既犷暴力亦骁勇。<a id="a-6X"></a>容貌丑弊衣服毡褐。<a id="a-6Y"></a>文字语言大同佉沙国。<a id="a-6Z"></a>然知淳信敬崇佛法。<a id="a-6a"></a>伽蓝十余所。<a id="a-6b"></a>僧徒五百余人。<a id="a-6c"></a>习学小乘教说一切有部。<a id="a-6d"></a>今王淳质敬重三宝。<a id="a-6e"></a>仪容闲雅笃志好学。<a id="a-6f"></a>建国已来多历年所。<a id="a-6g"></a>其自称云。<a id="a-6h"></a>是至那提婆瞿呾罗(唐言汉日天种)此国之先。<a id="a-6i"></a>葱岭中荒川也。<a id="a-6j"></a>昔波利剌斯国王娶妇汉土。<a id="a-6k"></a>迎归至此。<a id="a-6l"></a>时属兵乱东西路绝。<a id="a-6m"></a>遂以王女置于孤峰。<a id="a-6n"></a>极危峻梯崖而上下。<a id="a-6o"></a>设周卫警昼巡夜。<a id="a-6p"></a>时经三月寇贼方静。<a id="a-6q"></a>欲趣归路女已有娠。<a id="a-6r"></a>使臣惶惧谓徒属曰。<a id="a-6s"></a>王命迎妇属斯寇乱。<a id="a-6t"></a>野次荒川朝不谋夕。<a id="a-6u"></a>吾王德感妖氛已静。<a id="a-6v"></a>今将归国王妇有娠。<a id="a-6w"></a>顾此为忧不知死地。<a id="a-6x"></a>宜推首恶或以后诛。<a id="a-6y"></a>讯问諠哗莫究其实。<a id="a-6z"></a>时彼侍儿谓使臣曰。<a id="a-70"></a>勿相尤也。<a id="a-71"></a>乃神会耳。<a id="a-72"></a>每日正中有一丈夫。<a id="a-73"></a>从日轮中乘马会此。<a id="a-74"></a>使臣曰。<a id="a-75"></a>若然者何以雪罪。<a id="a-76"></a>归必见诛留亦来讨。<a id="a-77"></a>进退若是何所宜行。<a id="a-78"></a>佥曰。<a id="a-79"></a>斯事不细谁就深诛。<a id="a-7A"></a>待罪境外且推旦夕。<a id="a-7B"></a>于是即石峰上筑宫起馆。<a id="a-7C"></a>周三百余步。<a id="a-7D"></a>环宫筑城立女为主。<a id="a-7E"></a>建官垂宪至期产男。<a id="a-7F"></a>容貌妍丽。<a id="a-7G"></a>母摄政事。<a id="a-7H"></a>子称尊号。<a id="a-7I"></a>飞行虚空控驭风云。<a id="a-7J"></a>威德遐被声教远洽。<a id="a-7K"></a>邻域异国莫不称臣。<a id="a-7L"></a>其王寿终葬在此城东南百余里大山岩石室中。<a id="a-7M"></a>其尸干腊今犹不壤。<a id="a-7N"></a>状羸瘠人俨然如睡。<a id="a-7O"></a>时易衣服恒置香花。<a id="a-7P"></a>子孙奕世以迄于今。<a id="a-7Q"></a>以其先祖之出。<a id="a-7R"></a>母则汉土之人。<a id="a-7S"></a>父乃日天之种。<a id="a-7T"></a>故其自称汉日天种。<a id="a-7U"></a>然其王族貌同中国。<a id="a-7V"></a>首饰方冠身衣胡服。<a id="a-7W"></a>后嗣陵夷见迫强国。</p>
  <p id="a7X">无忧王命世即其宫中建窣堵波。<a id="a-7Y"></a>其王于后迁居宫东北隅。<a id="a-7Z"></a>以其故宫为尊者童受论师建僧伽蓝。<a id="a-7a"></a>台阁高广佛像威严。<a id="a-7b"></a>尊者呾叉始罗国人也。<a id="a-7c"></a>幼而颖悟早离俗尘。<a id="a-7d"></a>游心典籍栖神玄旨。<a id="a-7e"></a>日诵三万二千言。<a id="a-7f"></a>兼书三万二千字。<a id="a-7g"></a>故能学冠时彦名高当世。<a id="a-7h"></a>立正法摧邪见。<a id="a-7i"></a>高论清举无难不酬。<a id="a-7j"></a>五印度国咸见推高。<a id="a-7k"></a>其所制论凡数十部。<a id="a-7l"></a>并盛宣行莫不玩习。<a id="a-7m"></a>即经部本师也。<a id="a-7n"></a>当此之时。<a id="a-7o"></a>东有马鸣。<a id="a-7p"></a>南有提婆。<a id="a-7q"></a>西有龙猛。<a id="a-7r"></a>北有童受。<a id="a-7s"></a>号为四日照世。<a id="a-7t"></a>故此国王闻尊者盛德。<a id="a-7u"></a>兴兵动众伐呾叉始罗国。<a id="a-7v"></a>胁而得之。<a id="a-7w"></a>建此伽蓝。<a id="a-7x"></a>式昭瞻仰。</p>
  <p id="a7y">城东南行三百余里至大石崖。<a id="a-7z"></a>有二石室。<a id="a-80"></a>各一罗汉于中入灭尽定。<a id="a-81"></a>端然而坐难以动摇。<a id="a-82"></a>形若羸人肤骸不朽。<a id="a-83"></a>已经七百余岁。<a id="a-84"></a>其须发恒长。<a id="a-85"></a>故众僧年别为剃发易衣。</p>
  <p id="a86">大崖东北踰岭履险。<a id="a-87"></a>行二百余里至奔(通论反)穰舍罗(唐言福舍)。<a id="a-88"></a>葱岭东冈四山之中地方百余顷。<a id="a-89"></a>正中垫下。<a id="a-8A"></a>冬夏积雪风寒飘劲。<a id="a-8B"></a>畴垄[焉-正+臼]卤稼穑不滋。<a id="a-8C"></a>既无林树唯有细草。<a id="a-8D"></a>时虽暑热而多风雪。<a id="a-8E"></a>人徒才入云雾已兴。<a id="a-8F"></a>商侣往来苦斯艰险。<a id="a-8G"></a>闻诸耆旧曰。<a id="a-8H"></a>昔有贾客。<a id="a-8I"></a>其徒万余。<a id="a-8J"></a>槖驼数千赍货逐利。<a id="a-8K"></a>遭风遇雪人畜俱丧。<a id="a-8L"></a>时朅盘陀国有大罗汉。<a id="a-8M"></a>遥观见之愍其危厄。<a id="a-8N"></a>欲运神通拯斯沦溺。<a id="a-8O"></a>适来至此商人已丧。<a id="a-8P"></a>于是收诸珍宝集其所有。<a id="a-8Q"></a>构立馆舍储积资财。<a id="a-8R"></a>买地邻国鬻户边城以赈往来。<a id="a-8S"></a>故今行人商侣咸蒙周给。<a id="a-8T"></a>从此东下葱岭东冈。<a id="a-8U"></a>登危岭越洞谷。<a id="a-8V"></a>溪径险阻风雪相继。<a id="a-8W"></a>行八百余里出葱岭至乌铩国。</p>
  <p id="a8X">乌铩国。<a id="a-8Y"></a>周千余里。<a id="a-8Z"></a>国大都城周十余里。<a id="a-8a"></a>南临徙多河。<a id="a-8b"></a>地土沃壤稼穑殷盛。<a id="a-8c"></a>林树郁茂花果具繁。<a id="a-8d"></a>多出杂玉。<a id="a-8e"></a>则有白玉黳玉青玉。<a id="a-8f"></a>气序和风雨顺。<a id="a-8g"></a>俗寡礼义人性刚犷。<a id="a-8h"></a>多诡诈少廉耻。<a id="a-8i"></a>文字语言少同佉沙国。<a id="a-8j"></a>容貌丑弊衣服皮褐。<a id="a-8k"></a>然能崇信敬奉佛法。<a id="a-8l"></a>伽蓝十余所。<a id="a-8m"></a>僧徒减千人。<a id="a-8n"></a>习学小乘教说一切有部。<a id="a-8o"></a>自数百年王族绝嗣。<a id="a-8p"></a>无别君长役属朅盘陀国。</p>
  <p id="a8q">城西二百余里至大山。<a id="a-8r"></a>山气巃嵷触石兴云。<a id="a-8s"></a>崖隒峥嵘将崩未坠。<a id="a-8t"></a>其巅窣堵波郁然奇制也。<a id="a-8u"></a>闻诸土俗曰。<a id="a-8v"></a>数百年前山崖崩圮。<a id="a-8w"></a>中有苾刍瞑目而坐。<a id="a-8x"></a>躯量伟大形容枯槁。<a id="a-8y"></a>须发下垂被肩蒙面。<a id="a-8z"></a>有田猎者。<a id="a-90"></a>见已白王。<a id="a-91"></a>王躬观礼。<a id="a-92"></a>都人士子不召而至。<a id="a-93"></a>焚香散花竞修供养。<a id="a-94"></a>王曰斯何人哉。<a id="a-95"></a>若此伟也。<a id="a-96"></a>有苾刍对曰。<a id="a-97"></a>此须发垂长而被服袈裟。<a id="a-98"></a>乃入灭心定阿罗汉也。<a id="a-99"></a>夫入灭心定者先有期限。<a id="a-9A"></a>或言闻揵稚声。<a id="a-9B"></a>或言待日光照。<a id="a-9C"></a>有兹警察便从定起。<a id="a-9D"></a>若无警察寂然不动。<a id="a-9E"></a>定力持身遂无坏灭。<a id="a-9F"></a>段食之体出定便谢。<a id="a-9G"></a>宜以苏油灌注令得滋润。<a id="a-9H"></a>然后鼓击警悟定心。<a id="a-9I"></a>王曰。<a id="a-9J"></a>俞乎。<a id="a-9K"></a>乃击揵稚其声才振而此罗汉豁然高视。<a id="a-9L"></a>久之乃曰。<a id="a-9M"></a>尔辈何人形容卑劣。<a id="a-9N"></a>被服袈裟。<a id="a-9O"></a>对曰。<a id="a-9P"></a>我苾刍也。<a id="a-9Q"></a>曰然我师迦葉波如来。<a id="a-9R"></a>今何所在。<a id="a-9S"></a>对曰。<a id="a-9T"></a>入大涅槃。<a id="a-9U"></a>其来已久。<a id="a-9V"></a>闻而闭目怅若有怀。<a id="a-9W"></a>寻重问曰。<a id="a-9X"></a>释迦如来出兴世耶。<a id="a-9Y"></a>对曰。<a id="a-9Z"></a>诞灵导世已从寂灭。<a id="a-9a"></a>闻复俯首。<a id="a-9b"></a>久之乃起升虚空现神变。<a id="a-9c"></a>化火焚身遗骸坠地。<a id="a-9d"></a>王收其骨起窣堵波。<a id="a-9e"></a>从此北行山碛旷野五百余里至佉沙国(旧谓疏勒者乃称其城号也。<a id="a-9f"></a>正音宜云室利讫栗多底。<a id="a-9g"></a>疏勒之言犹为讹也)</p>
  <p id="a9h">佉沙国。<a id="a-9i"></a>周五千余里。<a id="a-9j"></a>多沙碛少壤土。<a id="a-9k"></a>稼穑殷盛花果繁茂。<a id="a-9l"></a>出细毡褐工织细毡[((木-(企-止)+皕)/大)*毛]毹。<a id="a-9m"></a>气候和畅风雨顺序。<a id="a-9n"></a>人性犷暴俗多诡诈。<a id="a-9o"></a>礼义轻薄学艺肤浅。<a id="a-9p"></a>其俗生子押头匾[匚@虒]。<a id="a-9q"></a>容貌粗鄙文身绿睛。<a id="a-9r"></a>而其文字取则印度。<a id="a-9s"></a>虽有删讹颇存体势。<a id="a-9t"></a>语言辞调异于诸国。<a id="a-9u"></a>淳信佛法勤营福利。<a id="a-9v"></a>伽蓝数百所。<a id="a-9w"></a>僧徒万余人。<a id="a-9x"></a>习学小乘教说一切有部。<a id="a-9y"></a>不究其理多讽其文。<a id="a-9z"></a>故诵通三藏及毗婆沙者多矣。<a id="a-A0"></a>从此东南行五百余里。<a id="a-A1"></a>济徙多河踰大沙岭至斫句迦国(旧曰沮渠)</p>
  <p id="aA2">斫句迦国。<a id="a-A3"></a>周千余里。<a id="a-A4"></a>国大都城周十余里。<a id="a-A5"></a>坚峻险固编户殷盛。<a id="a-A6"></a>山阜连属砾石弥漫。<a id="a-A7"></a>临带两河颇以耕植蒲陶梨柰。<a id="a-A8"></a>其果寔繁。<a id="a-A9"></a>时风寒人躁暴。<a id="a-AA"></a>俗唯诡诈公行劫盗。<a id="a-AB"></a>文字同瞿萨旦那国。<a id="a-AC"></a>言语有异。<a id="a-AD"></a>礼义轻薄。<a id="a-AE"></a>学艺浅近。<a id="a-AF"></a>淳信三宝。<a id="a-AG"></a>好乐福利。<a id="a-AH"></a>伽蓝数十。<a id="a-AI"></a>毁坏已多。<a id="a-AJ"></a>僧徒百余人。<a id="a-AK"></a>习学大乘教。</p>
  <p id="aAL">国南境有大山。<a id="a-AM"></a>崖岭嵯峨峰峦重叠。<a id="a-AN"></a>草木凌寒春秋一贯。<a id="a-AO"></a>溪涧浚濑飞流四注。<a id="a-AP"></a>崖龛石室棋布岩林。<a id="a-AQ"></a>印度果人多运神通。<a id="a-AR"></a>轻举远游栖止于此。<a id="a-AS"></a>诸阿罗汉寂灭者众。<a id="a-AT"></a>以故多有窣堵波也。<a id="a-AU"></a>今犹现有三阿罗汉。<a id="a-AV"></a>居岩穴中入灭心定。<a id="a-AW"></a>形若羸人须发恒长。<a id="a-AX"></a>故诸沙门时往为剃。<a id="a-AY"></a>而此国中大乘经典部数尤多。<a id="a-AZ"></a>佛法至处莫斯为盛也。<a id="a-Aa"></a>十万颂为部者。<a id="a-Ab"></a>凡有十数。<a id="a-Ac"></a>自兹已降其流寔广。<a id="a-Ad"></a>从此而东踰岭越谷。<a id="a-Ae"></a>行八百余里至瞿萨旦那国(唐言地乳即其俗之雅言也。<a id="a-Af"></a>俗语谓之涣那国。<a id="a-Ag"></a>匈奴谓之于遁。<a id="a-Ah"></a>诸胡谓之溪旦。<a id="a-Ai"></a>印度谓之屈丹。<a id="a-Aj"></a>旧曰于阗讹也)</p>
  <p id="aAk">瞿萨旦那国。<a id="a-Al"></a>周四千余里。<a id="a-Am"></a>沙碛太半壤土隘狭。<a id="a-An"></a>宜谷稼多众果。<a id="a-Ao"></a>出[((木-(企-止)+皕)/大)*毛]毹细毡。<a id="a-Ap"></a>工纺绩絁紬。<a id="a-Aq"></a>又产白玉黳玉。<a id="a-Ar"></a>气序和畅飘风飞埃。<a id="a-As"></a>俗知礼义人性温恭。<a id="a-At"></a>好学典艺博达技能。<a id="a-Au"></a>众庶富乐编户安业。<a id="a-Av"></a>国尚乐音人好歌舞。<a id="a-Aw"></a>少服毛褐毡裘。<a id="a-Ax"></a>多衣絁紬白毡。<a id="a-Ay"></a>仪形有礼风则有纪。<a id="a-Az"></a>文字宪章聿尊印度。<a id="a-B0"></a>微改体势。<a id="a-B1"></a>粗有沿革。<a id="a-B2"></a>语异诸国。<a id="a-B3"></a>崇尚佛法。<a id="a-B4"></a>伽蓝百有余所。<a id="a-B5"></a>僧徒五千余人。<a id="a-B6"></a>并多习学大乘法教。<a id="a-B7"></a>王甚骁武敬重佛法。<a id="a-B8"></a>自云。<a id="a-B9"></a>毗沙门天之祚胤也。</p>
  <p id="aBA">昔者此国虚旷无人。<a id="a-BB"></a>毗沙门天于此栖止。<a id="a-BC"></a>无忧王太子在呾叉始罗国。<a id="a-BD"></a>被抉目已无忧王怒谴辅佐迁其豪族。<a id="a-BE"></a>出雪山北居荒谷间。<a id="a-BF"></a>迁人逐物至此西界。<a id="a-BG"></a>推举酋豪尊立为王。<a id="a-BH"></a>当是时也东土帝子蒙谴流徙居此东界。<a id="a-BI"></a>群下劝进又自称王。<a id="a-BJ"></a>岁月已积风教不通。<a id="a-BK"></a>各因田猎遇会荒泽。<a id="a-BL"></a>更问宗绪因而争长。<a id="a-BM"></a>忿形辞语便欲交兵。<a id="a-BN"></a>或有谏曰。<a id="a-BO"></a>今何遽乎因猎决战未尽兵锋。<a id="a-BP"></a>宜归治兵期而后集。<a id="a-BQ"></a>于是回驾而返。<a id="a-BR"></a>各归其国校习戎马。<a id="a-BS"></a>督励士卒。<a id="a-BT"></a>至期兵会。<a id="a-BU"></a>旗鼓相望旦日合战。<a id="a-BV"></a>西主不利。<a id="a-BW"></a>因而逐北遂斩其首。<a id="a-BX"></a>东主乘胜抚集亡国。<a id="a-BY"></a>迁都中地方建城郭。<a id="a-BZ"></a>忧其无土恐难成功。<a id="a-Ba"></a>宣告远近谁识地理。<a id="a-Bb"></a>时有涂灰外道。<a id="a-Bc"></a>负大瓠盛满水。<a id="a-Bd"></a>而自进曰。<a id="a-Be"></a>我知地理。<a id="a-Bf"></a>遂以其水屈曲遗流。<a id="a-Bg"></a>周而复始。<a id="a-Bh"></a>因即疾驱忽而不见。<a id="a-Bi"></a>依彼水迹峙其基堵。<a id="a-Bj"></a>遂得兴功即斯国治。<a id="a-Bk"></a>今王所都于此城也。<a id="a-Bl"></a>城非崇峻攻击难克。<a id="a-Bm"></a>自古已来未能有胜。<a id="a-Bn"></a>其王迁都作邑建国安人。<a id="a-Bo"></a>功绩已成齿耋云暮。<a id="a-Bp"></a>未有胤嗣恐绝宗绪。<a id="a-Bq"></a>乃往毗沙门天神所祈祷请嗣。<a id="a-Br"></a>神像额上剖出婴孩。<a id="a-Bs"></a>捧以回驾国人称庆。<a id="a-Bt"></a>既不饮乳恐其不寿。<a id="a-Bu"></a>寻诣神祠重请育养。<a id="a-Bv"></a>神前之地忽然隆起。<a id="a-Bw"></a>其状如乳。<a id="a-Bx"></a>神童饮吮。<a id="a-By"></a>遂至成立。<a id="a-Bz"></a>智勇光前风教遐被。<a id="a-C0"></a>遂营神祠宗先祖也。<a id="a-C1"></a>自兹已降奕世相承。<a id="a-C2"></a>传国君临不失其绪。<a id="a-C3"></a>故今神庙多诸珍宝。<a id="a-C4"></a>拜祠享祭无替于时。<a id="a-C5"></a>地乳所育因为国号。</p>
  <p id="aC6">王城南十余里有大伽蓝。<a id="a-C7"></a>此国先王为毗卢折那(唐言遍照)阿罗汉建也。<a id="a-C8"></a>昔者此国佛法未被。<a id="a-C9"></a>而阿罗汉自迦湿弥罗国。<a id="a-CA"></a>至此林中宴坐习定。<a id="a-CB"></a>时有见者骇其容服。<a id="a-CC"></a>具以其状上白于王。<a id="a-CD"></a>王遂躬往观其容止。<a id="a-CE"></a>曰尔何人乎。<a id="a-CF"></a>独在幽林。<a id="a-CG"></a>罗汉曰。<a id="a-CH"></a>我如来弟子闲居习定。<a id="a-CI"></a>王宜树福弘赞佛教。<a id="a-CJ"></a>建伽蓝召僧众。<a id="a-CK"></a>王曰。<a id="a-CL"></a>如来者。<a id="a-CM"></a>有何德。<a id="a-CN"></a>有何神。<a id="a-CO"></a>而汝鸟栖勤苦奉教。<a id="a-CP"></a>曰如来慈愍四生诱导三界。<a id="a-CQ"></a>或显或隐示生示灭。<a id="a-CR"></a>遵其法者出离生死。<a id="a-CS"></a>迷其教者羁缠爱网。<a id="a-CT"></a>王曰。<a id="a-CU"></a>诚如所说事高言议。<a id="a-CV"></a>既云大圣。<a id="a-CW"></a>为我现形。<a id="a-CX"></a>既得瞻仰。<a id="a-CY"></a>当为建立罄心归信弘扬教法。<a id="a-CZ"></a>罗汉曰。<a id="a-Ca"></a>王建伽蓝功成感应。<a id="a-Cb"></a>王苟从其请建僧伽蓝。<a id="a-Cc"></a>远近咸集法会称庆。<a id="a-Cd"></a>而未有揵稚扣击召集。<a id="a-Ce"></a>王谓罗汉曰。<a id="a-Cf"></a>伽蓝已成佛在何所。<a id="a-Cg"></a>罗汉曰。<a id="a-Ch"></a>当至诚。<a id="a-Ci"></a>圣鉴不远。<a id="a-Cj"></a>王遂礼请。<a id="a-Ck"></a>忽见空中佛像下降授王揵稚。<a id="a-Cl"></a>因即诚信弘扬佛教。</p>
  <p id="aCm">王城西南二十余里有瞿室馂伽山(唐言牛角)。<a id="a-Cn"></a>山峰两起岩隒四绝。<a id="a-Co"></a>于崖谷间建一伽蓝。<a id="a-Cp"></a>其中佛像时烛光明。<a id="a-Cq"></a>昔如来曾至此处。<a id="a-Cr"></a>为诸天人略说法要。<a id="a-Cs"></a>悬记此地当建国土。<a id="a-Ct"></a>敬崇遗法遵习大乘。</p>
  <p id="aCu">牛角山岩有大石室。<a id="a-Cv"></a>中有阿罗汉入灭心定待慈氏佛。<a id="a-Cw"></a>数百年间供养无替。<a id="a-Cx"></a>近者崖崩掩塞门径。<a id="a-Cy"></a>国王兴兵欲除崩石。<a id="a-Cz"></a>即黑蜂群飞毒螫人众。<a id="a-D0"></a>以故至今石门不开。</p>
  <p id="aD1">王城西南十余里有地迦婆缚那伽蓝。<a id="a-D2"></a>中有夹纻立佛像。<a id="a-D3"></a>本从屈支国而来至止。<a id="a-D4"></a>昔此国中有臣。<a id="a-D5"></a>被谴寓居屈支。<a id="a-D6"></a>恒礼此像。<a id="a-D7"></a>后蒙还国。<a id="a-D8"></a>倾心遥敬。<a id="a-D9"></a>夜分之后像忽自至。<a id="a-DA"></a>其人舍宅建此伽蓝。</p>
  <p id="aDB">王城西行三百余里至勃伽夷城。<a id="a-DC"></a>中有佛坐像。<a id="a-DD"></a>高七尺余。<a id="a-DE"></a>相好允备威肃嶷然。<a id="a-DF"></a>首戴宝冠光明时照。<a id="a-DG"></a>闻诸土俗曰。<a id="a-DH"></a>本在迦湿弥罗国。<a id="a-DI"></a>请移至此。<a id="a-DJ"></a>昔有罗汉。<a id="a-DK"></a>其沙弥弟子临命终时求酢米饼。<a id="a-DL"></a>罗汉以天眼观见。<a id="a-DM"></a>瞿萨旦那国有此味焉。<a id="a-DN"></a>运神通力至此求获。<a id="a-DO"></a>沙弥啖已愿生其国。<a id="a-DP"></a>果遂宿心得为王子。<a id="a-DQ"></a>既嗣位已威摄遐迩。<a id="a-DR"></a>遂踰雪山伐迦湿弥罗国。<a id="a-DS"></a>迦湿弥罗国王整集戎马欲御边寇。<a id="a-DT"></a>时阿罗汉谏王。<a id="a-DU"></a>勿斗兵也。<a id="a-DV"></a>我能退之。<a id="a-DW"></a>寻为瞿萨旦那王说诸法要。<a id="a-DX"></a>王初未信尚欲兴兵。<a id="a-DY"></a>罗汉遂取此王先身沙弥时衣而以示之。<a id="a-DZ"></a>王既见衣得宿命智。<a id="a-Da"></a>与迦湿弥罗王谢咎。<a id="a-Db"></a>交欢释兵而返。<a id="a-Dc"></a>奉迎沙弥时所供养佛像。<a id="a-Dd"></a>随军礼请。<a id="a-De"></a>像至此地不可转移。<a id="a-Df"></a>环建伽蓝或招僧侣。<a id="a-Dg"></a>舍宝冠置像顶。<a id="a-Dh"></a>今所冠者。<a id="a-Di"></a>即先王所施也。</p>
  <p id="aDj">王城西百五六十里。<a id="a-Dk"></a>大沙碛正路中有堆阜。<a id="a-Dl"></a>并鼠壤坟也。<a id="a-Dm"></a>闻之土俗曰。<a id="a-Dn"></a>此沙碛中鼠大如猬。<a id="a-Do"></a>其毛则金银异色。<a id="a-Dp"></a>为其群之酋长。<a id="a-Dq"></a>每出穴游止则群鼠为从。<a id="a-Dr"></a>昔者匈奴率数十万众寇掠边城。<a id="a-Ds"></a>至鼠坟侧屯军。<a id="a-Dt"></a>时瞿萨旦那王率数万兵。<a id="a-Du"></a>恐力不敌素知碛中鼠奇而未神也。<a id="a-Dv"></a>洎乎寇至无所求救。<a id="a-Dw"></a>君臣震恐莫知图计。<a id="a-Dx"></a>苟复设祭焚香请鼠。<a id="a-Dy"></a>冀其有灵少加军力。<a id="a-Dz"></a>其夜瞿萨旦那王梦见大鼠。<a id="a-E0"></a>曰敬欲相助愿早治兵。<a id="a-E1"></a>旦日合战必当克胜。<a id="a-E2"></a>瞿萨旦那王知有灵祐。<a id="a-E3"></a>遂整戎马。<a id="a-E4"></a>申令将士。<a id="a-E5"></a>未明而行。<a id="a-E6"></a>长驱掩袭。<a id="a-E7"></a>匈奴之闻也。<a id="a-E8"></a>莫不惧焉。<a id="a-E9"></a>方欲驾乘被铠。<a id="a-EA"></a>而诸马鞍人服弓弦甲縺。<a id="a-EB"></a>凡厥带系鼠皆啮断。<a id="a-EC"></a>兵寇既临面缚受戮。<a id="a-ED"></a>于是杀其将虏其兵。<a id="a-EE"></a>匈奴震摄以为神灵所祐也。<a id="a-EF"></a>瞿萨旦那王。<a id="a-EG"></a>感鼠厚恩建祠设祭。<a id="a-EH"></a>奕世遵敬特深珍异。<a id="a-EI"></a>故上自君王下至黎庶。<a id="a-EJ"></a>咸修祀祭以求福祐。<a id="a-EK"></a>行次其穴下乘而趋拜以致敬。<a id="a-EL"></a>祭以祈福或衣服弓矢。<a id="a-EM"></a>或香花肴膳。<a id="a-EN"></a>亦既输诚多蒙福利。<a id="a-EO"></a>若无享祭则逢灾变。</p>
  <p id="aEP">王城西五六里有娑摩若僧伽蓝。<a id="a-EQ"></a>中有窣堵波。<a id="a-ER"></a>高百余尺。<a id="a-ES"></a>甚多灵瑞时烛神光。<a id="a-ET"></a>昔有罗汉自远方来止此林中。<a id="a-EU"></a>以神通力放大光明。<a id="a-EV"></a>时王夜在重阁遥见林中光明照曜。<a id="a-EW"></a>于是历问。<a id="a-EX"></a>佥曰。<a id="a-EY"></a>有一沙门自远而至。<a id="a-EZ"></a>宴坐林中示现神通。<a id="a-Ea"></a>王遂命驾躬往观察。<a id="a-Eb"></a>既睹明贤乃心祗敬。<a id="a-Ec"></a>钦风不已请至中宫。<a id="a-Ed"></a>沙门曰。<a id="a-Ee"></a>物有所宜志其所在。<a id="a-Ef"></a>幽林薮泽情之所赏。<a id="a-Eg"></a>高堂邃宇非我攸闻。<a id="a-Eh"></a>王益敬仰深加宗重。<a id="a-Ei"></a>为建伽蓝起窣堵波。<a id="a-Ej"></a>沙门受请遂止其中。<a id="a-Ek"></a>顷之王感获舍利数百粒。<a id="a-El"></a>甚庆悦。<a id="a-Em"></a>窃自念曰。<a id="a-En"></a>舍利来应何其晚欤。<a id="a-Eo"></a>早得置之窣堵波下。<a id="a-Ep"></a>岂非胜迹。<a id="a-Eq"></a>寻诣伽蓝具白沙门。<a id="a-Er"></a>罗汉曰。<a id="a-Es"></a>王无忧也。<a id="a-Et"></a>今为置之宜以金银铜铁大石函等。<a id="a-Eu"></a>以次周盛。<a id="a-Ev"></a>王命匠人不日功毕。<a id="a-Ew"></a>载诸宝舆送至伽蓝。<a id="a-Ex"></a>是时也王宫导从庶僚凡百观送舍利者动以万计。<a id="a-Ey"></a>罗汉乃以右手举窣堵波置诸掌中。<a id="a-Ez"></a>谓王曰。<a id="a-F0"></a>可以藏下也。<a id="a-F1"></a>遂坎地安函其功斯毕。<a id="a-F2"></a>于是下窣堵波无所倾损。<a id="a-F3"></a>观睹之徒叹未曾有。<a id="a-F4"></a>信佛之心弥笃。<a id="a-F5"></a>敬法之志斯坚。<a id="a-F6"></a>王谓群官曰。<a id="a-F7"></a>我尝闻佛力难思神通难究。<a id="a-F8"></a>或分身百亿。<a id="a-F9"></a>或应迹人天。<a id="a-FA"></a>举世界于掌内众生无动静之想。<a id="a-FB"></a>演法性于常音。<a id="a-FC"></a>众生有随类之悟。<a id="a-FD"></a>斯则神力不共智慧绝言。<a id="a-FE"></a>其灵已隐其教犹传。<a id="a-FF"></a>餐和饮泽味道钦风。<a id="a-FG"></a>尚获斯灵深赖其福。<a id="a-FH"></a>勉哉凡百宜深崇敬。<a id="a-FI"></a>佛法幽深于是明矣。</p>
  <p id="aFJ">王城东南五六里有麻射僧伽蓝。<a id="a-FK"></a>此国先王妃所立也。<a id="a-FL"></a>昔者此国未知桑蚕。<a id="a-FM"></a>闻东国有也命使以求。<a id="a-FN"></a>时东国君秘而不赐。<a id="a-FO"></a>严敕关防无令桑蚕种出也。<a id="a-FP"></a>瞿萨旦那王。<a id="a-FQ"></a>乃卑辞下礼求婚东国。<a id="a-FR"></a>国君有怀远之志。<a id="a-FS"></a>遂允其请。<a id="a-FT"></a>瞿萨旦那王命使迎妇。<a id="a-FU"></a>而诫曰。<a id="a-FV"></a>尔致辞东国君女。<a id="a-FW"></a>我国素无丝绵桑蚕之种。<a id="a-FX"></a>可以持来自为裳服。<a id="a-FY"></a>女闻其言。<a id="a-FZ"></a>密求其种。<a id="a-Fa"></a>以桑蚕之子置帽絮中。<a id="a-Fb"></a>既至关防。<a id="a-Fc"></a>主者遍索。<a id="a-Fd"></a>唯王女帽不敢以验。<a id="a-Fe"></a>遂入瞿萨旦那国。<a id="a-Ff"></a>止麻射伽蓝故地。<a id="a-Fg"></a>方备仪礼奉迎入宫。<a id="a-Fh"></a>以桑蚕种留于此地。<a id="a-Fi"></a>阳春告始乃植其桑。<a id="a-Fj"></a>蚕月既临复事采养。<a id="a-Fk"></a>初至也尚以杂叶[飢-几+卜]之。<a id="a-Fl"></a>自时厥后桑树连阴。<a id="a-Fm"></a>王妃乃刻石为制。<a id="a-Fn"></a>不令伤杀。<a id="a-Fo"></a>蚕蛾飞尽乃得治茧。<a id="a-Fp"></a>敢有犯违明神不祐。<a id="a-Fq"></a>遂为先蚕建此伽蓝。<a id="a-Fr"></a>数株枯桑。<a id="a-Fs"></a>云是本种之树也。<a id="a-Ft"></a>故今此国有蚕不杀。<a id="a-Fu"></a>窃有取丝者。<a id="a-Fv"></a>来年辄不宜蚕。</p>
  <p id="aFw">城东南百余里有大河西北流。<a id="a-Fx"></a>国人利之以用溉田。<a id="a-Fy"></a>其后断流。<a id="a-Fz"></a>王深怪异。<a id="a-G0"></a>于是命驾问罗汉僧曰。<a id="a-G1"></a>大河之水国人取给。<a id="a-G2"></a>今忽断流其咎安在。<a id="a-G3"></a>为政有不平。<a id="a-G4"></a>德有不洽乎。<a id="a-G5"></a>不然垂谴何重也。<a id="a-G6"></a>罗汉曰。<a id="a-G7"></a>大王治国政化清和。<a id="a-G8"></a>河水断流龙所为耳。<a id="a-G9"></a>宜速祠求当复昔利。<a id="a-GA"></a>王因回驾祠祭河龙。<a id="a-GB"></a>忽有一女凌波而至。<a id="a-GC"></a>曰我夫早丧。<a id="a-GD"></a>王命无从。<a id="a-GE"></a>所以河水绝流农人失利。<a id="a-GF"></a>王于国内选一贵臣配我为夫。<a id="a-GG"></a>水流如昔。<a id="a-GH"></a>王曰。<a id="a-GI"></a>敬闻任所欲耳。<a id="a-GJ"></a>龙遂目悦国之大臣。<a id="a-GK"></a>王既回驾谓群下曰。<a id="a-GL"></a>大臣者国之重镇。<a id="a-GM"></a>农务者人之命食。<a id="a-GN"></a>国失镇则危。<a id="a-GO"></a>人绝食则死。<a id="a-GP"></a>危死之事何所宜行。<a id="a-GQ"></a>大臣越席跪而对曰。<a id="a-GR"></a>久已虚薄谬当重任。<a id="a-GS"></a>常思报国未遇其时。<a id="a-GT"></a>今而预选敢塞深责。<a id="a-GU"></a>苟利万姓何吝一臣。<a id="a-GV"></a>臣者国之佐。<a id="a-GW"></a>人者国之本。<a id="a-GX"></a>愿大王不再思也。<a id="a-GY"></a>幸为修福建僧伽蓝。<a id="a-GZ"></a>王允所求功成不日。<a id="a-Ga"></a>其臣又请早入龙宫。<a id="a-Gb"></a>于是举国僚庶鼓乐饮饯。<a id="a-Gc"></a>其臣乃衣素服乘白马与王辞诀。<a id="a-Gd"></a>敬谢国人驱马入河。<a id="a-Ge"></a>履水不溺。<a id="a-Gf"></a>济乎中流麾鞭画水。<a id="a-Gg"></a>水为中开自兹没矣。<a id="a-Gh"></a>顷之白马浮出负一栴檀大鼓封一函书。<a id="a-Gi"></a>其书大略曰。<a id="a-Gj"></a>大王不遗细微谬参神选。<a id="a-Gk"></a>愿多营福益国滋臣。<a id="a-Gl"></a>以此大鼓悬城东南。<a id="a-Gm"></a>若有寇至鼓先声震。<a id="a-Gn"></a>河水遂流。<a id="a-Go"></a>至今利用。<a id="a-Gp"></a>岁月浸远龙鼓久无。<a id="a-Gq"></a>旧悬之处今仍有鼓池侧伽蓝荒圮无僧。</p>
  <p id="aGr">王城东三百余里。<a id="a-Gs"></a>大荒泽中数十顷地绝无[卄/(阿-可+辛)/木]草。<a id="a-Gt"></a>其土赤黑。<a id="a-Gu"></a>闻诸耆旧曰。<a id="a-Gv"></a>败军之地也。<a id="a-Gw"></a>昔者东国军师百万西伐。<a id="a-Gx"></a>此时瞿萨旦那王。<a id="a-Gy"></a>亦整齐戎马数十万众东御强敌。<a id="a-Gz"></a>至于此地两军相遇。<a id="a-H0"></a>因即合战。<a id="a-H1"></a>西兵失利。<a id="a-H2"></a>乘胜残杀。<a id="a-H3"></a>虏其王杀其将。<a id="a-H4"></a>诛戮士卒无复孑遗。<a id="a-H5"></a>流血染地其迹斯在。</p>
  <p id="aH6">战地东行三十余里至媲摩城。<a id="a-H7"></a>有雕檀立佛像。<a id="a-H8"></a>高二丈余。<a id="a-H9"></a>甚多灵应。<a id="a-HA"></a>时烛光明。<a id="a-HB"></a>凡有疾病随其痛处。<a id="a-HC"></a>金薄帖像即时痊复。<a id="a-HD"></a>虚心请愿多亦遂求。<a id="a-HE"></a>闻之土俗曰。<a id="a-HF"></a>此像昔佛在世憍赏弥国邬陀衍那王所作也。<a id="a-HG"></a>佛去世后自彼凌空至此国北曷劳落迦城中。<a id="a-HH"></a>初到此城人安乐富饶。<a id="a-HI"></a>深着邪见而不珍敬。<a id="a-HJ"></a>传其自来神而不贵。<a id="a-HK"></a>后有罗汉礼拜此像。<a id="a-HL"></a>国人惊骇异其容服。<a id="a-HM"></a>驰以白王。<a id="a-HN"></a>王乃下令。<a id="a-HO"></a>宜以沙土坌此异人。<a id="a-HP"></a>时阿罗汉身蒙沙土糊口绝粮。<a id="a-HQ"></a>时有一人心甚不忍。<a id="a-HR"></a>昔常恭敬尊礼此像。<a id="a-HS"></a>及见罗汉密以馔之。<a id="a-HT"></a>罗汉将去谓其人曰。<a id="a-HU"></a>却后七日当雨沙土。<a id="a-HV"></a>填满此城略无遗类。<a id="a-HW"></a>尔宜知之早图出计。<a id="a-HX"></a>犹其坌我获斯殃耳。<a id="a-HY"></a>语已便去忽然不见。<a id="a-HZ"></a>其人入城具告亲故。<a id="a-Ha"></a>或有闻者莫不嗤笑。<a id="a-Hb"></a>至第二日大风忽发吹去秽壤。<a id="a-Hc"></a>雨杂宝满衢路。<a id="a-Hd"></a>人更骂所告者。<a id="a-He"></a>此人心知必然。<a id="a-Hf"></a>窃开孔道出城外而穴之。<a id="a-Hg"></a>第七日夜宵分之后。<a id="a-Hh"></a>雨沙土满城中。<a id="a-Hi"></a>其人从孔道出。<a id="a-Hj"></a>东趣此国止媲摩城。<a id="a-Hk"></a>其人才至其像亦来。<a id="a-Hl"></a>即此供养不敢迁移。<a id="a-Hm"></a>闻诸先记曰。<a id="a-Hn"></a>释迦法尽像入龙宫。<a id="a-Ho"></a>今曷劳落迦城为大堆阜。<a id="a-Hp"></a>诸国君王异方豪右。<a id="a-Hq"></a>多欲发掘取其宝物。<a id="a-Hr"></a>适至其侧猛风暴发。<a id="a-Hs"></a>烟云四合。<a id="a-Ht"></a>道路迷失。<a id="a-Hu"></a>媲摩川东入沙碛。<a id="a-Hv"></a>行二百余里至尼攘城。<a id="a-Hw"></a>周三四里。<a id="a-Hx"></a>在大泽中。<a id="a-Hy"></a>泽地热湿难以履涉。<a id="a-Hz"></a>芦草荒茂无复途径。<a id="a-I0"></a>唯趣城路仅得通行。<a id="a-I1"></a>故往来者莫不由此城焉。<a id="a-I2"></a>而瞿萨旦那以为东境之关防也从此东行入大流沙。<a id="a-I3"></a>沙则流漫聚散随风。<a id="a-I4"></a>人行无迹遂多迷路。<a id="a-I5"></a>四远茫茫莫知所指。<a id="a-I6"></a>是以往来聚遗骸以记之。<a id="a-I7"></a>乏水草多热风。<a id="a-I8"></a>风起则人畜惛迷。<a id="a-I9"></a>因以成病。<a id="a-IA"></a>时闻歌啸或闻号哭。<a id="a-IB"></a>视听之间恍然不知所至。<a id="a-IC"></a>由此屡有丧亡。<a id="a-ID"></a>盖鬼魅之所致也。<a id="a-IE"></a>行四百余里至都逻故国。<a id="a-IF"></a>国久空旷城皆荒芜。<a id="a-IG"></a>从此东行六百余里至折摩驮那故国。<a id="a-IH"></a>即涅末地也。<a id="a-II"></a>城郭岿然人烟断绝。<a id="a-IJ"></a>复此东北行千余里至纳缚波故国。<a id="a-IK"></a>即楼兰地也。<a id="a-IL"></a>推表山川考采境壤。<a id="a-IM"></a>详国俗之刚柔。<a id="a-IN"></a>系水土之风气。<a id="a-IO"></a>动静无常取舍不同。<a id="a-IP"></a>事难穷验非可仰说。<a id="a-IQ"></a>随所游至略书梗概。<a id="a-IR"></a>举其闻见记诸慕化。<a id="a-IS"></a>斯故日入已来咸沐惠泽。<a id="a-IT"></a>风行所及皆仰至德。<a id="a-IU"></a>混同天下一之宇内。<a id="a-IV"></a>混同天下一之宇内。<a id="a-IW"></a>岂徒单车出使通驿万里者哉。</p>
  <p id="aIX">记赞曰。<a id="a-IY"></a>大矣哉。<a id="a-IZ"></a>法王之应世也。<a id="a-Ia"></a>灵化潜运。<a id="a-Ib"></a>神道虚通。<a id="a-Ic"></a>尽形识于沙界。<a id="a-Id"></a>绝起谢于尘劫。<a id="a-Ie"></a>形识尽虽应生而不生。<a id="a-If"></a>起谢绝示寂灭而无灭。<a id="a-Ig"></a>岂实迦维降神娑罗潜化而已。<a id="a-Ih"></a>固知应物效灵。<a id="a-Ii"></a>感缘垂迹。<a id="a-Ij"></a>嗣种刹利。<a id="a-Ik"></a>绍胤释迦。<a id="a-Il"></a>继域中之尊。<a id="a-Im"></a>擅方外之道。<a id="a-In"></a>于是舍金轮而临制法界。<a id="a-Io"></a>摛玉毫而光抚含生。<a id="a-Ip"></a>道洽十方。<a id="a-Iq"></a>智周万物。<a id="a-Ir"></a>虽出希夷之外。<a id="a-Is"></a>将庇视听之中。<a id="a-It"></a>三转法轮于大千。<a id="a-Iu"></a>一音振辩于群有。<a id="a-Iv"></a>八万门之区别。<a id="a-Iw"></a>十二部之综要。<a id="a-Ix"></a>是以声教之所沾被。<a id="a-Iy"></a>驰骛福林。<a id="a-Iz"></a>风轨之所鼓扇。<a id="a-J0"></a>载驱寿域。<a id="a-J1"></a>圣贤之业盛矣。<a id="a-J2"></a>天人之义备矣。<a id="a-J3"></a>然忘动寂于坚固之林。<a id="a-J4"></a>遗去来于幻化之境。<a id="a-J5"></a>莫继乎有待。<a id="a-J6"></a>匪遂乎无物。<a id="a-J7"></a>尊者迦葉妙选应真。<a id="a-J8"></a>将报佛恩。<a id="a-J9"></a>集斯法宝。<a id="a-JA"></a>四含总其源流。<a id="a-JB"></a>三藏括其枢要。<a id="a-JC"></a>虽部执兹兴。<a id="a-JD"></a>而大宝斯在。<a id="a-JE"></a>越自降生。<a id="a-JF"></a>洎乎潜化。<a id="a-JG"></a>圣迹千变。<a id="a-JH"></a>神瑞万殊。<a id="a-JI"></a>不尽之灵逾显。<a id="a-JJ"></a>无为之教弥新。<a id="a-JK"></a>备存经诰。<a id="a-JL"></a>详着记传。<a id="a-JM"></a>然尚群言纷纠。<a id="a-JN"></a>异议舛驰。<a id="a-JO"></a>原始要终。<a id="a-JP"></a>罕能正说。<a id="a-JQ"></a>此指事之实录。<a id="a-JR"></a>尚众论之若斯。<a id="a-JS"></a>况正法幽玄。<a id="a-JT"></a>至理冲邈。<a id="a-JU"></a>研核奥旨。<a id="a-JV"></a>文多阙焉。<a id="a-JW"></a>是以前修令德。<a id="a-JX"></a>继轨逸经之学。<a id="a-JY"></a>后进英彦。<a id="a-JZ"></a>踵武缺简之文。<a id="a-Ja"></a>大义郁而未彰。<a id="a-Jb"></a>微言阙而无问。<a id="a-Jc"></a>法教流渐。<a id="a-Jd"></a>多历年所。<a id="a-Je"></a>始自炎汉迄于。</p>
  <p id="aJf">圣代。<a id="a-Jg"></a>传译盛业流美联晖。<a id="a-Jh"></a>玄道未摅。<a id="a-Ji"></a>真宗犹昧。<a id="a-Jj"></a>匪圣教之行藏。<a id="a-Jk"></a>固王化之由致。<a id="a-Jl"></a>我　大唐临训天下。<a id="a-Jm"></a>作孚海外。<a id="a-Jn"></a>考圣人之遗则。<a id="a-Jo"></a>正先王之旧典。<a id="a-Jp"></a>阐兹像教。<a id="a-Jq"></a>郁为大训。<a id="a-Jr"></a>道不虚行。<a id="a-Js"></a>弘在明德。<a id="a-Jt"></a>遂使三乘奥义郁于千载之下。<a id="a-Ju"></a>十力遗灵。<a id="a-Jv"></a>閟于万里之外。<a id="a-Jw"></a>神道无方。<a id="a-Jx"></a>圣教有寄。<a id="a-Jy"></a>待缘斯显。<a id="a-Jz"></a>其言信矣。<a id="a-K0"></a>夫玄奘法师者。<a id="a-K1"></a>疏清流于雷泽。<a id="a-K2"></a>派洪源于妫川。<a id="a-K3"></a>体上德之祯祥。<a id="a-K4"></a>蕴中和之淳粹。<a id="a-K5"></a>履道合德。<a id="a-K6"></a>居贞葺行。<a id="a-K7"></a>福树曩因。<a id="a-K8"></a>命偶昌运。<a id="a-K9"></a>拔迹俗尘。<a id="a-KA"></a>闲居学肆。<a id="a-KB"></a>奉先师之雅训。<a id="a-KC"></a>仰前哲之令德。<a id="a-KD"></a>负笈从学。<a id="a-KE"></a>游方请业。<a id="a-KF"></a>周流燕赵之地。<a id="a-KG"></a>历览鲁卫之郊。<a id="a-KH"></a>背三河而入秦中。<a id="a-KI"></a>步三蜀而抵吴会。<a id="a-KJ"></a>达学髦彦。<a id="a-KK"></a>遍效请益之勤。<a id="a-KL"></a>冠世英贤。<a id="a-KM"></a>屡申求法之志。<a id="a-KN"></a>侧闻余论。<a id="a-KO"></a>考厥众谋。<a id="a-KP"></a>竞党专门之义。<a id="a-KQ"></a>俱嫉异道之学。<a id="a-KR"></a>情发讨源。<a id="a-KS"></a>志存详考。<a id="a-KT"></a>属四海之有截。<a id="a-KU"></a>会八表之无虞。<a id="a-KV"></a>以贞观三年仲秋朔旦。<a id="a-KW"></a>褰裳遵路。<a id="a-KX"></a>杖锡遐征。<a id="a-KY"></a>资。</p>
  <p id="aKZ">皇化而问道。<a id="a-Ka"></a>乘冥祐而孤游。<a id="a-Kb"></a>出铁门石门之阨。<a id="a-Kc"></a>踰凌山雪山之险。<a id="a-Kd"></a>骤移灰管。<a id="a-Ke"></a>达于印度。<a id="a-Kf"></a>宣国风于殊俗。<a id="a-Kg"></a>喻大化于异域。<a id="a-Kh"></a>亲承梵学。<a id="a-Ki"></a>询谋哲人。<a id="a-Kj"></a>宿疑则览文明发。<a id="a-Kk"></a>奥旨则博问高才。<a id="a-Kl"></a>启灵府而究理。<a id="a-Km"></a>廓神衷而体道。<a id="a-Kn"></a>闻所未闻。<a id="a-Ko"></a>得所未得。<a id="a-Kp"></a>为道场之益友。<a id="a-Kq"></a>诚法门之匠人者也。<a id="a-Kr"></a>是知道风昭著。<a id="a-Ks"></a>德行高明。<a id="a-Kt"></a>学蕴三冬。<a id="a-Ku"></a>声驰万里。<a id="a-Kv"></a>印度学人咸仰盛德。<a id="a-Kw"></a>既曰经笥。<a id="a-Kx"></a>亦称法将。<a id="a-Ky"></a>小乘学徒。<a id="a-Kz"></a>号木叉提婆(唐言解脱天)。<a id="a-L0"></a>大乘法众。<a id="a-L1"></a>号摩诃耶那提婆(唐言大乘天)。<a id="a-L2"></a>斯乃高其德而传徽号。<a id="a-L3"></a>敬其人而议嘉名。<a id="a-L4"></a>至若三轮奥义。<a id="a-L5"></a>三请微言。<a id="a-L6"></a>深究源流。<a id="a-L7"></a>妙穷枝叶。<a id="a-L8"></a>奂然慧悟。<a id="a-L9"></a>怡然理顺。<a id="a-LA"></a>质疑之义。<a id="a-LB"></a>详诸别录。<a id="a-LC"></a>既而精义通玄。<a id="a-LD"></a>清风载扇。<a id="a-LE"></a>学已博矣。<a id="a-LF"></a>德已盛矣。<a id="a-LG"></a>于是乎。<a id="a-LH"></a>历览山川。<a id="a-LI"></a>徘徊郊邑。<a id="a-LJ"></a>出茅城而入鹿苑。<a id="a-LK"></a>游杖林而憩鸡园。<a id="a-LL"></a>回眺迦维之国。<a id="a-LM"></a>流目拘尸之城。<a id="a-LN"></a>降生故基。<a id="a-LO"></a>与川原而膴膴。<a id="a-LP"></a>潜灵旧趾。<a id="a-LQ"></a>对郊阜而茫茫。<a id="a-LR"></a>览神迹而增怀。<a id="a-LS"></a>仰玄风而永叹。<a id="a-LT"></a>匪唯麦秀悲殷。<a id="a-LU"></a>黍离愍周而已。<a id="a-LV"></a>是用详释迦之故事。<a id="a-LW"></a>举印度之茂实。<a id="a-LX"></a>颇采风壤。<a id="a-LY"></a>存记异说。<a id="a-LZ"></a>岁月遄迈。<a id="a-La"></a>寒暑屡迁。<a id="a-Lb"></a>有怀乐土。<a id="a-Lc"></a>无忘返迹。<a id="a-Ld"></a>请得如来肉舍利一百五十粒。<a id="a-Le"></a>金佛像一躯。<a id="a-Lf"></a>通光座高尺有六寸。<a id="a-Lg"></a>拟摩揭陀国前正觉山龙窟影像。<a id="a-Lh"></a>金佛像一躯。<a id="a-Li"></a>通光座高三尺三寸。<a id="a-Lj"></a>拟婆罗痆斯国鹿野苑初转法轮像。<a id="a-Lk"></a>刻檀佛像一躯。<a id="a-Ll"></a>通光座高尺有五寸。<a id="a-Lm"></a>拟憍赏弥国出爱王思慕如来。<a id="a-Ln"></a>刻檀写真像刻檀佛像一躯。<a id="a-Lo"></a>通光座高二尺九寸。<a id="a-Lp"></a>拟劫比他国如来自天宫降履宝阶像。<a id="a-Lq"></a>银佛像一躯。<a id="a-Lr"></a>通光座高四尺。<a id="a-Ls"></a>拟摩揭陀国鹫峰山说法花等经像。<a id="a-Lt"></a>金佛像一躯。<a id="a-Lu"></a>通光座高三尺五寸。<a id="a-Lv"></a>拟那揭罗曷国伏毒龙所留影像。<a id="a-Lw"></a>刻檀佛像一躯。<a id="a-Lx"></a>通光座高尺有三寸。<a id="a-Ly"></a>拟吠舍厘国巡城行化像。<a id="a-Lz"></a>大乘经二百二十四部。<a id="a-M0"></a>大乘论一百九十部。<a id="a-M1"></a>上座部经律论一十四部。<a id="a-M2"></a>大众部经律论一十五部。<a id="a-M3"></a>三弥底部经律论一十五部。<a id="a-M4"></a>弥沙塞部经律论二十二部。<a id="a-M5"></a>迦葉臂耶部经律论一十七部。<a id="a-M6"></a>法密部经律论四十二部。<a id="a-M7"></a>说一切有部经律论六十七部。<a id="a-M8"></a>因论三十六部。<a id="a-M9"></a>声论一十三部。<a id="a-MA"></a>凡五百二十夹。<a id="a-MB"></a>总六百五十七部。<a id="a-MC"></a>将弘至教。<a id="a-MD"></a>越践畏途。<a id="a-ME"></a>薄言旋轫。<a id="a-MF"></a>载驰归驾。<a id="a-MG"></a>出舍卫之故国。<a id="a-MH"></a>背伽耶之旧郊。<a id="a-MI"></a>踰葱岭之危蹬。<a id="a-MJ"></a>越沙碛之险路。<a id="a-MK"></a>十九年春正月达于京邑。<a id="a-ML"></a>谒帝雒阳。<a id="a-MM"></a>肃承明诏。<a id="a-MN"></a>载令宣译。<a id="a-MO"></a>爰召学人。<a id="a-MP"></a>共成胜业。<a id="a-MQ"></a>法云再荫。<a id="a-MR"></a>慧日重明。<a id="a-MS"></a>黄图流鹫山之化。<a id="a-MT"></a>赤县演龙宫之教。<a id="a-MU"></a>像运之兴。<a id="a-MV"></a>斯为盛矣。<a id="a-MW"></a>法师妙穷梵学。<a id="a-MX"></a>式赞深经。<a id="a-MY"></a>览文如已。<a id="a-MZ"></a>转音犹响。<a id="a-Ma"></a>敬顺圣旨。<a id="a-Mb"></a>不加文饰。<a id="a-Mc"></a>方言不通。<a id="a-Md"></a>梵语无译。<a id="a-Me"></a>务存陶治。<a id="a-Mf"></a>取正典暮。<a id="a-Mg"></a>推而考之。<a id="a-Mh"></a>恐乖实矣。<a id="a-Mi"></a>有搢绅先生。<a id="a-Mj"></a>动色相趣。<a id="a-Mk"></a>俨然而进曰。<a id="a-Ml"></a>夫印度之为国也。<a id="a-Mm"></a>灵圣之所降集。<a id="a-Mn"></a>贤懿之所挺生。<a id="a-Mo"></a>书称天书。<a id="a-Mp"></a>语为天语。<a id="a-Mq"></a>文辞婉密音韵循环。<a id="a-Mr"></a>或一言贯多义。<a id="a-Ms"></a>或一义综多言。<a id="a-Mt"></a>声有抑扬。<a id="a-Mu"></a>调裁清浊。<a id="a-Mv"></a>梵文深致。<a id="a-Mw"></a>译寄明人。<a id="a-Mx"></a>经旨冲玄。<a id="a-My"></a>义资盛德。<a id="a-Mz"></a>若其裁以笔削。<a id="a-N0"></a>调以宫商。<a id="a-N1"></a>实所未安。<a id="a-N2"></a>诚非谠论。<a id="a-N3"></a>传经深旨。<a id="a-N4"></a>务从易晓。<a id="a-N5"></a>苟不违本。<a id="a-N6"></a>斯则为善。<a id="a-N7"></a>文过则艳。<a id="a-N8"></a>质甚则野。<a id="a-N9"></a>谠而不文。<a id="a-NA"></a>辩而不质。<a id="a-NB"></a>则可无大过矣。<a id="a-NC"></a>始可与言译也。<a id="a-ND"></a>李老曰。<a id="a-NE"></a>美言者则不信。<a id="a-NF"></a>信言者则不美。<a id="a-NG"></a>韩子曰。<a id="a-NH"></a>理正者直其言。<a id="a-NI"></a>言饰者昧其理。<a id="a-NJ"></a>是知垂训范。<a id="a-NK"></a>物义本玄同。<a id="a-NL"></a>庶袪蒙滞。<a id="a-NM"></a>将存利喜。<a id="a-NN"></a>违本从文。<a id="a-NO"></a>所害滋甚。<a id="a-NP"></a>率由旧章法王之至诚也。<a id="a-NQ"></a>缁素佥曰。<a id="a-NR"></a>渝乎斯言谠矣。<a id="a-NS"></a>昔孔子在位听讼。<a id="a-NT"></a>文辞有与人共者。<a id="a-NU"></a>弗独有也。<a id="a-NV"></a>至于修春秋。<a id="a-NW"></a>笔则笔。<a id="a-NX"></a>削则削。<a id="a-NY"></a>游夏之徒。<a id="a-NZ"></a>孔门文学。<a id="a-Na"></a>尝不能赞一辞焉。<a id="a-Nb"></a>法师之译经。<a id="a-Nc"></a>亦犹是也。<a id="a-Nd"></a>非如童寿逍遥之集文。<a id="a-Ne"></a>任生肇融睿之笔。<a id="a-Nf"></a>况乎园方为圆之世。<a id="a-Ng"></a>斲雕从朴之时。<a id="a-Nh"></a>其可增损圣旨绮藻经文者欤。<a id="a-Ni"></a>辩机远承轻举之胤。<a id="a-Nj"></a>少怀高蹈之节。<a id="a-Nk"></a>年方志学。<a id="a-Nl"></a>抽簪革服。<a id="a-Nm"></a>为大总持寺萨婆多部道岳法师弟子。<a id="a-Nn"></a>虽遇匠石。<a id="a-No"></a>朽木难雕。<a id="a-Np"></a>幸入法流。<a id="a-Nq"></a>脂膏不润。<a id="a-Nr"></a>徒饱食而终日。<a id="a-Ns"></a>诚面墙而卒岁。<a id="a-Nt"></a>幸藉时来。<a id="a-Nu"></a>属斯嘉会负燕雀之资。<a id="a-Nv"></a>厕鹓鸿之末。<a id="a-Nw"></a>爰命庸才。<a id="a-Nx"></a>撰斯方志。<a id="a-Ny"></a>学非博古。<a id="a-Nz"></a>文无丽藻。<a id="a-O0"></a>磨钝励朽。<a id="a-O1"></a>力疲曳蹇。<a id="a-O2"></a>恭承志记。<a id="a-O3"></a>伦次其文。<a id="a-O4"></a>尚书给笔札而撰录焉。<a id="a-O5"></a>浅智褊能。<a id="a-O6"></a>多所阙漏。<a id="a-O7"></a>或有盈辞。<a id="a-O8"></a>尚无刊落。<a id="a-O9"></a>昔司马子长良史之才也。<a id="a-OA"></a>序太史公书。<a id="a-OB"></a>仍父子继业。<a id="a-OC"></a>或名而不字。<a id="a-OD"></a>或县而不郡。<a id="a-OE"></a>故曰一人之精思繁文重。<a id="a-OF"></a>盖不暇也。<a id="a-OG"></a>其况下愚之智。<a id="a-OH"></a>而能详备哉。<a id="a-OI"></a>若其风土习俗之差。<a id="a-OJ"></a>封畺物产之记。<a id="a-OK"></a>性智区品。<a id="a-OL"></a>炎凉节候。<a id="a-OM"></a>则备写优薄。<a id="a-ON"></a>审存根实。<a id="a-OO"></a>至于胡戎姓氏。<a id="a-OP"></a>颇称其国。<a id="a-OQ"></a>印度风化。<a id="a-OR"></a>清浊群分。<a id="a-OS"></a>略书梗概。<a id="a-OT"></a>备如前序。<a id="a-OU"></a>宾义嘉礼。<a id="a-OV"></a>户口胜兵。<a id="a-OW"></a>染衣之士。<a id="a-OX"></a>非所详记。<a id="a-OY"></a>然佛以神通接物。<a id="a-OZ"></a>灵化垂训。<a id="a-Oa"></a>故曰神道洞玄。<a id="a-Ob"></a>则理绝人区。<a id="a-Oc"></a>灵化幽显。<a id="a-Od"></a>则事出天外。<a id="a-Oe"></a>是以诸佛降祥之域。<a id="a-Of"></a>先圣流美之墟。<a id="a-Og"></a>略举遗灵。<a id="a-Oh"></a>粗申记注。<a id="a-Oi"></a>境路盘纡　场回互。<a id="a-Oj"></a>行次即书。<a id="a-Ok"></a>不存编比。<a id="a-Ol"></a>故诸印度。<a id="a-Om"></a>无分境壤。<a id="a-On"></a>散书国末。<a id="a-Oo"></a>略指封域。<a id="a-Op"></a>书行者亲游践也。<a id="a-Oq"></a>举至者。<a id="a-Or"></a>传闻记也。<a id="a-Os"></a>或直书其事。<a id="a-Ot"></a>或曲畅其文。<a id="a-Ou"></a>优而柔之。<a id="a-Ov"></a>推而述之。<a id="a-Ow"></a>务从实录。<a id="a-Ox"></a>进诚。</p>
  <p id="aOy">皇极。<a id="a-Oz"></a>二十年秋七月。<a id="a-P0"></a>绝笔杀青。<a id="a-P1"></a>文成油素。<a id="a-P2"></a>尘黩圣鉴。<a id="a-P3"></a>讵称天规。<a id="a-P4"></a>然则冒远穷遐。<a id="a-P5"></a>寔资朝化。<a id="a-P6"></a>怀奇纂异。<a id="a-P7"></a>诚赖。</p>
  <p id="aP8">皇灵。<a id="a-P9"></a>逐日八荒。<a id="a-PA"></a>匪专夸父之力。<a id="a-PB"></a>凿空千里。<a id="a-PC"></a>徒闻博望之功。<a id="a-PD"></a>鹫山徙于中州。<a id="a-PE"></a>鹿苑掩于外国。<a id="a-PF"></a>想千载如目击。<a id="a-PG"></a>览万里若躬游。<a id="a-PH"></a>夐古之所不闻。<a id="a-PI"></a>前载之所未记。<a id="a-PJ"></a>至德焘覆。<a id="a-PK"></a>殊俗来王。<a id="a-PL"></a>淳风遐扇。<a id="a-PM"></a>幽荒无外。<a id="a-PN"></a>庶斯地志补阙山经。<a id="a-PO"></a>颁左史之书事。<a id="a-PP"></a>备职方之遍举。</p>
 </body>
</html>