<!doctype html>
<html id="z3IBWfj1Q3" data-ver="906">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第四(十五国)</h1>
  <p id="a2">磔迦国 至那仆底国 阇烂达罗国 屈(居勿反)露多国 设多图卢国 波理夜呾罗国 秣菟罗国 萨他泥湿伐罗国 窣禄勤那国 秣底补罗国 婆啰吸摩补罗国 瞿毗霜那国 垩醯掣呾罗国 毗罗删那国 劫比他国。</p>
  <p id="a3">磔迦国。<a id="a-4"></a>周万余里。<a id="a-5"></a>东据毗播奢河。<a id="a-6"></a>西临信度河。<a id="a-7"></a>国大都城周二十余里。<a id="a-8"></a>宜粳稻多宿麦。<a id="a-9"></a>出金银鋀石铜铁。<a id="a-A"></a>时候暑热土多风飙。<a id="a-B"></a>风俗暴恶言辞鄙亵。<a id="a-C"></a>衣服鲜白所谓憍奢耶衣朝霞衣等。<a id="a-D"></a>少信佛法多事天神。<a id="a-E"></a>伽蓝十所。<a id="a-F"></a>天祠数百。<a id="a-G"></a>此国已往多有福舍以赡贫匮。<a id="a-H"></a>或施药或施食。<a id="a-I"></a>口腹之资行旅无累。</p>
  <p id="aJ">大城西南十四五里至奢羯罗故城。<a id="a-K"></a>垣堵虽坏基趾尚固。<a id="a-L"></a>周二十余里。<a id="a-M"></a>其中更筑小城。<a id="a-N"></a>周六七里。<a id="a-O"></a>居人富饶。<a id="a-P"></a>即此国之故都也。</p>
  <p id="aQ">数百年前有王号摩醯逻矩罗(唐言大族)。<a id="a-R"></a>都治此城王诸印度。<a id="a-S"></a>有才智性勇烈。<a id="a-T"></a>邻境诸国莫不臣伏。<a id="a-U"></a>机务余闲欲习佛法。<a id="a-V"></a>令于僧中推一俊德。<a id="a-W"></a>时诸僧徒莫敢应命。<a id="a-X"></a>少欲无为不求闻达。<a id="a-Y"></a>博学高明有惧威严。<a id="a-Z"></a>是时王家旧僮染衣已久。<a id="a-a"></a>辞论清雅言谈赡敏。<a id="a-b"></a>众共推举而以应命。<a id="a-c"></a>王曰。<a id="a-d"></a>我敬佛法远访名僧。<a id="a-e"></a>众推此隶与我谈论。<a id="a-f"></a>常谓僧中贤明肩比。<a id="a-g"></a>以今知之夫何敬哉。<a id="a-h"></a>于是宣令五印度国。<a id="a-i"></a>继是佛法并皆毁灭。<a id="a-j"></a>僧徒斥逐无复孑遗。</p>
  <p id="ak">摩揭陀国婆罗阿迭多王(唐曰幼日)。<a id="a-l"></a>崇敬佛法爱育黎元。<a id="a-m"></a>以大族王淫刑虐政。<a id="a-n"></a>自守疆场不恭职贡。<a id="a-o"></a>时大族王治兵将讨。<a id="a-p"></a>幼日王知其声问告诸臣曰。<a id="a-q"></a>今闻寇至不忍斗其兵也。<a id="a-r"></a>幸诸僚庶赦而不罪。<a id="a-s"></a>赐此微躯潜行草泽。<a id="a-t"></a>言毕出宫依缘山野。<a id="a-u"></a>国中感恩慕从者数万余人。<a id="a-v"></a>栖窜海岛。<a id="a-w"></a>大族王以兵付弟浮海往伐。<a id="a-x"></a>幼日王守其阨险轻骑诱战。<a id="a-y"></a>金鼓一震奇兵四起。<a id="a-z"></a>生擒大族反接引现。<a id="a-10"></a>大族王自愧失道。<a id="a-11"></a>以衣蒙面。<a id="a-12"></a>幼日王踞师子床群官周卫。<a id="a-13"></a>乃命侍臣告大族曰。<a id="a-14"></a>汝露其面吾欲有辞。<a id="a-15"></a>大族对曰。<a id="a-16"></a>臣主易位怨敌相视。<a id="a-17"></a>既非交好何用面谈。<a id="a-18"></a>再三告示终不从命。<a id="a-19"></a>于是宣令数其罪曰。<a id="a-1A"></a>三宝福田四生攸赖。<a id="a-1B"></a>苟任豺狼倾毁胜业。<a id="a-1C"></a>福不祐汝见擒于我。<a id="a-1D"></a>罪无可赦宜从刑辟。<a id="a-1E"></a>时幼日王母。<a id="a-1F"></a>博闻强识善达占相。<a id="a-1G"></a>闻杀大族也。<a id="a-1H"></a>疾告幼日王曰。<a id="a-1I"></a>我尝闻大族奇姿多智欲一见之。<a id="a-1J"></a>幼日王命引大族至母宫中。<a id="a-1K"></a>幼日母曰。<a id="a-1L"></a>呜呼大族。<a id="a-1M"></a>幸勿耻也。<a id="a-1N"></a>世间无常荣辱更事。<a id="a-1O"></a>吾犹汝母汝若吾子。<a id="a-1P"></a>宜去蒙衣一言面对。<a id="a-1Q"></a>大族曰。<a id="a-1R"></a>昔为敌国之君。<a id="a-1S"></a>今为俘囚之虏。<a id="a-1T"></a>隳废王业亡灭宗祀。<a id="a-1U"></a>上愧先灵下惭黎庶。<a id="a-1V"></a>诚耻面目俯仰天地。<a id="a-1W"></a>不胜自丧故此蒙衣。<a id="a-1X"></a>王母曰。<a id="a-1Y"></a>兴废随时存亡有运。<a id="a-1Z"></a>以心齐物则得丧俱忘。<a id="a-1a"></a>以物齐心则毁誉更起。<a id="a-1b"></a>宜信业报与时推移。<a id="a-1c"></a>去蒙对语或存躯命。<a id="a-1d"></a>大族谢曰。<a id="a-1e"></a>苟以不才嗣膺王业。<a id="a-1f"></a>刑政失道国祚亡灭。<a id="a-1g"></a>虽在缧绁之中。<a id="a-1h"></a>尚贪旦夕之命。<a id="a-1i"></a>敢承大造面谢厚恩。<a id="a-1j"></a>于是去蒙衣出其面。<a id="a-1k"></a>王母曰。<a id="a-1l"></a>子其自爱当终尔寿。<a id="a-1m"></a>已而告幼日王曰。<a id="a-1n"></a>先典有训宥过好生。<a id="a-1o"></a>今大族王积恶虽久余福未尽。<a id="a-1p"></a>若杀此人。<a id="a-1q"></a>十二年中菜色相视。<a id="a-1r"></a>然有中兴之气。<a id="a-1s"></a>终非大国之王。<a id="a-1t"></a>当据北方有小国土。<a id="a-1u"></a>幼日王承慈母之命。<a id="a-1v"></a>愍失国之君。<a id="a-1w"></a>娉以稚女待以殊礼。<a id="a-1x"></a>总其遗兵更加卫从。<a id="a-1y"></a>未出海岛。</p>
  <p id="a1z">大族王弟还国自立。<a id="a-20"></a>大族失位藏窜山野。<a id="a-21"></a>北投迦湿弥罗国。<a id="a-22"></a>迦湿弥罗王深加礼命。<a id="a-23"></a>愍以失国封以土邑。<a id="a-24"></a>岁月既淹率其邑人矫杀迦湿弥罗王而自尊立。<a id="a-25"></a>乘其战胜之威西讨健驮逻国。<a id="a-26"></a>潜兵伏甲遂杀其王。<a id="a-27"></a>国族大臣诛锄殄灭。<a id="a-28"></a>毁窣堵波废僧伽蓝。<a id="a-29"></a>凡一千六百所。<a id="a-2A"></a>兵杀之外余有九亿人。<a id="a-2B"></a>皆欲诛戮无遗[雜/心]类。<a id="a-2C"></a>时诸辅佐咸进谏曰。<a id="a-2D"></a>大王威慑强敌兵不交锋。<a id="a-2E"></a>诛其首恶黎庶何咎。<a id="a-2F"></a>愿以微躬代所应死。<a id="a-2G"></a>王曰。<a id="a-2H"></a>汝信佛法崇重冥福。<a id="a-2I"></a>拟成佛果广说本生。<a id="a-2J"></a>欲传我恶于未来世乎。<a id="a-2K"></a>汝宜复位勿有再辞。<a id="a-2L"></a>于是以三亿上族临信度河流杀之。<a id="a-2M"></a>三亿中族下沉信度河流杀之。<a id="a-2N"></a>三亿下族分赐兵士。<a id="a-2O"></a>于是持其亡国之货振旅而归。<a id="a-2P"></a>曾未改岁寻即徂落。<a id="a-2Q"></a>于时云雾冥晦。<a id="a-2R"></a>大地震动暴风奋发。<a id="a-2S"></a>时证果人愍而叹曰。<a id="a-2T"></a>枉杀无辜毁灭佛法。<a id="a-2U"></a>堕无间狱流转未已。</p>
  <p id="a2V">奢羯罗故城中有一伽蓝。<a id="a-2W"></a>僧徒百余人。<a id="a-2X"></a>并学小乘法。<a id="a-2Y"></a>世亲菩萨昔于此中制胜义谛论。<a id="a-2Z"></a>其侧窣堵波。<a id="a-2a"></a>高二百余尺。<a id="a-2b"></a>过去四佛于此说法。<a id="a-2c"></a>又有四佛经行遗迹之所。<a id="a-2d"></a>伽蓝西北五六里有窣堵波。<a id="a-2e"></a>高二百余尺。<a id="a-2f"></a>无忧王之所建也。<a id="a-2g"></a>是过去四佛说法之处。</p>
  <p id="a2h">新都城东北十余里至石窣堵波。<a id="a-2i"></a>高二百余尺。<a id="a-2j"></a>无忧王之所建也。<a id="a-2k"></a>是如来往北方行化中路止处。<a id="a-2l"></a>印度记曰。<a id="a-2m"></a>窣堵波中有多舍利。<a id="a-2n"></a>或有斋日时放光明。</p>
  <p id="a2o">从此东行五百余里至那仆底国(北印度境)</p>
  <p id="a2p">至那仆氐国。<a id="a-2q"></a>周二千余里。<a id="a-2r"></a>国大都城周十四五里。<a id="a-2s"></a>稼穑滋茂果木稀疏。<a id="a-2t"></a>编户安业国用丰赡。<a id="a-2u"></a>气序温暑风俗怯弱。<a id="a-2v"></a>学综真俗信兼邪正。<a id="a-2w"></a>伽蓝十所。<a id="a-2x"></a>天祠八所。</p>
  <p id="a2y">昔迦腻色迦王之御宇也。<a id="a-2z"></a>声振邻国威被殊俗。<a id="a-30"></a>河西蕃维畏威送质。<a id="a-31"></a>迦腻色迦王既得质子。<a id="a-32"></a>赏遇隆厚。<a id="a-33"></a>三时易馆。<a id="a-34"></a>四兵警卫。<a id="a-35"></a>此国则冬所居也。<a id="a-36"></a>故曰至那仆底(唐言汉封)质子所居因为国号。<a id="a-37"></a>此境已往洎诸印度。<a id="a-38"></a>土无梨桃质子所植。<a id="a-39"></a>因谓桃曰至那尔(唐言汉持来)梨曰至那罗阇弗呾逻(唐言汉王子)。<a id="a-3A"></a>故此国人深敬东土。<a id="a-3B"></a>更相指语。<a id="a-3C"></a>是我先王本国人也。</p>
  <p id="a3D">大城东南行五百余里至答秣苏伐那僧伽蓝(唐言阇林)。<a id="a-3E"></a>僧徒三百余人。<a id="a-3F"></a>学说一切有部。<a id="a-3G"></a>众仪肃穆德行清高。<a id="a-3H"></a>小乘之学特为博究。<a id="a-3I"></a>贤劫千佛皆于此地集天人众说深妙法。<a id="a-3J"></a>释迦如来涅槃之后。<a id="a-3K"></a>第三百年中。<a id="a-3L"></a>有迦多衍那(旧曰迦旃延讹也)论师者。<a id="a-3M"></a>于此制发智论焉。</p>
  <p id="a3N">阇林伽蓝中有窣堵波。<a id="a-3O"></a>高二百余尺。<a id="a-3P"></a>无忧王之所建也。<a id="a-3Q"></a>其侧则有过去四佛坐及经行遗迹之处。<a id="a-3R"></a>小窣堵波。<a id="a-3S"></a>诸大石室。<a id="a-3T"></a>鳞次相望。<a id="a-3U"></a>不详其数。<a id="a-3V"></a>并是劫初已来诸果圣人于此寂灭差难备举齿骨犹在。<a id="a-3W"></a>绕山伽蓝周二十里。<a id="a-3X"></a>佛舍利窣堵波。<a id="a-3Y"></a>数百千所。<a id="a-3Z"></a>连隅接影。</p>
  <p id="a3a">从此东北行百四五十里至阇烂达罗国(北印度境)</p>
  <p id="a3b">阇烂达逻国。<a id="a-3c"></a>东西千余里。<a id="a-3d"></a>南北八百余里。<a id="a-3e"></a>国大都城周十二三里。<a id="a-3f"></a>宜谷稼多粳稻。<a id="a-3g"></a>林树扶疏华果茂盛。<a id="a-3h"></a>气序温暑风俗刚烈。<a id="a-3i"></a>容貌鄙陋家室富饶。<a id="a-3j"></a>伽蓝五十余所。<a id="a-3k"></a>僧徒二千余人。<a id="a-3l"></a>大小二乘专门习学。<a id="a-3m"></a>天祠三所外道五百余人。<a id="a-3n"></a>并涂灰之侣也。<a id="a-3o"></a>此国先王崇敬外道。<a id="a-3p"></a>其后遇罗汉闻法信悟。<a id="a-3q"></a>故中印度王体其淳信。<a id="a-3r"></a>五印度国三宝之事。<a id="a-3s"></a>一以总监。<a id="a-3t"></a>混彼此忘爱恶。<a id="a-3u"></a>督察僧徒妙穷淑慝。<a id="a-3v"></a>故道德著闻者。<a id="a-3w"></a>竭诚敬仰。<a id="a-3x"></a>戒行亏犯者。<a id="a-3y"></a>深加责罚。<a id="a-3z"></a>圣迹之所并皆旌建。<a id="a-40"></a>或窣堵波。<a id="a-41"></a>或僧伽蓝。<a id="a-42"></a>印度境内无不周遍。</p>
  <p id="a43">从此东北踰峻岭越洞谷。<a id="a-44"></a>经危途涉险路。<a id="a-45"></a>行七百余里至屈(居勿反)露多国(北印度境)</p>
  <p id="a46">屈露多国。<a id="a-47"></a>周三千余里。<a id="a-48"></a>山周四境国大都城周十四五里。<a id="a-49"></a>土地沃壤谷稼时播。<a id="a-4A"></a>华果茂盛卉木滋荣。<a id="a-4B"></a>既邻雪山遂多珍药。<a id="a-4C"></a>出金银赤铜及火珠雨石。<a id="a-4D"></a>气序逾寒霜雪微降。<a id="a-4E"></a>人貌粗弊既瘿且尰。<a id="a-4F"></a>性刚猛尚气勇。<a id="a-4G"></a>伽蓝二十余所。<a id="a-4H"></a>僧徒千余人。<a id="a-4I"></a>多学大乘少习诸部。<a id="a-4J"></a>天祠十五异道杂居。<a id="a-4K"></a>依岩据岭石室相距。<a id="a-4L"></a>或罗汉所居。<a id="a-4M"></a>或仙人所止。<a id="a-4N"></a>国中有窣堵波。<a id="a-4O"></a>无忧王之建也。<a id="a-4P"></a>在昔如来曾至此国。<a id="a-4Q"></a>说法度人。<a id="a-4R"></a>遗迹斯记。</p>
  <p id="a4S">从此北路千八九百里。<a id="a-4T"></a>道路危险踰山越谷。<a id="a-4U"></a>至洛护罗国。<a id="a-4V"></a>此北二千余里。<a id="a-4W"></a>经途艰阻寒风飞雪至秣逻娑国(亦谓三波诃国)</p>
  <p id="a4X">自屈露多国南行七百余里。<a id="a-4Y"></a>越大山济大河。<a id="a-4Z"></a>至设多图卢国(北印度境)</p>
  <p id="a4a">设多图卢国。<a id="a-4b"></a>周二千余里。<a id="a-4c"></a>西临大河。<a id="a-4d"></a>国大都城周十七八里。<a id="a-4e"></a>谷稼殷盛果实繁茂。<a id="a-4f"></a>多金银出珠珍。<a id="a-4g"></a>服用鲜素裳衣绮靡。<a id="a-4h"></a>气序暑热风俗淳和。<a id="a-4i"></a>人性善顺上下有序。<a id="a-4j"></a>敦信佛法诚心质敬。<a id="a-4k"></a>王城内外伽蓝十所。<a id="a-4l"></a>庭宇荒凉僧徒鲜少。<a id="a-4m"></a>城东南三四里有窣堵波。<a id="a-4n"></a>高二百余尺。<a id="a-4o"></a>无忧王之所建也。<a id="a-4p"></a>傍有过去四佛坐及经行遗迹之所。</p>
  <p id="a4q">复从此西南行八百余里至波理夜呾罗国(中印度境)</p>
  <p id="a4r">波理夜呾罗国。<a id="a-4s"></a>周三千余里。<a id="a-4t"></a>国大都城周十四五里。<a id="a-4u"></a>宜谷稼丰宿麦。<a id="a-4v"></a>有异稻种六十日而收获焉。<a id="a-4w"></a>多牛羊少华果。<a id="a-4x"></a>气序暑热风俗刚猛不尚学艺信奉外道。<a id="a-4y"></a>王吠奢种也。<a id="a-4z"></a>性勇烈多武略。<a id="a-50"></a>伽蓝八所倾毁已甚。<a id="a-51"></a>僧徒寡少习学小乘。<a id="a-52"></a>天祠十余所。<a id="a-53"></a>异道千余人。</p>
  <p id="a54">从此东行五百余里至秣菟罗国(中印度境)</p>
  <p id="a55">秣菟罗国。<a id="a-56"></a>周五千余里。<a id="a-57"></a>国大都城周二十余里。<a id="a-58"></a>土地膏腴稼穑是务。<a id="a-59"></a>庵没罗果家植成林。<a id="a-5A"></a>虽同一名而有两种。<a id="a-5B"></a>小者生青熟黄。<a id="a-5C"></a>大者始终青色。<a id="a-5D"></a>出细班氎及黄金。<a id="a-5E"></a>气序暑热风俗善顺。<a id="a-5F"></a>好修冥福崇德尚学。<a id="a-5G"></a>伽蓝二十余所。<a id="a-5H"></a>僧徒二千余人。<a id="a-5I"></a>大小二乘兼功习学。<a id="a-5J"></a>天祠五所。<a id="a-5K"></a>异道杂居。</p>
  <p id="a5L">有三窣堵波。<a id="a-5M"></a>并无忧王所建也。<a id="a-5N"></a>过去四佛遗迹甚多。<a id="a-5O"></a>释迦如来诸圣弟子遗身窣堵波。<a id="a-5P"></a>谓舍利子(旧曰舍利子。<a id="a-5Q"></a>又曰舍利弗。<a id="a-5R"></a>讹略也)。<a id="a-5S"></a>没特伽罗子(旧曰目干连讹也)。<a id="a-5T"></a>布刺拏梅呾丽衍尼弗呾罗(唐言满慈子。<a id="a-5U"></a>旧曰弥多罗尼子。<a id="a-5V"></a>讹略也)。<a id="a-5W"></a>邬波厘。<a id="a-5X"></a>阿难陀。<a id="a-5Y"></a>罗怙罗(旧曰罗睺。<a id="a-5Z"></a>又曰罗云。<a id="a-5a"></a>皆讹略也)。<a id="a-5b"></a>曼殊室利(唐言妙吉祥。<a id="a-5c"></a>旧曰濡首。<a id="a-5d"></a>又曰文殊师利。<a id="a-5e"></a>或言曼殊尸利。<a id="a-5f"></a>译曰妙德讹也)。<a id="a-5g"></a>诸菩萨窣堵波等。<a id="a-5h"></a>每岁三长及月六斋。<a id="a-5i"></a>僧徒相竞率其同好。<a id="a-5j"></a>赍持供具多营奇玩。<a id="a-5k"></a>随其所宗而致像设。<a id="a-5l"></a>阿毗达磨众供养舍利子。<a id="a-5m"></a>习定之徒供养没特伽罗子。<a id="a-5n"></a>诵持经者供养满慈子。<a id="a-5o"></a>学毗柰耶众供养邬波厘。<a id="a-5p"></a>诸苾刍尼供养阿难。<a id="a-5q"></a>未受具戒者供养罗怙罗。<a id="a-5r"></a>其学大乘者供养诸菩萨。<a id="a-5s"></a>是日也。<a id="a-5t"></a>诸窣堵波竞修供养。<a id="a-5u"></a>珠幡布列宝盖骈罗。<a id="a-5v"></a>香烟若云华散如雨。<a id="a-5w"></a>蔽亏日月震荡溪谷。<a id="a-5x"></a>国王大臣修善为务。</p>
  <p id="a5y">城东行五六里至一山伽蓝。<a id="a-5z"></a>疏崖为室。<a id="a-60"></a>因谷为门。<a id="a-61"></a>尊者邬波鞠多(唐言近护)之所建也。<a id="a-62"></a>其中则有如来指爪窣堵波。</p>
  <p id="a63">伽蓝北岩间有石室。<a id="a-64"></a>高二十余尺。<a id="a-65"></a>广三十余尺。<a id="a-66"></a>四寸细筹填积其内。<a id="a-67"></a>尊者近护说法化导夫妻。<a id="a-68"></a>俱证罗汉果者。<a id="a-69"></a>乃下一筹。<a id="a-6A"></a>异室别族虽证不记。</p>
  <p id="a6B">石室东南二十四五里至大涸池。<a id="a-6C"></a>傍有窣堵波。<a id="a-6D"></a>在昔如来行经此处。<a id="a-6E"></a>时有弥猴持蜜奉佛。<a id="a-6F"></a>佛令水和普遍大众。<a id="a-6G"></a>猕猴喜跃堕坑而死。<a id="a-6H"></a>乘兹福力得生人中。</p>
  <p id="a6I">池北不远。<a id="a-6J"></a>大林中有过去四佛经行遗迹。<a id="a-6K"></a>其侧有舍利子没特伽罗子等千二百五十大阿罗汉习定之处。<a id="a-6L"></a>并建窣堵波以记遗迹。<a id="a-6M"></a>如来在世屡游此国。<a id="a-6N"></a>说法之所并有封树。</p>
  <p id="a6O">从此东北行五百余里至萨他泥湿伐罗国(中印度境)</p>
  <p id="a6P">萨他泥湿伐罗国。<a id="a-6Q"></a>周七千余里。<a id="a-6R"></a>国大都城周二十余里。<a id="a-6S"></a>土地沃壤稼穑滋盛。<a id="a-6T"></a>气序温暑风俗浇薄。<a id="a-6U"></a>家室富饶竞为奢侈。<a id="a-6V"></a>深闲幻术高尚异能。<a id="a-6W"></a>多逐利少务农。<a id="a-6X"></a>诸方奇货多聚其国。<a id="a-6Y"></a>伽蓝三所。<a id="a-6Z"></a>僧徒七百余人。<a id="a-6a"></a>并皆习学小乘法教。<a id="a-6b"></a>天祠百余所。<a id="a-6c"></a>异道甚多。</p>
  <p id="a6d">大城四周二百里内。<a id="a-6e"></a>彼土之人谓为福地。<a id="a-6f"></a>闻诸先志曰。<a id="a-6g"></a>昔五印度国二王分治。<a id="a-6h"></a>境壤相侵干戈不息。<a id="a-6i"></a>两主合谋欲决兵战。<a id="a-6j"></a>以定雌雄。<a id="a-6k"></a>以宁氓俗。<a id="a-6l"></a>黎庶胥怨莫从君命。<a id="a-6m"></a>王以为众庶者难与虑始也。<a id="a-6n"></a>神可动物权可立功。<a id="a-6o"></a>时有梵志素知高才。<a id="a-6p"></a>密赍束帛命入后庭。<a id="a-6q"></a>造作法书藏诸岩穴。<a id="a-6r"></a>岁月既久树皆合拱。<a id="a-6s"></a>王于朝坐告诸臣曰。<a id="a-6t"></a>吾以不德忝居大位。<a id="a-6u"></a>天帝垂照梦赐灵书。<a id="a-6v"></a>今在某山藏于某岭。<a id="a-6w"></a>于是下令营求。<a id="a-6x"></a>得书山林之下。<a id="a-6y"></a>群官称庆众庶悦豫。<a id="a-6z"></a>宣示远近咸使闻知。<a id="a-70"></a>其大略曰。<a id="a-71"></a>夫生死无崖流转无极。<a id="a-72"></a>含灵沦溺莫由自济。<a id="a-73"></a>我以奇谋令离诸苦。<a id="a-74"></a>今此王城周二百里。<a id="a-75"></a>古先帝世福利之地。<a id="a-76"></a>岁月极远铭记堙灭。<a id="a-77"></a>生灵不悟遂沈苦海。<a id="a-78"></a>溺而不救夫何谓欤。<a id="a-79"></a>汝诸含识临敌兵死得生人中。<a id="a-7A"></a>多杀无辜受天福乐。<a id="a-7B"></a>顺孙孝子扶侍亲老经游此地获福无穷。<a id="a-7C"></a>功少福多如何失利。<a id="a-7D"></a>一丧人身三途冥漠。<a id="a-7E"></a>是故含生各务修业。<a id="a-7F"></a>于是人皆兵战视死如归。<a id="a-7G"></a>王遂下令招募勇烈。<a id="a-7H"></a>两国合战积尸如莽。<a id="a-7I"></a>迄干今时遗骇遍野。<a id="a-7J"></a>时既古昔人骸伟大。<a id="a-7K"></a>国俗相传谓之福地。</p>
  <p id="a7L">城西北四五里有窣堵波。<a id="a-7M"></a>高二百余尺。<a id="a-7N"></a>无忧王之所建也　皆黄赤色甚光净。<a id="a-7O"></a>中有如来舍利一斗。<a id="a-7P"></a>光明时照神迹多端。</p>
  <p id="a7Q">城南行百余里至俱昏(去声)荼僧伽蓝。<a id="a-7R"></a>重阁连甍层台间峙。<a id="a-7S"></a>僧徒清肃威仪闲雅。</p>
  <p id="a7T">从此东北行四百余里至窣禄勤那国(中印度境)</p>
  <p id="a7U">窣禄勤那国。<a id="a-7V"></a>周六千余里。<a id="a-7W"></a>东临殑伽河。<a id="a-7X"></a>北背大山阎牟那河中境而流。<a id="a-7Y"></a>国大都城周二十余里。<a id="a-7Z"></a>东临阎牟那河。<a id="a-7a"></a>荒芜虽甚基趾尚固。<a id="a-7b"></a>土地所产风气所宜。<a id="a-7c"></a>同萨他泥湿伐罗国。<a id="a-7d"></a>人性淳质宗信外道。<a id="a-7e"></a>贵艺学尚福慧。<a id="a-7f"></a>伽蓝五所。<a id="a-7g"></a>僧徒千余人。<a id="a-7h"></a>多学小乘少习余部。<a id="a-7i"></a>商搉微言清论玄奥。<a id="a-7j"></a>异方俊彦寻论稽疑。<a id="a-7k"></a>天祠百所。<a id="a-7l"></a>异道甚多。</p>
  <p id="a7m">大城东南阎牟那河西。<a id="a-7n"></a>大伽蓝东门外有窣堵波。<a id="a-7o"></a>无忧王之所建也。<a id="a-7p"></a>如来在昔曾于此处说法度人。<a id="a-7q"></a>其侧又一窣堵波。<a id="a-7r"></a>中有如来发爪也。<a id="a-7s"></a>舍利子没特伽罗。<a id="a-7t"></a>诸阿罗汉发爪窣堵波。<a id="a-7u"></a>周其左右数十余所。<a id="a-7v"></a>如来寂灭之后。<a id="a-7w"></a>此国为诸外道所诖误焉。<a id="a-7x"></a>信受邪法捐废正见。<a id="a-7y"></a>今有五伽蓝者。<a id="a-7z"></a>乃异国论师。<a id="a-80"></a>与诸外道及婆罗门论议胜处。<a id="a-81"></a>因此建焉。</p>
  <p id="a82">阎牟那河东行八百余里至殑伽河。<a id="a-83"></a>河源广三四里。<a id="a-84"></a>东南流入海处广十余里。<a id="a-85"></a>水色沧浪波流浩汗。<a id="a-86"></a>灵怪虽多不为物害。<a id="a-87"></a>其味甘美细沙随流。<a id="a-88"></a>彼俗书记谓之福水。<a id="a-89"></a>罪咎虽积沐浴便除。<a id="a-8A"></a>轻命自沉生天受福。<a id="a-8B"></a>死而投骸不堕恶趣。<a id="a-8C"></a>扬波激流亡魂获济。<a id="a-8D"></a>时执师子国提婆菩萨。<a id="a-8E"></a>深达实相得诸法性。<a id="a-8F"></a>愍诸愚夫来此导诱。<a id="a-8G"></a>当是时也士女咸会少长毕萃。<a id="a-8H"></a>于河之滨扬波激流。<a id="a-8I"></a>提婆菩萨和光汲引俯首反激。<a id="a-8J"></a>状异众人。<a id="a-8K"></a>有外道曰。<a id="a-8L"></a>吾子何其异乎。<a id="a-8M"></a>提婆菩萨曰。<a id="a-8N"></a>吾父母亲宗在执师子国。<a id="a-8O"></a>恐苦饥渴冀斯远济。<a id="a-8P"></a>诸外道曰。<a id="a-8Q"></a>吾子谬矣。<a id="a-8R"></a>曾不再思妄行此事。<a id="a-8S"></a>家国绵邈山川辽夐。<a id="a-8T"></a>激扬此水给济彼饥。<a id="a-8U"></a>其犹却行以求前。<a id="a-8V"></a>及非所闻也。<a id="a-8W"></a>提婆菩萨曰。<a id="a-8X"></a>幽途罪累尚蒙此水。<a id="a-8Y"></a>山川虽阻如何不济。<a id="a-8Z"></a>时诸外道知难谢屈。<a id="a-8a"></a>舍邪见受正法。<a id="a-8b"></a>改过自新愿奉教诲。</p>
  <p id="a8c">渡河东岸至秣底补罗国(中印度境)</p>
  <p id="a8d">秣底补罗国。<a id="a-8e"></a>周六千余里。<a id="a-8f"></a>国大都城周二十余里。<a id="a-8g"></a>宜谷麦多华果。<a id="a-8h"></a>气序和畅风俗淳质。<a id="a-8i"></a>崇尚学艺深闲咒术。<a id="a-8j"></a>信邪正者其徒相半。<a id="a-8k"></a>王戍达罗种也。<a id="a-8l"></a>不信佛法敬事天神。<a id="a-8m"></a>伽蓝十余所。<a id="a-8n"></a>僧徒八百余人。<a id="a-8o"></a>多学小乘教说一切有部。<a id="a-8p"></a>天祠五十余所。<a id="a-8q"></a>异道杂居。</p>
  <p id="a8r">大城南四五里至小伽蓝。<a id="a-8s"></a>僧徒五十余人。<a id="a-8t"></a>昔瞿拏钵刺婆(唐言德光)论师。<a id="a-8u"></a>于此作辩真等论。<a id="a-8v"></a>凡百余部。<a id="a-8w"></a>论师少而英杰长而弘敏。<a id="a-8x"></a>博物强识硕学多闻。<a id="a-8y"></a>本习大乘未穷玄奥。<a id="a-8z"></a>因览毗婆沙论。<a id="a-90"></a>退业而学小乘。<a id="a-91"></a>作数十部论。<a id="a-92"></a>破大乘纲纪成小乘执着。<a id="a-93"></a>又制俗书数十余部。<a id="a-94"></a>非斥先进所作典论。<a id="a-95"></a>覃思佛经十数不决。<a id="a-96"></a>研精虽久疑情未除。<a id="a-97"></a>时有提婆犀那(唐言天军)罗汉。<a id="a-98"></a>往来睹史多天。<a id="a-99"></a>德光愿见慈氏决疑请益天军以神通力接上天宫。<a id="a-9A"></a>既见慈氏长揖不礼。<a id="a-9B"></a>天军谓曰。<a id="a-9C"></a>慈氏菩萨次绍佛位。<a id="a-9D"></a>何乃自高敢不致敬。<a id="a-9E"></a>方欲受业如何不屈。<a id="a-9F"></a>德光对曰。<a id="a-9G"></a>尊者此言诚为指诲。<a id="a-9H"></a>然我具戒苾刍出家弟子。<a id="a-9I"></a>慈氏菩萨受天福乐非出家之侣。<a id="a-9J"></a>而欲作礼恐非所宜。<a id="a-9K"></a>菩萨知其我慢心固非闻法器。<a id="a-9L"></a>往来三返不得决疑。<a id="a-9M"></a>更请天军重欲觐礼。<a id="a-9N"></a>天军恶其我慢蔑而不对。<a id="a-9O"></a>德光既不遂心。<a id="a-9P"></a>便起恚恨。<a id="a-9Q"></a>即趣山林修发通定。<a id="a-9R"></a>我慢未除不证道果。</p>
  <p id="a9S">德光伽蓝北三四里有大伽蓝。<a id="a-9T"></a>僧徒二百余人。<a id="a-9U"></a>并学小乘法教。<a id="a-9V"></a>是众贤论师寿终之处。<a id="a-9W"></a>论师迦湿弥罗国人也。<a id="a-9X"></a>聪敏博达幼传雅誉。<a id="a-9Y"></a>特深研究说一切有部毗婆沙论。<a id="a-9Z"></a>时有世亲菩萨。<a id="a-9a"></a>一心玄道求解言外。<a id="a-9b"></a>破毗婆沙师所执作阿毗达磨俱舍论。<a id="a-9c"></a>辞义善巧理致清高。<a id="a-9d"></a>众贤循览遂有心焉。<a id="a-9e"></a>于是沉研钻极十有二岁。<a id="a-9f"></a>作俱舍雹论。<a id="a-9g"></a>二万五千颂。<a id="a-9h"></a>凡八十万言矣。<a id="a-9i"></a>所谓言深致远穷幽洞微。<a id="a-9j"></a>告门人曰。<a id="a-9k"></a>以我逸才持我正论。<a id="a-9l"></a>逐斥世亲挫其锋锐。<a id="a-9m"></a>无令老叟独擅先名。<a id="a-9n"></a>于是学徒四三俊彦持所作论推访世亲。<a id="a-9o"></a>世亲是时在磔迦国奢羯罗城。<a id="a-9p"></a>远传声问众贤当至。<a id="a-9q"></a>世亲闻已即治行装。<a id="a-9r"></a>门人怀疑前进谏曰。<a id="a-9s"></a>大师德高先哲名擅当时。<a id="a-9t"></a>远近学徒莫不推谢。<a id="a-9u"></a>今闻众贤一何惶遽必有所下。<a id="a-9v"></a>我曹厚颜。<a id="a-9w"></a>世亲曰。<a id="a-9x"></a>吾今远游非避此子。<a id="a-9y"></a>顾此国中无复监达。<a id="a-9z"></a>众贤后进也。<a id="a-A0"></a>诡辩若流。<a id="a-A1"></a>我衰髦矣。<a id="a-A2"></a>莫能持论。<a id="a-A3"></a>欲以一言颓其异执。<a id="a-A4"></a>引至中印度对诸髦彦。<a id="a-A5"></a>察乎真伪详乎得失。<a id="a-A6"></a>寻即命侣负笈远游。<a id="a-A7"></a>众贤论师当后一日至此伽蓝忽觉气衰。<a id="a-A8"></a>于是裁书谢世亲曰。<a id="a-A9"></a>如来寂灭弟子部执。<a id="a-AA"></a>传其宗学各擅专门。<a id="a-AB"></a>党同道疾异部。<a id="a-AC"></a>愚以寡昧猥承传习。<a id="a-AD"></a>览所制阿毗达磨俱舍论破毗婆沙师大义。<a id="a-AE"></a>辄不量力沉究弥年。<a id="a-AF"></a>作为此论扶正宗学。<a id="a-AG"></a>智小谋大死其将至。<a id="a-AH"></a>菩萨宣畅微言抑扬至理。<a id="a-AI"></a>不毁所执得存遗文。<a id="a-AJ"></a>斯为幸矣。<a id="a-AK"></a>死何悔哉。<a id="a-AL"></a>于是历选门人有辞辩者。<a id="a-AM"></a>而告之曰。<a id="a-AN"></a>吾诚后学轻凌先达。<a id="a-AO"></a>命也如何。<a id="a-AP"></a>当从斯没汝持是书及所制论。<a id="a-AQ"></a>谢彼菩萨代我悔过。<a id="a-AR"></a>授辞适毕奄尔云亡。<a id="a-AS"></a>门人奉书。<a id="a-AT"></a>至世亲所而致辞曰。<a id="a-AU"></a>我师众贤已舍寿命。<a id="a-AV"></a>遗言致书责躬谢咎。<a id="a-AW"></a>不坠其名非所敢望。<a id="a-AX"></a>世亲菩萨览书阅论。<a id="a-AY"></a>沉吟久之。<a id="a-AZ"></a>谓门人曰。<a id="a-Aa"></a>众贤论师聪敏后进。<a id="a-Ab"></a>理虽不足辞乃有余。<a id="a-Ac"></a>我今欲破众贤之论。<a id="a-Ad"></a>若指诸掌。<a id="a-Ae"></a>顾以垂终之托。<a id="a-Af"></a>重其知难之辞。<a id="a-Ag"></a>苟缘大义存其宿志。<a id="a-Ah"></a>况乎此论发明我宗。<a id="a-Ai"></a>遂为改题为顺正理论。<a id="a-Aj"></a>门人谏曰。<a id="a-Ak"></a>众贤未没大师远迹。<a id="a-Al"></a>既得其论又为改题。<a id="a-Am"></a>凡厥学徒何颜受愧。<a id="a-An"></a>世亲菩萨欲除众疑。<a id="a-Ao"></a>而说颂曰。<a id="a-Ap"></a>如师子王。<a id="a-Aq"></a>避豕远逝。<a id="a-Ar"></a>二力胜负。<a id="a-As"></a>智者应知。<a id="a-At"></a>众贤死已。<a id="a-Au"></a>焚尸收骨于伽蓝。<a id="a-Av"></a>西北二百余步庵没罗林中起窣堵波。<a id="a-Aw"></a>今犹现在。</p>
  <p id="aAx">庵没罗林侧有窣堵波。<a id="a-Ay"></a>毗末罗蜜多罗(唐言无垢友)论师之遗身。<a id="a-Az"></a>论师迦湿弥罗国人也。<a id="a-B0"></a>于说一切有部而出家焉。<a id="a-B1"></a>博综众经研究异论。<a id="a-B2"></a>游五印度国学三藏玄文。<a id="a-B3"></a>名立业成将归本国。<a id="a-B4"></a>途次众贤论师窣堵波也。<a id="a-B5"></a>拊而叹曰。<a id="a-B6"></a>惟论师雅量清高抑扬大义。<a id="a-B7"></a>方欲挫异部立本宗业也。<a id="a-B8"></a>如何降年不永。<a id="a-B9"></a>我无垢友猥承末学。<a id="a-BA"></a>异时慕义旷代怀德。<a id="a-BB"></a>世亲虽没宗学尚传。<a id="a-BC"></a>我尽所知当制诸论。<a id="a-BD"></a>令赡部洲诸学人等绝大乘称灭世亲名。<a id="a-BE"></a>斯为不朽用尽宿心。<a id="a-BF"></a>说是语已心发狂乱。<a id="a-BG"></a>五舌重出热血流涌。<a id="a-BH"></a>知命必终。<a id="a-BI"></a>裁书悔曰。<a id="a-BJ"></a>夫大乘教者。<a id="a-BK"></a>佛法之中究竟说也。<a id="a-BL"></a>名味泯绝理致幽玄。<a id="a-BM"></a>轻以愚昧驳斥先进。<a id="a-BN"></a>业报皎然灭身宜矣。<a id="a-BO"></a>敢告学人厥鉴斯在。<a id="a-BP"></a>各慎尔志无得怀疑。<a id="a-BQ"></a>大地为震命遂终焉。<a id="a-BR"></a>当其死处地陷为坑。<a id="a-BS"></a>同旅焚尸收骸旌建。<a id="a-BT"></a>时有罗汉见而叹曰。<a id="a-BU"></a>惜哉苦哉。<a id="a-BV"></a>今此论师任情执见。<a id="a-BW"></a>毁恶大乘堕无间狱。</p>
  <p id="aBX">国西北境殑伽河东岸有摩裕罗城。<a id="a-BY"></a>周二十余里。<a id="a-BZ"></a>居人殷盛清流交带。<a id="a-Ba"></a>出鋀石水精宝器。<a id="a-Bb"></a>去城不远临殑伽河有大天祠。<a id="a-Bc"></a>甚多灵异。<a id="a-Bd"></a>其中有池编石为岸。<a id="a-Be"></a>引殑伽水为补。<a id="a-Bf"></a>五印度人谓之殑伽河门。<a id="a-Bg"></a>生福灭罪之所。<a id="a-Bh"></a>常有远方数百千人集此澡濯。<a id="a-Bi"></a>乐善诸王建立福舍备珍羞储医药。<a id="a-Bj"></a>惠施鳏寡周给孤独。</p>
  <p id="aBk">从此北行三百余里至婆罗吸摩补罗国(北印度境)</p>
  <p id="aBl">婆罗吸摩补罗国。<a id="a-Bm"></a>周四千余里。<a id="a-Bn"></a>山周四境。<a id="a-Bo"></a>国大都城周二十余里。<a id="a-Bp"></a>居人殷盛家室富饶。<a id="a-Bq"></a>土地沃壤稼穑时播。<a id="a-Br"></a>出鋀石水精。<a id="a-Bs"></a>气序微寒风俗刚猛。<a id="a-Bt"></a>少学艺多逐利。<a id="a-Bu"></a>人性犷烈邪正杂信。<a id="a-Bv"></a>伽蓝五所。<a id="a-Bw"></a>僧徒寡少。<a id="a-Bx"></a>天祠十余所。<a id="a-By"></a>异道杂居。</p>
  <p id="aBz">此国境北大雪山中有苏伐刺拏瞿呾罗国(唐言金氏)。<a id="a-C0"></a>出上黄金故以名焉。<a id="a-C1"></a>东西长南北狭。<a id="a-C2"></a>即东女国也。<a id="a-C3"></a>世以女称国。<a id="a-C4"></a>夫亦为王。<a id="a-C5"></a>不知政事。<a id="a-C6"></a>丈夫唯征伐田种而已。<a id="a-C7"></a>土宜宿麦多畜羊马。<a id="a-C8"></a>气候寒烈人性躁暴。<a id="a-C9"></a>东接吐蕃国。<a id="a-CA"></a>北接于阗国。<a id="a-CB"></a>西接三波诃国。</p>
  <p id="aCC">从末底补罗东南行四百余里至瞿毗霜那国(中印度境)</p>
  <p id="aCD">瞿毗霜那国。<a id="a-CE"></a>周二千余里。<a id="a-CF"></a>国大都城周十四五里。<a id="a-CG"></a>崇峻险固居人殷盛。<a id="a-CH"></a>华林池沼往往相间。<a id="a-CI"></a>气序土宜同末底补罗国。<a id="a-CJ"></a>风俗淳质勤学好福。<a id="a-CK"></a>多信外道求现在乐。<a id="a-CL"></a>伽蓝二所。<a id="a-CM"></a>僧众百余人。<a id="a-CN"></a>并皆习学小乘法教。<a id="a-CO"></a>天祠三十余所。<a id="a-CP"></a>异道杂居。</p>
  <p id="aCQ">大城侧故伽蓝中有窣堵波。<a id="a-CR"></a>无忧王之所建也。<a id="a-CS"></a>高二百余尺。<a id="a-CT"></a>如来在昔于此一月说诸法要。<a id="a-CU"></a>傍有过去四佛座及经行遗迹处。<a id="a-CV"></a>其侧有如来发爪二窣堵波。<a id="a-CW"></a>各高一丈余。</p>
  <p id="aCX">自此东南行四百余里至恶醯掣呾逻国(中印度境)</p>
  <p id="aCY">恶醯掣呾逻国。<a id="a-CZ"></a>周三千余里。<a id="a-Ca"></a>大都城周十七八里。<a id="a-Cb"></a>依据险固。<a id="a-Cc"></a>宜谷麦多林泉。<a id="a-Cd"></a>气序和畅风俗淳质。<a id="a-Ce"></a>玩道笃学多才博识。<a id="a-Cf"></a>伽蓝十余所。<a id="a-Cg"></a>僧徒千余人。<a id="a-Ch"></a>习学小乘正量部法。<a id="a-Ci"></a>天祠九所。<a id="a-Cj"></a>异道三百余人。<a id="a-Ck"></a>事自在天涂灰之侣也。</p>
  <p id="aCl">城外龙池侧有窣堵波。<a id="a-Cm"></a>无忧王之所建也。<a id="a-Cn"></a>是如来在昔为龙王七日于此说法。<a id="a-Co"></a>其侧有四小窣堵波。<a id="a-Cp"></a>是过去四佛坐及经行遗迹之所。<a id="a-Cq"></a>自此东行二百六七十里。<a id="a-Cr"></a>渡殑伽河南至毗罗那拏国(中印度境)</p>
  <p id="aCs">毗罗那拏国。<a id="a-Ct"></a>周二千余里。<a id="a-Cu"></a>国大都城周十余里。<a id="a-Cv"></a>气序土宜同垩醯掣呾逻国。<a id="a-Cw"></a>风俗猛暴人知学艺。<a id="a-Cx"></a>崇信外道少敬佛法。<a id="a-Cy"></a>伽蓝二所。<a id="a-Cz"></a>僧徒三百人。<a id="a-D0"></a>并皆习学大乘法教。<a id="a-D1"></a>天祠五所。<a id="a-D2"></a>异道杂居。</p>
  <p id="aD3">大城中故伽蓝内有窣堵波基。<a id="a-D4"></a>虽倾圮尚百余尺。<a id="a-D5"></a>无忧王之所建也。<a id="a-D6"></a>如来在昔于此七日说蕴界处经之所。<a id="a-D7"></a>其侧则有过去四佛座及经行遗迹斯在。<a id="a-D8"></a>从此东南行二百余里至劫比他国(旧谓僧迦舍国。<a id="a-D9"></a>中印度境)</p>
  <p id="aDA">劫比他国。<a id="a-DB"></a>周二千余里。<a id="a-DC"></a>国大都城周二十余里。<a id="a-DD"></a>气序土宜同毗罗那拏国。<a id="a-DE"></a>风俗淳和人多学艺。<a id="a-DF"></a>伽蓝四所。<a id="a-DG"></a>僧徒千余人。<a id="a-DH"></a>并学小乘正量部法。<a id="a-DI"></a>天祠十所。<a id="a-DJ"></a>异道杂居。<a id="a-DK"></a>同共遵事大自在天。</p>
  <p id="aDL">城西二十余里有大伽蓝。<a id="a-DM"></a>经制轮奂工穷剞劂。<a id="a-DN"></a>圣形尊像务极庄严。<a id="a-DO"></a>僧徒数百人。<a id="a-DP"></a>学正量部法。<a id="a-DQ"></a>数万净人宅居其侧伽蓝大垣内有三宝阶。<a id="a-DR"></a>南北列东面下。<a id="a-DS"></a>是如来自三十三天降还也。<a id="a-DT"></a>昔如来起自胜林上升天宫。<a id="a-DU"></a>居善法堂为母说法。<a id="a-DV"></a>过三月已将欲下降。<a id="a-DW"></a>天帝释乃纵神力建立宝阶。<a id="a-DX"></a>中阶黄金。<a id="a-DY"></a>左水精。<a id="a-DZ"></a>右白银。<a id="a-Da"></a>如来起善法堂。<a id="a-Db"></a>从诸天众履中阶而下。<a id="a-Dc"></a>大梵王执白拂履银阶而右侍。<a id="a-Dd"></a>天帝释持宝盖蹈水精阶而左侍。<a id="a-De"></a>天众凌虚散华赞德。<a id="a-Df"></a>数百年前犹有阶级。<a id="a-Dg"></a>逮至今时陷没已尽。<a id="a-Dh"></a>诸国君王悲慨不遇。<a id="a-Di"></a>叠以塼石饰以珍宝。<a id="a-Dj"></a>于其故基拟昔宝阶。<a id="a-Dk"></a>其高七十余尺。<a id="a-Dl"></a>上起精舍。<a id="a-Dm"></a>中有石佛像。<a id="a-Dn"></a>而左右之阶有释梵之像形。<a id="a-Do"></a>拟厥初犹为下势。<a id="a-Dp"></a>傍有石柱。<a id="a-Dq"></a>高七十余尺。<a id="a-Dr"></a>无忧王所建。<a id="a-Ds"></a>色绀光润质坚密理。<a id="a-Dt"></a>上作师子蹲踞向阶。<a id="a-Du"></a>雕镂奇形周其方面。<a id="a-Dv"></a>随人罪福影现柱中。</p>
  <p id="aDw">宝阶侧不远有窣堵波。<a id="a-Dx"></a>是过去四佛坐及经行遗迹之所。<a id="a-Dy"></a>其侧窣堵波。<a id="a-Dz"></a>如来在昔于此澡浴。<a id="a-E0"></a>其侧精舍是如来入定之处。</p>
  <p id="aE1">精舍侧有大石基。<a id="a-E2"></a>长五十步。<a id="a-E3"></a>高七尺。<a id="a-E4"></a>是如来经行之处。<a id="a-E5"></a>足所履迹皆有莲华之文。<a id="a-E6"></a>基左右各有小窣堵波。<a id="a-E7"></a>帝释梵王之所建也。</p>
  <p id="aE8">释梵窣堵波前。<a id="a-E9"></a>是莲华色苾刍尼欲先见佛化作转轮王处。<a id="a-EA"></a>如来自天宫还赡部洲也。<a id="a-EB"></a>时苏部底(唐言善现。<a id="a-EC"></a>旧曰须扶提。<a id="a-ED"></a>或曰须菩提。<a id="a-EE"></a>译曰善吉。<a id="a-EF"></a>皆讹也)宴坐石室。<a id="a-EG"></a>窃自思曰。<a id="a-EH"></a>今佛还降人天导从。<a id="a-EI"></a>如我今者何所宜行。<a id="a-EJ"></a>尝闻佛说。<a id="a-EK"></a>知诸法空体诸法性。<a id="a-EL"></a>是则以慧眼观法身也。<a id="a-EM"></a>时莲华色苾刍尼欲初见佛。<a id="a-EN"></a>化为转轮王。<a id="a-EO"></a>七宝导从四兵警卫。<a id="a-EP"></a>至世尊所复。<a id="a-EQ"></a>苾刍尼。<a id="a-ER"></a>如来告曰。<a id="a-ES"></a>汝非初见。<a id="a-ET"></a>夫善现者观诸法空是见法身。</p>
  <p id="aEU">圣迹垣内灵异相继。<a id="a-EV"></a>其大窣堵波东南有一池。<a id="a-EW"></a>龙恒护圣迹。<a id="a-EX"></a>既有冥卫。<a id="a-EY"></a>难以轻犯。<a id="a-EZ"></a>岁久自坏人莫能毁。</p>
  <p id="aEa">从此东南行减二百里至羯若鞠阇国(唐言曲女城国。<a id="a-Eb"></a>中印度境)</p>
 </body>
</html>