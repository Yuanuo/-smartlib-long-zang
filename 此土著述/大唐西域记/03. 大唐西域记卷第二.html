<!doctype html>
<html id="z3IBWff1Q1" data-ver="1194">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第二(三国)</h1>
  <p id="a2">滥波国 那揭罗曷国 健驮逻国。</p>
  <p id="a3">详夫天竺之称。<a id="a-4"></a>异议纠纷。<a id="a-5"></a>旧云身毒。<a id="a-6"></a>或曰贤豆。<a id="a-7"></a>今从正音。<a id="a-8"></a>宜云印度。<a id="a-9"></a>印度之人随地称国。<a id="a-A"></a>殊方异俗遥举总名。<a id="a-B"></a>语其所美谓之印度。<a id="a-C"></a>印度者。<a id="a-D"></a>唐言月。<a id="a-E"></a>月有多名。<a id="a-F"></a>斯其一称。<a id="a-G"></a>言诸群生轮回不息。<a id="a-H"></a>无明长夜莫有司晨。<a id="a-I"></a>其犹白日既隐宵烛斯继。<a id="a-J"></a>虽有星光之照。<a id="a-K"></a>岂如朗月之明。<a id="a-L"></a>苟缘斯致因而譬月。<a id="a-M"></a>良以其土圣贤继轨导凡御物如月照临。<a id="a-N"></a>由是义故。<a id="a-O"></a>谓之印度。<a id="a-P"></a>印度种姓族类群分。<a id="a-Q"></a>而婆罗门特为清贵。<a id="a-R"></a>从其雅称传以成俗。<a id="a-S"></a>无云经界之别。<a id="a-T"></a>总谓婆罗门国焉。</p>
  <p id="aU">若其封疆之域。<a id="a-V"></a>可得而言。<a id="a-W"></a>五印度之境周九万余里。<a id="a-X"></a>三垂大海。<a id="a-Y"></a>北背雪山北广南狭。<a id="a-Z"></a>形如半月。<a id="a-a"></a>画野区分七十余国。<a id="a-b"></a>时特暑热。<a id="a-c"></a>地多泉湿。<a id="a-d"></a>北乃山阜隐轸丘陵[焉-正+臼]卤。<a id="a-e"></a>东则川野沃润畴垄膏腴。<a id="a-f"></a>南方草木荣茂。<a id="a-g"></a>西方土地硗确。<a id="a-h"></a>斯大概也。<a id="a-i"></a>可略言焉。</p>
  <p id="aj">夫数量之称谓踰缮那(旧曰由旬。<a id="a-k"></a>又曰踰阇那又曰由延。<a id="a-l"></a>皆讹略也)。<a id="a-m"></a>踰缮那者。<a id="a-n"></a>自古圣王一日军行也。<a id="a-o"></a>旧传一踰缮那四十里矣。<a id="a-p"></a>印度国俗乃三十里。<a id="a-q"></a>圣教所载唯十六里。<a id="a-r"></a>穷微之数分一踰缮那为八拘卢舍。<a id="a-s"></a>拘卢舍者。<a id="a-t"></a>谓大牛鸣声所极闻称拘卢舍。<a id="a-u"></a>分一拘卢舍为五百弓。<a id="a-v"></a>分一弓为四肘。<a id="a-w"></a>分一肘为二十四指。<a id="a-x"></a>分一指节为七宿麦。<a id="a-y"></a>乃至虱虮隙尘牛毛羊毛兔毫金水。<a id="a-z"></a>次第七分以至细尘。<a id="a-10"></a>细尘七分为极细尘。<a id="a-11"></a>极细尘者不可复折。<a id="a-12"></a>折即归空。<a id="a-13"></a>故曰极微也。</p>
  <p id="a14">若乃阴阳历运日月次舍。<a id="a-15"></a>称谓虽殊时候无异。<a id="a-16"></a>随其星建以标月名。<a id="a-17"></a>时极短者。<a id="a-18"></a>谓刹那也。<a id="a-19"></a>百二十刹那为一呾刹那。<a id="a-1A"></a>六十呾刹那为一腊缚。<a id="a-1B"></a>三十腊缚为一牟呼栗多。<a id="a-1C"></a>五牟呼栗多为一时。<a id="a-1D"></a>六时合成一日一夜(昼三夜三)。<a id="a-1E"></a>居俗日夜分为八时(昼四夜四于一一时各有四分)。<a id="a-1F"></a>月盈至满谓之白分。<a id="a-1G"></a>月亏至晦谓之黑分。<a id="a-1H"></a>黑分或十四日十五日。<a id="a-1I"></a>月有小大故也。<a id="a-1J"></a>黑前白后合为一月。<a id="a-1K"></a>六月合为一行。<a id="a-1L"></a>日游在内北行也。<a id="a-1M"></a>日游在外南行也。<a id="a-1N"></a>总此二行合为一岁。<a id="a-1O"></a>又分一岁以为六时。<a id="a-1P"></a>正月十六日至三月十五日。<a id="a-1Q"></a>渐热也。<a id="a-1R"></a>三月十六日至五月十五日。<a id="a-1S"></a>盛热也。<a id="a-1T"></a>五月十六日至七月十五日。<a id="a-1U"></a>雨时也。<a id="a-1V"></a>七月十六日至九月十五日。<a id="a-1W"></a>茂时也。<a id="a-1X"></a>九月十六日至十一月十五日。<a id="a-1Y"></a>渐寒也。<a id="a-1Z"></a>十一月十六日至正月十五日。<a id="a-1a"></a>盛寒也。<a id="a-1b"></a>如来圣教岁为三时。<a id="a-1c"></a>正月十六日至五月十五日。<a id="a-1d"></a>热时也。<a id="a-1e"></a>五月十六日至九月十五日。<a id="a-1f"></a>雨时也。<a id="a-1g"></a>九月十六日至正月十五日。<a id="a-1h"></a>寒时也。<a id="a-1i"></a>或为四时。<a id="a-1j"></a>春夏秋冬也。<a id="a-1k"></a>春三月。<a id="a-1l"></a>谓制呾罗月。<a id="a-1m"></a>吠舍佉月。<a id="a-1n"></a>逝瑟吒月。<a id="a-1o"></a>当此从正月十六日至四月十五日。<a id="a-1p"></a>夏三月。<a id="a-1q"></a>谓頞沙荼月。<a id="a-1r"></a>室罗伐拏月。<a id="a-1s"></a>婆罗钵陀月。<a id="a-1t"></a>当此从四月十六日至七月十五日。<a id="a-1u"></a>秋三月。<a id="a-1v"></a>谓頞湿缚庾阇月。<a id="a-1w"></a>迦剌底迦月。<a id="a-1x"></a>末伽始罗月。<a id="a-1y"></a>当此从七月十六日至十月十五日。<a id="a-1z"></a>冬三月。<a id="a-20"></a>谓报沙月。<a id="a-21"></a>磨袪月。<a id="a-22"></a>颇勒窭拏月。<a id="a-23"></a>当此从十月十六日至正月十五日。<a id="a-24"></a>故印度僧徒依佛圣教坐两安居。<a id="a-25"></a>或前三月。<a id="a-26"></a>或后三月。<a id="a-27"></a>前三月当此从五月十六日至八月十五日。<a id="a-28"></a>后三月当此从六月十六日至九月十五日。<a id="a-29"></a>前代译经律者。<a id="a-2A"></a>或云坐夏。<a id="a-2B"></a>或云坐腊。<a id="a-2C"></a>斯皆边裔殊俗。<a id="a-2D"></a>不达中国正音。<a id="a-2E"></a>或方言未融而传译有谬。<a id="a-2F"></a>又推如来入胎初生出家成佛涅槃日月。<a id="a-2G"></a>皆有参差。<a id="a-2H"></a>语在后记。</p>
  <p id="a2I">若夫邑里闾阎方城广峙。<a id="a-2J"></a>街衢巷陌曲径盘迂。<a id="a-2K"></a>阛阓当涂旗亭夹路。<a id="a-2L"></a>屠钓倡优魁脍除粪旌厥宅居。<a id="a-2M"></a>斥之邑外。<a id="a-2N"></a>行里往来僻于路左。<a id="a-2O"></a>至于宅居之制垣郭之作。<a id="a-2P"></a>地势卑湿城多垒塼。<a id="a-2Q"></a>暨诸墙壁或编竹木。<a id="a-2R"></a>室宇台观板屋平头。<a id="a-2S"></a>泥以石灰覆以甎墼。<a id="a-2T"></a>诸异崇构制同中夏。<a id="a-2U"></a>苫茅苫草或塼或板。<a id="a-2V"></a>壁以石灰为饰。<a id="a-2W"></a>地涂牛粪为净。<a id="a-2X"></a>时花散布。<a id="a-2Y"></a>斯其异也。<a id="a-2Z"></a>诸僧伽蓝颇极奇制。<a id="a-2a"></a>隅楼四起重阁三层。<a id="a-2b"></a>榱梠栋梁奇形雕镂。<a id="a-2c"></a>户牖垣墙图画众彩。<a id="a-2d"></a>黎庶之居内侈外俭。<a id="a-2e"></a>隩室中堂高广有异。<a id="a-2f"></a>层台重阁形制不拘。<a id="a-2g"></a>门辟东户。<a id="a-2h"></a>朝座东面。<a id="a-2i"></a>至于坐止咸用绳床。<a id="a-2j"></a>王族大人士庶豪右。<a id="a-2k"></a>庄饰有殊规矩无异。<a id="a-2l"></a>君王朝座弥复高广。<a id="a-2m"></a>珠玑间错谓师子床。<a id="a-2n"></a>敷以细氎蹈以宝机。<a id="a-2o"></a>凡百庶僚随其所好。<a id="a-2p"></a>刻雕异类莹饰奇珍。<a id="a-2q"></a>衣裳服玩无所裁制。<a id="a-2r"></a>贵鲜白轻杂彩。<a id="a-2s"></a>男则绕腰络腋横巾右袒。<a id="a-2t"></a>女乃襜衣下垂通肩总覆。<a id="a-2u"></a>顶为小髻余发垂下。<a id="a-2v"></a>或有剪髭别为诡俗。<a id="a-2w"></a>首冠花鬘身佩璎珞。<a id="a-2x"></a>其所服者谓憍奢耶衣。<a id="a-2y"></a>及[疊*毛]布等。<a id="a-2z"></a>憍奢耶者。<a id="a-30"></a>野蚕丝也。<a id="a-31"></a>丛摩衣。<a id="a-32"></a>麻之类也。<a id="a-33"></a>颔([據-豕+丘]严反)钵罗衣织细羊毛也。<a id="a-34"></a>褐剌缡衣织野兽毛也。<a id="a-35"></a>兽毛细耎可得缉绩。<a id="a-36"></a>故以见珍而充服用。<a id="a-37"></a>其北印度。<a id="a-38"></a>风土寒烈短制褊衣。<a id="a-39"></a>颇同胡服。<a id="a-3A"></a>外道服饰纷杂异制。<a id="a-3B"></a>或衣孔雀羽尾。<a id="a-3C"></a>或饰髑髅璎珞。<a id="a-3D"></a>或无服露形。<a id="a-3E"></a>或草板掩体。<a id="a-3F"></a>或拔发断髭或蓬鬓椎髻。<a id="a-3G"></a>裳衣无定赤白不恒。<a id="a-3H"></a>沙门法服唯有三衣及僧却崎。<a id="a-3I"></a>泥缚些(桑个反)那。<a id="a-3J"></a>三衣裁制部执不同。<a id="a-3K"></a>或缘有宽狭。<a id="a-3L"></a>或叶有小大。<a id="a-3M"></a>僧却崎(唐言掩腋。<a id="a-3N"></a>旧曰僧祇支。<a id="a-3O"></a>讹也)覆左肩掩两腋。<a id="a-3P"></a>左开右合长裁过腰。<a id="a-3Q"></a>泥缚些那(唐言裙旧曰涅槃僧讹也)既无带襻其将服也。<a id="a-3R"></a>集衣为襵束带以缁。<a id="a-3S"></a>襵则诸部各异。<a id="a-3T"></a>色乃黄赤不同。<a id="a-3U"></a>刹帝利婆罗门清素居简洁白俭约。<a id="a-3V"></a>国王大臣服玩良异。<a id="a-3W"></a>花鬘宝冠以为首饰。<a id="a-3X"></a>环钏璎珞而作身佩。<a id="a-3Y"></a>其有富商大贾唯钏而已。<a id="a-3Z"></a>人多徒跣少有所履。<a id="a-3a"></a>染其牙齿或赤或黑。<a id="a-3b"></a>齐发穿耳。<a id="a-3c"></a>修鼻大眼。<a id="a-3d"></a>斯其貌也。</p>
  <p id="a3e">夫其洁清自守非矫其志。<a id="a-3f"></a>凡有馔食必先盥洗。<a id="a-3g"></a>残宿不再食器不传。<a id="a-3h"></a>瓦木之器经用必弃。<a id="a-3i"></a>金银铜铁每加摩莹。<a id="a-3j"></a>馔食既讫嚼杨枝而为净。<a id="a-3k"></a>澡漱未终无相执触。<a id="a-3l"></a>每有溲溺必事澡灌。<a id="a-3m"></a>身涂诸香。<a id="a-3n"></a>所谓栴檀郁金也。<a id="a-3o"></a>君王将浴。<a id="a-3p"></a>鼓奏弦歌祭祀拜祠沐浴盥洗。</p>
  <p id="a3q">详其文字。<a id="a-3r"></a>梵天所制原始垂则。<a id="a-3s"></a>四十七言也。<a id="a-3t"></a>寓物合成随事转用。<a id="a-3u"></a>流演枝派其源浸广。<a id="a-3v"></a>因地随人微有改变。<a id="a-3w"></a>语其大较未异本源。<a id="a-3x"></a>而中印度特为详正。<a id="a-3y"></a>辞调和雅与天同音。<a id="a-3z"></a>气韵清亮为人轨则。<a id="a-40"></a>邻境异国习谬成训。<a id="a-41"></a>竞趋浇俗莫守淳风。</p>
  <p id="a42">至于记言书事各有司存。<a id="a-43"></a>史诰总称谓尼罗蔽荼(唐言清藏)。<a id="a-44"></a>善恶具举灾祥备着。</p>
  <p id="a45">而开蒙诱进先导十二章。<a id="a-46"></a>七岁之后渐授五明大论。<a id="a-47"></a>一曰声明。<a id="a-48"></a>释诂训字。<a id="a-49"></a>诠目疏别。<a id="a-4A"></a>二工巧明。<a id="a-4B"></a>伎术机关阴阳历数。<a id="a-4C"></a>三医方明。<a id="a-4D"></a>禁咒闲邪药石针艾。<a id="a-4E"></a>四谓因明。<a id="a-4F"></a>考定正邪研核真伪。<a id="a-4G"></a>五曰内明。<a id="a-4H"></a>究畅五乘因果妙理。</p>
  <p id="a4I">其婆罗门学四吠陀论(旧曰毗陀讹也)。<a id="a-4J"></a>一曰寿。<a id="a-4K"></a>谓养生缮性。<a id="a-4L"></a>二曰祠。<a id="a-4M"></a>谓享祭祈祷。<a id="a-4N"></a>三曰平。<a id="a-4O"></a>谓礼仪占卜兵法军阵。<a id="a-4P"></a>四曰术。<a id="a-4Q"></a>谓异能伎数禁咒医方。</p>
  <p id="a4R">师必博究精微贯穷玄奥。<a id="a-4S"></a>示之大义导以微言。<a id="a-4T"></a>提撕善诱雕杇励薄。<a id="a-4U"></a>若乃识量通敏志怀逋逸则拘絷。<a id="a-4V"></a>反开业成后已年方三十。<a id="a-4W"></a>志立学成。<a id="a-4X"></a>既居禄位先酬师德。<a id="a-4Y"></a>其有博古好雅肥遁居贞。<a id="a-4Z"></a>沉浮物外逍遥事表。<a id="a-4a"></a>宠辱不惊声问以远。<a id="a-4b"></a>君王雅尚莫能屈迹。<a id="a-4c"></a>然而国重聪睿俗贵高明。<a id="a-4d"></a>褒赞既隆礼命亦重。<a id="a-4e"></a>故能强志笃学忘疲游艺。<a id="a-4f"></a>访道依仁不远千里。<a id="a-4g"></a>家虽豪富志均羁旅。<a id="a-4h"></a>口腹之资巡丐以济。<a id="a-4i"></a>有贵知道无耻匮财。<a id="a-4j"></a>娱游堕业偷食靡衣。<a id="a-4k"></a>既无令德又非时习。<a id="a-4l"></a>耻辱俱至丑声载扬。</p>
  <p id="a4m">如来理教随类得解。<a id="a-4n"></a>去圣悠远正法醇醨。<a id="a-4o"></a>任其见解之心。<a id="a-4p"></a>俱获闻智之悟。<a id="a-4q"></a>部执峰峙诤论波涛。<a id="a-4r"></a>异学专门殊途同致。<a id="a-4s"></a>十有八部各擅锋锐。<a id="a-4t"></a>大小二乘居止区别。<a id="a-4u"></a>其有宴默思惟经行住立。<a id="a-4v"></a>定慧悠隔諠静良殊。<a id="a-4w"></a>随其众居各制科防。<a id="a-4x"></a>无云律论经是佛经。<a id="a-4y"></a>讲宣一部乃免僧知事。<a id="a-4z"></a>二部加上房资具。<a id="a-50"></a>三部差侍者只承。<a id="a-51"></a>四部给净人役使。<a id="a-52"></a>五部则行乘象舆。<a id="a-53"></a>六部又导从周卫。<a id="a-54"></a>道德既高旌命亦异。<a id="a-55"></a>时集讲论考其优劣。<a id="a-56"></a>彰别善恶黜陟幽明。<a id="a-57"></a>其有商搉微言抑扬妙理。<a id="a-58"></a>雅辞赡美妙辩敏捷。<a id="a-59"></a>于是驭乘宝象导从如林。<a id="a-5A"></a>至乃义门虚辟辞锋挫锐。<a id="a-5B"></a>理寡而辞繁。<a id="a-5C"></a>义乖而言顺。<a id="a-5D"></a>遂即面涂赭垩身坌尘土。<a id="a-5E"></a>斥于旷野弃之沟壑。<a id="a-5F"></a>既旌淑慝亦表贤愚。<a id="a-5G"></a>人知乐道家勤志学。<a id="a-5H"></a>出家归俗。<a id="a-5I"></a>从其所好。<a id="a-5J"></a>罹咎犯律僧中科罚。<a id="a-5K"></a>轻则众命诃责。<a id="a-5L"></a>次又众不与语。<a id="a-5M"></a>重乃众不共住。<a id="a-5N"></a>不共住者斥摈不齿。<a id="a-5O"></a>出一住处措身无所。<a id="a-5P"></a>羁旅艰辛或返初服。</p>
  <p id="a5Q">若夫族姓殊者。<a id="a-5R"></a>有四流焉。<a id="a-5S"></a>一曰婆罗门。<a id="a-5T"></a>净行也。<a id="a-5U"></a>守道居贞洁白其操。<a id="a-5V"></a>二曰刹帝利。<a id="a-5W"></a>王种也(旧曰刹利略也)。<a id="a-5X"></a>奕世君临仁恕为志。<a id="a-5Y"></a>三曰吠奢(旧曰毗舍讹也)。<a id="a-5Z"></a>商贾也。<a id="a-5a"></a>贸迁有无逐利远近。<a id="a-5b"></a>四曰戍陀罗(旧曰首陀讹也)。<a id="a-5c"></a>农人也。<a id="a-5d"></a>肆力畴垄勤身稼穑。<a id="a-5e"></a>凡兹四姓清浊殊流。<a id="a-5f"></a>婚娶通亲飞伏异路。<a id="a-5g"></a>内外宗枝姻媾不杂。<a id="a-5h"></a>妇人一嫁终无再醮。<a id="a-5i"></a>自余杂姓寔繁。<a id="a-5j"></a>种族各随类聚难以详载。</p>
  <p id="a5k">君王奕世唯刹帝利。<a id="a-5l"></a>篡弑时起异姓称尊。<a id="a-5m"></a>国之战士骁雄毕选。<a id="a-5n"></a>子父传业遂穷兵术。<a id="a-5o"></a>居则宫庐周卫。<a id="a-5p"></a>征则奋旅前锋。<a id="a-5q"></a>凡有四兵步马车象。<a id="a-5r"></a>象则被以坚甲牙施利距。<a id="a-5s"></a>一将安乘授其节度。<a id="a-5t"></a>两卒左右为之驾驭。<a id="a-5u"></a>车乃驾以驷马。<a id="a-5v"></a>兵帅居其乘。<a id="a-5w"></a>列卒周卫。<a id="a-5x"></a>扶轮挟毂。<a id="a-5y"></a>马军散御逐北奔命。<a id="a-5z"></a>步军轻捍敢勇充选。<a id="a-60"></a>负大橹执长戟。<a id="a-61"></a>或持刀剑前奋行阵。<a id="a-62"></a>凡诸戎器莫不锋锐。<a id="a-63"></a>所谓矛楯弓矢刀剑钺斧。<a id="a-64"></a>戈殳长槊轮索之属。<a id="a-65"></a>皆世习矣。</p>
  <p id="a66">夫其俗也性虽狷急志甚贞质。<a id="a-67"></a>于财无苟得。<a id="a-68"></a>于义有余让。<a id="a-69"></a>惧冥运之罪。<a id="a-6A"></a>轻生事之业。<a id="a-6B"></a>诡谲不行盟誓为信。<a id="a-6C"></a>政教尚质风俗犹和。<a id="a-6D"></a>凶悖群小时亏国宪。<a id="a-6E"></a>谋危君上。<a id="a-6F"></a>事迹彰明。<a id="a-6G"></a>则常幽囹圄无所刑戮。<a id="a-6H"></a>任其生死不齿人伦。<a id="a-6I"></a>犯伤礼义悖逆忠孝。<a id="a-6J"></a>则劓鼻截耳断手刖足。<a id="a-6K"></a>或驱出国。<a id="a-6L"></a>或放荒裔。<a id="a-6M"></a>自余咎犯输财赎罪。<a id="a-6N"></a>理狱占辞不加刑朴。<a id="a-6O"></a>随问款对据事平科。<a id="a-6P"></a>拒违所犯耻过饰非。<a id="a-6Q"></a>欲究情实。<a id="a-6R"></a>事须案者。<a id="a-6S"></a>凡有四条。<a id="a-6T"></a>水火称毒。<a id="a-6U"></a>水则罪人与石盛以连囊。<a id="a-6V"></a>沈之深流校其真伪。<a id="a-6W"></a>人沈石浮则有犯。<a id="a-6X"></a>人浮石沈则无隐。<a id="a-6Y"></a>火乃烧铁罪人踞上。<a id="a-6Z"></a>复使足蹈。<a id="a-6a"></a>既遣掌案。<a id="a-6b"></a>又令舌舐。<a id="a-6c"></a>虚无所损实有所伤。<a id="a-6d"></a>懦弱之人不堪炎炽。<a id="a-6e"></a>捧未开花散之向焰。<a id="a-6f"></a>虚则花发实则花焦。<a id="a-6g"></a>称则人石平衡轻重取验。<a id="a-6h"></a>虚则人低石举。<a id="a-6i"></a>实则石重人轻。<a id="a-6j"></a>毒则以一羖羊剖其右髀。<a id="a-6k"></a>随被讼人所食之分。<a id="a-6l"></a>杂诸毒药置右髀中。<a id="a-6m"></a>实则毒发而死。<a id="a-6n"></a>虚则毒歇而稣。<a id="a-6o"></a>举四条之例。<a id="a-6p"></a>防百非之路。</p>
  <p id="a6q">致敬之式。<a id="a-6r"></a>其仪九等。<a id="a-6s"></a>一发言慰问。<a id="a-6t"></a>二俯首示敬。<a id="a-6u"></a>三举手高揖。<a id="a-6v"></a>四合掌平拱。<a id="a-6w"></a>五屈膝。<a id="a-6x"></a>六长踞。<a id="a-6y"></a>七手膝踞地。<a id="a-6z"></a>八五轮俱屈。<a id="a-70"></a>九五体投地。<a id="a-71"></a>凡斯九等极唯一拜。<a id="a-72"></a>跪而赞德谓之尽敬。<a id="a-73"></a>远则稽颡拜手。<a id="a-74"></a>近则呜足摩踵。<a id="a-75"></a>凡其致辞受命褰裳长跪。<a id="a-76"></a>尊贤受拜必有慰辞。<a id="a-77"></a>或摩其顶。<a id="a-78"></a>或拊其背。<a id="a-79"></a>善言诲导以示亲厚。<a id="a-7A"></a>出家沙门既受敬礼。<a id="a-7B"></a>唯加善愿无止跪拜。<a id="a-7C"></a>随所宗事多有旋绕。<a id="a-7D"></a>或唯一周。<a id="a-7E"></a>或复三匝。<a id="a-7F"></a>宿心别请数则从欲。</p>
  <p id="a7G">凡遭疾病绝粒七日。<a id="a-7H"></a>期限之中多有痊愈。<a id="a-7I"></a>必未瘳差方乃饵药。<a id="a-7J"></a>药之性类名种不同。<a id="a-7K"></a>医之工伎占候有异。</p>
  <p id="a7L">终没临丧哀号相泣。<a id="a-7M"></a>裂裳拔发拍额椎胸。<a id="a-7N"></a>服制无间丧期无数。<a id="a-7O"></a>送终殡葬其仪有三。<a id="a-7P"></a>一曰火葬。<a id="a-7Q"></a>积薪焚燎。<a id="a-7R"></a>二曰水葬。<a id="a-7S"></a>沈流漂散。<a id="a-7T"></a>三曰野葬。<a id="a-7U"></a>弃林饲兽。<a id="a-7V"></a>国王殂落先立嗣君以主丧祭。<a id="a-7W"></a>以定上下。<a id="a-7X"></a>生立德号死无议谥。<a id="a-7Y"></a>丧祸之家人莫就食。<a id="a-7Z"></a>殡葬之后复常无讳。<a id="a-7a"></a>诸有送死以为不洁。<a id="a-7b"></a>咸于郭外浴而后入。<a id="a-7c"></a>至于年耆寿耄死期将至。<a id="a-7d"></a>婴累沉痾生涯恐极。<a id="a-7e"></a>厌离尘俗愿弃人间。<a id="a-7f"></a>轻鄙生死希远世路。<a id="a-7g"></a>于是亲故知友奏乐饯会。<a id="a-7h"></a>泛舟鼓棹济殑伽河。<a id="a-7i"></a>中流自溺谓得生天。<a id="a-7j"></a>十有其一未尽鄙见。<a id="a-7k"></a>出家僧众制无号哭。<a id="a-7l"></a>父母亡丧诵念酬恩。<a id="a-7m"></a>追远慎终寔资冥福。</p>
  <p id="a7n">政教既宽机务亦简。<a id="a-7o"></a>户不籍书人无徭课。<a id="a-7p"></a>王田之内大分为四。<a id="a-7q"></a>一充国用祭祀粢盛。<a id="a-7r"></a>二以封建辅佐宰臣。<a id="a-7s"></a>三赏聪睿硕学高才。<a id="a-7t"></a>四树福田给诸异道。<a id="a-7u"></a>所以赋敛轻薄徭税俭省。<a id="a-7v"></a>各安世业俱佃口分。<a id="a-7w"></a>假种王田六税其一。<a id="a-7x"></a>商贾逐利来往货迁。<a id="a-7y"></a>津路关防轻税后过。<a id="a-7z"></a>国家营建不虚劳役。<a id="a-80"></a>据其成功酬之价直。<a id="a-81"></a>镇戍征行宫庐营卫。<a id="a-82"></a>量事招募悬赏待人。<a id="a-83"></a>宰牧辅臣庶官僚佐。<a id="a-84"></a>各有分地自食封邑。</p>
  <p id="a85">风壤既别地利亦殊。<a id="a-86"></a>花草果木杂种异名。<a id="a-87"></a>所谓庵没罗果。<a id="a-88"></a>庵弭罗果。<a id="a-89"></a>末杜迦果。<a id="a-8A"></a>跋达罗果。<a id="a-8B"></a>劫比他果。<a id="a-8C"></a>阿末罗果。<a id="a-8D"></a>镇杜迦果。<a id="a-8E"></a>乌昙跋罗果。<a id="a-8F"></a>茂遮果。<a id="a-8G"></a>那利[卄/觔]罗果。<a id="a-8H"></a>般[木*(玄/衣)]娑果。<a id="a-8I"></a>凡厥此类难以备载。<a id="a-8J"></a>见珍人世者略举言焉。<a id="a-8K"></a>至于枣栗椑柹印度无闻。<a id="a-8L"></a>梨柰桃杏蒲萄等果。<a id="a-8M"></a>迦湿弥罗国已来往往间植。<a id="a-8N"></a>石榴甘橘诸国皆树。</p>
  <p id="a8O">垦田农务稼穑耕耘。<a id="a-8P"></a>播植随时各从劳逸。<a id="a-8Q"></a>土宜所出稻麦尤多。</p>
  <p id="a8R">蔬菜则有姜芥瓜瓠荤陀菜等。<a id="a-8S"></a>[葸-十+夕]蒜虽少啖食亦希。<a id="a-8T"></a>家有食者驱令出郭。</p>
  <p id="a8U">至于乳酪膏酥沙糖石蜜芥子油诸饼麨常所膳也。<a id="a-8V"></a>鱼羊獐鹿时廌肴胾。<a id="a-8W"></a>牛驴象马豕犬狐狼师子猴猿。<a id="a-8X"></a>凡此毛群例无味啖。<a id="a-8Y"></a>啖者鄙耻众所秽恶。<a id="a-8Z"></a>屏居郭外希迹人间。</p>
  <p id="a8a">若其酒醴之差滋味流别。<a id="a-8b"></a>蒲萄甘蔗刹帝利饮也。<a id="a-8c"></a>麴檗醇醪吠奢等饮也。<a id="a-8d"></a>沙门婆罗门饮蒲萄甘蔗浆。<a id="a-8e"></a>非酒醴之谓也。<a id="a-8f"></a>杂姓卑族无所流别。</p>
  <p id="a8g">然其资用之器功质有殊。<a id="a-8h"></a>什物之具随时无阙。<a id="a-8i"></a>虽釜镬斯用。<a id="a-8j"></a>而炊甑莫知。<a id="a-8k"></a>多器坯土少用赤铜。<a id="a-8l"></a>食以一器众味相调。<a id="a-8m"></a>手指斟酌略无匙箸。<a id="a-8n"></a>至于老病乃用铜匙。</p>
  <p id="a8o">若其金银鋀石白玉火珠。<a id="a-8p"></a>风土所产弥复盈积。<a id="a-8q"></a>奇珍杂宝异类殊名。<a id="a-8r"></a>出自海隅易以求贸。<a id="a-8s"></a>然其货用交迁有无。<a id="a-8t"></a>金钱银钱贝珠小珠。</p>
  <p id="a8u">印度之境疆界具举。<a id="a-8v"></a>风壤之差大略斯在。<a id="a-8w"></a>同条共贯粗陈梗概。<a id="a-8x"></a>异政殊俗据国而叙。</p>
  <p id="a8y">滥波国。<a id="a-8z"></a>周千余里。<a id="a-90"></a>北背雪山三垂黑岭。<a id="a-91"></a>国大都城周十余里。<a id="a-92"></a>自数百年。<a id="a-93"></a>王族绝嗣。<a id="a-94"></a>豪杰力竞无大君长。<a id="a-95"></a>近始附属迦毕试国。<a id="a-96"></a>宜粳稻多甘蔗。<a id="a-97"></a>林树虽众果实乃少。<a id="a-98"></a>气序渐温微霜无雪。<a id="a-99"></a>国俗丰乐人尚歌咏。<a id="a-9A"></a>志性怯弱情怀诡诈。<a id="a-9B"></a>更相欺诮未有推先。<a id="a-9C"></a>体貌卑小动止轻躁。<a id="a-9D"></a>多衣白氎所服鲜饰。<a id="a-9E"></a>伽蓝十余所。<a id="a-9F"></a>僧徒寡少。<a id="a-9G"></a>并多习学大乘法教。<a id="a-9H"></a>天祠数十异道甚多。</p>
  <p id="a9I">从此东南行百余里。<a id="a-9J"></a>踰大岭济大河。<a id="a-9K"></a>至那揭罗曷国(北印度境)</p>
  <p id="a9L">那揭罗曷国。<a id="a-9M"></a>东西六百余里。<a id="a-9N"></a>南北二百五六十里。<a id="a-9O"></a>山周四境县隔危险。<a id="a-9P"></a>国大都城周二十余里。<a id="a-9Q"></a>无大君长主令役属迦毕试国。<a id="a-9R"></a>丰谷稼多花果。<a id="a-9S"></a>气序温暑风俗淳质。<a id="a-9T"></a>猛锐骁雄轻财好学。<a id="a-9U"></a>崇敬佛法少信异道。<a id="a-9V"></a>伽蓝虽多僧徒寡少。<a id="a-9W"></a>诸窣堵波荒芜圮坏。<a id="a-9X"></a>天祠五所异道百余人。</p>
  <p id="a9Y">城东二里有窣堵波。<a id="a-9Z"></a>高三百余尺。<a id="a-9a"></a>无忧王之所建也。<a id="a-9b"></a>编石特起刻雕奇制。<a id="a-9c"></a>释迦菩萨值燃灯佛。<a id="a-9d"></a>敷鹿皮衣布发掩泥得受记处。<a id="a-9e"></a>时经劫坏斯迹无泯。<a id="a-9f"></a>或有斋日天雨众花。<a id="a-9g"></a>群黎心竞式修供养。<a id="a-9h"></a>其西伽蓝少有僧徒。<a id="a-9i"></a>次南小窣堵波。<a id="a-9j"></a>是昔掩埿之地。<a id="a-9k"></a>无忧王避大路遂僻建焉。</p>
  <p id="a9l">城内有大窣堵波。<a id="a-9m"></a>故基闻诸先志曰。<a id="a-9n"></a>昔有佛齿高广严丽。<a id="a-9o"></a>今既无齿唯余故基。<a id="a-9p"></a>其侧有窣堵波。<a id="a-9q"></a>高三十余尺。<a id="a-9r"></a>彼俗相传不知源起。<a id="a-9s"></a>云从空下。<a id="a-9t"></a>峙基于此既非人工。<a id="a-9u"></a>寔多灵瑞。</p>
  <p id="a9v">城西南十余里有窣堵波。<a id="a-9w"></a>是如来自中印度凌虚游化降迹于此。<a id="a-9x"></a>国人感慕建此灵基。<a id="a-9y"></a>其东不远有窣堵波。<a id="a-9z"></a>是释迦菩萨昔值燃灯佛。<a id="a-A0"></a>于此买华。</p>
  <p id="aA1">城西南二十余里至小石岭。<a id="a-A2"></a>有伽蓝高堂重阁积石所成。<a id="a-A3"></a>庭宇寂寥绝无僧侣。<a id="a-A4"></a>中有窣堵波。<a id="a-A5"></a>高二百余尺。<a id="a-A6"></a>无忧王之所建也。</p>
  <p id="aA7">伽蓝西南深涧陗绝。<a id="a-A8"></a>瀑布飞流县崖壁立。<a id="a-A9"></a>东崖石壁有大洞穴。<a id="a-AA"></a>瞿波罗龙之所居也。<a id="a-AB"></a>门径狭小窟穴冥闇。<a id="a-AC"></a>崖石津滴磎径余流。<a id="a-AD"></a>昔有佛影焕若真容。<a id="a-AE"></a>相好具足俨然如在。<a id="a-AF"></a>近代已来人不遍睹。<a id="a-AG"></a>纵有所见仿佛而已。<a id="a-AH"></a>至诚祈请有冥感者。<a id="a-AI"></a>乃暂明视尚不能久。<a id="a-AJ"></a>昔如来在世之时。<a id="a-AK"></a>此龙为牧牛之士供王乳酪。<a id="a-AL"></a>进奉失宜既获谴责。<a id="a-AM"></a>心怀恚恨。<a id="a-AN"></a>即以金钱买华供养受记窣堵波。<a id="a-AO"></a>愿为恶龙破国害王。<a id="a-AP"></a>即趣石壁投身而死。<a id="a-AQ"></a>遂居此窟为大龙王。<a id="a-AR"></a>便欲出穴成本恶愿。<a id="a-AS"></a>适起此心。<a id="a-AT"></a>如来已鉴愍此国人为龙所害。<a id="a-AU"></a>运神通力自中印度至。<a id="a-AV"></a>龙见如来毒心遂止。<a id="a-AW"></a>受不杀戒。<a id="a-AX"></a>愿护正法。<a id="a-AY"></a>因请如来常居此窟。<a id="a-AZ"></a>诸圣弟子恒受我供。<a id="a-Aa"></a>如来告曰。<a id="a-Ab"></a>吾将寂灭为汝留影。<a id="a-Ac"></a>遣五罗汉常受汝供。<a id="a-Ad"></a>正法隐没其事无替。<a id="a-Ae"></a>汝若毒心奋怒。<a id="a-Af"></a>当观吾留影以慈善故毒心当止。<a id="a-Ag"></a>此贤劫中当来世尊。<a id="a-Ah"></a>亦悲愍汝皆留影像影窟门外有二方石。<a id="a-Ai"></a>其一石上有如来足蹈之迹。<a id="a-Aj"></a>轮相微现光明时烛。<a id="a-Ak"></a>影窟左右多诸石室皆是如来诸圣弟子入定之处。<a id="a-Al"></a>影窟西北隅有窣堵波。<a id="a-Am"></a>是如来经行之处。<a id="a-An"></a>其侧窣堵波有如来发爪。<a id="a-Ao"></a>邻此不远有窣堵波。<a id="a-Ap"></a>是如来显畅真宗说蕴界处之所也。<a id="a-Aq"></a>影窟西有大盘石。<a id="a-Ar"></a>如来尝于其上濯浣袈裟。<a id="a-As"></a>文影微现。</p>
  <p id="aAt">城东南三十余里至醯罗城。<a id="a-Au"></a>周四五里。<a id="a-Av"></a>竖峻险固。<a id="a-Aw"></a>花林池沼光鲜澄镜。<a id="a-Ax"></a>城中居人淳质正信。<a id="a-Ay"></a>复有重阁画栋丹楹。<a id="a-Az"></a>第二阁中有七宝小窣堵波。<a id="a-B0"></a>置如来顶骨。<a id="a-B1"></a>骨周一尺二寸。<a id="a-B2"></a>发孔分明。<a id="a-B3"></a>其色黄白。<a id="a-B4"></a>盛以宝函。<a id="a-B5"></a>置窣堵波中。<a id="a-B6"></a>欲知善恶相者。<a id="a-B7"></a>香末和埿以印顶骨。<a id="a-B8"></a>随其福感其文焕然。<a id="a-B9"></a>又有七宝小窣堵波。<a id="a-BA"></a>以贮如来髑髅骨。<a id="a-BB"></a>状若荷叶。<a id="a-BC"></a>色同顶骨。<a id="a-BD"></a>亦以宝函缄络而置。<a id="a-BE"></a>又有七宝小窣堵波。<a id="a-BF"></a>有如来眼睛。<a id="a-BG"></a>睛大如奈。<a id="a-BH"></a>光明清彻曒映中外。<a id="a-BI"></a>又以宝函缄封而置。<a id="a-BJ"></a>如来僧伽胝袈裟。<a id="a-BK"></a>细氎所作其色黄赤。<a id="a-BL"></a>置宝函中。<a id="a-BM"></a>岁月既远微有损坏。<a id="a-BN"></a>如来锡杖白铁作镮栴檀为笴宝筒盛之。<a id="a-BO"></a>近有国王。<a id="a-BP"></a>闻此诸物并是如来昔亲服用。<a id="a-BQ"></a>恃其威力迫胁而归。<a id="a-BR"></a>既至本国置所居宫。<a id="a-BS"></a>曾未浃辰求之已失。<a id="a-BT"></a>爰更寻访已还本处。<a id="a-BU"></a>斯五圣迹多有灵异。<a id="a-BV"></a>迦毕试王令五净行给侍香花。<a id="a-BW"></a>观礼之徒相继不绝。<a id="a-BX"></a>诸净行等欲从虚寂。<a id="a-BY"></a>以为财用人之所重。<a id="a-BZ"></a>权立科条以止諠杂。<a id="a-Ba"></a>其大略曰。<a id="a-Bb"></a>诸欲见如来顶骨者。<a id="a-Bc"></a>税一金钱。<a id="a-Bd"></a>若取印者税五金钱。<a id="a-Be"></a>自余节级以次科条。<a id="a-Bf"></a>科条虽重观礼弥众重阁西北有窣堵波。<a id="a-Bg"></a>亦甚高大。<a id="a-Bh"></a>而多灵异。<a id="a-Bi"></a>人以指触便即摇震。<a id="a-Bj"></a>连基倾动铃铎和鸣。<a id="a-Bk"></a>从此东南山谷中行五百余里至健驮逻国(旧曰乾陀卫讹也北印度境)</p>
  <p id="aBl">健驮逻国。<a id="a-Bm"></a>东西千余里。<a id="a-Bn"></a>南北八百余里。<a id="a-Bo"></a>东临信度河。<a id="a-Bp"></a>国大都城号布路沙布逻。<a id="a-Bq"></a>周四十余里。<a id="a-Br"></a>王族绝嗣。<a id="a-Bs"></a>役属迦毕试国。<a id="a-Bt"></a>邑里空荒居人稀少。<a id="a-Bu"></a>宫城一隅有千余户。<a id="a-Bv"></a>谷稼殷盛花果繁茂。<a id="a-Bw"></a>多甘蔗出石蜜。<a id="a-Bx"></a>气序温暑略无霜雪。<a id="a-By"></a>人性恇怯好习典艺。<a id="a-Bz"></a>多敬异道少信正法。<a id="a-C0"></a>自古已来印度之境。<a id="a-C1"></a>作论诸师则有那罗延天。<a id="a-C2"></a>无著菩萨。<a id="a-C3"></a>世亲菩萨。<a id="a-C4"></a>法救。<a id="a-C5"></a>如意。<a id="a-C6"></a>胁尊者等。<a id="a-C7"></a>本生处也。<a id="a-C8"></a>僧伽蓝千余所。<a id="a-C9"></a>摧残荒废芜漫萧条。<a id="a-CA"></a>诸窣堵波颇多颓圮。<a id="a-CB"></a>天祠百数异道杂居。</p>
  <p id="aCC">王城内东北有一故基。<a id="a-CD"></a>昔佛钵之宝台也。<a id="a-CE"></a>如来涅槃之后。<a id="a-CF"></a>钵流此国。<a id="a-CG"></a>经数百年式遵供养。<a id="a-CH"></a>流转诸国在波刺斯。</p>
  <p id="aCI">城外东南八九里有卑钵罗树。<a id="a-CJ"></a>高百余尺。<a id="a-CK"></a>枝叶扶疏荫影蒙密。<a id="a-CL"></a>过去四佛已坐其下。<a id="a-CM"></a>今犹现有四佛坐像。<a id="a-CN"></a>贤劫之中九百九十六佛皆当坐焉。<a id="a-CO"></a>冥只警卫灵鉴潜被。<a id="a-CP"></a>释迦如来于此树下南面而坐告阿难曰。<a id="a-CQ"></a>我去世后当四百年有王命世号迦腻色迦。<a id="a-CR"></a>此南不远起窣堵波。<a id="a-CS"></a>吾身所有骨肉舍利。<a id="a-CT"></a>多集此中。</p>
  <p id="aCU">卑钵罗树南有窣堵波。<a id="a-CV"></a>迦腻色迦王之所建也。<a id="a-CW"></a>迦腻色迦王以如来涅槃之后第四百年。<a id="a-CX"></a>君临膺运统赡部洲。<a id="a-CY"></a>不信罪福轻毁佛法。<a id="a-CZ"></a>畋游草泽遇见白兔。<a id="a-Ca"></a>王亲奔逐至此忽灭。<a id="a-Cb"></a>见有牧牛小竖于林树间作小窣堵波。<a id="a-Cc"></a>其高三尺。<a id="a-Cd"></a>王曰。<a id="a-Ce"></a>汝何所为。<a id="a-Cf"></a>牧竖对曰。<a id="a-Cg"></a>昔释迦佛圣智悬记。<a id="a-Ch"></a>当有国王于此胜地建窣堵波。<a id="a-Ci"></a>吾身舍利多聚其内。<a id="a-Cj"></a>大王圣德宿殖名符昔记。<a id="a-Ck"></a>神功胜福允属斯辰。<a id="a-Cl"></a>故我今者先相警发。<a id="a-Cm"></a>说此语已忽然不现。<a id="a-Cn"></a>王闻是说嘉庆增怀。<a id="a-Co"></a>自负其名大圣先记。<a id="a-Cp"></a>因发正信深敬佛法。<a id="a-Cq"></a>周小窣堵波更建石窣堵波。<a id="a-Cr"></a>欲以功力弥覆其上。<a id="a-Cs"></a>随其数量恒出三尺。<a id="a-Ct"></a>若是增高踰四百尺。<a id="a-Cu"></a>基趾所峙周一里半。<a id="a-Cv"></a>层基五级高一百五十尺。<a id="a-Cw"></a>方乃得覆小窣堵波。<a id="a-Cx"></a>王因嘉庆。<a id="a-Cy"></a>复于其上更起二十五层金铜相轮。<a id="a-Cz"></a>即以如来舍利一斛而置其中。<a id="a-D0"></a>式修供养。<a id="a-D1"></a>营建才讫见小窣堵波。<a id="a-D2"></a>在大基东南隅下傍出其半。<a id="a-D3"></a>王心不平便即掷弃遂住窣堵波第二级下石基中。<a id="a-D4"></a>半现。<a id="a-D5"></a>复于本处更出小窣堵波。<a id="a-D6"></a>王乃退而叹曰。<a id="a-D7"></a>嗟夫人事易迷神功难掩。<a id="a-D8"></a>灵圣所扶愤怒何及。<a id="a-D9"></a>惭惧既已谢咎而归。<a id="a-DA"></a>其二窣堵波今犹现在。<a id="a-DB"></a>有婴疾病欲祈康愈者。<a id="a-DC"></a>涂香散华至诚归命多蒙瘳差。</p>
  <p id="aDD">大窣堵波东面石陛南镂作二窣堵波。<a id="a-DE"></a>一高三尺。<a id="a-DF"></a>一高五尺。<a id="a-DG"></a>规摹形状如大窣堵波。<a id="a-DH"></a>又作两躯佛像。<a id="a-DI"></a>一高四尺。<a id="a-DJ"></a>一高六尺。<a id="a-DK"></a>拟菩提树下加趺坐像。<a id="a-DL"></a>日光照烛金色晃曜。<a id="a-DM"></a>阴影渐移石文青绀。<a id="a-DN"></a>闻诸耆旧曰。<a id="a-DO"></a>数百年前。<a id="a-DP"></a>石基之隙有金色蚁。<a id="a-DQ"></a>大者如指。<a id="a-DR"></a>小者如麦。<a id="a-DS"></a>同类相从啮其石壁。<a id="a-DT"></a>文若雕镂厕以金沙。<a id="a-DU"></a>作为此像今犹现在。</p>
  <p id="aDV">大窣堵波石陛南面有画佛像。<a id="a-DW"></a>高一丈六尺。<a id="a-DX"></a>自胸已上分现两身。<a id="a-DY"></a>从胸已下合为一体。<a id="a-DZ"></a>闻诸先志曰。<a id="a-Da"></a>初有贫士佣力自济。<a id="a-Db"></a>得一金钱愿造佛像。<a id="a-Dc"></a>至窣堵波所谓画工曰。<a id="a-Dd"></a>我今欲图如来妙相。<a id="a-De"></a>有一金钱酬功尚少。<a id="a-Df"></a>宿心忧负迫于贫乏。<a id="a-Dg"></a>时彼画工鉴其至诚。<a id="a-Dh"></a>无云价直许为成功。<a id="a-Di"></a>复有一人事同前迹。<a id="a-Dj"></a>持一金钱求画佛像。<a id="a-Dk"></a>画工是时受二人钱求妙丹青共画一像。<a id="a-Dl"></a>二人同日俱来礼敬。<a id="a-Dm"></a>画工乃同指一像示彼二人。<a id="a-Dn"></a>而谓之曰。<a id="a-Do"></a>此是汝所作之佛像也。<a id="a-Dp"></a>二人相视若有所怀。<a id="a-Dq"></a>画工心知其疑也。<a id="a-Dr"></a>谓二人曰。<a id="a-Ds"></a>何思虑之久乎。<a id="a-Dt"></a>凡所受物毫厘不亏。<a id="a-Du"></a>斯言不谬像必神变。<a id="a-Dv"></a>言声未静像现灵异。<a id="a-Dw"></a>分身交影光相照着。<a id="a-Dx"></a>二人悦服心信欢喜。</p>
  <p id="aDy">大窣堵波西南百余步有白石佛像。<a id="a-Dz"></a>高一丈八尺。<a id="a-E0"></a>北面而立。<a id="a-E1"></a>多有灵相数放光明。<a id="a-E2"></a>时有人见像出夜行旋绕大窣堵波。<a id="a-E3"></a>近有群贼欲入行盗。<a id="a-E4"></a>像出迎贼贼党怖退。<a id="a-E5"></a>像归本处住立如故。<a id="a-E6"></a>群盗因此改过自新。<a id="a-E7"></a>游行邑里具告远近。</p>
  <p id="aE8">大窣堵波左右小窣堵波鱼鳞百数。<a id="a-E9"></a>佛像庄严务穷工思。<a id="a-EA"></a>殊香异音时有闻听。<a id="a-EB"></a>灵仙圣贤或见旋绕。<a id="a-EC"></a>此窣堵波者。<a id="a-ED"></a>如来悬记。<a id="a-EE"></a>七烧七立佛法方尽。<a id="a-EF"></a>先贤记曰。<a id="a-EG"></a>成坏已三。<a id="a-EH"></a>初至此国适遭大火。<a id="a-EI"></a>当见营构尚未成功。</p>
  <p id="aEJ">大窣堵波西有故伽蓝。<a id="a-EK"></a>迦腻色迦王之所建也。<a id="a-EL"></a>重阁累榭层台洞户。<a id="a-EM"></a>旌召高僧式昭景福。<a id="a-EN"></a>虽则圮毁尚曰奇工。<a id="a-EO"></a>僧徒减少并学小乘。<a id="a-EP"></a>自建伽蓝异人间出。<a id="a-EQ"></a>诸作论师及证圣果。<a id="a-ER"></a>清风尚扇至德无泯。</p>
  <p id="aES">第三重阁有波栗湿缚(唐言胁)尊者室。<a id="a-ET"></a>久已倾顿尚立旌表。<a id="a-EU"></a>初尊者之为梵志师也。<a id="a-EV"></a>年垂八十舍家染衣。<a id="a-EW"></a>城中少年更诮之曰。<a id="a-EX"></a>愚夫朽老一何浅智。<a id="a-EY"></a>夫出家者有二业焉。<a id="a-EZ"></a>一则习定。<a id="a-Ea"></a>二乃诵经。<a id="a-Eb"></a>而今衰耄无所进取。<a id="a-Ec"></a>滥迹清流徒知饱食。<a id="a-Ed"></a>时胁尊者闻诸讥议。<a id="a-Ee"></a>因谢时人而自誓曰。<a id="a-Ef"></a>我若不通三藏理不断三界欲。<a id="a-Eg"></a>得六神通具八解脱。<a id="a-Eh"></a>终不以胁而至于席。<a id="a-Ei"></a>自尔之后唯日不足。<a id="a-Ej"></a>经行宴坐住立思惟。<a id="a-Ek"></a>昼则研习理教。<a id="a-El"></a>夜乃静虑凝神。<a id="a-Em"></a>绵历三岁学通三藏。<a id="a-En"></a>断三界欲得三明智。<a id="a-Eo"></a>时人敬仰。<a id="a-Ep"></a>因号胁尊者焉。</p>
  <p id="aEq">胁尊者室东有故房。<a id="a-Er"></a>世亲菩萨于此制阿毗达磨俱舍论。<a id="a-Es"></a>人而敬之封以记焉。</p>
  <p id="aEt">世亲室南五十余步第二重阁。<a id="a-Eu"></a>末笯曷刺他(唐言如意)论师于此制毗婆沙论。<a id="a-Ev"></a>论师以佛涅槃之后一千年中利见也。<a id="a-Ew"></a>少好学有才辩。<a id="a-Ex"></a>声问遐被法俗归心。<a id="a-Ey"></a>时室罗伐悉底国毗讫罗摩阿迭多王(唐言超日)威风远洽臣诸印度。<a id="a-Ez"></a>日以五亿金钱周给贫窭孤独。<a id="a-F0"></a>主藏臣惧国用乏匮也。<a id="a-F1"></a>乃讽谏曰。<a id="a-F2"></a>大王威被殊俗泽及昆虫请增五亿金钱以赈四力匮乏。<a id="a-F3"></a>府库既空更税有土。<a id="a-F4"></a>重敛不已怨声载扬。<a id="a-F5"></a>则君上有周给之恩。<a id="a-F6"></a>臣下被不恭之责。<a id="a-F7"></a>王曰。<a id="a-F8"></a>聚有余给不足。<a id="a-F9"></a>非苟为身侈靡国用。<a id="a-FA"></a>遂加五亿惠诸贫乏。<a id="a-FB"></a>其后畋游逐豕失踪。<a id="a-FC"></a>有寻知迹者。<a id="a-FD"></a>赏一亿金钱。<a id="a-FE"></a>如意论师。<a id="a-FF"></a>一使人剃发。<a id="a-FG"></a>辄赐一亿金钱。<a id="a-FH"></a>其国史臣依即书记。<a id="a-FI"></a>王耻见高心常怏怏。<a id="a-FJ"></a>欲众辱如意论师。<a id="a-FK"></a>乃招集异学德业高深者百人。<a id="a-FL"></a>而下令曰。<a id="a-FM"></a>欲收视听游诸真境。<a id="a-FN"></a>异道纷杂归心靡措。<a id="a-FO"></a>今考优劣专精遵奉。<a id="a-FP"></a>洎乎集论。<a id="a-FQ"></a>重下令曰。<a id="a-FR"></a>外道论师并英俊也。<a id="a-FS"></a>沙门法众宜善宗义。<a id="a-FT"></a>胜则崇敬佛法。<a id="a-FU"></a>负则诛戮僧徒。<a id="a-FV"></a>于是如意诘诸外道。<a id="a-FW"></a>九十九人已退飞矣。<a id="a-FX"></a>下席一人视之蔑如也。<a id="a-FY"></a>因而剧谈论及火烟。<a id="a-FZ"></a>王与外道咸諠言曰。<a id="a-Fa"></a>如意论师辞义有失。<a id="a-Fb"></a>夫先烟而后及火。<a id="a-Fc"></a>此事理之常也。<a id="a-Fd"></a>如意虽欲释难无听览者。<a id="a-Fe"></a>耻见众辱齰断其舌。<a id="a-Ff"></a>乃书诫告门人世亲曰。<a id="a-Fg"></a>党援之众无竞大义。<a id="a-Fh"></a>群迷之中无辩正论。<a id="a-Fi"></a>言毕而死。<a id="a-Fj"></a>居未久超日王失国。<a id="a-Fk"></a>兴王膺运表式英贤。<a id="a-Fl"></a>世亲菩萨欲雪前耻。<a id="a-Fm"></a>来白王曰。<a id="a-Fn"></a>大王以圣德君临。<a id="a-Fo"></a>为含识主命。<a id="a-Fp"></a>先师如意学穷玄奥。<a id="a-Fq"></a>前王宿憾众挫高名。<a id="a-Fr"></a>我承导诱欲复先怨。<a id="a-Fs"></a>其王知如意哲人也。<a id="a-Ft"></a>美世亲雅操焉。<a id="a-Fu"></a>乃召诸外道与如意论者。<a id="a-Fv"></a>世亲重述先旨。<a id="a-Fw"></a>外道谢屈而退。</p>
  <p id="aFx">迦腻色迦王伽蓝东北行五十余里。<a id="a-Fy"></a>渡大河。<a id="a-Fz"></a>至布色羯逻伐底城。<a id="a-G0"></a>周十四五里。<a id="a-G1"></a>居人殷盛闾阎洞连。<a id="a-G2"></a>城西门外有一天祠。<a id="a-G3"></a>天像威严灵异相继。</p>
  <p id="aG4">城东有窣堵波。<a id="a-G5"></a>无忧王之所建也。<a id="a-G6"></a>即过去四佛说法之处。<a id="a-G7"></a>先古圣贤自中印度。<a id="a-G8"></a>降神导物。<a id="a-G9"></a>斯地寔多。<a id="a-GA"></a>即伐苏蜜呾罗(唐言世友。<a id="a-GB"></a>旧曰和须蜜多讹也)论师于此制众事分阿毗达磨论。</p>
  <p id="aGC">城北四五里有故伽蓝。<a id="a-GD"></a>庭宇荒凉僧徒寡少。<a id="a-GE"></a>然皆遵习小乘法教。<a id="a-GF"></a>即达磨呾逻多(唐言法救。<a id="a-GG"></a>旧曰达磨多罗讹也)论师。<a id="a-GH"></a>于此制杂阿毗达磨论。</p>
  <p id="aGI">伽蓝侧有窣堵波。<a id="a-GJ"></a>高数百尺。<a id="a-GK"></a>无忧王之所建也。<a id="a-GL"></a>雕木文石颇异人工。<a id="a-GM"></a>是释迦佛昔为国王。<a id="a-GN"></a>修菩萨行。<a id="a-GO"></a>从众生欲。<a id="a-GP"></a>惠施不倦。<a id="a-GQ"></a>丧身若遗。<a id="a-GR"></a>于此国土千生为王。<a id="a-GS"></a>即斯胜地。<a id="a-GT"></a>千生舍眼。</p>
  <p id="aGU">舍眼东不远有二石窣堵波。<a id="a-GV"></a>各高百余尺。<a id="a-GW"></a>右则梵王所立。<a id="a-GX"></a>左乃天帝所建。<a id="a-GY"></a>以妙珍宝而莹饰之。<a id="a-GZ"></a>如来寂灭宝变为石。<a id="a-Ga"></a>基虽倾陷尚曰崇高。</p>
  <p id="aGb">梵释窣堵波西北行五十余里有窣堵波。<a id="a-Gc"></a>是释迦如来。<a id="a-Gd"></a>于此化鬼子母令不害人。<a id="a-Ge"></a>故此国俗祭以求嗣。</p>
  <p id="aGf">化鬼子母北行五十余里有窣堵波。<a id="a-Gg"></a>是商莫迦菩萨(旧曰映摩菩萨讹也)恭行鞠养侍盲父母。<a id="a-Gh"></a>于此采果遇王游猎毒矢误中。<a id="a-Gi"></a>至诚感灵天帝傅药。<a id="a-Gj"></a>德动明圣寻即复稣。</p>
  <p id="aGk">商莫迦菩萨被害东南行二百余里至跋虏沙城。<a id="a-Gl"></a>城北有窣堵波。<a id="a-Gm"></a>是苏达拏太子(唐言善牙)以父王大象施婆罗门。<a id="a-Gn"></a>蒙谴被摈顾谢国人。<a id="a-Go"></a>既出廓门于此告别。<a id="a-Gp"></a>其侧伽蓝五十余。<a id="a-Gq"></a>僧并小乘学也。<a id="a-Gr"></a>昔伊湿伐逻(唐言自在)论师于此制阿毗达磨明灯论。</p>
  <p id="aGs">跋虏沙城东门外有一伽蓝。<a id="a-Gt"></a>僧徒五十余人。<a id="a-Gu"></a>并大乘学也。<a id="a-Gv"></a>有窣堵波。<a id="a-Gw"></a>无忧王之所建立。<a id="a-Gx"></a>昔苏达拏太子摈在弹多落迦山(旧曰坛特山讹也)。<a id="a-Gy"></a>婆罗门乞其男女于此鬻卖。</p>
  <p id="aGz">跋虏沙城东北二十余里至弹多落迦山。<a id="a-H0"></a>岭上有窣堵波。<a id="a-H1"></a>无忧王所建。<a id="a-H2"></a>苏达拏太子于此栖隐。<a id="a-H3"></a>其侧不远有窣堵波。<a id="a-H4"></a>太子于此以男女施婆罗门。<a id="a-H5"></a>婆罗门捶其男女流血染地。<a id="a-H6"></a>今诸草木犹带绛色。<a id="a-H7"></a>岩间石室太子及妃习定之处。<a id="a-H8"></a>谷中林树垂条若帷。<a id="a-H9"></a>并是太子昔所游止。<a id="a-HA"></a>其侧不远有一石庐。<a id="a-HB"></a>即古仙人之所居也。</p>
  <p id="aHC">仙庐西北行百余里。<a id="a-HD"></a>越一小山至大山。<a id="a-HE"></a>山南有伽蓝。<a id="a-HF"></a>僧徒鲜少。<a id="a-HG"></a>并学大乘。<a id="a-HH"></a>其侧窣堵波。<a id="a-HI"></a>无忧王之所建也。<a id="a-HJ"></a>昔独角仙人所居之处。<a id="a-HK"></a>仙人为淫女诱乱退失神通。<a id="a-HL"></a>淫女乃驾其肩而还城邑。</p>
  <p id="aHM">跋虏沙城东北五十余里至崇山。<a id="a-HN"></a>山有青石大自在天妇像。<a id="a-HO"></a>毗摩天女也。<a id="a-HP"></a>闻诸土俗曰。<a id="a-HQ"></a>此天像者自然有也。<a id="a-HR"></a>灵异既多祈祷亦众。<a id="a-HS"></a>印度诸国求福请愿。<a id="a-HT"></a>贵贱毕萃远近咸会。<a id="a-HU"></a>其有愿见天神形者。<a id="a-HV"></a>至诚无贰。<a id="a-HW"></a>绝食七日。<a id="a-HX"></a>或有得见。<a id="a-HY"></a>求愿多遂。<a id="a-HZ"></a>山下有大自在天祠。<a id="a-Ha"></a>涂灰外道式修祠祀。</p>
  <p id="aHb">毗摩天祠东南行百五十里至乌铎迦汉荼城。<a id="a-Hc"></a>周二十余里。<a id="a-Hd"></a>南临信度河。<a id="a-He"></a>居人富乐宝货盈积。<a id="a-Hf"></a>诸方珍异多集于此。</p>
  <p id="aHg">乌铎迦汉荼城西北行二十余里至婆罗睹逻邑。<a id="a-Hh"></a>是制声明论波尔尼仙本生处也。<a id="a-Hi"></a>遂古之初文字繁广。<a id="a-Hj"></a>时经劫坏世界空虚。<a id="a-Hk"></a>长寿诸天降灵道俗。<a id="a-Hl"></a>由是之故文籍生焉。<a id="a-Hm"></a>自时厥后其源泛滥。<a id="a-Hn"></a>梵王天帝作则随时。<a id="a-Ho"></a>异道诸仙各制文字。<a id="a-Hp"></a>人相祖述竞习所传。<a id="a-Hq"></a>学者虚功难用详究。<a id="a-Hr"></a>人寿百岁之时有波尔尼仙。<a id="a-Hs"></a>生知博物愍时浇薄。<a id="a-Ht"></a>欲削浮伪删定繁猥。<a id="a-Hu"></a>游方问道遇自在天。<a id="a-Hv"></a>遂申述作之志。<a id="a-Hw"></a>自在天曰。<a id="a-Hx"></a>盛矣哉。<a id="a-Hy"></a>吾当祐汝。<a id="a-Hz"></a>仙人受教而退。<a id="a-I0"></a>于是研精覃思采摭群言。<a id="a-I1"></a>作为字书备有千颂。<a id="a-I2"></a>颂三十二言矣。<a id="a-I3"></a>究极今古总括文言。<a id="a-I4"></a>封以进上。<a id="a-I5"></a>王甚珍异。<a id="a-I6"></a>下令国中普使传习。<a id="a-I7"></a>有诵通利赏千金钱。<a id="a-I8"></a>所以师资传授盛行当世。<a id="a-I9"></a>故此邑中诸婆罗门。<a id="a-IA"></a>硕学高才博物强识。</p>
  <p id="aIB">婆罗睹逻邑中有窣堵波。<a id="a-IC"></a>罗汉化波尔尼仙后进之处。<a id="a-ID"></a>如来去世垂五百年。<a id="a-IE"></a>有大阿罗汉。<a id="a-IF"></a>自迦湿弥罗国游化至此。<a id="a-IG"></a>乃见梵志捶训稚童。<a id="a-IH"></a>时阿罗汉谓梵志曰。<a id="a-II"></a>何苦此儿。<a id="a-IJ"></a>梵志曰。<a id="a-IK"></a>令学声明论业不时进。<a id="a-IL"></a>阿罗汉逌尔而笑。<a id="a-IM"></a>老梵志曰。<a id="a-IN"></a>夫沙门者慈悲为情愍伤物类。<a id="a-IO"></a>仁今所笑愿闻其说。<a id="a-IP"></a>阿罗汉曰。<a id="a-IQ"></a>谈不容易恐致深疑。<a id="a-IR"></a>汝颇尝闻。<a id="a-IS"></a>波尔尼仙制声明论垂训于世乎。<a id="a-IT"></a>婆罗门曰。<a id="a-IU"></a>此邑之子。<a id="a-IV"></a>后进仰德像设犹在。<a id="a-IW"></a>阿罗汉曰。<a id="a-IX"></a>今汝此子即是彼仙。<a id="a-IY"></a>犹以强识玩习世典。<a id="a-IZ"></a>唯谈异论不究真理。<a id="a-Ia"></a>神智唐捐流转未息。<a id="a-Ib"></a>尚乘余善为汝爱子。<a id="a-Ic"></a>然则世典文辞徒疲功绩。<a id="a-Id"></a>岂若如来圣教福智冥滋。<a id="a-Ie"></a>曩者南海之滨有一枯树。<a id="a-If"></a>五百蝙蝠于中穴居。<a id="a-Ig"></a>有诸商侣止此树下。<a id="a-Ih"></a>时属风寒人皆饥冻。<a id="a-Ii"></a>聚积樵苏蕴火其下。<a id="a-Ij"></a>烟焰渐炽枯树遂然。<a id="a-Ik"></a>时商侣中有一贾客。<a id="a-Il"></a>夜分已后诵阿毗达磨藏。<a id="a-Im"></a>彼诸蝙蝠虽为火困。<a id="a-In"></a>爱好法音忍而不去。<a id="a-Io"></a>于此命终随业受生。<a id="a-Ip"></a>俱得人身舍家修学。<a id="a-Iq"></a>乘闻法声聪明利智。<a id="a-Ir"></a>并证圣果。<a id="a-Is"></a>为世福田。<a id="a-It"></a>近迦腻色迦王与胁尊者。<a id="a-Iu"></a>招集五百贤圣。<a id="a-Iv"></a>于迦湿弥罗国作毗婆沙论。<a id="a-Iw"></a>斯并枯树之中五百蝙蝠也。<a id="a-Ix"></a>余虽不肖是其一数。<a id="a-Iy"></a>斯则优劣良异飞伏县殊。<a id="a-Iz"></a>仁今爱子可许出家。<a id="a-J0"></a>出家功德言不能述。<a id="a-J1"></a>时阿罗汉说此语已。<a id="a-J2"></a>示神通事。<a id="a-J3"></a>因忽不现。<a id="a-J4"></a>婆罗门深生敬异。<a id="a-J5"></a>叹善久之。<a id="a-J6"></a>具告邻里。<a id="a-J7"></a>遂放其子出家修学。<a id="a-J8"></a>因即回信崇重三宝。<a id="a-J9"></a>乡人从化于今弥笃。<a id="a-JA"></a>从乌铎迦汉荼城北踰山涉川。<a id="a-JB"></a>行六百余里至乌仗那国(唐言苑。<a id="a-JC"></a>昔轮王之苑囿也。<a id="a-JD"></a>旧云乌场。<a id="a-JE"></a>或曰乌茶皆讹。<a id="a-JF"></a>北印度境)</p>
 </body>
</html>