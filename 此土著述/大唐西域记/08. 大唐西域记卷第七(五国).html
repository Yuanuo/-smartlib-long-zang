<!doctype html>
<html id="z3IBWgC1Q6" data-ver="941">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第七(五国)</h1>
  <p id="a2">婆罗痆(女黠反)斯国 战主国 吠舍厘国 弗栗恃国 尼波罗国。</p>
  <p id="a3">婆罗痆斯国。<a id="a-4"></a>周四千余里。<a id="a-5"></a>国大都城西临殑伽河。<a id="a-6"></a>长十八九里。<a id="a-7"></a>广五六里。<a id="a-8"></a>闾阎栉比居人殷盛。<a id="a-9"></a>家积巨万室盈奇货。<a id="a-A"></a>人性温恭俗重强学。<a id="a-B"></a>多信外道少敬佛法。<a id="a-C"></a>气序和谷稼盛。<a id="a-D"></a>果木扶疏茂草靃靡。<a id="a-E"></a>伽蓝三十余所。<a id="a-F"></a>僧徒三千余人。<a id="a-G"></a>并学小乘正量部法。<a id="a-H"></a>天祠百余所。<a id="a-I"></a>外道万余人。<a id="a-J"></a>并多宗事大自在天。<a id="a-K"></a>或断发。<a id="a-L"></a>或椎髻。<a id="a-M"></a>露形无服涂身以灰。<a id="a-N"></a>精勤苦行求出生死。</p>
  <p id="aO">大城中天祠二十所。<a id="a-P"></a>层台祠宇雕石文木。<a id="a-Q"></a>茂林相荫清流交带。<a id="a-R"></a>鋀石天像量减百尺。<a id="a-S"></a>威严肃然懔懔如在。</p>
  <p id="aT">大城东北婆罗痆河西有窣堵波。<a id="a-U"></a>无忧王之所建也。<a id="a-V"></a>高百余尺前建石柱。<a id="a-W"></a>碧鲜若镜光润凝流。<a id="a-X"></a>其中常现如来影像。</p>
  <p id="aY">婆罗痆河东北行十余里至鹿野伽蓝。<a id="a-Z"></a>区界八分连垣周堵。<a id="a-a"></a>层轩重阁丽穷规矩。<a id="a-b"></a>僧徒一千五百人。<a id="a-c"></a>并学小乘正量部法。<a id="a-d"></a>大垣中有精舍。<a id="a-e"></a>高二百余尺。<a id="a-f"></a>上以黄金隐起作庵没罗果。<a id="a-g"></a>石为基阶甎作层龛。<a id="a-h"></a>翕匝四周节级百数。<a id="a-i"></a>皆有隐起黄金佛像。<a id="a-j"></a>精舍之中有鋀石佛像。<a id="a-k"></a>量等如来身。<a id="a-l"></a>作转法轮势。</p>
  <p id="am">精舍西南有石窣堵波。<a id="a-n"></a>无忧王建也。<a id="a-o"></a>基虽倾陷尚余百尺。<a id="a-p"></a>前建石柱。<a id="a-q"></a>高七十余尺。<a id="a-r"></a>石含玉润鉴照映彻。<a id="a-s"></a>殷勤祈请影见众像。<a id="a-t"></a>善恶之相时有见者。<a id="a-u"></a>是如来成正觉已初转法轮处也。</p>
  <p id="av">其侧不远窣堵波。<a id="a-w"></a>是阿若憍陈如等。<a id="a-x"></a>见菩萨舍苦行。<a id="a-y"></a>遂不侍卫。<a id="a-z"></a>来至于此。<a id="a-10"></a>而自习定。</p>
  <p id="a11">其傍窣堵波。<a id="a-12"></a>是五百独觉同入涅槃处又三窣堵波。<a id="a-13"></a>过去三佛坐及经行遗迹之所。</p>
  <p id="a14">三佛经行侧有窣堵波。<a id="a-15"></a>是梅呾丽耶(唐言慈即姓也。<a id="a-16"></a>旧曰弥勒讹略也)菩萨受成佛记处。<a id="a-17"></a>昔者如来在王舍城鹫峰山告诸苾刍。<a id="a-18"></a>当来之世。<a id="a-19"></a>此赡部洲土地平正。<a id="a-1A"></a>人寿八万岁。<a id="a-1B"></a>有婆罗门子慈氏者。<a id="a-1C"></a>身真金色光明照朗。<a id="a-1D"></a>当舍家成正觉。<a id="a-1E"></a>广为众生三会说法。<a id="a-1F"></a>其济度者皆我遗法植福众生也。<a id="a-1G"></a>其于三宝深敬一心。<a id="a-1H"></a>在家出家持戒犯戒。<a id="a-1I"></a>皆蒙化导证果解脱。<a id="a-1J"></a>三会说法之中。<a id="a-1K"></a>度我遗法之徒。<a id="a-1L"></a>然后乃化同缘善友。<a id="a-1M"></a>是时慈氏菩萨闻佛此说。<a id="a-1N"></a>从坐起白佛言。<a id="a-1O"></a>愿我作彼慈氏世尊。<a id="a-1P"></a>如来告曰。<a id="a-1Q"></a>如汝所言当证此果。<a id="a-1R"></a>如上所说皆汝教化之仪也。</p>
  <p id="a1S">慈氏菩萨受记西有窣堵波。<a id="a-1T"></a>是释迦菩萨受记之处。<a id="a-1U"></a>贤劫中人寿二万岁。<a id="a-1V"></a>迦葉波佛出现于世。<a id="a-1W"></a>转妙法轮。<a id="a-1X"></a>开化含识。<a id="a-1Y"></a>授护明菩萨记曰。<a id="a-1Z"></a>是菩萨于当来世众生寿命百岁之时。<a id="a-1a"></a>当得成佛号释迦牟尼。</p>
  <p id="a1b">释迦菩萨受记南不远。<a id="a-1c"></a>有过去四佛经行遗迹。<a id="a-1d"></a>长五十余步。<a id="a-1e"></a>高可七尺。<a id="a-1f"></a>以青石积成上。<a id="a-1g"></a>作如来经行之像。<a id="a-1h"></a>像形杰异威严肃然肉髻之上特出须发。<a id="a-1i"></a>灵相无隐神鉴有征。<a id="a-1j"></a>于其垣内。<a id="a-1k"></a>圣迹寔多。<a id="a-1l"></a>诸精舍窣堵波数百余所。<a id="a-1m"></a>略举二三难用详述。</p>
  <p id="a1n">伽蓝垣西有一清池。<a id="a-1o"></a>周二百余步。<a id="a-1p"></a>如来尝中盥浴。<a id="a-1q"></a>次西大池。<a id="a-1r"></a>周一百八十步。<a id="a-1s"></a>如来尝中涤器。<a id="a-1t"></a>次北有池。<a id="a-1u"></a>周百五十步。<a id="a-1v"></a>如来尝中浣衣。<a id="a-1w"></a>凡此三池并有龙止。<a id="a-1x"></a>其水既深其味又甘。<a id="a-1y"></a>澄净皎洁常无增减。<a id="a-1z"></a>有人慢心濯此池者。<a id="a-20"></a>金毗罗兽多为之害。<a id="a-21"></a>若深恭敬汲用无惧。<a id="a-22"></a>浣衣池侧大方石上有如来袈裟之迹。<a id="a-23"></a>其文明彻焕如雕镂。<a id="a-24"></a>诸净信者每来供养。<a id="a-25"></a>外道凶人轻蹈此石。<a id="a-26"></a>池中龙王便兴风雨。</p>
  <p id="a27">池侧不远有窣堵波。<a id="a-28"></a>是如来修菩萨行时为六牙象王。<a id="a-29"></a>猎人利其牙也。<a id="a-2A"></a>诈服袈裟弯弧伺捕。<a id="a-2B"></a>象王为敬袈裟。<a id="a-2C"></a>遂捩牙而授焉。</p>
  <p id="a2D">捩牙侧不远有窣堵波。<a id="a-2E"></a>是如来修菩萨行时。<a id="a-2F"></a>愍世无礼示为鸟身。<a id="a-2G"></a>与彼猕猴白象于此相问。<a id="a-2H"></a>谁先见是尼拘律树。<a id="a-2I"></a>各言事迹。<a id="a-2J"></a>遂编长幼。<a id="a-2K"></a>化渐远近。<a id="a-2L"></a>人知上下。<a id="a-2M"></a>道俗归依。</p>
  <p id="a2N">其侧不远大林中有窣堵波。<a id="a-2O"></a>是如来昔与提婆达多俱为鹿王断事之处。<a id="a-2P"></a>昔于此处大林之中有两群鹿。<a id="a-2Q"></a>各五百余。<a id="a-2R"></a>时此国王畋游原泽。<a id="a-2S"></a>菩萨鹿王前请王曰。<a id="a-2T"></a>大王校猎中原纵燎飞矢。<a id="a-2U"></a>凡我徒属命尽兹晨。<a id="a-2V"></a>不日腐臭无所充膳。<a id="a-2W"></a>愿欲次差日输一鹿。<a id="a-2X"></a>王有割鲜之膳。<a id="a-2Y"></a>我延旦夕之命。<a id="a-2Z"></a>王善其言回驾而返两群之鹿更次输命。<a id="a-2a"></a>提婆群中有怀孕鹿。<a id="a-2b"></a>次当就死。<a id="a-2c"></a>白其王曰。<a id="a-2d"></a>身虽应死子未次也。<a id="a-2e"></a>鹿王怒曰。<a id="a-2f"></a>谁不宝命。<a id="a-2g"></a>雌鹿叹曰。<a id="a-2h"></a>吾王不仁死无日矣。<a id="a-2i"></a>乃告急菩萨鹿王。<a id="a-2j"></a>鹿王曰。<a id="a-2k"></a>悲哉慈母之心。<a id="a-2l"></a>恩及未形之子。<a id="a-2m"></a>吾今代汝。<a id="a-2n"></a>遂至王门。<a id="a-2o"></a>道路之人传声唱曰。<a id="a-2p"></a>彼大鹿王今来入邑。<a id="a-2q"></a>都人士庶莫不驰观。<a id="a-2r"></a>王之闻也以为不诚。<a id="a-2s"></a>门者白王王乃信然。<a id="a-2t"></a>曰鹿王何遽来耶。<a id="a-2u"></a>鹿曰。<a id="a-2v"></a>有雌鹿当死。<a id="a-2w"></a>胎子未产。<a id="a-2x"></a>心不能忍。<a id="a-2y"></a>敢以身代。<a id="a-2z"></a>王闻叹曰。<a id="a-30"></a>我人身鹿也。<a id="a-31"></a>尔鹿身人也。<a id="a-32"></a>于是悉放诸鹿不复输命。<a id="a-33"></a>即以其林为诸鹿薮。<a id="a-34"></a>因而谓之施鹿林焉。<a id="a-35"></a>鹿野之号自此而兴。</p>
  <p id="a36">伽蓝西南二三里有窣堵波高三百余尺。<a id="a-37"></a>基趾广峙莹饰奇珍。<a id="a-38"></a>上无层龛便置覆钵。<a id="a-39"></a>虽建表柱而无轮铎。<a id="a-3A"></a>其侧有小窣堵波。<a id="a-3B"></a>是阿若憍陈如等五人弃制迎佛处也。<a id="a-3C"></a>初萨婆曷剌他悉陀(唐言一切义成。<a id="a-3D"></a>旧曰悉达多讹略也)太子踰城之后。<a id="a-3E"></a>栖山隐谷忘身殉法。<a id="a-3F"></a>净饭王乃命家族三人舅氏二人曰。<a id="a-3G"></a>我子一切义成舍家修学。<a id="a-3H"></a>孤游山泽独处林薮。<a id="a-3I"></a>故命尔曹随知所止。<a id="a-3J"></a>内则叔父伯舅。<a id="a-3K"></a>外则既君且臣。<a id="a-3L"></a>凡厥动静宜知进止。<a id="a-3M"></a>五人衔命相望营卫。<a id="a-3N"></a>因即勤求欲期出离。<a id="a-3O"></a>每相谓曰。<a id="a-3P"></a>夫修道者。<a id="a-3Q"></a>苦证耶。<a id="a-3R"></a>乐证耶。<a id="a-3S"></a>二人曰。<a id="a-3T"></a>安乐为道。<a id="a-3U"></a>三人曰。<a id="a-3V"></a>勤苦为道。<a id="a-3W"></a>二三交争未有以明。<a id="a-3X"></a>于是太子思惟至理。<a id="a-3Y"></a>为伏苦行外道。<a id="a-3Z"></a>节麻米以支身。<a id="a-3a"></a>彼二人者见而言曰。<a id="a-3b"></a>太子所行非真实法。<a id="a-3c"></a>夫道也者乐以证之。<a id="a-3d"></a>今乃勤苦非吾徒也。<a id="a-3e"></a>舍而远遁思惟果证。<a id="a-3f"></a>太子六年苦行未证菩提。<a id="a-3g"></a>欲验苦行非真。<a id="a-3h"></a>受乳糜而证果。<a id="a-3i"></a>斯三人者闻而叹曰。<a id="a-3j"></a>功垂成矣。<a id="a-3k"></a>今其退矣。<a id="a-3l"></a>六年苦行一日捐功。<a id="a-3m"></a>于是相从求访二人既相见已匡坐高论。<a id="a-3n"></a>更相议曰。<a id="a-3o"></a>昔见太子一切义成。<a id="a-3p"></a>出王宫就荒谷。<a id="a-3q"></a>去珍服披鹿皮。<a id="a-3r"></a>精勤励志贞节苦心。<a id="a-3s"></a>求深妙法。<a id="a-3t"></a>期无上果。<a id="a-3u"></a>今乃受牧女乳糜败道亏志。<a id="a-3v"></a>吾知之矣无能为也。<a id="a-3w"></a>彼二人曰。<a id="a-3x"></a>君何见之晚欤。<a id="a-3y"></a>此猖蹶人耳。<a id="a-3z"></a>夫处乎深宫安乎尊胜。<a id="a-40"></a>不能静志远迹山林。<a id="a-41"></a>弃转轮王位。<a id="a-42"></a>为鄙贱人行。<a id="a-43"></a>何可念哉言增忉怛耳。<a id="a-44"></a>菩萨浴尼连河。<a id="a-45"></a>坐菩提树成等正觉。<a id="a-46"></a>号天人师寂然宴默。<a id="a-47"></a>惟察应度曰。<a id="a-48"></a>彼郁头蓝子者。<a id="a-49"></a>证非想定堪受妙法。<a id="a-4A"></a>空中诸天。<a id="a-4B"></a>寻声报曰郁头蓝子命终已来经今七日。<a id="a-4C"></a>如来叹惜如何不遇。<a id="a-4D"></a>垂闻妙法遽从变化。<a id="a-4E"></a>重更观察营求世界。<a id="a-4F"></a>有阿蓝迦蓝得无所有处定可授至理诸天又曰。<a id="a-4G"></a>终已五日。<a id="a-4H"></a>如来再叹。<a id="a-4I"></a>愍其薄祐。<a id="a-4J"></a>又更谛观谁应受教。<a id="a-4K"></a>唯施鹿林中有五人者。<a id="a-4L"></a>可先诱导。<a id="a-4M"></a>如来尔时起菩提树趣鹿野园。<a id="a-4N"></a>威仪寂静神光晃曜。<a id="a-4O"></a>毫含玉彩身真金色。<a id="a-4P"></a>安详前进。<a id="a-4Q"></a>导彼五人。<a id="a-4R"></a>斯五人遥见如来。<a id="a-4S"></a>互相谓曰。<a id="a-4T"></a>一切义成彼来者。<a id="a-4U"></a>是岁月遽淹圣果不证。<a id="a-4V"></a>心期已退故寻吾徒。<a id="a-4W"></a>宜各默然勿起迎礼。<a id="a-4X"></a>如来渐近威神动物。<a id="a-4Y"></a>五人忘制拜迎问讯。<a id="a-4Z"></a>侍从如仪。<a id="a-4a"></a>如来渐诱示之妙理。<a id="a-4b"></a>两安居毕方获果证。</p>
  <p id="a4c">施鹿林东行二三里至窣堵波。<a id="a-4d"></a>傍有涸池。<a id="a-4e"></a>周八十余步。<a id="a-4f"></a>一名救命。<a id="a-4g"></a>又谓烈士闻诸先志曰。<a id="a-4h"></a>数百年前有一隐士。<a id="a-4i"></a>于此池侧结庐屏迹。<a id="a-4j"></a>博习伎术究极神理。<a id="a-4k"></a>能使瓦砾为宝人畜易形。<a id="a-4l"></a>但未能驭风云陪仙驾。<a id="a-4m"></a>阅图考古更求仙术。<a id="a-4n"></a>其方曰夫神仙者长生之术也。<a id="a-4o"></a>将欲求学先定其志筑建坛场周一丈余。<a id="a-4p"></a>命一烈士信勇昭著。<a id="a-4q"></a>执长刀立坛隅。<a id="a-4r"></a>屏息绝言自昏达旦。<a id="a-4s"></a>求仙者中坛而坐手按长刀口诵神咒。<a id="a-4t"></a>收视反听迟明登仙。<a id="a-4u"></a>所执铦刀变为宝剑。<a id="a-4v"></a>凌虚履空王诸仙侣。<a id="a-4w"></a>执剑指麾所欲皆从。<a id="a-4x"></a>无衰无老不病不死。<a id="a-4y"></a>是人既得仙方行访烈士。<a id="a-4z"></a>营求旷岁未谐心愿。<a id="a-50"></a>后于城中遇见一人。<a id="a-51"></a>悲号逐路。<a id="a-52"></a>隐士睹其相。<a id="a-53"></a>心甚庆悦。<a id="a-54"></a>即而慰问何至怨伤。<a id="a-55"></a>曰我以贫窭佣力自济。<a id="a-56"></a>其主见知特深信用。<a id="a-57"></a>期满五岁当酬重赏。<a id="a-58"></a>于是忍勤苦忘艰辛。<a id="a-59"></a>五年将周一旦违失。<a id="a-5A"></a>既蒙笞辱又无所得。<a id="a-5B"></a>以此为心悲悼谁恤。<a id="a-5C"></a>隐士命与同游来至草庐。<a id="a-5D"></a>以术力故化具肴馔。<a id="a-5E"></a>已而令入池浴服以新衣。<a id="a-5F"></a>又以五百金钱遗之曰。<a id="a-5G"></a>尽当来求幸无外也。<a id="a-5H"></a>自时厥后数加重赂。<a id="a-5I"></a>潜行阴德感激其心。<a id="a-5J"></a>烈士屡求效命以报知己。<a id="a-5K"></a>隐士曰。<a id="a-5L"></a>我求烈士。<a id="a-5M"></a>弥历岁时。<a id="a-5N"></a>幸而会遇。<a id="a-5O"></a>奇貌应图非有他故愿。<a id="a-5P"></a>一夕不声耳。<a id="a-5Q"></a>烈士曰。<a id="a-5R"></a>死尚不辞。<a id="a-5S"></a>岂徒屏息。<a id="a-5T"></a>于是设坛场受仙法。<a id="a-5U"></a>依方行事坐持日曛。<a id="a-5V"></a>曛暮之后各司其务。<a id="a-5W"></a>隐士诵神咒烈士按铦刀。<a id="a-5X"></a>殆将晓矣忽发声叫。<a id="a-5Y"></a>是时空中火下烟焰云蒸。<a id="a-5Z"></a>隐士疾引此人入池避难。<a id="a-5a"></a>已而问曰。<a id="a-5b"></a>诫子无声何以惊叫。<a id="a-5c"></a>烈士曰。<a id="a-5d"></a>受命后至夜分。<a id="a-5e"></a>惛然苦梦变异更起。<a id="a-5f"></a>见昔事主躬来慰谢。<a id="a-5g"></a>感荷厚恩忍不报语。<a id="a-5h"></a>彼人震怒遂见杀害。<a id="a-5i"></a>受中阴身顾尸叹惜。<a id="a-5j"></a>犹愿历世不言以报厚德。<a id="a-5k"></a>遂见托生南印度大婆罗门家。<a id="a-5l"></a>乃至受胎出胎。<a id="a-5m"></a>备经苦厄。<a id="a-5n"></a>荷恩荷德。<a id="a-5o"></a>尝不出声。<a id="a-5p"></a>洎乎受业冠婚丧亲生子。<a id="a-5q"></a>每念前恩忍而不语。<a id="a-5r"></a>宗亲戚属咸见怪异。<a id="a-5s"></a>年过六十有五。<a id="a-5t"></a>我妻谓曰。<a id="a-5u"></a>汝可言矣。<a id="a-5v"></a>若不语者当杀汝子。<a id="a-5w"></a>我时惟念已隔生世自顾衰老。<a id="a-5x"></a>唯此稚子。<a id="a-5y"></a>因止其妻令无杀害。<a id="a-5z"></a>遂发此声耳。<a id="a-60"></a>隐士曰。<a id="a-61"></a>我之过也。<a id="a-62"></a>此魔娆耳。<a id="a-63"></a>烈士感恩。<a id="a-64"></a>悲事不成愤恚而死。<a id="a-65"></a>免火灾难。<a id="a-66"></a>故曰救命感恩而死。<a id="a-67"></a>又谓烈士池。</p>
  <p id="a68">烈士池西有三兽窣堵波。<a id="a-69"></a>是如来修菩萨行时烧身之处。<a id="a-6A"></a>劫初时于此林野有狐兔猿异类相悦。<a id="a-6B"></a>时天帝释欲验修菩萨行者。<a id="a-6C"></a>降灵应化为一老夫。<a id="a-6D"></a>谓三兽曰。<a id="a-6E"></a>二三子善安隐乎。<a id="a-6F"></a>无惊惧耶。<a id="a-6G"></a>曰涉丰草游茂林。<a id="a-6H"></a>异类同欢既安且乐。<a id="a-6I"></a>老夫曰。<a id="a-6J"></a>闻二三子情厚意密。<a id="a-6K"></a>忘其老弊故此远寻。<a id="a-6L"></a>今正饥乏何以馈食。<a id="a-6M"></a>曰幸少留此我躬驰访。<a id="a-6N"></a>于是同心虚己分路营求。<a id="a-6O"></a>狐沿水滨衔一鲜鲤。<a id="a-6P"></a>猿于林树采异华果。<a id="a-6Q"></a>俱来至止同进老夫。<a id="a-6R"></a>唯免空还游跃左右。<a id="a-6S"></a>老夫谓曰。<a id="a-6T"></a>以吾观之尔曹未和。<a id="a-6U"></a>猿狐同志各能役心。<a id="a-6V"></a>唯兔空返独无相馈。<a id="a-6W"></a>以此言之诚可知也。<a id="a-6X"></a>兔闻讥议谓狐猿曰。<a id="a-6Y"></a>多聚樵苏方有所作。<a id="a-6Z"></a>狐猿竞驰衔草。<a id="a-6a"></a>曳木。<a id="a-6b"></a>既已蕴崇猛焰将炽。<a id="a-6c"></a>兔曰。<a id="a-6d"></a>仁者。<a id="a-6e"></a>我身卑劣所求难遂。<a id="a-6f"></a>敢以微躬充此一[(歹*又)/食]。<a id="a-6g"></a>辞毕入火寻即致死。<a id="a-6h"></a>是时老夫复帝释身。<a id="a-6i"></a>除烬收骸伤叹良久。<a id="a-6j"></a>谓狐猿曰。<a id="a-6k"></a>一何至此。<a id="a-6l"></a>吾感其心不泯其迹。<a id="a-6m"></a>寄之月轮传乎后世。<a id="a-6n"></a>故彼咸言。<a id="a-6o"></a>月中之兔自斯而有。<a id="a-6p"></a>后人于此建窣堵波。</p>
  <p id="a6q">从此顺殑伽河流。<a id="a-6r"></a>东行三百余里至战主国(中印度境)</p>
  <p id="a6s">战主国周二千余里。<a id="a-6t"></a>都城临殑伽河。<a id="a-6u"></a>周十余里。<a id="a-6v"></a>居人丰乐邑里相邻。<a id="a-6w"></a>土地膏腴稼穑时播。<a id="a-6x"></a>气序和畅风俗淳质。<a id="a-6y"></a>人性犷烈邪正兼信。<a id="a-6z"></a>伽蓝十余所。<a id="a-70"></a>僧徒减千人。<a id="a-71"></a>并皆遵习小乘教法天祠二十。<a id="a-72"></a>异道杂居。</p>
  <p id="a73">大城西北伽蓝中窣堵波。<a id="a-74"></a>无忧王之所建也。<a id="a-75"></a>印度记曰。<a id="a-76"></a>此中有如来舍利一斗。<a id="a-77"></a>昔者世尊尝于此处。<a id="a-78"></a>七日之中为天人众显说妙法。<a id="a-79"></a>其侧则有过去三佛坐及经行遗迹之处。<a id="a-7A"></a>邻此复有慈氏菩萨像。<a id="a-7B"></a>形量虽小威神嶷然。<a id="a-7C"></a>灵鉴潜通奇迹间起。</p>
  <p id="a7D">大城东行二百余里至阿避陀羯剌拏僧伽蓝(唐言不穿耳)。<a id="a-7E"></a>周垣不广雕饰甚工。<a id="a-7F"></a>花池交影台阁连甍。<a id="a-7G"></a>僧徒肃穆众仪庠序。<a id="a-7H"></a>闻诸先志曰。<a id="a-7I"></a>昔大雪山北睹货逻国有乐学沙门。<a id="a-7J"></a>二三同志礼诵余闲。<a id="a-7K"></a>每相谓曰。<a id="a-7L"></a>妙理幽玄非言谈所究。<a id="a-7M"></a>圣迹昭著可足趾所寻。<a id="a-7N"></a>宜询莫逆亲观圣迹。<a id="a-7O"></a>于是二三交友杖锡同游。<a id="a-7P"></a>既至印度寓诸伽蓝。<a id="a-7Q"></a>轻其边鄙莫之见舍。<a id="a-7R"></a>外迫风露内累口腹。<a id="a-7S"></a>颜色憔悴形容枯槁。<a id="a-7T"></a>时此国王出游近郊见诸客僧。<a id="a-7U"></a>怪而问曰。<a id="a-7V"></a>何方乞士何所因来。<a id="a-7W"></a>耳既不穿衣又垢弊。<a id="a-7X"></a>沙门对曰。<a id="a-7Y"></a>我睹货逻国人也。</p>
  <p id="a7Z">恭承遗教高蹈俗尘。<a id="a-7a"></a>率其同好观礼圣迹。<a id="a-7b"></a>慨以薄福众所同弃。<a id="a-7c"></a>印度沙门莫顾羁旅。<a id="a-7d"></a>欲还本土巡礼未周。<a id="a-7e"></a>虽迫勤苦心遂后已。<a id="a-7f"></a>王闻其说用增悲感。<a id="a-7g"></a>即斯胜地建立伽蓝。<a id="a-7h"></a>白氎题书为之制曰。<a id="a-7i"></a>我惟尊居世上贵极人中。<a id="a-7j"></a>斯皆三宝之灵祐也。<a id="a-7k"></a>既为人王受佛付嘱。<a id="a-7l"></a>凡厥染衣吾当惠济。<a id="a-7m"></a>建此伽蓝式招羁旅。<a id="a-7n"></a>自今已来诸穿耳僧我此伽蓝不得止舍。<a id="a-7o"></a>因其事迹故以名焉。</p>
  <p id="a7p">阿避陀羯剌拏伽蓝东南行百余里。<a id="a-7q"></a>南渡殑伽河至摩诃娑罗邑。<a id="a-7r"></a>并婆罗门种不遵佛法。<a id="a-7s"></a>然见沙门先访学业。<a id="a-7t"></a>知其强识方深礼敬。</p>
  <p id="a7u">殑伽河北有那罗延天祠。<a id="a-7v"></a>重阁层台奂甚丽饰。<a id="a-7w"></a>诸天之像鑴石而成。<a id="a-7x"></a>工极人谋灵应难究。</p>
  <p id="a7y">那罗延天祠东行三十余里有窣堵波。<a id="a-7z"></a>无忧王之所建也。<a id="a-80"></a>太半陷地前建石柱高余二丈。<a id="a-81"></a>上作师子之像。<a id="a-82"></a>刻记伏鬼之事。<a id="a-83"></a>昔于此处有旷野鬼。<a id="a-84"></a>恃大威力啖人血肉。<a id="a-85"></a>作害生灵肆极妖崇。<a id="a-86"></a>如来愍诸众生不得其死。<a id="a-87"></a>以神通力诱化诸鬼。<a id="a-88"></a>导以归依之敬。<a id="a-89"></a>齐以不杀之戒。<a id="a-8A"></a>诸鬼承教奉以周旋。<a id="a-8B"></a>于是举石请佛安坐。<a id="a-8C"></a>愿闻正法克念护持。<a id="a-8D"></a>自时厥后无信之徒。<a id="a-8E"></a>竞共推移鬼置石座。<a id="a-8F"></a>动以千数莫之能转。<a id="a-8G"></a>茂林清池周基左右。<a id="a-8H"></a>人至其侧无不心惧。</p>
  <p id="a8I">伏鬼侧不远有数伽蓝。<a id="a-8J"></a>虽多倾毁尚有僧徒。<a id="a-8K"></a>并皆遵习大乘教法。<a id="a-8L"></a>从此东南行百余里。<a id="a-8M"></a>至一窣堵波。<a id="a-8N"></a>基已倾陷。<a id="a-8O"></a>余高数丈。<a id="a-8P"></a>昔者如来寂灭之后。<a id="a-8Q"></a>八国大王分舍利也。<a id="a-8R"></a>量舍利婆罗门蜜涂瓶内分授诸王。<a id="a-8S"></a>而婆罗门持瓶以归。<a id="a-8T"></a>既得所粘舍利遂建窣堵波。<a id="a-8U"></a>拜瓶置内因以名焉。<a id="a-8V"></a>后无忧王开取舍利瓶。<a id="a-8W"></a>改建大窣堵波。<a id="a-8X"></a>或至斋日时烛光明。</p>
  <p id="a8Y">从此东北度殑伽河。<a id="a-8Z"></a>行百四五十里至吠舍厘国(旧曰毗舍离国。<a id="a-8a"></a>讹也。<a id="a-8b"></a>中印度境)</p>
  <p id="a8c">吠舍厘国。<a id="a-8d"></a>周五千余里。<a id="a-8e"></a>土地沃壤花果茂盛。<a id="a-8f"></a>庵没罗果茂遮果。<a id="a-8g"></a>既多且贵。<a id="a-8h"></a>气序和畅风俗淳质。<a id="a-8i"></a>好福重学邪正杂信。<a id="a-8j"></a>伽蓝数百。<a id="a-8k"></a>多已圮坏。<a id="a-8l"></a>存者三五。<a id="a-8m"></a>僧徒稀少。<a id="a-8n"></a>天祠数十异道杂居。<a id="a-8o"></a>露形之徒寔繁其党。<a id="a-8p"></a>吠舍厘城已甚倾颓。<a id="a-8q"></a>其故基趾周六七十里。<a id="a-8r"></a>宫城周四五里。<a id="a-8s"></a>少有居人。</p>
  <p id="a8t">宫城西北五六里至一伽蓝。<a id="a-8u"></a>僧徒寡少。<a id="a-8v"></a>习学小乘正量部法。<a id="a-8w"></a>傍有窣堵波。<a id="a-8x"></a>是昔如来说毗摩罗诘经。<a id="a-8y"></a>长者子宝积等献宝盖处。<a id="a-8z"></a>其东有窣堵波。<a id="a-90"></a>舍利子等于此证无学之果。</p>
  <p id="a91">舍利子证果东南有窣堵波。<a id="a-92"></a>是吠舍厘王之所建也。<a id="a-93"></a>佛涅槃后。<a id="a-94"></a>此国先王分得舍利。<a id="a-95"></a>式修崇建。<a id="a-96"></a>印度记曰。<a id="a-97"></a>此中旧有如来舍利一斛。<a id="a-98"></a>无忧王开取九斗。<a id="a-99"></a>唯留一斗。<a id="a-9A"></a>后有国王复欲开取方事兴功寻则地震。<a id="a-9B"></a>遂不敢开。</p>
  <p id="a9C">其西北有窣堵波。<a id="a-9D"></a>无忧王之所建也。<a id="a-9E"></a>傍有石柱。<a id="a-9F"></a>高五六十尺。<a id="a-9G"></a>上作师子之像。<a id="a-9H"></a>石柱南有池。<a id="a-9I"></a>是群猕猴为佛穿也。<a id="a-9J"></a>在昔如来曾住于此。<a id="a-9K"></a>池西不远有窣堵波。<a id="a-9L"></a>诸猕猴持如来钵上树取蜜之处。<a id="a-9M"></a>池南不远有窣堵波。<a id="a-9N"></a>是诸猕猴奉佛蜜处。<a id="a-9O"></a>池西北隅犹有猕猴形像。</p>
  <p id="a9P">伽蓝东北三里有窣堵波。<a id="a-9Q"></a>是毗摩罗诘(唐言无垢称。<a id="a-9R"></a>旧曰净名。<a id="a-9S"></a>然净则无垢。<a id="a-9T"></a>名则是称。<a id="a-9U"></a>义虽取同。<a id="a-9V"></a>名乃有异。<a id="a-9W"></a>旧曰维摩诘讹略也)故宅基趾。<a id="a-9X"></a>多有灵异。<a id="a-9Y"></a>去此不远有一神舍。<a id="a-9Z"></a>其状垒甎。<a id="a-9a"></a>传云积石。<a id="a-9b"></a>即无垢称长者现疾说法之处。<a id="a-9c"></a>去此不远有窣堵波。<a id="a-9d"></a>长者子宝积之故宅也。<a id="a-9e"></a>去此不远有窣堵波。<a id="a-9f"></a>是庵没罗女故宅。<a id="a-9g"></a>佛姨母等诸苾刍尼。<a id="a-9h"></a>于此证入涅槃。</p>
  <p id="a9i">伽蓝北三四里有窣堵波。<a id="a-9j"></a>是如来将往拘尸那国入般涅槃。<a id="a-9k"></a>人与非人随从世尊。<a id="a-9l"></a>至此伫立。<a id="a-9m"></a>次西北不远有窣堵波。<a id="a-9n"></a>是佛于此最后观吠舍厘城。<a id="a-9o"></a>其南不远有精舍。<a id="a-9p"></a>前建窣堵波。<a id="a-9q"></a>是庵没罗女园持以施佛。</p>
  <p id="a9r">庵没罗园侧有窣堵波。<a id="a-9s"></a>是如来告涅槃处。<a id="a-9t"></a>佛昔在此告阿难曰。<a id="a-9u"></a>其得四神足者。<a id="a-9v"></a>能住寿一劫。<a id="a-9w"></a>如来今者当寿几何。<a id="a-9x"></a>如是再三。<a id="a-9y"></a>阿难不对。<a id="a-9z"></a>天魔迷惑故也。<a id="a-A0"></a>阿难从坐而起林中宴默。<a id="a-A1"></a>时魔来请佛曰。<a id="a-A2"></a>如来在世教化已久。<a id="a-A3"></a>蒙济流转数如尘沙。<a id="a-A4"></a>寂灭之乐今其时矣。<a id="a-A5"></a>世尊以少土置爪上而告魔曰。<a id="a-A6"></a>地土多耶。<a id="a-A7"></a>爪土多耶。<a id="a-A8"></a>对曰。<a id="a-A9"></a>地土多也。</p>
  <p id="aAA">佛言。<a id="a-AB"></a>所度者如爪上土。<a id="a-AC"></a>未度者如大地土。<a id="a-AD"></a>却后三月吾当涅槃。<a id="a-AE"></a>魔闻欢喜而退。<a id="a-AF"></a>阿难林中忽感异梦。<a id="a-AG"></a>来白佛言。<a id="a-AH"></a>我在林间梦见大树。<a id="a-AI"></a>枝叶茂盛。<a id="a-AJ"></a>荫影蒙密。<a id="a-AK"></a>惊风忽起摧散无余。<a id="a-AL"></a>将非世尊欲入寂灭。<a id="a-AM"></a>我心怀惧故来请问。</p>
  <p id="aAN">佛告阿难。<a id="a-AO"></a>吾先告汝。<a id="a-AP"></a>汝为魔蔽不时请留。<a id="a-AQ"></a>魔王劝我早入涅槃。<a id="a-AR"></a>已许之期。<a id="a-AS"></a>斯梦是也。</p>
  <p id="aAT">告涅槃期侧不远有窣堵波。<a id="a-AU"></a>千子见父母处也。<a id="a-AV"></a>昔有仙人隐居岩谷。<a id="a-AW"></a>仲春之月鼓濯清流麀鹿随饮。<a id="a-AX"></a>感生女子。<a id="a-AY"></a>姿貌过人唯脚似鹿。<a id="a-AZ"></a>仙人见已收而养焉。<a id="a-Aa"></a>其后命令求火至余仙庐。<a id="a-Ab"></a>足所履地迹有莲华。<a id="a-Ac"></a>彼仙见已深以奇之。<a id="a-Ad"></a>令其绕庐方乃得火。<a id="a-Ae"></a>鹿女依命得火而还。<a id="a-Af"></a>时梵豫王畋游见华寻迹。<a id="a-Ag"></a>以求悦其奇怪。<a id="a-Ah"></a>同载而返。<a id="a-Ai"></a>相师占言。<a id="a-Aj"></a>当生千子。<a id="a-Ak"></a>余妇闻之莫不图计。<a id="a-Al"></a>日月既满。<a id="a-Am"></a>生一莲花。<a id="a-An"></a>花有千叶。<a id="a-Ao"></a>叶坐一子。<a id="a-Ap"></a>余妇诬罔咸称不祥。<a id="a-Aq"></a>投殑伽河随波泛滥。<a id="a-Ar"></a>乌耆延王下流游观。<a id="a-As"></a>见黄云盖乘波而来。<a id="a-At"></a>取以开视乃有千子。<a id="a-Au"></a>乳养成立有大力焉。<a id="a-Av"></a>恃有千子拓境四方。<a id="a-Aw"></a>兵威乘胜。<a id="a-Ax"></a>将次此国。<a id="a-Ay"></a>时梵豫王闻之甚怀震惧。<a id="a-Az"></a>兵力不敌计无所出矣。<a id="a-B0"></a>是时鹿女心知其子。<a id="a-B1"></a>乃谓王曰。<a id="a-B2"></a>今寇戎临境上下离心。<a id="a-B3"></a>贱妾愚忠能败强敌。<a id="a-B4"></a>王未之信也。<a id="a-B5"></a>忧惧良深。<a id="a-B6"></a>鹿女乃升城楼以待寇至。<a id="a-B7"></a>千子将兵围城已匝。<a id="a-B8"></a>鹿女告曰。<a id="a-B9"></a>莫为逆事。<a id="a-BA"></a>我是汝母。<a id="a-BB"></a>汝是我子。<a id="a-BC"></a>千子谓曰。<a id="a-BD"></a>何言之谬。<a id="a-BE"></a>鹿女手按两乳。<a id="a-BF"></a>流注千岐。<a id="a-BG"></a>天性所感咸入其口。<a id="a-BH"></a>于是解甲归宗释兵返族。<a id="a-BI"></a>两国交欢百姓安乐。</p>
  <p id="aBJ">千子归宗侧不远有窣堵波。<a id="a-BK"></a>是如来行经旧迹。<a id="a-BL"></a>指告众曰。<a id="a-BM"></a>昔吾于此归宗见亲。<a id="a-BN"></a>欲知千子即贤劫千佛是也。</p>
  <p id="aBO">述本生东有故基。<a id="a-BP"></a>上建窣堵波。<a id="a-BQ"></a>光明时烛祈请或遂。<a id="a-BR"></a>是如来说普门陀罗尼等经。<a id="a-BS"></a>重阁讲堂余趾也。</p>
  <p id="aBT">讲堂侧不远有窣堵波。<a id="a-BU"></a>中有阿难半身舍利。<a id="a-BV"></a>去此不远有数百窣堵波欲定其数未有克知。<a id="a-BW"></a>是千独觉入寂灭处。<a id="a-BX"></a>吠舍厘城内外周隍。<a id="a-BY"></a>圣迹繁多难以具举。<a id="a-BZ"></a>形胜故墟鱼鳞间峙。<a id="a-Ba"></a>岁月骤改炎凉亟移。<a id="a-Bb"></a>林既摧残池亦枯涸。<a id="a-Bc"></a>朽株余迹其详验焉。</p>
  <p id="aBd">大城西北行五六十里至大窣堵波。<a id="a-Be"></a>栗呫(昌叶反)婆子(旧云离车子讹也)别如来处。<a id="a-Bf"></a>如来自吠舍厘城趣拘尸那国。<a id="a-Bg"></a>诸栗呫婆子闻佛将入寂灭。<a id="a-Bh"></a>相从悲号送。<a id="a-Bi"></a>世尊既见哀慕非言可喻。<a id="a-Bj"></a>即以神力化作大河。<a id="a-Bk"></a>崖岸深绝波流迅急。<a id="a-Bl"></a>诸栗呫婆悲恸以止。<a id="a-Bm"></a>如来留钵为作追念。</p>
  <p id="aBn">吠舍厘城西北减二百里有故城。<a id="a-Bo"></a>荒芜岁久居人旷少。<a id="a-Bp"></a>中有窣堵波。<a id="a-Bq"></a>是佛在昔为诸菩萨人天大众引说本生修菩萨行。<a id="a-Br"></a>曾于此城为转轮王。<a id="a-Bs"></a>号曰摩诃提婆(唐言大天)。<a id="a-Bt"></a>有七宝应王四天下。<a id="a-Bu"></a>睹衰变之相体无常之理。<a id="a-Bv"></a>冥怀高蹈忘情大位。<a id="a-Bw"></a>舍国出家染衣修学。</p>
  <p id="aBx">城东南行十四五里至大窣堵波。<a id="a-By"></a>是七百贤圣重结集处。<a id="a-Bz"></a>佛涅槃后百一十年。<a id="a-C0"></a>吠舍厘城有诸苾刍。<a id="a-C1"></a>远离佛法谬行戒律。<a id="a-C2"></a>时长老耶舍陀住憍萨罗国。<a id="a-C3"></a>长老三菩伽住秣兔罗国。<a id="a-C4"></a>长老厘波多住韩若国。<a id="a-C5"></a>长老沙罗住吠舍厘国。<a id="a-C6"></a>长老富阇苏弥罗住娑罗梨弗国。<a id="a-C7"></a>诸大罗汉心得自在。<a id="a-C8"></a>持三藏得三明。<a id="a-C9"></a>有大名称众所知识。<a id="a-CA"></a>皆是尊者阿难弟子。<a id="a-CB"></a>时耶舍陀遣使告诸贤圣。<a id="a-CC"></a>皆可集吠舍厘城。<a id="a-CD"></a>犹少一人未满七百。<a id="a-CE"></a>是时富阇苏弥罗以天眼见诸大贤圣集议法事。<a id="a-CF"></a>运神足至法会。<a id="a-CG"></a>时三菩伽于大众中。<a id="a-CH"></a>右袒长跪扬言曰。<a id="a-CI"></a>众无哗。<a id="a-CJ"></a>钦哉念哉。<a id="a-CK"></a>昔大圣法王善权寂灭。<a id="a-CL"></a>岁月虽淹言教尚在。<a id="a-CM"></a>吠舍厘城懈怠苾刍谬于戒律。<a id="a-CN"></a>有十事出违十力教。<a id="a-CO"></a>今诸贤者深明持犯。<a id="a-CP"></a>俱承大德阿难指诲。<a id="a-CQ"></a>念报佛恩重宣圣旨。<a id="a-CR"></a>时诸大圣莫不悲感。<a id="a-CS"></a>即召集诸苾刍。<a id="a-CT"></a>依毗柰耶诃责制止。<a id="a-CU"></a>削除谬法宣明圣教。</p>
  <p id="aCV">七百贤圣结集南行八九十里至湿吠多补罗僧伽蓝。<a id="a-CW"></a>层台轮焕重阁翚飞。<a id="a-CX"></a>僧众清肃并学大乘。<a id="a-CY"></a>其傍则有过去四佛坐及经行遗迹之处。<a id="a-CZ"></a>其侧窣堵波。<a id="a-Ca"></a>无忧王之所建也。<a id="a-Cb"></a>如来在昔南趣摩揭陀国。<a id="a-Cc"></a>北顾吠舍厘城。<a id="a-Cd"></a>中途止息遗迹之处。</p>
  <p id="aCe">湿吠多补罗伽蓝东南行三十余里。<a id="a-Cf"></a>殑伽河南北岸各有一窣堵波。<a id="a-Cg"></a>是尊者阿难陀分身与二国处。<a id="a-Ch"></a>阿难陀者如来之从父弟也。<a id="a-Ci"></a>多闻总持博物强识。<a id="a-Cj"></a>佛去世后继大迦葉。<a id="a-Ck"></a>任持正法导进学人。<a id="a-Cl"></a>在摩揭陀国于林中经行。<a id="a-Cm"></a>见一沙弥讽诵佛经。<a id="a-Cn"></a>章句错谬文字纷乱。<a id="a-Co"></a>阿难闻已感慕增怀。<a id="a-Cp"></a>徐诣其所提撕指授。<a id="a-Cq"></a>沙弥笑曰。<a id="a-Cr"></a>大德耄矣。<a id="a-Cs"></a>所言谬矣。<a id="a-Ct"></a>我师高明春秋鼎盛。<a id="a-Cu"></a>亲承示诲诫无所误。<a id="a-Cv"></a>阿难默然退而叹曰。<a id="a-Cw"></a>我年虽迈为诸众生欲久住世。<a id="a-Cx"></a>住持正法。<a id="a-Cy"></a>然众生垢重难以诲语。<a id="a-Cz"></a>久留无利可速灭度。<a id="a-D0"></a>于是去摩揭陀国趣吠舍厘城。<a id="a-D1"></a>度殑伽河泛舟中流。<a id="a-D2"></a>摩揭陀王闻阿难去。<a id="a-D3"></a>情深恋德。<a id="a-D4"></a>即严戎驾疾驱追请。<a id="a-D5"></a>数百千众营军南岸。<a id="a-D6"></a>吠舍厘王闻阿难来。<a id="a-D7"></a>悲喜盈心。<a id="a-D8"></a>亦治军旅奔驰迎候。<a id="a-D9"></a>数百千众屯集北岸。<a id="a-DA"></a>两军相对旌旗翳日。<a id="a-DB"></a>阿难恐斗其兵更相杀害。<a id="a-DC"></a>从舟中起上升虚空。<a id="a-DD"></a>示现神变即入寂灭。<a id="a-DE"></a>化火焚骸骸又中折。<a id="a-DF"></a>一堕南岸。<a id="a-DG"></a>一堕北岸。<a id="a-DH"></a>于是二王各得一分。<a id="a-DI"></a>举军号恸。<a id="a-DJ"></a>俱还本国。<a id="a-DK"></a>起窣堵波而修供养。</p>
  <p id="aDL">从此东北行五百余里至弗栗恃国(北人谓三代恃国。<a id="a-DM"></a>北印度境)</p>
  <p id="aDN">弗栗恃国。<a id="a-DO"></a>周四千余里。<a id="a-DP"></a>东西长南北狭。<a id="a-DQ"></a>土地膏腴花果茂盛。<a id="a-DR"></a>气序微寒人性躁急。<a id="a-DS"></a>多敬外道少信佛法。<a id="a-DT"></a>伽蓝十余所。<a id="a-DU"></a>僧徒减千人。<a id="a-DV"></a>大小二乘兼功通学。<a id="a-DW"></a>天祠数十。<a id="a-DX"></a>外道寔众。<a id="a-DY"></a>国大都城号占戍挐。<a id="a-DZ"></a>多已颓毁。<a id="a-Da"></a>故宫城中尚有三千余家。<a id="a-Db"></a>若村若邑也。</p>
  <p id="aDc">大河东北有伽蓝。<a id="a-Dd"></a>僧徒寡少学业清高。</p>
  <p id="aDe">从此西行依河之滨有窣堵波。<a id="a-Df"></a>高余三丈。<a id="a-Dg"></a>南带长流。<a id="a-Dh"></a>大悲世尊度渔人处也。<a id="a-Di"></a>越在佛世五百渔人结畴附党渔捕水族。<a id="a-Dj"></a>于此河流得一大鱼。<a id="a-Dk"></a>有十八头头各两眼。<a id="a-Dl"></a>诸渔人方欲害之。<a id="a-Dm"></a>如来在吠舍厘国。<a id="a-Dn"></a>天眼见兴悲心。<a id="a-Do"></a>乘其时而化导。<a id="a-Dp"></a>因其机而启悟。<a id="a-Dq"></a>告诸大乘。<a id="a-Dr"></a>弗栗恃国有大鱼。<a id="a-Ds"></a>我欲导之以悟诸渔人。<a id="a-Dt"></a>尔宜知时。<a id="a-Du"></a>于是大众围绕神足凌虚至于河滨。<a id="a-Dv"></a>如常敷座。<a id="a-Dw"></a>遂告诸渔人。<a id="a-Dx"></a>尔勿杀鱼。<a id="a-Dy"></a>以神通力开方便门。<a id="a-Dz"></a>威被大鱼令知宿命。<a id="a-E0"></a>能作人语贯解人情。<a id="a-E1"></a>尔时如来知而故问。<a id="a-E2"></a>汝在前身曾作何罪。<a id="a-E3"></a>流转恶趣受此弊身。<a id="a-E4"></a>鱼曰。<a id="a-E5"></a>昔承福庆生自豪族大婆罗门。<a id="a-E6"></a>劫比他者我身是也。<a id="a-E7"></a>恃其族姓凌蔑人伦。<a id="a-E8"></a>恃其博物鄙贱经法。<a id="a-E9"></a>以轻慢心毁讟诸佛。<a id="a-EA"></a>以丑恶语詈辱众僧。<a id="a-EB"></a>引类形比谓若驼驴象马诸丑形对。<a id="a-EC"></a>由此恶业受此弊身。<a id="a-ED"></a>尚资宿善生遭佛世。<a id="a-EE"></a>目睹圣化亲承圣教。<a id="a-EF"></a>因而忏谢悔先作业。<a id="a-EG"></a>如来随机摄化如应开导。<a id="a-EH"></a>鱼既闻法于是命终。<a id="a-EI"></a>承兹福力上生天宫。<a id="a-EJ"></a>于是自观其身何缘生此。<a id="a-EK"></a>既知宿命念报佛恩。<a id="a-EL"></a>与诸天众肩随戾止。<a id="a-EM"></a>前礼既毕右绕退立。<a id="a-EN"></a>以天宝香华用供养。<a id="a-EO"></a>世尊指告渔人为说妙法。<a id="a-EP"></a>于即感悟。<a id="a-EQ"></a>输诚礼忏。<a id="a-ER"></a>裂网焚舟。<a id="a-ES"></a>归真受法。<a id="a-ET"></a>既服染衣。<a id="a-EU"></a>又闻至教。<a id="a-EV"></a>皆出尘垢。<a id="a-EW"></a>俱证圣果。</p>
  <p id="aEX">度渔人东北行百余里。<a id="a-EY"></a>故城西有窣堵波。<a id="a-EZ"></a>无忧王所建。<a id="a-Ea"></a>高百余尺。<a id="a-Eb"></a>是佛在昔于此六月说法度诸天人。<a id="a-Ec"></a>此北百四五十步有小窣堵波。<a id="a-Ed"></a>如来昔于此处为诸苾刍制戒。<a id="a-Ee"></a>次西不远有如来发爪窣堵波。<a id="a-Ef"></a>如来昔于此处近远邑人相趋辐凑。<a id="a-Eg"></a>焚香散花灯炬不绝。</p>
  <p id="aEh">从此西北千四五百里踰山入谷至尼波罗国(中印度境)</p>
  <p id="aEi">尼波罗国。<a id="a-Ej"></a>周四千余里。<a id="a-Ek"></a>在雪山中。<a id="a-El"></a>国大都城周二十余里。<a id="a-Em"></a>山川连属宜谷稼多花果。<a id="a-En"></a>出赤铜牦牛命命鸟。<a id="a-Eo"></a>货用赤铜钱。<a id="a-Ep"></a>气序寒烈风俗险诐。<a id="a-Eq"></a>人性刚犷信义轻薄。<a id="a-Er"></a>无学艺有工巧。<a id="a-Es"></a>形貌丑弊邪正兼信。<a id="a-Et"></a>伽蓝天祠接堵连隅。<a id="a-Eu"></a>僧徒二千余人。<a id="a-Ev"></a>大小二乘兼功综习。<a id="a-Ew"></a>外道异学其数不详。</p>
  <p id="aEx">王刹帝利栗呫婆种也。<a id="a-Ey"></a>志学清高。<a id="a-Ez"></a>纯信佛法。<a id="a-F0"></a>近代有王号鸯输伐摩(唐言光胄)。<a id="a-F1"></a>硕学聪睿自制声明论。<a id="a-F2"></a>重学敬德遐迩著闻。</p>
  <p id="aF3">都城东南有小水池。<a id="a-F4"></a>以人火投之水即焰起。<a id="a-F5"></a>更投余物亦变为火。</p>
  <p id="aF6">从此复还吠舍厘国。<a id="a-F7"></a>南渡殑伽河至摩揭陀国(旧曰摩伽陀。<a id="a-F8"></a>又曰摩竭提。<a id="a-F9"></a>皆讹也。<a id="a-FA"></a>中印度境)</p>
 </body>
</html>