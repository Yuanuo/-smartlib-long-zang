<!doctype html>
<html id="z3IBWgI1Q9" data-ver="1092">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第十(十七国)</h1>
  <p id="a2">伊烂拏钵伐多国 瞻波国 羯朱嗢只罗国 奔那伐弹那国 迦摩缕波国 三摩呾吒国 耽摩栗底国 羯罗拏苏伐剌那国 乌荼国 恭御陀国 羯[飢-几+夌](力甑反)伽国 憍萨罗国 案达罗国 驮那羯磔迦国 珠利耶国 达罗毗荼国 秣罗矩吒国。</p>
  <p id="a3">伊烂拏钵伐多国。<a id="a-4"></a>周三千余里。<a id="a-5"></a>国大都城。<a id="a-6"></a>北临殑伽河。<a id="a-7"></a>周二十余里。<a id="a-8"></a>稼穑滋植花果具繁。<a id="a-9"></a>气序和畅风俗淳质。<a id="a-A"></a>伽蓝十余所。<a id="a-B"></a>僧徒四千余人。<a id="a-C"></a>多学小乘正量部法。<a id="a-D"></a>天祠二十余所。<a id="a-E"></a>异道杂居。<a id="a-F"></a>近有邻王废其国君。<a id="a-G"></a>以大都城持施众僧。<a id="a-H"></a>于此城中建二伽蓝。<a id="a-I"></a>各减千僧。<a id="a-J"></a>并学小乘教说一切有部。</p>
  <p id="aK">大城侧临殑伽河。<a id="a-L"></a>有伊烂拏山。<a id="a-M"></a>含吐烟霞。<a id="a-N"></a>蔽亏日月。<a id="a-O"></a>古今仙圣继踵栖神。<a id="a-P"></a>今有天祠尚遵遗则。<a id="a-Q"></a>在昔如来亦尝居此。<a id="a-R"></a>为诸天人广说妙法。<a id="a-S"></a>大城南有窣堵波。<a id="a-T"></a>如来于此三月说法。<a id="a-U"></a>其傍则有过去三佛坐及经行遗迹之所。</p>
  <p id="aV">三佛经行西不远有窣堵波。<a id="a-W"></a>是室缕多频设底拘胝(唐言闻二百亿。<a id="a-X"></a>旧译曰亿耳谬也)苾刍生处。<a id="a-Y"></a>昔此城有长者。<a id="a-Z"></a>豪贵巨富晚有继嗣时有报者。<a id="a-a"></a>辄赐金钱二百亿。<a id="a-b"></a>因名其子闻二百亿。<a id="a-c"></a>洎乎成立未曾履地。<a id="a-d"></a>故其足跖毛长尺余。<a id="a-e"></a>光润细软色若黄金。<a id="a-f"></a>珍爱此儿备诸玩好。<a id="a-g"></a>自其居家以至雪山。<a id="a-h"></a>亭传连隅僮仆交路。<a id="a-i"></a>凡须妙药递相告语。<a id="a-j"></a>转而以授曾不踰时。<a id="a-k"></a>其豪富如此。<a id="a-l"></a>世尊知其善根将发。<a id="a-m"></a>也命没特伽罗子而往化焉。<a id="a-n"></a>既至门下莫由自通长者家祠日天。<a id="a-o"></a>每晨朝时东向以拜。<a id="a-p"></a>是时尊者以神通力。<a id="a-q"></a>从日轮中降立于前。<a id="a-r"></a>长者子疑日天也。<a id="a-s"></a>因施香饭而归。<a id="a-t"></a>其饭香气遍王舍城。<a id="a-u"></a>时频毗娑罗王骇其异馥。<a id="a-v"></a>命使历问。<a id="a-w"></a>乃竹林精舍没特伽罗子。<a id="a-x"></a>自长者家持来。<a id="a-y"></a>因知长者子有此奇异。<a id="a-z"></a>乃使召焉。<a id="a-10"></a>长者承命思何安步。<a id="a-11"></a>泛舟鼓棹有波风之危。<a id="a-12"></a>乘车驭像惧蹶踬之患。<a id="a-13"></a>于是自其居家至王舍城。<a id="a-14"></a>凿渠通漕流满芥子。<a id="a-15"></a>御舟安止长緪以引至王舍城。<a id="a-16"></a>先礼世尊。<a id="a-17"></a>世尊告曰。<a id="a-18"></a>频毗娑罗王命使召汝。<a id="a-19"></a>无过欲见足下毛耳。<a id="a-1A"></a>王欲观者宜结跏坐。<a id="a-1B"></a>伸脚向王。<a id="a-1C"></a>国法当死。<a id="a-1D"></a>长者子受诲而往。<a id="a-1E"></a>引入廷谒。<a id="a-1F"></a>王欲视毛乃跏趺坐。<a id="a-1G"></a>王善其有礼特深珍爱。<a id="a-1H"></a>亦既得归还至佛所。<a id="a-1I"></a>如来是时说法诲喻。<a id="a-1J"></a>闻而感悟遂即出家。<a id="a-1K"></a>于是精勤修习思求果证。<a id="a-1L"></a>经行不舍足遂流血。<a id="a-1M"></a>世尊告曰。<a id="a-1N"></a>汝善男子。<a id="a-1O"></a>在家之时知鼓琴耶。<a id="a-1P"></a>曰知。<a id="a-1Q"></a>若然者以此为喻。<a id="a-1R"></a>弦急则声不合韵。<a id="a-1S"></a>弦缓则调不和雅。<a id="a-1T"></a>非急非缓其声乃和。<a id="a-1U"></a>夫修行者亦然。<a id="a-1V"></a>急则身疲心怠。<a id="a-1W"></a>缓则情舒志逸。<a id="a-1X"></a>承佛指教奉以周旋。<a id="a-1Y"></a>如是不久便获果证。</p>
  <p id="a1Z">国西界殑伽河南至小孤山。<a id="a-1a"></a>重巘嶜崟。<a id="a-1b"></a>昔佛于此三月安居。<a id="a-1c"></a>降薄句罗药叉。<a id="a-1d"></a>山东南岩下大石上有佛坐迹。<a id="a-1e"></a>入石寸余。<a id="a-1f"></a>长五尺二寸。<a id="a-1g"></a>广二尺一寸。<a id="a-1h"></a>其上则建窣堵波焉。<a id="a-1i"></a>次南石上则有佛置捃稚迦(即澡瓶也。<a id="a-1j"></a>旧曰军持讹略也)迹。<a id="a-1k"></a>深寸余作八出花文。<a id="a-1l"></a>佛坐迹东南不远有薄句罗药叉脚迹。<a id="a-1m"></a>长尺五六寸。<a id="a-1n"></a>广七八寸。<a id="a-1o"></a>深减二寸。<a id="a-1p"></a>药叉迹后有石佛坐像。<a id="a-1q"></a>高六七尺。<a id="a-1r"></a>次西不远有佛经行之处。<a id="a-1s"></a>其山顶上有药叉故室。<a id="a-1t"></a>次北有佛足迹。<a id="a-1u"></a>长尺有八寸。<a id="a-1v"></a>广余六寸。<a id="a-1w"></a>深可半寸。<a id="a-1x"></a>其迹上有窣堵波。<a id="a-1y"></a>如来昔日降伏药叉。<a id="a-1z"></a>令不杀人食肉。<a id="a-20"></a>敬受佛戒。<a id="a-21"></a>后得生天。<a id="a-22"></a>此西有温泉六七所。<a id="a-23"></a>其水极热。<a id="a-24"></a>国南界大山林中多诸野象。<a id="a-25"></a>其形伟大。<a id="a-26"></a>从此顺殑伽河南岸。<a id="a-27"></a>东行三百余里至瞻波国(中印度境)</p>
  <p id="a28">瞻波国。<a id="a-29"></a>周四千余里。<a id="a-2A"></a>国大都城北背殑伽河。<a id="a-2B"></a>周四十余里。<a id="a-2C"></a>土地垫湿稼穑滋盛。<a id="a-2D"></a>气序温暑风俗淳质。<a id="a-2E"></a>伽蓝数十所。<a id="a-2F"></a>多有倾毁。<a id="a-2G"></a>僧徒二百余人。<a id="a-2H"></a>习小乘教。<a id="a-2I"></a>天祠二十余所。<a id="a-2J"></a>异道杂居。<a id="a-2K"></a>都城垒甎。<a id="a-2L"></a>其高数丈。<a id="a-2M"></a>基址崇峻却敌高险。<a id="a-2N"></a>在昔劫初人物伊始。<a id="a-2O"></a>野居穴处未知宫室。<a id="a-2P"></a>后有天女降迹人中。<a id="a-2Q"></a>游殑伽河濯流自媚。<a id="a-2R"></a>感灵有娠生四子焉。<a id="a-2S"></a>分赡部洲各擅区宇。<a id="a-2T"></a>建都筑邑封畺画界。<a id="a-2U"></a>此则一子之国都。<a id="a-2V"></a>赡部洲诸城之始也。<a id="a-2W"></a>城东百四五十里。<a id="a-2X"></a>殑伽河南水环孤屿崖巘崇峻。<a id="a-2Y"></a>上有天祠。<a id="a-2Z"></a>神多灵感。<a id="a-2a"></a>凿崖为室。<a id="a-2b"></a>引流成沼。<a id="a-2c"></a>花林奇树。<a id="a-2d"></a>巨石危峰。<a id="a-2e"></a>仁智所居。<a id="a-2f"></a>观者忘返。<a id="a-2g"></a>国南境山林中野象猛兽群游千数。<a id="a-2h"></a>自此东行四百余里至羯朱嗢只罗国(彼俗或谓羯蝇揭罗国。<a id="a-2i"></a>中印度境)</p>
  <p id="a2j">羯朱嗢只罗国。<a id="a-2k"></a>周二千余里。<a id="a-2l"></a>土地泉湿稼穑丰盛。<a id="a-2m"></a>气序温风俗顺。<a id="a-2n"></a>敦尚高才崇贵学艺。<a id="a-2o"></a>伽蓝六七所。<a id="a-2p"></a>僧徒三百余人。<a id="a-2q"></a>天祠十所。<a id="a-2r"></a>异道杂居。<a id="a-2s"></a>自数百年王族绝嗣役属邻国。<a id="a-2t"></a>所以城郭丘墟多居村邑。<a id="a-2u"></a>故戒日王游东印度。<a id="a-2v"></a>于此筑宫理诸国务。<a id="a-2w"></a>至则葺茅为宇。<a id="a-2x"></a>去则纵火焚烧。<a id="a-2y"></a>国南境多野象。<a id="a-2z"></a>北境去殑伽河不远有大高台。<a id="a-30"></a>积垒甎石而以建焉。<a id="a-31"></a>基址广峙刻雕奇制。<a id="a-32"></a>周台方面镂众圣像。<a id="a-33"></a>佛及天形区别而作。<a id="a-34"></a>自此东渡殑伽河。<a id="a-35"></a>行六百余里至奔那伐弹那国(中印度境)</p>
  <p id="a36">奔那伐弹那国。<a id="a-37"></a>周四千余里。<a id="a-38"></a>国大都城周三十余里。<a id="a-39"></a>居人殷盛。<a id="a-3A"></a>池馆花林往往相间。<a id="a-3B"></a>土地卑湿稼穑滋茂。<a id="a-3C"></a>般核娑果既多且贵。<a id="a-3D"></a>其果大如冬瓜。<a id="a-3E"></a>熟则黄赤。<a id="a-3F"></a>剖之中有数十小果。<a id="a-3G"></a>大如鹤卵。<a id="a-3H"></a>又更破之其汁黄赤。<a id="a-3I"></a>其味甘美。<a id="a-3J"></a>或在树枝如众果之结实。<a id="a-3K"></a>或在树根若伏苓之在土。<a id="a-3L"></a>气序调畅风俗好学。<a id="a-3M"></a>伽蓝二十余所。<a id="a-3N"></a>僧徒三千余人。<a id="a-3O"></a>大小二乘兼功综习。<a id="a-3P"></a>天祠百所异道杂居。<a id="a-3Q"></a>露形尼干寔繁其党。</p>
  <p id="a3R">城西二十余里有跋始婆僧伽蓝庭宇显敞台阁崇高。<a id="a-3S"></a>僧徒七百余人。<a id="a-3T"></a>并学大乘教法。<a id="a-3U"></a>东印度境硕学名僧多在于此。<a id="a-3V"></a>其侧不远有窣堵波。<a id="a-3W"></a>无忧王之所建也。<a id="a-3X"></a>昔者如来三月在此。<a id="a-3Y"></a>为诸天人说法之处。<a id="a-3Z"></a>或至斋日时烛光明。<a id="a-3a"></a>其侧则有四佛坐及经行遗迹之所。<a id="a-3b"></a>去此不远复有精舍。<a id="a-3c"></a>中作观自在菩萨像。<a id="a-3d"></a>神鉴无隐灵应有征。<a id="a-3e"></a>远近之人绝粒祈请。<a id="a-3f"></a>自此东行九百余里。<a id="a-3g"></a>渡大河至迦摩缕波国(东印度境)</p>
  <p id="a3h">伽摩缕波国。<a id="a-3i"></a>周万余里。<a id="a-3j"></a>国大都城周三十余里。<a id="a-3k"></a>土地泉湿稼穑时播。<a id="a-3l"></a>般核娑果那罗鸡罗果。<a id="a-3m"></a>其树虽多弥复珍贵。<a id="a-3n"></a>河流湖陂交带城邑。<a id="a-3o"></a>气序和畅风俗淳质。<a id="a-3p"></a>人形卑小容貌厘黑。<a id="a-3q"></a>语言少异中印度。<a id="a-3r"></a>性甚犷暴志存强学。<a id="a-3s"></a>宗事天神不信佛法。<a id="a-3t"></a>故自佛兴以迄于今。<a id="a-3u"></a>尚未建立伽蓝招集僧侣。<a id="a-3v"></a>其有净信之徒。<a id="a-3w"></a>但窃念而已。<a id="a-3x"></a>天祠数百。<a id="a-3y"></a>异道数万。</p>
  <p id="a3z">今王本那罗延天之祚胤。<a id="a-40"></a>婆罗门之种也。<a id="a-41"></a>字婆塞羯罗伐摩(唐言日胄)。<a id="a-42"></a>号拘摩罗(唐言童子)。<a id="a-43"></a>自据畺土奕叶君临。<a id="a-44"></a>逮于今王历千世矣。<a id="a-45"></a>君上好学众庶从化。<a id="a-46"></a>远方高才慕义客游。<a id="a-47"></a>虽不淳信佛法然敬高学沙门。<a id="a-48"></a>初闻有至那国沙门在摩揭陀那烂陀僧伽蓝。<a id="a-49"></a>自远方来学佛深法。<a id="a-4A"></a>殷勤往复者再三。<a id="a-4B"></a>未从来命。<a id="a-4C"></a>时尸罗跋陀罗论师曰。<a id="a-4D"></a>欲报佛恩当弘正法。<a id="a-4E"></a>子其行矣勿惮远涉。<a id="a-4F"></a>拘摩罗王世宗外道。<a id="a-4G"></a>今请沙门斯善事也。<a id="a-4H"></a>因兹改辙福利弘远。<a id="a-4I"></a>子昔起广大心发弘誓。<a id="a-4J"></a>愿孤游异域遗身求法普济含灵。<a id="a-4K"></a>岂徒乡国宜忘得丧。<a id="a-4L"></a>勿拘荣辱。<a id="a-4M"></a>宣扬圣教开导群迷。<a id="a-4N"></a>先物后身忘名弘法。<a id="a-4O"></a>于是辞不获免。<a id="a-4P"></a>遂与使偕行而会见焉。<a id="a-4Q"></a>拘摩罗王曰。<a id="a-4R"></a>虽则不才常慕高学。<a id="a-4S"></a>闻名雅尚敢事延请。<a id="a-4T"></a>曰寡能褊智猥蒙流听。<a id="a-4U"></a>拘摩罗王曰。<a id="a-4V"></a>善哉。<a id="a-4W"></a>慕法好学顾身若浮。<a id="a-4X"></a>踰越重险远游异域。<a id="a-4Y"></a>斯则王化所由国风尚学。<a id="a-4Z"></a>今印度诸国多有歌颂。<a id="a-4a"></a>摩诃至那国秦王破阵乐者。<a id="a-4b"></a>闻之久矣。<a id="a-4c"></a>岂大德之乡国耶。<a id="a-4d"></a>曰然。<a id="a-4e"></a>此歌者美我。</p>
  <p id="a4f">君之德也。<a id="a-4g"></a>拘摩罗王曰。<a id="a-4h"></a>不意大德是此国人。<a id="a-4i"></a>常幕风化东望已久。<a id="a-4j"></a>山川道阻无由自致。<a id="a-4k"></a>曰我。</p>
  <p id="a4l">大君圣德远洽仁化遐被。<a id="a-4m"></a>殊俗异域拜阙称臣者众矣。<a id="a-4n"></a>拘摩罗王曰。<a id="a-4o"></a>覆载若斯心冀朝贡。<a id="a-4p"></a>今戒日王在羯朱嗢只罗国。<a id="a-4q"></a>将设大施崇树福慧。<a id="a-4r"></a>五印度沙门婆罗门有学业者。<a id="a-4s"></a>莫不召集。<a id="a-4t"></a>今遣使来请。<a id="a-4u"></a>愿与同行。<a id="a-4v"></a>于是遂往焉。<a id="a-4w"></a>此国东山阜连接无大国都。<a id="a-4x"></a>境接西南夷。<a id="a-4y"></a>故其人类蛮獠矣。<a id="a-4z"></a>详问土俗可两月行入蜀西南之境。<a id="a-50"></a>然山川险阻嶂气氛沴。<a id="a-51"></a>毒蛇毒草为害滋甚。<a id="a-52"></a>国之东南野象群暴。<a id="a-53"></a>故此国中象军特盛。<a id="a-54"></a>从此南行千二三百里至三摩呾吒国(东印度境)</p>
  <p id="a55">三摩呾吒国。<a id="a-56"></a>周三千余里。<a id="a-57"></a>滨近大海地遂卑湿。<a id="a-58"></a>国大都城周二十余里。<a id="a-59"></a>稼穑滋植花果繁茂。<a id="a-5A"></a>气序和风俗顺。<a id="a-5B"></a>人性刚烈形卑色黑。<a id="a-5C"></a>好学勤励邪正兼信。<a id="a-5D"></a>伽蓝三十余所。<a id="a-5E"></a>僧徒二千余人。<a id="a-5F"></a>并皆遵习上座部学。<a id="a-5G"></a>天祠百所。<a id="a-5H"></a>异道杂居。<a id="a-5I"></a>露形尼干其徒甚盛。<a id="a-5J"></a>去城不远有窣堵波。<a id="a-5K"></a>无忧王之所建也。<a id="a-5L"></a>昔者如来为诸天人。<a id="a-5M"></a>于此七日说深妙法。<a id="a-5N"></a>傍有四佛坐及经行遗迹之所。<a id="a-5O"></a>去此不远伽蓝中有青玉佛像。<a id="a-5P"></a>其高八尺。<a id="a-5Q"></a>相好圆备灵应时效。<a id="a-5R"></a>从此东北大海滨。<a id="a-5S"></a>山谷中有室利差呾罗国。<a id="a-5T"></a>次东南大海隅有迦摩浪迦国。<a id="a-5U"></a>次东有堕罗钵底国。<a id="a-5V"></a>次东有伊赏那补罗国。<a id="a-5W"></a>次东有摩诃瞻波国。<a id="a-5X"></a>即此云林邑是也。<a id="a-5Y"></a>次西南有阎摩那洲国。<a id="a-5Z"></a>凡此六国山川道阻不入其境。<a id="a-5a"></a>然风俗壤界声闻可知。<a id="a-5b"></a>自三摩呾吒国西行九百余里至耽摩栗底国(东印度境)</p>
  <p id="a5c">耽摩栗底国。<a id="a-5d"></a>周千四五百里。<a id="a-5e"></a>国大都城周十余里。<a id="a-5f"></a>滨近海垂土地卑湿。<a id="a-5g"></a>稼穑时播花果茂盛。<a id="a-5h"></a>气序温暑风俗躁烈。<a id="a-5i"></a>人性刚勇邪正兼信。<a id="a-5j"></a>伽蓝十余所。<a id="a-5k"></a>僧众千余人。<a id="a-5l"></a>天祠五十余所。<a id="a-5m"></a>异道杂居。<a id="a-5n"></a>国滨海隅水陆交会。<a id="a-5o"></a>奇珍异宝多聚此国。<a id="a-5p"></a>故其国人大抵殷富。<a id="a-5q"></a>城侧窣堵波。<a id="a-5r"></a>无忧王所建也。<a id="a-5s"></a>其傍则有过去四佛坐及经行遗迹之所。<a id="a-5t"></a>自此西北行七百余里至羯罗拏苏伐剌那国(东印度境)</p>
  <p id="a5u">羯罗拏苏伐剌那国。<a id="a-5v"></a>周四千四五百里。<a id="a-5w"></a>国大都城周二十余里。<a id="a-5x"></a>居人殷盛家室富饶。<a id="a-5y"></a>土地下湿稼穑时播。<a id="a-5z"></a>众花滋茂珍果繁植。<a id="a-60"></a>气序调畅风俗淳和。<a id="a-61"></a>好尚学艺邪正兼信。<a id="a-62"></a>伽蓝十余所。<a id="a-63"></a>僧徒二千余人。<a id="a-64"></a>习学小乘正量部法。<a id="a-65"></a>天祠五十余所。<a id="a-66"></a>异道寔多。<a id="a-67"></a>别有三伽蓝不食乳酪。<a id="a-68"></a>遵提婆达多遗训也。</p>
  <p id="a69">大城侧有络多未知僧伽蓝(唐言赤泥)。<a id="a-6A"></a>庭宇显敞台阁崇峻。<a id="a-6B"></a>国中高才达学聪敏有闻者。<a id="a-6C"></a>咸集其中。<a id="a-6D"></a>警诫相成琢磨道德。<a id="a-6E"></a>初此国未信佛法。<a id="a-6F"></a>时南印度有一外道。<a id="a-6G"></a>腹锢铜鍱首戴明炬。<a id="a-6H"></a>杖策高步来入此城。<a id="a-6I"></a>振击论鼓求欲谈议。<a id="a-6J"></a>或者问曰。<a id="a-6K"></a>首腹何异。<a id="a-6L"></a>曰吾学艺多能恐腹拆裂。<a id="a-6M"></a>悲诸愚闇所以持照。<a id="a-6N"></a>时经旬日人无问者。<a id="a-6O"></a>询访髦彦莫有异人。<a id="a-6P"></a>王曰。<a id="a-6Q"></a>合境之内岂无明哲。<a id="a-6R"></a>客难不酬为国深耻。<a id="a-6S"></a>宜更营求访诸幽隐。<a id="a-6T"></a>或曰。<a id="a-6U"></a>大林中有异人。<a id="a-6V"></a>其自称曰沙门。<a id="a-6W"></a>强学是务今屏居幽寂久矣。<a id="a-6X"></a>于兹非夫体法合德。<a id="a-6Y"></a>何能若此者乎。<a id="a-6Z"></a>王闻之躬往请焉。<a id="a-6a"></a>沙门对曰。<a id="a-6b"></a>我南印度人也。<a id="a-6c"></a>客游止此。<a id="a-6d"></a>学业肤浅恐黜所闻。<a id="a-6e"></a>敢承来旨不复固辞。<a id="a-6f"></a>论议无负请建伽蓝。<a id="a-6g"></a>招集僧徒光赞佛法。<a id="a-6h"></a>王曰。<a id="a-6i"></a>敬闻。<a id="a-6j"></a>不敢忘德。<a id="a-6k"></a>沙门受请往赴论场。<a id="a-6l"></a>外道于是诵其宗致三万余言。<a id="a-6m"></a>其义远其文约。<a id="a-6n"></a>苞含名相网罗视听。<a id="a-6o"></a>沙门一闻究览辞义无谬。<a id="a-6p"></a>以数百言辩而释之。<a id="a-6q"></a>因问宗致。<a id="a-6r"></a>外道辞穷理屈。<a id="a-6s"></a>杜口不酬。<a id="a-6t"></a>既折其名负耻而退。<a id="a-6u"></a>王深敬德建此伽蓝。<a id="a-6v"></a>自时厥后方弘法教。</p>
  <p id="a6w">伽蓝侧不远有窣堵波。<a id="a-6x"></a>无忧王所建也。<a id="a-6y"></a>在昔如来于此七日说法开导。<a id="a-6z"></a>其侧精舍过去四佛坐及经行遗迹之所。<a id="a-70"></a>有数窣堵波。<a id="a-71"></a>并是如来说法之处。<a id="a-72"></a>无忧王之所建也。<a id="a-73"></a>从此西南行七百余里。<a id="a-74"></a>至乌荼国(东印度境)</p>
  <p id="a75">乌荼国。<a id="a-76"></a>周七千余里。<a id="a-77"></a>国大都城周二十余里。<a id="a-78"></a>土地膏腴谷稼茂盛。<a id="a-79"></a>凡诸果实颇大诸国。<a id="a-7A"></a>异草名花难以称述。<a id="a-7B"></a>气序温暑风俗犷烈。<a id="a-7C"></a>人貌魁梧容色厘黮。<a id="a-7D"></a>言辞风调。<a id="a-7E"></a>异中印度。<a id="a-7F"></a>好学不倦多信佛法。<a id="a-7G"></a>伽蓝百余所。<a id="a-7H"></a>僧徒万余人。<a id="a-7I"></a>并皆习学大乘法教。<a id="a-7J"></a>天祠五十所。<a id="a-7K"></a>异道杂居。<a id="a-7L"></a>诸窣堵波凡十余所。<a id="a-7M"></a>并是如来说法之处。<a id="a-7N"></a>无忧王之所建也。</p>
  <p id="a7O">国西南境大山中有补涩波只厘僧伽蓝。<a id="a-7P"></a>其石窣堵波极多灵异。<a id="a-7Q"></a>或至斋日时烛光明。<a id="a-7R"></a>故诸净信远近咸会。<a id="a-7S"></a>持妙花盖竞修供养。<a id="a-7T"></a>承露盘下覆钵势上。<a id="a-7U"></a>以花盖笴置之便住。<a id="a-7V"></a>若礠石之吸针也。<a id="a-7W"></a>此西北山伽蓝中有窣堵波。<a id="a-7X"></a>所异同前。<a id="a-7Y"></a>此二窣堵波者。<a id="a-7Z"></a>神鬼所建灵奇若斯。</p>
  <p id="a7a">国东南境临大海滨有折利呾罗城(唐言发行)。<a id="a-7b"></a>周二十余里。<a id="a-7c"></a>入海商人远方旅客。<a id="a-7d"></a>往来中止之路也。<a id="a-7e"></a>其城坚峻多诸奇宝。<a id="a-7f"></a>城外鳞次有五伽蓝。<a id="a-7g"></a>台阁崇高尊像工丽。<a id="a-7h"></a>南去僧伽罗国二万余里。<a id="a-7i"></a>静夜遥望见彼国佛牙窣堵波上宝珠光明。<a id="a-7j"></a>离然如明炬之悬烛也。<a id="a-7k"></a>自此西南大林中。<a id="a-7l"></a>行千二百余里至恭御陀国(东印度境)</p>
  <p id="a7m">恭御陀国。<a id="a-7n"></a>周千余里。<a id="a-7o"></a>国大都城周二十余里。<a id="a-7p"></a>滨近海隅山阜隐轸。<a id="a-7q"></a>土地垫湿稼穑时播。<a id="a-7r"></a>气序温暑风俗勇烈。<a id="a-7s"></a>其形伟其貌黑。<a id="a-7t"></a>粗有礼义不甚欺诈。<a id="a-7u"></a>至于文字同中印度。<a id="a-7v"></a>语言风调颇有异焉。<a id="a-7w"></a>崇敬外道不信佛法。<a id="a-7x"></a>天祠百余所。<a id="a-7y"></a>异道万余人。<a id="a-7z"></a>国境之内数十小城。<a id="a-80"></a>接山岭据海交。<a id="a-81"></a>城既坚峻兵又敢勇威雄邻境遂无强敌。<a id="a-82"></a>国临海滨。<a id="a-83"></a>多有奇宝。<a id="a-84"></a>螺贝珠玑。<a id="a-85"></a>斯为货用。<a id="a-86"></a>出大青象超乘致远。<a id="a-87"></a>从此西南入大荒野。<a id="a-88"></a>深林巨木干霄蔽日。<a id="a-89"></a>行千四五百里至羯[飢-几+夌](力甑反)伽国(南印度境)</p>
  <p id="a8A">羯[飢-几+夌]伽国。<a id="a-8B"></a>周五千余里。<a id="a-8C"></a>国大都城周二十余里。<a id="a-8D"></a>稼穑时播花果具繁。<a id="a-8E"></a>林薮联绵动数百里。<a id="a-8F"></a>出青野象邻国所奇。<a id="a-8G"></a>气序暑热风俗躁暴。<a id="a-8H"></a>性多狷犷志存信义。<a id="a-8I"></a>言语轻捷音调质正。<a id="a-8J"></a>辞旨风则颇与中印度异焉。<a id="a-8K"></a>少信正法多遵外道。<a id="a-8L"></a>伽蓝十余所。<a id="a-8M"></a>僧徒五百余人。<a id="a-8N"></a>习学大乘上座部法。<a id="a-8O"></a>天祠百余所。<a id="a-8P"></a>异道甚众。<a id="a-8Q"></a>多是尼干之徒也。</p>
  <p id="a8R">羯[飢-几+夌]伽国。<a id="a-8S"></a>在昔之时民俗殷盛。<a id="a-8T"></a>肩摩毂击举袂成帷。<a id="a-8U"></a>有五通仙栖岩养素。<a id="a-8V"></a>人或陵触退失神通。<a id="a-8W"></a>以恶咒术残害国人。<a id="a-8X"></a>少长无遗贤愚俱丧。<a id="a-8Y"></a>人烟断绝多历年所。<a id="a-8Z"></a>颇渐迁居犹未充实。<a id="a-8a"></a>故今此国人户尚少。</p>
  <p id="a8b">城南不远有窣堵波。<a id="a-8c"></a>高百余尺。<a id="a-8d"></a>无忧王之所建也。<a id="a-8e"></a>傍有过去四佛坐及经行遗迹之所。<a id="a-8f"></a>国境北垂大山岭上有石窣堵波。<a id="a-8g"></a>高百余尺。<a id="a-8h"></a>是劫初时人寿无量岁有独觉。<a id="a-8i"></a>于此入寂灭焉。<a id="a-8j"></a>自此西北山林中。<a id="a-8k"></a>行千八百余里至憍萨罗国(中印度境)</p>
  <p id="a8l">憍萨罗国。<a id="a-8m"></a>周六千余里。<a id="a-8n"></a>山岭周境林薮连接。<a id="a-8o"></a>国大都城周四十余里。<a id="a-8p"></a>土壤膏腴地利滋盛。<a id="a-8q"></a>邑里相望人户殷实。<a id="a-8r"></a>其形伟其色黑。<a id="a-8s"></a>风俗刚猛人性勇烈。<a id="a-8t"></a>邪正兼信学艺高明。<a id="a-8u"></a>王刹帝利也。<a id="a-8v"></a>崇敬佛法仁慈深远。<a id="a-8w"></a>伽蓝百余所。<a id="a-8x"></a>僧徒减万人。<a id="a-8y"></a>并皆习学大乘法教。<a id="a-8z"></a>天祠七十余所。<a id="a-90"></a>异道杂居。</p>
  <p id="a91">城南不远有故伽蓝。<a id="a-92"></a>傍有窣堵波。<a id="a-93"></a>无忧王之所建也。<a id="a-94"></a>昔者如来曾于此处。<a id="a-95"></a>现大神通摧伏外道。<a id="a-96"></a>后龙猛菩萨止此伽蓝。<a id="a-97"></a>时此国王号娑多婆诃(唐言引正)。<a id="a-98"></a>珍敬龙猛周卫门庐。<a id="a-99"></a>时提婆菩萨自执师子国来求论义。<a id="a-9A"></a>谓门者曰。<a id="a-9B"></a>幸为通谒。<a id="a-9C"></a>时门者遂为白。<a id="a-9D"></a>龙猛雅知其名。<a id="a-9E"></a>盛满钵水。<a id="a-9F"></a>命弟子曰。<a id="a-9G"></a>汝持是水示彼提婆。<a id="a-9H"></a>提婆见水默而投针。<a id="a-9I"></a>弟子持钵怀疑而返。<a id="a-9J"></a>龙猛曰。<a id="a-9K"></a>彼何辞乎。<a id="a-9L"></a>对曰。<a id="a-9M"></a>默无所说。<a id="a-9N"></a>但投针于水而已。<a id="a-9O"></a>龙猛曰。<a id="a-9P"></a>智矣哉。<a id="a-9Q"></a>若人也。<a id="a-9R"></a>知几其神。<a id="a-9S"></a>察微亚圣。<a id="a-9T"></a>盛德若此宜速命入。<a id="a-9U"></a>对曰。<a id="a-9V"></a>何谓也。<a id="a-9W"></a>无言妙辩其在是欤。<a id="a-9X"></a>曰夫水也者。<a id="a-9Y"></a>随器方圆逐物清浊。<a id="a-9Z"></a>弥漫无间澄湛莫测。<a id="a-9a"></a>满而示之比我学之智周也。<a id="a-9b"></a>彼乃投针遂穷其极。<a id="a-9c"></a>此非常人宜速召进。<a id="a-9d"></a>而龙猛风范懔然肃物。<a id="a-9e"></a>言谈者皆伏抑首。<a id="a-9f"></a>提婆素挹风徽。<a id="a-9g"></a>久希请益方欲受业。<a id="a-9h"></a>先骋机神雅惧威严。<a id="a-9i"></a>升堂僻坐。<a id="a-9j"></a>谈玄永日。<a id="a-9k"></a>辞义清高。<a id="a-9l"></a>龙猛曰。<a id="a-9m"></a>后学冠世妙辩光前。<a id="a-9n"></a>我惟衰耄遇斯俊彦。<a id="a-9o"></a>诚乃写瓶有寄传灯不绝。<a id="a-9p"></a>法教弘扬伊人是赖。<a id="a-9q"></a>幸能前席雅谈玄奥。<a id="a-9r"></a>提婆闻命心独自负。<a id="a-9s"></a>将开义府先游辩囿。<a id="a-9t"></a>提振辞端仰视质义。<a id="a-9u"></a>忽睹威颜忘言杜口。<a id="a-9v"></a>避坐引责遂请受业。<a id="a-9w"></a>龙猛曰。<a id="a-9x"></a>复坐。<a id="a-9y"></a>今将授子至真妙理法王诚教。<a id="a-9z"></a>提婆五体投地一心归命曰。<a id="a-A0"></a>而今而后敢闻命矣。<a id="a-A1"></a>龙猛菩萨善闲药术。<a id="a-A2"></a>餐饵养生。<a id="a-A3"></a>寿年数百志貌不衰。<a id="a-A4"></a>引正王既得妙药寿亦数百。<a id="a-A5"></a>王有稚子。<a id="a-A6"></a>谓其母曰。<a id="a-A7"></a>如我何时得嗣王位。<a id="a-A8"></a>母曰。<a id="a-A9"></a>以今观之未有期也。<a id="a-AA"></a>父王年寿已数百岁。<a id="a-AB"></a>子孙老终者。<a id="a-AC"></a>盖亦多矣。<a id="a-AD"></a>斯皆龙猛福力所加。<a id="a-AE"></a>药术所致。<a id="a-AF"></a>菩萨寂灭王必殂落。<a id="a-AG"></a>夫龙猛菩萨。<a id="a-AH"></a>智慧弘远。<a id="a-AI"></a>慈悲深厚。<a id="a-AJ"></a>周给群有身命若遗。<a id="a-AK"></a>汝宜往彼试从乞头。<a id="a-AL"></a>若遂此志当果所愿。<a id="a-AM"></a>王子恭承母命。<a id="a-AN"></a>来至伽蓝。<a id="a-AO"></a>门者敬惧故得入焉。<a id="a-AP"></a>时龙猛菩萨方赞诵经行。<a id="a-AQ"></a>忽见王子。<a id="a-AR"></a>伫而谓曰。<a id="a-AS"></a>今夕何因降迹僧坊。<a id="a-AT"></a>若危若惧疾驱而至。<a id="a-AU"></a>对曰。<a id="a-AV"></a>我承慈母余论。<a id="a-AW"></a>语及行舍之士以为含生宝命。<a id="a-AX"></a>经语格言未有轻舍报身施诸求欲。<a id="a-AY"></a>我慈母曰。<a id="a-AZ"></a>不然。<a id="a-Aa"></a>十方善逝三世如来。<a id="a-Ab"></a>在昔发心逮乎证果。<a id="a-Ac"></a>勤求佛道修习戒忍。<a id="a-Ad"></a>或投身[飢-几+卜]兽。<a id="a-Ae"></a>或割肌救鸽。<a id="a-Af"></a>月光王施婆罗门头。<a id="a-Ag"></a>慈力王饮饿药叉血。<a id="a-Ah"></a>诸若此类羌难备举。<a id="a-Ai"></a>求之先觉何代无人。<a id="a-Aj"></a>今龙猛菩萨笃斯高志。<a id="a-Ak"></a>我有所求人头为用。<a id="a-Al"></a>招募累岁未之有舍。<a id="a-Am"></a>欲行暴劫杀则罪累尤多。<a id="a-An"></a>虐害无辜秽德彰显。<a id="a-Ao"></a>惟菩萨修习圣道远期佛果。<a id="a-Ap"></a>慈沾有识惠及无边。<a id="a-Aq"></a>轻生若浮贱身如朽。<a id="a-Ar"></a>不违本愿垂允所求。<a id="a-As"></a>龙猛曰。<a id="a-At"></a>俞诚哉是言也。<a id="a-Au"></a>我求佛圣果。<a id="a-Av"></a>我学佛能舍。<a id="a-Aw"></a>是身如响是身如泡。<a id="a-Ax"></a>流转四生去来六趣。<a id="a-Ay"></a>宿契弘誓不违物欲。<a id="a-Az"></a>然王子有一不可者。<a id="a-B0"></a>其将若何。<a id="a-B1"></a>我身既终汝父亦丧。<a id="a-B2"></a>顾斯为意谁能济之。<a id="a-B3"></a>龙猛俳徊顾视求所绝命。<a id="a-B4"></a>以干茅叶自刎其颈。<a id="a-B5"></a>若利剑断割身首异处。<a id="a-B6"></a>王子见已惊奔而去。<a id="a-B7"></a>门者上白。<a id="a-B8"></a>具陈始末。<a id="a-B9"></a>王闻哀感果亦命终。<a id="a-BA"></a>国西南三百余里至跋逻末罗耆厘山(唐言黑蜂)。<a id="a-BB"></a>岌然特起峰岩峭险。<a id="a-BC"></a>既无崖谷宛如全石。<a id="a-BD"></a>引正王为龙猛菩萨凿此山中建立伽蓝。<a id="a-BE"></a>去山十数里凿开孔道。<a id="a-BF"></a>当其山下仰凿疏石。<a id="a-BG"></a>其中则长廊步檐崇台重阁。<a id="a-BH"></a>阁有五层层有四院。<a id="a-BI"></a>并建精舍各铸金像。<a id="a-BJ"></a>量等佛身妙穷工思。<a id="a-BK"></a>自余庄严唯饰金宝。<a id="a-BL"></a>从山高峰临注飞泉。<a id="a-BM"></a>周流重阁交带廓庑。<a id="a-BN"></a>疏寮外穴明烛中宇。<a id="a-BO"></a>初引正王建此伽蓝也。<a id="a-BP"></a>人力疲竭府库空虚。<a id="a-BQ"></a>功犹未半心甚忧戚。<a id="a-BR"></a>龙猛谓曰。<a id="a-BS"></a>大王何故若有忧负。<a id="a-BT"></a>王曰。<a id="a-BU"></a>辄运大心敢树胜福期之永固。<a id="a-BV"></a>待至慈氏。<a id="a-BW"></a>功绩未成财用已竭。<a id="a-BX"></a>每怀此恨坐而待旦。<a id="a-BY"></a>龙猛曰。<a id="a-BZ"></a>勿忧。<a id="a-Ba"></a>崇福胜善其利不穷。<a id="a-Bb"></a>有兴弘愿无忧不济。<a id="a-Bc"></a>今日还宫当极欢乐。<a id="a-Bd"></a>后晨出游历览山野已而至此平议营建。<a id="a-Be"></a>王既受诲奉以周旋。<a id="a-Bf"></a>龙猛菩萨以神妙药滴诸大石。<a id="a-Bg"></a>并变为金。<a id="a-Bh"></a>王游见金心口相贺。<a id="a-Bi"></a>回驾至龙猛所曰。<a id="a-Bj"></a>今日畋游神鬼所惑。<a id="a-Bk"></a>山林之中时见金聚。<a id="a-Bl"></a>龙猛曰。<a id="a-Bm"></a>非鬼惑也。<a id="a-Bn"></a>至诚所感故有此金。<a id="a-Bo"></a>宜时取用济成胜业。<a id="a-Bp"></a>遂以营建。<a id="a-Bq"></a>功毕有余。<a id="a-Br"></a>于是五层之中各铸四大金像。<a id="a-Bs"></a>余尚盈积充诸帑藏。<a id="a-Bt"></a>招集千僧居中礼诵。<a id="a-Bu"></a>龙猛菩萨以释迦佛所宣教法及诸菩萨所演述论。<a id="a-Bv"></a>鸠集部别藏在其中。<a id="a-Bw"></a>故上第一层唯置佛像及诸经论。<a id="a-Bx"></a>下第五层居止净人资产什物。<a id="a-By"></a>中间三层僧徒所舍。<a id="a-Bz"></a>闻诸先志曰引正营建已毕。<a id="a-C0"></a>计工人所食盐价用九拘胝(拘胝者唐言亿)金钱。<a id="a-C1"></a>其后僧徒忿诤就王平议。<a id="a-C2"></a>时诸净人更相谓曰。<a id="a-C3"></a>僧徒诤起言议相乖。<a id="a-C4"></a>凶人伺隙毁坏伽蓝。<a id="a-C5"></a>于是重阁反拒以摈僧徒。<a id="a-C6"></a>自尔已来无复僧众。<a id="a-C7"></a>远瞩山岩莫知门径。<a id="a-C8"></a>时引善医方者入中疗疾。<a id="a-C9"></a>蒙面入出不识其路。<a id="a-CA"></a>从此大林中南行九百余里至案达罗国(南印度境)</p>
  <p id="aCB">案达罗国。<a id="a-CC"></a>周三千余里。<a id="a-CD"></a>国大都城周二十余里。<a id="a-CE"></a>号瓶耆罗。<a id="a-CF"></a>土地良沃稼穑丰盛。<a id="a-CG"></a>气序温暑风俗猛暴。<a id="a-CH"></a>语言辞调异中印度。<a id="a-CI"></a>至于文字轨则大同。<a id="a-CJ"></a>伽蓝二十余所。<a id="a-CK"></a>僧徒三千余人。<a id="a-CL"></a>天祠三十余所。<a id="a-CM"></a>异道寔多。</p>
  <p id="aCN">瓶耆罗城侧不远有大伽蓝。<a id="a-CO"></a>重阁层台制穷剞劂。<a id="a-CP"></a>佛像圣容丽极工思。<a id="a-CQ"></a>伽蓝前有石窣堵波。<a id="a-CR"></a>高数百尺。<a id="a-CS"></a>并阿折罗(唐言所行)阿罗汉之所建也。</p>
  <p id="aCT">所行罗汉伽蓝西南不远有窣堵波。<a id="a-CU"></a>无忧王之所建也。<a id="a-CV"></a>如来在昔于此说法。<a id="a-CW"></a>现大神通度无量众。</p>
  <p id="aCX">所行罗汉伽蓝西南行二十余里至孤山。<a id="a-CY"></a>山岭有石窣堵波。<a id="a-CZ"></a>陈那(唐言授)菩萨于此作因明论。<a id="a-Ca"></a>陈那菩萨者。<a id="a-Cb"></a>佛去世后承风染衣。<a id="a-Cc"></a>智愿广大慧力深固。<a id="a-Cd"></a>愍世无依思弘圣教以为因明之论。<a id="a-Ce"></a>言深理广。<a id="a-Cf"></a>学者虚功难以成业。<a id="a-Cg"></a>仍匿迹幽岩迻神寂定。<a id="a-Ch"></a>观述作之利害审文义之繁约。<a id="a-Ci"></a>是时崖谷震响烟云变釆。<a id="a-Cj"></a>山神捧菩萨。<a id="a-Ck"></a>高数百尺。<a id="a-Cl"></a>唱如是言。<a id="a-Cm"></a>昔佛世尊。<a id="a-Cn"></a>善权导物以慈悲心说因明论。<a id="a-Co"></a>综括妙理深究微言。<a id="a-Cp"></a>如来寂灭大义泯绝。<a id="a-Cq"></a>今者陈那菩萨福智悠远。<a id="a-Cr"></a>深达圣旨。<a id="a-Cs"></a>因明之论。<a id="a-Ct"></a>重弘兹日。<a id="a-Cu"></a>菩萨乃放大光明照烛幽昧。<a id="a-Cv"></a>时此国王深生尊敬。<a id="a-Cw"></a>见此光明相疑入金刚定。<a id="a-Cx"></a>因请菩萨证无生果。<a id="a-Cy"></a>陈那曰。<a id="a-Cz"></a>吾入定观察欲释深经。<a id="a-D0"></a>心期正觉非愿无生果也。<a id="a-D1"></a>王曰。<a id="a-D2"></a>无生之果众圣欣仰。<a id="a-D3"></a>断三界欲洞三明智。<a id="a-D4"></a>斯盛事也。<a id="a-D5"></a>愿疾证之。<a id="a-D6"></a>陈那是时心悦王请。<a id="a-D7"></a>方欲证受无学圣果。<a id="a-D8"></a>时妙吉祥菩萨知而惜焉。<a id="a-D9"></a>欲相警诫。<a id="a-DA"></a>乃弹指悟之而告曰。<a id="a-DB"></a>惜哉。<a id="a-DC"></a>如何舍广大心为狭劣志。<a id="a-DD"></a>从独善之怀弃兼济之愿。<a id="a-DE"></a>欲为善利当广传说慈氏菩萨所制瑜伽师地论。<a id="a-DF"></a>导诱后学为利甚大。<a id="a-DG"></a>陈那菩萨敬受指诲奉以周旋。<a id="a-DH"></a>于是覃思沉研广因明论。<a id="a-DI"></a>犹恐学者惧其文微辞约也。<a id="a-DJ"></a>乃举其大义综其微言。<a id="a-DK"></a>作因明论。<a id="a-DL"></a>以导后进。<a id="a-DM"></a>自兹已后宣畅瑜伽。<a id="a-DN"></a>盛业门人有知当世。<a id="a-DO"></a>从此林野中南行千余里。<a id="a-DP"></a>至驮那羯磔迦国(亦谓大安达逻国。<a id="a-DQ"></a>南印度境)</p>
  <p id="aDR">驮那羯磔迦国。<a id="a-DS"></a>周六千余里。<a id="a-DT"></a>国大都城周四十余里。<a id="a-DU"></a>土地膏腴稼穑殷盛。<a id="a-DV"></a>荒野多邑居少。<a id="a-DW"></a>气序温暑人貌厘黑。<a id="a-DX"></a>性猛烈好学艺。<a id="a-DY"></a>伽蓝鳞次荒芜已甚。<a id="a-DZ"></a>存者二十余所。<a id="a-Da"></a>僧徒千余人。<a id="a-Db"></a>并多习学大众部法。<a id="a-Dc"></a>天祠百余所。<a id="a-Dd"></a>异道寔多。</p>
  <p id="aDe">城东据山有弗婆势罗(唐言东山)僧伽蓝。<a id="a-Df"></a>城西据山有阿伐罗势罗(唐言西山)僧伽蓝。<a id="a-Dg"></a>此国先王为佛建焉。<a id="a-Dh"></a>奠川通径疏崖峙阁。<a id="a-Di"></a>长廊步檐枕岩接岫。<a id="a-Dj"></a>灵神警卫圣贤游息。<a id="a-Dk"></a>自佛寂灭千年之内。<a id="a-Dl"></a>每岁有千凡夫僧。<a id="a-Dm"></a>同入安居。<a id="a-Dn"></a>其解安居日皆证罗汉。<a id="a-Do"></a>以神通力凌虚而去。<a id="a-Dp"></a>千年之后凡圣同居。<a id="a-Dq"></a>自百余年无复僧侣。<a id="a-Dr"></a>而山神易形。<a id="a-Ds"></a>或作豺狼。<a id="a-Dt"></a>或为猿狖。<a id="a-Du"></a>惊恐行人。<a id="a-Dv"></a>以故空荒。<a id="a-Dw"></a>閴无僧众。<a id="a-Dx"></a>城南不远有大山岩。<a id="a-Dy"></a>婆毗吠伽(唐言清辩)论师。<a id="a-Dz"></a>住阿素洛宫。<a id="a-E0"></a>待见慈氏菩萨成佛之处。<a id="a-E1"></a>论师雅量弘远至德深邃。<a id="a-E2"></a>外示僧佉之服。<a id="a-E3"></a>内弘龙猛之学。<a id="a-E4"></a>闻摩揭陀国护法菩萨宣扬法教学徒数千。<a id="a-E5"></a>有怀谈议杖锡而往。<a id="a-E6"></a>至波吒厘城。<a id="a-E7"></a>知护法菩萨在菩提树。<a id="a-E8"></a>论师乃命门人曰。<a id="a-E9"></a>汝行诣菩提树护法菩萨所。<a id="a-EA"></a>如我辞曰。<a id="a-EB"></a>菩萨宣扬遗教导诱迷徒。<a id="a-EC"></a>仰德虚心为日已久。<a id="a-ED"></a>然以宿愿未果遂乖礼谒。<a id="a-EE"></a>菩提树者。<a id="a-EF"></a>誓不空见见当有证称天人师。<a id="a-EG"></a>护法菩萨谓其使曰。<a id="a-EH"></a>人世如幻身命若浮。<a id="a-EI"></a>渴日勤诚未遑谈议。<a id="a-EJ"></a>人信往复竟不会见。<a id="a-EK"></a>论师既还本土。<a id="a-EL"></a>静而思曰。<a id="a-EM"></a>非慈氏成佛谁决我疑。<a id="a-EN"></a>于观自在菩萨像前诵随心陀罗尼。<a id="a-EO"></a>绝粒饮水时历三岁。<a id="a-EP"></a>观自在菩萨乃现妙色身。<a id="a-EQ"></a>谓论师曰。<a id="a-ER"></a>何所志乎。<a id="a-ES"></a>对曰。<a id="a-ET"></a>愿留此身待见慈氏。<a id="a-EU"></a>观自在菩萨曰。<a id="a-EV"></a>人命危脆世间浮幻。<a id="a-EW"></a>宜修胜善愿生睹史多天。<a id="a-EX"></a>于斯礼觐尚速待见。<a id="a-EY"></a>论师曰。<a id="a-EZ"></a>志不可夺心不可贰。<a id="a-Ea"></a>菩萨曰。<a id="a-Eb"></a>若然者宜往驮那羯磔迦国城南山岩执金刚神所。<a id="a-Ec"></a>至诚诵持执金刚陀罗尼者当遂此愿。<a id="a-Ed"></a>论师于是往而诵焉。<a id="a-Ee"></a>三岁之后神乃谓曰。<a id="a-Ef"></a>伊何所愿若此勤励。<a id="a-Eg"></a>论师曰。<a id="a-Eh"></a>愿留此身待见慈氏。<a id="a-Ei"></a>观自在菩萨指遣来请。<a id="a-Ej"></a>成我愿者其在神乎神乃授秘方。<a id="a-Ek"></a>而谓之曰此岩石内有阿素洛宫。<a id="a-El"></a>如法行请石壁常开。<a id="a-Em"></a>开即入中可以待见论师曰。<a id="a-En"></a>幽居无睹讵知佛兴。<a id="a-Eo"></a>执金刚曰。<a id="a-Ep"></a>慈氏出世我当相报。<a id="a-Eq"></a>论师受命专精诵持。<a id="a-Er"></a>复历三岁初无异想。<a id="a-Es"></a>咒芥子以击石岩壁豁而洞开。<a id="a-Et"></a>是时百千万众观睹忘返。<a id="a-Eu"></a>论师跨其户而告众曰。<a id="a-Ev"></a>吾久祈请待见慈氏。<a id="a-Ew"></a>圣灵警祐大愿斯遂。<a id="a-Ex"></a>宜可入此同见佛兴。<a id="a-Ey"></a>闻者怖骇莫敢履户。<a id="a-Ez"></a>谓是毒蛇之窟。<a id="a-F0"></a>恐丧身命。<a id="a-F1"></a>再三告语唯有六人从入。<a id="a-F2"></a>论师顾谢时众从容而入。<a id="a-F3"></a>入之既已石壁还合。<a id="a-F4"></a>众皆怨嗟恨前言之过也。<a id="a-F5"></a>自此西南行千余里至珠利耶国(南印度境)</p>
  <p id="aF6">珠利耶国。<a id="a-F7"></a>周二千四五百里。<a id="a-F8"></a>国大都城周十余里。<a id="a-F9"></a>土野空旷薮泽荒芜。<a id="a-FA"></a>居户寡少群盗公行。<a id="a-FB"></a>气序温暑风俗奸宄。<a id="a-FC"></a>人性犷烈崇信外道。<a id="a-FD"></a>伽蓝颓毁粗有僧徒。<a id="a-FE"></a>天祠数十所。<a id="a-FF"></a>多露形外道也。</p>
  <p id="aFG">城东南不远有窣堵波。<a id="a-FH"></a>无忧王之所建也。<a id="a-FI"></a>如来在昔曾于此处现大神通说深妙法摧伏外道度诸天人。</p>
  <p id="aFJ">城西不远有故伽蓝。<a id="a-FK"></a>提婆菩萨与罗汉论议之处。<a id="a-FL"></a>初提婆菩萨闻此伽蓝有嗢呾罗(唐言上)阿罗汉得六神通具八解脱。<a id="a-FM"></a>遂来远寻观其风范。<a id="a-FN"></a>既至伽蓝投罗汉宿。<a id="a-FO"></a>罗汉少欲知足。<a id="a-FP"></a>唯置一床。<a id="a-FQ"></a>提婆既至无以为席。<a id="a-FR"></a>乃聚落叶指令就坐。<a id="a-FS"></a>罗汉入定夜分方出。<a id="a-FT"></a>提婆于是陈疑请决。<a id="a-FU"></a>罗汉随难为释。<a id="a-FV"></a>提婆寻声重质第七转已。<a id="a-FW"></a>杜口不酬。<a id="a-FX"></a>窃运神通力往睹史多天。<a id="a-FY"></a>请问慈氏。<a id="a-FZ"></a>慈氏为释。<a id="a-Fa"></a>因而告曰。<a id="a-Fb"></a>彼提婆者。<a id="a-Fc"></a>旷劫修行。<a id="a-Fd"></a>贤劫之中当绍佛位。<a id="a-Fe"></a>非尔所知。<a id="a-Ff"></a>宜深礼敬如弹指顷还复本座。<a id="a-Fg"></a>乃复抑扬妙义剖析微言。<a id="a-Fh"></a>提婆谓曰。<a id="a-Fi"></a>此慈氏菩萨圣智之释也。<a id="a-Fj"></a>岂仁者所能详究哉。<a id="a-Fk"></a>罗汉曰。<a id="a-Fl"></a>然。<a id="a-Fm"></a>如来旨。<a id="a-Fn"></a>于是避席礼谢深加敬叹。<a id="a-Fo"></a>从此南入林野中。<a id="a-Fp"></a>行千五六百里至达罗毗荼国(南印度境)</p>
  <p id="aFq">达罗毗荼国。<a id="a-Fr"></a>周六千余里。<a id="a-Fs"></a>国大都城号逮志补罗。<a id="a-Ft"></a>周三十余里。<a id="a-Fu"></a>土地沃壤稼穑丰盛。<a id="a-Fv"></a>多花果出宝物。<a id="a-Fw"></a>气序温暑风俗勇烈。<a id="a-Fx"></a>深笃信义高尚博识。<a id="a-Fy"></a>而语言文字少异中印度。<a id="a-Fz"></a>伽蓝百余所。<a id="a-G0"></a>僧徒万余人。<a id="a-G1"></a>皆遵学上座部法。<a id="a-G2"></a>天祠八十余所。<a id="a-G3"></a>多露形外道也。<a id="a-G4"></a>如来在世。<a id="a-G5"></a>数游此国说法度人故无忧王于诸圣迹皆建窣堵波。<a id="a-G6"></a>逮志补罗城者。<a id="a-G7"></a>即达磨波罗(唐言护法)菩萨本生之城。<a id="a-G8"></a>菩萨此国大臣之长子也。<a id="a-G9"></a>幼怀雅量长而弘远。<a id="a-GA"></a>年方弱冠王姬下降。<a id="a-GB"></a>礼筵之夕忧心惨凄。<a id="a-GC"></a>对佛像前殷勤祈请。<a id="a-GD"></a>至诚所感神负远遁。<a id="a-GE"></a>去此数百里至山伽蓝。<a id="a-GF"></a>坐佛堂中有僧开户。<a id="a-GG"></a>见此少年疑其盗也。<a id="a-GH"></a>更诘问之。<a id="a-GI"></a>菩萨具怀指告。<a id="a-GJ"></a>因请出家众咸惊异。<a id="a-GK"></a>遂允其志。<a id="a-GL"></a>王乃宣命推求遐迩。<a id="a-GM"></a>乃知菩萨神负远尘。<a id="a-GN"></a>王之知也增深敬异。<a id="a-GO"></a>自染衣已笃学精勤。<a id="a-GP"></a>令问风范语在前记。</p>
  <p id="aGQ">城南不远有大伽蓝。<a id="a-GR"></a>国中聪睿同类萃止。<a id="a-GS"></a>有窣堵波。<a id="a-GT"></a>高百余尺。<a id="a-GU"></a>无忧王所建也。<a id="a-GV"></a>如来在昔于此说法。<a id="a-GW"></a>摧伏外道广度人天。<a id="a-GX"></a>其侧则有过去四佛坐及经行遗迹之所。<a id="a-GY"></a>自此南行三千余里至秣罗矩吒国(亦谓枳秣罗国。<a id="a-GZ"></a>南印度境)</p>
  <p id="aGa">秣罗矩吒国。<a id="a-Gb"></a>周五千余里。<a id="a-Gc"></a>国大都城周四十余里。<a id="a-Gd"></a>土田[焉-正+臼]卤地利不滋。<a id="a-Ge"></a>海渚诸珍多聚此国。<a id="a-Gf"></a>气序炎热人多厘黑。<a id="a-Gg"></a>志性刚烈邪正兼崇。<a id="a-Gh"></a>不尚游艺。<a id="a-Gi"></a>唯善逐利。<a id="a-Gj"></a>伽蓝故基寔多余址。<a id="a-Gk"></a>存者既少僧徒亦寡。<a id="a-Gl"></a>天祠数百。<a id="a-Gm"></a>外道甚众。<a id="a-Gn"></a>多露形之徒也。</p>
  <p id="aGo">城东不远有故伽蓝。<a id="a-Gp"></a>庭宇荒芜基址尚在。<a id="a-Gq"></a>无忧王弟大帝之所建也。<a id="a-Gr"></a>其东有窣堵波。<a id="a-Gs"></a>崇基已陷覆钵犹存。<a id="a-Gt"></a>无忧王之所建立。<a id="a-Gu"></a>在昔如来于此说法。<a id="a-Gv"></a>现大神通度无量众。<a id="a-Gw"></a>用彰圣迹故此标建。<a id="a-Gx"></a>岁久弥神祈愿或遂。</p>
  <p id="aGy">国南滨海有秣剌耶山。<a id="a-Gz"></a>崇崖峻岭洞谷深涧。<a id="a-H0"></a>其中则有白檀香树。<a id="a-H1"></a>栴檀儞婆树。<a id="a-H2"></a>树类白檀不可以别。<a id="a-H3"></a>唯于盛夏登高远瞻。<a id="a-H4"></a>其有大蛇萦者。<a id="a-H5"></a>于是知之。<a id="a-H6"></a>犹其木性凉冷故蛇盘也。<a id="a-H7"></a>既望见已射箭为记。<a id="a-H8"></a>冬蛰之后方乃采伐。<a id="a-H9"></a>羯布罗香树。<a id="a-HA"></a>松身异叶花果斯别。<a id="a-HB"></a>初采既湿尚未有香。<a id="a-HC"></a>木干之后循理而析。<a id="a-HD"></a>其中有香。<a id="a-HE"></a>状若云母。<a id="a-HF"></a>色如冰雪。<a id="a-HG"></a>此所谓龙脑香也。</p>
  <p id="aHH">秣剌耶山东有布呾洛迦山。<a id="a-HI"></a>山径危险岩谷敧倾。<a id="a-HJ"></a>山顶有池。<a id="a-HK"></a>其水澄镜流出大河。<a id="a-HL"></a>周流绕山二十匝入南海。<a id="a-HM"></a>池侧有石天宫。<a id="a-HN"></a>观自在菩萨往来游舍。<a id="a-HO"></a>其有愿见菩萨者。<a id="a-HP"></a>不顾身命。<a id="a-HQ"></a>厉水登山。<a id="a-HR"></a>忘其艰险。<a id="a-HS"></a>能达之者盖亦寡矣。<a id="a-HT"></a>而山下居人祈心请见。<a id="a-HU"></a>或作自在天形。<a id="a-HV"></a>或为涂灰外道。<a id="a-HW"></a>慰喻其人果遂其愿。<a id="a-HX"></a>从此山东北海畔有城。<a id="a-HY"></a>是往南海僧伽罗国路。<a id="a-HZ"></a>闻诸土俗曰。<a id="a-Ha"></a>从此入海东南可三千余里至僧伽罗国(唐言执师子。<a id="a-Hb"></a>非印度之境)</p>
 </body>
</html>