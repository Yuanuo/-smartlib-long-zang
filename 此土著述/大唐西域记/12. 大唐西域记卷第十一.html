<!doctype html>
<html id="z3IBWgJ1QA" data-ver="1142">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第十一(二十三国)</h1>
  <p id="a2">僧伽罗国(虽非印度之国路次附出) 茶建那补罗国 摩诃剌他国 跋禄羯(昌叶反)婆国 摩腊婆国 阿吒厘国 契吒国 伐腊毗国 阿难陀补罗国 苏剌他国 瞿折罗国 邬阇衍那国 掷枳陀国 摩醯湿伐罗补罗国 信度国 茂罗三部卢国 钵伐多国 阿点婆翅罗国 狼揭罗国 波剌斯国(虽非印度之国路次附出旧曰波斯) 臂多势罗国 阿[央/車]荼国 伐剌挐国。</p>
  <p id="a3">僧伽罗国。<a id="a-4"></a>周七千余里。<a id="a-5"></a>国大都城周四十余里。<a id="a-6"></a>土地沃壤气序温暑。<a id="a-7"></a>稼穑时播花果具繁。<a id="a-8"></a>人户殷盛家产富饶。<a id="a-9"></a>其形卑黑其性犷烈。<a id="a-A"></a>好学尚德崇善勤福。<a id="a-B"></a>此国本宝渚也。<a id="a-C"></a>多有珍宝栖止鬼神。<a id="a-D"></a>其后南印度有一国王。<a id="a-E"></a>女娉邻国。<a id="a-F"></a>吉日送归路逢师子。<a id="a-G"></a>侍卫之徒弃女逃难。<a id="a-H"></a>女居舆中心甘丧命。<a id="a-I"></a>时师子王负女而去。<a id="a-J"></a>入深山处幽谷。<a id="a-K"></a>捕鹿采果以时资给。<a id="a-L"></a>既积岁月遂孕男女。<a id="a-M"></a>形貌同人性种畜也。<a id="a-N"></a>男渐长大力格猛兽。<a id="a-O"></a>年方弱冠人智斯发。<a id="a-P"></a>谓其母曰。<a id="a-Q"></a>我何谓乎。<a id="a-R"></a>父则野兽母乃是人。<a id="a-S"></a>既非族类如何配偶。<a id="a-T"></a>母乃述昔事以告其子曰。<a id="a-U"></a>人畜殊途宜速逃逝。<a id="a-V"></a>母曰。<a id="a-W"></a>我先已逃不能自济。<a id="a-X"></a>其子于后逐师子父登山踰岭。<a id="a-Y"></a>察其游止可以逃难。<a id="a-Z"></a>伺父去已遂担负母妹下趋人里。<a id="a-a"></a>母曰。<a id="a-b"></a>宜各慎密勿说事源。<a id="a-c"></a>人或知闻轻鄙我等。<a id="a-d"></a>于是至父本国。<a id="a-e"></a>国非家族宗祀已灭。<a id="a-f"></a>投寄邑人。<a id="a-g"></a>人谓之曰。<a id="a-h"></a>尔曹何国人也。<a id="a-i"></a>曰我本此国流离异域。<a id="a-j"></a>子母相携来归故里人皆哀愍更共资给。<a id="a-k"></a>其师子王还无所见。<a id="a-l"></a>追恋男女愤恚既发。<a id="a-m"></a>便出山谷往来村邑。<a id="a-n"></a>咆哮震吼暴害人物。<a id="a-o"></a>残毒生类。<a id="a-p"></a>邑人辄出遂取而杀。<a id="a-q"></a>击鼓吹贝负弩持矛。<a id="a-r"></a>群从成旅然后免害。<a id="a-s"></a>其王惧仁化之不洽也。<a id="a-t"></a>乃纵猎者期于擒获。<a id="a-u"></a>王躬率四兵众以万计。<a id="a-v"></a>掩薄林薮弥跨山谷。<a id="a-w"></a>师子震吼人畜僻易。<a id="a-x"></a>既不擒获。<a id="a-y"></a>寻复招募。<a id="a-z"></a>其有擒执师子除国患者。<a id="a-10"></a>当酬重赏式旌茂绩。<a id="a-11"></a>其子闻王之令。<a id="a-12"></a>乃谓母曰。<a id="a-13"></a>饥寒已甚宜可应募。<a id="a-14"></a>或有所得以相抚育。<a id="a-15"></a>母曰。<a id="a-16"></a>言不可若是。<a id="a-17"></a>彼虽畜也犹谓父焉。<a id="a-18"></a>岂以艰辛而兴逆害。<a id="a-19"></a>子曰。<a id="a-1A"></a>人畜异类礼义安在。<a id="a-1B"></a>既以违阻此心何冀。<a id="a-1C"></a>乃袖小刀出应招募。<a id="a-1D"></a>是时千众万骑云屯雾合。<a id="a-1E"></a>师子踞在林中。<a id="a-1F"></a>人莫敢近子即其前父遂驯伏。<a id="a-1G"></a>于是乎亲爱忘怒。<a id="a-1H"></a>乃剚刃于腹中。<a id="a-1I"></a>尚怀慈爱犹无忿毒。<a id="a-1J"></a>乃至刳腹含苦而死。<a id="a-1K"></a>王曰。<a id="a-1L"></a>斯何人哉。<a id="a-1M"></a>若此之异也。<a id="a-1N"></a>诱之以福利。<a id="a-1O"></a>震之以威祸。<a id="a-1P"></a>然后具陈始末。<a id="a-1Q"></a>备述情事。<a id="a-1R"></a>王曰。<a id="a-1S"></a>逆哉。<a id="a-1T"></a>父而尚害况非亲乎。<a id="a-1U"></a>畜种难驯凶情易动。<a id="a-1V"></a>除民之害其功大矣。<a id="a-1W"></a>断父之命其心逆矣。<a id="a-1X"></a>重赏以酬其功。<a id="a-1Y"></a>远放以诛其逆。<a id="a-1Z"></a>则国典不亏。<a id="a-1a"></a>王言不贰。<a id="a-1b"></a>于是奘二大船多储粮麨。<a id="a-1c"></a>母留在国。<a id="a-1d"></a>周给赏功。<a id="a-1e"></a>子女各从一舟随波飘荡。<a id="a-1f"></a>其男船泛海至此宝渚。<a id="a-1g"></a>见丰珍玉便于中止。<a id="a-1h"></a>其后商人采宝复至渚中。<a id="a-1i"></a>乃杀其商主留其子女。<a id="a-1j"></a>如是繁息子孙众多。<a id="a-1k"></a>遂立君臣以位上下。<a id="a-1l"></a>建都筑邑据有疆域。<a id="a-1m"></a>以其先祖擒执师子。<a id="a-1n"></a>因举元功而为国号。<a id="a-1o"></a>其女船者泛至波剌斯西。<a id="a-1p"></a>神鬼所魅产育群女。<a id="a-1q"></a>故今西大女国是也。<a id="a-1r"></a>故师子国人形貌卑黑方颐大颡。<a id="a-1s"></a>情性犷烈安忍鸩毒。<a id="a-1t"></a>斯亦猛兽遗种。<a id="a-1u"></a>故其人多勇健。<a id="a-1v"></a>斯一说也。<a id="a-1w"></a>佛法所记则曰。<a id="a-1x"></a>昔此宝洲大铁城。<a id="a-1y"></a>中五百罗刹女之所居也。<a id="a-1z"></a>城楼之上竖二高幢表吉凶之相。<a id="a-20"></a>有吉事吉幢动。<a id="a-21"></a>有凶事凶幢动。<a id="a-22"></a>恒伺商人至宝洲者。<a id="a-23"></a>便变为美女。<a id="a-24"></a>持香华奏音乐。<a id="a-25"></a>出迎慰问诱入铁城。<a id="a-26"></a>乐宴会已而置铁牢中。<a id="a-27"></a>渐取食之。<a id="a-28"></a>时赡部洲有大商主僧伽者。<a id="a-29"></a>其子字僧伽罗。<a id="a-2A"></a>父既年老代知家务。<a id="a-2B"></a>与五百商人入海采宝。<a id="a-2C"></a>风波飘荡遇至宝洲。<a id="a-2D"></a>时罗刹女望吉幢动。<a id="a-2E"></a>便赍香华鼓奏音乐。<a id="a-2F"></a>相携迎候诱入铁城。<a id="a-2G"></a>商主于是对罗刹女王欢娱乐会。<a id="a-2H"></a>自余商侣各相配合。<a id="a-2I"></a>弥历岁时皆生一子。<a id="a-2J"></a>诸罗刹女情疏故人。<a id="a-2K"></a>欲幽之铁牢更伺商侣。<a id="a-2L"></a>时僧伽罗夜感恶梦知非吉祥。<a id="a-2M"></a>窃求归路遇至铁牢乃闻悲号之声。<a id="a-2N"></a>遂升高树。<a id="a-2O"></a>问曰。<a id="a-2P"></a>谁相枸絷而此怨伤。<a id="a-2Q"></a>曰尔不知耶。<a id="a-2R"></a>城中诸女并是罗刹。<a id="a-2S"></a>昔诱我曹入城娱乐。<a id="a-2T"></a>君既将至幽牢。<a id="a-2U"></a>我曹渐充所食。<a id="a-2V"></a>今已太半。<a id="a-2W"></a>君等不久亦遭此祸。<a id="a-2X"></a>僧伽罗曰。<a id="a-2Y"></a>当图何计可免危难。<a id="a-2Z"></a>对曰。<a id="a-2a"></a>我闻海滨有一天马。<a id="a-2b"></a>至诚祈请必相济渡。<a id="a-2c"></a>僧伽罗闻已窃告商侣。<a id="a-2d"></a>共望海滨专精求救。<a id="a-2e"></a>是时天马来告人曰。<a id="a-2f"></a>尔辈各执我毛鬣不回顾者。<a id="a-2g"></a>我济汝曹越海免难。<a id="a-2h"></a>至赡部洲吉达乡国。<a id="a-2i"></a>诸商人奉指告。<a id="a-2j"></a>专一无贰执其髦鬣。<a id="a-2k"></a>天马乃腾骧云路越济海岸。<a id="a-2l"></a>诸罗刹女忽觉夫逃。<a id="a-2m"></a>递相告语。<a id="a-2n"></a>异其所去。<a id="a-2o"></a>各携稚子凌虚往来。<a id="a-2p"></a>知诸商人将出海滨。<a id="a-2q"></a>遂相召命飞行远访。<a id="a-2r"></a>尝未踰时遇诸商侣。<a id="a-2s"></a>悲喜俱至涕泪交流。<a id="a-2t"></a>各掩泣而言曰。<a id="a-2u"></a>我惟感遇幸会良人。<a id="a-2v"></a>室家有庆恩爱已久。<a id="a-2w"></a>而今远弃妻子孤遗。<a id="a-2x"></a>悠悠此心谁其能忍。<a id="a-2y"></a>幸愿留顾相与还城。<a id="a-2z"></a>商人之心未肯回虑。<a id="a-30"></a>诸罗刹女策说无功。<a id="a-31"></a>遂纵妖媚备行矫惑。<a id="a-32"></a>商侣爱恋情难堪忍。<a id="a-33"></a>心疑去留身皆退堕。<a id="a-34"></a>罗刹诸女更相拜贺。<a id="a-35"></a>与彼商人携持而去。<a id="a-36"></a>僧伽罗者。<a id="a-37"></a>智慧深固心无滞累。<a id="a-38"></a>得越大海免斯危难。<a id="a-39"></a>时罗刹女王空还铁城。<a id="a-3A"></a>诸女谓曰。<a id="a-3B"></a>汝无智略为夫所弃。<a id="a-3C"></a>既寡艺能宜勿居此。<a id="a-3D"></a>时罗刹女王持所生子飞至僧伽罗前。<a id="a-3E"></a>纵极媚惑诱请令还。<a id="a-3F"></a>僧伽罗口诵神咒手挥利剑。<a id="a-3G"></a>叱而告曰。<a id="a-3H"></a>汝是罗刹我乃是人。<a id="a-3I"></a>人鬼异路非其匹合。<a id="a-3J"></a>若苦相逼当断汝命。<a id="a-3K"></a>罗刹女知诱惑之不遂也。<a id="a-3L"></a>凌虚而去至僧伽罗家。<a id="a-3M"></a>诈其父僧伽曰。<a id="a-3N"></a>我是某国王女。<a id="a-3O"></a>僧伽罗娶我为妻生一子矣。<a id="a-3P"></a>赍持宝货来还乡国。<a id="a-3Q"></a>泛海遭风舟楫漂没。<a id="a-3R"></a>唯我子母及僧伽罗仅而获济。<a id="a-3S"></a>山川道阻冻餧艰辛。<a id="a-3T"></a>一言忤意遂见弃遗。<a id="a-3U"></a>詈言不逊骂为罗刹。<a id="a-3V"></a>归则家国辽远。<a id="a-3W"></a>止则孤遗羁旅。<a id="a-3X"></a>进退无依敢陈情事。<a id="a-3Y"></a>僧伽曰。<a id="a-3Z"></a>诚如所言宜时即入室。<a id="a-3a"></a>居未久僧伽罗至。<a id="a-3b"></a>父谓之曰。<a id="a-3c"></a>何重财宝而轻妻子。<a id="a-3d"></a>僧伽罗曰。<a id="a-3e"></a>此罗刹女也。<a id="a-3f"></a>则以先事具白父母。<a id="a-3g"></a>而亲宗戚属咸事驱逐。<a id="a-3h"></a>时罗刹女遂以诉王。<a id="a-3i"></a>王欲罪僧伽罗。<a id="a-3j"></a>僧伽罗曰。<a id="a-3k"></a>罗刹之女情多妖惑。<a id="a-3l"></a>王以为不诚也。<a id="a-3m"></a>而情悦其淑美。<a id="a-3n"></a>谓僧伽罗曰。<a id="a-3o"></a>必弃此女今留后宫。<a id="a-3p"></a>僧伽罗曰。<a id="a-3q"></a>恐为灾祸。<a id="a-3r"></a>斯既罗刹食唯血肉。<a id="a-3s"></a>王不听僧伽罗之言。<a id="a-3t"></a>遂纳为妻。<a id="a-3u"></a>其后夜分飞还宝渚。<a id="a-3v"></a>召余五百罗刹鬼女共至王宫。<a id="a-3w"></a>以毒咒术残害宫中。<a id="a-3x"></a>凡诸人畜食肉饮血。<a id="a-3y"></a>持其余尸还归宝渚。<a id="a-3z"></a>旦日群臣朝集王门闭而不开。<a id="a-40"></a>候听久之不闻人语。<a id="a-41"></a>于是排其户辟其门。<a id="a-42"></a>相从趋进遂至宫庭。<a id="a-43"></a>閴其无人唯有骸骨。<a id="a-44"></a>群官僚佐相顾失图。<a id="a-45"></a>悲号恸哭莫测祸源。<a id="a-46"></a>僧伽罗具告始末。<a id="a-47"></a>臣庶信然祸自招矣。<a id="a-48"></a>于是国辅老臣群官宿将。<a id="a-49"></a>历问明德推据崇高。<a id="a-4A"></a>咸仰僧伽罗之福智也。<a id="a-4B"></a>乃相议曰。<a id="a-4C"></a>夫君人者岂苟且哉。<a id="a-4D"></a>先资福智次体明哲。<a id="a-4E"></a>非福智无以亨宝位。<a id="a-4F"></a>非明哲何以理机务。<a id="a-4G"></a>僧伽罗者斯其人矣。<a id="a-4H"></a>梦察祸机感应天马。<a id="a-4I"></a>忠以谏主智足谋身。<a id="a-4J"></a>历运在兹惟新成咏。<a id="a-4K"></a>众庶乐推尊立为王。<a id="a-4L"></a>僧伽罗辞不获免。<a id="a-4M"></a>允执其中。<a id="a-4N"></a>恭揖群官。<a id="a-4O"></a>遂即王位。<a id="a-4P"></a>于是沿革前弊表式贤良。<a id="a-4Q"></a>乃下令曰。<a id="a-4R"></a>吾先商侣在罗刹国。<a id="a-4S"></a>死生莫测善恶不分。<a id="a-4T"></a>今将救难。<a id="a-4U"></a>宜整兵甲。<a id="a-4V"></a>拯危恤患。<a id="a-4W"></a>国之福也。<a id="a-4X"></a>收珍藏宝国之利也。<a id="a-4Y"></a>于是治兵浮海而往。<a id="a-4Z"></a>时铁城上凶幢遂动。<a id="a-4a"></a>诸罗刹女睹而惶怖。<a id="a-4b"></a>便纵妖媚出迎诱诳。<a id="a-4c"></a>王素知其诈。<a id="a-4d"></a>令诸兵士。<a id="a-4e"></a>口诵神咒。<a id="a-4f"></a>身奋武威。<a id="a-4g"></a>诸罗刹女蹎坠退败。<a id="a-4h"></a>或逃隐孤岛。<a id="a-4i"></a>或沉溺洪流。<a id="a-4j"></a>于是毁铁城破铁牢。<a id="a-4k"></a>救得商人多获珠宝。<a id="a-4l"></a>招募黎庶迁居宝洲。<a id="a-4m"></a>建都筑邑遂有国焉。<a id="a-4n"></a>因以王名而为国号。<a id="a-4o"></a>僧伽罗者。<a id="a-4p"></a>则释迦如来本生之事也。</p>
  <p id="a4q">僧伽罗国。<a id="a-4r"></a>先时唯宗淫祀。<a id="a-4s"></a>佛去世后第一百年。<a id="a-4t"></a>无忧王弟摩醯因陀罗。<a id="a-4u"></a>舍离欲爱志求圣果。<a id="a-4v"></a>得六神通具八解脱。<a id="a-4w"></a>足步虚空来游此国。<a id="a-4x"></a>弘宣正法流布遗教。<a id="a-4y"></a>自兹已降风俗淳信。<a id="a-4z"></a>伽蓝数百所。<a id="a-50"></a>僧徒二万余人。<a id="a-51"></a>遵行大乘上座部法。<a id="a-52"></a>佛教至后二百余年各擅专门。<a id="a-53"></a>分成二部。<a id="a-54"></a>一曰摩诃毗诃罗住部。<a id="a-55"></a>斥大乘习小教。<a id="a-56"></a>二曰阿跋邪只厘住部。<a id="a-57"></a>学兼二乘弘演三藏。<a id="a-58"></a>僧徒乃戒行贞洁定慧凝明。<a id="a-59"></a>仪范可师济济如也。<a id="a-5A"></a>王宫侧有佛牙精舍。<a id="a-5B"></a>高数百尺。<a id="a-5C"></a>莹以珠珍饰之奇宝。<a id="a-5D"></a>精舍上建表柱。<a id="a-5E"></a>置钵昙摩罗加大宝。<a id="a-5F"></a>宝光赫奕联晖照曜。<a id="a-5G"></a>昼夜远望烂若明星。<a id="a-5H"></a>王以佛牙日三灌洗香水香末。<a id="a-5I"></a>或濯或焚。<a id="a-5J"></a>务极珍奇。<a id="a-5K"></a>式修供养。</p>
  <p id="a5L">佛牙精舍侧有小精舍。<a id="a-5M"></a>亦以众宝而为莹饰。<a id="a-5N"></a>中有金佛像。<a id="a-5O"></a>此国先王等身而铸。<a id="a-5P"></a>肉髻则贵宝饰焉。<a id="a-5Q"></a>其后有盗伺欲窃取。<a id="a-5R"></a>而重门周槛卫守清切。<a id="a-5S"></a>盗乃凿通孔道入精舍而穴之。<a id="a-5T"></a>遂欲取宝像渐高远。<a id="a-5U"></a>其盗既不果求。<a id="a-5V"></a>退而叹曰。<a id="a-5W"></a>如来在昔修菩萨行。<a id="a-5X"></a>起广大心发弘誓愿。<a id="a-5Y"></a>上自身命下至国城。<a id="a-5Z"></a>悲愍四生周给一切。<a id="a-5a"></a>今者如何遗像吝宝。<a id="a-5b"></a>静言于此不明昔行。<a id="a-5c"></a>像乃俯首而授宝焉。<a id="a-5d"></a>是盗得已寻持货卖。<a id="a-5e"></a>人或见者咸谓之曰。<a id="a-5f"></a>此宝乃先王金佛像顶髻宝也。<a id="a-5g"></a>尔从何获来此鬻卖。<a id="a-5h"></a>遂擒以白王。<a id="a-5i"></a>王问所从得。<a id="a-5j"></a>盗曰。<a id="a-5k"></a>佛自与我我非盗也。<a id="a-5l"></a>王以为不诚。<a id="a-5m"></a>命使观验像犹俯首。<a id="a-5n"></a>王睹圣灵信心淳固。<a id="a-5o"></a>不罪其人重赎其宝。<a id="a-5p"></a>庄严像髻重置顶焉。<a id="a-5q"></a>像因俯首以至于今。</p>
  <p id="a5r">王宫侧建大厨。<a id="a-5s"></a>日营万八千僧食。<a id="a-5t"></a>食时既至。<a id="a-5u"></a>僧徒持钵受馔。<a id="a-5v"></a>既得食已各还其居。<a id="a-5w"></a>自佛教流被建斯供养。<a id="a-5x"></a>子孙承统继业至今。<a id="a-5y"></a>十数年来国中政乱。<a id="a-5z"></a>未有定主乃废斯业。</p>
  <p id="a60">国滨海隅地产珍宝。<a id="a-61"></a>王亲祠祭神呈奇货。<a id="a-62"></a>都人士子往来求采。<a id="a-63"></a>称其福报所获不同。<a id="a-64"></a>随得珠玑赋税有科。</p>
  <p id="a65">国东南隅有[馬*夌](勒蹬反)迦山。<a id="a-66"></a>岩谷幽峻神鬼游舍。<a id="a-67"></a>在昔如来于此说[馬*夌]迦经(旧曰楞伽经讹也)</p>
  <p id="a68">国南浮海数千里至那罗稽罗洲。<a id="a-69"></a>洲人卑小。<a id="a-6A"></a>长余三尺。<a id="a-6B"></a>人身鸟喙既无谷稼。<a id="a-6C"></a>唯食椰子。</p>
  <p id="a6D">那罗稽罗洲西浮海数千里。<a id="a-6E"></a>孤岛东崖有石佛像。<a id="a-6F"></a>高百余尺。<a id="a-6G"></a>东面坐。<a id="a-6H"></a>以月爱珠为肉髻。<a id="a-6I"></a>月将回照水即悬流。<a id="a-6J"></a>滂霈崖岭临注溪壑。<a id="a-6K"></a>时有商侣遭风飘浪。<a id="a-6L"></a>随波泛滥遂至孤岛。<a id="a-6M"></a>海碱不可以饮。<a id="a-6N"></a>渴乏者久之。<a id="a-6O"></a>是时月十五日也。<a id="a-6P"></a>像顶流水众皆获济。<a id="a-6Q"></a>以为至诚所感灵圣拯之。<a id="a-6R"></a>于即留停遂经数日。<a id="a-6S"></a>每月隐高岩其水不流。<a id="a-6T"></a>时商主曰。<a id="a-6U"></a>未必为济我曹而流水也。<a id="a-6V"></a>尝闻月爱珠月光照即水流注耳。<a id="a-6W"></a>将非佛像顶上有此宝耶。<a id="a-6X"></a>遂登崖而视之。<a id="a-6Y"></a>乃以月爱殊为像肉髻当见其人说其始末。</p>
  <p id="a6Z">国西浮海数千里至大宝洲。<a id="a-6a"></a>无人居止唯神栖宅。<a id="a-6b"></a>静夜遥望光烛山水。<a id="a-6c"></a>商人往之者多矣。<a id="a-6d"></a>咸无所得。<a id="a-6e"></a>自达罗毗荼国北入林野中。<a id="a-6f"></a>历孤城过小邑。<a id="a-6g"></a>凶人结党作害羁旅。<a id="a-6h"></a>行二千余里至荼建那补罗国(南印度境)</p>
  <p id="a6i">荼建那补罗国。<a id="a-6j"></a>周五千余里。<a id="a-6k"></a>国大都城周三十余里。<a id="a-6l"></a>土地膏腴稼穑滋盛。<a id="a-6m"></a>气序温暑风俗躁烈。<a id="a-6n"></a>形貌黧黑情性犷暴。<a id="a-6o"></a>好学业尚德艺。<a id="a-6p"></a>伽蓝百余所。<a id="a-6q"></a>僧徒万余人。<a id="a-6r"></a>大小二乘兼功综习。<a id="a-6s"></a>天祠数百异道杂居。</p>
  <p id="a6t">王宫城侧有大伽蓝。<a id="a-6u"></a>僧徒三百余人。<a id="a-6v"></a>寔唯俊彦也。<a id="a-6w"></a>其伽蓝大精舍。<a id="a-6x"></a>高百余尺。<a id="a-6y"></a>中有一切义成太子宝冠。<a id="a-6z"></a>高减二尺。<a id="a-70"></a>饰以宝珍盛以宝函。<a id="a-71"></a>每至斋日出置高座。<a id="a-72"></a>香花供养时放光明。</p>
  <p id="a73">城侧大伽蓝中有精舍。<a id="a-74"></a>高五十余尺。<a id="a-75"></a>中有刻檀慈氏菩萨像。<a id="a-76"></a>高十余尺。<a id="a-77"></a>或至斋日神光照烛。<a id="a-78"></a>是闻二百亿罗汉之所造也。</p>
  <p id="a79">城北不远有多罗树林。<a id="a-7A"></a>周三十余里。<a id="a-7B"></a>其叶长广其色光润。<a id="a-7C"></a>诸国书写莫不采用。<a id="a-7D"></a>林中有窣堵波。<a id="a-7E"></a>是过去四佛坐及经行遗迹之所。<a id="a-7F"></a>其侧则有闻二百亿罗汉遗身舍利窣堵波也。</p>
  <p id="a7G">城东不远有窣堵波。<a id="a-7H"></a>基已倾陷。<a id="a-7I"></a>余高三丈。<a id="a-7J"></a>闻诸先志曰。<a id="a-7K"></a>此中有如来舍利。<a id="a-7L"></a>或至斋日时烛灵光。<a id="a-7M"></a>在昔如来于此说法。<a id="a-7N"></a>现神通力度诸群生。</p>
  <p id="a7O">城西南不远有窣堵波。<a id="a-7P"></a>高百余尺。<a id="a-7Q"></a>无忧王之所建也。<a id="a-7R"></a>是闻二百亿罗汉。<a id="a-7S"></a>于此现大神通化度众生。<a id="a-7T"></a>傍有伽蓝。<a id="a-7U"></a>唯余基趾。<a id="a-7V"></a>是彼罗汉之所建也。<a id="a-7W"></a>从此西北入大林野。<a id="a-7X"></a>猛兽暴害群盗凶残。<a id="a-7Y"></a>行二千四五百里至摩诃剌侘国(南印度境)</p>
  <p id="a7Z">摩诃剌侘国。<a id="a-7a"></a>周六千余至。<a id="a-7b"></a>国大都城西临大河。<a id="a-7c"></a>周三十余里。<a id="a-7d"></a>土地沃壤稼穑殷盛。<a id="a-7e"></a>气序温暑风俗淳质。<a id="a-7f"></a>其形伟大其性傲逸。<a id="a-7g"></a>有恩必报有怨必复。<a id="a-7h"></a>人或陵辱殉命以仇。<a id="a-7i"></a>窘急投分忘身以济。<a id="a-7j"></a>将复怨也必先告之。<a id="a-7k"></a>各被坚甲然后争锋。<a id="a-7l"></a>临阵逐北不杀已降。<a id="a-7m"></a>兵将失利无所刑罚。<a id="a-7n"></a>赐之女服感激自死。<a id="a-7o"></a>国养勇士有数百人。<a id="a-7p"></a>每将决战饮酒酣醉。<a id="a-7q"></a>一人摧锋万夫挫锐。<a id="a-7r"></a>遇人肆害国刑不加。<a id="a-7s"></a>每出游行击鼓前导。<a id="a-7t"></a>复[飢-几+卜]暴象凡数百头。<a id="a-7u"></a>将欲阵战亦先饮酒。<a id="a-7v"></a>群驰蹈践前无坚敌。<a id="a-7w"></a>其王恃此人象轻陵邻国。<a id="a-7x"></a>王刹帝利种也。<a id="a-7y"></a>名补罗稽舍。<a id="a-7z"></a>谋猷弘远仁慈广被。<a id="a-80"></a>臣下事之尽其忠矣。<a id="a-81"></a>今戒日大王东征西伐远宾迩肃。<a id="a-82"></a>唯此国人独不臣伏。<a id="a-83"></a>屡率五印度甲兵。<a id="a-84"></a>及募召诸国烈将。<a id="a-85"></a>躬往讨伐犹未克胜。<a id="a-86"></a>其兵也如此。<a id="a-87"></a>其俗也如彼。<a id="a-88"></a>人知好学邪正兼崇。<a id="a-89"></a>伽蓝百余所。<a id="a-8A"></a>僧徒五千余人。<a id="a-8B"></a>大小二乘兼功综习。<a id="a-8C"></a>天祠百数。<a id="a-8D"></a>异道甚多。</p>
  <p id="a8E">大城内外五窣堵波。<a id="a-8F"></a>并过去四佛坐及经行遗迹之所。<a id="a-8G"></a>无忧王建也。<a id="a-8H"></a>自余石甎诸窣堵波。<a id="a-8I"></a>其数甚多难用备举。</p>
  <p id="a8J">城南不远有故伽蓝。<a id="a-8K"></a>中有观自在菩萨石像。<a id="a-8L"></a>灵鉴潜被愿求多果。</p>
  <p id="a8M">国东境有大山。<a id="a-8N"></a>叠岭连障重峦绝巘。<a id="a-8O"></a>爰有伽蓝基于幽谷。<a id="a-8P"></a>高堂邃宇疏崖枕峰。<a id="a-8Q"></a>重阁层台背岩而[豁/土]。<a id="a-8R"></a>阿折罗(唐言所行)阿罗汉所建。<a id="a-8S"></a>罗汉西印度人也。<a id="a-8T"></a>其母既终观生何趣。<a id="a-8U"></a>见于此国受女人身。<a id="a-8V"></a>罗汉遂来至此。<a id="a-8W"></a>将欲导化。<a id="a-8X"></a>随机摄受。<a id="a-8Y"></a>入里乞食。<a id="a-8Z"></a>至母生家。<a id="a-8a"></a>女子持食来施。<a id="a-8b"></a>乳便流汁。<a id="a-8c"></a>亲属既见以为不祥。<a id="a-8d"></a>罗汉说本因缘。<a id="a-8e"></a>女子便证圣果。<a id="a-8f"></a>罗汉。<a id="a-8g"></a>感生育之恩怀业缘之致。<a id="a-8h"></a>将酬厚德建此伽蓝。</p>
  <p id="a8i">伽蓝大精舍。<a id="a-8j"></a>高百余尺。<a id="a-8k"></a>中有石佛像。<a id="a-8l"></a>高七十余尺。<a id="a-8m"></a>上有石盖七重。<a id="a-8n"></a>虚悬无缀。<a id="a-8o"></a>盖间相去各三尺余。<a id="a-8p"></a>闻诸先志曰。<a id="a-8q"></a>斯乃罗汉愿力之所持也。<a id="a-8r"></a>或曰。<a id="a-8s"></a>神通之力。<a id="a-8t"></a>或曰。<a id="a-8u"></a>药术之功。<a id="a-8v"></a>考厥实录未详其致。<a id="a-8w"></a>精舍四周雕镂石壁。<a id="a-8x"></a>作如来在昔修菩萨行诸因地事。<a id="a-8y"></a>证圣果之祯祥。<a id="a-8z"></a>入寂灭之灵应。<a id="a-90"></a>巨细无遗备尽镌镂。<a id="a-91"></a>伽蓝门外。<a id="a-92"></a>南北左右。<a id="a-93"></a>各一石象。<a id="a-94"></a>闻之土俗曰。<a id="a-95"></a>此象时大声吼。<a id="a-96"></a>地为震动。<a id="a-97"></a>昔陈那菩萨多止此伽蓝。<a id="a-98"></a>自此西行千余里。<a id="a-99"></a>渡耐秣陀阿至跋禄羯呫(昌叶反)婆国(南印度境)</p>
  <p id="a9A">跋禄羯呫婆国。<a id="a-9B"></a>周二千四五百里。<a id="a-9C"></a>国大都城周二十余里。<a id="a-9D"></a>土地碱卤草木稀疏。<a id="a-9E"></a>煮海为盐利海为业。<a id="a-9F"></a>气序暑热回风颷起。<a id="a-9G"></a>土俗浇薄人性诡诈。<a id="a-9H"></a>不知学艺邪正兼信。<a id="a-9I"></a>伽蓝十余所。<a id="a-9J"></a>僧徒三百余人。<a id="a-9K"></a>习学大乘上坐部法。<a id="a-9L"></a>天祠十余所。<a id="a-9M"></a>异道杂居。<a id="a-9N"></a>从此西北行二千余里至摩腊婆国(即南罗国南印度境)</p>
  <p id="a9O">摩腊婆国。<a id="a-9P"></a>周六千余里。<a id="a-9Q"></a>国大都城周三十余里。<a id="a-9R"></a>据莫醯河东南。<a id="a-9S"></a>土地膏腴稼穑殷盛。<a id="a-9T"></a>草木荣茂花果繁实。<a id="a-9U"></a>特宜宿麦多食饼麨。<a id="a-9V"></a>人性善顺大抵聪敏。<a id="a-9W"></a>言辞雅亮学艺优深。<a id="a-9X"></a>五印度境两国重学。<a id="a-9Y"></a>西南摩腊婆国。<a id="a-9Z"></a>东北摩揭陀国。<a id="a-9a"></a>贵德尚仁明敏强学。<a id="a-9b"></a>而此国也邪正杂信。<a id="a-9c"></a>伽蓝数百所。<a id="a-9d"></a>僧徒二万余人。<a id="a-9e"></a>习学小乘正量部法。<a id="a-9f"></a>天祠数百。<a id="a-9g"></a>异道寔众。<a id="a-9h"></a>多是涂灰之侣也。<a id="a-9i"></a>国志曰。<a id="a-9j"></a>六十年前王号尸罗阿迭多(唐言戒日)。<a id="a-9k"></a>机慧高明才学赡敏。<a id="a-9l"></a>爱育四生敬崇三宝。<a id="a-9m"></a>始自诞灵洎乎没齿。<a id="a-9n"></a>貌无嗔色手不害生。<a id="a-9o"></a>象马饮水漉而后[飢-几+卜]。<a id="a-9p"></a>恐伤水性也。<a id="a-9q"></a>其仁慈如此。<a id="a-9r"></a>在位五十余年。<a id="a-9s"></a>野兽狎人。<a id="a-9t"></a>举国黎庶咸不杀害。<a id="a-9u"></a>居宫之侧建立精舍。<a id="a-9v"></a>穷诸工巧备尽庄严。<a id="a-9w"></a>中作七佛世尊之像。<a id="a-9x"></a>每岁恒设无遮大会。<a id="a-9y"></a>招集四方僧徒。<a id="a-9z"></a>修施四事供养。<a id="a-A0"></a>或以三衣道具。<a id="a-A1"></a>或以七宝珍奇。<a id="a-A2"></a>奕世相承美业无替。</p>
  <p id="aA3">大城西北二十余里至婆罗门邑。<a id="a-A4"></a>傍有陷坑。<a id="a-A5"></a>秋夏淫滞弥淹旬日。<a id="a-A6"></a>虽纳众流而无积水。<a id="a-A7"></a>其傍又建小窣堵波。<a id="a-A8"></a>闻诸先志曰。<a id="a-A9"></a>昔者大慢婆罗门生身陷入地狱之处。<a id="a-AA"></a>昔此邑中有婆罗门。<a id="a-AB"></a>生知博物学冠时彦。<a id="a-AC"></a>内外典籍究极幽微。<a id="a-AD"></a>历数玄文若视诸掌。<a id="a-AE"></a>风范清高令问遐被。<a id="a-AF"></a>王甚珍敬国人宗重。<a id="a-AG"></a>门人千数味道钦风。<a id="a-AH"></a>每而言曰。<a id="a-AI"></a>吾为世出述圣导凡。<a id="a-AJ"></a>先贤后哲无与我比。<a id="a-AK"></a>彼大自在天婆薮天那罗延天佛世尊者。<a id="a-AL"></a>人皆风靡祖述其道。<a id="a-AM"></a>莫不图形竞修只敬。<a id="a-AN"></a>我今德踰于彼名擅于时。<a id="a-AO"></a>不有所异其何以显。<a id="a-AP"></a>遂用赤栴檀刻作大自在天婆薮天那罗延天佛世尊等像。<a id="a-AQ"></a>为座四足。<a id="a-AR"></a>凡有所至负以自随。<a id="a-AS"></a>其慢傲也如此。<a id="a-AT"></a>时西印度有苾刍跋陀罗缕支(唐言贤爱)。<a id="a-AU"></a>妙极因明深穷异论。<a id="a-AV"></a>道风淳粹戒香郁烈。<a id="a-AW"></a>少欲知足无求于物。<a id="a-AX"></a>闻而叹曰。<a id="a-AY"></a>惜哉。<a id="a-AZ"></a>时无人矣。<a id="a-Aa"></a>令彼愚夫敢行凶德。<a id="a-Ab"></a>于是荷锡远游来至此国。<a id="a-Ac"></a>以其宿心具白于王。<a id="a-Ad"></a>王见弊服心未之敬。<a id="a-Ae"></a>然高其志强为之礼。<a id="a-Af"></a>遂设论座。<a id="a-Ag"></a>告婆罗门曰。<a id="a-Ah"></a>婆罗门闻而笑曰。<a id="a-Ai"></a>彼何人斯敢怀此志。<a id="a-Aj"></a>命其徒属来就论场。<a id="a-Ak"></a>数百千众前后侍听。<a id="a-Al"></a>贤爱服弊故衣敷草而坐。<a id="a-Am"></a>彼婆罗门踞所持座。<a id="a-An"></a>非斥正法敷述邪宗。<a id="a-Ao"></a>苾刍清辩若流循环往复。<a id="a-Ap"></a>婆罗门久而谢屈。<a id="a-Aq"></a>王乃谓曰。<a id="a-Ar"></a>久滥虚名罔上惑众。<a id="a-As"></a>先典有记论负当戮。<a id="a-At"></a>欲以炉铁令其坐上。<a id="a-Au"></a>婆罗门窘迫乃归命求救。<a id="a-Av"></a>贤爱愍之。<a id="a-Aw"></a>乃请王曰。<a id="a-Ax"></a>大王。<a id="a-Ay"></a>仁礼远洽颂声载途。<a id="a-Az"></a>当布慈育勿行残酷。<a id="a-B0"></a>恕其不逮唯所去就。<a id="a-B1"></a>王令乘驴巡告城邑。<a id="a-B2"></a>婆罗门耻其戮辱发愤欧血。<a id="a-B3"></a>苾刍闻已往慰之曰尔学苞内外声闻遐迩。<a id="a-B4"></a>荣辱之事进退当明。<a id="a-B5"></a>夫名者何实乎。<a id="a-B6"></a>婆罗门愤恚深詈苾刍。<a id="a-B7"></a>谤毁大乘。<a id="a-B8"></a>轻蔑先圣。<a id="a-B9"></a>言声未静。<a id="a-BA"></a>地便拆裂生身坠陷。<a id="a-BB"></a>遗迹斯在。<a id="a-BC"></a>自此西南入海交西北行二千四五百里至阿吒厘国(南印度境)</p>
  <p id="aBD">阿吒厘国周六千余里。<a id="a-BE"></a>国大都城周二十余里。<a id="a-BF"></a>居人殷盛珍宝盈积。<a id="a-BG"></a>稼穑虽备兴贩为业。<a id="a-BH"></a>土地沙卤花果稀少。<a id="a-BI"></a>出胡椒树。<a id="a-BJ"></a>树叶若蜀椒也。<a id="a-BK"></a>出薰陆香树。<a id="a-BL"></a>树叶若棠梨也。<a id="a-BM"></a>气序热多风埃。<a id="a-BN"></a>人性浇薄贵财贱德。<a id="a-BO"></a>文字语言仪形法则大同摩腊婆国多不信福。<a id="a-BP"></a>纵有信者宗事天神。<a id="a-BQ"></a>祠馆十余所。<a id="a-BR"></a>异道杂居。<a id="a-BS"></a>从摩腊婆国西北行三日至契吒国(南印度境)</p>
  <p id="aBT">契吒国。<a id="a-BU"></a>周三千余里。<a id="a-BV"></a>国大都城周二十余里。<a id="a-BW"></a>人户殷盛家室富饶。<a id="a-BX"></a>无大君长役属摩腊婆国。<a id="a-BY"></a>风土物产遂同其俗。<a id="a-BZ"></a>伽蓝十余所。<a id="a-Ba"></a>僧徒千余人。<a id="a-Bb"></a>大小二乘兼功习学。<a id="a-Bc"></a>天祠数十。<a id="a-Bd"></a>外道众多。<a id="a-Be"></a>从此北行千余里至伐腊毗国(即比罗罗国。<a id="a-Bf"></a>南印度境)</p>
  <p id="aBg">伐腊毗国。<a id="a-Bh"></a>周六千余里。<a id="a-Bi"></a>国大都城周三十余里。<a id="a-Bj"></a>土地所产气序所宜。<a id="a-Bk"></a>风俗人性同摩腊婆国。<a id="a-Bl"></a>居人殷盛家室富饶。<a id="a-Bm"></a>积财百亿者。<a id="a-Bn"></a>乃有百余室矣。<a id="a-Bo"></a>远方奇货多聚其国。<a id="a-Bp"></a>伽蓝百余所。<a id="a-Bq"></a>僧徒六千余人。<a id="a-Br"></a>多学小乘正量部法。<a id="a-Bs"></a>天祠数百。<a id="a-Bt"></a>异道寔多。<a id="a-Bu"></a>如来在世屡游此国。<a id="a-Bv"></a>故无忧王于佛所止。<a id="a-Bw"></a>皆树旌表建窣堵波。<a id="a-Bx"></a>过去三佛坐及经行说法之处遗迹相间。<a id="a-By"></a>今王刹帝利种也。<a id="a-Bz"></a>即昔摩腊婆国尸罗阿迭多王之侄。<a id="a-C0"></a>今羯若鞠阇国尸罗阿迭多王之子。<a id="a-C1"></a>婿号杜鲁婆跋吒(唐言常睿)。<a id="a-C2"></a>情性躁急智谋浅近。<a id="a-C3"></a>然而淳信三宝。<a id="a-C4"></a>岁设大会七日。<a id="a-C5"></a>以殊珍上味供养僧众。<a id="a-C6"></a>三衣医药之价。<a id="a-C7"></a>七宝奇贵之珍。<a id="a-C8"></a>既以总施倍价酬赎。<a id="a-C9"></a>贵德尚贤遵道重学。<a id="a-CA"></a>远方高僧特加礼敬。<a id="a-CB"></a>去城不远有大伽蓝。<a id="a-CC"></a>阿折罗阿罗汉之所建立。<a id="a-CD"></a>德慧坚慧菩萨之所游止。<a id="a-CE"></a>于中制论并盛流布。<a id="a-CF"></a>自此西北行七百余里至阿难陀补罗国(西印度境)</p>
  <p id="aCG">阿难陀补罗国。<a id="a-CH"></a>周二千余里。<a id="a-CI"></a>国大都城周二十余里。<a id="a-CJ"></a>人户殷盛家室富饶。<a id="a-CK"></a>无大君长役属摩腊婆国。<a id="a-CL"></a>土宜气序。<a id="a-CM"></a>文字法则遂亦同焉。<a id="a-CN"></a>伽蓝十余所。<a id="a-CO"></a>僧徒减千人。<a id="a-CP"></a>习学小乘正量部法。<a id="a-CQ"></a>天祠数十。<a id="a-CR"></a>异道杂居。<a id="a-CS"></a>从伐腊毗国西行五百余里至苏剌佗国(西印度境)</p>
  <p id="aCT">苏剌佗国。<a id="a-CU"></a>周四千余里。<a id="a-CV"></a>国大都城周三十余里。<a id="a-CW"></a>西据莫醯河。<a id="a-CX"></a>居人殷盛家产富饶。<a id="a-CY"></a>役属伐腊毗国。<a id="a-CZ"></a>地土碱卤花果希少。<a id="a-Ca"></a>寒暑虽均风飘不静。<a id="a-Cb"></a>土俗浇薄。<a id="a-Cc"></a>人性轻躁。<a id="a-Cd"></a>不好学艺邪正兼信。<a id="a-Ce"></a>伽蓝五十余所。<a id="a-Cf"></a>僧徒三千余人。<a id="a-Cg"></a>多学大乘上座部法。<a id="a-Ch"></a>天祠百余所。<a id="a-Ci"></a>异道杂居。<a id="a-Cj"></a>国当西海之路。<a id="a-Ck"></a>人皆资海之利。<a id="a-Cl"></a>兴贩为业贸迁有无。<a id="a-Cm"></a>去城不远有郁鄯多山。<a id="a-Cn"></a>顶有伽蓝。<a id="a-Co"></a>房宇廊庑多疏崖岭。<a id="a-Cp"></a>林树郁茂泉流交境。<a id="a-Cq"></a>圣贤之所游止灵仙之所集往。<a id="a-Cr"></a>从伐腊毗国北行千八百余里至瞿折罗国(西印度境)</p>
  <p id="aCs">瞿折罗国。<a id="a-Ct"></a>周五千余里。<a id="a-Cu"></a>国大都城号毗罗摩罗。<a id="a-Cv"></a>周三十余里。<a id="a-Cw"></a>土宜风俗同苏剌佗国。<a id="a-Cx"></a>居人殷盛家产富饶。<a id="a-Cy"></a>多事外道少信佛法。<a id="a-Cz"></a>伽蓝一所。<a id="a-D0"></a>僧百余人。<a id="a-D1"></a>习学小乘教说一切有部。<a id="a-D2"></a>天祠数十。<a id="a-D3"></a>异道杂居。<a id="a-D4"></a>王刹帝利种也。<a id="a-D5"></a>年在弱冠智勇高远。<a id="a-D6"></a>深信佛法高尚异能。<a id="a-D7"></a>从此东南行二千八百余里至邬阇衍那国(南印度境)</p>
  <p id="aD8">邬阇衍那国。<a id="a-D9"></a>周六千余里。<a id="a-DA"></a>国大都城周三十余里。<a id="a-DB"></a>土宜风俗同苏剌侘国。<a id="a-DC"></a>居人殷盛家室富饶。<a id="a-DD"></a>伽蓝数十所多以圮坏。<a id="a-DE"></a>存者三五。<a id="a-DF"></a>僧徒三百余人。<a id="a-DG"></a>大小二乘兼功习学。<a id="a-DH"></a>天祠数十。<a id="a-DI"></a>异道杂居。<a id="a-DJ"></a>王婆罗门种也。<a id="a-DK"></a>博览邪书不信正法。<a id="a-DL"></a>去城不远有窣堵波。<a id="a-DM"></a>无忧王作地狱之处。<a id="a-DN"></a>从此东北行千余里至掷枳陀国(南印度境)</p>
  <p id="aDO">掷枳陀国。<a id="a-DP"></a>周四千余里。<a id="a-DQ"></a>国大都城周十五六里。<a id="a-DR"></a>土称沃壤稼穑滋植。<a id="a-DS"></a>宜菽麦多华果。<a id="a-DT"></a>气序调畅人性善顺。<a id="a-DU"></a>多信外道少敬佛法。<a id="a-DV"></a>伽蓝数十。<a id="a-DW"></a>少有僧徒。<a id="a-DX"></a>天祠十余所。<a id="a-DY"></a>外道千余人。<a id="a-DZ"></a>王婆罗门种也。<a id="a-Da"></a>笃信三宝尊重有德。<a id="a-Db"></a>诸方博达之士多集此国。<a id="a-Dc"></a>从此北行九百余里至摩醯湿伐罗补罗国(中印度境)</p>
  <p id="aDd">摩醯湿伐罗补罗国。<a id="a-De"></a>周三千余里。<a id="a-Df"></a>国大都城周三十余里。<a id="a-Dg"></a>土宜风俗同邬阇衍那国。<a id="a-Dh"></a>宗敬外道不信佛法。<a id="a-Di"></a>天祠数十。<a id="a-Dj"></a>多是涂灰之侣。<a id="a-Dk"></a>王婆罗门种也。<a id="a-Dl"></a>不甚敬信佛法。<a id="a-Dm"></a>从此还至瞿折罗国。<a id="a-Dn"></a>复北行荒野险碛经千九百余里。<a id="a-Do"></a>渡信度大河至信度国(西印度境)</p>
  <p id="aDp">信度国周七千余里。<a id="a-Dq"></a>国大都城号毗苫婆补罗。<a id="a-Dr"></a>周三十余里。<a id="a-Ds"></a>宜谷稼丰宿麦。<a id="a-Dt"></a>出金银鋀石宜牛羊橐驼骡畜之属。<a id="a-Du"></a>橐驼卑小。<a id="a-Dv"></a>唯有一峰。<a id="a-Dw"></a>多出赤盐。<a id="a-Dx"></a>色如赤石。<a id="a-Dy"></a>白盐黑盐及白石盐等。<a id="a-Dz"></a>异域远方以之为药。<a id="a-E0"></a>人性刚烈而质直。<a id="a-E1"></a>数斗诤多诽讟。<a id="a-E2"></a>学不好博。<a id="a-E3"></a>深信佛法。<a id="a-E4"></a>伽蓝数百所。<a id="a-E5"></a>僧徒万余人。<a id="a-E6"></a>并学小乘正量部法。<a id="a-E7"></a>大抵懈怠性行弊秽。<a id="a-E8"></a>其有精勤贤善之徒。<a id="a-E9"></a>独处闲寂远迹山林。<a id="a-EA"></a>夙夜匪懈多证圣果。<a id="a-EB"></a>天祠三十余所。<a id="a-EC"></a>异道杂居。<a id="a-ED"></a>王戍陀罗种也。<a id="a-EE"></a>性淳质敬佛法。<a id="a-EF"></a>如来在昔颇游此国。<a id="a-EG"></a>故无忧王于圣迹处建窣堵波数十所。<a id="a-EH"></a>乌波鞠多大阿罗汉。<a id="a-EI"></a>屡游此国演法开导。<a id="a-EJ"></a>所止之处皆旌遗迹。<a id="a-EK"></a>或建僧伽蓝。<a id="a-EL"></a>或树窣堵波。<a id="a-EM"></a>往往间起可略而言。</p>
  <p id="aEN">信度河侧千余里。<a id="a-EO"></a>陂泽间有数百千户。<a id="a-EP"></a>于此宅居。<a id="a-EQ"></a>其性刚烈唯杀是务。<a id="a-ER"></a>牧牛自活无所系命。<a id="a-ES"></a>若男若女无贵无贱。<a id="a-ET"></a>剃须发服袈裟。<a id="a-EU"></a>像类苾刍而行俗事。<a id="a-EV"></a>专执小见非斥大乘。<a id="a-EW"></a>闻诸先志曰。<a id="a-EX"></a>昔此地民庶安忍但事凶残。<a id="a-EY"></a>时有罗汉愍其颠坠。<a id="a-EZ"></a>为化彼故乘虚而来。<a id="a-Ea"></a>现大神通示希有事。<a id="a-Eb"></a>令众信受渐导言教。<a id="a-Ec"></a>诸人敬悦愿奉指诲。<a id="a-Ed"></a>罗汉知众心顺为授三归。<a id="a-Ee"></a>息其凶暴悉断生杀。<a id="a-Ef"></a>剃发染衣恭行法教。<a id="a-Eg"></a>年代浸远世易时移。<a id="a-Eh"></a>守善既亏余风不殄。<a id="a-Ei"></a>虽服法衣尝无戒善。<a id="a-Ej"></a>子孙奕世习以成俗。<a id="a-Ek"></a>从此东行九百余里。<a id="a-El"></a>渡信度河东岸至茂罗三部卢国(西印度境)</p>
  <p id="aEm">茂罗三部卢国。<a id="a-En"></a>周四千余里。<a id="a-Eo"></a>国大都城周三十余里。<a id="a-Ep"></a>居人殷盛家室富饶。<a id="a-Eq"></a>役属磔迦国。<a id="a-Er"></a>土田良沃气序调顺。<a id="a-Es"></a>风俗质直好学尚德。<a id="a-Et"></a>多事天神少信佛法。<a id="a-Eu"></a>伽蓝十余所。<a id="a-Ev"></a>多已圮坏。<a id="a-Ew"></a>少有僧徒。<a id="a-Ex"></a>学无专习。<a id="a-Ey"></a>天祠八所。<a id="a-Ez"></a>异道杂居。<a id="a-F0"></a>有日天祠庄严甚丽。<a id="a-F1"></a>其日天像铸以黄金饰以奇宝。<a id="a-F2"></a>灵鉴幽通神功潜被。<a id="a-F3"></a>女乐递奏明炬继日。<a id="a-F4"></a>香花供养初无废绝正印度国诸王豪族。<a id="a-F5"></a>莫不于此舍施珍宝建立福舍。<a id="a-F6"></a>以饮食医药给济贫病。<a id="a-F7"></a>诸国之人来此求愿常有千数。<a id="a-F8"></a>天词四周池沼花林甚可游赏。<a id="a-F9"></a>从此东北行七百余里至钵伐多国(北印度境)</p>
  <p id="aFA">钵伐多国。<a id="a-FB"></a>周五千余里。<a id="a-FC"></a>国大都城周二十余里。<a id="a-FD"></a>居人殷盛役属磔迦国。<a id="a-FE"></a>多早稻宜宿麦。<a id="a-FF"></a>气序调适风俗质直。<a id="a-FG"></a>人性躁急言含鄙辞。<a id="a-FH"></a>学艺深博邪正杂信。<a id="a-FI"></a>伽蓝十余所。<a id="a-FJ"></a>僧徒千余人。<a id="a-FK"></a>大小二乘兼功习学。<a id="a-FL"></a>四窣堵波。<a id="a-FM"></a>无忧王之所建也。<a id="a-FN"></a>天祠二十。<a id="a-FO"></a>异道杂居。<a id="a-FP"></a>城侧有大伽蓝。<a id="a-FQ"></a>僧徒百余人。<a id="a-FR"></a>并学大乘教即是昔慎那弗呾罗(唐言最胜子)论师。<a id="a-FS"></a>于此制瑜伽师地释论。<a id="a-FT"></a>亦是贤爱论师德光论师本出家处。<a id="a-FU"></a>此大伽蓝为天火所烧摧残荒圮。<a id="a-FV"></a>从信度国西南。<a id="a-FW"></a>行千五六百里至阿点婆翅罗国(西印度境)</p>
  <p id="aFX">阿点婆翅罗国。<a id="a-FY"></a>周五千余里。<a id="a-FZ"></a>国大都城号朅[齒*齊]湿伐罗。<a id="a-Fa"></a>周三十余里。<a id="a-Fb"></a>僻在西境。<a id="a-Fc"></a>临信度河邻大海滨。<a id="a-Fd"></a>屋宇庄严多有珍宝。<a id="a-Fe"></a>近无君长统属信度国。<a id="a-Ff"></a>地下湿土斥卤。<a id="a-Fg"></a>秽草荒茂畴垄少垦。<a id="a-Fh"></a>谷稼虽备宿麦特丰。<a id="a-Fi"></a>气序微寒风飙劲烈。<a id="a-Fj"></a>宜牛羊橐驼骡畜之类人性暴急不好习学。<a id="a-Fk"></a>语言微异中印度。<a id="a-Fl"></a>其俗淳质敬崇三宝。<a id="a-Fm"></a>伽蓝八十余所。<a id="a-Fn"></a>僧徒五千余人。<a id="a-Fo"></a>多学小乘正量部法。<a id="a-Fp"></a>天祠十所。<a id="a-Fq"></a>多是涂灰外道之所居止。<a id="a-Fr"></a>城中有大自在天祠。<a id="a-Fs"></a>祠宇雕饰天像灵鉴。<a id="a-Ft"></a>涂灰外道游舍其中。<a id="a-Fu"></a>在昔如来颇游此国。<a id="a-Fv"></a>说法度人。<a id="a-Fw"></a>导凡利俗。<a id="a-Fx"></a>故无忧王于圣迹处建六窣堵波焉。<a id="a-Fy"></a>从此西行减二千里至狼揭罗国(西印度境)</p>
  <p id="aFz">狼揭罗国。<a id="a-G0"></a>东西南北各数千里。<a id="a-G1"></a>国大都城周三十余里。<a id="a-G2"></a>号窣菟黎湿伐罗。<a id="a-G3"></a>土地沃润稼穑滋盛。<a id="a-G4"></a>气序风俗同阿点婆翅罗国。<a id="a-G5"></a>居人殷盛多诸珍宝。<a id="a-G6"></a>临大海滨。<a id="a-G7"></a>入西女国之路也。<a id="a-G8"></a>无大君长。<a id="a-G9"></a>据川自立不相承命。<a id="a-GA"></a>役属波剌斯国。<a id="a-GB"></a>文字大同印度。<a id="a-GC"></a>语言少异邪正兼信。<a id="a-GD"></a>伽蓝百余所僧徒六千余人。<a id="a-GE"></a>大小二乘兼功习学。<a id="a-GF"></a>天祠数百所。<a id="a-GG"></a>涂灰外道其徒极众。<a id="a-GH"></a>城中有大自在天祠庄严壮丽。<a id="a-GI"></a>涂灰外道之所宗事。<a id="a-GJ"></a>自此西北至波剌斯国(虽非印度之国路次付见旧曰波斯略也)</p>
  <p id="aGK">波剌斯国。<a id="a-GL"></a>周数万里。<a id="a-GM"></a>国大都城号苏剌萨傥那。<a id="a-GN"></a>周四十余里。<a id="a-GO"></a>川土既多气序亦异。<a id="a-GP"></a>大抵温也引水为田。<a id="a-GQ"></a>人户富饶出金鋀石颇胝水精奇珍异宝。<a id="a-GR"></a>工织大锦细褐[((木-(企-止)+皕)/大)*毛]毹之类。<a id="a-GS"></a>多善马槖驼。<a id="a-GT"></a>货用大银钱。<a id="a-GU"></a>人性躁暴俗无礼义。<a id="a-GV"></a>文字语言异于诸国。<a id="a-GW"></a>无学艺多工技。<a id="a-GX"></a>凡诸造作邻境所重。<a id="a-GY"></a>婚姻杂乱死多弃尸。<a id="a-GZ"></a>其形伟大齐发露头。<a id="a-Ga"></a>衣皮褐服锦氎。<a id="a-Gb"></a>户课赋税人四银钱。<a id="a-Gc"></a>天祠甚多。<a id="a-Gd"></a>提那跋外道之徒为所宗也。<a id="a-Ge"></a>伽蓝二三。<a id="a-Gf"></a>僧徒数百。<a id="a-Gg"></a>并学小乘教说一切有部法。<a id="a-Gh"></a>释迦佛钵在此王宫。<a id="a-Gi"></a>国东境有鹤秣城。<a id="a-Gj"></a>内城不广。<a id="a-Gk"></a>外郭周六十余里。<a id="a-Gl"></a>居人众家产富。<a id="a-Gm"></a>西北接拂懔国。<a id="a-Gn"></a>境壤风俗同波剌斯。<a id="a-Go"></a>形貌语言稍有乖异。<a id="a-Gp"></a>多珍宝亦富饶也。<a id="a-Gq"></a>拂懔国西南海岛有西女国。<a id="a-Gr"></a>皆是女人略无男子。<a id="a-Gs"></a>多诸珍货附拂懔国。<a id="a-Gt"></a>故拂懔王岁遣丈夫配焉。<a id="a-Gu"></a>其俗产男皆不举也。<a id="a-Gv"></a>自阿点婆翅罗国。<a id="a-Gw"></a>北行七百余里至臂多絷罗国(西印度境)</p>
  <p id="aGx">臂多絷罗国。<a id="a-Gy"></a>周三千余里。<a id="a-Gz"></a>国大都城周二十余里。<a id="a-H0"></a>居人殷盛。<a id="a-H1"></a>无大君长。<a id="a-H2"></a>役属信度国。<a id="a-H3"></a>土地沙卤寒风凄劲。<a id="a-H4"></a>多宿麦少花果。<a id="a-H5"></a>而风俗犷暴语异中印度。<a id="a-H6"></a>不好艺学然知淳信。<a id="a-H7"></a>伽蓝五十余所。<a id="a-H8"></a>僧徒三千余人。<a id="a-H9"></a>并学小乘正量部法。<a id="a-HA"></a>天祠二十余所。<a id="a-HB"></a>并涂灰外道也。<a id="a-HC"></a>城北十五六里。<a id="a-HD"></a>大林中有窣堵波。<a id="a-HE"></a>高数百尺。<a id="a-HF"></a>无忧王所建也。<a id="a-HG"></a>中有舍利时放光明。<a id="a-HH"></a>是如来昔作仙人。<a id="a-HI"></a>为国王所害之处。<a id="a-HJ"></a>此东不违有故伽蓝。<a id="a-HK"></a>是昔大迦多延那大阿罗汉之所建立。<a id="a-HL"></a>其傍则有过去四佛座及经行遗迹之处。<a id="a-HM"></a>建窣堵波以为旌表。<a id="a-HN"></a>从此东北行三百余里至阿軬荼国(西印度境)</p>
  <p id="aHO">阿軬荼国。<a id="a-HP"></a>周二千四五百里。<a id="a-HQ"></a>国大都城周二十余里。<a id="a-HR"></a>无大君长役属信度国。<a id="a-HS"></a>土宜稼穑宿麦特丰。<a id="a-HT"></a>花果少草木疏。<a id="a-HU"></a>气序风寒人性犷烈。<a id="a-HV"></a>言辞朴质不尚学业。<a id="a-HW"></a>然于三宝守心淳信。<a id="a-HX"></a>伽蓝二十余所。<a id="a-HY"></a>僧徒二千余人。<a id="a-HZ"></a>多学小乘正量部法。<a id="a-Ha"></a>天祠五所。<a id="a-Hb"></a>并涂灰外道也。<a id="a-Hc"></a>城东北不远。<a id="a-Hd"></a>大竹林中伽蓝余趾。<a id="a-He"></a>是如来昔于此处听诸苾刍着亟缚屣(唐言靴)。<a id="a-Hf"></a>傍有窣堵波。<a id="a-Hg"></a>无忧王所建也。<a id="a-Hh"></a>基虽倾陷尚高百余尺。<a id="a-Hi"></a>其傍精舍有青石立佛像。<a id="a-Hj"></a>每至斋日或放神光。<a id="a-Hk"></a>次南八百余步。<a id="a-Hl"></a>林中有窣堵波。<a id="a-Hm"></a>无忧王之所建也。<a id="a-Hn"></a>如来昔日止此。<a id="a-Ho"></a>夜寒乃以三衣重覆。<a id="a-Hp"></a>至明旦开诸苾刍着复纳衣。<a id="a-Hq"></a>此林之中有佛经行之处。<a id="a-Hr"></a>又有诸窣堵波鳞次相望。<a id="a-Hs"></a>并过去四佛坐处也。<a id="a-Ht"></a>其窣堵波中有如来发爪。<a id="a-Hu"></a>每至斋日多放光明。<a id="a-Hv"></a>从此东北行九百余里至伐剌拏国(西印度境)</p>
  <p id="aHw">伐剌拏国。<a id="a-Hx"></a>周四千余里。<a id="a-Hy"></a>国大都城周二十余里。<a id="a-Hz"></a>居人殷盛役属迦毕试国。<a id="a-I0"></a>地多山林稼穑时播。<a id="a-I1"></a>气序微寒风俗犷烈。<a id="a-I2"></a>性急暴志鄙弊。<a id="a-I3"></a>语言少同中印度。<a id="a-I4"></a>邪正兼崇不好学艺。<a id="a-I5"></a>伽蓝数十。<a id="a-I6"></a>荒圮已多。<a id="a-I7"></a>僧徒三百余人。<a id="a-I8"></a>并学大乘法教。<a id="a-I9"></a>天祠五所。<a id="a-IA"></a>多涂灰外道也。<a id="a-IB"></a>城南不远有故伽蓝。<a id="a-IC"></a>如来在昔于此说法。<a id="a-ID"></a>示教利喜开悟含生。<a id="a-IE"></a>其侧有过去四佛座及经行遗迹之处。<a id="a-IF"></a>闻诸土俗曰。<a id="a-IG"></a>从此国西接稽畺那国。<a id="a-IH"></a>居大山间川别立主。<a id="a-II"></a>无大君长。<a id="a-IJ"></a>多羊马。<a id="a-IK"></a>有善马者其形姝大。<a id="a-IL"></a>诸国希种邻境所宝。<a id="a-IM"></a>复此西北。<a id="a-IN"></a>踰大山涉广川。<a id="a-IO"></a>历小城邑行二千余里。<a id="a-IP"></a>出印度境至漕矩吒国(亦谓漕利国)</p>
 </body>
</html>