<!doctype html>
<html id="z3IBWgG1Q8" data-ver="1162">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第九(一国)</h1>
  <p id="a2">摩伽陀国下 。</p>
  <p id="a3">菩提树东渡尼连禅那河大林中有窣堵波。<a id="a-4"></a>其北有池。<a id="a-5"></a>香象侍母处也。<a id="a-6"></a>如来在昔修菩萨行为香象子。<a id="a-7"></a>居北山中游此池测。<a id="a-8"></a>其母盲也采藕根汲清水。<a id="a-9"></a>恭行孝养与时推移。<a id="a-A"></a>属有一人游林迷路。<a id="a-B"></a>彷徨往来悲号恸哭。<a id="a-C"></a>象子闻而愍焉导之。<a id="a-D"></a>以示归路。<a id="a-E"></a>是人既还遂白王曰。<a id="a-F"></a>我知香象游舍林薮。<a id="a-G"></a>此奇货也可往捕之。<a id="a-H"></a>王纳其言兴兵往狩。<a id="a-I"></a>是人前导指象示王。<a id="a-J"></a>即时两臂堕落若有斩截者。<a id="a-K"></a>其王虽惊此异。<a id="a-L"></a>仍缚象子以归。<a id="a-M"></a>象子既已维絷多时而不食水草。<a id="a-N"></a>典厩者以闻。<a id="a-O"></a>王遂亲问之。<a id="a-P"></a>象子曰。<a id="a-Q"></a>我母盲冥累日饥饿。<a id="a-R"></a>今见幽厄讵能甘食。<a id="a-S"></a>王愍其情也。<a id="a-T"></a>故遂放之。</p>
  <p id="aU">其侧窣堵波。<a id="a-V"></a>前建石柱。<a id="a-W"></a>是昔迦葉波佛于此宴坐。<a id="a-X"></a>其侧有过去四佛坐及经行遗迹之所。</p>
  <p id="aY">四佛坐东渡莫诃河至大林中。<a id="a-Z"></a>有石柱。<a id="a-a"></a>是外道入定发恶愿处。<a id="a-b"></a>昔有外道郁头蓝子者。<a id="a-c"></a>志逸烟霞身遗草泽。<a id="a-d"></a>于此法林栖神匿迹。<a id="a-e"></a>既具五神通得第一有定。<a id="a-f"></a>摩揭陀王特深宗敬。<a id="a-g"></a>每至中时请就宫食。<a id="a-h"></a>郁头蓝子凌虚履空往来无替。<a id="a-i"></a>摩揭陀王候时瞻望。<a id="a-j"></a>亦既至已捧接置座。<a id="a-k"></a>王将出游欲委留事。<a id="a-l"></a>简擢中宫无堪承命。<a id="a-m"></a>有少息女淑慎令仪。<a id="a-n"></a>既亲且贤无出其右。<a id="a-o"></a>摩揭陀王召而命曰。<a id="a-p"></a>吾方远游将有所委。<a id="a-q"></a>尔宜悉心慎终其事。<a id="a-r"></a>彼郁头蓝仙宿所宗敬。<a id="a-s"></a>时至来饭如我所奉。<a id="a-t"></a>敕诫既已便即巡览。<a id="a-u"></a>少女承旨瞻候如仪。<a id="a-v"></a>大仙至已捧而置座。<a id="a-w"></a>郁头蓝子既触女人。<a id="a-x"></a>起欲界染退失神通。<a id="a-y"></a>饭讫言归不得虚游。<a id="a-z"></a>中心愧耻诡谓女曰。<a id="a-10"></a>吾比修道业入定怡神。<a id="a-11"></a>凌虚往来略无暇景。<a id="a-12"></a>国人愿睹闻之久矣。<a id="a-13"></a>然先达垂训利物为务。<a id="a-14"></a>岂守独善忘其兼济。<a id="a-15"></a>今欲从门而出履地而往。<a id="a-16"></a>使夫睹见之徒咸蒙福利。<a id="a-17"></a>王女闻已宣告远近。<a id="a-18"></a>是时人以驰竞洒扫衢路百千万众伫望来仪。<a id="a-19"></a>郁头蓝子步自王宫至彼法林。<a id="a-1A"></a>宴坐入定心驰外境。<a id="a-1B"></a>栖林则乌鸟嘤啭。<a id="a-1C"></a>临池乃鱼鳖諠声。<a id="a-1D"></a>情散心乱失神废定。<a id="a-1E"></a>乃生忿恚即发恶愿。<a id="a-1F"></a>愿我当来为暴恶兽狸身鸟翼搏食生类。<a id="a-1G"></a>身广三千里。<a id="a-1H"></a>两翅各广千五百里。<a id="a-1I"></a>投林啖诸羽族。<a id="a-1J"></a>入流食彼水生。<a id="a-1K"></a>发愿既已忿心渐息。<a id="a-1L"></a>勤求顷之复得本定。<a id="a-1M"></a>不久命终生第一有天。<a id="a-1N"></a>寿八万劫。<a id="a-1O"></a>如来记之。<a id="a-1P"></a>天寿毕已当果昔愿得此弊身。<a id="a-1Q"></a>从是流转恶道未期出离。</p>
  <p id="a1R">莫诃河东入大林野。<a id="a-1S"></a>行百余里至屈屈(居勿反)吒播陀山(唐言鸡足)。<a id="a-1T"></a>亦谓窭卢播陀山(唐言尊足)。<a id="a-1U"></a>高峦陗无极深壑洞无涯。<a id="a-1V"></a>山麓溪涧乔林罗谷。<a id="a-1W"></a>冈岑岭嶂繁草被岩。<a id="a-1X"></a>峻起三峰傍挺绝崿。<a id="a-1Y"></a>气将天接。<a id="a-1Z"></a>形与云同。<a id="a-1a"></a>其后尊者大迦葉波。<a id="a-1b"></a>居中寂灭不敢指言。<a id="a-1c"></a>故云尊足。<a id="a-1d"></a>摩诃迦葉波者。<a id="a-1e"></a>声闻弟子也。<a id="a-1f"></a>得六神通具八解脱。<a id="a-1g"></a>如来化缘斯毕。<a id="a-1h"></a>垂将涅槃告迦葉波曰。<a id="a-1i"></a>我于旷劫勤修苦行。<a id="a-1j"></a>为诸众生求无上法。<a id="a-1k"></a>昔所愿期今已果满。<a id="a-1l"></a>我今将欲入大涅槃。<a id="a-1m"></a>以诸法藏。<a id="a-1n"></a>嘱累于汝。<a id="a-1o"></a>住持宣布勿有失坠。<a id="a-1p"></a>姨母所献金缕袈裟。<a id="a-1q"></a>慈氏成佛留以传付。<a id="a-1r"></a>我遗法中诸修行者。<a id="a-1s"></a>若比丘比丘尼邬波索迦(唐言近事男。<a id="a-1t"></a>旧曰伊蒱塞。<a id="a-1u"></a>又曰优波塞。<a id="a-1v"></a>又曰优婆塞。<a id="a-1w"></a>皆讹也)邬波斯迦(唐言近事女。<a id="a-1x"></a>旧曰优婆斯。<a id="a-1y"></a>又曰优婆夷。<a id="a-1z"></a>皆讹也)。<a id="a-20"></a>皆先济渡令离流转。<a id="a-21"></a>迦葉承旨住持正法。<a id="a-22"></a>结集既已至第二十年。<a id="a-23"></a>厌世无常将入寂灭。<a id="a-24"></a>乃往鸡足山山阴而上。<a id="a-25"></a>屈盘取路至西南冈。<a id="a-26"></a>山峰险阻崖径槃薄。<a id="a-27"></a>乃以锡扣剖之如割。<a id="a-28"></a>山径既开逐路而进。<a id="a-29"></a>槃纡曲折回互斜通。<a id="a-2A"></a>至于山顶东北面出。<a id="a-2B"></a>既入三峰之中。<a id="a-2C"></a>捧佛袈裟而立。<a id="a-2D"></a>以愿力故三峰敛覆。<a id="a-2E"></a>故今此山三脊隆起。<a id="a-2F"></a>当来慈氏世尊之兴世也。<a id="a-2G"></a>三会说法之后。<a id="a-2H"></a>余有无量憍慢众生将登此山。<a id="a-2I"></a>至迦葉所。<a id="a-2J"></a>慈氏弹指。<a id="a-2K"></a>山峰自开。<a id="a-2L"></a>彼诸众生既见迦葉更增憍慢。<a id="a-2M"></a>时大迦葉授衣致辞礼敬已毕。<a id="a-2N"></a>身升虚空示诸神变。<a id="a-2O"></a>化火焚身遂入寂灭。<a id="a-2P"></a>时众瞻仰憍慢心除。<a id="a-2Q"></a>因而感悟皆证圣果。<a id="a-2R"></a>故今山上建窣堵波。<a id="a-2S"></a>静夜远望或见明炬。<a id="a-2T"></a>及有登山遂无所睹。</p>
  <p id="a2U">鸡足山东北行百余里至佛陀伐那山峰崖崇峻巘崿隐嶙。<a id="a-2V"></a>岩间石室佛尝降止。<a id="a-2W"></a>傍有盘石。<a id="a-2X"></a>帝释梵王摩牛头栴檀涂饰如来。<a id="a-2Y"></a>今其石上余香郁烈。<a id="a-2Z"></a>五百罗汉潜灵于此。<a id="a-2a"></a>诸有感遇或得睹见。<a id="a-2b"></a>时作沙弥之形入里乞食。<a id="a-2c"></a>隐显灵奇之迹羌难以述。<a id="a-2d"></a>佛陀伐那山空谷中东行三十余里至泄(移结反)瑟知林(唐言杖林)。<a id="a-2e"></a>林竹修篠被山满谷。<a id="a-2f"></a>其先有婆罗门闻释迦佛身长丈六。<a id="a-2g"></a>常怀疑惑未之信也。<a id="a-2h"></a>乃以丈六竹杖欲量佛身。<a id="a-2i"></a>恒于杖端出过丈六。<a id="a-2j"></a>如是增高莫能穷实。<a id="a-2k"></a>遂投杖而去。<a id="a-2l"></a>四植根焉。<a id="a-2m"></a>中有大窣堵波。<a id="a-2n"></a>无忧王之所建也。<a id="a-2o"></a>如来在昔于此七日。<a id="a-2p"></a>为诸天人现大神通说深妙法。</p>
  <p id="a2q">杖林中近有邬波索迦阇耶犀那者(唐言胜军)。<a id="a-2r"></a>西印度刹帝利种也。<a id="a-2s"></a>志尚夷简情悦山林。<a id="a-2t"></a>迹居幻境心游真际。<a id="a-2u"></a>内外典籍穷究幽微。<a id="a-2v"></a>辞论清高仪范闲雅。<a id="a-2w"></a>诸沙门婆罗门外道异学国王大臣长者豪右。<a id="a-2x"></a>相趋通谒伏膺请益。<a id="a-2y"></a>受业门人十室而六。<a id="a-2z"></a>年渐七十耽读不倦。<a id="a-30"></a>余艺捐废。<a id="a-31"></a>唯习佛经。<a id="a-32"></a>策励身心不舍昼夜。<a id="a-33"></a>印度之法香末为泥。<a id="a-34"></a>作小窣堵波高五六寸。<a id="a-35"></a>书写经文以置其中。<a id="a-36"></a>谓之法舍利也。<a id="a-37"></a>数渐盈积建大窣堵波。<a id="a-38"></a>总聚于内常修供养。<a id="a-39"></a>故胜军之为业也。<a id="a-3A"></a>口则宣说妙法导诱学人。<a id="a-3B"></a>手乃作窣堵波式崇胜福。<a id="a-3C"></a>夜又经行礼诵宴坐思惟。<a id="a-3D"></a>寝食不遑昼夜无怠。<a id="a-3E"></a>年百岁矣志业不衰。<a id="a-3F"></a>三十年间凡作七拘胝(唐言亿)法舍利窣堵波。<a id="a-3G"></a>每满一拘胝建大窣堵波。<a id="a-3H"></a>而总置中盛修供养。<a id="a-3I"></a>请诸僧众法会称庆。<a id="a-3J"></a>其时神光烛曜灵异昭彰。<a id="a-3K"></a>自兹厥后时放光明。</p>
  <p id="a3L">杖林西南十余里大山阳有二温泉。<a id="a-3M"></a>其水甚热。<a id="a-3N"></a>在昔如来化出此水。<a id="a-3O"></a>于中浴焉。<a id="a-3P"></a>今者尚存。<a id="a-3Q"></a>清流无减。<a id="a-3R"></a>远近之人皆来就浴。<a id="a-3S"></a>沉痾宿疹无不除差。<a id="a-3T"></a>其傍则有窣堵波。<a id="a-3U"></a>如来经行之处也。<a id="a-3V"></a>杖林东南行六七里至大山。<a id="a-3W"></a>横岭之前。<a id="a-3X"></a>有石窣堵波。<a id="a-3Y"></a>昔如来两三月为诸人天。<a id="a-3Z"></a>于此说法。<a id="a-3a"></a>时频毗娑罗王欲来听法。<a id="a-3b"></a>乃疏山积石垒阶以进。<a id="a-3c"></a>广二十余步。<a id="a-3d"></a>长三四里。</p>
  <p id="a3e">大山北三四里有孤山。<a id="a-3f"></a>昔广博仙人栖隐。<a id="a-3g"></a>于此鉴崖为室余趾尚存。<a id="a-3h"></a>传教门人遗风犹扇。</p>
  <p id="a3i">孤山东北四五里有小孤山。<a id="a-3j"></a>山壁石室广袤可坐千余人矣。<a id="a-3k"></a>如来在昔于此三月说法。<a id="a-3l"></a>石室上有大磐石。<a id="a-3m"></a>帝释梵王摩牛头栴檀涂饰佛身。<a id="a-3n"></a>石上余香于今郁烈。</p>
  <p id="a3o">石室西南隅有岩岫。<a id="a-3p"></a>印度谓之阿素洛(旧曰阿修罗。<a id="a-3q"></a>又曰阿须伦。<a id="a-3r"></a>又曰阿修罗。<a id="a-3s"></a>皆讹也)宫也。<a id="a-3t"></a>往有好事者深闲咒术。<a id="a-3u"></a>顾俦命侣十有四人。<a id="a-3v"></a>约契同志入此岩岫。<a id="a-3w"></a>行三四十里廓然大明。<a id="a-3x"></a>乃见城邑台观。<a id="a-3y"></a>皆是金银琉璃。<a id="a-3z"></a>是人至已。<a id="a-40"></a>有诸少女。<a id="a-41"></a>伫立门侧。<a id="a-42"></a>欢喜迎接甚加礼遇。<a id="a-43"></a>于是渐进至内。<a id="a-44"></a>城门有二婢使各捧金盘。<a id="a-45"></a>盛满花香而来迎候。<a id="a-46"></a>谓诸人曰。<a id="a-47"></a>宜就池浴涂冠香花已。<a id="a-48"></a>而后可入。<a id="a-49"></a>上斯为美矣。<a id="a-4A"></a>唯彼术士宜时速进。<a id="a-4B"></a>余十三人遂即沐浴。<a id="a-4C"></a>既入池已恍若有忘。<a id="a-4D"></a>乃坐稻田中。<a id="a-4E"></a>去此之北平川中已三四十里矣。</p>
  <p id="a4F">石室侧有栈道。<a id="a-4G"></a>广十余步。<a id="a-4H"></a>长四五里。<a id="a-4I"></a>昔频毗娑罗王将往佛所。<a id="a-4J"></a>乃靳石通谷疏崖填川。<a id="a-4K"></a>或垒石或鉴岩。<a id="a-4L"></a>作为阶级以至佛所。<a id="a-4M"></a>从此大山中东行六十余里至矩奢揭罗补罗城(唐言上茅宫城)。<a id="a-4N"></a>上茅宫城。<a id="a-4O"></a>摩揭陀国之正中。<a id="a-4P"></a>古先君王之所都。<a id="a-4Q"></a>多出胜上吉祥香茅。<a id="a-4R"></a>以故谓之上茅城也。<a id="a-4S"></a>崇山四周以为外郭。<a id="a-4T"></a>西通峡径北辟山门。<a id="a-4U"></a>东西长南北狭。<a id="a-4V"></a>周一百五十余里。<a id="a-4W"></a>内城余趾周三十余里。<a id="a-4X"></a>羯尼迦树遍诸蹊径。<a id="a-4Y"></a>花含殊馥色烂黄金。<a id="a-4Z"></a>暮春之月林皆金色。</p>
  <p id="a4a">宫城北门外有窣堵波。<a id="a-4b"></a>是提婆达多与未生怨王共为亲友。<a id="a-4c"></a>乃放护财醉象欲害如来。<a id="a-4d"></a>如来指端出五师子。<a id="a-4e"></a>醉象于此驯伏而前。</p>
  <p id="a4f">伏醉象东北有窣堵波。<a id="a-4g"></a>是舍利子闻阿湿婆恃比丘(唐言马胜)说法证果之处。<a id="a-4h"></a>初舍利子在家也。<a id="a-4i"></a>高才雅量见重当时。<a id="a-4j"></a>门生学徒传以受业。<a id="a-4k"></a>此时将入王舍大城。<a id="a-4l"></a>马胜比丘亦方乞食。<a id="a-4m"></a>时舍利子遥见马胜。<a id="a-4n"></a>谓门生曰。<a id="a-4o"></a>彼来者甚庠序。<a id="a-4p"></a>不证圣果岂斯调寂。<a id="a-4q"></a>宜少伫待观其进趣。<a id="a-4r"></a>马胜比丘已证罗汉。<a id="a-4s"></a>心得自在容止和雅。<a id="a-4t"></a>振锡来仪。<a id="a-4u"></a>舍利子曰。<a id="a-4v"></a>长老善安乐耶。<a id="a-4w"></a>师何人证何法。<a id="a-4x"></a>若此之悦豫乎。<a id="a-4y"></a>马胜谓曰。<a id="a-4z"></a>尔不知耶。<a id="a-50"></a>净饭王太子舍转轮王位。<a id="a-51"></a>悲愍六趣苦行六年。<a id="a-52"></a>证三菩提具一切智。<a id="a-53"></a>是吾师也。<a id="a-54"></a>夫法者非有非空难用铨绪。<a id="a-55"></a>唯佛与佛乃能究述。<a id="a-56"></a>岂伊愚昧所能祥议。<a id="a-57"></a>因为颂说称赞佛法。<a id="a-58"></a>舍利子闻已便获果证。<a id="a-59"></a>舍利子证果北不远有大深坑。<a id="a-5A"></a>傍建窣堵波。<a id="a-5B"></a>是室利鞠多(唐言胜密)以火坑毒饭欲害佛处。<a id="a-5C"></a>胜密者。<a id="a-5D"></a>宗信外道深着邪见。<a id="a-5E"></a>诸梵志曰。<a id="a-5F"></a>乔答摩国人尊敬。<a id="a-5G"></a>遂令我徒无所恃赖。<a id="a-5H"></a>汝今可请至家饭会。<a id="a-5I"></a>门穿大坑满中纵火。<a id="a-5J"></a>栈以朽木覆以燥土。<a id="a-5K"></a>凡诸饮食皆杂毒药。<a id="a-5L"></a>若免火坑当遭毒食。<a id="a-5M"></a>胜密承命便设毒会。<a id="a-5N"></a>城中之人皆知胜密于世尊所起恶害心。<a id="a-5O"></a>咸皆劝请愿佛勿往。<a id="a-5P"></a>世尊告曰。<a id="a-5Q"></a>无得怀忧。<a id="a-5R"></a>如来之身物莫能害。<a id="a-5S"></a>于是受请而往。<a id="a-5T"></a>足履门阃火坑成池。<a id="a-5U"></a>清澜澄鉴莲花弥漫。<a id="a-5V"></a>胜密见已忧惶无措。<a id="a-5W"></a>谓其徒曰。<a id="a-5X"></a>以术免火尚有毒食。<a id="a-5Y"></a>世尊饭食已讫为说妙法。<a id="a-5Z"></a>胜密闻已谢咎归依。</p>
  <p id="a5a">胜密火坑东北山城之曲有窣堵波。<a id="a-5b"></a>是时缚迦大医(唐曰耆婆讹也)于此为佛建说法堂。<a id="a-5c"></a>周其壖垣种植花果。<a id="a-5d"></a>余趾蘖株尚有遗迹。<a id="a-5e"></a>如来在世多于中止。<a id="a-5f"></a>其傍复有缚迦故宅。<a id="a-5g"></a>余基旧井墟坎犹存。<a id="a-5h"></a>宫城东北行十四五里至姞栗陀罗矩吒山(唐言鹫峰亦谓鹫台。<a id="a-5i"></a>旧曰耆阇崛山讹也)。<a id="a-5j"></a>接北山之阳。<a id="a-5k"></a>孤摽特起既栖鹫鸟。<a id="a-5l"></a>又类高台。<a id="a-5m"></a>空翠相映。<a id="a-5n"></a>浓淡分色。<a id="a-5o"></a>如来御世垂五十年。<a id="a-5p"></a>多居此山广说妙法。<a id="a-5q"></a>频毗娑罗王为闻法故兴发人徒。<a id="a-5r"></a>自山麓至峰岑。<a id="a-5s"></a>跨谷凌岩编石为阶。<a id="a-5t"></a>广十余步。<a id="a-5u"></a>长五六里。<a id="a-5v"></a>中路有二小窣堵波。<a id="a-5w"></a>一谓下乘。<a id="a-5x"></a>即王至此徒行以进。<a id="a-5y"></a>一谓退凡。<a id="a-5z"></a>即简凡人不令同往。<a id="a-60"></a>其山顶则东西长南北狭。<a id="a-61"></a>临崖西埵有甎精舍。<a id="a-62"></a>高广奇制东辟其户。<a id="a-63"></a>如来在昔多居说法。<a id="a-64"></a>今作说法之像。<a id="a-65"></a>量等如来之身。</p>
  <p id="a66">精舍东有长石。<a id="a-67"></a>如来经行所履也。<a id="a-68"></a>傍有大石。<a id="a-69"></a>高丈四五尺。<a id="a-6A"></a>周三十余步。<a id="a-6B"></a>是提婆达多遥掷击佛处也。<a id="a-6C"></a>其南崖下有窣堵波。<a id="a-6D"></a>在昔如来于此说法花经。<a id="a-6E"></a>精舍南山崖侧有大石室。<a id="a-6F"></a>如来在昔于此入定。</p>
  <p id="a6G">佛石室西北石室。<a id="a-6H"></a>前有大磐石。<a id="a-6I"></a>阿难为魔怖处也。<a id="a-6J"></a>尊者阿难于此入定。<a id="a-6K"></a>魔王化作鹫鸟。<a id="a-6L"></a>于黑月夜分据其大石。<a id="a-6M"></a>奋翼惊鸣以怖尊者。<a id="a-6N"></a>尊者是时惊惧无措。<a id="a-6O"></a>如来鉴见伸手安慰。<a id="a-6P"></a>通过石壁摩阿难顶。<a id="a-6Q"></a>以大慈言而告之曰。<a id="a-6R"></a>魔所变化宜无怖惧。<a id="a-6S"></a>阿难蒙慰身心安乐。<a id="a-6T"></a>石上鸟迹崖中通穴。<a id="a-6U"></a>岁月虽久于今尚存。</p>
  <p id="a6V">精舍侧有数石室。<a id="a-6W"></a>舍利子等诸大罗汉于此入定。<a id="a-6X"></a>舍利子石室前有一大井。<a id="a-6Y"></a>枯涸无水墟坎犹存。</p>
  <p id="a6Z">精舍东北石涧中有大磐石。<a id="a-6a"></a>是如来晒袈裟之处。<a id="a-6b"></a>衣文明彻皎如雕刻。<a id="a-6c"></a>其傍石上有佛脚迹。<a id="a-6d"></a>轮文虽暗规摸可察。<a id="a-6e"></a>北山顶有窣堵波。<a id="a-6f"></a>是如来望摩揭陀城。<a id="a-6g"></a>于此七日说法。</p>
  <p id="a6h">山城北门西有毗布罗山。<a id="a-6i"></a>闻之土俗曰。<a id="a-6j"></a>山西南崖阴昔有五百温泉。<a id="a-6k"></a>今者数十而已。<a id="a-6l"></a>然犹有冷有暖。<a id="a-6m"></a>未尽温也。<a id="a-6n"></a>其泉源发雪山之南无热恼池。<a id="a-6o"></a>潜流至此。<a id="a-6p"></a>水甚清美味同本池。<a id="a-6q"></a>流经五百枝小热地狱。<a id="a-6r"></a>火热上炎致斯温热。<a id="a-6s"></a>泉流之口并皆雕石。<a id="a-6t"></a>或作师子白象之首。<a id="a-6u"></a>或作石筒悬流之道。<a id="a-6v"></a>下乃编石为池。<a id="a-6w"></a>诸方异域咸来此浴。<a id="a-6x"></a>浴者宿疾多差。<a id="a-6y"></a>温泉左右诸窣堵波及精舍。<a id="a-6z"></a>基址鳞次。<a id="a-70"></a>并是过去四佛坐及经行遗迹之所。<a id="a-71"></a>此处既山水相带仁智攸居。<a id="a-72"></a>隐沦之士盖亦多矣。</p>
  <p id="a73">温泉西有卑钵罗石室。<a id="a-74"></a>世尊在昔恒居其中。<a id="a-75"></a>后壁洞穴是阿素洛宫也。<a id="a-76"></a>习定比丘多居此室。<a id="a-77"></a>时出怪异龙蛇师子之形。<a id="a-78"></a>见之者心发狂乱。<a id="a-79"></a>然斯胜地灵圣所止。<a id="a-7A"></a>蹑迹钦风忘其灾祸。<a id="a-7B"></a>近有比丘戒行贞洁心乐幽寂。<a id="a-7C"></a>欲于此室匿迹习定。<a id="a-7D"></a>或有谏曰。<a id="a-7E"></a>勿往彼也。<a id="a-7F"></a>彼多灾异为害不少。<a id="a-7G"></a>既难取定亦恐丧身。<a id="a-7H"></a>宜鉴前事勿贻后悔。<a id="a-7I"></a>比丘曰。<a id="a-7J"></a>不然。<a id="a-7K"></a>我方志求佛果摧伏天魔。<a id="a-7L"></a>若此之害夫何足言。<a id="a-7M"></a>便即振锡而往室焉。<a id="a-7N"></a>于是设坛场诵禁咒。<a id="a-7O"></a>旬日之后穴出少女。<a id="a-7P"></a>谓比丘曰。<a id="a-7Q"></a>尊者染衣守戒为含识归依。<a id="a-7R"></a>修慧习定作生灵善导。<a id="a-7S"></a>而今居此惊惧我曹。<a id="a-7T"></a>如来之教岂若是耶。<a id="a-7U"></a>比丘曰。<a id="a-7V"></a>我守净戒遵圣教也。<a id="a-7W"></a>匿迹山谷远諠杂也。<a id="a-7X"></a>忽此见讥其咎安在。<a id="a-7Y"></a>对曰。<a id="a-7Z"></a>尊者诵咒声发火从外入。<a id="a-7a"></a>烧我居室苦我枝属。<a id="a-7b"></a>唯愿悲愍勿复诵咒。<a id="a-7c"></a>比丘曰。<a id="a-7d"></a>诵咒自护非欲害物。<a id="a-7e"></a>往者行人居此习定。<a id="a-7f"></a>期于圣果以济幽涂。<a id="a-7g"></a>睹怪惊惧丧弃身命。<a id="a-7h"></a>汝之辜也。<a id="a-7i"></a>其何辞乎。<a id="a-7j"></a>对曰。<a id="a-7k"></a>罪障既重智慧斯浅。<a id="a-7l"></a>自今已来屏居守分。<a id="a-7m"></a>亦愿尊者勿诵神咒。<a id="a-7n"></a>比丘于是修定如初安静无害。</p>
  <p id="a7o">毗布罗山上有窣堵波。<a id="a-7p"></a>昔者如来说法之处。<a id="a-7q"></a>今有露形外道。<a id="a-7r"></a>多依此住。<a id="a-7s"></a>修习苦行夙夜匪懈。<a id="a-7t"></a>自旦至昏旋转观察。<a id="a-7u"></a>山城北门左南崖阴东行二三里至大石室。<a id="a-7v"></a>昔提婆达多于此入定。</p>
  <p id="a7w">石室东不远磐石上有班采状血染。<a id="a-7x"></a>傍建窣堵波。<a id="a-7y"></a>是习定比丘自害证果之处。<a id="a-7z"></a>昔有比丘勤励心身屏居修定。<a id="a-80"></a>岁月逾远不证圣果。<a id="a-81"></a>退而自咎。<a id="a-82"></a>窃复叹曰。<a id="a-83"></a>无学之果终不时证。<a id="a-84"></a>有累之身徒生何益。<a id="a-85"></a>便就此石自刺其颈。<a id="a-86"></a>是时即证阿罗汉果。<a id="a-87"></a>上升虚空示现神变。<a id="a-88"></a>化火焚身而入寂灭。<a id="a-89"></a>美其雅操建以记功。</p>
  <p id="a8A">比丘证果东石崖上有石窣堵波。<a id="a-8B"></a>习定比丘投崖证果之处。<a id="a-8C"></a>昔在佛世有一比丘。<a id="a-8D"></a>宴坐山林修证果定。<a id="a-8E"></a>精勤已久不得果证。<a id="a-8F"></a>昼夜继念无忘静定。<a id="a-8G"></a>如来知其根机将发也。<a id="a-8H"></a>遂往彼而成之。<a id="a-8I"></a>自竹林园至山崖下。<a id="a-8J"></a>弹指而召伫立以待。<a id="a-8K"></a>此比丘遥睹圣众。<a id="a-8L"></a>身意勇悦投崖而下。<a id="a-8M"></a>犹其净心敬信佛语。<a id="a-8N"></a>未至于地已获果证。<a id="a-8O"></a>世尊告曰。<a id="a-8P"></a>宜知是时。<a id="a-8Q"></a>即升虚空示现神变。<a id="a-8R"></a>用彰净信故斯封记。</p>
  <p id="a8S">山城北门行一里余。<a id="a-8T"></a>至迦兰陀竹园。<a id="a-8U"></a>今有精舍。<a id="a-8V"></a>石基甎室。<a id="a-8W"></a>东辟其户。<a id="a-8X"></a>如来在世多居此中。<a id="a-8Y"></a>说法开化导凡拯俗。<a id="a-8Z"></a>今作如来之身。<a id="a-8a"></a>初此城中有大长者迦兰陀。<a id="a-8b"></a>时称豪贵以大竹园施诸外道。<a id="a-8c"></a>及见如来闻法净信。<a id="a-8d"></a>追昔竹园居彼异众。<a id="a-8e"></a>今天人师无以馆舍。<a id="a-8f"></a>时诸神鬼感其诚心。<a id="a-8g"></a>斥逐外道而告之曰。<a id="a-8h"></a>长者迦兰陀当以竹园起佛精舍。<a id="a-8i"></a>汝宜速去得免危厄。<a id="a-8j"></a>外道愤恚含怒而去。<a id="a-8k"></a>长者于此建立精舍。<a id="a-8l"></a>功成事毕躬往请佛。<a id="a-8m"></a>如来是时遂受其施。</p>
  <p id="a8n">迦兰陀竹园东有窣堵波。<a id="a-8o"></a>阿阇多设咄路王(唐言未生怨。<a id="a-8p"></a>旧曰阿阇世。<a id="a-8q"></a>讹略也)之所建也。<a id="a-8r"></a>如来涅槃之后。<a id="a-8s"></a>诸王共分舍利。<a id="a-8t"></a>未生怨王得以持归。<a id="a-8u"></a>式遵崇建而修供养。<a id="a-8v"></a>无忧王之发信心也。<a id="a-8w"></a>开取舍利建窣堵波。<a id="a-8x"></a>尚有遗余时烛光景。</p>
  <p id="a8y">未生怨王窣堵波有尊者阿难半身舍利。<a id="a-8z"></a>昔尊者将寂灭也。<a id="a-90"></a>去摩揭陀国趣吠舍厘城。<a id="a-91"></a>两国交争欲兴兵甲。<a id="a-92"></a>尊者伤愍遂分其身。<a id="a-93"></a>摩揭陀王奉归供养。<a id="a-94"></a>即斯胜地。<a id="a-95"></a>式修崇建。<a id="a-96"></a>其傍则有如来经行之处。<a id="a-97"></a>次此不远有窣堵波。<a id="a-98"></a>是舍利子及没特伽罗子等守居之所。<a id="a-99"></a>竹林园西南行五六里南山之阴。<a id="a-9A"></a>大竹林中有大石室。<a id="a-9B"></a>是尊者摩诃迦葉。<a id="a-9C"></a>在此与九百九十大阿罗汉。<a id="a-9D"></a>如来涅槃后结集三藏。<a id="a-9E"></a>前有故基。<a id="a-9F"></a>未生怨王为集法藏诸大罗汉建此堂宇。<a id="a-9G"></a>初大迦葉宴坐山林。<a id="a-9H"></a>忽烛光明。<a id="a-9I"></a>又睹地震曰。<a id="a-9J"></a>是何祥变若此之异。<a id="a-9K"></a>以天眼观见佛世尊于双树林间入般涅槃。<a id="a-9L"></a>寻命徒属趣拘尸城。<a id="a-9M"></a>路逢梵志手执天花。<a id="a-9N"></a>迦葉问曰。<a id="a-9O"></a>汝从何来。<a id="a-9P"></a>知我大师今在何处。<a id="a-9Q"></a>梵志对曰。<a id="a-9R"></a>我适从彼拘尸城来。<a id="a-9S"></a>见汝大师已入涅槃。<a id="a-9T"></a>天人大众咸兴供养。<a id="a-9U"></a>我所持花自彼得也。<a id="a-9V"></a>迦葉闻已谓其徒曰。<a id="a-9W"></a>慧日沦照世界闇冥。<a id="a-9X"></a>善导遐弃众生颠坠。<a id="a-9Y"></a>懈怠比丘更相贺曰。<a id="a-9Z"></a>如来寂灭我曹安乐。<a id="a-9a"></a>若有所犯谁能诃制。<a id="a-9b"></a>迦葉闻已深更感伤。<a id="a-9c"></a>思集法藏据教治犯。<a id="a-9d"></a>遂至双树观化礼敬。<a id="a-9e"></a>既而法王去世人天无导。<a id="a-9f"></a>诸大罗汉亦取灭度。<a id="a-9g"></a>时大迦葉作是思惟。<a id="a-9h"></a>承顺佛教宜集法藏。<a id="a-9i"></a>于是登苏迷卢山击大揵稚。<a id="a-9j"></a>唱如是言。<a id="a-9k"></a>今王舍城将有法事。<a id="a-9l"></a>诸证果人宜时速集。<a id="a-9m"></a>揵稚声中传迦葉教。<a id="a-9n"></a>遍至三千大千世界。<a id="a-9o"></a>得神通者闻皆集会。<a id="a-9p"></a>是时迦葉告诸众曰。<a id="a-9q"></a>如来寂灭世界空虚。<a id="a-9r"></a>当集法藏用报佛恩。<a id="a-9s"></a>今将集法务从简静。<a id="a-9t"></a>岂恃群居不成胜业其有具三明得六通。<a id="a-9u"></a>闻持不谬辩才无碍。<a id="a-9v"></a>如斯上人可应结集。<a id="a-9w"></a>自余果学各归其居。<a id="a-9x"></a>于是得九百九十人。<a id="a-9y"></a>除阿难在学地。<a id="a-9z"></a>大迦葉召而谓曰。<a id="a-A0"></a>汝未尽漏宜出圣众。<a id="a-A1"></a>曰随侍如来多历年所。<a id="a-A2"></a>每有法议曾未弃遗。<a id="a-A3"></a>今将结集而见摈斥。<a id="a-A4"></a>法王寂灭失所依怙。<a id="a-A5"></a>迦葉告曰。<a id="a-A6"></a>勿怀忧恼。<a id="a-A7"></a>汝亲侍佛诚复多闻。<a id="a-A8"></a>然爱惑未尽习结未断。<a id="a-A9"></a>阿难辞屈而出。<a id="a-AA"></a>至空寂处欲取无学。<a id="a-AB"></a>勤求不证。<a id="a-AC"></a>既已疲怠便欲假寐。<a id="a-AD"></a>未及伏枕遂证罗汉。<a id="a-AE"></a>往结集所叩门白至。<a id="a-AF"></a>迦葉问曰。<a id="a-AG"></a>汝结尽耶。<a id="a-AH"></a>宜运神通非门而入。<a id="a-AI"></a>阿难承命从钥隙入。<a id="a-AJ"></a>礼僧已毕退而复坐。<a id="a-AK"></a>是时安居初十五日也。</p>
  <p id="aAL">于是迦葉扬言曰。<a id="a-AM"></a>念哉谛听。<a id="a-AN"></a>阿难闻持如来称赞。<a id="a-AO"></a>集素呾缆(旧曰修多罗讹也)藏。<a id="a-AP"></a>优波厘持律明究众所知识。<a id="a-AQ"></a>集毗奈耶(旧曰毗那耶讹也)藏。<a id="a-AR"></a>我迦葉波集阿毗达磨藏。<a id="a-AS"></a>两三月尽集三藏讫。<a id="a-AT"></a>以大迦葉僧中上座。<a id="a-AU"></a>因而谓之上座部焉。</p>
  <p id="aAV">大迦葉波结集西北有窣堵波。<a id="a-AW"></a>是阿难受僧诃责。<a id="a-AX"></a>不预结集。<a id="a-AY"></a>至此宴坐证罗汉果。<a id="a-AZ"></a>证果之后方乃预焉。</p>
  <p id="aAa">阿难证果西行二十余里有窣堵波。<a id="a-Ab"></a>无忧王之所建也。<a id="a-Ac"></a>大众部结集之处。<a id="a-Ad"></a>诸学无学数百千人不预大迦葉结集之众。<a id="a-Ae"></a>而来至此更相谓曰。<a id="a-Af"></a>如来在世同一师学。<a id="a-Ag"></a>法王寂灭简异我曹。<a id="a-Ah"></a>欲报佛恩当集法藏。<a id="a-Ai"></a>于是凡圣咸会贤智毕萃。<a id="a-Aj"></a>复集素呾缆藏毗柰耶藏阿毗达磨藏杂集藏禁咒藏。<a id="a-Ak"></a>别为五藏。<a id="a-Al"></a>而此结集凡圣同会因而谓之大众部。</p>
  <p id="aAm">竹林精舍北行二百余步至迦兰陀池。<a id="a-An"></a>如来在昔多此说法。<a id="a-Ao"></a>水既清澄具八功德。<a id="a-Ap"></a>佛涅槃后枯涸无余。</p>
  <p id="aAq">迦兰陀池西北行二三里有窣堵波。<a id="a-Ar"></a>无忧王所建也。<a id="a-As"></a>高六十余尺。<a id="a-At"></a>傍有石柱刻记立窣堵波事。<a id="a-Au"></a>高五十余尺。<a id="a-Av"></a>上作象形。</p>
  <p id="aAw">石柱东北不远至曷罗阇姞利呬城(唐言王舍)。<a id="a-Ax"></a>外郭已坏无复遗堵。<a id="a-Ay"></a>内城虽毁基址犹峻。<a id="a-Az"></a>周二十余里。<a id="a-B0"></a>面有一门。<a id="a-B1"></a>初频毗娑罗王都。<a id="a-B2"></a>在上宫城也。<a id="a-B3"></a>编户之家频遭火害。<a id="a-B4"></a>一家纵逸四邻罹灾。<a id="a-B5"></a>防火不暇资产废业。<a id="a-B6"></a>众庶嗟怨不安其居。<a id="a-B7"></a>王曰。<a id="a-B8"></a>我以不德下民罹患修何德可以禳之。<a id="a-B9"></a>群臣曰。<a id="a-BA"></a>大王。<a id="a-BB"></a>德化邕穆政教明察。<a id="a-BC"></a>今兹细民不谨致此火灾。<a id="a-BD"></a>宜制严科以清后犯。<a id="a-BE"></a>若有火起穷究先发。<a id="a-BF"></a>罚其首恶迁之寒林。<a id="a-BG"></a>寒林者弃尸之所。<a id="a-BH"></a>俗谓不祥之地。<a id="a-BI"></a>人绝游往之迹。<a id="a-BJ"></a>今迁于彼同夫弃尸。<a id="a-BK"></a>既耻陋居当自谨护。<a id="a-BL"></a>王曰。<a id="a-BM"></a>善。<a id="a-BN"></a>宜遍宣告居人。<a id="a-BO"></a>顷之王宫中先自失火。<a id="a-BP"></a>谓诸臣曰。<a id="a-BQ"></a>我其迁矣。<a id="a-BR"></a>乃命太子监摄留事。<a id="a-BS"></a>欲清国宪故迁居焉。<a id="a-BT"></a>时吠舍厘王闻频毗娑罗王野处寒林。<a id="a-BU"></a>整集戎旅欲袭不虞。<a id="a-BV"></a>边候以闻。<a id="a-BW"></a>乃建城邑。<a id="a-BX"></a>以王先舍于此。<a id="a-BY"></a>故称王舍城也。<a id="a-BZ"></a>官属士庶咸徙家焉。<a id="a-Ba"></a>或云至未生怨王乃筑此城。<a id="a-Bb"></a>未生怨太子既嗣王位。<a id="a-Bc"></a>因遂都之。<a id="a-Bd"></a>逮无忧王迁都波吒厘城。<a id="a-Be"></a>以王舍城施婆罗门。<a id="a-Bf"></a>故今城中无复凡民。<a id="a-Bg"></a>唯婆罗门减千家耳。</p>
  <p id="aBh">宫城西南隅有二小伽蓝。<a id="a-Bi"></a>诸国客僧往来此止。<a id="a-Bj"></a>是佛昔日说法之所。<a id="a-Bk"></a>次此西北有窣堵波。<a id="a-Bl"></a>珠底色迦(唐言星历。<a id="a-Bm"></a>旧曰树提伽讹也)长者本生故里。</p>
  <p id="aBn">城南门外道左有窣堵波。<a id="a-Bo"></a>如来于此说法及度罗怙罗。<a id="a-Bp"></a>从此北行三十余里至那烂陀(唐言施无厌)僧伽蓝。<a id="a-Bq"></a>闻之耆旧曰。<a id="a-Br"></a>此伽蓝南庵没罗林中有池。<a id="a-Bs"></a>其龙名那烂陀。<a id="a-Bt"></a>傍建伽蓝。<a id="a-Bu"></a>因取为称。<a id="a-Bv"></a>从其实议。<a id="a-Bw"></a>是如来在昔修菩萨行。<a id="a-Bx"></a>为大国王建都此地。<a id="a-By"></a>悲愍众生好乐周给。<a id="a-Bz"></a>时美其德号施无厌。<a id="a-C0"></a>由是伽蓝因以为称。<a id="a-C1"></a>其地本庵没罗园。<a id="a-C2"></a>五百商人以十亿金钱买以施佛。<a id="a-C3"></a>佛于此处三月说法。<a id="a-C4"></a>诸商人等亦证圣果。<a id="a-C5"></a>佛涅槃后未久。<a id="a-C6"></a>此国先王铄迦罗阿逸多(唐言帝日)。<a id="a-C7"></a>敬重一乘遵崇三宝。<a id="a-C8"></a>式占福地建此伽蓝。<a id="a-C9"></a>初兴功也穿伤龙身。<a id="a-CA"></a>时有善占尼干外道。<a id="a-CB"></a>见而记曰。<a id="a-CC"></a>斯胜地也。<a id="a-CD"></a>建立伽蓝当必昌盛。<a id="a-CE"></a>为五印度之轨则逾千载而弥隆。<a id="a-CF"></a>后进学人易以成业。<a id="a-CG"></a>然多欧血。<a id="a-CH"></a>伤龙故也。<a id="a-CI"></a>其子佛陀鞠多王(唐言觉护)继体承统聿遵胜业。<a id="a-CJ"></a>次此之南又建伽蓝。<a id="a-CK"></a>呾他揭多鞠多王(唐言如来)笃修前绪。<a id="a-CL"></a>次此之东又建伽蓝。<a id="a-CM"></a>婆罗阿迭多(唐言幼日)王之嗣位也。<a id="a-CN"></a>次此东北又建伽蓝。<a id="a-CO"></a>功成事毕福会称庆。<a id="a-CP"></a>输诚幽显延请凡圣。<a id="a-CQ"></a>其会也五印度僧。<a id="a-CR"></a>万里云集。<a id="a-CS"></a>众坐已定二僧后至。<a id="a-CT"></a>引上第三重阁。<a id="a-CU"></a>或有问曰。<a id="a-CV"></a>王将设会先请凡圣。<a id="a-CW"></a>大德何方最后而至。<a id="a-CX"></a>曰我至那国也。<a id="a-CY"></a>和上婴疹饭已方行。<a id="a-CZ"></a>受王远请故来赴会。<a id="a-Ca"></a>问者惊骸。<a id="a-Cb"></a>遽以白王。<a id="a-Cc"></a>王心知圣也躬往问焉。<a id="a-Cd"></a>迟上重阁莫知所去。<a id="a-Ce"></a>王更深信舍国出家。<a id="a-Cf"></a>出家既已位居僧末。<a id="a-Cg"></a>心常怏怏怀不自安。<a id="a-Ch"></a>我昔为王尊居最上。<a id="a-Ci"></a>今者出家卑在众末。<a id="a-Cj"></a>寻往白僧自述情事。<a id="a-Ck"></a>于是众僧和合。<a id="a-Cl"></a>令未受戒者以年齿为次。<a id="a-Cm"></a>故此伽蓝独有斯制。<a id="a-Cn"></a>其王之子代阇罗(唐言金刚)嗣位之后。<a id="a-Co"></a>信心贞固。<a id="a-Cp"></a>复于此西建立伽蓝。<a id="a-Cq"></a>其后中印度王。<a id="a-Cr"></a>此北复建大伽蓝。<a id="a-Cs"></a>于是周垣峻峙同为一门。<a id="a-Ct"></a>既历代君王继世兴建。<a id="a-Cu"></a>穷诸剞劂诚壮观也。<a id="a-Cv"></a>帝曰。<a id="a-Cw"></a>本大伽蓝者。<a id="a-Cx"></a>今置佛像。<a id="a-Cy"></a>众中日差四十僧。<a id="a-Cz"></a>就此而食以报施主之恩。<a id="a-D0"></a>僧徒数千并俊才高学也。<a id="a-D1"></a>德重当时声驰异域者。<a id="a-D2"></a>数百余矣。<a id="a-D3"></a>戒行清白律仪淳粹。<a id="a-D4"></a>僧有严制众咸贞素。<a id="a-D5"></a>印度诸国皆仰则焉。<a id="a-D6"></a>请益谈玄竭日不足。<a id="a-D7"></a>夙夜警诫少长相成。<a id="a-D8"></a>其有不谈三藏幽旨者。<a id="a-D9"></a>则形影自愧矣。<a id="a-DA"></a>故异域学人欲驰声问。<a id="a-DB"></a>咸来稽疑方流雅誉。<a id="a-DC"></a>是以窃名而游咸得礼重。<a id="a-DD"></a>殊方异域欲入谈议门者。<a id="a-DE"></a>诘难多屈而还。<a id="a-DF"></a>学深今古乃得入焉。<a id="a-DG"></a>于是客游后进详论艺能。<a id="a-DH"></a>其退飞者固十七八矣。<a id="a-DI"></a>二三博物众中次诘。<a id="a-DJ"></a>莫不挫其锐颓其名。<a id="a-DK"></a>若其高才博物强识多能。<a id="a-DL"></a>明德哲人联晖继轨。<a id="a-DM"></a>至如护法护月振芳尘于遗教。<a id="a-DN"></a>德慧坚慧流雅誉于当时。<a id="a-DO"></a>光友之清论。<a id="a-DP"></a>胜友之高谈。<a id="a-DQ"></a>智月则风鉴明敏。<a id="a-DR"></a>戒贤乃至德幽邃。<a id="a-DS"></a>若此上人众所知识。<a id="a-DT"></a>德隆先达学贯旧章。<a id="a-DU"></a>述作论释各十数部。<a id="a-DV"></a>并盛流通见珍当世。<a id="a-DW"></a>伽蓝四周圣迹百数。<a id="a-DX"></a>举其二三可略言矣。</p>
  <p id="aDY">伽蓝西不远有精舍。<a id="a-DZ"></a>在昔如来三月止此。<a id="a-Da"></a>为诸天人广说妙法。<a id="a-Db"></a>南百余步小窣堵波。<a id="a-Dc"></a>远方比丘见佛处。<a id="a-Dd"></a>昔有比丘自远方来。<a id="a-De"></a>至此遇见如来圣众。<a id="a-Df"></a>内发敬心五体投地。<a id="a-Dg"></a>便即发愿求轮王位。<a id="a-Dh"></a>如来见已告诸众曰。<a id="a-Di"></a>彼比丘者甚可愍惜。<a id="a-Dj"></a>福德深远信心坚固。<a id="a-Dk"></a>若求佛果不久当证。<a id="a-Dl"></a>今其发愿求转轮王。<a id="a-Dm"></a>于当来世必受此报。<a id="a-Dn"></a>身体投地下至金轮。<a id="a-Do"></a>其中所有微尘之数。<a id="a-Dp"></a>一一尘是一轮王报也。<a id="a-Dq"></a>既耽世乐圣果斯远。<a id="a-Dr"></a>其南则有观自在菩萨立像。<a id="a-Ds"></a>或见执香炉往佛精舍周旋右绕。</p>
  <p id="aDt">观自在菩萨像南窣堵波中有如来三月之间剃剪发爪。<a id="a-Du"></a>有婴疾病旋绕多愈。<a id="a-Dv"></a>其西垣外池侧窣堵波。<a id="a-Dw"></a>是外道执雀。<a id="a-Dx"></a>于此问佛死生之事。<a id="a-Dy"></a>次东南垣内五十余步有奇树。<a id="a-Dz"></a>高八九尺。<a id="a-E0"></a>其干两披。<a id="a-E1"></a>在昔如来嚼杨枝弃地。<a id="a-E2"></a>因植根柢。<a id="a-E3"></a>岁月虽久初无增减。<a id="a-E4"></a>次东大精舍。<a id="a-E5"></a>高二百余尺。<a id="a-E6"></a>如来在昔于此四月说诸妙法。<a id="a-E7"></a>次北百余步精舍中有观自在菩萨像。<a id="a-E8"></a>净信之徒兴供养者。<a id="a-E9"></a>所见不同莫定其所。<a id="a-EA"></a>或立门侧。<a id="a-EB"></a>或出檐前。<a id="a-EC"></a>诸国法俗咸来供养。</p>
  <p id="aED">观自在菩萨精舍北有大精舍。<a id="a-EE"></a>高三百余尺。<a id="a-EF"></a>婆罗阿迭多王之所建也。<a id="a-EG"></a>庄严度量及中佛像。<a id="a-EH"></a>同菩提树下大精舍。<a id="a-EI"></a>其东北窣堵波。<a id="a-EJ"></a>在昔如来于此七日演说妙法。<a id="a-EK"></a>西北则有过去四佛坐处。<a id="a-EL"></a>其南鋀石精舍。<a id="a-EM"></a>戒日王之所建立。<a id="a-EN"></a>功虽未毕。<a id="a-EO"></a>然其图量十丈。<a id="a-EP"></a>而后成之。<a id="a-EQ"></a>次东二百余步。<a id="a-ER"></a>垣外有铜立佛像。<a id="a-ES"></a>高八十余尺。<a id="a-ET"></a>重阁六层乃得弥覆。<a id="a-EU"></a>昔满胄王之所作也。</p>
  <p id="aEV">满胄王铜佛像北二三里　精舍中有多罗菩萨像。<a id="a-EW"></a>其量既高其灵甚察。<a id="a-EX"></a>每岁元日盛兴供养。<a id="a-EY"></a>邻境国王大臣豪族。<a id="a-EZ"></a>赍妙香花持宝旛盖。<a id="a-Ea"></a>金石递奏丝竹相和。<a id="a-Eb"></a>七日之中建斯法会。<a id="a-Ec"></a>其垣南门内有大井。<a id="a-Ed"></a>昔在佛世有大商侣。<a id="a-Ee"></a>热渴逼迫来至佛所。<a id="a-Ef"></a>世尊指其地以可得水。<a id="a-Eg"></a>商主乃以车轴筑地。<a id="a-Eh"></a>地既为陷水遂泉涌。<a id="a-Ei"></a>饮已闻法皆悟圣果。</p>
  <p id="aEj">伽蓝西南行八九里至拘理迦邑。<a id="a-Ek"></a>中有窣堵波。<a id="a-El"></a>无忧王之所建也。<a id="a-Em"></a>是尊者没特伽罗子本生故里。<a id="a-En"></a>傍有窣堵波。<a id="a-Eo"></a>尊者于此入无余涅槃。<a id="a-Ep"></a>其中则有遗身舍利。<a id="a-Eq"></a>尊者大婆罗门种。<a id="a-Er"></a>与舍利子少为亲友。<a id="a-Es"></a>舍利子以才明见贵。<a id="a-Et"></a>尊者以精鉴延誉才智相比动止必俱。<a id="a-Eu"></a>结要终始契同去就。<a id="a-Ev"></a>相与厌俗共求舍家。<a id="a-Ew"></a>遂师珊阇耶焉。<a id="a-Ex"></a>舍利子遇马胜阿罗汉闻法悟圣。<a id="a-Ey"></a>还为尊者重述。<a id="a-Ez"></a>闻而悟法遂证初果。<a id="a-F0"></a>与其徒二百五十人俱到佛所。<a id="a-F1"></a>世尊遥见指告众曰。<a id="a-F2"></a>彼来者我弟子中神足第一。<a id="a-F3"></a>既至佛所请入法中。<a id="a-F4"></a>世尊告曰。<a id="a-F5"></a>善来比丘。<a id="a-F6"></a>净修梵行。<a id="a-F7"></a>得离苦际。<a id="a-F8"></a>闻是语时须发落俗裳变。<a id="a-F9"></a>戒品净威仪调顺。<a id="a-FA"></a>经七日结漏尽。<a id="a-FB"></a>证罗汉果。<a id="a-FC"></a>得神通力。</p>
  <p id="aFD">没特伽罗子故里东行三四里有窣堵波。<a id="a-FE"></a>频毗娑罗王迎见佛处。<a id="a-FF"></a>如来初证佛果。<a id="a-FG"></a>知摩揭陀国人心渴仰。<a id="a-FH"></a>受频毗娑罗王请。<a id="a-FI"></a>于晨朝时着衣持钵。<a id="a-FJ"></a>与千比丘左右围绕。<a id="a-FK"></a>皆是耆旧螺髻梵志。<a id="a-FL"></a>慕法染衣前后羽从。<a id="a-FM"></a>入王舍城。<a id="a-FN"></a>时帝释天王变为摩那婆。<a id="a-FO"></a>首冠螺髻左手执金瓶。<a id="a-FP"></a>右手持宝杖。<a id="a-FQ"></a>足蹈空虚离地四指。<a id="a-FR"></a>在大众中前导佛路。<a id="a-FS"></a>时摩揭陀国频毗娑罗王。<a id="a-FT"></a>与其国内诸婆罗门长者居士百千万众。<a id="a-FU"></a>前后导从。<a id="a-FV"></a>出王舍城。<a id="a-FW"></a>奉迎圣众。<a id="a-FX"></a>频毗娑罗王迎佛东南行二十余里至迦罗臂拏迦邑。<a id="a-FY"></a>中有窣堵波。<a id="a-FZ"></a>无忧王之所建也。<a id="a-Fa"></a>是尊者舍利子本生故里。<a id="a-Fb"></a>井今尚在。<a id="a-Fc"></a>傍有窣堵波。<a id="a-Fd"></a>尊者于此寂灭。<a id="a-Fe"></a>其中则有遗身舍利。<a id="a-Ff"></a>尊者大婆罗门种。<a id="a-Fg"></a>其父高才博识深鉴精微。<a id="a-Fh"></a>凡诸典籍莫不究习。<a id="a-Fi"></a>其妻感梦具告夫曰。<a id="a-Fj"></a>吾昨宵寐梦感异人。<a id="a-Fk"></a>身被铠甲手执金刚。<a id="a-Fl"></a>摧破诸山。<a id="a-Fm"></a>退立一山之下。<a id="a-Fn"></a>夫曰。<a id="a-Fo"></a>梦甚善。<a id="a-Fp"></a>汝当生男。<a id="a-Fq"></a>达学贯世摧诸论师。<a id="a-Fr"></a>破其宗致。<a id="a-Fs"></a>唯不如一人。<a id="a-Ft"></a>为作弟子。<a id="a-Fu"></a>果而有娠。<a id="a-Fv"></a>母忽聪明高论剧谈言无屈滞。<a id="a-Fw"></a>尊者年始八岁。<a id="a-Fx"></a>名擅四方。<a id="a-Fy"></a>其性淳质其心慈悲。<a id="a-Fz"></a>朽坏结缚成就智慧。<a id="a-G0"></a>与没特伽罗子少而相友。<a id="a-G1"></a>深厌尘俗未有所归。<a id="a-G2"></a>于是与没特伽罗子。<a id="a-G3"></a>于珊阇耶外道所而修习焉。<a id="a-G4"></a>乃相谓曰。<a id="a-G5"></a>斯非究竟之理。<a id="a-G6"></a>未能穷苦际也。<a id="a-G7"></a>各求明导。<a id="a-G8"></a>先尝甘露必同其味。<a id="a-G9"></a>时大阿罗汉马胜。<a id="a-GA"></a>执持应器入城乞食。<a id="a-GB"></a>舍利子见其威仪闲雅。<a id="a-GC"></a>即而问曰。<a id="a-GD"></a>汝师是谁。<a id="a-GE"></a>曰释种太子。<a id="a-GF"></a>厌世出家成等正觉。<a id="a-GG"></a>是我师也。<a id="a-GH"></a>舍利子曰。<a id="a-GI"></a>所说何法可得闻乎。<a id="a-GJ"></a>曰我初受教未达深义。<a id="a-GK"></a>舍利子曰。<a id="a-GL"></a>愿说所闻。<a id="a-GM"></a>马胜乃随宜演说。<a id="a-GN"></a>舍利子闻已即证初果。<a id="a-GO"></a>遂与其徒二百五十人往诣佛所。<a id="a-GP"></a>世尊遥见。<a id="a-GQ"></a>指告众曰。<a id="a-GR"></a>我弟子中智慧第一。<a id="a-GS"></a>至已顶礼愿从佛法。<a id="a-GT"></a>世尊告曰。<a id="a-GU"></a>善来比丘。<a id="a-GV"></a>闻是语时戒品具足。<a id="a-GW"></a>过半月后闻佛为长爪梵志说法。<a id="a-GX"></a>闻余论而感悟。<a id="a-GY"></a>遂证罗汉之果。<a id="a-GZ"></a>其后阿难承佛告寂灭期。<a id="a-Ga"></a>展转相语各怀悲感。<a id="a-Gb"></a>舍利子深增恋仰。<a id="a-Gc"></a>不忍见佛入般涅槃。<a id="a-Gd"></a>遂请世尊先入寂灭。<a id="a-Ge"></a>世尊告曰。<a id="a-Gf"></a>宜知是时。<a id="a-Gg"></a>告谢门人。<a id="a-Gh"></a>至本生里。<a id="a-Gi"></a>侍者沙弥遍告城邑。<a id="a-Gj"></a>未生怨王及其国人。<a id="a-Gk"></a>莫不风驰皆悉云会。<a id="a-Gl"></a>舍利子广为说法。<a id="a-Gm"></a>闻已而去。<a id="a-Gn"></a>于后夜分正意系心入灭尽定。<a id="a-Go"></a>从定起已而寂灭焉。</p>
  <p id="aGp">迦罗臂挐迦邑东南四五里有窣堵波。<a id="a-Gq"></a>是尊者舍利子门人入涅槃处。<a id="a-Gr"></a>或曰。<a id="a-Gs"></a>迦葉波佛在世时。<a id="a-Gt"></a>有三拘胝(拘胝者唐言亿)大阿罗汉。<a id="a-Gu"></a>同于此地无余寂灭。</p>
  <p id="aGv">舍利子门人窣堵波东行三十余里。<a id="a-Gw"></a>至因陀罗势罗窭诃山(唐言帝释窟)。<a id="a-Gx"></a>其山岩谷杳冥花林蓊郁。<a id="a-Gy"></a>岭有两峰岌然特起。<a id="a-Gz"></a>西峰南岩间有大石室。<a id="a-H0"></a>广而不高。<a id="a-H1"></a>昔如来尝于中止。<a id="a-H2"></a>时时天帝释以四十二疑事。<a id="a-H3"></a>画石请问。<a id="a-H4"></a>佛为演释其迹犹在。<a id="a-H5"></a>今作此像拟昔圣仪。<a id="a-H6"></a>入中礼敬者莫不肃然惊惧。<a id="a-H7"></a>山岩上有过去四佛坐及经行遗迹之所。<a id="a-H8"></a>东峰上有伽蓝。<a id="a-H9"></a>闻诸土俗曰。<a id="a-HA"></a>其中僧众或于夜分望见西峰。<a id="a-HB"></a>石室佛像前每有灯炬常为照烛。</p>
  <p id="aHC">因陀罗势罗窭诃山东峰伽蓝前有窣堵波谓亘(许赠反)娑(唐言雁)。<a id="a-HD"></a>昔此伽蓝习玩小乘。<a id="a-HE"></a>小乘渐教也。<a id="a-HF"></a>故开三净之食。<a id="a-HG"></a>而此伽蓝遵而不坠。<a id="a-HH"></a>其后三净求不时获。<a id="a-HI"></a>有比丘经行。<a id="a-HJ"></a>忽见群雁飞翔戏言曰。<a id="a-HK"></a>今日众僧中食不充。<a id="a-HL"></a>摩诃萨埵宜知是时。<a id="a-HM"></a>言声未绝一雁退飞。<a id="a-HN"></a>当其僧前投身自殒。<a id="a-HO"></a>比丘见已具白众僧。<a id="a-HP"></a>闻者悲感咸相谓曰。<a id="a-HQ"></a>如来设法导诱随机。<a id="a-HR"></a>我等守愚遵行渐教。<a id="a-HS"></a>大乘者正理也。<a id="a-HT"></a>宜改先执务从圣旨。<a id="a-HU"></a>此雁垂诫诚为明导。<a id="a-HV"></a>宜旌厚德传记终古。<a id="a-HW"></a>于是建窣堵波式昭遗烈。<a id="a-HX"></a>以彼死雁瘗其下焉。</p>
  <p id="aHY">因陀罗势罗窭诃山东北行百五六十里。<a id="a-HZ"></a>至迦布德迦(唐言鸽)伽蓝。<a id="a-Ha"></a>僧徒二百余人。<a id="a-Hb"></a>学说一切有部。<a id="a-Hc"></a>伽蓝东有窣堵波。<a id="a-Hd"></a>无忧王之所建也。<a id="a-He"></a>昔佛于此为诸大众。<a id="a-Hf"></a>一宿说法。<a id="a-Hg"></a>时有罗者。<a id="a-Hh"></a>于此林中网捕羽族。<a id="a-Hi"></a>一日不获遂作是言。<a id="a-Hj"></a>我惟薄福恒为弊事。<a id="a-Hk"></a>来至佛所扬言唱曰。<a id="a-Hl"></a>今日如来于此说法。<a id="a-Hm"></a>令我网捕都无所得。<a id="a-Hn"></a>妻孥饥饿其计安出。<a id="a-Ho"></a>如来告曰。<a id="a-Hp"></a>汝应蕴火当与汝食。<a id="a-Hq"></a>如来是时化作大鸽。<a id="a-Hr"></a>投火而死。<a id="a-Hs"></a>罗者持归。<a id="a-Ht"></a>妻孥共食。<a id="a-Hu"></a>其后重往佛所。<a id="a-Hv"></a>如来方便摄化。<a id="a-Hw"></a>罗者闻法悔过自新。<a id="a-Hx"></a>舍家修学便证圣果。<a id="a-Hy"></a>因名所建为鸽伽蓝。</p>
  <p id="aHz">迦布德迦伽蓝。<a id="a-I0"></a>南二三里至孤山。<a id="a-I1"></a>其山崇峻树林郁茂。<a id="a-I2"></a>名花清流被崖缘壑。<a id="a-I3"></a>上多精舍灵庙。<a id="a-I4"></a>颇极剞劂之工。<a id="a-I5"></a>正中精舍有观自在菩萨像。<a id="a-I6"></a>躯量虽小威神感肃。<a id="a-I7"></a>手执莲花顶戴佛像。<a id="a-I8"></a>常有数人。<a id="a-I9"></a>断食要心求见菩萨。<a id="a-IA"></a>七日二七日乃至一月。<a id="a-IB"></a>其有感者。<a id="a-IC"></a>见观自在菩萨妙相庄严威光赫奕从像中出慰喻其人。<a id="a-ID"></a>昔南海僧伽罗国王清旦。<a id="a-IE"></a>以镜照面不见其身。<a id="a-IF"></a>乃睹赡部州摩揭陀国多罗林中小山上有此菩萨像。<a id="a-IG"></a>王深感庆图以营求。<a id="a-IH"></a>既至此山寔唯肖似。<a id="a-II"></a>因建精舍兴诸供养。<a id="a-IJ"></a>自后诸王尚想遗风。<a id="a-IK"></a>遂于其侧建立精舍灵庙。<a id="a-IL"></a>香花伎乐供养不绝。<a id="a-IM"></a>孤山观自在菩萨像东南。<a id="a-IN"></a>行四十余里至一伽蓝。<a id="a-IO"></a>僧徒五十余人。<a id="a-IP"></a>并学小乘法教。<a id="a-IQ"></a>伽蓝前有大窣堵波。<a id="a-IR"></a>多有灵异。<a id="a-IS"></a>佛昔于此为梵天王等七日说法。<a id="a-IT"></a>其侧则有过去三佛坐及经行遗迹之所。<a id="a-IU"></a>伽蓝东北行七十余里。<a id="a-IV"></a>殑伽河南至大聚落。<a id="a-IW"></a>人民殷盛。<a id="a-IX"></a>有数天祠并穷雕饰。<a id="a-IY"></a>东南不远有大窣堵波。<a id="a-IZ"></a>佛昔于此一宿说法。<a id="a-Ia"></a>从此东入山林中。<a id="a-Ib"></a>行百余里至落般腻罗聚落。<a id="a-Ic"></a>伽蓝前有大窣堵波。<a id="a-Id"></a>无忧王之所建。<a id="a-Ie"></a>佛昔于此三月说法。<a id="a-If"></a>此北二三里有大池。<a id="a-Ig"></a>周三十余里。<a id="a-Ih"></a>四色莲花四时开发。<a id="a-Ii"></a>从此东入大山林中。<a id="a-Ij"></a>行二百余里至伊烂拏钵伐多国(中印度境)</p>
 </body>
</html>