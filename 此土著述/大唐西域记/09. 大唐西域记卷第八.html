<!doctype html>
<html id="z3IBWgE1Q7" data-ver="1478">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域记卷第八(一国)</h1>
  <p id="a2">摩揭陀国上 。</p>
  <p id="a3">摩揭陀国。<a id="a-4"></a>周五千余里。<a id="a-5"></a>城少居人邑多编户。<a id="a-6"></a>地沃壤滋稼穑。<a id="a-7"></a>有异稻种其粒粗大。<a id="a-8"></a>香味殊越光色特甚。<a id="a-9"></a>彼俗谓之供大人米。<a id="a-A"></a>土地垫湿邑居高原。<a id="a-B"></a>孟夏之后仲秋之前。<a id="a-C"></a>平居流水可以泛舟。<a id="a-D"></a>风俗淳质气序温暑。<a id="a-E"></a>崇重志学遵敬佛法。<a id="a-F"></a>伽蓝五十余所。<a id="a-G"></a>僧徒万有余人。<a id="a-H"></a>并多宗习大乘法教。<a id="a-I"></a>天祠数十。<a id="a-J"></a>异道寔多。</p>
  <p id="aK">殑伽河南有故城。<a id="a-L"></a>周七十余里。<a id="a-M"></a>荒芜虽久基址尚在。<a id="a-N"></a>昔者人寿无量岁时。<a id="a-O"></a>号拘苏摩补罗城(唐言香花宫城)。<a id="a-P"></a>王宫多花故以名焉。<a id="a-Q"></a>逮乎人寿数千岁。<a id="a-R"></a>更名波吒厘子城(旧曰巴连弗邑讹也)</p>
  <p id="aS">初有婆罗门高才博学。<a id="a-T"></a>门人数千传以受业。<a id="a-U"></a>诸学徒相从游观。<a id="a-V"></a>有一书生俳徊怅望。<a id="a-W"></a>同俦谓曰。<a id="a-X"></a>夫何忧乎。<a id="a-Y"></a>曰盛色方刚羁游履影。<a id="a-Z"></a>岁月已积艺业无成。<a id="a-a"></a>顾此为言忧心弥剧。<a id="a-b"></a>于是学徒戏言之曰。<a id="a-c"></a>今将子求娉婚。<a id="a-d"></a>亲乃假立三人为男父母。<a id="a-e"></a>二人为女父母。<a id="a-f"></a>遂坐波吒厘树。<a id="a-g"></a>谓女声树也。<a id="a-h"></a>采时果酌清流。<a id="a-i"></a>陈婚姻之绪。<a id="a-j"></a>请好合之期。<a id="a-k"></a>时假女父攀花枝以授书生曰。<a id="a-l"></a>斯嘉偶也。<a id="a-m"></a>幸无辞焉。<a id="a-n"></a>书生之心欣然自得。<a id="a-o"></a>日暮言归怀恋而止。<a id="a-p"></a>学徒曰。<a id="a-q"></a>前言戏耳幸可同归。<a id="a-r"></a>林中猛兽恐相残害。<a id="a-s"></a>书生遂留往来树侧。<a id="a-t"></a>景夕之后异光烛野。<a id="a-u"></a>管弦清雅帷帐陈列。<a id="a-v"></a>俄见老翁策杖来慰。<a id="a-w"></a>复有一妪携引少女。<a id="a-x"></a>并宾从盈路袨服奏乐。<a id="a-y"></a>翁乃指少女曰。<a id="a-z"></a>此君之弱室也。<a id="a-10"></a>酣歌乐宴经七日焉。<a id="a-11"></a>学徒疑为兽害。<a id="a-12"></a>往而求之。<a id="a-13"></a>乃见独坐树阴若对上客。<a id="a-14"></a>告与同归辞不从命。<a id="a-15"></a>后自入城拜谒亲故。<a id="a-16"></a>说其始末。<a id="a-17"></a>闻者惊骇。<a id="a-18"></a>与诸友人同往林中。<a id="a-19"></a>咸见花树是一大第。<a id="a-1A"></a>僮仆役使驱驰往来。<a id="a-1B"></a>而彼老翁从容接对。<a id="a-1C"></a>陈馔奏乐宾主礼备。<a id="a-1D"></a>诸友还城具告远近。<a id="a-1E"></a>期岁之后生一子男。<a id="a-1F"></a>谓其妻曰。<a id="a-1G"></a>吾今欲归未忍离阻。<a id="a-1H"></a>适复留止栖寄飘露。<a id="a-1I"></a>其妻既闻具以白父翁。<a id="a-1J"></a>谓书生曰。<a id="a-1K"></a>人生行乐讵必故乡。<a id="a-1L"></a>今将筑室宜无异志。<a id="a-1M"></a>于是役使之徒功成不日。<a id="a-1N"></a>香花旧城迁都此邑。<a id="a-1O"></a>由彼子故神为筑城。<a id="a-1P"></a>自尔之后因名波吒厘子城焉。</p>
  <p id="a1Q">王故宫北有石柱。<a id="a-1R"></a>高数十尺。<a id="a-1S"></a>是无忧王作地狱处。<a id="a-1T"></a>释迦如来涅槃之后。<a id="a-1U"></a>第一百年有阿输迦(唐言无忧旧曰阿育讹也)王者。<a id="a-1V"></a>频毗婆罗(唐言影坚。<a id="a-1W"></a>旧曰频婆娑讹也)王之曾孙也。<a id="a-1X"></a>自王舍城迁都波吒厘。<a id="a-1Y"></a>筑外郭周于故城。<a id="a-1Z"></a>年代浸远唯余故基。<a id="a-1a"></a>伽蓝天祠及窣堵波。<a id="a-1b"></a>余址数百存者二三。<a id="a-1c"></a>唯故宫北临殑伽河。<a id="a-1d"></a>小城中有千余家。</p>
  <p id="a1e">初无忧王嗣位之后。<a id="a-1f"></a>举措苛暴。<a id="a-1g"></a>乃立地狱。<a id="a-1h"></a>作害生灵。<a id="a-1i"></a>周垣峻峙隅楼特起。<a id="a-1j"></a>猛焰洪炉铦锋利刃。<a id="a-1k"></a>备诸苦具拟像幽涂。<a id="a-1l"></a>招募凶人立为狱主。<a id="a-1m"></a>初以国中犯法罪人。<a id="a-1n"></a>无挍轻重总入涂炭。<a id="a-1o"></a>后以行经狱次擒以诛戮。<a id="a-1p"></a>至者皆死。<a id="a-1q"></a>遂灭口焉。<a id="a-1r"></a>时有沙门初入法众。<a id="a-1s"></a>巡里乞食遇至狱门狱吏凶人擒欲残害。<a id="a-1t"></a>沙门惶怖请得礼忏。<a id="a-1u"></a>俄见一人缚来入狱。<a id="a-1v"></a>斩截手足磔裂形骸。<a id="a-1w"></a>俯仰之间支体糜散。<a id="a-1x"></a>沙门见已深增悲悼。<a id="a-1y"></a>成无常观证无学果。<a id="a-1z"></a>狱卒曰。<a id="a-20"></a>可以死矣。<a id="a-21"></a>沙门既证圣果。<a id="a-22"></a>心夷生死。<a id="a-23"></a>虽入镬汤若在清池。<a id="a-24"></a>有大莲花而为之座。<a id="a-25"></a>狱主惊骇驰使白王。<a id="a-26"></a>王遂躬观深赞灵祐。<a id="a-27"></a>狱主曰。<a id="a-28"></a>大王当死。<a id="a-29"></a>王曰何。<a id="a-2A"></a>对曰。<a id="a-2B"></a>王先垂命令监刑狱。<a id="a-2C"></a>凡至狱垣皆从杀害。<a id="a-2D"></a>不云王入而独免死。<a id="a-2E"></a>王曰。<a id="a-2F"></a>法已一定理无再变。<a id="a-2G"></a>我先垂令岂除汝身。<a id="a-2H"></a>汝久滥生我之咎也。<a id="a-2I"></a>即命狱卒投之洪炉。<a id="a-2J"></a>狱主既死王乃得出。<a id="a-2K"></a>于是颓墙堙堑废狱宽刑。</p>
  <p id="a2L">地狱南不远有窣堵波。<a id="a-2M"></a>基址倾陷。<a id="a-2N"></a>唯余覆钵之势。<a id="a-2O"></a>宝为厕饰石作栏槛。<a id="a-2P"></a>即八万四千之一也。<a id="a-2Q"></a>无忧王以人功建于宫焉。<a id="a-2R"></a>中有如来舍利一斗。<a id="a-2S"></a>灵鉴间起神光时烛。<a id="a-2T"></a>无忧王废狱之后。<a id="a-2U"></a>遇近护大阿罗汉。<a id="a-2V"></a>方便善诱随机导化。<a id="a-2W"></a>王谓罗汉曰。<a id="a-2X"></a>幸以宿福位据人尊。<a id="a-2Y"></a>慨兹障累不遭佛化。<a id="a-2Z"></a>今者如来遗身舍利。<a id="a-2a"></a>欲重修建诸窣堵波。<a id="a-2b"></a>罗汉曰。<a id="a-2c"></a>大王以福德力役使百灵。<a id="a-2d"></a>以弘誓心匡护三宝。<a id="a-2e"></a>是所愿也。<a id="a-2f"></a>今其时矣。<a id="a-2g"></a>因为广说献土之因。<a id="a-2h"></a>如来悬记兴建之功。<a id="a-2i"></a>无忧王闻以庆悦。<a id="a-2j"></a>召集鬼神而令之曰。<a id="a-2k"></a>法王导利含灵有庆。<a id="a-2l"></a>我资宿善尊极人中。<a id="a-2m"></a>如来遗身重修供养。<a id="a-2n"></a>今尔鬼神戮力同心。<a id="a-2o"></a>境极赡部户满拘胝。<a id="a-2p"></a>以佛舍利起窣堵波。<a id="a-2q"></a>心发于我功成于汝。<a id="a-2r"></a>胜福之利非欲独有。<a id="a-2s"></a>宜各营构待后告命。<a id="a-2t"></a>鬼神受旨在所兴功。<a id="a-2u"></a>功既成已咸来请命。<a id="a-2v"></a>无忧王既开八国所建诸窣堵波。<a id="a-2w"></a>分其舍利付鬼神已。<a id="a-2x"></a>谓罗汉曰。<a id="a-2y"></a>我心所欲诸处同时藏下舍利。<a id="a-2z"></a>心虽此冀事未从欲。<a id="a-30"></a>罗汉曰。<a id="a-31"></a>王命神鬼至所期日。<a id="a-32"></a>日有隐蔽其状如手。<a id="a-33"></a>此时也宜下舍利。<a id="a-34"></a>王承此旨宣告鬼神。<a id="a-35"></a>逮乎期日无忧王观候光景。<a id="a-36"></a>日正中时。<a id="a-37"></a>罗汉以神通力申手蔽日。<a id="a-38"></a>营建之所咸皆瞻仰。<a id="a-39"></a>同于此时功绩咸毕。</p>
  <p id="a3A">窣堵波侧不远精舍中有大石。<a id="a-3B"></a>如来所履变迹犹存。<a id="a-3C"></a>其长尺有八寸。<a id="a-3D"></a>广余六寸矣。<a id="a-3E"></a>两迹俱有轮相。<a id="a-3F"></a>十指念带花文。<a id="a-3G"></a>鱼形映起光明时照。<a id="a-3H"></a>昔者如来将取寂灭。<a id="a-3I"></a>北趣拘尸那城。<a id="a-3J"></a>南顾摩揭陀国。<a id="a-3K"></a>蹈此石上告阿难曰。<a id="a-3L"></a>吾今最后留此足迹。<a id="a-3M"></a>将入寂灭顾摩揭陀也。<a id="a-3N"></a>百岁之后有无忧王。<a id="a-3O"></a>命世君临建都此地。<a id="a-3P"></a>匡护三宝役使百神。<a id="a-3Q"></a>及无忧王之嗣位也。<a id="a-3R"></a>迁都筑邑掩周迹石。<a id="a-3S"></a>既近宫城恒亲供养。<a id="a-3T"></a>后诸国王竞欲举归石虽不大众莫能转。<a id="a-3U"></a>近者设赏迦王毁坏佛法。<a id="a-3V"></a>遂即石所欲灭圣迹。<a id="a-3W"></a>凿已还平文彩如故。<a id="a-3X"></a>于是捐弃殑伽河流寻复本处。<a id="a-3Y"></a>其侧窣堵波。<a id="a-3Z"></a>即过去四佛坐及经行遗迹之所。</p>
  <p id="a3a">佛迹精舍侧不远有大石柱。<a id="a-3b"></a>高三十余尺。<a id="a-3c"></a>书记残缺其大略曰。<a id="a-3d"></a>无忧王信根贞固。<a id="a-3e"></a>三以赡部洲施佛法僧。<a id="a-3f"></a>三以诸珍宝重自酬赎。<a id="a-3g"></a>其辞云。<a id="a-3h"></a>大略斯在。</p>
  <p id="a3i">故宫北有大石室。<a id="a-3j"></a>外若崇山。<a id="a-3k"></a>内广数丈。<a id="a-3l"></a>是无忧王为出家弟。<a id="a-3m"></a>役使神鬼之所建也。<a id="a-3n"></a>初无忧王有同母弟名摩醯因陀罗(唐言大帝)。<a id="a-3o"></a>生自贵族服僣王制。<a id="a-3p"></a>奢侈纵暴众庶怀怨。<a id="a-3q"></a>国辅老臣进谏王曰。<a id="a-3r"></a>骄弟作威亦已太甚。<a id="a-3s"></a>夫政平则国治。<a id="a-3t"></a>人和则主安。<a id="a-3u"></a>古之则训由来久矣。<a id="a-3v"></a>愿存国典收付执法。<a id="a-3w"></a>无忧王泣谓弟曰。<a id="a-3x"></a>吾承基绪覆焘生灵。<a id="a-3y"></a>况尔同胞岂忘惠爱。<a id="a-3z"></a>不先匡导已陷刑法。<a id="a-40"></a>上惧先灵下迫众议。<a id="a-41"></a>摩醯因陀罗稽首谢曰。<a id="a-42"></a>不自谨行。<a id="a-43"></a>敢干国宪。<a id="a-44"></a>愿赐再生更宽七日。<a id="a-45"></a>于是置诸幽室严加守卫。<a id="a-46"></a>珍羞上馔进奉无亏。<a id="a-47"></a>守者唱曰。<a id="a-48"></a>已过一日余有六日。<a id="a-49"></a>至第六日已既深忧惧。<a id="a-4A"></a>更励身心便获果证。<a id="a-4B"></a>升虚空示神迹。<a id="a-4C"></a>寻出尘俗远栖岩谷。<a id="a-4D"></a>无忧王躬往谓曰。<a id="a-4E"></a>昔拘国制欲致严刑。<a id="a-4F"></a>岂意清升取证圣果。<a id="a-4G"></a>既无滞累可以还国。<a id="a-4H"></a>弟曰。<a id="a-4I"></a>昔羁爱网心驰声色。<a id="a-4J"></a>今出危城志悦山谷。<a id="a-4K"></a>愿弃人间长从丘壑。<a id="a-4L"></a>王曰。<a id="a-4M"></a>欲静心虑岂必幽岩。<a id="a-4N"></a>吾从尔志当为崇树。<a id="a-4O"></a>遂召命鬼神而告之曰。<a id="a-4P"></a>吾于后日广备珍羞。<a id="a-4Q"></a>尔曹相率来集我会。<a id="a-4R"></a>各持大石自为床座。<a id="a-4S"></a>诸神受命至期毕萃。<a id="a-4T"></a>众会既已王告神曰。<a id="a-4U"></a>石座从横宜自积聚。<a id="a-4V"></a>因功不劳垒为虚室。<a id="a-4W"></a>诸神受命不日而成。<a id="a-4X"></a>无忧王躬往迎请止此山庐。</p>
  <p id="a4Y">故宫北地狱南有大石槽。<a id="a-4Z"></a>是无忧王匠役神功作为此器。<a id="a-4a"></a>饭僧之时以储食也。</p>
  <p id="a4b">故宫西南有小石山。<a id="a-4c"></a>周岩谷间数十石室。<a id="a-4d"></a>无忧王为近护等诸阿罗汉。<a id="a-4e"></a>役使鬼神之所建立。<a id="a-4f"></a>傍有故台余基积石。<a id="a-4g"></a>池沼涟漪清澜澄鉴。<a id="a-4h"></a>邻国远人谓之圣水。<a id="a-4i"></a>若有饮濯罪垢消灭。</p>
  <p id="a4j">山西南有五窣堵波。<a id="a-4k"></a>崇基已陷余址尚高。<a id="a-4l"></a>远而望之郁若山阜。<a id="a-4m"></a>面各数百步。<a id="a-4n"></a>后人于上重更修建小窣堵波。<a id="a-4o"></a>印度记曰。<a id="a-4p"></a>昔无忧王建八万四千窣堵波已。<a id="a-4q"></a>尚余五斗舍利。<a id="a-4r"></a>故别崇建五窣堵波。<a id="a-4s"></a>制奇诸处。<a id="a-4t"></a>灵异间起以表如来五分法身。<a id="a-4u"></a>薄信之徒窃相评议云。<a id="a-4v"></a>是昔者难陀王建此藏以储七宝。<a id="a-4w"></a>其后有王不甚淳信。<a id="a-4x"></a>闻先疑议肆其贪求。<a id="a-4y"></a>兴动军师躬临发掘。<a id="a-4z"></a>地震山倾云昏日翳。<a id="a-50"></a>窣堵波中大声雷震。<a id="a-51"></a>士卒僵仆象马惊奔。<a id="a-52"></a>自兹已降无敢觊觎。<a id="a-53"></a>或曰。<a id="a-54"></a>众议虽多未为确论。<a id="a-55"></a>循古所记信得其实。</p>
  <p id="a56">故城东南有屈(居勿反)吒阿滥摩(唐言鸡园)僧伽蓝。<a id="a-57"></a>无忧王之所建焉。<a id="a-58"></a>无忧王初信佛法也。<a id="a-59"></a>式遵崇建修殖善种。<a id="a-5A"></a>召集千僧凡圣两众。<a id="a-5B"></a>四事供养什物周给。<a id="a-5C"></a>颓毁已久基址尚在。</p>
  <p id="a5D">伽蓝侧有大窣堵波。<a id="a-5E"></a>名阿摩落伽者。<a id="a-5F"></a>印度药果之名也。<a id="a-5G"></a>无忧王构疾弥留。<a id="a-5H"></a>知命不济。<a id="a-5I"></a>欲舍珍宝崇树福田。<a id="a-5J"></a>权臣执政诫勿从欲。<a id="a-5K"></a>其后因食留阿摩落果。<a id="a-5L"></a>玩之半烂握果长息。<a id="a-5M"></a>问诸臣曰。<a id="a-5N"></a>赡部洲主今是何人。<a id="a-5O"></a>诸臣对曰。<a id="a-5P"></a>唯独大王。<a id="a-5Q"></a>王曰。<a id="a-5R"></a>不然。<a id="a-5S"></a>我今非主。<a id="a-5T"></a>唯此半果而得自在。<a id="a-5U"></a>嗟乎。<a id="a-5V"></a>世间富贵危甚风烛。<a id="a-5W"></a>位据区宇名高称谓。<a id="a-5X"></a>临终匮乏见逼强臣。<a id="a-5Y"></a>天下非己半果斯在。<a id="a-5Z"></a>乃命侍臣而告之曰。<a id="a-5a"></a>持此半果诣彼鸡园施诸众僧。<a id="a-5b"></a>作如是说。<a id="a-5c"></a>昔一赡部洲主。<a id="a-5d"></a>今半阿摩落王。<a id="a-5e"></a>稽首大德僧前。<a id="a-5f"></a>愿受最后之施。<a id="a-5g"></a>凡诸所有皆已丧失。<a id="a-5h"></a>唯斯半果得少自在。<a id="a-5i"></a>哀愍贫乏增长福种。<a id="a-5j"></a>僧中上座作如是言。<a id="a-5k"></a>无忧大王。<a id="a-5l"></a>宿期弘济。<a id="a-5m"></a>疟疾在躬。<a id="a-5n"></a>奸臣擅命。<a id="a-5o"></a>积宝非己。<a id="a-5p"></a>半果为施。<a id="a-5q"></a>承王来命普施众僧。<a id="a-5r"></a>即召典事羹中总煮。<a id="a-5s"></a>收其果核起窣堵波。<a id="a-5t"></a>既荷厚恩遂旌顾命。</p>
  <p id="a5u">阿摩落伽窣堵波西北故伽蓝中有窣堵波谓建揵稚声。</p>
  <p id="a5v">初此城内伽蓝百数僧徒肃穆。<a id="a-5w"></a>学业清高。<a id="a-5x"></a>外道学人销声缄口。<a id="a-5y"></a>其后僧徒相次徂落。<a id="a-5z"></a>而诸后进莫继前修。<a id="a-60"></a>外道师资傅训成艺于是。<a id="a-61"></a>命俦召侣千计万数。<a id="a-62"></a>来集僧坊扬言唱曰。<a id="a-63"></a>夫击揵稚招集学人。<a id="a-64"></a>群愚同止谬有扣击。<a id="a-65"></a>遂白王。<a id="a-66"></a>请挍优劣。<a id="a-67"></a>外道诸师高才达学。<a id="a-68"></a>僧徒虽众辞论肤浅。<a id="a-69"></a>外道曰。<a id="a-6A"></a>我论胜。<a id="a-6B"></a>自今已后。<a id="a-6C"></a>诸僧伽蓝不得击揵稚以集众也。<a id="a-6D"></a>王允其请依先论制。<a id="a-6E"></a>僧徒受耻忍诟而退。<a id="a-6F"></a>十二年间不击揵稚。<a id="a-6G"></a>时南印度那伽阏剌树那菩萨(唐言龙猛旧译曰龙树非也)。<a id="a-6H"></a>幼传雅誉长擅高名。<a id="a-6I"></a>舍离欲爱出家修学。<a id="a-6J"></a>深究妙理位登初地。<a id="a-6K"></a>有大弟子提婆者。<a id="a-6L"></a>智慧明敏机神警悟。<a id="a-6M"></a>白其师曰。<a id="a-6N"></a>波吒厘城诸学人等辞屈外道不击揵稚。<a id="a-6O"></a>日月骤移十二年矣。<a id="a-6P"></a>敢欲摧邪见山然正法炬。<a id="a-6Q"></a>龙猛曰。<a id="a-6R"></a>波吒厘城外道博学。<a id="a-6S"></a>尔非其俦吾今行矣。<a id="a-6T"></a>提婆曰。<a id="a-6U"></a>欲摧腐草讵必倾山。<a id="a-6V"></a>敢承指诲黜诸异学。<a id="a-6W"></a>大师立外道义。<a id="a-6X"></a>而我随文破析详其优劣然后图行。<a id="a-6Y"></a>龙猛乃扶立外义。<a id="a-6Z"></a>提婆随破其理。<a id="a-6a"></a>七日之后龙猛失宗。<a id="a-6b"></a>已而叹曰。<a id="a-6c"></a>谬辞易失邪义难扶。<a id="a-6d"></a>尔其行矣摧彼必矣。<a id="a-6e"></a>提婆菩萨夙擅高名。<a id="a-6f"></a>波吒厘城外道之闻也。<a id="a-6g"></a>即相召集。<a id="a-6h"></a>驰白王曰。<a id="a-6i"></a>大王。<a id="a-6j"></a>昔纡听览制诸沙门不击揵稚。<a id="a-6k"></a>愿垂告命令诸门候。<a id="a-6l"></a>邻境异僧勿使入城。<a id="a-6m"></a>恐相党援轻改先制。<a id="a-6n"></a>王允其言严加伺候。<a id="a-6o"></a>提婆既至不得入城。<a id="a-6p"></a>闻其制令便易衣服。<a id="a-6q"></a>叠僧加胝置草束中。<a id="a-6r"></a>褰裳疾驱负戴而入。<a id="a-6s"></a>既至城中弃草披衣。<a id="a-6t"></a>至此伽蓝欲求止息。<a id="a-6u"></a>知人既寡莫有相舍。<a id="a-6v"></a>遂宿揵稚台上。<a id="a-6w"></a>于晨朝时便大振击。<a id="a-6x"></a>众闻伺察乃客游比丘。<a id="a-6y"></a>诸僧伽蓝传声响应。<a id="a-6z"></a>王闻究问莫得其先至此伽蓝咸推提婆。<a id="a-70"></a>提婆曰。<a id="a-71"></a>夫揵稚者击以集众。<a id="a-72"></a>有而不用悬之何为。<a id="a-73"></a>王人报曰。<a id="a-74"></a>先时僧众论议堕负。<a id="a-75"></a>制之不击已十二年。<a id="a-76"></a>提婆曰。<a id="a-77"></a>有是乎。<a id="a-78"></a>吾于今日。<a id="a-79"></a>重声法鼓。<a id="a-7A"></a>使报王曰。<a id="a-7B"></a>有异沙门欲雪前耻。<a id="a-7C"></a>王乃召集学人而定制曰。<a id="a-7D"></a>论失本宗杀身以谢。<a id="a-7E"></a>于是外道竞陈旗鼓諠谈异义各曜辞锋。<a id="a-7F"></a>提婆菩萨既升论座。<a id="a-7G"></a>听其先说随义析破。<a id="a-7H"></a>曾不浃辰摧诸异道。<a id="a-7I"></a>国王大臣莫不庆悦。<a id="a-7J"></a>建此灵基以旌至德。</p>
  <p id="a7K">建击揵稚窣堵波北有故基。<a id="a-7L"></a>昔鬼辩婆罗门所居处也。</p>
  <p id="a7M">初此城中有婆罗门。<a id="a-7N"></a>葺宇荒薮不交世路。<a id="a-7O"></a>祠鬼求福魍魉相依。<a id="a-7P"></a>高论剧谈雅辞响应。<a id="a-7Q"></a>人或激难垂帷以对。<a id="a-7R"></a>旧学高才无出其右。<a id="a-7S"></a>士庶翕然仰之犹圣。<a id="a-7T"></a>有阿湿缚窭沙(唐言马鸣)菩萨者。<a id="a-7U"></a>智周万物道播三乘。<a id="a-7V"></a>每谓人曰。<a id="a-7W"></a>此婆罗门。<a id="a-7X"></a>学不师受艺无稽古。<a id="a-7Y"></a>屏居幽寂独擅高名。<a id="a-7Z"></a>将非神鬼相依妖魅所附。<a id="a-7a"></a>何能若是者乎。<a id="a-7b"></a>夫辩资鬼授言不对人。<a id="a-7c"></a>辞说一闻莫能再述。<a id="a-7d"></a>吾今往彼观其举措。<a id="a-7e"></a>遂即其庐而谓之曰。<a id="a-7f"></a>仰钦盛德为日已久。<a id="a-7g"></a>幸愿褰帷敢申宿志。<a id="a-7h"></a>而婆罗门居然简傲。<a id="a-7i"></a>垂帷以对终不面谈。<a id="a-7j"></a>马鸣心知鬼魅情甚自负。<a id="a-7k"></a>辞毕而退谓诸人曰。<a id="a-7l"></a>吾已知矣。<a id="a-7m"></a>摧彼必矣。<a id="a-7n"></a>寻往白王。<a id="a-7o"></a>唯愿垂许与彼居士较论剧谈。<a id="a-7p"></a>王闻骇曰。<a id="a-7q"></a>斯何人哉。<a id="a-7r"></a>若不证三明具六通。<a id="a-7s"></a>何能与彼论乎。<a id="a-7t"></a>命驾躬临详鉴辩论。<a id="a-7u"></a>是时马鸣论三藏微言。<a id="a-7v"></a>述五明大义。<a id="a-7w"></a>妙辩纵横高论清远。<a id="a-7x"></a>而婆罗门既述辞已。<a id="a-7y"></a>马鸣重曰。<a id="a-7z"></a>失吾旨矣。<a id="a-80"></a>宜重述之。<a id="a-81"></a>时婆罗门默然杜口。<a id="a-82"></a>马鸣叱曰。<a id="a-83"></a>何不释难。<a id="a-84"></a>所事鬼魅宜速授辞。<a id="a-85"></a>疾褰其帷视占其怪。<a id="a-86"></a>婆罗门惶遽而曰。<a id="a-87"></a>止止。<a id="a-88"></a>马鸣退而言曰。<a id="a-89"></a>此子今晨声问失坠虚名非久。<a id="a-8A"></a>斯之谓也。<a id="a-8B"></a>王曰。<a id="a-8C"></a>非夫盛德谁鉴左道。<a id="a-8D"></a>知人之哲绝后光前。<a id="a-8E"></a>国有常典宜旌茂实。</p>
  <p id="a8F">城西南隅二百余里有伽蓝余迹。<a id="a-8G"></a>其傍有窣堵波。<a id="a-8H"></a>神光时烛灵瑞间发。<a id="a-8I"></a>近远众庶莫不祈请。<a id="a-8J"></a>是过去四佛坐及经行遗迹之所。</p>
  <p id="a8K">故伽蓝西南行百余里。<a id="a-8L"></a>至鞮罗释迦伽蓝。<a id="a-8M"></a>庭宇四院观阁三层。<a id="a-8N"></a>崇台累仞重门洞启。<a id="a-8O"></a>频毗娑罗王末孙之所建也。<a id="a-8P"></a>旌召高才广延俊德。<a id="a-8Q"></a>异域学人远方髦彦。<a id="a-8R"></a>同类相趋肩随戾止。<a id="a-8S"></a>僧徒千数并学大乘。<a id="a-8T"></a>中门当涂有三精舍。<a id="a-8U"></a>上置轮相铃铎虚悬。<a id="a-8V"></a>下建层基轩槛周列。<a id="a-8W"></a>户牖栋梁壖垣阶陛。<a id="a-8X"></a>金铜隐起厕间庄严。<a id="a-8Y"></a>中精舍佛立像。<a id="a-8Z"></a>高三丈。<a id="a-8a"></a>左多罗菩萨像。<a id="a-8b"></a>右观自在菩萨像。<a id="a-8c"></a>凡斯三像。<a id="a-8d"></a>鋀石铸成。<a id="a-8e"></a>威神肃然冥鉴远矣。<a id="a-8f"></a>精舍中各有舍利一升。<a id="a-8g"></a>灵光或照奇瑞间起。</p>
  <p id="a8h">鞮罗释迦伽蓝西南九十余里至大山。<a id="a-8i"></a>云石幽蔚灵仙攸舍。<a id="a-8j"></a>毒蛇暴龙窟穴其薮。<a id="a-8k"></a>猛兽鸷鸟栖伏其林。<a id="a-8l"></a>山顶有大盘石。<a id="a-8m"></a>上建窣堵波。<a id="a-8n"></a>其高十余尺是佛入定处也。<a id="a-8o"></a>昔者如来降神止此。<a id="a-8p"></a>坐斯磐石入灭尽定。<a id="a-8q"></a>时经宿焉。<a id="a-8r"></a>诸天灵圣供养如来。<a id="a-8s"></a>鼓天乐雨天花。<a id="a-8t"></a>如来出定。<a id="a-8u"></a>诸天感慕。<a id="a-8v"></a>以宝金银起窣堵波。<a id="a-8w"></a>去圣逾邈宝变为石。<a id="a-8x"></a>自古迄今人未有至。<a id="a-8y"></a>遥望高山乃见异类。<a id="a-8z"></a>长蛇猛兽群从右旋。<a id="a-90"></a>天仙灵圣肩随赞礼。</p>
  <p id="a91">山东冈有窣堵波。<a id="a-92"></a>在昔如来伫观摩揭陀国所履之处也。</p>
  <p id="a93">山西北三十余里山阿有伽蓝。<a id="a-94"></a>负岭崇基疏崖峙阁。<a id="a-95"></a>僧徒五十余人并习大乘法教。<a id="a-96"></a>瞿那末底(唐言德慧)菩萨伏外道之处。</p>
  <p id="a97">初此山中有外道摩沓婆者。<a id="a-98"></a>祖僧佉之法而习道焉。<a id="a-99"></a>学穷内外言极空有。<a id="a-9A"></a>名高前列德重当时。<a id="a-9B"></a>君王珍敬谓之国宝。<a id="a-9C"></a>臣庶宗仰咸曰家师。<a id="a-9D"></a>邻国学人承风仰德。<a id="a-9E"></a>俦之先进诚博达也。<a id="a-9F"></a>食邑二城环居封建。<a id="a-9G"></a>时南印度德慧菩萨。<a id="a-9H"></a>幼而敏达早擅精微。<a id="a-9I"></a>学通三藏理穷四谛。<a id="a-9J"></a>闻摩沓婆论极幽微有怀挫锐。<a id="a-9K"></a>命一门人裁书谓曰。<a id="a-9L"></a>敬问摩沓婆善安乐也。<a id="a-9M"></a>宜忘劳弊精习旧学。<a id="a-9N"></a>三年之后摧汝嘉声。<a id="a-9O"></a>如是第二第三年中。<a id="a-9P"></a>每发使报及将发迹。<a id="a-9Q"></a>重裁书曰。<a id="a-9R"></a>年期已极学业何如。<a id="a-9S"></a>吾今至矣。<a id="a-9T"></a>汝宜知之。<a id="a-9U"></a>摩沓婆甚怀惶惧。<a id="a-9V"></a>诫诸门人及以邑户。<a id="a-9W"></a>自今之后不得居止沙门异道。<a id="a-9X"></a>递相宣告勿有犯违。<a id="a-9Y"></a>时德慧菩萨杖锡而来。<a id="a-9Z"></a>至摩沓婆邑。<a id="a-9a"></a>人守约莫有相舍。<a id="a-9b"></a>诸婆罗门更詈之曰。<a id="a-9c"></a>断发殊服何异人乎。<a id="a-9d"></a>宜时速去勿此止也。<a id="a-9e"></a>德慧菩萨欲摧异道。<a id="a-9f"></a>冀宿其邑。<a id="a-9g"></a>因以慈心卑辞谢曰。<a id="a-9h"></a>尔曹世谛之净行。<a id="a-9i"></a>我又胜义谛之净行。<a id="a-9j"></a>净行既同何为见拒。<a id="a-9k"></a>婆罗门因不与言。<a id="a-9l"></a>但事驱逐。<a id="a-9m"></a>逐出邑外。<a id="a-9n"></a>入大林中。<a id="a-9o"></a>林中猛兽群行为暴。<a id="a-9p"></a>有净信者恐为兽害。<a id="a-9q"></a>乃束蕴持仗谓菩萨曰。<a id="a-9r"></a>南印度有德慧菩萨者远传声问欲来论议。<a id="a-9s"></a>故此邑主惧坠嘉声。<a id="a-9t"></a>重垂严制勿止沙门。<a id="a-9u"></a>恐为物害故来相援。<a id="a-9v"></a>行矣自安勿有他虑。<a id="a-9w"></a>德慧曰。<a id="a-9x"></a>良告净信。<a id="a-9y"></a>德慧者我是也。<a id="a-9z"></a>净信闻已更深恭敬。<a id="a-A0"></a>谓德慧曰。<a id="a-A1"></a>诚如所告宜可速行。<a id="a-A2"></a>即出深林止息空泽。<a id="a-A3"></a>净信纵火持弓。<a id="a-A4"></a>周旋左右。<a id="a-A5"></a>夜分已尽。<a id="a-A6"></a>谓德慧曰可以行矣。<a id="a-A7"></a>恐人知闻来相图害。<a id="a-A8"></a>德慧谢曰。<a id="a-A9"></a>不敢忘德。<a id="a-AA"></a>于是遂行至王宫。<a id="a-AB"></a>谓门者曰。<a id="a-AC"></a>今有沙门自远而至。<a id="a-AD"></a>愿王垂许与摩沓婆论。<a id="a-AE"></a>王闻惊曰。<a id="a-AF"></a>此妄人耳。<a id="a-AG"></a>即命使臣往摩沓婆所。<a id="a-AH"></a>宣王旨曰。<a id="a-AI"></a>有异沙门来求谈论。<a id="a-AJ"></a>今已莹洒论场宣告远近。<a id="a-AK"></a>伫望来仪愿垂降趾。<a id="a-AL"></a>摩沓婆问王使曰。<a id="a-AM"></a>岂非南印度德慧论师乎。<a id="a-AN"></a>曰然。<a id="a-AO"></a>摩沓婆闻心甚不悦。<a id="a-AP"></a>事难辞免遂至论场。<a id="a-AQ"></a>国王大臣士庶豪族。<a id="a-AR"></a>咸皆集会欲听高谈。<a id="a-AS"></a>德慧先立宗义洎乎景落。<a id="a-AT"></a>摩沓婆辞以年衰智惛捷对。<a id="a-AU"></a>请归静思方酬来难。<a id="a-AV"></a>每事言归。<a id="a-AW"></a>及旦升座竟无异论。<a id="a-AX"></a>至第六日欧血而死。<a id="a-AY"></a>其将终也顾命妻曰。<a id="a-AZ"></a>尔有高才无忘所耻。<a id="a-Aa"></a>摩沓婆死匿不发丧。<a id="a-Ab"></a>更服鲜绮来至论会。<a id="a-Ac"></a>众咸諠哗更相谓曰。<a id="a-Ad"></a>摩沓婆自负才高耻对德慧。<a id="a-Ae"></a>故遣妇来优劣明矣。<a id="a-Af"></a>德慧菩萨谓其妻曰。<a id="a-Ag"></a>能制汝者我已制之。<a id="a-Ah"></a>摩沓婆妻知难而退。<a id="a-Ai"></a>王曰。<a id="a-Aj"></a>何言之密彼便默然。<a id="a-Ak"></a>德慧曰。<a id="a-Al"></a>惜哉摩沓婆死矣。<a id="a-Am"></a>其妻欲来与我论耳。<a id="a-An"></a>王曰。<a id="a-Ao"></a>何以知之。<a id="a-Ap"></a>愿垂指告。<a id="a-Aq"></a>德慧曰。<a id="a-Ar"></a>其妻之来也。<a id="a-As"></a>面有死丧之色。<a id="a-At"></a>言含哀怨之声。<a id="a-Au"></a>以故知之。<a id="a-Av"></a>沓婆死矣。<a id="a-Aw"></a>能制汝者谓其夫也。<a id="a-Ax"></a>王命使往观果如所议。<a id="a-Ay"></a>王乃谢曰。<a id="a-Az"></a>佛法玄妙英贤继轨。<a id="a-B0"></a>无为守道含识沾化。<a id="a-B1"></a>依先国典褒德有常。<a id="a-B2"></a>德慧曰。<a id="a-B3"></a>苟以愚昧体道居贞存正足。<a id="a-B4"></a>论济物将弘汲引。<a id="a-B5"></a>先摧傲慢方便摄化。<a id="a-B6"></a>今其时矣。<a id="a-B7"></a>唯愿大王。<a id="a-B8"></a>以摩沓婆邑户子孙千代常充僧伽蓝人。<a id="a-B9"></a>则垂诫来叶流美无穷。<a id="a-BA"></a>唯彼净信见匡护者。<a id="a-BB"></a>福延于世食用同僧。<a id="a-BC"></a>以劝清信以褒厚德。<a id="a-BD"></a>于是建此伽蓝式旌胜迹。</p>
  <p id="aBE">初摩沓婆论败之后。<a id="a-BF"></a>十数净行逃难邻国。<a id="a-BG"></a>告诸外道耻辱之事。<a id="a-BH"></a>招募英俊来雪前耻。<a id="a-BI"></a>王既珍敬德慧。<a id="a-BJ"></a>躬往请曰。<a id="a-BK"></a>今诸外道不自量力。<a id="a-BL"></a>结党连群敢声论鼓。<a id="a-BM"></a>唯愿大师摧诸异道。<a id="a-BN"></a>德慧曰。<a id="a-BO"></a>宜集论者。<a id="a-BP"></a>于是外道学人欣然相慰。<a id="a-BQ"></a>我曹今日胜其必矣。<a id="a-BR"></a>时诸外道阐扬义理。<a id="a-BS"></a>德慧菩萨曰。<a id="a-BT"></a>今诸外道逃难远游。<a id="a-BU"></a>如王先制皆是贱人。<a id="a-BV"></a>我今如何与彼对论。<a id="a-BW"></a>德慧有负座竖。<a id="a-BX"></a>素闻余论颇闲微旨。<a id="a-BY"></a>待立于侧听诸高谈。<a id="a-BZ"></a>德慧拊其座而言曰。<a id="a-Ba"></a>床汝可论。<a id="a-Bb"></a>众咸惊骇异其所命。<a id="a-Bc"></a>时负座竖便即发难。<a id="a-Bd"></a>深义泉涌清辩响应。<a id="a-Be"></a>三复之后外道失宗。<a id="a-Bf"></a>重挫其锐再折其翮。<a id="a-Bg"></a>自伏论已来立为伽蓝邑户。</p>
  <p id="aBh">德慧伽蓝西南二十余里至孤山。<a id="a-Bi"></a>有伽蓝。<a id="a-Bj"></a>尸罗跋陀罗(唐言戒贤)论师。<a id="a-Bk"></a>论义得胜舍邑建焉。<a id="a-Bl"></a>竦一危峰如窣堵波。<a id="a-Bm"></a>置佛舍利。</p>
  <p id="aBn">论师三摩呾吒国之王族。<a id="a-Bo"></a>婆罗门之种也。<a id="a-Bp"></a>少好学有风操。<a id="a-Bq"></a>游诸印度询求明哲。<a id="a-Br"></a>至此国那烂陀僧伽蓝遇护法菩萨。<a id="a-Bs"></a>闻法信悟请服染衣。<a id="a-Bt"></a>咨以究竟之致。<a id="a-Bu"></a>问以解脱之路。<a id="a-Bv"></a>既穷至理亦究微言。<a id="a-Bw"></a>名擅当时声高异域。<a id="a-Bx"></a>南印度有外道。<a id="a-By"></a>探赜索隐穷幽洞微。<a id="a-Bz"></a>闻护法高名。<a id="a-C0"></a>起我慢深嫉。<a id="a-C1"></a>不阻山川击鼓求论。<a id="a-C2"></a>曰我南印度之人也。<a id="a-C3"></a>承王国内有大论师。<a id="a-C4"></a>我虽不敏愿与详议。<a id="a-C5"></a>王曰。<a id="a-C6"></a>有之。<a id="a-C7"></a>诚如议也。<a id="a-C8"></a>乃命使臣请护法曰。<a id="a-C9"></a>南印度有外道。<a id="a-CA"></a>不远千里来求较论。<a id="a-CB"></a>唯愿降迹赴集论场。<a id="a-CC"></a>护法闻已摄衣将往。<a id="a-CD"></a>门人戒贤者。<a id="a-CE"></a>后进之翘楚也。<a id="a-CF"></a>前进请曰。<a id="a-CG"></a>何遽行乎。<a id="a-CH"></a>护法曰。<a id="a-CI"></a>自慧日潜晖传灯寂照。<a id="a-CJ"></a>外道蚁聚异学蜂飞。<a id="a-CK"></a>故我今者将摧彼论。<a id="a-CL"></a>戒贤曰。<a id="a-CM"></a>恭闻余论敢摧异道。<a id="a-CN"></a>护法知其俊也。<a id="a-CO"></a>因而允焉。<a id="a-CP"></a>是时戒贤。<a id="a-CQ"></a>年甫三十。<a id="a-CR"></a>众轻其少恐难独任。<a id="a-CS"></a>护法知众心之不平。<a id="a-CT"></a>乃解之曰。<a id="a-CU"></a>有贵高明无云齿岁。<a id="a-CV"></a>以今观之破彼必矣。<a id="a-CW"></a>逮乎集论之日。<a id="a-CX"></a>远近相趋少长咸萃。<a id="a-CY"></a>外道弘阐大猷尽其幽致。<a id="a-CZ"></a>戒贤循理责实深极幽玄。<a id="a-Ca"></a>外道辞穷蒙耻而退。<a id="a-Cb"></a>王用酬德封此邑城。<a id="a-Cc"></a>论师辞曰。<a id="a-Cd"></a>染衣之士事资知足。<a id="a-Ce"></a>清净自守何以邑为。<a id="a-Cf"></a>王曰。<a id="a-Cg"></a>法王晦迹智舟沦湑。<a id="a-Ch"></a>不有旌别无励后学。<a id="a-Ci"></a>为弘正法愿垂哀纳。<a id="a-Cj"></a>论师辞不获已。<a id="a-Ck"></a>受此邑焉。<a id="a-Cl"></a>便建伽蓝。<a id="a-Cm"></a>穷诸规矩舍其邑户。<a id="a-Cn"></a>式修供养。</p>
  <p id="aCo">戒贤伽蓝西南行四五十里。<a id="a-Cp"></a>渡尼连禅河至伽耶城。<a id="a-Cq"></a>甚险固少居人。<a id="a-Cr"></a>唯婆罗门有千余家。<a id="a-Cs"></a>大仙人祚胤也。<a id="a-Ct"></a>王所不臣众咸宗敬。<a id="a-Cu"></a>城北三十余里有清泉。<a id="a-Cv"></a>印度相传谓之圣水。<a id="a-Cw"></a>凡有饮濯罪垢消除。</p>
  <p id="aCx">城西南五六里至伽耶山。<a id="a-Cy"></a>溪谷杳冥峰岩危险。<a id="a-Cz"></a>印度国俗称曰灵山。<a id="a-D0"></a>自昔君王驭宇承统。<a id="a-D1"></a>化洽远人德隆前代。<a id="a-D2"></a>莫不登封而告成功。<a id="a-D3"></a>山顶上有石窣堵波。<a id="a-D4"></a>高百余尺。<a id="a-D5"></a>无忧王之所建也。<a id="a-D6"></a>灵鉴潜被神光时烛。<a id="a-D7"></a>昔如来于此演说宝云等经。</p>
  <p id="aD8">伽耶山东南有窣堵波。<a id="a-D9"></a>迦葉波本生邑也。<a id="a-DA"></a>其南有二窣堵波。<a id="a-DB"></a>则伽耶迦葉波捺地迦葉波(旧曰那提迦葉讹也。<a id="a-DC"></a>洎诸迦葉例无波字略也)事火之处。</p>
  <p id="aDD">伽耶迦葉波事火东渡大河至钵罗笈菩提山(唐言前正觉山。<a id="a-DE"></a>如来将证正觉。<a id="a-DF"></a>先登此山。<a id="a-DG"></a>故云前正觉也)。<a id="a-DH"></a>如来勤求六岁未成正觉。<a id="a-DI"></a>后舍苦行示受乳糜。<a id="a-DJ"></a>行自东北游目此山。<a id="a-DK"></a>有怀幽寂欲证正觉。<a id="a-DL"></a>自东北冈。<a id="a-DM"></a>登以至顶。<a id="a-DN"></a>地既震动山又倾摇。<a id="a-DO"></a>山神惶惧告菩萨曰。<a id="a-DP"></a>此山者非成正觉之福地也。<a id="a-DQ"></a>若止于此入金刚定。<a id="a-DR"></a>地当震陷山亦倾覆。<a id="a-DS"></a>菩萨下自西南山半崖中。<a id="a-DT"></a>背岩面涧有大石室。<a id="a-DU"></a>菩萨即之加趺坐焉。<a id="a-DV"></a>地又震动山复倾摇。<a id="a-DW"></a>时净居天空中唱曰。<a id="a-DX"></a>此非如来成正觉处。<a id="a-DY"></a>自此西南十四五里。<a id="a-DZ"></a>去苦行处不远有卑钵罗树。<a id="a-Da"></a>下有金刚座。<a id="a-Db"></a>去来诸佛咸于此座而成正觉。<a id="a-Dc"></a>愿当就彼。<a id="a-Dd"></a>菩萨方起。<a id="a-De"></a>室中龙曰。<a id="a-Df"></a>斯室清胜可以证圣。<a id="a-Dg"></a>唯愿慈悲勿有遗弃。<a id="a-Dh"></a>菩萨既知非取证所。<a id="a-Di"></a>为遂龙意留影而去(影在昔日。<a id="a-Dj"></a>贤愚咸睹。<a id="a-Dk"></a>洎于今时。<a id="a-Dl"></a>或有得见)。<a id="a-Dm"></a>诸天前导往菩提树。<a id="a-Dn"></a>逮乎无忧王之兴也。<a id="a-Do"></a>菩萨登山。<a id="a-Dp"></a>上下之迹。<a id="a-Dq"></a>皆树旌表建窣堵波。<a id="a-Dr"></a>度量虽殊灵应莫异。<a id="a-Ds"></a>或天花雨空中。<a id="a-Dt"></a>或光照幽谷。<a id="a-Du"></a>每岁罢安居日。<a id="a-Dv"></a>异方法俗登修供养。<a id="a-Dw"></a>信宿乃还。</p>
  <p id="aDx">前正觉山西南行十四五里至菩提树。<a id="a-Dy"></a>周垣垒甎崇峻险固。<a id="a-Dz"></a>东西长南北狭。<a id="a-E0"></a>周五百余步。<a id="a-E1"></a>奇树名花连阴接影。<a id="a-E2"></a>细沙异草弥漫绿被。<a id="a-E3"></a>正门东辟对尼连禅河。<a id="a-E4"></a>南门接大花池。<a id="a-E5"></a>西阨险固。<a id="a-E6"></a>北门通大伽蓝。<a id="a-E7"></a>壖垣内地。<a id="a-E8"></a>圣迹相邻。<a id="a-E9"></a>或窣堵波。<a id="a-EA"></a>或复精舍。<a id="a-EB"></a>并赡部洲诸国君王大臣豪族。<a id="a-EC"></a>钦承遗教建以记焉。</p>
  <p id="aED">菩提树垣正中有金刚座。<a id="a-EE"></a>昔贤劫初成与大地俱起。<a id="a-EF"></a>据三千大千世界中。<a id="a-EG"></a>下极金轮上侵地际。<a id="a-EH"></a>金刚所成。<a id="a-EI"></a>周百余步。<a id="a-EJ"></a>贤劫千佛坐之而入金刚定。<a id="a-EK"></a>故曰金刚座焉。<a id="a-EL"></a>证圣道所。<a id="a-EM"></a>亦曰道场。<a id="a-EN"></a>大地震动独无倾摇。<a id="a-EO"></a>是故如来将证正觉也。<a id="a-EP"></a>历此四隅地皆倾动。<a id="a-EQ"></a>后至此处安静不倾。<a id="a-ER"></a>自入末劫正法浸微。<a id="a-ES"></a>沙土弥覆无复得见。<a id="a-ET"></a>佛涅槃后。<a id="a-EU"></a>诸国君王传闻佛说金刚座量。<a id="a-EV"></a>遂以两躯观自在菩萨像。<a id="a-EW"></a>南北标界东面而坐。<a id="a-EX"></a>闻诸耆旧曰。<a id="a-EY"></a>此菩萨像身没不见佛法当尽。<a id="a-EZ"></a>今南隅菩萨没过胸臆矣。</p>
  <p id="aEa">金刚座上菩提树者。<a id="a-Eb"></a>即毕钵罗之树也。<a id="a-Ec"></a>昔佛在世高数百尺。<a id="a-Ed"></a>屡经残伐。<a id="a-Ee"></a>犹高四五丈。<a id="a-Ef"></a>佛坐其下成等正觉。<a id="a-Eg"></a>因而谓之菩提树焉。<a id="a-Eh"></a>茎干黄白枝叶青翠。<a id="a-Ei"></a>冬夏不凋光鲜无变。<a id="a-Ej"></a>每至如来涅槃之日。<a id="a-Ek"></a>叶皆凋落顷之复故。<a id="a-El"></a>是日也诸国君王异方法俗。<a id="a-Em"></a>数千万众不召而集。<a id="a-En"></a>香水香乳以溉以洗。<a id="a-Eo"></a>于是奏音乐列香花。<a id="a-Ep"></a>灯炬继日竞修供养。<a id="a-Eq"></a>如来寂灭之后。<a id="a-Er"></a>无忧王之初嗣位也。<a id="a-Es"></a>信受邪道毁佛遗迹。<a id="a-Et"></a>兴发兵徒躬临剪伐。<a id="a-Eu"></a>根茎枝叶分寸斩截。<a id="a-Ev"></a>次西数十步而积聚焉。<a id="a-Ew"></a>令事火婆罗门烧以祠天。<a id="a-Ex"></a>烟焰未静忽生两树。<a id="a-Ey"></a>猛火之中茂叶含翠。<a id="a-Ez"></a>因而谓之灰菩提树。<a id="a-F0"></a>无忧王睹异悔过。<a id="a-F1"></a>以香乳溉余根。<a id="a-F2"></a>洎乎将旦树生如本。<a id="a-F3"></a>王见灵怪重深欣庆。<a id="a-F4"></a>躬修供养乐以忘归。<a id="a-F5"></a>王妃素信外道。<a id="a-F6"></a>密遣使人。<a id="a-F7"></a>夜分之后重伐其树。<a id="a-F8"></a>无忧王旦将礼敬。<a id="a-F9"></a>唯见檗株深增悲慨。<a id="a-FA"></a>至诚祈请香乳溉灌。<a id="a-FB"></a>不日还生。<a id="a-FC"></a>王深敬异。<a id="a-FD"></a>垒石周垣。<a id="a-FE"></a>其高十余尺。<a id="a-FF"></a>今犹见在。<a id="a-FG"></a>近设赏迦王者信受外道。<a id="a-FH"></a>毁嫉佛法坏僧伽蓝。<a id="a-FI"></a>伐菩提树。<a id="a-FJ"></a>掘至泉水不尽根柢。<a id="a-FK"></a>乃纵火焚烧。<a id="a-FL"></a>以甘蔗汁沃之。<a id="a-FM"></a>欲其燋烂绝灭遗萌。<a id="a-FN"></a>数月后摩揭陀国补剌拏伐摩王(唐言满胄)。<a id="a-FO"></a>无忧王之末孙也。<a id="a-FP"></a>闻而叹曰。<a id="a-FQ"></a>慧日已隐唯余佛树。<a id="a-FR"></a>今复摧残生灵何睹。<a id="a-FS"></a>举身投地哀感动物。<a id="a-FT"></a>以数千牛构乳而溉。<a id="a-FU"></a>经夜树生。<a id="a-FV"></a>其高丈余。<a id="a-FW"></a>恐后剪伐周峙石垣。<a id="a-FX"></a>高二丈四尺。<a id="a-FY"></a>故今菩提树隐于石壁出一丈余。</p>
  <p id="aFZ">菩提树东有精舍。<a id="a-Fa"></a>高百六七十尺。<a id="a-Fb"></a>下基面广二十余步。<a id="a-Fc"></a>垒以青甎涂以石灰。<a id="a-Fd"></a>层龛皆有金像。<a id="a-Fe"></a>四壁镂作奇制。<a id="a-Ff"></a>或连珠形。<a id="a-Fg"></a>或天仙像。<a id="a-Fh"></a>上置金铜阿摩落迦果(亦谓宝瓶又称宝台)。<a id="a-Fi"></a>东面接为重阁。<a id="a-Fj"></a>檐宇特起三层。<a id="a-Fk"></a>榱柱栋梁户扉寮牖。<a id="a-Fl"></a>金银雕镂以饰之。<a id="a-Fm"></a>珠玉厕错以填之。<a id="a-Fn"></a>奥室邃宇洞户三重。<a id="a-Fo"></a>外门左右各有龛室。<a id="a-Fp"></a>左则观自在菩萨像。<a id="a-Fq"></a>右则慈氏菩萨像。<a id="a-Fr"></a>白银铸成。<a id="a-Fs"></a>高十余尺。</p>
  <p id="aFt">精舍故地。<a id="a-Fu"></a>无忧王先建小精舍。<a id="a-Fv"></a>后有婆罗门更广建焉。<a id="a-Fw"></a>初有婆罗门不信佛法。<a id="a-Fx"></a>事大自在天。<a id="a-Fy"></a>传闻天神在雪山中。<a id="a-Fz"></a>遂与其弟往求愿焉。<a id="a-G0"></a>天曰。<a id="a-G1"></a>凡诸愿求有福方果。<a id="a-G2"></a>非汝所祈。<a id="a-G3"></a>非我能遂。<a id="a-G4"></a>婆罗门曰。<a id="a-G5"></a>修何福可以遂心。<a id="a-G6"></a>天曰。<a id="a-G7"></a>欲植善种求胜福田。<a id="a-G8"></a>菩提树者证佛果处也。<a id="a-G9"></a>宜时速反往菩提树。<a id="a-GA"></a>建大精舍穿大水池。<a id="a-GB"></a>兴诸供养所愿当遂。<a id="a-GC"></a>婆罗门受天命。<a id="a-GD"></a>发大信心相率而返。<a id="a-GE"></a>兄建精舍弟凿水池。<a id="a-GF"></a>于是广修供养勤求心愿。<a id="a-GG"></a>后皆果遂。<a id="a-GH"></a>为王大臣。<a id="a-GI"></a>凡得禄赏皆入檀舍。</p>
  <p id="aGJ">精舍既成。<a id="a-GK"></a>招募工人欲图如来初成佛像。<a id="a-GL"></a>旷以岁月无人应召。<a id="a-GM"></a>久之有婆罗门来告众曰。<a id="a-GN"></a>我善图写如来妙相。<a id="a-GO"></a>众曰。<a id="a-GP"></a>今将造像。<a id="a-GQ"></a>夫何所须。<a id="a-GR"></a>曰香泥耳。<a id="a-GS"></a>宜置精舍之中。<a id="a-GT"></a>并一灯照。<a id="a-GU"></a>我入已坚闭其户。<a id="a-GV"></a>六月后乃可开门。<a id="a-GW"></a>时诸僧众皆如其命。<a id="a-GX"></a>尚余四日未满六月。<a id="a-GY"></a>众咸骇异开以观之。<a id="a-GZ"></a>见精舍内佛像俨然结加趺坐。<a id="a-Ga"></a>右足居上。<a id="a-Gb"></a>左手敛右手垂。<a id="a-Gc"></a>东面而坐。<a id="a-Gd"></a>肃然如在。<a id="a-Ge"></a>座高四尺二寸。<a id="a-Gf"></a>广丈二尺五寸。<a id="a-Gg"></a>像高丈一尺五寸。<a id="a-Gh"></a>两膝相去八尺八寸。<a id="a-Gi"></a>两肩六尺二寸。<a id="a-Gj"></a>相好具足慈颜若真。<a id="a-Gk"></a>唯右乳上图莹未周。<a id="a-Gl"></a>既不见人方验神鉴。<a id="a-Gm"></a>众咸悲叹殷勤请知。<a id="a-Gn"></a>有一沙门宿心淳质。<a id="a-Go"></a>乃感梦见往婆罗门而告曰。<a id="a-Gp"></a>我是慈氏菩萨。<a id="a-Gq"></a>恐工人之思不测圣容。<a id="a-Gr"></a>故我躬来图写佛像。<a id="a-Gs"></a>垂右手者。<a id="a-Gt"></a>昔如来之将证佛果。<a id="a-Gu"></a>天魔来娆地神告至。<a id="a-Gv"></a>其一先出助佛降魔。<a id="a-Gw"></a>如来告曰。<a id="a-Gx"></a>汝勿忧怖。<a id="a-Gy"></a>吾以忍力降彼必矣。<a id="a-Gz"></a>魔王曰。<a id="a-H0"></a>谁为明证。<a id="a-H1"></a>如来乃垂手指地言。<a id="a-H2"></a>此有证。<a id="a-H3"></a>是时第二地神踊出作证。<a id="a-H4"></a>故今像手仿昔下垂。<a id="a-H5"></a>众知灵鉴莫不悲感。<a id="a-H6"></a>于是乳上未周填厕众宝。<a id="a-H7"></a>珠缨宝冠奇珍交饰。<a id="a-H8"></a>设赏迦王伐菩提树已欲毁此像。<a id="a-H9"></a>既睹慈颜心不安忍。<a id="a-HA"></a>回驾将返命宰臣曰。<a id="a-HB"></a>宜除此佛像置大自在天形。<a id="a-HC"></a>宰臣受旨惧而叹曰。<a id="a-HD"></a>毁佛像则历劫招殃。<a id="a-HE"></a>违王命乃丧身灭族。<a id="a-HF"></a>进退若此何所宜行。<a id="a-HG"></a>乃召信心以为役使。<a id="a-HH"></a>遂于像前横垒甎壁。<a id="a-HI"></a>心惭冥闇。<a id="a-HJ"></a>又置明灯甎壁之前。<a id="a-HK"></a>画自在天功成报命。<a id="a-HL"></a>王闻心惧。<a id="a-HM"></a>举身生疱肌肤攫裂。<a id="a-HN"></a>居未久之便丧没矣。<a id="a-HO"></a>宰臣驰返毁除障壁。<a id="a-HP"></a>时经多日灯犹不灭。<a id="a-HQ"></a>像今尚在。<a id="a-HR"></a>神工不亏。<a id="a-HS"></a>既处奥室灯炬相继。<a id="a-HT"></a>欲睹慈颜莫由审察。<a id="a-HU"></a>必于晨朝持大明镜。<a id="a-HV"></a>引光内照乃睹灵相。<a id="a-HW"></a>夫有见者自增悲感。</p>
  <p id="aHX">如来以印度吠舍佉月后半八日成等正觉。<a id="a-HY"></a>当此三月八日也。<a id="a-HZ"></a>上座部则吠舍佉月后半十五日成等正觉。<a id="a-Ha"></a>当此三月十五日也。<a id="a-Hb"></a>是时如来年三十矣。<a id="a-Hc"></a>或曰年三十五矣。</p>
  <p id="aHd">菩提树北有佛经行之处。<a id="a-He"></a>如来成正觉已不起于座。<a id="a-Hf"></a>七日寂定。<a id="a-Hg"></a>其起也至菩提树北。<a id="a-Hh"></a>七日经行东西往来。<a id="a-Hi"></a>行十余步异华随迹十有八文。<a id="a-Hj"></a>后人于此垒甎为基。<a id="a-Hk"></a>高余三尺。<a id="a-Hl"></a>闻诸先志曰。<a id="a-Hm"></a>此圣迹基表人命之修短也。<a id="a-Hn"></a>先发诚愿后乃度量。<a id="a-Ho"></a>随寿修短数有增减。</p>
  <p id="aHp">经行基北道右盘石上大精舍中有佛像。<a id="a-Hq"></a>举目上望。<a id="a-Hr"></a>昔者如来于此七日观菩提树。<a id="a-Hs"></a>目不暂舍。<a id="a-Ht"></a>为报树恩故此瞻望。</p>
  <p id="aHu">菩提树西不远。<a id="a-Hv"></a>大精舍中有鋀石佛像。<a id="a-Hw"></a>饰以奇珍东面而立。<a id="a-Hx"></a>前有青石奇文异采。<a id="a-Hy"></a>是昔如来初成正觉。<a id="a-Hz"></a>梵王起七宝堂。<a id="a-I0"></a>帝释建七宝座。<a id="a-I1"></a>佛于其上七日思惟。<a id="a-I2"></a>放异光明照菩提树。<a id="a-I3"></a>去圣悠远宝变为石。</p>
  <p id="aI4">菩提树南不远。<a id="a-I5"></a>有窣堵波。<a id="a-I6"></a>高百余尺。<a id="a-I7"></a>无忧王之所建也。<a id="a-I8"></a>菩萨既濯尼连河将趣菩提树。<a id="a-I9"></a>窃自思念。<a id="a-IA"></a>何以为座。<a id="a-IB"></a>寻自发明。<a id="a-IC"></a>当须净草。<a id="a-ID"></a>天帝释化其身为刈草人。<a id="a-IE"></a>荷而逐路。<a id="a-IF"></a>菩萨谓曰。<a id="a-IG"></a>所荷之草颇能惠耶。<a id="a-IH"></a>化人闻命恭以草奉菩萨受已执而前进。</p>
  <p id="aII">受草东北不远有窣堵波。<a id="a-IJ"></a>是菩萨将证佛果。<a id="a-IK"></a>青雀群鹿呈祥之处。<a id="a-IL"></a>印度休征斯为嘉应。<a id="a-IM"></a>故净居天随顺世间。<a id="a-IN"></a>群从飞绕效灵显圣。</p>
  <p id="aIO">菩提树东大路左右各一窣堵波。<a id="a-IP"></a>是魔王娆菩萨处也。<a id="a-IQ"></a>菩萨将证佛果。<a id="a-IR"></a>魔王劝受轮王。<a id="a-IS"></a>策说不行殷忧而返。<a id="a-IT"></a>魔王之女请往诱焉。<a id="a-IU"></a>菩萨威神衰变冶容。<a id="a-IV"></a>扶羸策杖相携而退。</p>
  <p id="aIW">菩提树西北精舍中有迦葉波佛像。<a id="a-IX"></a>既称灵圣时烛光明。<a id="a-IY"></a>闻诸先记曰。<a id="a-IZ"></a>若人至诚旋绕七周。<a id="a-Ia"></a>在所生处得宿命智。</p>
  <p id="aIb">迦葉波佛精舍西北二甎室。<a id="a-Ic"></a>各有地神之像。<a id="a-Id"></a>昔者如来将成正觉。<a id="a-Ie"></a>一报魔至。<a id="a-If"></a>一为佛证后人念功图形旌德。</p>
  <p id="aIg">菩提树垣西不远有窣堵波。<a id="a-Ih"></a>谓郁金香。<a id="a-Ii"></a>高四十余尺。<a id="a-Ij"></a>漕炬吒国商主之所建也。<a id="a-Ik"></a>昔漕炬吒国有大商主。<a id="a-Il"></a>宗事天神祠求福利。<a id="a-Im"></a>轻蔑佛法不信因果。<a id="a-In"></a>其后将诸商侣贸迁有无。<a id="a-Io"></a>泛舟南海遭风失路。<a id="a-Ip"></a>波涛飘浪时经三岁。<a id="a-Iq"></a>资粮罄竭糊口不充。<a id="a-Ir"></a>同舟之人朝不谋夕。<a id="a-Is"></a>戮力同志念所事天。<a id="a-It"></a>心虑已劳冥功不济。<a id="a-Iu"></a>俄见大山崇崖峻岭。<a id="a-Iv"></a>两日联晖重明照朗。<a id="a-Iw"></a>时诸商侣更相慰曰。<a id="a-Ix"></a>我曹有福过此大山。<a id="a-Iy"></a>宜于中止得安乐。<a id="a-Iz"></a>商主曰。<a id="a-J0"></a>非山也。<a id="a-J1"></a>乃摩竭鱼耳。<a id="a-J2"></a>崇崖峻岭须鬣也。<a id="a-J3"></a>两日联晖眼光也。<a id="a-J4"></a>言声未静舟帆飘凑。<a id="a-J5"></a>于是商主告诸侣曰。<a id="a-J6"></a>我闻观自在菩萨。<a id="a-J7"></a>于诸危厄能施安乐。<a id="a-J8"></a>宜各至诚称其名字。<a id="a-J9"></a>遂即同声归命称念。<a id="a-JA"></a>崇山既隐两日亦没。<a id="a-JB"></a>俄见沙门威仪庠序。<a id="a-JC"></a>杖锡凌虚而来拯溺。<a id="a-JD"></a>不踰时而至本国矣。<a id="a-JE"></a>因即信心贞固求福不回。<a id="a-JF"></a>建窣堵波式修供养。<a id="a-JG"></a>以郁金香泥而周涂上下。<a id="a-JH"></a>既发信心率其同志。<a id="a-JI"></a>躬礼圣迹观菩提树。<a id="a-JJ"></a>未暇言归已淹晦朔。<a id="a-JK"></a>商侣同游更相谓曰。<a id="a-JL"></a>山川悠间乡国辽远。<a id="a-JM"></a>昔所建立窣堵波者。<a id="a-JN"></a>我曹在此谁其洒扫。<a id="a-JO"></a>言讫旋绕。<a id="a-JP"></a>至此忽见窣堵波。<a id="a-JQ"></a>骇其由致即前瞻察。<a id="a-JR"></a>乃本国所建窣堵波也。<a id="a-JS"></a>故今印度因以郁金为名。</p>
  <p id="aJT">菩提树垣东南隅尼拘律树侧窣堵波。<a id="a-JU"></a>傍有精舍。<a id="a-JV"></a>中作佛坐像。<a id="a-JW"></a>昔如来初证佛果。<a id="a-JX"></a>大梵天王于此劝请转妙法轮。</p>
  <p id="aJY">菩提树垣内四隅皆有大窣堵波。<a id="a-JZ"></a>在昔如来受吉祥草已趣菩提树。<a id="a-Ja"></a>先历四隅大地震动。<a id="a-Jb"></a>至金刚座方得安静。<a id="a-Jc"></a>树垣之内圣迹鳞次。<a id="a-Jd"></a>差难遍举。</p>
  <p id="aJe">菩提树垣外西南窣堵波。<a id="a-Jf"></a>奉乳糜二牧女故宅。<a id="a-Jg"></a>其侧窣堵波。<a id="a-Jh"></a>牧女于此煮糜。<a id="a-Ji"></a>次此窣堵波如来受糜处也。</p>
  <p id="aJj">菩提树垣南门外有大池。<a id="a-Jk"></a>周七百余步。<a id="a-Jl"></a>清澜澄镜龙鱼潜宅。<a id="a-Jm"></a>婆罗门兄弟。<a id="a-Jn"></a>承大自在天命之所凿也。<a id="a-Jo"></a>次南一池。<a id="a-Jp"></a>在昔如来初成正觉方欲浣濯天帝释为佛化成池。<a id="a-Jq"></a>西有大石。<a id="a-Jr"></a>佛浣衣已方欲曝晒。<a id="a-Js"></a>天帝释自大雪山持来也。<a id="a-Jt"></a>其侧窣堵波。<a id="a-Ju"></a>如来于此纳故衣。<a id="a-Jv"></a>次南林中窣堵波。<a id="a-Jw"></a>如来受贫老母施故衣处。</p>
  <p id="aJx">帝释化池东林中有目支邻陀龙王池。<a id="a-Jy"></a>其水清黑其味甘美。<a id="a-Jz"></a>西岸有小精舍。<a id="a-K0"></a>中作佛像。<a id="a-K1"></a>昔。<a id="a-K2"></a>如来初成正觉。<a id="a-K3"></a>于此宴坐七日入定。<a id="a-K4"></a>时此龙王警卫如来。<a id="a-K5"></a>即以其身绕佛七匝。<a id="a-K6"></a>化出多头俯垂为盖。<a id="a-K7"></a>故池东岸有其室焉。</p>
  <p id="aK8">目支邻陀龙池东林中精舍有佛羸瘦之像。<a id="a-K9"></a>其侧有经行之所。<a id="a-KA"></a>长七十余步。<a id="a-KB"></a>南北各有卑钵罗树。<a id="a-KC"></a>故今土俗。<a id="a-KD"></a>诸有婴疾香油涂像。<a id="a-KE"></a>多蒙除差。<a id="a-KF"></a>是菩萨修苦行处。<a id="a-KG"></a>如来为伏外道。<a id="a-KH"></a>又受魔请。<a id="a-KI"></a>于是苦行六年。<a id="a-KJ"></a>日食一麻一麦。<a id="a-KK"></a>形容憔悴肤体羸瘠。<a id="a-KL"></a>经行往来攀树后起。</p>
  <p id="aKM">菩萨苦行卑钵罗树侧有窣堵波。<a id="a-KN"></a>是阿若憍陈如等五人住处。<a id="a-KO"></a>初太子之舍家也。<a id="a-KP"></a>彷徨山泽栖息林泉。<a id="a-KQ"></a>时净饭王乃命五人随瞻侍焉。<a id="a-KR"></a>太子既修苦行。<a id="a-KS"></a>憍陈如等亦即勤求。<a id="a-KT"></a>憍陈如等住处东南有窣堵波。<a id="a-KU"></a>菩萨入尼连禅那河沐浴之处。<a id="a-KV"></a>河侧不远菩萨于此受食乳糜。<a id="a-KW"></a>其侧窣堵波。<a id="a-KX"></a>二长者献麨蜜处。<a id="a-KY"></a>佛在树下结加趺坐寂然宴默。<a id="a-KZ"></a>受解脱乐过七日后方从定起。<a id="a-Ka"></a>时二商主行次林外。<a id="a-Kb"></a>而彼林神告商主曰。<a id="a-Kc"></a>释种太子今在此中。<a id="a-Kd"></a>初证佛果心凝寂定。<a id="a-Ke"></a>四十九日未有所食。<a id="a-Kf"></a>随有奉上获大善利。<a id="a-Kg"></a>时二商主各持行资糗蜜奉上。<a id="a-Kh"></a>世尊纳受。</p>
  <p id="aKi">长者献麨侧有窣堵波。<a id="a-Kj"></a>四天奉钵处。<a id="a-Kk"></a>商主既献糗蜜。<a id="a-Kl"></a>世尊思以何器受之。<a id="a-Km"></a>时四天从四方来。<a id="a-Kn"></a>各持金钵而以奉上。<a id="a-Ko"></a>世尊默然而不纳受。<a id="a-Kp"></a>以为出家不宜此器。<a id="a-Kq"></a>四天王舍金钵奉银钵。<a id="a-Kr"></a>乃至颇胝琉璃马脑车渠真珠等钵。<a id="a-Ks"></a>世尊如是皆不为受。<a id="a-Kt"></a>四天王各还宫奉持石钵。<a id="a-Ku"></a>绀青映彻重以进献。<a id="a-Kv"></a>世尊断彼此故而总受之。<a id="a-Kw"></a>次第重叠按为一钵。<a id="a-Kx"></a>故其外则有四隆焉。</p>
  <p id="aKy">四天王献钵侧不远有窣堵波。<a id="a-Kz"></a>如来为母说法处也。<a id="a-L0"></a>如来既成正觉称天人师。<a id="a-L1"></a>其母摩耶自天宫降于此处。<a id="a-L2"></a>世尊随机示教利喜。<a id="a-L3"></a>其侧涸池岸有窣堵波。<a id="a-L4"></a>在昔如来见诸神变化有缘处。</p>
  <p id="aL5">现神变侧有窣堵波。<a id="a-L6"></a>如来度优楼频螺迦葉波三兄弟及千门人处。<a id="a-L7"></a>如来方垂善道随应降伏。<a id="a-L8"></a>时优楼频螺迦葉波五百门人请受佛教。<a id="a-L9"></a>迦葉波曰。<a id="a-LA"></a>吾亦与尔俱返迷途。<a id="a-LB"></a>于是相从来至佛所。<a id="a-LC"></a>如来告曰。<a id="a-LD"></a>弃鹿皮衣舍祭火具。<a id="a-LE"></a>时诸梵志恭承圣教。<a id="a-LF"></a>以其服用投尼连河。<a id="a-LG"></a>捺地迦葉波见诸祭器随流漂泛。<a id="a-LH"></a>与其门人候兄动静。<a id="a-LI"></a>既见改辙亦随染衣。<a id="a-LJ"></a>伽耶迦葉波二百门人。<a id="a-LK"></a>闻其兄之舍法也。<a id="a-LL"></a>亦至佛所愿修梵行。</p>
  <p id="aLM">度迦葉波兄弟西北窣堵波。<a id="a-LN"></a>是如来伏迦葉波所事火龙处。<a id="a-LO"></a>如来将化其人克伏所宗。<a id="a-LP"></a>乃止梵志火龙室。<a id="a-LQ"></a>夜分已后龙吐烟焰。<a id="a-LR"></a>佛既入定亦起火光。<a id="a-LS"></a>其室洞然猛焰炎炽。<a id="a-LT"></a>诸梵志师恐火害佛。<a id="a-LU"></a>莫不奔赴悲号愍惜。<a id="a-LV"></a>优楼频螺迦葉波谓其徒曰。<a id="a-LW"></a>以今观之未必火也。<a id="a-LX"></a>当是沙门伏火龙耳。<a id="a-LY"></a>如来乃以火龙盛置钵中。<a id="a-LZ"></a>清旦持示外道门人。<a id="a-La"></a>其侧窣堵波。<a id="a-Lb"></a>五百独觉同入涅槃处也。</p>
  <p id="aLc">目支邻陀龙池南窣堵波。<a id="a-Ld"></a>迦葉波救如来溺水处也。<a id="a-Le"></a>迦葉兄弟时推神通。<a id="a-Lf"></a>远近仰德黎庶归心。<a id="a-Lg"></a>世尊方导逃徒大权摄化。<a id="a-Lh"></a>兴布密云降澍暴雨。<a id="a-Li"></a>周佛所居令独无水。<a id="a-Lj"></a>迦葉是时见此云雨。<a id="a-Lk"></a>谓门人曰。<a id="a-Ll"></a>沙门住处将不漂溺。<a id="a-Lm"></a>泛舟来救。<a id="a-Ln"></a>乃见世尊。<a id="a-Lo"></a>履水如地。<a id="a-Lp"></a>蹈河中流。<a id="a-Lq"></a>水分沙现。<a id="a-Lr"></a>迦葉见已心伏而退。</p>
  <p id="aLs">菩提树垣东门外二三里有肓龙室。<a id="a-Lt"></a>此龙者殃累宿积报受生盲。<a id="a-Lu"></a>如来自前正觉山欲趣菩提树。<a id="a-Lv"></a>途次室侧龙眼忽明。<a id="a-Lw"></a>乃见菩萨将趣佛树。<a id="a-Lx"></a>谓菩萨曰。<a id="a-Ly"></a>仁今不久当成正觉。<a id="a-Lz"></a>我眼盲冥于兹已久。<a id="a-M0"></a>有佛兴世我眼辄明。<a id="a-M1"></a>贤劫之中过去三佛出兴世时已得明视。<a id="a-M2"></a>仁今至此我眼忽开。<a id="a-M3"></a>以故知之当成佛矣。</p>
  <p id="aM4">菩提树垣东门侧有窣堵波。<a id="a-M5"></a>魔王怖菩萨之处。<a id="a-M6"></a>初魔王知菩萨将成正觉也。<a id="a-M7"></a>诱乱不遂忧惶无赖。<a id="a-M8"></a>集诸神众齐整魔军。<a id="a-M9"></a>治兵振旅将胁菩萨。<a id="a-MA"></a>于是风雨飘注雷电晦冥。<a id="a-MB"></a>纵火飞烟扬沙激石。<a id="a-MC"></a>备矛楯之具极弦矢之用。<a id="a-MD"></a>菩萨于是入大慈定。<a id="a-ME"></a>凡厥兵杖变为莲华。<a id="a-MF"></a>魔军怖骇奔驰退散。<a id="a-MG"></a>其侧不远有二窣堵波。<a id="a-MH"></a>帝释梵王之所建也。</p>
  <p id="aMI">菩提树北门外摩诃菩提僧伽蓝。<a id="a-MJ"></a>其先僧伽罗国王之所建也。<a id="a-MK"></a>庭宇六院观阁三层。<a id="a-ML"></a>周堵垣墙高三四丈。<a id="a-MM"></a>极工人之妙。<a id="a-MN"></a>穷丹青之饰。<a id="a-MO"></a>至于佛像铸以金银。<a id="a-MP"></a>凡厥庄严厕以珍宝。<a id="a-MQ"></a>诸窣堵波高广妙饰。<a id="a-MR"></a>中有如来舍利。<a id="a-MS"></a>其骨舍利大如手指节。<a id="a-MT"></a>光润鲜白皎彻中外。<a id="a-MU"></a>其肉舍利如大真珠。<a id="a-MV"></a>色带红缥。<a id="a-MW"></a>每岁至如来大神变月满之日。<a id="a-MX"></a>出示众(即印度十二月三十日当此正月十五日也)。<a id="a-MY"></a>此时也或放光或雨花。<a id="a-MZ"></a>僧徒减千人。<a id="a-Ma"></a>习学大乘上座部法。<a id="a-Mb"></a>律仪清肃戒行贞明。</p>
  <p id="aMc">昔者南海僧伽罗国。<a id="a-Md"></a>其王淳信佛法发自天然。<a id="a-Me"></a>有族弟出家想佛圣迹。<a id="a-Mf"></a>远游印度寓诸伽蓝。<a id="a-Mg"></a>咸轻边鄙。<a id="a-Mh"></a>于是返迹本国。<a id="a-Mi"></a>王躬远迎。<a id="a-Mj"></a>沙门悲耿似若不能言。<a id="a-Mk"></a>王曰。<a id="a-Ml"></a>将何所负若此殷忧。<a id="a-Mm"></a>沙门曰。<a id="a-Mn"></a>凭恃国威游方问道。<a id="a-Mo"></a>羁旅异域载罹寒暑。<a id="a-Mp"></a>动遭凌辱语见讥诮。<a id="a-Mq"></a>负斯忧耻讵得欢心。<a id="a-Mr"></a>曰若是者何谓也。<a id="a-Ms"></a>曰诚愿大王福田为意。<a id="a-Mt"></a>于诸印度建立伽蓝。<a id="a-Mu"></a>既旌圣迹又擅高名。<a id="a-Mv"></a>福资先王恩及后嗣。<a id="a-Mw"></a>曰斯事甚美闻之何晚。<a id="a-Mx"></a>于是以国中宝献印度王。<a id="a-My"></a>王既纳贡义存怀远。<a id="a-Mz"></a>谓使臣曰。<a id="a-N0"></a>我今将何持报来命。<a id="a-N1"></a>使臣曰。<a id="a-N2"></a>僧伽罗王稽首印度大吉祥王。<a id="a-N3"></a>威德远振惠泽遐被。<a id="a-N4"></a>下土沙门钦风慕化。<a id="a-N5"></a>敢游上国展敬圣迹。<a id="a-N6"></a>寓诸伽蓝莫之见馆。<a id="a-N7"></a>艰辛已极蒙耻而归。<a id="a-N8"></a>窃图远谋贻范来叶。<a id="a-N9"></a>于诸印度建此伽蓝。<a id="a-NA"></a>使客游乞士息肩有所。<a id="a-NB"></a>两国交欢行人无替。<a id="a-NC"></a>王曰。<a id="a-ND"></a>如来潜化遗风斯在。<a id="a-NE"></a>圣迹之所任取一焉。<a id="a-NF"></a>使者奉辞报命群臣拜贺。<a id="a-NG"></a>遂乃集诸沙门评议建立。<a id="a-NH"></a>沙门曰。<a id="a-NI"></a>菩提树者。<a id="a-NJ"></a>去来诸佛咸此证圣。<a id="a-NK"></a>考之异议无出此谋。<a id="a-NL"></a>于是舍国珍宝建此伽蓝。<a id="a-NM"></a>以其国僧而修供养。<a id="a-NN"></a>乃刻铜为记曰。<a id="a-NO"></a>夫周给无私诸佛至教。<a id="a-NP"></a>慧济有缘先圣明训。<a id="a-NQ"></a>今我小子丕承王业。<a id="a-NR"></a>式建伽蓝用旌圣迹。<a id="a-NS"></a>福资祖考惠被黎元。<a id="a-NT"></a>唯我国僧而得自在。<a id="a-NU"></a>及有国人亦同僧例。<a id="a-NV"></a>传之后嗣永永无穷。<a id="a-NW"></a>故此伽蓝多执师子国僧也。</p>
  <p id="aNX">菩提树南十余里。<a id="a-NY"></a>圣迹相邻。<a id="a-NZ"></a>难以备举。<a id="a-Na"></a>每岁比丘解安居。<a id="a-Nb"></a>四方法俗百千万众。<a id="a-Nc"></a>七日七夜。<a id="a-Nd"></a>持香花鼓音乐。<a id="a-Ne"></a>遍游林中礼拜供养。<a id="a-Nf"></a>印度僧徒依佛圣教。<a id="a-Ng"></a>皆以室罗伐拏月前半一日入两安居。<a id="a-Nh"></a>当此五月十六日。<a id="a-Ni"></a>以頞湿缚庾阇月后半十五日解两安居。<a id="a-Nj"></a>当此八月十五日。<a id="a-Nk"></a>印度月名依星而建。<a id="a-Nl"></a>古今不易诸部无差。<a id="a-Nm"></a>良以方言未融传译有谬。<a id="a-Nn"></a>分时计月致斯乖异。<a id="a-No"></a>故以四月十六日入安居。<a id="a-Np"></a>七月十五日解安居也。</p>
 </body>
</html>