<!doctype html>
<html id="z3IBWVt1L8" data-ver="1091">
 <head>
  <meta charset="utf-8">
  <meta author="思大禅师">
  <meta library="龙藏">
  <meta catalog="此土著述">
  <meta period="陈">
 </head>
 <body>
  <h1 id="a1">诸法无诤三昧法门卷上</h1>
  <p id="a2">如万行中说。<a id="a-3"></a>从初发心至成佛道。<a id="a-4"></a>一身一心一智慧。<a id="a-5"></a>欲为教化众生故。<a id="a-6"></a>万行名字差别异。<a id="a-7"></a>夫欲学一切佛法。<a id="a-8"></a>先持净戒勤禅定。<a id="a-9"></a>得一切佛法诸三昧门。<a id="a-A"></a>百八三昧。<a id="a-B"></a>五百陀罗尼。<a id="a-C"></a>及诸解脱。<a id="a-D"></a>大慈大悲。<a id="a-E"></a>一切种智。<a id="a-F"></a>五眼。<a id="a-G"></a>六神通。<a id="a-H"></a>三明。<a id="a-I"></a>八解脱。<a id="a-J"></a>十力。<a id="a-K"></a>四无畏。<a id="a-L"></a>十八不共法。<a id="a-M"></a>三十二相。<a id="a-N"></a>八十种好。<a id="a-O"></a>六波罗蜜。<a id="a-P"></a>三十七品。<a id="a-Q"></a>四弘大誓愿。<a id="a-R"></a>四无量心。<a id="a-S"></a>如意神通。<a id="a-T"></a>四摄法。<a id="a-U"></a>如是无量佛法功德。<a id="a-V"></a>一切皆从禅生。<a id="a-W"></a>何以故。<a id="a-X"></a>三世十方无量诸佛。<a id="a-Y"></a>若欲说法度众生时。<a id="a-Z"></a>先入禅定。<a id="a-a"></a>以十力道种智。<a id="a-b"></a>观察众生根性差别。<a id="a-c"></a>知其对治。<a id="a-d"></a>得道因缘。<a id="a-e"></a>以法眼观察竟。<a id="a-f"></a>以一切种智。<a id="a-g"></a>说法度众生。<a id="a-h"></a>一切种智者。<a id="a-i"></a>名为佛眼。<a id="a-j"></a>亦名现一切色身三昧。<a id="a-k"></a>亦名普现色身三昧。<a id="a-l"></a>上作一切佛身。<a id="a-m"></a>诸菩萨身。<a id="a-n"></a>辟支佛身。<a id="a-o"></a>阿罗汉身。<a id="a-p"></a>诸天王身。<a id="a-q"></a>转轮圣帝诸小王身。<a id="a-r"></a>下作三涂六趣众生之身。<a id="a-s"></a>如是一切佛身。<a id="a-t"></a>一切众生身。<a id="a-u"></a>一念心中一时行。<a id="a-v"></a>无前无后。<a id="a-w"></a>亦无中间。<a id="a-x"></a>一时说法度众生。<a id="a-y"></a>皆是禅波罗蜜功德所成。<a id="a-z"></a>是故佛言。<a id="a-10"></a>若不坐禅。<a id="a-11"></a>平地颠坠。<a id="a-12"></a>若欲断烦恼。<a id="a-13"></a>先以定动。<a id="a-14"></a>然后智拔。<a id="a-15"></a>定名奢摩他。<a id="a-16"></a>智慧名毗婆舍那。<a id="a-17"></a>定有无量。<a id="a-18"></a>总说三种。<a id="a-19"></a>下定名欲界定。<a id="a-1A"></a>中定名色界定。<a id="a-1B"></a>上定名无色界定。<a id="a-1C"></a>复次下定是声闻定。<a id="a-1D"></a>总揽三界。<a id="a-1E"></a>中定是辟支佛定。<a id="a-1F"></a>上定是如来定。<a id="a-1G"></a>及诸菩萨定。<a id="a-1H"></a>智有无量说有三。<a id="a-1I"></a>一者道智。<a id="a-1J"></a>二者道种智。<a id="a-1K"></a>三者一切种智。<a id="a-1L"></a>慧亦有三。<a id="a-1M"></a>一者道慧。<a id="a-1N"></a>二者道种慧。<a id="a-1O"></a>三者一切种慧。<a id="a-1P"></a>复次分别说有十一智。<a id="a-1Q"></a>何者是耶。<a id="a-1R"></a>法智。<a id="a-1S"></a>世智。<a id="a-1T"></a>他心智。<a id="a-1U"></a>宿命智。<a id="a-1V"></a>苦智。<a id="a-1W"></a>集智。<a id="a-1X"></a>灭智。<a id="a-1Y"></a>道智。<a id="a-1Z"></a>尽智。<a id="a-1a"></a>无生智。<a id="a-1b"></a>如实智。<a id="a-1c"></a>复次尽智无生智。<a id="a-1d"></a>分别则有十八种智。<a id="a-1e"></a>尽智有九。<a id="a-1f"></a>无生智有九。<a id="a-1g"></a>是名十八智。<a id="a-1h"></a>亦得名为十八心。<a id="a-1i"></a>三乘圣人共在四禅诸智慧中。<a id="a-1j"></a>问如实道如实智者。<a id="a-1k"></a>于一切法总相别相。<a id="a-1l"></a>如实能知故。<a id="a-1m"></a>名如实智。<a id="a-1n"></a>是诸智慧。<a id="a-1o"></a>即是一切智。<a id="a-1p"></a>亦名无智。<a id="a-1q"></a>何以故。<a id="a-1r"></a>如先尼梵志问佛。<a id="a-1s"></a>经中说。<a id="a-1t"></a>先尼梵志白佛言。<a id="a-1u"></a>世尊。<a id="a-1v"></a>如来一切智慧。<a id="a-1w"></a>从何处得。<a id="a-1x"></a>佛答先尼。<a id="a-1y"></a>无有得处。<a id="a-1z"></a>先尼复问。<a id="a-20"></a>云何智慧无有得处佛复答言。<a id="a-21"></a>非内观中得是智慧。<a id="a-22"></a>非外观中得是智慧。<a id="a-23"></a>非内外观中得是智慧。<a id="a-24"></a>亦非不观得是智慧。<a id="a-25"></a>是故智慧无有得处。<a id="a-26"></a>故名无智。<a id="a-27"></a>如奇特品说。<a id="a-28"></a>一字入四十二字。<a id="a-29"></a>四十二字还入一字。<a id="a-2A"></a>亦不见一字。<a id="a-2B"></a>唯佛与佛善知字法。<a id="a-2C"></a>善知无字法。<a id="a-2D"></a>为无字法故说于字法。<a id="a-2E"></a>不为字法故说于字法。<a id="a-2F"></a>是故四十二字。<a id="a-2G"></a>即是无字。<a id="a-2H"></a>复次欲坐禅时。<a id="a-2I"></a>应先观身本。<a id="a-2J"></a>身本者如来藏也。<a id="a-2K"></a>亦名自性清净心。<a id="a-2L"></a>是名真实心。<a id="a-2M"></a>不在内。<a id="a-2N"></a>不在外。<a id="a-2O"></a>不在中间。<a id="a-2P"></a>不断不常。<a id="a-2Q"></a>亦非中道。<a id="a-2R"></a>无名无字。<a id="a-2S"></a>无相貌。<a id="a-2T"></a>无自无他。<a id="a-2U"></a>无生无灭。<a id="a-2V"></a>无来无去。<a id="a-2W"></a>无住处。<a id="a-2X"></a>无愚无智。<a id="a-2Y"></a>无缚无解。<a id="a-2Z"></a>生死涅槃。<a id="a-2a"></a>无一二。<a id="a-2b"></a>无前无后。<a id="a-2c"></a>无中间。<a id="a-2d"></a>从昔已来无名字。<a id="a-2e"></a>如是观察真身竟。<a id="a-2f"></a>次观身身。<a id="a-2g"></a>复观心身。<a id="a-2h"></a>身身者从妄念心生。<a id="a-2i"></a>随业受报。<a id="a-2j"></a>天人诸趣。<a id="a-2k"></a>实无去来。<a id="a-2l"></a>妄见生灭。<a id="a-2m"></a>此事难知。<a id="a-2n"></a>当譬喻说。<a id="a-2o"></a>身本及真心。<a id="a-2p"></a>譬如虚空月。<a id="a-2q"></a>无初无后。<a id="a-2r"></a>无圆满。<a id="a-2s"></a>无出无没无去来。<a id="a-2t"></a>众生妄见谓生灭。<a id="a-2u"></a>大海江河及陂池。<a id="a-2v"></a>溪潭渠浴及泉源。<a id="a-2w"></a>普现众影似真月。<a id="a-2x"></a>身身心心如月影。<a id="a-2y"></a>观身然欲甚相似。<a id="a-2z"></a>身本真伪亦如是。<a id="a-30"></a>月在虚空无来去。<a id="a-31"></a>凡夫妄见在众水。<a id="a-32"></a>虽无去来无生灭。<a id="a-33"></a>与空中月甚相似。<a id="a-34"></a>虽现六趣众色像。<a id="a-35"></a>如来藏身未曾异。<a id="a-36"></a>譬如幻师着兽皮飞禽走兽种种像。<a id="a-37"></a>贵贱男女差别异。<a id="a-38"></a>端正丑陋及老少。<a id="a-39"></a>世间种种可笑事。<a id="a-3A"></a>幻师虽作种种变。<a id="a-3B"></a>本丈夫形未曾异。<a id="a-3C"></a>凡夫虽受六趣色。<a id="a-3D"></a>如来藏色不变异。<a id="a-3E"></a>身本及真心。<a id="a-3F"></a>譬如幻师睡身心无思觉寂然不变易。<a id="a-3G"></a>身身及心数。<a id="a-3H"></a>如幻师游戏故示六趣形种种可笑事。<a id="a-3I"></a>身身众生体。<a id="a-3J"></a>难解譬喻说。<a id="a-3K"></a>如此法性无涅槃。<a id="a-3L"></a>亦无有生死。<a id="a-3M"></a>譬如眠熟时。<a id="a-3N"></a>梦见种种事。<a id="a-3O"></a>心体尚空无。<a id="a-3P"></a>何况有梦事。<a id="a-3Q"></a>觉虽了了忆。<a id="a-3R"></a>实无有于此凡夫颠倒识。<a id="a-3S"></a>譬喻亦如是。<a id="a-3T"></a>禅定智慧能觉了。<a id="a-3U"></a>余散心智不能解非。<a id="a-3V"></a>但凡夫如梦幻。<a id="a-3W"></a>月影现水种种事。<a id="a-3X"></a>复次诸佛菩萨圣皆尔。<a id="a-3Y"></a>从初发心至佛果。<a id="a-3Z"></a>持戒禅定种种事甚深定心不变易。<a id="a-3a"></a>智慧神通幻化异。<a id="a-3b"></a>法身不动。<a id="a-3c"></a>如空月普现色身作佛事。<a id="a-3d"></a>虽无去来无生灭。<a id="a-3e"></a>亦如月影现众水。<a id="a-3f"></a>何以故。<a id="a-3g"></a>如经论中说。<a id="a-3h"></a>欲学一切智定。<a id="a-3i"></a>必修诸善心。<a id="a-3j"></a>若在定能知世间生灭法相。<a id="a-3k"></a>亦知出世三乘圣道。<a id="a-3l"></a>制心禅智。<a id="a-3m"></a>无事不办。<a id="a-3n"></a>欲求佛道持净戒。<a id="a-3o"></a>专修禅观。<a id="a-3p"></a>得神通能降天魔。<a id="a-3q"></a>破外道。<a id="a-3r"></a>能度众生断烦恼。<a id="a-3s"></a>问曰。<a id="a-3t"></a>般若经中佛自说言。<a id="a-3u"></a>欲学声闻。<a id="a-3v"></a>当学般若。<a id="a-3w"></a>欲学缘觉当学般若。<a id="a-3x"></a>欲学菩萨。<a id="a-3y"></a>当学般若。<a id="a-3z"></a>复次有六波罗蜜。<a id="a-40"></a>般若为前导。<a id="a-41"></a>亦是三世诸佛母。<a id="a-42"></a>汝今云何。<a id="a-43"></a>偏赞禅不赞五波罗蜜。<a id="a-44"></a>复次如经中说。<a id="a-45"></a>五度如盲。<a id="a-46"></a>般若如眼。<a id="a-47"></a>汝今云何。<a id="a-48"></a>偏赞度不赞明眼。<a id="a-49"></a>谁能信者愿广解说。<a id="a-4A"></a>除我等疑惑。<a id="a-4B"></a>答曰。<a id="a-4C"></a>谛听善思念之。<a id="a-4D"></a>吾当为汝决定说。</p>
  <p id="a4E">三乘般若同一观　　随证浅深差别异</p>
  <p id="a4F">如大海水无增减　　随取者器大小异</p>
  <p id="a4G">声闻缘觉及菩萨　　如来智慧亦如是</p>
  <p id="a4H">十二因缘四种智　　下智声闻中缘觉</p>
  <p id="a4I">巧慧上智名菩萨　　如来顿觉上上智</p>
  <p id="a4J">以无名法化众生　　方便假名差别异</p>
  <p id="a4K">三乘智慧不能知　　唯佛世尊独知耳</p>
  <p id="a4L">如大集经杂四谛　　三乘法行同一义</p>
  <p id="a4M">陈如稽首白世尊　　十方菩萨大众集</p>
  <p id="a4N">云何名法行比丘　　愿佛演说法行义</p>
  <p id="a4O">尔时佛告憍陈如　　至心谛听今当说</p>
  <p id="a4P">若求法行诸比丘　　诵如来十二部经</p>
  <p id="a4Q">谓修多罗及毗昙　　优婆提舍及毗尼</p>
  <p id="a4R">乐为四众敷畅说　　是乐诵说非法行</p>
  <p id="a4S">若更复有诸比丘　　诵如来十二部经</p>
  <p id="a4T">能广演说思惟义　　是乐思惟无法行</p>
  <p id="a4U">若复次有诸比丘　　更读诵十二部经</p>
  <p id="a4V">演说思惟观其义　　是名乐观无法行</p>
  <p id="a4W">夫法行者三乘同　　一观我今当说者</p>
  <p id="a4X">有比丘能观身心　　心不贪着一切相</p>
  <p id="a4Y">谦虚下意不生慢　　不以爱水洗业田</p>
  <p id="a4Z">不于中种识种子　　灭觉观法境界息</p>
  <p id="a4a">永离烦恼心寂静　　比丘如是观身心</p>
  <p id="a4b">佛说是人真法行　　如是比丘即能得</p>
  <p id="a4c">声闻缘觉佛菩提　　法行比丘观三事</p>
  <p id="a4d">观身观受及观心　　比丘观察三念已</p>
  <p id="a4e">一心四禅十八智　　复次大智论中说</p>
  <p id="a4f">声闻缘觉及诸佛　　四禅二九十八智</p>
  <p id="a4g">同共证道明闇异　　共观四谛十二缘</p>
  <p id="a4h">随机感悟种种异　　声闻四谛十六心</p>
  <p id="a4i">辟支独觉无漏智　　菩萨亦解二乘法</p>
  <p id="a4j">获得无碍十六谛　　如诸天共宝器食</p>
  <p id="a4k">饭色黑白各有异　　四谛譬喻如镫品</p>
  <p id="a4l">定如净油智如炷　　禅慧如大放光明</p>
  <p id="a4m">照物无二是般若　　镫明本无差别照</p>
  <p id="a4n">睹者眼目明暗异　　禅定道品及六度</p>
  <p id="a4o">般若一法无有二　　觉道神通从禅发</p>
  <p id="a4p">随机化俗差别异</p>
  <p id="a4q">问曰。<a id="a-4r"></a>佛何经中说般若诸慧皆从禅定生。<a id="a-4s"></a>答曰。<a id="a-4t"></a>如禅定论中说。<a id="a-4u"></a>三乘一切智慧皆从禅生。<a id="a-4v"></a>般若论中。<a id="a-4w"></a>亦有此语。<a id="a-4x"></a>般若从禅生。<a id="a-4y"></a>汝无所知。<a id="a-4z"></a>不解佛语。<a id="a-50"></a>而生疑惑。<a id="a-51"></a>作是狂难。<a id="a-52"></a>汝何不见。<a id="a-53"></a>十方诸佛。<a id="a-54"></a>若欲说法度众生时。<a id="a-55"></a>先入禅定。<a id="a-56"></a>以神通力。<a id="a-57"></a>能令大地十方世界。<a id="a-58"></a>六种震动。<a id="a-59"></a>三变土田。<a id="a-5A"></a>转秽为净。<a id="a-5B"></a>或至七变。<a id="a-5C"></a>能令一切未曾有事。<a id="a-5D"></a>悉具出现。<a id="a-5E"></a>悦可众心。<a id="a-5F"></a>放大光明。<a id="a-5G"></a>普照十方。<a id="a-5H"></a>他方菩萨。<a id="a-5I"></a>悉来集会。<a id="a-5J"></a>复以五眼观其性欲。<a id="a-5K"></a>然后说法。<a id="a-5L"></a>复次般若波罗蜜光明释论中说。<a id="a-5M"></a>有人疑问佛。<a id="a-5N"></a>佛是一切智人。<a id="a-5O"></a>智慧自在。<a id="a-5P"></a>即应说法。<a id="a-5Q"></a>何故先入禅定。<a id="a-5R"></a>然后说法。<a id="a-5S"></a>如不知相。<a id="a-5T"></a>论主答曰。<a id="a-5U"></a>言如来一切智慧。<a id="a-5V"></a>及大光明。<a id="a-5W"></a>大神通力。<a id="a-5X"></a>皆在禅定中得。<a id="a-5Y"></a>佛今欲说摩诃般若大智慧法。<a id="a-5Z"></a>先入禅定。<a id="a-5a"></a>现大神通。<a id="a-5b"></a>放大光明。<a id="a-5c"></a>遍照一切十方众生。<a id="a-5d"></a>报禅定恩故。<a id="a-5e"></a>然后说法。<a id="a-5f"></a>为破外道执。<a id="a-5g"></a>外道六师。<a id="a-5h"></a>常作是言。<a id="a-5i"></a>我是等智慧。<a id="a-5j"></a>于一切常用常说。<a id="a-5k"></a>不须入禅定。<a id="a-5l"></a>佛为降伏如是邪见诸外道辈。<a id="a-5m"></a>先入禅定。<a id="a-5n"></a>然后说法。<a id="a-5o"></a>复次如胜定经中所说。<a id="a-5p"></a>若复有人。<a id="a-5q"></a>不须禅定。<a id="a-5r"></a>身不证法。<a id="a-5s"></a>散心读诵十二部经。<a id="a-5t"></a>卷卷侧满。<a id="a-5u"></a>十方世界皆闇诵通利。<a id="a-5v"></a>复大精进。<a id="a-5w"></a>恒河沙劫。<a id="a-5x"></a>讲说是经。<a id="a-5y"></a>不如一念思惟入定。<a id="a-5z"></a>何以故。<a id="a-60"></a>但使发心欲坐禅者。<a id="a-61"></a>虽未得禅定。<a id="a-62"></a>已胜十方一切论师。<a id="a-63"></a>何况得禅定。<a id="a-64"></a>说是语时。<a id="a-65"></a>五百论师来诣佛所。<a id="a-66"></a>俱白佛言。<a id="a-67"></a>我等多闻。<a id="a-68"></a>总持十二部经。<a id="a-69"></a>及韦陀论五部。<a id="a-6A"></a>毗尼讲说无碍。<a id="a-6B"></a>十六大国。<a id="a-6C"></a>敬我如佛世尊。<a id="a-6D"></a>何故不赞我等多闻智慧。<a id="a-6E"></a>独赞禅定。<a id="a-6F"></a>佛告诸论师。<a id="a-6G"></a>汝等心乱。<a id="a-6H"></a>假使多闻何所益也。<a id="a-6I"></a>汝欲与禅定角力。<a id="a-6J"></a>如盲眼人欲睹众色。<a id="a-6K"></a>如无手足欲抱须弥山王。<a id="a-6L"></a>如折翅鸟欲飞腾虚空。<a id="a-6M"></a>如蚊子翅欲遮日月光。<a id="a-6N"></a>如无船舫人欲度大海。<a id="a-6O"></a>皆无是处。<a id="a-6P"></a>汝等论师。<a id="a-6Q"></a>亦复如是。<a id="a-6R"></a>欲角量禅定。<a id="a-6S"></a>无有是处。<a id="a-6T"></a>复次毗婆沙中说。<a id="a-6U"></a>若有比丘。<a id="a-6V"></a>不肯坐禅。<a id="a-6W"></a>身不证法。<a id="a-6X"></a>散心读诵。<a id="a-6Y"></a>讲说文字。<a id="a-6Z"></a>辨说为能。<a id="a-6a"></a>不知诈言知。<a id="a-6b"></a>不解诈言解。<a id="a-6c"></a>不自觉知。<a id="a-6d"></a>高心轻慢坐禅之人。<a id="a-6e"></a>如是论师。<a id="a-6f"></a>死入地狱。<a id="a-6g"></a>吞热铁丸。<a id="a-6h"></a>出为飞鸟。<a id="a-6i"></a>猪羊畜兽。<a id="a-6j"></a>鸡狗野干。<a id="a-6k"></a>狐狼等身。<a id="a-6l"></a>若复有人。<a id="a-6m"></a>不近善知识。<a id="a-6n"></a>虽复坐禅获得四禅定。<a id="a-6o"></a>无有转治。<a id="a-6p"></a>无方便智。<a id="a-6q"></a>不能断烦恼。<a id="a-6r"></a>虽得寂静之乐烦恼不起。<a id="a-6s"></a>获四禅时。<a id="a-6t"></a>谓得寂灭涅槃之道。<a id="a-6u"></a>便作是念。<a id="a-6v"></a>我今已得阿罗汉果。<a id="a-6w"></a>更不复生。<a id="a-6x"></a>如此比丘。<a id="a-6y"></a>实不得道。<a id="a-6z"></a>不断烦恼。<a id="a-70"></a>但得似道禅定。<a id="a-71"></a>不近善知识。<a id="a-72"></a>无方便智。<a id="a-73"></a>谓得实道。<a id="a-74"></a>起增上慢。<a id="a-75"></a>临命终见受生处。<a id="a-76"></a>即生疑悔。<a id="a-77"></a>阿罗汉者更不复生。<a id="a-78"></a>我今更生。<a id="a-79"></a>当知诸佛诳惑于我。<a id="a-7A"></a>作是念时。<a id="a-7B"></a>即坠地狱。<a id="a-7C"></a>何况余人不坐禅者。<a id="a-7D"></a>重宣此义。<a id="a-7E"></a>而说偈言。</p>
  <p id="a7F">欲自求度及众生　　普遍十方行六度</p>
  <p id="a7G">先发无上菩提心　　修习忍辱坚持戒</p>
  <p id="a7H">昼夜六时勤忏悔　　发大慈悲平等心</p>
  <p id="a7I">不惜身命大精进　　欲求佛道持净戒</p>
  <p id="a7J">专修禅智获神通　　能降天魔破外道</p>
  <p id="a7K">能度众生断烦恼　　从初发心至成佛</p>
  <p id="a7L">一身一心一智慧　　为欲教化众生故</p>
  <p id="a7M">万行名字差别异　　欲觉一切诸佛法</p>
  <p id="a7N">持清净戒修禅定　　舍诸名闻及利养</p>
  <p id="a7O">远离愦闹痴眷属　　念十方佛常忏悔</p>
  <p id="a7P">不顾身命求佛道　　获得百八三昧门</p>
  <p id="a7Q">亦得五百陀罗尼　　及诸解脱大慈悲</p>
  <p id="a7R">五眼六通一切智　　亦得三明八解脱</p>
  <p id="a7S">具足十力四无畏　　三十二相八十好</p>
  <p id="a7T">三十七品具六度　　十八不共微妙法</p>
  <p id="a7U">视诸众生如一子　　四弘誓愿具四摄</p>
  <p id="a7V">四无量心道种智　　一切种智四如意</p>
  <p id="a7W">观察众生广法施　　入四禅定放光明</p>
  <p id="a7X">遍照十方诸世界　　变秽为净大震动</p>
  <p id="a7Y">现诸奇特希有事　　十方菩萨悉集会</p>
  <p id="a7Z">三界天王皆在此　　端坐瞻仰一心待</p>
  <p id="a7a">同声三请愿闻法　　从禅方便三昧起</p>
  <p id="a7b">为众随应演说法　　色身香声种种别</p>
  <p id="a7c">禅定寂然心不异　　虽在座坐现法身</p>
  <p id="a7d">十方九道无不遍　　净戒禅定三昧力</p>
  <p id="a7e">十方了了分明见　　应可度者如眼前</p>
  <p id="a7f">未可度者即不见　　如空月影现众水</p>
  <p id="a7g">闇室深井即不现　　譬如幻师种种变</p>
  <p id="a7h">盲瞎之人则不见　　盲瞎睡重者不见</p>
  <p id="a7i">诸佛法身镜亦尔　　三障众生不能见</p>
  <p id="a7j">若无净戒禅智慧　　如来藏身不可见</p>
  <p id="a7k">如金矿中有真金　　因缘不具金不现</p>
  <p id="a7l">众生虽有如来藏　　不修戒定则不见</p>
  <p id="a7m">净戒禅智具六度　　清净法身乃显现</p>
  <p id="a7n">净妙真金和水银　　能涂世间种种像</p>
  <p id="a7o">如来藏金和禅定　　法身神通应现往</p>
  <p id="a7p">普告后世求道人　　不修戒定莫能强</p>
  <p id="a7q">无戒定智皆不应　　匆匆乱心讲文字</p>
  <p id="a7r">死入地狱吞铁丸　　出为畜生弥劫矣</p>
  <p id="a7s">如是众生不自知　　自称我有大智慧</p>
  <p id="a7t">轻毁一切坐禅人　　坏乱正法作魔事</p>
  <p id="a7u">假使讲经恒沙劫　　都不曾识佛法义</p>
  <p id="a7v">如杀三千世界人　　及诸一切众生类</p>
  <p id="a7w">高心谤禅坏乱众　　其罪甚重过于此</p>
  <p id="a7x">譬如群贼劫牛乳　　高声唱得醍醐味</p>
  <p id="a7y">不知钻摇及熮暖　　亦失酪浆生熟酥</p>
  <p id="a7z">粗浅薄味尚都失　　醍醐上味在何处</p>
  <p id="a80">不修禅智无法喜　　譬喻说言无妇女</p>
  <p id="a81">不净乱心执文字　　故言皮囊可盛贮</p>
  <p id="a82">譬如盲狗咬草丛　　不见人及非人类</p>
  <p id="a83">但闻风吹草鸣声　　高声叫言贼虎至</p>
  <p id="a84">养一盲狗虎咬故　　举世盲狗叫乱沸</p>
  <p id="a85">其心散乱都不定　　觉观心语亦如是</p>
  <p id="a86">赞百千经心常乱　　如蛇吐毒与世诤</p>
  <p id="a87">增见诸非毒转盛　　自言坏常子难生</p>
  <p id="a88">既见禅智法喜妻　　石女无儿难可生</p>
  <p id="a89">解文字空不贪着　　若修定时解无生</p>
  <p id="a8A">禅智方便般若母　　巧慧方便以为父</p>
  <p id="a8B">禅智般若无著慧　　和合共生如来子</p>
  <p id="a8C">三乘圣种从是学　　故称一切众导师</p>
  <p id="a8D">净戒禅智如大地　　能生万物载群类</p>
  <p id="a8E">禅智神通巧方便　　能生三乘一切智</p>
  <p id="a8F">若能一念在禅定　　能报三世佛恩义</p>
  <p id="a8G">三世诸佛坐道场　　觉悟众生皆由此</p>
  <p id="a8H">一切凡夫共一身　　一烦恼心一智慧</p>
  <p id="a8I">真如一像不变易　　善恶业影六道异</p>
  <p id="a8J">诸佛菩萨一法身　　亦同一心一智慧</p>
  <p id="a8K">一字万行化众生　　一圣假名四十二</p>
  <p id="a8L">凡圣色藏一而二　　方便道中凡圣二</p>
  <p id="a8M">色藏元象无一二　　唯佛与佛乃知此</p>
  <p id="a8N">我从无数十方佛　　闻此一字无量义</p>
  <p id="a8O">少行法师不能知　　文字论师不能解</p>
  <p id="a8P">若人不近善知识　　学得有漏似道禅</p>
  <p id="a8Q">初禅谓得须陀洹　　四禅谓得阿罗汉</p>
  <p id="a8R">起增上慢诸漏尽　　谓言断结不更生</p>
  <p id="a8S">临命终时见生处　　即作是言佛欺我</p>
  <p id="a8T">阿罗汉者不更生　　我今云何更受生</p>
  <p id="a8U">身证不了尚如此　　何况散心著文字</p>
  <p id="a8V">不知诈知起我慢　　颠倒说法诳众生</p>
  <p id="a8W">身不证法升高座　　死入阿鼻大地狱</p>
  <p id="a8X">身证不了尚生疑　　何况不证盲心说</p>
  <p id="a8Y">高心乱语谤诸佛　　受学之徒皆效此</p>
  <p id="a8Z">从地狱出为畜生　　备作种种诸杂类</p>
  <p id="a8a">若人亲近善知识　　证无漏禅乃明解</p>
  <p id="a8b">具足禅智多闻义　　如是导师可依止</p>
  <p id="a8c">禅定深隐难可知</p>
  <p id="a8d">复次禅波罗蜜。<a id="a-8e"></a>有无量名字。<a id="a-8f"></a>为求佛道。<a id="a-8g"></a>修学甚深微妙禅定。<a id="a-8h"></a>身心得证。<a id="a-8i"></a>断诸烦恼。<a id="a-8j"></a>得一切神通。<a id="a-8k"></a>立大誓愿。<a id="a-8l"></a>度一切众生。<a id="a-8m"></a>是乃名为禅波罗蜜。<a id="a-8n"></a>立大誓愿故禅定转名四弘。<a id="a-8o"></a>欲度众生故。<a id="a-8p"></a>入深禅定。<a id="a-8q"></a>以道种智清净法眼。<a id="a-8r"></a>观察众生是处非处十力智。<a id="a-8s"></a>尔时禅定转名四无量心。<a id="a-8t"></a>慈悲愍众生。<a id="a-8u"></a>拔苦与乐。<a id="a-8v"></a>离憎爱心。<a id="a-8w"></a>平等观察。<a id="a-8x"></a>尔时禅定。<a id="a-8y"></a>转名慈悲喜舍。<a id="a-8z"></a>既观察已。<a id="a-90"></a>与其同事。<a id="a-91"></a>随应说法。<a id="a-92"></a>尔时禅定。<a id="a-93"></a>转名四摄法。<a id="a-94"></a>布施。<a id="a-95"></a>爱语。<a id="a-96"></a>利益。<a id="a-97"></a>同事。<a id="a-98"></a>是名四摄法也。<a id="a-99"></a>复次大慈大悲。<a id="a-9A"></a>现如意神通一切色身。<a id="a-9B"></a>以神通力入五欲中。<a id="a-9C"></a>遍行六趣。<a id="a-9D"></a>随欲度众生。<a id="a-9E"></a>尔时禅定。<a id="a-9F"></a>转名神通波罗蜜。<a id="a-9G"></a>亦普现十方一切佛事。<a id="a-9H"></a>常在禅定寂然无念。<a id="a-9I"></a>复次深大慈悲怜悯众生。<a id="a-9J"></a>上作十方一切佛身。<a id="a-9K"></a>缘觉声闻一切色形。<a id="a-9L"></a>下作六趣众生之身。<a id="a-9M"></a>如是一切佛身。<a id="a-9N"></a>一切众生身。<a id="a-9O"></a>一念心中一时行。<a id="a-9P"></a>无前无后无中间。<a id="a-9Q"></a>一时说法度众生。<a id="a-9R"></a>尔时禅定及神通波罗蜜。<a id="a-9S"></a>转名一切种智。<a id="a-9T"></a>亦名佛眼。<a id="a-9U"></a>复次菩萨摩诃萨。<a id="a-9V"></a>持戒清净。<a id="a-9W"></a>深妙禅定。<a id="a-9X"></a>断习气故。<a id="a-9Y"></a>远离三世诸爱见故。<a id="a-9Z"></a>尔时禅定。<a id="a-9a"></a>转名十八不共法。<a id="a-9b"></a>复次菩萨摩诃萨。<a id="a-9c"></a>以三明智分别众生。<a id="a-9d"></a>尔时禅定。<a id="a-9e"></a>转名十力。<a id="a-9f"></a>善知是处及漏尽故。<a id="a-9g"></a>复次菩萨摩诃萨。<a id="a-9h"></a>色如受想行识如。<a id="a-9i"></a>观一切法。<a id="a-9j"></a>始从初学终至成佛断烦恼。<a id="a-9k"></a>及神通尽知十方世界名号。<a id="a-9l"></a>亦知三世诸佛名号。<a id="a-9m"></a>及知诸佛弟子名号。<a id="a-9n"></a>亦知一切众生名号。<a id="a-9o"></a>及知众生烦恼名号。<a id="a-9p"></a>解脱名号。<a id="a-9q"></a>一念一时知。<a id="a-9r"></a>及知宿命因缘之事。<a id="a-9s"></a>尔时禅定转名十号也。<a id="a-9t"></a>复次菩萨摩诃萨。<a id="a-9u"></a>以诸法无所有性。<a id="a-9v"></a>一念一心具足万行。<a id="a-9w"></a>巧方便慧。<a id="a-9x"></a>从初发心至成佛果。<a id="a-9y"></a>作大佛事。<a id="a-9z"></a>心无所著。<a id="a-A0"></a>总相智。<a id="a-A1"></a>别相智。<a id="a-A2"></a>辩说无碍。<a id="a-A3"></a>具足神通波罗蜜。<a id="a-A4"></a>供养十方一切佛。<a id="a-A5"></a>净佛国土。<a id="a-A6"></a>教化众生。<a id="a-A7"></a>尔时禅定。<a id="a-A8"></a>转名般若波罗蜜。<a id="a-A9"></a>复次行者。<a id="a-AA"></a>为出世间故。<a id="a-AB"></a>三界九地名为八背舍。<a id="a-AC"></a>次第断烦恼。<a id="a-AD"></a>欲界未到地禅及中间。<a id="a-AE"></a>二禅及四禅。<a id="a-AF"></a>空处及非有想。<a id="a-AG"></a>最后灭受想。<a id="a-AH"></a>于欲界中具五方便。<a id="a-AI"></a>一者发大善心。<a id="a-AJ"></a>求佛道故。<a id="a-AK"></a>欲得禅定。<a id="a-AL"></a>名善欲心。<a id="a-AM"></a>是善欲心。<a id="a-AN"></a>能生一切佛法。<a id="a-AO"></a>能入一切禅定。<a id="a-AP"></a>能证一切解脱。<a id="a-AQ"></a>起一切神通。<a id="a-AR"></a>分别欲界色界无色界。<a id="a-AS"></a>五阴三毒四大。<a id="a-AT"></a>十二入十八界。<a id="a-AU"></a>十二因缘。<a id="a-AV"></a>一切诸法无常变异。<a id="a-AW"></a>苦空无我。<a id="a-AX"></a>亦知诸法无生灭真实相。<a id="a-AY"></a>无名无字。<a id="a-AZ"></a>无漏无为。<a id="a-Aa"></a>无相无貌。<a id="a-Ab"></a>觉了诸法。<a id="a-Ac"></a>故名法智。<a id="a-Ad"></a>未到初禅得金刚智。<a id="a-Ae"></a>能断烦恼证诸解脱。<a id="a-Af"></a>是名未到地。<a id="a-Ag"></a>初欲界地及未到地。<a id="a-Ah"></a>如是二地。<a id="a-Ai"></a>是佛道初门。<a id="a-Aj"></a>欲得禅定。<a id="a-Ak"></a>是名欲心。<a id="a-Al"></a>复次初夜后夜。<a id="a-Am"></a>专精学禅。<a id="a-An"></a>节食摄心。<a id="a-Ao"></a>舍离眷属。<a id="a-Ap"></a>断诸攀缘。<a id="a-Aq"></a>是名精进。<a id="a-Ar"></a>复次专念初禅乐。<a id="a-As"></a>更无余念。<a id="a-At"></a>是名念心。<a id="a-Au"></a>复次巧慧筹量欲界五欲。<a id="a-Av"></a>欺诳不净。<a id="a-Aw"></a>是三恶道伴。<a id="a-Ax"></a>初禅定乐。<a id="a-Ay"></a>断诸欺诳。<a id="a-Az"></a>得真智慧。<a id="a-B0"></a>是入涅槃伴。<a id="a-B1"></a>是筹量。<a id="a-B2"></a>是名巧慧心。<a id="a-B3"></a>复次专心一处。<a id="a-B4"></a>灭诸觉观。<a id="a-B5"></a>境界都息。<a id="a-B6"></a>身心寂静。<a id="a-B7"></a>是名一心。<a id="a-B8"></a>如是五方便。<a id="a-B9"></a>能断五欲妖媚烦恼。<a id="a-BA"></a>灭除五盖。<a id="a-BB"></a>有觉有观。<a id="a-BC"></a>离生得喜乐入初禅。<a id="a-BD"></a>名初背舍得入二禅。<a id="a-BE"></a>名二背舍。<a id="a-BF"></a>入第三禅。<a id="a-BG"></a>名三背舍。<a id="a-BH"></a>喜乐心内清净得四禅。<a id="a-BI"></a>名为入一切处。<a id="a-BJ"></a>灭一切色相。<a id="a-BK"></a>舍第四禅。<a id="a-BL"></a>灭有对想。<a id="a-BM"></a>入无边虚空处。<a id="a-BN"></a>名为空一切处。<a id="a-BO"></a>第四背舍虚空处定。<a id="a-BP"></a>得一切识处定。<a id="a-BQ"></a>是名识一切处第五背舍。<a id="a-BR"></a>复次舍识处定。<a id="a-BS"></a>入无所有处定。<a id="a-BT"></a>是名第六背舍。<a id="a-BU"></a>舍无所有处定得入非有想非无想处定。<a id="a-BV"></a>生厌离心。<a id="a-BW"></a>是名第七背舍。<a id="a-BX"></a>舍非有想非无想处定。<a id="a-BY"></a>入灭定受想定。<a id="a-BZ"></a>心无所著。<a id="a-Ba"></a>是名第八背舍。<a id="a-Bb"></a>尔时禅波罗蜜。<a id="a-Bc"></a>转名八背舍。<a id="a-Bd"></a>复次自觉觉他。<a id="a-Be"></a>通达无碍。<a id="a-Bf"></a>得三解脱。<a id="a-Bg"></a>能破三界一切烦恼。<a id="a-Bh"></a>尔时禅波罗蜜。<a id="a-Bi"></a>转名十一智。<a id="a-Bj"></a>复次行者。<a id="a-Bk"></a>总持旋陀罗尼。<a id="a-Bl"></a>戒定慧三分。<a id="a-Bm"></a>八圣道。<a id="a-Bn"></a>破四颠倒获四真谛。<a id="a-Bo"></a>尔时禅波罗蜜。<a id="a-Bp"></a>转名三十七品。<a id="a-Bq"></a>起一切神通。<a id="a-Br"></a>所谓四念处。<a id="a-Bs"></a>四正勤。<a id="a-Bt"></a>四如意足。<a id="a-Bu"></a>五根五力。<a id="a-Bv"></a>七觉分八圣道分。<a id="a-Bw"></a>名为摩诃衍。<a id="a-Bx"></a>如四念处品中说。<a id="a-By"></a>转一切智慧。<a id="a-Bz"></a>以一神通。<a id="a-C0"></a>现一切神通。<a id="a-C1"></a>以一解脱。<a id="a-C2"></a>作一切解脱。<a id="a-C3"></a>转一名字语句。<a id="a-C4"></a>入一切名字语句。<a id="a-C5"></a>如是一切名字语句。<a id="a-C6"></a>还入一名一字一语一句。<a id="a-C7"></a>平等不异。<a id="a-C8"></a>是四念处字等语等。<a id="a-C9"></a>诸字入门。<a id="a-CA"></a>一切佛法尽在其中。<a id="a-CB"></a>复次菩萨摩诃萨。<a id="a-CC"></a>欲教化众生。<a id="a-CD"></a>令生清净欢喜信心故。<a id="a-CE"></a>与一切圣人。<a id="a-CF"></a>建立一圣官阶位次第。<a id="a-CG"></a>众生之得大欢喜。<a id="a-CH"></a>决定无疑。<a id="a-CI"></a>尔时誓愿勤修禅定。<a id="a-CJ"></a>得六神通。<a id="a-CK"></a>作转轮圣王。<a id="a-CL"></a>入五道中。<a id="a-CM"></a>飞行十方。<a id="a-CN"></a>广行布施。<a id="a-CO"></a>须衣与衣。<a id="a-CP"></a>须食与食。<a id="a-CQ"></a>金银七宝。<a id="a-CR"></a>象马车乘。<a id="a-CS"></a>楼橹宫殿。<a id="a-CT"></a>房舍屋宅。<a id="a-CU"></a>五欲众具。<a id="a-CV"></a>箫篴箜篌。<a id="a-CW"></a>琴瑟鼓吹。<a id="a-CX"></a>随众生欲尽给与之。<a id="a-CY"></a>后为说法令其得道。<a id="a-CZ"></a>虽作如是种种法施。<a id="a-Ca"></a>实无施者。<a id="a-Cb"></a>无财物。<a id="a-Cc"></a>无说无示。<a id="a-Cd"></a>无听法者。<a id="a-Ce"></a>譬如幻师幻作幻人。<a id="a-Cf"></a>四衢道中化作高座。<a id="a-Cg"></a>广说三乘微妙圣法。<a id="a-Ch"></a>又作四众集共听受。<a id="a-Ci"></a>如是幻师所作幻事。<a id="a-Cj"></a>无色无心。<a id="a-Ck"></a>无示无听。<a id="a-Cl"></a>无受无闻。<a id="a-Cm"></a>无得菩萨。<a id="a-Cn"></a>尔时禅波罗蜜。<a id="a-Co"></a>转名檀波罗蜜何以故。<a id="a-Cp"></a>施人物时。<a id="a-Cq"></a>虽知诸法无所有性。<a id="a-Cr"></a>无施无受。<a id="a-Cs"></a>无财物相。<a id="a-Ct"></a>三事俱空。<a id="a-Cu"></a>虽知空寂。<a id="a-Cv"></a>勤行布施。<a id="a-Cw"></a>复次菩萨摩诃萨。<a id="a-Cx"></a>虽知诸法空罪相不可得。<a id="a-Cy"></a>持戒破戒。<a id="a-Cz"></a>如梦如幻。<a id="a-D0"></a>如影如化。<a id="a-D1"></a>如水中月。<a id="a-D2"></a>虽知诸法无生灭。<a id="a-D3"></a>坚持净戒无毁缺。<a id="a-D4"></a>亦以戒法为他人说。<a id="a-D5"></a>若人恶心不受戒。<a id="a-D6"></a>化作禽兽行。<a id="a-D7"></a>礼仪人类。<a id="a-D8"></a>见此大羞辱。<a id="a-D9"></a>各发善心。<a id="a-DA"></a>坚持净戒。<a id="a-DB"></a>发大誓愿。<a id="a-DC"></a>遍十方不顾身命行戒施。<a id="a-DD"></a>常现六道种种形。<a id="a-DE"></a>广说如来清净戒。<a id="a-DF"></a>以宿命智观察之。<a id="a-DG"></a>必令欢喜无嗔害。<a id="a-DH"></a>非但为说戒法。<a id="a-DI"></a>亦说摄根定共戒。<a id="a-DJ"></a>道共戒。<a id="a-DK"></a>性寂戒。<a id="a-DL"></a>报寂戒。<a id="a-DM"></a>尔时禅波罗蜜。<a id="a-DN"></a>转名尸波罗蜜。<a id="a-DO"></a>复次菩萨摩诃萨。<a id="a-DP"></a>行此财施法施戒施时。<a id="a-DQ"></a>受者嗔恚来打骂。<a id="a-DR"></a>割截手足心不动。<a id="a-DS"></a>乃至失命心不悔。<a id="a-DT"></a>尔时禅定。<a id="a-DU"></a>转名羼提波罗蜜。<a id="a-DV"></a>菩萨行是甚深禅定。<a id="a-DW"></a>于一切圣行。<a id="a-DX"></a>以法忍故。<a id="a-DY"></a>心无所著。<a id="a-DZ"></a>禅定即是羼提波罗蜜。<a id="a-Da"></a>复次菩萨。<a id="a-Db"></a>学四念处时。<a id="a-Dc"></a>获得四禅。<a id="a-Dd"></a>复作是念。<a id="a-De"></a>我于身念处。<a id="a-Df"></a>未得如意神通。<a id="a-Dg"></a>受念处未获宿命神通。<a id="a-Dh"></a>修心念处。<a id="a-Di"></a>未获他心智。<a id="a-Dj"></a>不知十方凡圣心故。<a id="a-Dk"></a>修法念处时。<a id="a-Dl"></a>如是思惟。<a id="a-Dm"></a>我今未获漏尽神通。<a id="a-Dn"></a>修身念处。<a id="a-Do"></a>观一切色。<a id="a-Dp"></a>亦未得清净天眼。<a id="a-Dq"></a>于受念处。<a id="a-Dr"></a>未证因缘业报垢净神通。<a id="a-Ds"></a>于心念处。<a id="a-Dt"></a>未得众生语言三昧。<a id="a-Du"></a>作是念已。<a id="a-Dv"></a>勤精进求乃至成就。<a id="a-Dw"></a>具六神通。<a id="a-Dx"></a>尔时禅定。<a id="a-Dy"></a>转名精进毗梨耶波罗蜜。<a id="a-Dz"></a>复次菩萨。<a id="a-E0"></a>为起神通故。<a id="a-E1"></a>修练禅定。<a id="a-E2"></a>从初禅次第。<a id="a-E3"></a>入二禅三禅四禅。<a id="a-E4"></a>四空定。<a id="a-E5"></a>乃至灭受想定。<a id="a-E6"></a>一心次第。<a id="a-E7"></a>入无杂念心。<a id="a-E8"></a>是时禅波罗蜜。<a id="a-E9"></a>转名九次第定。<a id="a-EA"></a>复次菩萨。<a id="a-EB"></a>入初禅时。<a id="a-EC"></a>观入出息。<a id="a-ED"></a>自见其身。<a id="a-EE"></a>皆悉空寂。<a id="a-EF"></a>远离色相。<a id="a-EG"></a>获得神通。<a id="a-EH"></a>乃至四禅。<a id="a-EI"></a>亦复如是。<a id="a-EJ"></a>入初禅时。<a id="a-EK"></a>观入出息。<a id="a-EL"></a>见三世色。<a id="a-EM"></a>乃至微细。<a id="a-EN"></a>如微尘许。<a id="a-EO"></a>悉见无碍。<a id="a-EP"></a>亦见众生出没果报差别。<a id="a-EQ"></a>于无量劫通达无碍。<a id="a-ER"></a>是名天眼神通乃至四禅。<a id="a-ES"></a>亦复如是。<a id="a-ET"></a>入初禅时。<a id="a-EU"></a>观息出入。<a id="a-EV"></a>以次第观声。<a id="a-EW"></a>悉同十方凡圣音声。<a id="a-EX"></a>是名天耳神通。<a id="a-EY"></a>乃至四禅。<a id="a-EZ"></a>亦复如是。<a id="a-Ea"></a>入初禅时。<a id="a-Eb"></a>观入出息住息住舍摩他。<a id="a-Ec"></a>观色相貌。<a id="a-Ed"></a>以毗婆舍那。<a id="a-Ee"></a>观他心相。<a id="a-Ef"></a>善知十方凡圣之心。<a id="a-Eg"></a>是名他心智神通。<a id="a-Eh"></a>乃至四禅。<a id="a-Ei"></a>亦复如是。<a id="a-Ej"></a>入初禅时。<a id="a-Ek"></a>观息入出。<a id="a-El"></a>获得眼通。<a id="a-Em"></a>得眼通已。<a id="a-En"></a>观于有歌罗逻时五阴生灭。<a id="a-Eo"></a>乃至无量劫中五阴生灭。<a id="a-Ep"></a>获得宿命。<a id="a-Eq"></a>是名宿命神通。<a id="a-Er"></a>乃至四禅。<a id="a-Es"></a>亦复如是。<a id="a-Et"></a>悉能观察一切众生。<a id="a-Eu"></a>善恶业行差别不同。<a id="a-Ev"></a>亦复知其发心早晚。<a id="a-Ew"></a>入道远近。<a id="a-Ex"></a>十方三世通达无碍。<a id="a-Ey"></a>是名道种智慧神通。<a id="a-Ez"></a>尔时禅定转名师子奋迅三昧。<a id="a-F0"></a>以神通力。<a id="a-F1"></a>供养十方佛。<a id="a-F2"></a>及教化众生。<a id="a-F3"></a>净佛国土。<a id="a-F4"></a>边际智满十地具足。<a id="a-F5"></a>变身如佛满十方。<a id="a-F6"></a>学佛神通。<a id="a-F7"></a>未得满足。<a id="a-F8"></a>是师子奋迅三昧。<a id="a-F9"></a>唯有诸佛。<a id="a-FA"></a>乃能具足。<a id="a-FB"></a>复次菩萨。<a id="a-FC"></a>入重玄门修四十心。<a id="a-FD"></a>从凡夫地初发心时。<a id="a-FE"></a>所修禅定。<a id="a-FF"></a>次第重入。<a id="a-FG"></a>乃至最后无垢地。<a id="a-FH"></a>修诸禅定。<a id="a-FI"></a>学佛神通化众生法。<a id="a-FJ"></a>从初禅入乃至灭受想定。<a id="a-FK"></a>三禅四禅四空。<a id="a-FL"></a>亦复如是。<a id="a-FM"></a>是名顺超无碍。<a id="a-FN"></a>从灭受想定超住散心中。<a id="a-FO"></a>超入初禅。<a id="a-FP"></a>非有想非无想处无所有处。<a id="a-FQ"></a>识处空处。<a id="a-FR"></a>四禅乃至二禅。<a id="a-FS"></a>亦复如是。<a id="a-FT"></a>是名逆超自在无碍。<a id="a-FU"></a>尔时禅定。<a id="a-FV"></a>转名超越三昧。<a id="a-FW"></a>修佛神通。<a id="a-FX"></a>得佛智慧。<a id="a-FY"></a>余五波罗蜜。<a id="a-FZ"></a>亦复如是。<a id="a-Fa"></a>是少一波罗蜜。<a id="a-Fb"></a>不名五波罗蜜复次学禅定时。<a id="a-Fc"></a>修四念处。<a id="a-Fd"></a>于欲界中。<a id="a-Fe"></a>观内外色。<a id="a-Ff"></a>入初背舍。<a id="a-Fg"></a>具足闻慧。<a id="a-Fh"></a>观内外假二相不可得故。<a id="a-Fi"></a>亦非是一如。<a id="a-Fj"></a>如性故一解脱。<a id="a-Fk"></a>复次思慧具足。<a id="a-Fl"></a>观察内外法。<a id="a-Fm"></a>内外一切法。<a id="a-Fn"></a>总相别相异相。<a id="a-Fo"></a>不可得如如。<a id="a-Fp"></a>故二解脱。<a id="a-Fq"></a>复次修慧。<a id="a-Fr"></a>六观具足。<a id="a-Fs"></a>色界五阴空。<a id="a-Ft"></a>三解脱。<a id="a-Fu"></a>复次闻慧修慧。<a id="a-Fv"></a>用巧方便金刚智。<a id="a-Fw"></a>破四空定。<a id="a-Fx"></a>无贪着心。<a id="a-Fy"></a>空五阴不可得故。<a id="a-Fz"></a>得解脱空处。<a id="a-G0"></a>得解脱识处。<a id="a-G1"></a>得解脱无所有处。<a id="a-G2"></a>得解脱非有想非非想处。<a id="a-G3"></a>得解脱观灭受想定。<a id="a-G4"></a>不可得故。<a id="a-G5"></a>得是解脱。<a id="a-G6"></a>是名八解脱。<a id="a-G7"></a>如如性故。<a id="a-G8"></a>无缚无脱。<a id="a-G9"></a>菩萨尔时。<a id="a-GA"></a>禅波罗蜜名八解脱。<a id="a-GB"></a>复次菩萨禅定。<a id="a-GC"></a>修四念处。<a id="a-GD"></a>得三十七品。<a id="a-GE"></a>具足佛法。<a id="a-GF"></a>何以故。<a id="a-GG"></a>是身念处。<a id="a-GH"></a>观色法故。<a id="a-GI"></a>一念具足四念处故。<a id="a-GJ"></a>是身念处。<a id="a-GK"></a>用念觉分。<a id="a-GL"></a>观五阴时。<a id="a-GM"></a>能断一切烦恼。<a id="a-GN"></a>故观色阴时。<a id="a-GO"></a>是身念处。<a id="a-GP"></a>不净观九想。<a id="a-GQ"></a>具足舍摩他。<a id="a-GR"></a>能破一切烦恼。<a id="a-GS"></a>是名为定。<a id="a-GT"></a>如论偈中说。</p>
  <p id="aGU">初观身念念　　系缚心令定</p>
  <p id="aGV">亦系缚识定　　及除烦恼怨</p>
  <p id="aGW">九想舍摩他。<a id="a-GX"></a>欲界金刚定。<a id="a-GY"></a>能破五欲如缚贼。<a id="a-GZ"></a>十想毗婆舍那。<a id="a-Ga"></a>欲界未到地金刚智。<a id="a-Gb"></a>能观五阴。<a id="a-Gc"></a>毕竟尽想。<a id="a-Gd"></a>不能更生。<a id="a-Ge"></a>得尽智无生智。<a id="a-Gf"></a>断一切烦恼。<a id="a-Gg"></a>如意利刀。<a id="a-Gh"></a>斩断贼头。<a id="a-Gi"></a>观色如受想行识如。<a id="a-Gj"></a>深观五阴如如性故。<a id="a-Gk"></a>即无烦恼可断。<a id="a-Gl"></a>亦无解脱涅槃可证。<a id="a-Gm"></a>何以故。<a id="a-Gn"></a>色即是空。<a id="a-Go"></a>空即是色。<a id="a-Gp"></a>受想行识即是空。<a id="a-Gq"></a>空即是受想行识。<a id="a-Gr"></a>空即是涅槃。<a id="a-Gs"></a>涅槃即是空。<a id="a-Gt"></a>烦恼即是空。<a id="a-Gu"></a>空即是烦恼。<a id="a-Gv"></a>智慧即是空。<a id="a-Gw"></a>空即是智慧。<a id="a-Gx"></a>不可以虚空断虚空。<a id="a-Gy"></a>不可以虚空证虚空。<a id="a-Gz"></a>如论偈说。</p>
  <p id="aH0">观身不净相　　真如性常定</p>
  <p id="aH1">诸受及以心　　法亦如是观</p>
  <p id="aH2">烦恼者六欲心也初死想。<a id="a-H3"></a>能断威仪语言欲。<a id="a-H4"></a>膨胀想坏想散想。<a id="a-H5"></a>能断形容欲。<a id="a-H6"></a>青瘀血涂想脓烂想。<a id="a-H7"></a>能断色欲。<a id="a-H8"></a>骨想烧想。<a id="a-H9"></a>能断细滑欲。<a id="a-HA"></a>散想灭尽想。<a id="a-HB"></a>能断人欲。<a id="a-HC"></a>如论中说。</p>
  <p id="aHD">四蛇同一箧　　六贼同一村</p>
  <p id="aHE">及王旃陀罗　　分自守根门</p>
  <p id="aHF">六欲妖媚起　　爱怨诈为亲</p>
  <p id="aHG">声香味触法　　六情起诸尘</p>
  <p id="aHH">贪欲如猛火　　嗔恚如蛇蚖</p>
  <p id="aHI">愚痴覆心眼　　智者当善观</p>
  <p id="aHJ">外想三四块　　身器二六城</p>
  <p id="aHK">中含十二秽　　九孔恶露盈</p>
  <p id="aHL">痈疽虫血杂　　膨胀臭烂脓</p>
  <p id="aHM">骨锁分离断　　六欲失姿容</p>
  <p id="aHN">九想观成时　　六贼渐已除</p>
  <p id="aHO">及识爱怨诈　　兼知假实虚</p>
  <p id="aHP">四大共相依　　缘习成假名</p>
  <p id="aHQ">行者谛观察　　但见骨人形</p>
  <p id="aHR">初观如珂许　　后渐满一城</p>
  <p id="aHS">骨人遍法界　　深生忧厌道</p>
  <p id="aHT">从生至老死　　老死复有生</p>
  <p id="aHU">转轮十二缘　　生死如循环</p>
  <p id="aHV">三涂苦难忍　　人天亦复然</p>
  <p id="aHW">谁闻六道苦　　而不兴厌心</p>
  <p id="aHX">妄识本无体　　依因寂法生</p>
  <p id="aHY">妄想生妄想　　转轮十二缘</p>
  <p id="aHZ">知过二业患　　现不造三因</p>
  <p id="aHa">老死更不续　　反流尽生源</p>
 </body>
</html>