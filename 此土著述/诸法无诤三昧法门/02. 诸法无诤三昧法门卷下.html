<!DOCTYPE html>
<html>
<head>
  <meta charset="utf-8"/>
  <meta name="author" content="南岳思大禅师/陈"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>诸法无诤三昧法门卷下</title>
</head>
<body>
  <h1 class="head">诸法无诤三昧法门卷下</h1>
  <h2>四念处观身念处观如音品</h2>
  <p>观身不净时。先观息入出生灭不可得。次观心心相。若先观色。粗利难解。沉重难轻。若先观心。微细难见。心空无体。托缘妄念。无有实主。气息处中。轻空易解。先观入息从何方来。都无所从。亦无生处。入至何处。都无归趣。不见灭相。无有处所。入息既无。复观出息从何处生。审谛观察。都无生处。至何处灭。不见去相。亦无灭处既无入出。复观中间相貌何似。如是观时。如空微风。都无相貌。息无自体。生灭由心。妄念息即动。无念即无生。即观此心住在何处。复观身内。都不见心。复观身外。亦无心相。复观中间。无有相貌。复作是念。心息既无。我今此身从何生。如是观时。都无生处。但从贪爱虚妄念起。复观贪爱妄念之心。毕竟空寂。无生无灭。即知此身化生不实。头等六分色如空影。如虚薄云。入息气出息气。如空微风。如是观时。影云微风。皆悉空寂。无断无常。无生无灭。无相无貌。无名无字。既无生死。亦无涅槃。一相无相。一切众生亦复如是。是名总观。诸法实相。如是观竟。欲得神通。观身四大。如空如影。复观外四大。地水火风。石壁瓦砾。刀杖毒药。如影如空。影不能害影。空不能害空。入初禅时。观息入出。从头至足。从皮至髓。上下纵横。气息一时。出入无碍。常念己身。作轻空想。舍粗重想。是气息入无聚集。出无分散。是息风力能轻举。自见己身空如水沫。如泡如影。犹如虚空。如是观察。久修习竟。远离色相。获得神通。飞行无碍。去住远近。任意自在。是身念处。不净观法。九想十想。及观气息生灭出入空无障碍。亦能获得如意神通。先证肉眼。次观天眼。能见无量阿僧祇十方三世微细色等。亦见众生生死出没善恶业报。皆悉知之。明了无碍。总摄十力十八不共法。能作大身。遍满十方。能作小身。细如微尘。一能作多。多能作一。重能作轻。轻能作重。丑陋作端正。端正作丑陋。长短大小。青黄赤白。悉能变化。虚空作地地作虚空。地作水火。水火作地。能令变作。金银七宝石壁草木。亦复如是。皆能变作。金银七宝。象马车乘。城郭楼橹。宫殿屋宅。房舍灯烛。日月大珠。及如意珠。饮食衣服。床榻被褥。箫笛箜篌。五欲众具。众生所须。尽给与之。然后说法。令入佛道。能自变身。作十方佛身。名字不同。色像差别。亦复能令皆作金色。三十二相。八十种好。顶上肉髻光明。普遍满十方。间无空处。十方远近。如对目前。过去未来。亦复如是。人天交接。两得相见。亦复能作菩萨缘觉阿罗汉身释梵四王诸天身转轮圣王诸小王身。能作四种佛弟子形。男变为女。女变为男。亦作六趣众生之身。如是凡圣众色像。一念心中一时行语言音声。亦复如是亦复能作臭烂死尸缚魔波旬。令舍高慢远离魔业。求佛正道。臭烂尸观。非独系缚波旬魔王。亦能降伏一切淫女。令舍要欲发清净心信求佛道是禅波罗蜜身念不净观法。初修行时。能断五欲一切烦恼。能除五盖。能断十缠。若人修习。如偈所说。</p>
  <p class="l-js-7c">气息轻空风火观　　飞行十方无障碍</p>
  <p class="l-js-7c">皮肉筋骨不净观　　获得如意大神通</p>
  <p class="l-js-7c">总名八大自在我　　一切形色能变化</p>
  <p class="l-js-7c">总名十四变化心　　非但变化如上事</p>
  <p class="l-js-7c">能令大地六种动　　变十方秽为净土</p>
  <p class="l-js-7c">是身念处不净观　　总说如是大功德</p>
  <p class="l-js-7c">若广诸说不可尽　　三十七品亦在中</p>
  <p class="l-js-7c">今已总说身念处　　种种功德差别法</p>
  <h2>受念处品</h2>
  <p>复次禅波罗蜜中受念处观如偈说。</p>
  <p class="l-js-5c">能断一切受　　今当更总说</p>
  <p class="l-js-5c">断除三受法　　一切受亦尽</p>
  <p>三受者。一者苦受。二者乐受。三者不苦不乐受。如十二因缘中说。不苦不乐受。但是无明。有名无色。苦乐二受是行识名色六入触受爱取有生老死灭坏苦忧悲恼。如是三受和合共成事。不能一一独生烦恼。内受外受内外受。内受是六根名为六情。外受是六尘。名为六境。内外受名六识。亦名为心思惟分别。如是内外。有三十种六根六尘六识六触六受。是名三十。皆由无明不能了故。贪善恶业。遍生六趣。若能修习戒定智慧。净三毒根。名曰六度。是故论言智度。大道佛从来生死往来故。曰大道智慧。断三受故名为度。是故佛言。净于三毒根。成佛道无疑。一切贪嗔痴。三受以为根。破戒是恶趣门。持戒是善趣门。若修戒定智。闭塞诸恶道。通达善趣门。亦得名为关闭一切诸恶趣门。开佛无上大菩提门。六根名为门。心为自在王。造生死业时。贪著六尘。至死不舍。无能制者。自在如王。是故名为无上死王。譬如世间五月时雨大恶雹。五谷果树。摧析堕落。人畜皆死。是恶雹雨。譬如金刚。无能制者。断诸善根。作一阐提。是故名为死金刚雨。譬如世间金翅鸟王。飞行虚空四大海中。擒捉诸龙。自在无碍。食啖令尽。无能制者。是故名为死金翅鸟。譬如世间恶转轮王。飞行虚空。遍四天下。擒捉诸王。自在无碍。坏他事业。无能制者。是故复名死转轮王。一切天人王。无能制者。唯除一人。大力神仙。幻术咒师。智如金刚。能伏一切。乃能伏此生死心王。亦复如是。二十五有。无能制者。唯除菩萨。修戒定慧智获得初禅。至第四禅及灭受想定。成就四念处。法忍具足。得大神通。乃能降伏生死心王。一切凡夫及二乘人。不能降伏如是死王。为无常法之所迁故。不能降伏。唯有法大力菩萨生分尽者。乃能降之。无习气故。苦受内苦外苦。内苦者。饥渴悲恼。愁忧嗔恚。嫌恨宿怨。不适意事。怨憎会时。内心大苦。如是等苦。名为内苦。复次求物不得。若得更失五欲众具。爱别离故。父母兄弟。妻子眷属。抄劫死亡。若遭恶病。无药可治。必死无疑。忧悲啼哭如是等苦。皆名内苦。闻外恶声。骂辱机刺。内怀忿怒。亦名内苦。外苦者。若为王法所加鞭杖拷楚。牢狱系闭。杻械枷锁。名为外苦。亦名内外苦。若师子虎狼。诸恶毒兽。风雨寒热。如是等。此名为外苦。若自身有病。诸根不具足。名身苦。若为他役使。担负重载。若行远路。中间崄难。无止息处。如是等苦。是名身苦。应学慈悲修空。忍之不生嗔恚。于怨憎处。应作是念。是我先世。恼害彼人。今但自责。不应嗔他。虎狼狮子。狂象恶王。亦复如是。于贪求处。应求舍心。不应嗔恼。观恶音声。如空中响。彼声不来。耳不往受。随闻随灭。谁骂谁受。则无嗔恚。闻好音声。称扬赞叹。如前观之。亦不生喜。礼拜供养。一切乐受。应作是念。彼自求福。便于我处。自作功德。不闻我事。不应欢喜。譬如废田。有人耕种。自求报故。地不应喜。复有异人。多持粪秽。毒刺恶草。积种在中。掘凿穿穴。高下不平。彼人自生。如是恶心。地亦不嗔。亦不念彼徒自苦恼。有人问言怨害骂辱。能忍不嗔。是事可尔。礼拜供养赞叹乐受。何以不喜。答曰。彼今虽复供养赞叹于我。后若遇恶缘。即便嗔我。若打若杀。不应生喜。苦受乐受。皆如幻化。无有定相。不应嗔喜。如彼大地。无憎爱心。菩萨欲求无上佛道。应先修学大地三昧。亦应学如虚空三昧。不苦不乐受。亦复如是。不应贪著。应作是念。苦乐中间故。有不苦不乐。若无苦乐。则无不苦不乐。一切皆是无常生灭。不曾暂停。生灭无故。无生灭处。求不可得。如是观时。即无三受。得三解脱。男女等相。亦复如是。如幻如化。无生无灭。不可得故。如身念处。五阴如相。不可得故。无十八界。故无一切受。何以故。六根六尘六识空故。求不可见。名之为空。求亦不得。名之空空。亦无有空。复次禅波罗蜜中。观受念处。无生无灭。无一切受。即是涅槃。观察涅槃。亦不可得。无名字故。即无涅槃。如是观时。初学能断一切烦恼。又得一切宿命通。自观己身现在初生五阴歌罗逻时。生灭不住。亦见过去无量阿僧祇劫五阴生灭。以身念处天眼力故。住初禅中。能见如是宿命神通。一切生处寿命长短。苦乐受报。饮食衣服。种性名字。生死出没。国土世界。欲性善恶。悉见悉知。现在未来宿命因缘。及一切事。悉见悉知。如过去世。亦知诸天六趣众生三世宿命。知己不异。亦复能知诸佛菩萨缘觉声闻一切宿命。一念心中。称量尽愿。明了无碍。于一切众生中。得自在寿命。随其所感。长短不同。为众生故。现一切身。受一切命。欲度十方三恶道众生。欲度饿鬼。观受念处。住初禅中。用如意通。施美饮食。令其苦息。而为说法。欲度畜生时。观受念处。入初禅时已入第四禅从四禅起住第二禅。用如意神通。令诸众生离畜生业得人天。令其欢喜。而为说法。欲度地狱众生时。观受念处。入初禅时已入第二禅。从二禅起入第四禅。从四禅起住第三禅。以如意通。变化十方阿鼻地狱及诸地狱。悉为天堂。一切苦具。变为璎珞。如其苦息。如第三禅乐。随应说法。欲度福德大力众生时。观受念处及三念。入初禅。初禅起入二禅。二禅起入三禅。三禅起。入第四禅。住火一切处。放大光明。遍照十方。住地一切处。十方大地六种震动。住风一切处。戒定慧香。遍熏十方。住水一切处。现月爱三昧。十方重病苦恼众生。悉得消除。身心安乐。住地一切处。秽恶世界。变为净土。池流华果。七宝庄严。放眉间光。召集十方诸大菩萨。悉求集会。口光顶光。放中间光。集三界天王转轮圣王阿修罗王及诸小王并诸天人。放下光明。普及三涂一切众生。集会听法。悉为受记。受记之法。凡有九种。三乘及六道。是名九种差别受记。如摩诃般若放光论中说。若放顶上肉髻光明。遍照十方。集大菩萨。并集过去多宝佛等。又及十方分身应化无量诸佛十方世界。为一切佛土满中诸佛。移诸天人三涂八难。置于他土。不令在会。无余杂众。当知此会。但说一乘。为一生补处菩萨受如来记。若放眉间大光明。同顶光中事。当知此会。为大声闻密行菩萨过十地入佛境界者受如来记。如法华中说。二种放光受记之法。但说佛果事一乘佛智慧。无余杂众故。不说九道记。问曰。佛大慈悲平等说法。众生普闻。复何意故。说法华时。三变世界八方通同为一佛土。初第一变。八方五百万亿那由他恒河沙等诸佛世界。同于娑婆。上下两方。亦复如是。第二变化。八方各变二百万亿那由他恒河沙等诸佛世界。亦同娑婆。第三变化。八方各二百万亿那由他恒河沙等诸佛世界。同于娑婆。如是三变。各放眉间白毫光明。移诸天人阿修罗等三涂八难。置于他方。不得闻法。当知如来心不平等。答曰。是事不然。如来智慧。非汝境界。不应难言佛不平等。彼以何故。妙法华会但说一乘顿中极顿诸佛智慧。为大菩萨受如来记。难信难解。是故漏尽二乘人。新发意菩萨及以不退诸菩萨等。疑惑不能解。何况余人。譬如世间转轮圣王。庄严四天下。集诸转轮王。共论圣王事。唯有王边智慧大臣。乃能信解。得近王座。同论王事。诸余恶臣。愚闇无智。则不堪闻。不得同座。何况余小王及诸仆使。而近王座。如来顿教。亦复如是。唯有一生补处无垢大士。得佛智慧。受如来记者。乃得闻之。此会不说引导之教。是故余人不得在座。余人若闻不解故。即生疑谤。堕于地狱。是故移之置于他土。四众五千。亦复如是。譬如阎浮提人眼不得见上界诸天。若得见者。两眼双瞎。薄福德故。不堪见此诸天光明。是故见者两眼双瞎天人阿修罗三涂八难。亦复如是。尚不得见肉眼眉间受记光明。何况闻说受如来记也。若得闻者。则生诽谤。永失信心。断诸善根。作一阐提。将护彼意。不得闻之。譬如世间饥饿病瘦绝食来久薄腹者。不得一往多食干麸及以强饼[起-巳+并]面验酒。一往饱食。必死不疑。五千四众天人阿修罗三涂八难。亦复如是。薄福德故。不堪得闻受如来记。问曰。诸佛神通无量方便。一音说法随类得解。何故移之置于他土。答曰。如汝所问。他土之音。有二义。一者本土。是如来藏。一切众生不能解故。贪善恶业轮回六趣。二者一切众生。无量劫来。常在六趣。轮回不离。如己舍宅。亦名本土。天人阿修罗等薄福德故。不能感见三变座席。复不感闻本无如教甚深妙声。是本无如如来如一如无二如本末究竟等。唯佛与佛乃能知之。余人不解。五千四众天人阿修罗三涂八难。不闻本无如。不得究竟解故。是故名为置于他土。复次五千天人阿修罗及难处。异座异闻。得解薄少。永舍六趣。是故复名置于他土。实不移却。不觉不知。不离本座。物解不同。故言他土。欲重宣受念义。而说偈言。</p>
  <p class="l-js-7c">行者初观受念时　　三种受法难舍离</p>
  <p class="l-js-7c">苦受能生诸怖畏　　亦生九恼诸怨害</p>
  <p class="l-js-7c">常怀忿难作方便　　得怨便时断其命</p>
  <p class="l-js-7c">或净五欲起怨心　　或诤名利作怨害</p>
  <p class="l-js-7c">或贪住处获利养　　见胜己来欲杀害</p>
  <p class="l-js-7c">或加诽谤恶名流　　或时愿人令杀害</p>
  <p class="l-js-7c">是苦受法有三种　　内受外受内外受</p>
  <p class="l-js-7c">若欲断除诸苦受　　当观怨家如赤子</p>
  <p class="l-js-7c">亦如父母及兄弟　　亦如诸师及同学</p>
  <p class="l-js-7c">生生无不从彼生　　是无量劫之父母</p>
  <p class="l-js-7c">我旷劫来曾生彼　　一切皆是我赤子</p>
  <p class="l-js-7c">此观成时嗔恚尽　　获得大慈大悲心</p>
  <p class="l-js-7c">怨家悲叹生悔心　　如见父母悉归命</p>
  <p class="l-js-7c">我往昔曾彼受学　　一切皆是我大师</p>
  <p class="l-js-7c">或修俗礼及五经　　或学出世解脱道</p>
  <p class="l-js-7c">学善法故好名流　　忍恼害故得神通</p>
  <p class="l-js-7c">一切皆是我和尚　　亦是诸师及同学</p>
  <p class="l-js-7c">应当孝顺勤供养　　恭敬供养如佛想</p>
  <p class="l-js-7c">若受上妙五欲乐　　人天王处自在乐</p>
  <p class="l-js-7c">三界天王人王乐　　无常至时皆碎破</p>
  <p class="l-js-7c">一切乐受是苦本　　乐报尽故苦报至</p>
  <p class="l-js-7c">贪受荣华谓是常　　爱别离时地狱至</p>
  <p class="l-js-7c">苦乐受尽则无苦　　不苦不乐则无生</p>
  <p class="l-js-7c">具五方便除五欲　　亦除五盖障道因</p>
  <p class="l-js-7c">五欲五盖烦恼尽　　具足五支入初禅</p>
  <p class="l-js-7c">二禅三禅第四禅　　还入初禅观五阴</p>
  <p class="l-js-7c">见身如泡空如影　　出入息如空中风</p>
  <p class="l-js-7c">见过去世无量劫　　诸受五阴生灭空</p>
  <p class="l-js-7c">断五欲故烦恼尽　　断五盖故获五通</p>
  <p class="l-js-7c">断五欲故获如意　　断五盖故获三明</p>
  <p class="l-js-7c">是故诸佛而说偈　　言内外怨贼皆已</p>
  <p class="l-js-7c">除无明父亦灭退　　若能断贪诸爱尽</p>
  <p class="l-js-7c">自觉觉他名解脱　　诸行魔母既灭尽</p>
  <p class="l-js-7c">无明魔父亦破碎　　既断烦恼获六通</p>
  <p class="l-js-7c">立大誓愿度一切　　自能断除三受已</p>
  <p class="l-js-7c">亦断众生一切受　　得自在受无量命</p>
  <p class="l-js-7c">亦知一切解脱受　　知受凡圣九道记</p>
  <p class="l-js-7c">亦受补处如来记　　若欲说法度众生</p>
  <p class="l-js-7c">先现希有奇特事　　深入禅定放光明</p>
  <p class="l-js-7c">普照十方诸世界　　变诸秽恶为净土</p>
  <p class="l-js-7c">七宝行树以庄严　　三涂八难悉解脱</p>
  <p class="l-js-7c">等齐人天来听法　　以受念处观察之</p>
  <p class="l-js-7c">然后为其演说法　　或令世界净秽异</p>
  <p class="l-js-7c">众生各见不相知　　形色音声种种别</p>
  <p class="l-js-7c">众生各闻皆不同　　各见佛同为说法</p>
  <p class="l-js-7c">都不见他前有佛　　虽复差别各各异</p>
  <p class="l-js-7c">能令一时各解脱　　随众生寿命长短</p>
  <p class="l-js-7c">能自在受种种命　　或见短寿入涅槃</p>
  <p class="l-js-7c">或见长寿无量劫　　是受念处初学时</p>
  <p class="l-js-7c">能断苦乐诸系缚　　初观诸受内外苦</p>
  <p class="l-js-7c">亦观诸受内外空　　不苦不乐受亦空</p>
  <p class="l-js-7c">断阴界入破无明　　观三受性非空有</p>
  <p class="l-js-7c">则无系缚无解脱　　法性无佛无涅槃</p>
  <p class="l-js-7c">亦无说法度众生　　众生与佛一如如</p>
  <p class="l-js-7c">本末究竟无差别　　坐道场得成佛道</p>
  <p class="l-js-7c">即是导师方便说　　如人梦中得成佛</p>
  <p class="l-js-7c">放光说法度众生　　此无佛道无众生</p>
  <p class="l-js-7c">佛法性相亦复然　　众生迷惑不觉知</p>
  <p class="l-js-7c">深著苦因不暂舍　　诸苦所因贪为本</p>
  <p class="l-js-7c">舍贪求心无相依　　见诸受空无生灭</p>
  <p class="l-js-7c">证苦无生苦圣谛　　内外假合名为集</p>
  <p class="l-js-7c">无十八界集圣谛　　生灭灭已名寂灭</p>
  <p class="l-js-7c">证无寂灭灭圣谛　　阴无缚解无邪正</p>
  <p class="l-js-7c">证平等慧道圣谛　　四谛无二是一谛</p>
  <p class="l-js-7c">实无差别四种谛　　一谛空故即无谛</p>
  <p class="l-js-7c">无谛巧慧佛三谛　　一切众生从本来</p>
  <p class="l-js-7c">无生无灭无缚解　　五阴如性非明闇</p>
  <p>凡夫与佛无一二</p>
  <p>三十七品亦在其中。观受念处多故。受念处为主。独称其名(略说受念处竟)</p>
  <h2>心念处品</h2>
  <p>复次行者。初学禅时。思想多念。觉观攀缘。如猿猴走。不曾暂停。假使行者。数随心观。亦不能摄。即作是念。三界虚妄。皆心所作。即观是心从何处生。心若在内。何处居止。遍观身内。求心不得。无初生处。亦无相貌。心若在外。住在何所。遍观身外。觅心方所。都不见心。复观中间。亦不见心。如是观时。不见内入心。不见外入心。不见内外入心。不见阴中心。不见界中心。当知此心空无有主。无名无名行。无相貌。不从缘生。不从非缘生。亦非自生。是是名者。能观心念。心念生灭。观念念生灭。观念念相。不可得故。亦无生灭。如观我心。他心亦然。复观心性。无有心性。无有心性。亦无相貌。毕竟无心。亦无不见心。如是观竟。身心空寂。次第入禅。能起神通。复次菩萨摩诃萨。观心念处。学得一切禅定解脱起如意神通。立大誓愿。度一切众生。应先观其心入初禅。次第入至第四禅。乃至灭受想定。还入初禅心。观念处。内心外心内外心。亦复观察三毒四大五阴十二入十八界十二因缘。如是观竟。观诸解脱遍一切他心智三昧。以他心智如意神通。亦入天眼宿命漏尽神通遍观中。如是诸神通已观七觉分。住他心智三昧。用念觉分择分觉分及精进觉分遍观十方一切众生心心性欲。用十力智分别之。一一众生。感闻何法。闻何音声。见何色像。于何解脱门。而得解脱。如是观竟。用喜觉分神通三昧。悉令十方六道众生皆大欢喜。用除觉分定觉分舍觉分。用如意神通。普现色身。上中下根。随机说法。悉令解脱。此心念处。初修学时。身心得证。自断一切心想妄念诸结烦恼。亦能如已教他人学。但未得神通。不能明力。不识众生种种根性所念各异。不称其机。利益甚少。作是思惟。但是学时。未是说时。不应强说非时之言。若修禅定。获大神通如意自在。得他心智差别三昧。一念悉知凡圣差别之心。通达无量阿僧祇劫过去未来。如现在世。如是学竟。乃可说法。思惟既竟。还入初禅观于身心。空如影。息如空风。心无相貌。轻空自在。即得神通。住第四禅。放大光明。一者色光遍照十方凡圣色身。二者放于智慧光明遍照十方九道凡圣上下智慧。悉能遍知彼是处非处。及知宿世因缘果报。亦如身念处受念处三昧。如是竟现一切身。十方远近。如对眼前。各为说法。悉令解脱。欲说法时。现希有事。悦可众生。令大欢喜。以神通力。十方世界秽恶之处。变为净土。金银琉璃一切众宝。间错其地。充满世界。上妙栴檀。七宝行树。华果茂盛。行列相当。台馆楼橹。城邑聚落。七宝房榻。如意宝珠。光明相照。若日月现。犹如如来所居净土。诸佛菩萨充满其中。各现神通。降伏天魔。破诸外道。或有诸佛。寂然禅定。上下身分。放大光明。犹如段云。遍满十方光明中现一切佛事。或有菩萨。现不思议。四大海水。置一毛孔。水性之属。不觉往来。须弥王置芥子中。亦不迫迮。还置本处。诸四天王及忉利天。不觉不知。三千世界置一毛端。亦不倾侧。一切大众不觉宽迮。如故不异。人天交接。两得相见。一切人天未得道者。及诸声闻小行菩萨。皆得见此不思议事。十方诸佛诸四天王。及阿修罗迦楼罗紧那罗摩护罗伽等。悉与菩萨对面共语。能以一面对一切面。如镜中像面亦不异然后说法。悉令闻者一时得道。是名菩萨住心念处如意神通如愿三昧。三十七品一切佛法。悉在其中。观心念处本。是故心念处为主。独举其名宣心议。而说偈言。</p>
  <p class="l-js-7c">内心外心中间心　　一切皆是心心数</p>
  <p class="l-js-7c">心性清净无名相　　不在内外非中间</p>
  <p class="l-js-7c">不生不灭常寂然　　非垢非净非明暗</p>
  <p class="l-js-7c">非定非乱非缘虑　　非动非住非来去</p>
  <p class="l-js-7c">非是非死非涅槃　　非断非常非缚解</p>
  <p class="l-js-7c">非如来藏非凡圣　　不了名凡了即圣</p>
  <p class="l-js-7c">行者初学求道时　　观察心数及心性</p>
  <p class="l-js-7c">观察心数名方便　　觉了心性名为慧</p>
  <p class="l-js-7c">初坐禅时观不净　　观出入息生灭相</p>
  <p class="l-js-7c">不净观及出入息　　是心心数非心性</p>
  <p class="l-js-7c">观心心数断烦恼　　心性即是烦恼性</p>
  <p class="l-js-7c">心数心性平等观　　具足禅慧成大圣</p>
  <p class="l-js-7c">不净初学断五欲　　久修获得如意通</p>
  <p class="l-js-7c">初观息解假名空　　久修飞行无障阂</p>
  <p class="l-js-7c">二观具足成一观　　获得三明见三世</p>
  <p class="l-js-7c">身念受念及法念　　觉了三念由观心</p>
  <p class="l-js-7c">内假外假内外假　　此三假名非实法</p>
  <p class="l-js-7c">心念非假非真实　　求了三假当观心</p>
  <p class="l-js-7c">一名心相二名性　　三假由相不由性</p>
  <p class="l-js-7c">从无明缘至老死　　皆是心相之所造</p>
  <p class="l-js-7c">此假名身及诸受　　善不善法及无记</p>
  <p class="l-js-7c">皆由妄念心所作　　观妄念心无生处</p>
  <p class="l-js-7c">即无烦恼无无明　　心性无念不可观</p>
  <p class="l-js-7c">观四念处心想尽　　烦恼尽故即尽智</p>
  <p class="l-js-7c">若观心性了四念　　解无生法无生智</p>
  <p class="l-js-7c">无妄念心无缘虑　　无杂染故无六道</p>
  <p class="l-js-7c">若人随顺妄念心　　持戒坐禅欲求道</p>
  <p class="l-js-7c">如雨彩衣其色变　　不证无漏著禅味</p>
  <p class="l-js-7c">不得解脱归四趣　　何况破戒无禅定</p>
  <p class="l-js-7c">颠倒乱心著文字　　心性清净如明珠</p>
  <p class="l-js-7c">不为众色之所污　　譬如清净如意珠</p>
  <p class="l-js-7c">杂色物裹置水中　　能令清水随色变</p>
  <p class="l-js-7c">青物裹时水则青　　黄赤白黑皆随变</p>
  <p class="l-js-7c">珠色寂然不变异　　心性清净如意珠</p>
  <p class="l-js-7c">善恶业杂缘色杂　　十善有漏禅生天</p>
  <p class="l-js-7c">行十恶业生四趣　　持戒清净修禅智</p>
  <p class="l-js-7c">证得无漏解脱道　　从生死际至涅槃</p>
  <p class="l-js-7c">心性寂然不变异　　譬如世间如意珠</p>
  <p class="l-js-7c">随人所求皆应现　　珠无心相无异念</p>
  <p class="l-js-7c">随所求念悉周遍　　心性无体无名字</p>
  <p class="l-js-7c">随学者业凡圣现　　若人欲求解脱道</p>
  <p class="l-js-7c">具足十善观三性　　心性眼性及意性</p>
  <p class="l-js-7c">具足三信三解脱　　观身心空持净戒</p>
  <p class="l-js-7c">证真如解名信戒　　观身如影如化生</p>
  <p class="l-js-7c">观心无主无名字　　观罪不罪如梦幻</p>
  <p class="l-js-7c">乃至失命不破戒　　持戒毕竟证寂灭</p>
  <p class="l-js-7c">速离得相之分别　　持戒虽空不杂世</p>
  <p class="l-js-7c">亦不著空随世法　　深入涅槃解脱意</p>
  <p class="l-js-7c">不舍世间十善行　　获得无漏禅智慧</p>
  <p class="l-js-7c">无定乱心定信时　　修四念处断四倒</p>
  <p class="l-js-7c">证四真谛一谛相　　是名般若波罗蜜</p>
  <p class="l-js-7c">诸法如性如慧信　　若人具足此三信</p>
  <p class="l-js-7c">是人乃可得法施　　信施戒闻慧惭愧</p>
  <p class="l-js-7c">是此七财名导师　　若不具足此七法</p>
  <p class="l-js-7c">是人不应升高座　　既无信证自不知</p>
  <p class="l-js-7c">向众妄语何所说　　此人诳自亦诳他</p>
  <p class="l-js-7c">匆匆乱心谤佛说　　如富长者自有财</p>
  <p class="l-js-7c">所行法施名实施　　若人修道证解脱</p>
  <p class="l-js-7c">如富长者行实施　　受者学者皆效此</p>
  <p class="l-js-7c">先学自证如实说　　不应匆匆乱后世</p>
  <p class="l-js-7c">佛意甚深难可知　　如教修行证乃解</p>
  <p class="l-js-7c">此性虽空无生灭　　随喜恶业必有报</p>
  <p class="l-js-7c">譬如虚空无明暗　　风云静乱有明暗</p>
  <p class="l-js-7c">若平旦时无风云　　日出虚空大明净</p>
  <p class="l-js-7c">若风黑云暴乱起　　虚空尘雾大黑风</p>
  <p class="l-js-7c">是虚空性无垢净　　不为明暗之所染</p>
  <p class="l-js-7c">众生心性亦如是　　生死涅槃不能染</p>
  <p class="l-js-7c">众生心性亦如是　　不为断常之所染</p>
  <p class="l-js-7c">众生心性若无常　　念念灭坏无业报</p>
  <p class="l-js-7c">众生心性若是常　　如空不变无业报</p>
  <p class="l-js-7c">心性亦非非无常　　除烦恼故得解脱</p>
  <p class="l-js-7c">生死解脱不失故　　若言心性非无常</p>
  <p class="l-js-7c">求道不应得解脱　　若舍生死得解脱</p>
  <p class="l-js-7c">当知解脱即无常　　若生死性不可舍</p>
  <p class="l-js-7c">当知则无有解脱　　若言生死不可舍</p>
  <p class="l-js-7c">此人所说不可舍　　若言生死是可舍</p>
  <p class="l-js-7c">此人所说不可依　　若言死法不可舍</p>
  <p class="l-js-7c">众生则不得解脱　　是义应然何以故</p>
  <p class="l-js-7c">众生非是生死法　　众生若是生死法</p>
  <p class="l-js-7c">舍生死则舍众生　　众生若是自舍者</p>
  <p class="l-js-7c">亦应自舍解脱法　　众生之性即心性</p>
  <p class="l-js-7c">性无生死无解脱　　如虚空性无明暗</p>
  <p class="l-js-7c">无有生死无解脱　　众生心性如明珠</p>
  <p class="l-js-7c">生死解脱喻如水　　万恶万善喻众色</p>
  <p class="l-js-7c">随善恶业种种现　　颠倒妄念造善恶</p>
  <p class="l-js-7c">随业受报遍六道　　若持净戒修禅智</p>
  <p class="l-js-7c">法身处处皆应现　　虽随业影种种现</p>
  <p class="l-js-7c">心性明珠不曾变　　舍利弗问一比丘</p>
  <p class="l-js-7c">比丘汝今得解脱　　比丘答言舍利弗</p>
  <p class="l-js-7c">我今获得诸烦恼　　法今不在于涅槃</p>
  <p class="l-js-7c">亦复不在于生死　　若言生死即涅槃</p>
  <p class="l-js-7c">即阴计我是外道　　若言生死非涅槃</p>
  <p class="l-js-7c">离阴是我是外道　　若言不即不离是</p>
  <p class="l-js-7c">亦非不即非不离　　此人具足六十二</p>
  <p class="l-js-7c">悉是邪见外道辈　　众生非是众生相</p>
  <p class="l-js-7c">亦复非是非众生　　生死涅槃假名说</p>
  <p class="l-js-7c">唯佛与佛乃知此　　(略说心义竟)</p>
  <h2>法念处品</h2>
  <p>复次菩萨初学坐禅观法念处者。善法不善法无记法。善法者。有二种。一者有漏十善道。及有漏四禅四空定。是世间善法。二者出世间善。无漏四禅四空定四四定灭受想定三十七品。是出世间善法。不善法者。有二种。一者身口意十恶法。二者身口意作五逆罪。复有一人。重于五逆。是人学道。值恶知识。魔鬼入心。常说是言。我解大乘甚深空义。犯四重罪。淫欲炽盛。饮酒食肉。不持斋戒。作如是言。诸法悉空。谁垢谁净。谁是谁非。谁作谁受。作是念已。即便破威仪。破正命。无量众生。懒堕懈怠。不能求道。见此易行恶趣空法。即便破戒。共相朋党。谤佛谤法。骂比丘僧。轻毁一切比丘。令使疑惑悉皆破戒。断诸佛种。罪重五逆。命终悉入阿鼻地狱。常诈称言。我如善根法师。解甚深义。余精进者。悉是胜意比丘。不如我等。如是欺诳。坏众生故。但著恶趣空。实不识佛法。毁三宝故。罪重五逆。大集经中。佛告频婆娑罗王。未来世有诸恶比丘。行淫破戒。饮酒食肉。向四众说。我解如此大乘空义。多领无量破戒眷属。四众无力。不能治之。佛复语王言。我今以此大乘经法。付嘱国王。令治破戒诸恶比丘。王若不治。死入地狱。频婆娑罗王闻已。悉之是名恶法。法行比丘。则不行此破戒恶法。无记法者。一非十善。二非十恶。中间散乱无记之心。善恶不摄。是名无记。复次阿毗昙中。色中一可见十则说有对。无记谓八种。余则善不善。此是十二入。色中一可见者。眼有二入。但见前境。善恶众色不自见。眼根觉是名一可见。若见人等。怨亲中人记之。妄别经久。后得相见时。犹故相识。我曾某处共居。相见余众生非众生色。亦复如是。皆属一色入。是故说言色中一可见。十则说有对者。耳对音声。鼻对香臭。舌对于味。身对众触。意对法。是故说言十则说有对。无记谓八种者。耳根对声。不能相见。不知处所。不见色像。不能记录。亦复不识冤亲中人及余音声非人响声。若眼不见。心意不览。悉不能记。但能相对。譬如有人于说法座下坐。心缘外事。境外境界。眼亦不观。乃至缘座。都不曾闻法师语声。鼻舌身根。亦复如是。不能记录故名无记。设有记者。悉意等三事和合。乃能记之。独不能记。四根对四尘。故言八种不能相记。是故说言无记谓八种。余则善不善者。意法相对。悉能记录善不善事。我曾某处作如是功德若干善法。我曾某处作若干重罪。若干轻罪。我于某处不作善恶。随宜而住。都无所作。我曾某处得若干好物。若干不好物。善不善法。亦复如是。然其意根。都无处所。能悬属正当五尘之事。譬如神龟悬悟密事悉能记录。不名无记。但得名为善不善法心。能总览十二入法。六识由心。意但少分。不能尽知。攀缘计校。名之为心。属当受持。名之为意。是故大集经中。坐禅学道法行比丘。但观三性。一者心性。二者眼性。三者意性。此三法轻利用事强故。复次法念处。内法外法内外法。内法者。是六情。外法者是六尘。名为六境。内外法者。名为六识。亦名六神。名十八界三毒四大五阴十二入十二因缘。悉是其中。今但总说余者。亦摄一切。一切烦恼。无明为主。因眼见色。生贪爱心。爱者即是无明。为爱造业。名之为行。至心至念。名之为识。识共色行。名曰名色。六处生贪。名为六入。因入求受。名之为触。念色至法。名之为受。贪著心者。即名为爱。四方求觅。名之为取。如是法生。名之为有。次第不断。名之为生。次第断故。名之为死。众苦所逼。名之为恼。乃至识法因缘生贪。亦复如是。如是十二因缘。一人一念中心。悉皆具足。名为烦恼。生老病死。十二因缘。非是解脱。夫解脱者。因眼见色。生贪爱心。名为无明。为爱造业。名之为行。未睹色时。名为独头无明。亦名无始无明。亦名不共无明。若眼不对色。则不能生爱。无伴共合故。无爱行二法。不能于中种识种子。是故名为无明。独头无明。不共无明。二乘声闻。及诸行人。初入道者。不能断此无始无明。诸佛菩萨。及二乘行人。但断有始共伴。无明共爱合故。名之为伴。能作行业。名为始生。是身初因。是故为无始无明。无明为父。爱心为母。行业和合。生识种子。亦得名为种识种子。种未来身故名为种。名色是芽故名生。如是别知乃能断除。求解脱者。应观察生死父母。断令皆尽。不令有余。夫观察者。眼见色时。应作是念。空明根尘。意识属当。妄想和合。共生眼识。睹众色像。假名为眼。复作是念。何者是眼。空是眼耶。明是眼也。尘是眼也。意是眼也。为当识独生名为眼也。眶骨是眼也。精泪是眼也。瞳人是眼也。若空是眼。无色无对无所见故。不应是眼。若明是眼。无根无觉无所知故。不应是眼。若根是眼。精泪瞳人。匡骨白异。空明未现。睹不见色。空明设现。精盲之人。眼不破。不能见色。当知空明及根。都无有眼。若色是明。色性无知。不能自见。空无生处。无情无对。不与根合。当知色尘空无有眼。何以故。假使根尘对。空明不现。意不属当。即不见色。当知根尘空无眼。复作是念。意是眼也。若意是眼。能见色者。盲瞎之人。意根不坏。不能见色当知无眼。假使不盲有眼之人。眼不对时。意根不坏。不能见色。以是定知意非是眼。意空无根。无生无灭。无名无字。眼空无根。无有生灭。亦无眼名字诸因缘故。无集无散无识名。如是观时。不见眼始来处。无始法亦无。求无始法。不可得故。名曰无始空无。有无始可破故。亦无无始空。为世流布故。名为方便慧明解。无始空是名方便慧。无始空亦无。无无性亦无。名之为慧性。若破和合。共伴无明。是方便智。若破无始无明。名之为度。故名为智度菩萨母。方便慧以为父。一切众导师。无不由是生万行。得蒱蔬则生如来家故。名不生生。更有一解。若断有始和合无明。是名无生。若知无始无明。能断能知。无所断故。是名无生法。名之为慧。是名中慧。破有始无明。名为尽智慧。亦得名为尽智。有为烦恼尽故。名为尽智。断无始无明。名为无生智。若知无无始则无始空。名无生法忍。无法亦无不见。不无无亦不有。是观无明生亦无。亦不见无性。不见无无性。亦非是不见。非非无所见。无有无所见。亦非非无。有无所见。不名有所得。不名无所得。名为如如性。无生法忍慧非智之所及。十八种空智所能摄无名可说故。亦非是无明。是故佛言五阴之法。既非是有。亦非是无。不断不常不在中道。无空无无相亦无有无作。不合亦不散。名相法亦无。既见有众生。不见无众生。涅槃非是有。亦复非是无。是名法念处。虽知诸法尔。精进禅定。苦行求佛道。不堕恶趣空。誓度一切众。其心不退转。更略说。复次眼见色时。即反观察内求觅眼。谁能见色。何者是眼。从何处生。如是处生。如是观时。都不见眼。亦无生处。亦不见。亦无生。名无字。都无明貌。复观于色。从何处生。谁使汝来。如是观时。不见生处。亦无使来者。求其生处。不可得故。如空中影。如梦所见。如幻化。无生无灭。即无有色。无所得故。耳鼻舌身意。亦复如是。六识为枝条。心识为根本。无明波浪起。随缘生六识。六识假名字。名为分张识。随缘不自在。故名假名识。心识名为动转识。游戏六情作烦恼。六识缘行善恶业。随业受报遍六道。能观六根空无主。即悟诸法毕竟空。观妄念心无生灭。即断无始无明空。解六识空得解脱。无六识空无缚解。何以故。六识非有。亦非空。无名无字无相貌。亦无系缚无解脱。为欲教化众生故。假名方便说解脱。解脱心空。名金刚智。何以故。心不在内。不在外。不在中间。无生灭。无名字。无相貌。无系无缚无解脱。一切结无障碍。假名说为金刚智。更总说心作。二分名心相。二分名心性。相常共六识行心性毕竟常空寂。无有生灭。无三受则无一切诸烦恼。复次修行者。欲破业障诸烦恼。作如是思惟。由我有身故。诸业聚集生。我今此身。从何处来。本无从何生谁之所作。如是观时。即知此身因过去世无明行业和合聚集。而来生此。我今不能见过去世造业因缘。但观现世从生已来所作善恶。比知过去。作是念竟。观我现在世杀生偷劫邪淫善恶及无记心。先观淫欲。爱境强故。我于某处某年某时。共某甲。谁使我作业。在何处。业若属我遍身。内外中间。观察都不见业。业若在身外。在何方所。遍观察之。都无处所。既不见业观造业心。业若与心俱。心念念灭。业亦应灭。如是观时。亦不见不灭。初念见和合。观察即空。无念无灭。默然正定。念起即更观数数重观察。不念见和合。念生不复生。既无妄念心。则无现在世。过去亦尔。复作是念。心行若无常。我亦无业报。何以故。念念灭尽故。心行若是常。我亦无业报。何以故。常法如空。不变易故。但虚妄念如梦所见。无作梦者。何况见梦法。心相如梦者。诸行如梦法。无梦无梦法。亦无观梦者。梦非是生灭。亦非无生灭。观梦者亦然。观察心相及行业。不断不常观亦尔。是名观心相破一切业障。名之为解脱。即观心性时。心性无生灭。无名无字。无断常。无始无原。不可得。当知无心无无心。亦无心名字。如是观察竟。坐禅眼不睡。觉观不复生。次第入诸禅。观身如泡影。次第发五通。获得如意通。誓度众生。是名字脱也。</p>
  <h2>坐禅修觉意</h2>
  <p>复次修法念处。应勤坐禅。久久修习。得一切定解脱三昧如意神通。发愿誓度一切众生。先观众生感闻何法而得入道。若修多罗。若优婆提舍。若毗尼。若阿毗昙。若布施戒忍辱精进禅定智慧。若说三毒对治之法。若四大。若五阴。若十二入十八界。若十二因缘。若四念处。若四禅。若四真谛。若不说法直现神通。若疾是迟是处非处。如是各各感闻。不同色像音声。名字差别。各各不同。皆得圣道。或有众生。不可教化。假使说法神通变化无如之何。或有众生。若先说法。及现神通。不能生信。要先同事自恣五欲。及余方便破戒之事。欲心得息。随应说法。即可得道。如是观竟。示诸众生。一切世事。应可度者。乃得见耳。余人不见。如是筹量。观弟子心。而为说法。是名好说法。不令著机。十号中名修伽陀佛。如是观察入初禅。初禅起入二禅。二禅起入三禅。三禅起入四禅。四禅起入四空定。四空定入灭受想定。灭受想定起住第四禅。观四念处。入法念处三昧如意神通。十方世界六种震动。放大光明。遍照十方。诸大菩萨三界人天悉来集会。四念处力。能令大众各见世界净秽不等。各不相知。现不思议神通变化无量种异。感见佛身。亦复如是。于一法门。无量名字。差别不等。现无量身。为众说法。各不相知。独见一佛。一念心中一时说法。见闻虽复各不同。得道无二。只是一法。是名菩萨法自在三昧。法念处成就故。三十七品亦在其中。但法念处为主。独称其名。总说法念处竟。</p>
</body></html>