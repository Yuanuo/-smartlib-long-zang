<!doctype html>
<html id="z3IBXSv1mJ" data-ver="991">
 <head>
  <meta charset="utf-8">
  <meta author="永中">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">缁门警训卷第六</h1>
  <h2 id="a2">长芦慈觉颐禅师龟镜文</h2>
  <p id="a3">夫两桂垂阴一华现瑞。<a id="a-4"></a>自尔丛林之设。<a id="a-5"></a>要之本为众僧。<a id="a-6"></a>是以开示众僧故有长老。<a id="a-7"></a>表仪众僧故有首座。<a id="a-8"></a>荷负众僧故有监院。<a id="a-9"></a>调和众僧故有维那。<a id="a-A"></a>供养众僧故有典座。<a id="a-B"></a>为众僧作务故有直岁。<a id="a-C"></a>为众僧出纳故有库头。<a id="a-D"></a>为众僧主典翰墨故有书状。<a id="a-E"></a>为众僧守护正教故有藏主。<a id="a-F"></a>为众僧迎待檀越故有知客。<a id="a-G"></a>为众僧请召故有侍者。<a id="a-H"></a>为众僧看守衣钵故有寮主。<a id="a-I"></a>为众僧供侍汤药故有堂主。<a id="a-J"></a>为众僧洗濯故有浴主水头。<a id="a-K"></a>为众僧御寒故有炭头炉头。<a id="a-L"></a>为众僧乞丐故有街坊化主。<a id="a-M"></a>为众僧执劳故有园头磨头庄主。<a id="a-N"></a>为众僧涤除故有净头。<a id="a-O"></a>为众僧给侍故有净人。<a id="a-P"></a>所以行道之缘十分备足。<a id="a-Q"></a>资身之具百色现成。<a id="a-R"></a>万事无忧一心为道。<a id="a-S"></a>世间尊贵物外优闲。<a id="a-T"></a>清净无为众僧为最。<a id="a-U"></a>回念多人之力。<a id="a-V"></a>宁不知恩报恩。<a id="a-W"></a>晨参莫请不舍寸阴。<a id="a-X"></a>所以报长老也。<a id="a-Y"></a>尊卑有序举止安详。<a id="a-Z"></a>所以报首座也。<a id="a-a"></a>外遵法令内守规绳。<a id="a-b"></a>所以报监院也。<a id="a-c"></a>六和共聚水乳相参。<a id="a-d"></a>所以报维那也。<a id="a-e"></a>为成道故方受此食。<a id="a-f"></a>所以报典座也。<a id="a-g"></a>安处僧房护惜什物。<a id="a-h"></a>所以报直岁也。<a id="a-i"></a>常住之物一毫无犯。<a id="a-j"></a>所以报库头也。<a id="a-k"></a>手不把笔如救头然。<a id="a-l"></a>所以报书状也。<a id="a-m"></a>明窗净案古教照心。<a id="a-n"></a>所以报藏主也。<a id="a-o"></a>韬光晦迹不事追陪。<a id="a-p"></a>所以报知客也。<a id="a-q"></a>居必有常请必先到。<a id="a-r"></a>所以报侍者也。<a id="a-s"></a>一瓶一钵处众如山。<a id="a-t"></a>所以报寮主也。<a id="a-u"></a>宁心病苦粥药随宜。<a id="a-v"></a>所以报堂主也。<a id="a-w"></a>轻徐静默不昧水因。<a id="a-x"></a>所以报浴主水头也。<a id="a-y"></a>缄言拱手退己让人。<a id="a-z"></a>所以报炭头炉头也。<a id="a-10"></a>忖己德行全阙应供。<a id="a-11"></a>所以报街坊化主也。<a id="a-12"></a>计功多少量彼来处。<a id="a-13"></a>所以执园头磨头庄主也。<a id="a-14"></a>酌水运筹知惭识愧。<a id="a-15"></a>所以报净头也。<a id="a-16"></a>宽而易从简而易事。<a id="a-17"></a>所以报净人也。<a id="a-18"></a>所以丛林之下道业惟新。<a id="a-19"></a>上上之机一生取办。<a id="a-1A"></a>中流之士长养圣胎。<a id="a-1B"></a>至如未悟心源。<a id="a-1C"></a>时中亦不虚弃。<a id="a-1D"></a>是真僧宝为世福因。<a id="a-1E"></a>近为末法之津梁。<a id="a-1F"></a>毕竟二严之极果。<a id="a-1G"></a>若或丛林不治法轮不转。<a id="a-1H"></a>非长老所以为众也。<a id="a-1I"></a>三业不调四仪不肃。<a id="a-1J"></a>非首座所以率众也。<a id="a-1K"></a>容众之量不宽爱众之心不厚。<a id="a-1L"></a>非监院所以护众也。<a id="a-1M"></a>修行者不安败群者不去。<a id="a-1N"></a>非维那所以悦众也。<a id="a-1O"></a>六味不精三德不给。<a id="a-1P"></a>非典座所以奉众也。<a id="a-1Q"></a>寮舍不修什物不备。<a id="a-1R"></a>非直岁所以安众也。<a id="a-1S"></a>畜积常住减克众僧。<a id="a-1T"></a>非库头所以赡众也。<a id="a-1U"></a>书状不工文字灭裂。<a id="a-1V"></a>非书状所以饰众也。<a id="a-1W"></a>几案不严。<a id="a-1X"></a>喧烦不息。<a id="a-1Y"></a>非藏主所以待众也。<a id="a-1Z"></a>憎贫爱富重俗轻僧。<a id="a-1a"></a>非知客所以赞众也。<a id="a-1b"></a>礼貌不恭尊卑失序。<a id="a-1c"></a>非侍者所以命众也。<a id="a-1d"></a>打叠不勤守护不谨。<a id="a-1e"></a>非寮主所以居众也。<a id="a-1f"></a>不闲供侍恼乱病人。<a id="a-1g"></a>非堂主所以恤众也。<a id="a-1h"></a>汤水不足寒暖失仪。<a id="a-1i"></a>非浴主水头所以浣众也。<a id="a-1j"></a>预备不前众人动念。<a id="a-1k"></a>非炉头炭头所以向众也。<a id="a-1l"></a>临财不公宣力不尽。<a id="a-1m"></a>非街坊化主所以供众也。<a id="a-1n"></a>地有遗利人无全功。<a id="a-1o"></a>非园头磨头庄主所以代众也。<a id="a-1p"></a>懒惰并除诸缘不具。<a id="a-1q"></a>非净头所以事众也。<a id="a-1r"></a>禁之不止命之不行。<a id="a-1s"></a>非净人所以顺众也。<a id="a-1t"></a>如其众僧轻师慢法取性随缘。<a id="a-1u"></a>非所以报长老也。<a id="a-1v"></a>坐卧参差去就乖角。<a id="a-1w"></a>非所以报首座也。<a id="a-1x"></a>意轻王法不顾丛林。<a id="a-1y"></a>非所以报监院也。<a id="a-1z"></a>上下不和斗诤坚固。<a id="a-20"></a>非所以报维那也。<a id="a-21"></a>贪婪美膳毁訾粗食。<a id="a-22"></a>非所以报典座也。<a id="a-23"></a>居处受用不思后人。<a id="a-24"></a>非所以报直岁也。<a id="a-25"></a>多贪利养不惜常住。<a id="a-26"></a>非所以报库头也。<a id="a-27"></a>事持笔砚驰骋文章。<a id="a-28"></a>非所以报书状也。<a id="a-29"></a>慢易金文看寻外典。<a id="a-2A"></a>非所以报藏主也。<a id="a-2B"></a>追陪俗士交结贵人。<a id="a-2C"></a>非所以报知客也。<a id="a-2D"></a>遗忘召请久坐众僧。<a id="a-2E"></a>非所以报侍者也。<a id="a-2F"></a>以己妨人慢藏诲盗。<a id="a-2G"></a>非所以报寮主也。<a id="a-2H"></a>多嗔少喜不顺病缘。<a id="a-2I"></a>非所以报堂主也。<a id="a-2J"></a>桶杓作声用水无节。<a id="a-2K"></a>非所以报浴主水头也。<a id="a-2L"></a>身利温暖有妨众人。<a id="a-2M"></a>非所以报炉头炭头也。<a id="a-2N"></a>不念修行安然受供。<a id="a-2O"></a>非所以报街坊化主也。<a id="a-2P"></a>饱食终日无所用心。<a id="a-2Q"></a>非所以报园头磨头庄主也。<a id="a-2R"></a>涕唾墙壁狼籍东司。<a id="a-2S"></a>非所以报净头也。<a id="a-2T"></a>专尚威严宿无善教。<a id="a-2U"></a>非所以报净人也。<a id="a-2V"></a>盖以旋风千匝尚有不周。<a id="a-2W"></a>但知舍短从长。<a id="a-2X"></a>共办出家之事。<a id="a-2Y"></a>所冀师子窟中尽成师子。<a id="a-2Z"></a>栴檀林下纯是栴檀。<a id="a-2a"></a>令斯后五百年再睹灵山一会。<a id="a-2b"></a>然则法门兴废系在僧徒。<a id="a-2c"></a>僧是敬田所应奉重。<a id="a-2d"></a>僧重则法重。<a id="a-2e"></a>僧轻则法轻。<a id="a-2f"></a>内护既严外护必谨。<a id="a-2g"></a>设使粥饭主人一期王化丛林。<a id="a-2h"></a>执事偶尔当权常宜敬仰。<a id="a-2i"></a>同袍不得妄自尊大。<a id="a-2j"></a>若也贡高我慢私事公酬万事无常。<a id="a-2k"></a>岂能长保。<a id="a-2l"></a>一朝归众何面相看。<a id="a-2m"></a>因果无差恐难回避。<a id="a-2n"></a>僧为佛子应供无殊。<a id="a-2o"></a>天上人间咸所恭敬。<a id="a-2p"></a>二时粥饭理合精丰。<a id="a-2q"></a>四事供须无令缺少。<a id="a-2r"></a>世尊二千年遗荫盖覆儿孙。<a id="a-2s"></a>白毫光一分功德。<a id="a-2t"></a>受用不尽。<a id="a-2u"></a>但知奉众不可忧贫。<a id="a-2v"></a>僧无凡圣通会十方。<a id="a-2w"></a>既曰招提悉皆有分。<a id="a-2x"></a>岂可妄生分别轻厌客僧。<a id="a-2y"></a>旦过寮三朝权住尽礼供承。<a id="a-2z"></a>僧堂前暂尔求斋等心供养。<a id="a-30"></a>俗客尚犹照管僧家忍不逢迎。<a id="a-31"></a>若无有限之心。<a id="a-32"></a>自有无穷之福。<a id="a-33"></a>僧门和合上下同心。<a id="a-34"></a>互有短长递相盖覆。<a id="a-35"></a>家中丑恶莫使外闻。<a id="a-36"></a>虽然于事无伤毕竟减人瞻仰。<a id="a-37"></a>如师子身中虫自食师子肉。<a id="a-38"></a>非外道天魔所能坏也。<a id="a-39"></a>若欲道风不坠佛日常明。<a id="a-3A"></a>壮祖域之光辉。<a id="a-3B"></a>补皇朝之圣化。<a id="a-3C"></a>愿以斯文为龟镜焉。</p>
  <p data-pb></p>
  <h2 id="a3D">慈受禅师示众箴规(寿无量本大同小异)</h2>
  <p id="a3E">升堂念诵讽经小参。<a id="a-3F"></a>但是众集宜须先赴。<a id="a-3G"></a>游方上士规矩随身。<a id="a-3H"></a>岂可乖慵遭人检点。<a id="a-3I"></a>一回可恕三犯何颜。<a id="a-3J"></a>不思百丈真风便见。<a id="a-3K"></a>投子道底静牌才挂。<a id="a-3L"></a>宜各默然。<a id="a-3M"></a>纵不挂时岂可谈笑。<a id="a-3N"></a>古佛垂训守口如瓶。<a id="a-3O"></a>二六时中常宜缄默。<a id="a-3P"></a>三业不戒万祸潜生。<a id="a-3Q"></a>善谙鲁祖风。<a id="a-3R"></a>便口挂壁上。<a id="a-3S"></a>自己案前常令洁净。<a id="a-3T"></a>只安香匣禅策经文。<a id="a-3U"></a>贵图齐整。<a id="a-3V"></a>不得安世俗文字。<a id="a-3W"></a>药裹香炉种种所须。<a id="a-3X"></a>宜收案下。<a id="a-3Y"></a>出声持诵噪吵稠人。<a id="a-3Z"></a>背靠扳头轻欺大众。<a id="a-3a"></a>虚占案分挂物明窗。<a id="a-3b"></a>不合律仪丛林安许。<a id="a-3c"></a>端身正意默尔披寻。<a id="a-3d"></a>谛味圣言契合心地。<a id="a-3e"></a>不虚开卷始会看经。<a id="a-3f"></a>平时邻案。<a id="a-3g"></a>道人切忌交头接耳。<a id="a-3h"></a>宾客相看礼不可免。<a id="a-3i"></a>茶汤才罢叙话已周相引出寮不可久坐。<a id="a-3j"></a>若是旧时道伴远地亲情相邀林下水边。<a id="a-3k"></a>方可倾心谈论。<a id="a-3l"></a>至于交关买卖引惹杂人。<a id="a-3m"></a>尽非衲子所为。<a id="a-3n"></a>便可一笔勾下。<a id="a-3o"></a>粥后归寮同伸问讯。<a id="a-3p"></a>上中下座恭敬为先。<a id="a-3q"></a>苟或不然轻人慢己。<a id="a-3r"></a>放参开笼须白知寮。<a id="a-3s"></a>出入掀帘要垂后手。<a id="a-3t"></a>登床宴坐不可垂衣。<a id="a-3u"></a>举动经行更宜缓步。<a id="a-3v"></a>使人动念魔障易生。<a id="a-3w"></a>众口烁金自家何乐。<a id="a-3x"></a>洗衣把针宜于斋后。<a id="a-3y"></a>不急之务道业荒唐。<a id="a-3z"></a>不可将汤瓶泡衣洗面。<a id="a-40"></a>卓上裁纸糊卓偷煮。<a id="a-41"></a>点心包藏药石竹竿。<a id="a-42"></a>要知触净熨斗须看闲忙。<a id="a-43"></a>执在一隅恐妨众用。<a id="a-44"></a>古圣补破遮寒。<a id="a-45"></a>缝了便休。<a id="a-46"></a>岂可朝昏事侍针线。<a id="a-47"></a>煎点荼汤丛林盛礼。<a id="a-48"></a>大众云集方可跏趺。<a id="a-49"></a>盏槖收归众人齐退。<a id="a-4A"></a>私藏茶末取笑傍观。<a id="a-4B"></a>只手揖人是何法度。<a id="a-4C"></a>有故不赴须白知寮。<a id="a-4D"></a>小坐茶汤辄不可免。<a id="a-4E"></a>新到入寮宜怀谦下。<a id="a-4F"></a>未谙法度请问耆年。<a id="a-4G"></a>随方毗尼在人建立。<a id="a-4H"></a>安笼占案不必着忙。<a id="a-4I"></a>款细之间自然稳便。<a id="a-4J"></a>入寮煎点本为众人。<a id="a-4K"></a>意在志诚茶须通吃。<a id="a-4L"></a>使了家事旧处安排。<a id="a-4M"></a>泻却汤瓶即时添注。<a id="a-4N"></a>山行水次戒护开谈。<a id="a-4O"></a>张口如弓发言如箭。<a id="a-4P"></a>雌黄之事品藻他人。<a id="a-4Q"></a>说食说钱呵风骂雨。<a id="a-4R"></a>墙壁有耳法令无亲。<a id="a-4S"></a>忽然虎口遭伤始见。<a id="a-4T"></a>锋头太露。<a id="a-4U"></a>凡遇茶毗阴晴齐赴。<a id="a-4V"></a>各怀凄怆同运悲心。<a id="a-4W"></a>恐彼前人虚生浪死。<a id="a-4X"></a>口持经咒肩负柴薪。<a id="a-4Y"></a>岂可猖狂恣声谈笑。<a id="a-4Z"></a>衣盂估唱本为破悭。<a id="a-4a"></a>后人不知返成贪爱。<a id="a-4b"></a>偷量长短暗窥旧新。<a id="a-4c"></a>贱唱贵分过如常卖不知反责犹说便宜。<a id="a-4d"></a>识者傍观面渐汗下。<a id="a-4e"></a>若是海门上士。<a id="a-4f"></a>禅院高宾。<a id="a-4g"></a>但为死者结缘莫被活人嗤笑。<a id="a-4h"></a>柔和善顺上下可观。<a id="a-4i"></a>我慢贡高诸圣不祐。<a id="a-4j"></a>八万细行三千威仪。<a id="a-4k"></a>二六时中头头可见。<a id="a-4l"></a>穿堂直过岂不厚颜。<a id="a-4m"></a>尊殿间行恐招薄福。<a id="a-4n"></a>衩衣登殿草履游山。<a id="a-4o"></a>莫践法堂回互耆宿。<a id="a-4p"></a>五更洗面本为修行。<a id="a-4q"></a>吐唾拖盆喧聒大众。<a id="a-4r"></a>暗中动念自昧不知。<a id="a-4s"></a>日往月来面黄身瘦。<a id="a-4t"></a>浴汤少使筹子休拈。<a id="a-4u"></a>作福虽多不如避罪。<a id="a-4v"></a>廊舍吐唾案上抓头。<a id="a-4w"></a>违背圣贤自从己便。<a id="a-4x"></a>时时检点步步堤防。<a id="a-4y"></a>直须小却身心便好大著肠肚。<a id="a-4z"></a>十日知寮递相供养晚眠早起务在精诚。<a id="a-50"></a>苦切劳心先人后己。<a id="a-51"></a>大众衣钵切要关防。<a id="a-52"></a>一事不周众人动念。<a id="a-53"></a>煎茶扫地换水装香。<a id="a-54"></a>莫教冷却汤瓶。<a id="a-55"></a>免见禅和烦恼。<a id="a-56"></a>寮中首座。<a id="a-57"></a>务要柔和。<a id="a-58"></a>规矩先行绳墨自定。<a id="a-59"></a>依时上案简径开谈。<a id="a-5A"></a>有一不周众人共议。<a id="a-5B"></a>游山玩水出入有时。<a id="a-5C"></a>恶性道人善言诱劝。<a id="a-5D"></a>倘不听从密白方丈。<a id="a-5E"></a>护善遮恶取信檀那。<a id="a-5F"></a>净[髟/火]围炉礼宜谦让。<a id="a-5G"></a>右件规矩委曲预闻。<a id="a-5H"></a>日用时中各宜照顾。<a id="a-5I"></a>一拨便转善不可加。<a id="a-5J"></a>三唤不回相聚何益。<a id="a-5K"></a>况乃心尘难扫性水易湍。<a id="a-5L"></a>中器中根可上可下。<a id="a-5M"></a>克宾法战不胜。<a id="a-5N"></a>曾罚饡饭一堂。<a id="a-5O"></a>文远胜劣争禅。<a id="a-5P"></a>输却糊饼两个。<a id="a-5Q"></a>丛林榜样后学依从。<a id="a-5R"></a>焦山不说两般禅只要罚油十六两。<a id="a-5S"></a>颂曰。</p>
  <p id="a5T">乌龟忽尔艾烧头。<a id="a-5U"></a>千古令人笑不休。<a id="a-5V"></a>奉劝后生高着眼。<a id="a-5W"></a>莫教罚了一斤油。</p>
  <p data-pb></p>
  <h2 id="a5X">笑翁和尚家训</h2>
  <p id="a5Y">日亦然兮夜亦然。<a id="a-5Z"></a>睡时宜后起宜先。<a id="a-5a"></a>收单折被候开静。<a id="a-5b"></a>动止回旋向左肩。</p>
  <p id="a5c">晨朝粥罢莫猖狂。<a id="a-5d"></a>盥漱低头少使汤。<a id="a-5e"></a>头若痒时须待浴。<a id="a-5f"></a>手巾干净不相妨。</p>
  <p id="a5g">寂静身心展钵时。<a id="a-5h"></a>出宜先筯入先匙。<a id="a-5i"></a>食巾收折须临后。<a id="a-5j"></a>左右和南礼莫亏。</p>
  <p id="a5k">粥了和南饭后茶。<a id="a-5l"></a>放参药石莫喧哗。<a id="a-5m"></a>出堂入户清规合。<a id="a-5n"></a>犹见丛林有作家。</p>
  <p id="a5o">座元门首板丁当。<a id="a-5p"></a>是甚禅和敢入堂。<a id="a-5q"></a>追罚百钱由自可。<a id="a-5r"></a>高悬一牓最难当。</p>
  <p id="a5s">入室升堂念诵时。<a id="a-5t"></a>从规合自具威仪。<a id="a-5u"></a>近来一等无羞耻。<a id="a-5v"></a>直裰中间小袖儿。</p>
  <p id="a5w">脱着衣鞋要整齐。<a id="a-5x"></a>掩门宜缓放筹低。<a id="a-5y"></a>密持咒语轻弹指。<a id="a-5z"></a>净桶常将右手提。</p>
  <p id="a60">入浴披衫贵静恭。<a id="a-61"></a>需汤击板合从容。<a id="a-62"></a>不应触布安槽上。<a id="a-63"></a>双脚如何着桶中。</p>
  <p id="a64">礼拜持经遣睡魔。<a id="a-65"></a>不须将此当喽啰。<a id="a-66"></a>一朝突出娘生眼。<a id="a-67"></a>执药方知病转多。</p>
  <p id="a68">顶笠腰包号水云。<a id="a-69"></a>寻师切勿惮辛勤。<a id="a-6A"></a>法门冷淡须防护。<a id="a-6B"></a>莫学寻常救火军。</p>
  <p data-pb></p>
  <h2 id="a6C">黄龙死心新禅师小参</h2>
  <p id="a6D">小参者。<a id="a-6E"></a>谓之家教。<a id="a-6F"></a>何谓家教。<a id="a-6G"></a>譬如人家有三个五个儿子。<a id="a-6H"></a>大底今日干甚事。<a id="a-6I"></a>小底今日干甚事。<a id="a-6J"></a>是与不是晚间归来。<a id="a-6K"></a>父母一一处断。<a id="a-6L"></a>丛林中亦复如是。<a id="a-6M"></a>院门今日干甚事。<a id="a-6N"></a>是与不是住持人当一一处断。<a id="a-6O"></a>观今之时节。<a id="a-6P"></a>丛林淡薄人根狭劣。<a id="a-6Q"></a>不可说也。<a id="a-6R"></a>有一般破落户长老。<a id="a-6S"></a>驰书达信。<a id="a-6T"></a>遮边讨院住。<a id="a-6U"></a>那边讨院住。<a id="a-6V"></a>才讨得院住。<a id="a-6W"></a>便拣个好日入院。<a id="a-6X"></a>又道我是长老。<a id="a-6Y"></a>方丈里自在受快活。<a id="a-6Z"></a>遮般底唤作地狱滓。<a id="a-6a"></a>如今丛林中。<a id="a-6b"></a>若论参禅固是难得其人。<a id="a-6c"></a>我看见尔遮一队汉。<a id="a-6d"></a>在遮里心愤愤口悱悱。<a id="a-6e"></a>道我会禅会道。<a id="a-6f"></a>入方丈里趁口快撑。<a id="a-6g"></a>两转语便行。<a id="a-6h"></a>不是遮个道理。<a id="a-6i"></a>又有一般汉。<a id="a-6j"></a>影影响响认得个顽空。<a id="a-6k"></a>便道只是遮个事。<a id="a-6l"></a>又有一般道。<a id="a-6m"></a>见虚空里光影。<a id="a-6n"></a>又有一般道。<a id="a-6o"></a>无有不是者错了也。<a id="a-6p"></a>救不得了也。<a id="a-6q"></a>遮般底只宜色身安乐。<a id="a-6r"></a>莫教一顿病打在延寿堂内。<a id="a-6s"></a>如落汤螃蟹手忙脚乱。<a id="a-6t"></a>见神见鬼遮边讨巫师。<a id="a-6u"></a>那边讨医博。<a id="a-6v"></a>卜凶卜吉问好问恶。<a id="a-6w"></a>尔不见。<a id="a-6x"></a>我佛如来为三界医王四生慈父。<a id="a-6y"></a>医一切众生心病。<a id="a-6z"></a>只为尔不信自心。<a id="a-70"></a>向外驰求。<a id="a-71"></a>被邪魔魍魉入尔心中。<a id="a-72"></a>做得许多见解要识尔自心么。<a id="a-73"></a>如太阳当昼天下皆明。<a id="a-74"></a>那里更有暗处。<a id="a-75"></a>若到遮个田地。<a id="a-76"></a>亦无吉凶爻象。<a id="a-77"></a>亦无是非好恶。<a id="a-78"></a>便能向是非头上坐。<a id="a-79"></a>是非头上卧。<a id="a-7A"></a>乃至淫坊酒肆虎穴魔宫。<a id="a-7B"></a>尽是当人安身立命之处。<a id="a-7C"></a>只为尔无量劫来业识浓厚。<a id="a-7D"></a>心中趫趫欹欹繘繘繂繂。<a id="a-7E"></a>信之不及。<a id="a-7F"></a>便被世间情爱。<a id="a-7G"></a>缠缚得来七颠八倒。<a id="a-7H"></a>江南人护江南人。<a id="a-7I"></a>广南人护广南人。<a id="a-7J"></a>淮南人护淮南人。<a id="a-7K"></a>向北人护向北人。<a id="a-7L"></a>湖南人护湖南人。<a id="a-7M"></a>福建人护福建人。<a id="a-7N"></a>川僧护川僧。<a id="a-7O"></a>浙僧护浙僧。<a id="a-7P"></a>道我乡人住院。<a id="a-7Q"></a>我去赞佐他。<a id="a-7R"></a>一朝有个不周。<a id="a-7S"></a>全翻作是非到处说。<a id="a-7T"></a>苦哉苦哉。<a id="a-7U"></a>恁么行脚掩彩杀人。<a id="a-7V"></a>钝置杀人若是个汉一画画断多少自由自在。<a id="a-7W"></a>若也画不断处处被爱之所缚。<a id="a-7X"></a>爱色被色缚。<a id="a-7Y"></a>爱院被院缚。<a id="a-7Z"></a>爱名被名缚。<a id="a-7a"></a>爱利被利缚。<a id="a-7b"></a>爱身被身缚。<a id="a-7c"></a>尔何不退步思量。<a id="a-7d"></a>尔遮臭皮袋有甚么好处。<a id="a-7e"></a>当时只为尔有一念爱心。<a id="a-7f"></a>便入母胎中受父精母血。<a id="a-7g"></a>交构成一块脓团。<a id="a-7h"></a>母吃热时便受镬汤地狱。<a id="a-7i"></a>母吃冷时便受寒冰地狱。<a id="a-7j"></a>及至撞从母胎里出来。<a id="a-7k"></a>受寒受热。<a id="a-7l"></a>受饥受饱。<a id="a-7m"></a>受病受苦。<a id="a-7n"></a>煎煎逼逼直至今日。<a id="a-7o"></a>只为不能返观。<a id="a-7p"></a>便有许多是非生灭我生尔死。<a id="a-7q"></a>尔死我生。<a id="a-7r"></a>生生死死死死生生。<a id="a-7s"></a>随业受报无有休时。<a id="a-7t"></a>近来又有一般奴狗。<a id="a-7u"></a>受雇得钱买度牒剃下狗头。<a id="a-7v"></a>披佛袈裟。<a id="a-7w"></a>奴郎不辨菽麦不分。<a id="a-7x"></a>入吾法中破坏吾法。<a id="a-7y"></a>一向装裹个浑身。<a id="a-7z"></a>捼腰捺[膫-(日/小)+(夸-大)]胡挥乱[聲-耳+空]。<a id="a-80"></a>要做大汉。<a id="a-81"></a>大汉不恁么做。<a id="a-82"></a>要做大汉。<a id="a-83"></a>须是退步莫面前背后。<a id="a-84"></a>奴唇婢舌嫌好道恶。<a id="a-85"></a>说遮里饮食丰厚。<a id="a-86"></a>那里寮舍稳便不消得。<a id="a-87"></a>如此诸上座。<a id="a-88"></a>人身难得佛法难闻。<a id="a-89"></a>此身不向今生度。<a id="a-8A"></a>更向何生度此身。<a id="a-8B"></a>尔诸人要参禅么须是放下着。<a id="a-8C"></a>放下个甚么。<a id="a-8D"></a>放下个四大五蕴。<a id="a-8E"></a>放下无量劫来许多业识。<a id="a-8F"></a>向自己根脚下推穷看。<a id="a-8G"></a>是甚么道理。<a id="a-8H"></a>推来推去。<a id="a-8I"></a>忽然心华发明。<a id="a-8J"></a>照十方刹。<a id="a-8K"></a>可谓得之于心应之于手。<a id="a-8L"></a>便能变大地作黄金。<a id="a-8M"></a>搅长河为酥酪。<a id="a-8N"></a>岂不畅快平生。<a id="a-8O"></a>莫只管册子上念言念语讨禅讨道。<a id="a-8P"></a>禅道不在册子上。<a id="a-8Q"></a>纵饶念得一大藏教。<a id="a-8R"></a>诸子百家。<a id="a-8S"></a>也只是闲言语。<a id="a-8T"></a>临死之时总用不着。<a id="a-8U"></a>古人悟了方求明师决择。<a id="a-8V"></a>去其砂石纯一真寔。<a id="a-8W"></a>秤斤定两。<a id="a-8X"></a>恰如人开杂货铺相似。<a id="a-8Y"></a>无种不有。<a id="a-8Z"></a>来买甘草。<a id="a-8a"></a>便将甘草与他。<a id="a-8b"></a>来买黄连便将黄连与他。<a id="a-8c"></a>不可买黄连却将甘草与他。<a id="a-8d"></a>又似尔有一块金。<a id="a-8e"></a>将入红炉里煆炼。<a id="a-8f"></a>炼来炼去炼得熟也。<a id="a-8g"></a>方上钳锤打作瓶盘钗钏。<a id="a-8h"></a>瓶重几两盘重几两。<a id="a-8i"></a>一一分明。<a id="a-8j"></a>然后却将此瓶盘钗钏。<a id="a-8k"></a>镕成一金。<a id="a-8l"></a>唤作一味平等法门。<a id="a-8m"></a>若不如此。<a id="a-8n"></a>尽是儱洞真如颟顸佛性尔还会么。<a id="a-8o"></a>尔还信么。<a id="a-8p"></a>山僧适来答遮僧四转语道。<a id="a-8q"></a>死中有活活中有死。<a id="a-8r"></a>死中怕死活中怕活。<a id="a-8s"></a>将此四转语验尽天下衲僧。<a id="a-8t"></a>且道。<a id="a-8u"></a>天下衲僧将甚么验。<a id="a-8v"></a>良久云。<a id="a-8w"></a>大体还他肌骨好。<a id="a-8x"></a>不搽红粉也风流(语录)</p>
  <h2 id="a8y">褒禅山慧空禅院轮藏记</h2>
  <p id="a8z">无为居士杨杰作</p>
  <p id="a90">法界本无众生。<a id="a-91"></a>众生缘乎妄见。<a id="a-92"></a>如来本无言教。<a id="a-93"></a>言教为乎有情。<a id="a-94"></a>妄见者。<a id="a-95"></a>众生之病。<a id="a-96"></a>言教者。<a id="a-97"></a>如来之药。<a id="a-98"></a>以药治病则病无不治。<a id="a-99"></a>以言觉妄则妄无不觉。<a id="a-9A"></a>此如来不得已而言。<a id="a-9B"></a>贤智不得已而述也。<a id="a-9C"></a>故阿难陀集而为经。<a id="a-9D"></a>优婆离结而为律。<a id="a-9E"></a>诸菩萨衍而为论。<a id="a-9F"></a>经律论虽分乎三藏。<a id="a-9G"></a>戒定慧盖本乎一心。<a id="a-9H"></a>藏以示其函容。<a id="a-9I"></a>心不可以凝滞。<a id="a-9J"></a>是以双林大士接物随机。<a id="a-9K"></a>因权表实。<a id="a-9L"></a>聚言教而为藏。<a id="a-9M"></a>载宝藏而为轮。<a id="a-9N"></a>以教依轮则教流而无碍。<a id="a-9O"></a>以轮显教则轮运而无穷。<a id="a-9P"></a>使披其教者。<a id="a-9Q"></a>理悟变通。<a id="a-9R"></a>见其轮者心不退转。<a id="a-9S"></a>然后优游性海。<a id="a-9T"></a>解脱意筌无一物不转法轮。<a id="a-9U"></a>无一尘不归华藏。<a id="a-9V"></a>非有深智者。<a id="a-9W"></a>其孰能与于此哉。</p>
  <p data-pb></p>
  <h2 id="a9X">慈照聪禅师住襄州石门请查待制为撰僧堂记</h2>
  <p id="a9Y">明寺者去郡百里。<a id="a-9Z"></a>古曰石门。<a id="a-9a"></a>因敕易之。<a id="a-9b"></a>高山峻谷虎豹所伏。<a id="a-9c"></a>岐路硗确人烟夐绝。<a id="a-9d"></a>非志于道者罔能栖其心也。<a id="a-9e"></a>游宦之徒羁束利名。<a id="a-9f"></a>虽观其胜绝而罕能陟其境。<a id="a-9g"></a>道守郡日知有学者。<a id="a-9h"></a>法字守荣。<a id="a-9i"></a>自雍熙五年参寻而至。<a id="a-9j"></a>后安禅之堂卑隘堕坏。<a id="a-9k"></a>于是发心重构。<a id="a-9l"></a>克坚其志聚落求化。<a id="a-9m"></a>多历年所。<a id="a-9n"></a>召良工市美材。<a id="a-9o"></a>迄景德三年始告成。<a id="a-9p"></a>凡五间十一架。<a id="a-9q"></a>春有学徒慧果。<a id="a-9r"></a>携锡至京请余识之。<a id="a-9s"></a>将刊于石。<a id="a-9t"></a>乃书曰。<a id="a-9u"></a>自佛法广被。<a id="a-9v"></a>达磨西来。<a id="a-9w"></a>具信根者求证本源。<a id="a-9x"></a>星居旷野蔽身草木。<a id="a-9y"></a>衣不御寒食不充腹。<a id="a-9z"></a>及正法渐漓人法替怠。<a id="a-A0"></a>百丈禅师乃营其栋宇。<a id="a-A1"></a>以安老病。<a id="a-A2"></a>迩来禅刹竞构宏壮。<a id="a-A3"></a>少年初学恣卧其间。<a id="a-A4"></a>殊不知化缘者劳形苦骨。<a id="a-A5"></a>施财者邀福忏罪。<a id="a-A6"></a>明因果者如卧铁床。<a id="a-A7"></a>若当冤敌自非朝夕。<a id="a-A8"></a>密密增长圣胎。<a id="a-A9"></a>其次亲善知识者。<a id="a-AA"></a>志求解脱。<a id="a-AB"></a>可以暂容其形。<a id="a-AC"></a>龙神攸护。<a id="a-AD"></a>其或心汨盖缠。<a id="a-AE"></a>身利温暖。<a id="a-AF"></a>不察无明。<a id="a-AG"></a>不知命缩。<a id="a-AH"></a>惟记语言。<a id="a-AI"></a>自谓究竟。<a id="a-AJ"></a>韶尽迁谢堕彼恶趣。<a id="a-AK"></a>丈夫猛利得不动心者哉。<a id="a-AL"></a>荣公生凤翔虢邑。<a id="a-AM"></a>出家于雍州鄠县白云山净居禅院。<a id="a-AN"></a>大中祥符二年四月八日记。</p>
  <p data-pb></p>
  <h2 id="aAO">应庵华禅师答诠长老法嗣书</h2>
  <p id="aAP">僧自幼出家正因也。<a id="a-AQ"></a>方袍圆顶正因也。<a id="a-AR"></a>念生死未明拨草瞻风。<a id="a-AS"></a>亲近真善知识正因也。<a id="a-AT"></a>至于出世领众今三十余年。<a id="a-AU"></a>未尝毫发厚己也。<a id="a-AV"></a>方丈之务未尝少怠也。<a id="a-AW"></a>昼夜精勤未尝敢懈也。<a id="a-AX"></a>念众之心未尝斯须忘也。<a id="a-AY"></a>护惜常住之念未尝敢私也。<a id="a-AZ"></a>行解虽未及古人。<a id="a-Aa"></a>随自力量行之。<a id="a-Ab"></a>亦不负愧也。<a id="a-Ac"></a>痛心佛祖慧命悬危。<a id="a-Ad"></a>甚于割身肉也。<a id="a-Ae"></a>念报佛祖深恩。<a id="a-Af"></a>寝食不遑安处也。<a id="a-Ag"></a>念方来衲子。<a id="a-Ah"></a>心地未明不啻倒悬也。<a id="a-Ai"></a>虽未能尽古人之万一。<a id="a-Aj"></a>然此心不欺也。<a id="a-Ak"></a>长老随侍吾三四载。<a id="a-Al"></a>凛然卓卓可喜。<a id="a-Am"></a>去年夏末命悦众。<a id="a-An"></a>是吾知长老也。<a id="a-Ao"></a>吾谢钟山寓宣城昭亭。<a id="a-Ap"></a>未几赴姑苏光孝。<a id="a-Aq"></a>方两月。<a id="a-Ar"></a>长老受凤山之请。<a id="a-As"></a>道由姑苏首来相见。<a id="a-At"></a>道义不忘如此也。<a id="a-Au"></a>别后杳不闻耗。<a id="a-Av"></a>正思念间怀净上人来。<a id="a-Aw"></a>承书并信物。<a id="a-Ax"></a>方知入院之初开堂。<a id="a-Ay"></a>为吾烧香。<a id="a-Az"></a>乃知不负之心昭廓也。<a id="a-B0"></a>今既为人天眼目。<a id="a-B1"></a>与前来事体不同也。<a id="a-B2"></a>果能如吾自幼出家为僧。<a id="a-B3"></a>行脚亲近真善知识。<a id="a-B4"></a>以至出世住持。<a id="a-B5"></a>其正因行藏如此行之。<a id="a-B6"></a>则吾不妄付授也。<a id="a-B7"></a>又何患宗</p>
  <p data-pb></p>
  <h2 id="aB8">怡山然禅师发愿文</h2>
  <p id="aB9">归命十方调御师。<a id="a-BA"></a>演扬清净微妙法。<a id="a-BB"></a>三乘四果解脱僧。<a id="a-BC"></a>愿赐慈悲哀摄受。<a id="a-BD"></a>但某甲自违真性枉入迷流。<a id="a-BE"></a>随生死以飘沈。<a id="a-BF"></a>逐色声而贪染。<a id="a-BG"></a>十缠十使积成有漏之因。<a id="a-BH"></a>六根六尘妄作无边之罪。<a id="a-BI"></a>迷沦苦海深溺邪途。<a id="a-BJ"></a>着我耽人举枉措直。<a id="a-BK"></a>累生业障一切愆尤。<a id="a-BL"></a>仰三宝以慈悲。<a id="a-BM"></a>沥一心而忏悔。<a id="a-BN"></a>所愿能仁拯拔善友提携。<a id="a-BO"></a>出烦恼之深源。<a id="a-BP"></a>到菩提之彼岸。<a id="a-BQ"></a>此世福基命位各愿昌隆。<a id="a-BR"></a>来生智种灵苗同希增秀。<a id="a-BS"></a>生逢中国长遇明师。<a id="a-BT"></a>正信出家童真入道。<a id="a-BU"></a>六根通利三业纯和。<a id="a-BV"></a>不染世缘常修梵行。<a id="a-BW"></a>执持禁戒尘业不侵。<a id="a-BX"></a>严护威仪蜎飞无损。<a id="a-BY"></a>不逢八难不缺四缘。<a id="a-BZ"></a>般若智以现前。<a id="a-Ba"></a>菩提心而不退。<a id="a-Bb"></a>修习正法了悟大乘。<a id="a-Bc"></a>开六度之行门。<a id="a-Bd"></a>越三祇之劫海。<a id="a-Be"></a>建法幢于处处。<a id="a-Bf"></a>破疑网于重重。<a id="a-Bg"></a>降伏众魔绍隆三宝。<a id="a-Bh"></a>承事十方诸佛无有疲劳。<a id="a-Bi"></a>修学一切法门悉皆通达。<a id="a-Bj"></a>广作福慧普利尘沙。<a id="a-Bk"></a>得六种之神通。<a id="a-Bl"></a>圆一生之佛果。<a id="a-Bm"></a>然后不舍法界遍入尘劳。<a id="a-Bn"></a>等观音之慈心。<a id="a-Bo"></a>行普贤之愿海。<a id="a-Bp"></a>他方此界逐类随形应现色身演扬妙法。<a id="a-Bq"></a>泥犁苦趣饿鬼道中。<a id="a-Br"></a>或放大光明。<a id="a-Bs"></a>或见诸神变。<a id="a-Bt"></a>其有见我相。<a id="a-Bu"></a>乃至闻我名。<a id="a-Bv"></a>皆发菩提心。<a id="a-Bw"></a>永出轮回苦。<a id="a-Bx"></a>火镬冰河之地。<a id="a-By"></a>变作香林。<a id="a-Bz"></a>饮铜食铁之徒。<a id="a-C0"></a>化生净土。<a id="a-C1"></a>披毛戴角负债[口*御]冤。<a id="a-C2"></a>尽罢辛酸咸沾利乐。<a id="a-C3"></a>疾疫世而见为药草。<a id="a-C4"></a>救疗沉痾。<a id="a-C5"></a>饥馑时而化作稻粱。<a id="a-C6"></a>济诸贫馁。<a id="a-C7"></a>但有利益无不兴崇。<a id="a-C8"></a>次期累世冤亲现存眷属。<a id="a-C9"></a>出四生之汨没。<a id="a-CA"></a>舍万劫之爱缠。<a id="a-CB"></a>等与含生齐成佛道。<a id="a-CC"></a>虚空有尽我愿无穷。<a id="a-CD"></a>情与无情同圆种智。</p>
  <h2 id="aCE">开善密庵谦禅师答陈知丞书</h2>
  <p id="aCF">某启欣审官舍多暇。<a id="a-CG"></a>焚香静默坐进此道。<a id="a-CH"></a>何乐如之。<a id="a-CI"></a>参禅如应举。<a id="a-CJ"></a>应举之志在乎登第。<a id="a-CK"></a>若不登第。<a id="a-CL"></a>而欲功名富贵光华一世者。<a id="a-CM"></a>不可得也。<a id="a-CN"></a>参禅之志在乎悟道。<a id="a-CO"></a>若不悟道而欲福德智惠超越三界者。<a id="a-CP"></a>不可得也。<a id="a-CQ"></a>窃尝思悟道之为易。<a id="a-CR"></a>登第之为难。<a id="a-CS"></a>何故学术在我。<a id="a-CT"></a>与夺在彼。<a id="a-CU"></a>以我之所见。<a id="a-CV"></a>合彼之所见。<a id="a-CW"></a>不亦难乎。<a id="a-CX"></a>是以登第之难也。<a id="a-CY"></a>参究在我。<a id="a-CZ"></a>证入在我。<a id="a-Ca"></a>以我之无见合彼之无见。<a id="a-Cb"></a>不亦易乎。<a id="a-Cc"></a>是以悟道之为易也。<a id="a-Cd"></a>然参禅者众。<a id="a-Ce"></a>悟道者寡何也。<a id="a-Cf"></a>有我故也。<a id="a-Cg"></a>有我则不能证入。<a id="a-Ch"></a>亦易中之难也。<a id="a-Ci"></a>读书者众。<a id="a-Cj"></a>及第者亦众何也。<a id="a-Ck"></a>见合故也。<a id="a-Cl"></a>见合则推而应选。<a id="a-Cm"></a>是难中之易也。<a id="a-Cn"></a>故见合为易。<a id="a-Co"></a>无我为难。<a id="a-Cp"></a>无我为易。<a id="a-Cq"></a>无无为难无无为易。<a id="a-Cr"></a>亦无无无为难。<a id="a-Cs"></a>亦无无无为易。<a id="a-Ct"></a>亦无无无亦无为难。<a id="a-Cu"></a>亦无无无亦无为易。<a id="a-Cv"></a>和座子撞翻为难。<a id="a-Cw"></a>故庞居士云炼尽三山铁。<a id="a-Cx"></a>镕销五岳铜。<a id="a-Cy"></a>岂欺人哉。<a id="a-Cz"></a>因笔及此。<a id="a-D0"></a>庶火炉边团圞头说无生话时。<a id="a-D1"></a>聊发一笑。</p>
  <h2 id="aD2">司马温公解禅偈</h2>
  <p id="aD3">文中子以佛为西方圣人。<a id="a-D4"></a>信如文中子之言。<a id="a-D5"></a>则佛之心可知矣。<a id="a-D6"></a>今之言禅者。<a id="a-D7"></a>好为隐语以相迷。<a id="a-D8"></a>大言以相胜。<a id="a-D9"></a>使学者伥伥然。<a id="a-DA"></a>益入于迷妄。<a id="a-DB"></a>故予广文中子之言而解之。<a id="a-DC"></a>作解禅偈六首。<a id="a-DD"></a>若其果然则虽中国行矣。<a id="a-DE"></a>何必西方。<a id="a-DF"></a>若其不然则非予之所知也。</p>
  <p id="aDG">忿怒如列火。<a id="a-DH"></a>利欲如铦锋。<a id="a-DI"></a>终朝长戚戚。<a id="a-DJ"></a>是名阿(鼻狱)</p>
  <p id="aDK">颜回安陋巷。<a id="a-DL"></a>盂轲养浩然。<a id="a-DM"></a>富贵如浮云。<a id="a-DN"></a>是名极(乐国)</p>
  <p id="aDO">孝弟通神明。<a id="a-DP"></a>忠信行蛮貊。<a id="a-DQ"></a>积善来百祥。<a id="a-DR"></a>是名作(因果)</p>
  <p id="aDS">言为百代师。<a id="a-DT"></a>行为天下法。<a id="a-DU"></a>久久不可掩。<a id="a-DV"></a>是名不(坏身)</p>
  <p id="aDW">仁人之安宅。<a id="a-DX"></a>义人之正路。<a id="a-DY"></a>行之诚且久。<a id="a-DZ"></a>是名光(明藏)</p>
  <p id="aDa">道德修一身。<a id="a-Db"></a>功德被万物。<a id="a-Dc"></a>为贤为大圣。<a id="a-Dd"></a>是名佛(菩萨)</p>
  <p data-pb></p>
  <h2 id="aDe">仰山饭</h2>
  <h2 id="aDf">户部尚书阮中大撰(阮户部外集)</h2>
  <p id="aDg">仰山饭仰山饭。<a id="a-Dh"></a>粒粒如珠似银烂。<a id="a-Di"></a>食者须知来处难。<a id="a-Dj"></a>略为诸人试拈看。<a id="a-Dk"></a>东皋西畴春早时。<a id="a-Dl"></a>耕夫饷妇寒且饥。<a id="a-Dm"></a>土膏脉起农事动。<a id="a-Dn"></a>牛领生疮犹挽犁。<a id="a-Do"></a>夏苗欲秀未成实。<a id="a-Dp"></a>无雨四天惟烈日。<a id="a-Dq"></a>背枯面裂汗流胸。<a id="a-Dr"></a>耘耨只愁稂莠出。<a id="a-Ds"></a>秋深稻熟如黄云。<a id="a-Dt"></a>昼获夜舂甘苦辛。<a id="a-Du"></a>里胥催督王租急。<a id="a-Dv"></a>官债私逋皆及身。<a id="a-Dw"></a>官债未偿被鞭扑。<a id="a-Dx"></a>私债未偿卖田屋。<a id="a-Dy"></a>父母妻儿饱几曾。<a id="a-Dz"></a>家家留米羞斋粥。<a id="a-E0"></a>住持老僧沿门求。<a id="a-E1"></a>丐士缘化圭撮收。<a id="a-E2"></a>手胼足胝不敢惮。<a id="a-E3"></a>栉风沐雨何曾休。<a id="a-E4"></a>五更云堂门尚闭。<a id="a-E5"></a>普供厨中人早起。<a id="a-E6"></a>惟忧清众粥饭迟。<a id="a-E7"></a>日日朝朝悉如是。<a id="a-E8"></a>米沈满地凝如脂。<a id="a-E9"></a>去粗存精运柴炊。<a id="a-EA"></a>沸汤烟焰甑釜热。<a id="a-EB"></a>执务舍力良劳疲。<a id="a-EC"></a>长板声终木鱼吼。<a id="a-ED"></a>端坐禅床捧盂受。<a id="a-EE"></a>细论变生造熟功。<a id="a-EF"></a>却恐阇黎难下口。<a id="a-EG"></a>不从香积世界来。<a id="a-EH"></a>又非鬼神供尔斋。<a id="a-EI"></a>一匙一杓至一钵。<a id="a-EJ"></a>皆是求福檀信财。<a id="a-EK"></a>维那白槌似珰响。<a id="a-EL"></a>十声佛名懒同唱。<a id="a-EM"></a>行益才迟忿怒生。<a id="a-EN"></a>第二戒中念都忘。<a id="a-EO"></a>古人都为学道忙。<a id="a-EP"></a>遍参知识游诸方。<a id="a-EQ"></a>木皮草叶供铛煮。<a id="a-ER"></a>岂有此饭充饥肠。<a id="a-ES"></a>百岁光阴如梦幻。<a id="a-ET"></a>参请工夫宜早办。<a id="a-EU"></a>若还心地不分明。<a id="a-EV"></a>佛也难消仰山饭。</p>
  <p data-pb></p>
  <h2 id="aEW">白侍郎六赞偈并序(出长庆集)</h2>
  <p id="aEX">乐天常有愿。<a id="a-EY"></a>愿以今生世俗文笔之因。<a id="a-EZ"></a>翻为来世赞佛乘转法轮之缘也。<a id="a-Ea"></a>今年登七十。<a id="a-Eb"></a>老矣病矣。<a id="a-Ec"></a>与来世相去甚迩。<a id="a-Ed"></a>故作六偈。<a id="a-Ee"></a>跪唱于佛法僧前。<a id="a-Ef"></a>欲以起因发缘。<a id="a-Eg"></a>为来世张本也。</p>
  <p id="aEh">赞佛。</p>
  <p id="aEi">十方世界天上天下。<a id="a-Ej"></a>我今尽知无如佛者。<a id="a-Ek"></a>堂堂巍巍为天人师。<a id="a-El"></a>故我礼足赞叹归依。</p>
  <p id="aEm">赞法。</p>
  <p id="aEn">过见当来千万亿佛。<a id="a-Eo"></a>皆因法成法从经出。<a id="a-Ep"></a>是大法轮是大宝藏。<a id="a-Eq"></a>故我合掌至心回向。</p>
  <p id="aEr">赞僧。</p>
  <p id="aEs">缘觉声闻诸大沙门。<a id="a-Et"></a>漏尽果满众中之尊。<a id="a-Eu"></a>假和合力求无上道。<a id="a-Ev"></a>故我稽首和南僧宝。</p>
  <p id="aEw">赞众生。</p>
  <p id="aEx">毛道凡夫火宅众生。<a id="a-Ey"></a>胎卵湿化一切有情。<a id="a-Ez"></a>善根苟种佛果终成。<a id="a-F0"></a>我不轻汝汝无自轻。</p>
  <p id="aF1">忏悔。</p>
  <p id="aF2">无始劫来所造诸罪。<a id="a-F3"></a>若轻若重无大无小。<a id="a-F4"></a>我求其相中间内外。<a id="a-F5"></a>了不可得是名忏悔。</p>
  <p id="aF6">发愿。</p>
  <p id="aF7">烦恼愿去涅槃愿住。<a id="a-F8"></a>十地愿登四生愿度。<a id="a-F9"></a>佛出世时愿我得亲。<a id="a-FA"></a>最先劝请请转法轮。<a id="a-FB"></a>佛灭度时愿我得值。<a id="a-FC"></a>最后供养受菩提记。</p>
  <p data-pb></p>
  <h2 id="aFD">天台圆法师自诫</h2>
  <p id="aFE">三界悠悠一囹圄羁锁生灵受酸楚。<a id="a-FF"></a>本来面目久沉埋。<a id="a-FG"></a>野马无缰恣飘鼓。<a id="a-FH"></a>欲火烧残功德林。<a id="a-FI"></a>逝波倾入无明坞。<a id="a-FJ"></a>纷纷万类器中蚊。<a id="a-FK"></a>啾啾鸣乱沈还举。<a id="a-FL"></a>亦曾天帝殿中游。<a id="a-FM"></a>也向阎公锅里煮。<a id="a-FN"></a>循环又撞入胞胎。<a id="a-FO"></a>交构腥臊成沫聚。<a id="a-FP"></a>一包脓血暂扶持。<a id="a-FQ"></a>数茎白骨权撑拄。<a id="a-FR"></a>七情驰骑不知归。<a id="a-FS"></a>六贼争锋谁作主。<a id="a-FT"></a>春风不改昔时波。<a id="a-FU"></a>依旧贪嗔若狼虎。<a id="a-FV"></a>改头换面弄机关。<a id="a-FW"></a>忍气吞声受辛苦。<a id="a-FX"></a>贵贱贤愚我与人。<a id="a-FY"></a>是非荣辱今犹古。<a id="a-FZ"></a>金乌玉兔自摩空。<a id="a-Fa"></a>雪鬂朱颜尽成土。<a id="a-Fb"></a>我嗟瞥地一何晚。<a id="a-Fc"></a>随波逐浪空流转。<a id="a-Fd"></a>追思古圣与先贤。<a id="a-Fe"></a>掩袂令人独羞赧。<a id="a-Ff"></a>而今捉住主人翁。<a id="a-Fg"></a>生死魔来我谁管。<a id="a-Fh"></a>昔时伎俩莫施呈。<a id="a-Fi"></a>今日生涯须自勉。<a id="a-Fj"></a>是非窟里莫回头。<a id="a-Fk"></a>声利门前高着眼。<a id="a-Fl"></a>但于自己觅愆尤。<a id="a-Fm"></a>肯与时流较长短。<a id="a-Fn"></a>一点灵光直照西。<a id="a-Fo"></a>万端尘事任舒卷。<a id="a-Fp"></a>不于蜗角窃虚名。<a id="a-Fq"></a>独向金台预高选。<a id="a-Fr"></a>从他病死与生老。<a id="a-Fs"></a>只此一回相括恼。<a id="a-Ft"></a>修行惟有下稍难。<a id="a-Fu"></a>竖起脊梁休放倒。<a id="a-Fv"></a>莫教错认定盘星。<a id="a-Fw"></a>自家牢守衣中宝。<a id="a-Fx"></a>愿同法界冤与亲。<a id="a-Fy"></a>共驾白牛游直道。</p>
 </body>
</html>