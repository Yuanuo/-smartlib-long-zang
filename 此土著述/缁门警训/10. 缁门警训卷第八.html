<!doctype html>
<html id="z3IBXT11mL" data-ver="967">
 <head>
  <meta charset="utf-8">
  <meta author="永中">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">缁门警训卷第八</h1>
  <h2 id="a2">慈受禅师训童行</h2>
  <p id="a3">世谛纷纷没了期。<a id="a-4"></a>空门得入是便宜。<a id="a-5"></a>直须日夜常精进。<a id="a-6"></a>莫教劳劳空过时。</p>
  <p id="a7">烧香礼拜莫匇匇。<a id="a-8"></a>目睹心存对圣容。<a id="a-9"></a>忏悔多生尘垢罪。<a id="a-A"></a>愿存法水洗心胸。</p>
  <p id="aB">心猿易纵安教纵。<a id="a-C"></a>意马难调亦要调。<a id="a-D"></a>到老情尘扫不尽。<a id="a-E"></a>出家四事恐难消。</p>
  <p id="aF">也要学书也念经。<a id="a-G"></a>出家心地要分明。<a id="a-H"></a>他年圆顶方袍日。<a id="a-I"></a>事事临时总现成。</p>
  <p id="aJ">一等出家为弟子。<a id="a-K"></a>事师如事在堂亲。<a id="a-L"></a>添香换水须勤谨。<a id="a-M"></a>自有龙天鉴照人。</p>
  <p id="aN">衣衫鞋袜须齐整。<a id="a-O"></a>挂搭巾单不可无。<a id="a-P"></a>身四威仪常具足。<a id="a-Q"></a>莫随愚辈学粗疏。</p>
  <p id="aR">廊下逢僧须问讯门前遇客要相呼。<a id="a-S"></a>出家体态宜谦让。<a id="a-T"></a>莫学愚人礼数无。</p>
  <p id="aU">出家不断荤和酒。<a id="a-V"></a>枉在伽蓝地上行。<a id="a-W"></a>到老心田如未净。<a id="a-X"></a>菩提种子亦难生。</p>
  <p id="aY">莫说他人短与长。<a id="a-Z"></a>说来说去自招殃。<a id="a-a"></a>若能闭口深藏舌。<a id="a-b"></a>便是安身第一方。</p>
  <p id="ac">莫学愚人说脱空。<a id="a-d"></a>脱空说得有何穷。<a id="a-e"></a>暗中莫道无人见。<a id="a-f"></a>只恐难瞒马相公。</p>
  <p id="ag">色身康健莫贪眠。<a id="a-h"></a>作务辛勤要面前。<a id="a-i"></a>不见碓坊卢行者。<a id="a-j"></a>祖师衣钵是渠传。</p>
  <p id="ak">二时普请宜先到。<a id="a-l"></a>众手能为事不差。<a id="a-m"></a>讽诵如来经一卷。<a id="a-n"></a>胜如闲话口吧吧。</p>
  <p id="ao">香积厨中好用心。<a id="a-p"></a>五湖龙象在丛林。<a id="a-q"></a>瞻星望月虽辛苦。<a id="a-r"></a>须信因深果亦深。</p>
  <p id="as">常住分毫不可偷。<a id="a-t"></a>日生万倍恐难酬。<a id="a-u"></a>猪头驴脚分明现。<a id="a-v"></a>佛地今生扫未休。</p>
  <p id="aw">家事精粗宜爱惜。<a id="a-x"></a>使时须把眼睛看。<a id="a-y"></a>莫将恣意胡抛掷。<a id="a-z"></a>用者须知成者难。</p>
  <p id="a10">诸寮供过要精勤。<a id="a-11"></a>扫地煎茶莫厌频。<a id="a-12"></a>事众若能常谨切。<a id="a-13"></a>身心方是出家人。</p>
  <p id="a14">有时缘干出街头。<a id="a-15"></a>照顾沩山水牯牛。<a id="a-16"></a>门外草深常管带。<a id="a-17"></a>等闲失却恐难收。</p>
  <p id="a18">拳手相交不可为。<a id="a-19"></a>粗豪非是出家儿。<a id="a-1A"></a>遭人唾面须揩却。<a id="a-1B"></a>到底饶人不是痴。</p>
  <p id="a1C">三通浴鼓入堂时。<a id="a-1D"></a>触净须分上下衣。<a id="a-1E"></a>语笑高声皆不可。<a id="a-1F"></a>莫将粗行破威仪。</p>
  <p id="a1G">出家言行要相应。<a id="a-1H"></a>战战常如履薄冰。<a id="a-1I"></a>虽是未除须与[髟/火]。<a id="a-1J"></a>直教去就便如僧。</p>
  <p data-pb></p>
  <h2 id="a1K">勉僧看病(灵岩石刻)</h2>
  <p id="a1L">四海无家病比丘。<a id="a-1M"></a>孤灯独照破床头。<a id="a-1N"></a>寂寥心在呻吟里。<a id="a-1O"></a>粥药须人仗道流。</p>
  <p id="a1P">病人易得生烦恼。<a id="a-1Q"></a>健者长怀恻隐心。<a id="a-1R"></a>彼此梦身安可保。<a id="a-1S"></a>老僧书偈示丛林。</p>
  <p id="a1T">气湿风劳犹可疗。<a id="a-1U"></a>不知禅病若为医。<a id="a-1V"></a>衲僧更拟论方药。<a id="a-1W"></a>便把拳头蓦口捶。</p>
  <p data-pb></p>
  <h2 id="a1X">大慧禅师礼观音文</h2>
  <p id="a1Y">净三业一心五体投地归依。<a id="a-1Z"></a>南无十方慈父广大灵感观世音菩萨。<a id="a-1a"></a>我闻菩萨从闻思修入三摩地。<a id="a-1b"></a>得二随顺。<a id="a-1c"></a>四不思议。<a id="a-1d"></a>十四无畏十九说法。<a id="a-1e"></a>七难二求。<a id="a-1f"></a>三十二应。<a id="a-1g"></a>无量功德。<a id="a-1h"></a>兴大威力。<a id="a-1i"></a>发大誓愿。<a id="a-1j"></a>同流九界。<a id="a-1k"></a>六道四生。<a id="a-1l"></a>生死趣中。<a id="a-1m"></a>兴百千万亿无量恒河沙劫数善行方便。<a id="a-1n"></a>救度拔济一切众生。<a id="a-1o"></a>无有休息。<a id="a-1p"></a>我今哀求必赐加被。<a id="a-1q"></a>伏念某甲宿生庆幸。<a id="a-1r"></a>生遇佛法。<a id="a-1s"></a>身虽出家心不染道。<a id="a-1t"></a>愚痴邪见诸根昏塞。<a id="a-1u"></a>内外经书虽于习学。<a id="a-1v"></a>章句妙理无所通晓。<a id="a-1w"></a>又恐福力浅薄寿命不长。<a id="a-1x"></a>徒入空门虚生浪死。<a id="a-1y"></a>我今洗心泣血稽颡投诚。<a id="a-1z"></a>终日竟夜存想圣容。<a id="a-20"></a>受持圣号。<a id="a-21"></a>礼拜圣像。<a id="a-22"></a>惟愿菩萨天耳闻声。<a id="a-23"></a>悲心救苦怜悯加被。<a id="a-24"></a>放大神光照我身心。<a id="a-25"></a>倾大甘露灌我顶门。<a id="a-26"></a>荡涤累世冤愆。<a id="a-27"></a>洗洁千生罪业。<a id="a-28"></a>身心清净魔障消除。<a id="a-29"></a>昼夜之间坐卧之中。<a id="a-2A"></a>观见菩萨放大神光。<a id="a-2B"></a>开我慧性使某即时神通朗发。<a id="a-2C"></a>智慧聪明。<a id="a-2D"></a>一切经书自然记忆。<a id="a-2E"></a>一切义理自然通晓。<a id="a-2F"></a>得大辩才得大智慧。<a id="a-2G"></a>得大寿命得大安乐。<a id="a-2H"></a>参禅学道无诸魔障。<a id="a-2I"></a>悟无生忍。<a id="a-2J"></a>世世生生行菩萨道。<a id="a-2K"></a>四恩总报三有齐资。<a id="a-2L"></a>法界众生同圆种智。</p>
  <p data-pb></p>
  <h2 id="a2M">天台智者大师观心诵经法</h2>
  <p id="a2N">欲念经灭罪。<a id="a-2O"></a>第一先须盥漱整威仪。<a id="a-2P"></a>别座跏趺而坐。<a id="a-2Q"></a>第二入观所坐之座高广严好。<a id="a-2R"></a>次观座下皆有天龙八部四众围绕听法。<a id="a-2S"></a>次须运心作观。<a id="a-2T"></a>观我能为法师传佛正教。<a id="a-2U"></a>为四众说想所出声。<a id="a-2V"></a>非但此一席众。<a id="a-2W"></a>乃至十方皆得听受。<a id="a-2X"></a>名为假观。<a id="a-2Y"></a>次观能说之人所念之经。<a id="a-2Z"></a>何者是经为经卷。<a id="a-2a"></a>是为纸墨。<a id="a-2b"></a>是为标轴。<a id="a-2c"></a>是诵者为当心念是口念。<a id="a-2d"></a>是为龈齶和合而出。<a id="a-2e"></a>为有我身为无我身。<a id="a-2f"></a>谁是念者。<a id="a-2g"></a>观此四众。<a id="a-2h"></a>为是实有。<a id="a-2i"></a>为后想生。<a id="a-2j"></a>四众非有。<a id="a-2k"></a>推寻毕竟无有我。<a id="a-2l"></a>能念者是名空观。<a id="a-2m"></a>虽无所念之经。<a id="a-2n"></a>而有经卷纸墨文字。<a id="a-2o"></a>虽无能念之人。<a id="a-2p"></a>而有我身为四众宣念。<a id="a-2q"></a>虽非内外不离内外。<a id="a-2r"></a>虽非经卷不离经卷。<a id="a-2s"></a>虽非心口不出心口。<a id="a-2t"></a>从始至终必无差谬。<a id="a-2u"></a>名不可思议。<a id="a-2v"></a>能作此解</p>
  <p data-pb></p>
  <h2 id="a2w">观心食法</h2>
  <p id="a2x">敷座。<a id="a-2y"></a>坐已听维那进止鸣磬。<a id="a-2z"></a>后敛手供养一体三宝。<a id="a-30"></a>遍十方施作佛事。<a id="a-31"></a>次出生饭。<a id="a-32"></a>称施六道。<a id="a-33"></a>即表六波罗蜜。<a id="a-34"></a>然后受此食。<a id="a-35"></a>夫食者。<a id="a-36"></a>众生之外命。<a id="a-37"></a>若不入观即润生死。<a id="a-38"></a>若能知入观分别生死有边无边。<a id="a-39"></a>不问分卫与清众净食。<a id="a-3A"></a>皆须作观。<a id="a-3B"></a>观之者自恐此身内旧食。<a id="a-3C"></a>皆是无明烦恼润益生死。<a id="a-3D"></a>今之所食皆是般若想。<a id="a-3E"></a>于旧食从毛孔次第而出。<a id="a-3F"></a>食既出已心路即开。<a id="a-3G"></a>食今新食照诸闇灭。<a id="a-3H"></a>成于般若。<a id="a-3I"></a>故</p>
  <p data-pb></p>
  <h2 id="a3J">大智律师三衣赋</h2>
  <p id="a3K">有三衣。<a id="a-3L"></a>古圣真规粗疏麻苎为其体。<a id="a-3M"></a>兽毛蚕口害命伤慈。<a id="a-3N"></a>青黑木兰坏其色。<a id="a-3O"></a>五正五间涉俗生讥。<a id="a-3P"></a>其奉持也如鸟两翼。<a id="a-3Q"></a>其敬护也如身薄皮。<a id="a-3R"></a>信是恒沙诸佛之标帜。<a id="a-3S"></a>贤圣沙门之轨仪。<a id="a-3T"></a>九十六道起信之首。<a id="a-3U"></a>二十五有植福之基。<a id="a-3V"></a>是以坚誓兽王忍死而频加称叹。<a id="a-3W"></a>莲花色女作戏而尽断贪痴。<a id="a-3X"></a>弘誓甚重至德难思。<a id="a-3Y"></a>龙披免金翅之祸。<a id="a-3Z"></a>人得息战敌之危。<a id="a-3a"></a>末流浮薄正教衰迟。<a id="a-3b"></a>竞贸乱朱之服。<a id="a-3c"></a>率遭滥吹之</p>
  <p data-pb></p>
  <h2 id="a3d">铁钵赋</h2>
  <p id="a3e">吾有铁钵。<a id="a-3f"></a>裁制合辙斗半为量。<a id="a-3g"></a>不大不小竹烟熏治。<a id="a-3h"></a>唯光唯洁。<a id="a-3i"></a>似二分之明珠。<a id="a-3j"></a>若将圆之皎月。<a id="a-3k"></a>清晨入聚群心发越。<a id="a-3l"></a>黄梁倾散有若金沙。<a id="a-3m"></a>白淅高堆宛如积雪。<a id="a-3n"></a>与香积之变现无殊。<a id="a-3o"></a>比自然之天供何别。<a id="a-3p"></a>咨尔同舟宜自檃括。<a id="a-3q"></a>不耕不耘不锄不割。<a id="a-3r"></a>有生之命自何而活。<a id="a-3s"></a>且夫口腹无厌贪源叵竭。<a id="a-3t"></a>正念微乖罗刹已夺。<a id="a-3u"></a>嗜一时之甘美。<a id="a-3v"></a>为万劫之饥渴。<a id="a-3w"></a>万金可受保君未彻。<a id="a-3x"></a>杯水难堪圣教明说。<a id="a-3y"></a>是宜五观无违。<a id="a-3z"></a>三匙有节。<a id="a-40"></a>慎勿枉彼信施。<a id="a-41"></a>以养秽躯。<a id="a-42"></a>会须籍此资缘。<a id="a-43"></a>早求自脱。</p>
  <h2 id="a44">坐具赋</h2>
  <p id="a45">吾有坐具。<a id="a-46"></a>裁量有据。<a id="a-47"></a>其色相则一类袈裟。<a id="a-48"></a>其物体则两重疏布。<a id="a-49"></a>长四广三。<a id="a-4A"></a>坏新楪故。<a id="a-4B"></a>彼形之大者。<a id="a-4C"></a>可用开增吾身之小兮。<a id="a-4D"></a>从初制度好大恶小。<a id="a-4E"></a>但责他非反制为开。<a id="a-4F"></a>焉知自误。<a id="a-4G"></a>尝闻比丘身者五分之塔也。<a id="a-4H"></a>尼师坛者四方之基也。<a id="a-4I"></a>是则道者所资。<a id="a-4J"></a>岂宜身之为护。<a id="a-4K"></a>安禅讲法敷之莫失于威仪。<a id="a-4L"></a>入聚游方持之勿离于跬步。<a id="a-4M"></a>不然诸律有违制刑科。<a id="a-4N"></a>一生无如法坐处。</p>
  <h2 id="a4O">漉囊赋</h2>
  <p id="a4P">吾有漉囊。<a id="a-4Q"></a>制造有方致练作底。<a id="a-4R"></a>熟铁为匡。<a id="a-4S"></a>其用滤兮深须谛视。<a id="a-4T"></a>其还放兮切忌损伤。<a id="a-4U"></a>宜知我佛仁慈尚不遗于微物。<a id="a-4V"></a>将使吾曹饮用得幸免于余殃。<a id="a-4W"></a>一化境中上下皆制。<a id="a-4X"></a>半由旬内往返须将。<a id="a-4Y"></a>世多轻略孰究否臧。<a id="a-4Z"></a>或闻而不制则嗤为小道。<a id="a-4a"></a>或制而不用但悬于草堂。<a id="a-4b"></a>斯由内无慈愍。<a id="a-4c"></a>外恣疏狂。<a id="a-4d"></a>塞来蒙之津径。<a id="a-4e"></a>害吾教之纪纲。<a id="a-4f"></a>汝当存诚持守竭力恢张。<a id="a-4g"></a>岂止四生有赖抑使。<a id="a-4h"></a>三宝增光。</p>
  <h2 id="a4i">锡杖赋</h2>
  <p id="a4j">吾有一锡裁制有式。<a id="a-4k"></a>上下三停耸干六尺。<a id="a-4l"></a>十二环圆而无缺。<a id="a-4m"></a>示因缘乃死乃生。<a id="a-4n"></a>两钴开而复同。<a id="a-4o"></a>显空有不离不即。<a id="a-4p"></a>匪以扶羸。<a id="a-4q"></a>唯将丐食。<a id="a-4r"></a>执之兮居然寂寂。<a id="a-4s"></a>振之兮其鸣历历。<a id="a-4t"></a>直欲使诸。<a id="a-4u"></a>有门开三途苦息。<a id="a-4v"></a>随身所止悬之屋壁。<a id="a-4w"></a>尘垢易生长须拂拭。<a id="a-4x"></a>掷云外兮不以为难。<a id="a-4y"></a>解虎竞兮未须劳力。<a id="a-4z"></a>幸哉凡愚。<a id="a-50"></a>蹈夫圣迹。<a id="a-51"></a>外露粗暴。<a id="a-52"></a>内怀荆棘。<a id="a-53"></a>用之舍之兮能无夕惕。</p>
  <h2 id="a54">赜禅师诫洗面文</h2>
  <p id="a55">详夫面岂天然。<a id="a-56"></a>麦非地涌。<a id="a-57"></a>尽众生之汗血。<a id="a-58"></a>乃檀越之脂膏。<a id="a-59"></a>本疗形枯为成道业。<a id="a-5A"></a>寻常受用尚恐难消。<a id="a-5B"></a>况于荡洗精英唯余筋滓。<a id="a-5C"></a>全资五味借美色香。<a id="a-5D"></a>巧制千端拟形鱼肉。<a id="a-5E"></a>致使鹅毛白雪之状。<a id="a-5F"></a>逐水流离常堂。<a id="a-5G"></a>口分之餐三分去二。<a id="a-5H"></a>如斯枉费实谓无惭。<a id="a-5I"></a>昧稼穑之艰难。<a id="a-5J"></a>减龙神之祐护。<a id="a-5K"></a>设具轮王之福。<a id="a-5L"></a>犹须瓦解冰消。<a id="a-5M"></a>虽非害命伤生。<a id="a-5N"></a>宁不招因带果。<a id="a-5O"></a>大觉世尊一麻一麦。<a id="a-5P"></a>古来高士果菜充饥。<a id="a-5Q"></a>饮食之侈未除。<a id="a-5R"></a>解脱之期安在。<a id="a-5S"></a>但愿参禅得髓。<a id="a-5T"></a>何须洗面求筋。<a id="a-5U"></a>纵消万两黄金。<a id="a-5V"></a>正好粗羹淡饭。<a id="a-5W"></a>既免多求妨道。<a id="a-5X"></a>自然所向清高。<a id="a-5Y"></a>虽云淡薄家风。<a id="a-5Z"></a>别是一般安乐。<a id="a-5a"></a>痛想圆通慈训。<a id="a-5b"></a>真堪换骨洗肠(法云圆通禅师常戒学徒不得洗面)深思舜老规绳。<a id="a-5c"></a>须是斩钉截铁(云居舜和尚制常住及诸庄并不令洗面)大众同推道念。<a id="a-5d"></a>莫嫌供养萧疏。<a id="a-5e"></a>假饶斫下山僧头。<a id="a-5f"></a>决定不洗常住面。<a id="a-5g"></a>元符三年十一月一日住持宗赜白。</p>
  <p id="a5h">洗心犹在半途中。<a id="a-5i"></a>洗面何曾振古风。<a id="a-5j"></a>今日丛林思舜老。<a id="a-5k"></a>昔时宗匠忆圆通。</p>
  <p id="a5l">种麦辛勤磨麦难。<a id="a-5m"></a>莫将洗面作盘餐。<a id="a-5n"></a>为怜枉费情何似。<a id="a-5o"></a>恰与山僧肉一般。</p>
  <p id="a5p">任是丰年犹损福。<a id="a-5q"></a>假饶凶岁亦伤财。<a id="a-5r"></a>殷勤为报诸禅者。<a id="a-5s"></a>紧把绳头更不开。</p>
  <p id="a5t">正使有余须爱惜。<a id="a-5u"></a>不应过分太无渐。<a id="a-5v"></a>阎罗老子真难解。<a id="a-5w"></a>主稼龙神意未甘。</p>
  <p id="a5x">莫言此费不多争。<a id="a-5y"></a>万事皆从洗面生。<a id="a-5z"></a>舜帝昔年为漆器。<a id="a-60"></a>百僚犹谏不须行。</p>
  <p id="a61">面里有筋须有脚。<a id="a-62"></a>忽然筋去脚难行。<a id="a-63"></a>自家吃着情犹倦。<a id="a-64"></a>过与他人意未平。</p>
  <p id="a65">调和香味如真肉。<a id="a-66"></a>斗饤肥鲜作假鱼。<a id="a-67"></a>画佛既然成道果。<a id="a-68"></a>像生那得证无余。</p>
  <p id="a69">三冬洗处寒侵骨。<a id="a-6A"></a>九夏蒸时汗满身。<a id="a-6B"></a>费水费油兼费火。<a id="a-6C"></a>劳人劳畜亦劳神。</p>
  <p id="a6D">道者疏餐乐有余。<a id="a-6E"></a>净人还不费工夫。<a id="a-6F"></a>寻常普请供承外。<a id="a-6G"></a>落得参禅诵佛书。</p>
  <p id="a6H">不学诸方五味禅。<a id="a-6I"></a>个中消息更天然。<a id="a-6J"></a>成汤祝网从君意。<a id="a-6K"></a>吕望垂钩信我缘。</p>
  <p id="a6L">三时普请归禅室。<a id="a-6M"></a>一念无心过虎溪。<a id="a-6N"></a>钵里饭盛粗粟米。<a id="a-6O"></a>桶中羹是淡黄虀。</p>
  <p id="a6P">玉食尊官莫动情。<a id="a-6Q"></a>随堂斋饭太粗生。<a id="a-6R"></a>空门平等无高下。<a id="a-6S"></a>千圣从来一路行。</p>
  <p id="a6T">信心檀越事斋筵。<a id="a-6U"></a>莫以萧疏意便阑。<a id="a-6V"></a>大抵精粗同一饱。<a id="a-6W"></a>细论功过却多般。</p>
  <p id="a6X">效古修行利益深。<a id="a-6Y"></a>新罗不是抝丛林。<a id="a-6Z"></a>虽然冷淡无滋味。<a id="a-6a"></a>聊表禅家一片心。</p>
  <p id="a6b">君亲义重曾轻舍。<a id="a-6c"></a>水陆庖精尚远离。<a id="a-6d"></a>今日此情犹未息。<a id="a-6e"></a>低头更念出家时。</p>
  <p id="a6f">摩盘拭案强逢迎。<a id="a-6g"></a>终愧禅林本分僧。<a id="a-6h"></a>出世道心随日减。<a id="a-6i"></a>顺情人事逐年增。</p>
  <p id="a6j">丛林枯淡变柴林。<a id="a-6k"></a>日用萧条古意深。<a id="a-6l"></a>不洗十方常住面。<a id="a-6m"></a>唯参六代祖师心。</p>
  <p id="a6n">莫以今人似古人。<a id="a-6o"></a>较量终是有疏亲。<a id="a-6p"></a>当时建磨分皮髓。<a id="a-6q"></a>后代儿孙洗面筋。</p>
  <p id="a6r">疏斋易备长安乐。<a id="a-6s"></a>美食难消损道缘。<a id="a-6t"></a>多见水边林下客。<a id="a-6u"></a>一生无事亦长年。</p>
  <p id="a6v">已学坏衣为乞士。<a id="a-6w"></a>忍夸精馔敌王公。<a id="a-6x"></a>有人解笑从他笑。<a id="a-6y"></a>甘竖降旗立下风。</p>
  <p id="a6z">不是忧贫不是悭。<a id="a-70"></a>息繁餐道合如然。<a id="a-71"></a>通心上士应相委。<a id="a-72"></a>多口禅和莫乱传。</p>
  <p id="a73">乳薤荤膻损戒香。<a id="a-74"></a>面筋奢靡费常堂。<a id="a-75"></a>如今一笔都勾下。<a id="a-76"></a>转觉空门气味长。</p>
  <p id="a77">洗面终归克化难。<a id="a-78"></a>因循多病障轻安。<a id="a-79"></a>凡夫福德能多少。<a id="a-7A"></a>纵使沧溟也解干。</p>
  <p id="a7B">本来面目甚分明。<a id="a-7C"></a>逐浪随波太瘦生。<a id="a-7D"></a>应被丛林高士笑。<a id="a-7E"></a>天真丧尽得浮名。</p>
  <p id="a7F">龙象高僧意不群。<a id="a-7G"></a>撩天鼻孔气凌云。<a id="a-7H"></a>尚嫌禅悦珍羞味。<a id="a-7I"></a>争肯嚵噇爱面筋。</p>
  <p id="a7J">山僧初未历艰难。<a id="a-7K"></a>振领提纲似等闲。<a id="a-7L"></a>十五万斤常住面。<a id="a-7M"></a>已随流水过人间。</p>
  <p id="a7N">虽然指马事难明。<a id="a-7O"></a>同过同功未可凭。<a id="a-7P"></a>惜福此时因大众。<a id="a-7Q"></a>无惭当日是山僧。</p>
  <p id="a7R">招提枉费祸难量。<a id="a-7S"></a>见说泥犁岁月长。<a id="a-7T"></a>却恐那时妨道业。<a id="a-7U"></a>不如今日且寻常。</p>
  <p id="a7V">丛林执事莫痴憨。<a id="a-7W"></a>苦果酬因岂易担。<a id="a-7X"></a>更拟诸方问王老。<a id="a-7Y"></a>不知辛苦为谁甜。</p>
  <p id="a7Z">僧家一饭且支身。<a id="a-7a"></a>惜福由来戒面筋。<a id="a-7b"></a>大嚼屠门真可愧。<a id="a-7c"></a>十千沽酒又何人。</p>
  <p id="a7d">天生三武祸吾宗。<a id="a-7e"></a>释子还家塔寺空。<a id="a-7f"></a>应是昔年崇奉日。<a id="a-7g"></a>不能清俭守真风。</p>
  <p id="a7h">山僧特地改家常。<a id="a-7i"></a>图得吾门更久长。<a id="a-7j"></a>若向此时疏奉养。<a id="a-7k"></a>免教他日误君王。</p>
  <p id="a7l">唐朝欲末事如麻。<a id="a-7m"></a>兵火屠烧万万家。<a id="a-7n"></a>当日太平思俭约。<a id="a-7o"></a>可能巢贼乱中华。</p>
  <p id="a7p">宴安风范日骄奢。<a id="a-7q"></a>须趁升平剪祸芽。<a id="a-7r"></a>所以吾门增淡薄。<a id="a-7s"></a>且图天下息繁华。</p>
  <p id="a7t">摄伏龙天动鬼神。<a id="a-7u"></a>盖因高行出凡伦。<a id="a-7v"></a>从教古淡无人爱。<a id="a-7w"></a>只此清修是化门。</p>
  <p id="a7x">随家丰俭事难同。<a id="a-7y"></a>禅悦偏宜淡薄中。<a id="a-7z"></a>下口若知无味味。<a id="a-80"></a>举头方见不空空。</p>
  <p id="a81">受福人多惜福稀。<a id="a-82"></a>得便宜是落便宜。<a id="a-83"></a>云门胡饼金牛饭。<a id="a-84"></a>一饱心头忘百饥。</p>
  <p id="a85">百衲袈裟五缀盂。<a id="a-86"></a>二时宁复计精粗。<a id="a-87"></a>沙门毕竟宜清苦。<a id="a-88"></a>软暖修行道业疏。</p>
  <p id="a89">太平人物侈心开。<a id="a-8A"></a>受用殷繁养祸胎。<a id="a-8B"></a>惭愧未生痴福尽。<a id="a-8C"></a>灾荒水旱蓦头来。</p>
  <p id="a8D">太平生齿渐增加。<a id="a-8E"></a>美食鲜衣器用华。<a id="a-8F"></a>地方有穷财有限。<a id="a-8G"></a>此时宜俭不宜奢。</p>
  <p data-pb></p>
  <h2 id="a8H">办才净法师心师铭</h2>
  <p id="a8I">哉此身。<a id="a-8J"></a>尔生何为。<a id="a-8K"></a>资之以食。<a id="a-8L"></a>覆之以衣。<a id="a-8M"></a>处身以室。<a id="a-8N"></a>病之以医。<a id="a-8O"></a>百事将养一时不亏。<a id="a-8P"></a>殊不知恩反生怨违。<a id="a-8Q"></a>四大互恼五脏相欺。<a id="a-8R"></a>此身无常一息别离。<a id="a-8S"></a>此身不净九孔常垂。<a id="a-8T"></a>百千痈疽一片薄皮。<a id="a-8U"></a>此身可恶无贪惜之。<a id="a-8V"></a>当使此身依法修持。<a id="a-8W"></a>三种净观十六思惟。<a id="a-8X"></a>一行不退安养西归。<a id="a-8Y"></a>成无上智是为心师。</p>
  <h2 id="a8Z">唐禅月大师座右铭并</h2>
  <p id="a8a">序曰。<a id="a-8b"></a>愚常览白太保所作续崔子玉座右铭一首。<a id="a-8c"></a>其词旨乃典乃文。<a id="a-8d"></a>再恳再切。<a id="a-8e"></a>实可警策。<a id="a-8f"></a>未悟贻厥将来。<a id="a-8g"></a>次又见姚宗卞兰张说李邕。<a id="a-8h"></a>皆有斯文尤为奥妙。<a id="a-8i"></a>其于束勖婉娩。<a id="a-8j"></a>乃千古之鉴诫资腴矣。<a id="a-8k"></a>愚窃爱其文。<a id="a-8l"></a>唯恨世人不能行之。<a id="a-8m"></a>十得一二。<a id="a-8n"></a>一日因袖毫遂作续白氏之续命。<a id="a-8o"></a>曰续姚梁公座右铭一首。<a id="a-8p"></a>虽文经理纬非逮于群公。<a id="a-8q"></a>而亦可书于屋壁。</p>
  <p id="a8r">善为尔诸身。<a id="a-8s"></a>行为尔性命。<a id="a-8t"></a>祸福必可转。<a id="a-8u"></a>莫悫言前定。<a id="a-8v"></a>见人之得。<a id="a-8w"></a>如己之得。<a id="a-8x"></a>则美无不克。<a id="a-8y"></a>见人之失。<a id="a-8z"></a>如己之失。<a id="a-90"></a>是亨贞吉。<a id="a-91"></a>返此之徒。<a id="a-92"></a>天鬼必诛。<a id="a-93"></a>福先祸始。<a id="a-94"></a>好杀减纪。<a id="a-95"></a>不得不止。<a id="a-96"></a>守谦寡欲。<a id="a-97"></a>善善恶恶。<a id="a-98"></a>不得不作。<a id="a-99"></a>无见贵热。<a id="a-9A"></a>谄走蹩躄无轻贱微。<a id="a-9B"></a>上下相依。<a id="a-9C"></a>古圣著书。<a id="a-9D"></a>矻矻孳孳。<a id="a-9E"></a>忠孝信行越食逾衣。<a id="a-9F"></a>生天地间未或非假。<a id="a-9G"></a>身危彩虹景速奔马。<a id="a-9H"></a>胡不自强。<a id="a-9I"></a>将升玉堂。<a id="a-9J"></a>胡为自坠。<a id="a-9K"></a>言虚行伪。<a id="a-9L"></a>艳殃尔寿须戒。<a id="a-9M"></a>酒腐尔肠须畏。<a id="a-9N"></a>励志须至。<a id="a-9O"></a>扑满必破。<a id="a-9P"></a>非莫非于饰非。<a id="a-9Q"></a>过莫过于文过。<a id="a-9R"></a>乃物阴功子孙必封。<a id="a-9S"></a>无恃文学。<a id="a-9T"></a>是司奇薄。<a id="a-9U"></a>患随不忍害逐无足。<a id="a-9V"></a>一此一彼。<a id="a-9W"></a>谐官合征。<a id="a-9X"></a>亲仁下问立节求己。<a id="a-9Y"></a>恶木之阴匪阴。<a id="a-9Z"></a>盗泉之水非水。<a id="a-9a"></a>世孚草草能生几几。<a id="a-9b"></a>直须如冰如玉。<a id="a-9c"></a>种桃种李。<a id="a-9d"></a>嫉人之恶酬恩报义。<a id="a-9e"></a>忽己之慢成人之美。<a id="a-9f"></a>无担虚誉无背至理。<a id="a-9g"></a>恬和愻畅冲融终始。<a id="a-9h"></a>天人景行尽此而已。<a id="a-9i"></a>丁宁丁宁戴发含齿(禅月集)</p>
  <p data-pb></p>
  <h2 id="a9j">吉州能济山友云鍪和尚蛇秽说</h2>
  <p id="a9k">间最毒者无甚于蛇虺。<a id="a-9l"></a>至秽者莫过乎便利。<a id="a-9m"></a>盖蛇虺之毒能害人之性命。<a id="a-9n"></a>便利之秽能秽人之形服。<a id="a-9o"></a>所以欲保其性命也。<a id="a-9p"></a>必远于毒害。<a id="a-9q"></a>欲洁其形服也必除其秽恶。<a id="a-9r"></a>如世之人梦蛇虺。<a id="a-9s"></a>则欣其有财。<a id="a-9t"></a>梦便利则悦其获利。<a id="a-9u"></a>何寤寐爱恶之不同哉。<a id="a-9v"></a>苟知惺有所忌寤有所惧。<a id="a-9w"></a>又何必见财斯喜。<a id="a-9x"></a>见利斯悦者乎。<a id="a-9y"></a>况财之毒尤甚于蛇虺。<a id="a-9z"></a>利之秽更过乎便利。<a id="a-A0"></a>且古之人以财害乎性命者。<a id="a-A1"></a>不止于一。<a id="a-A2"></a>以利污乎形服者。<a id="a-A3"></a>亦由其众。<a id="a-A4"></a>而不悟者爱之而不已。<a id="a-A5"></a>贪之而不止。<a id="a-A6"></a>是亦可悲也。<a id="a-A7"></a>且夫贫也富也。<a id="a-A8"></a>人之分定也。<a id="a-A9"></a>能安其分虽贫亦乐。<a id="a-AA"></a>不安其分纵富常忧。<a id="a-AB"></a>能知分之可安贫之可乐。<a id="a-AC"></a>则性命可以保而生。<a id="a-AD"></a>形服可以洁而存。<a id="a-AE"></a>是知贪财者是养于蛇虺。<a id="a-AF"></a>好利者必污乎形服。<a id="a-AG"></a>吾非好贫也。<a id="a-AH"></a>是远毒害也。<a id="a-AI"></a>吾非恶富也。<a id="a-AJ"></a>是除秽恶也。<a id="a-AK"></a>如有远财如远蛇虺去利如去便利者。<a id="a-AL"></a>吾保此人渐可以为达人矣。<a id="a-AM"></a>不然生生之厚贪爱无休。<a id="a-AN"></a>必将见伤其性命而污其形服矣。<a id="a-AO"></a>世人其训之。</p>
  <p data-pb></p>
  <h2 id="aAP">大慧禅师答孙知县书</h2>
  <p id="aAQ">以所修金刚经相示。<a id="a-AR"></a>幸得随喜一遍。<a id="a-AS"></a>近世士大夫肯如左右留心内典者。<a id="a-AT"></a>实为希有。<a id="a-AU"></a>不得意趣则不能如是信得及。<a id="a-AV"></a>不具看经眼则不能窥测经中深妙之义。<a id="a-AW"></a>真火中莲也。<a id="a-AX"></a>详味久之不能无疑耳。<a id="a-AY"></a>左右诋诸圣师翻译失真。<a id="a-AZ"></a>而汨乱本真。<a id="a-Aa"></a>文句增减违背佛意。<a id="a-Ab"></a>又云。<a id="a-Ac"></a>自始持诵即悟其非。<a id="a-Ad"></a>欲求定本是正舛差。<a id="a-Ae"></a>而习伪已久雷同一律。<a id="a-Af"></a>暨得京师藏本。<a id="a-Ag"></a>始有据依。<a id="a-Ah"></a>复考绎天亲无著论颂。<a id="a-Ai"></a>其义吻合遂泮然无疑。<a id="a-Aj"></a>又以长水孤山二师皆依句而违义。<a id="a-Ak"></a>不识左右敢如是批判。<a id="a-Al"></a>则定尝见六朝所译梵本。<a id="a-Am"></a>尽得诸师翻译错谬。<a id="a-An"></a>方始泮然无疑。<a id="a-Ao"></a>既无梵本。<a id="a-Ap"></a>便以臆见刊削圣意。<a id="a-Aq"></a>则且未论招因带果。<a id="a-Ar"></a>毁谤圣教堕无间狱。<a id="a-As"></a>恐有识者见之却如左右。<a id="a-At"></a>检点诸师之过。<a id="a-Au"></a>还着于本人矣。<a id="a-Av"></a>古人有言。<a id="a-Aw"></a>交浅而言深者招尤之道也。<a id="a-Ax"></a>某与左右素昧平生。<a id="a-Ay"></a>左右以此经求印证。<a id="a-Az"></a>欲流布万世。<a id="a-B0"></a>于众生界中种佛种子。<a id="a-B1"></a>第一等好事。<a id="a-B2"></a>而又以某为个中人。<a id="a-B3"></a>以个中消息相期于形器之外。<a id="a-B4"></a>故不敢不上禀。<a id="a-B5"></a>昔清凉国师造华严疏。<a id="a-B6"></a>欲正译师讹舛。<a id="a-B7"></a>而不得梵本。<a id="a-B8"></a>但书之于经尾而已。<a id="a-B9"></a>如佛不思议法品中。<a id="a-BA"></a>所谓一切佛有无边际身。<a id="a-BB"></a>色相清净普入诸趣。<a id="a-BC"></a>而无染着。<a id="a-BD"></a>清凉但云佛不思议法品上卷第三叶第十行。<a id="a-BE"></a>一切诸佛旧脱诸字。<a id="a-BF"></a>其于经本脱落。<a id="a-BG"></a>皆注之于经尾。<a id="a-BH"></a>清凉亦圣师也。<a id="a-BI"></a>非不能添入及减削。<a id="a-BJ"></a>止敢书之于经尾者。<a id="a-BK"></a>识法者惧也。<a id="a-BL"></a>又经中有大琉璃宝。<a id="a-BM"></a>清凉曰。<a id="a-BN"></a>恐是吠琉璃。<a id="a-BO"></a>旧本错写亦不敢改。<a id="a-BP"></a>亦只如此。<a id="a-BQ"></a>注之经尾耳。<a id="a-BR"></a>六朝翻译诸师非皆浅识之士。<a id="a-BS"></a>翻译场有译语者。<a id="a-BT"></a>有译义者有润文者。<a id="a-BU"></a>有证梵语者。<a id="a-BV"></a>有正义者。<a id="a-BW"></a>有唐梵相校者。<a id="a-BX"></a>而左右尚以为错译圣意。<a id="a-BY"></a>左右既不得梵本。<a id="a-BZ"></a>便妄加刊削。<a id="a-Ba"></a>却要后世人谛信不亦难乎。<a id="a-Bb"></a>如论长水依句而违义。<a id="a-Bc"></a>无梵本证。<a id="a-Bd"></a>如何便决定以其为非。<a id="a-Be"></a>此公虽是讲人。<a id="a-Bf"></a>与他讲人不同。<a id="a-Bg"></a>尝参琅琊广照祥师。<a id="a-Bh"></a>因请益琅琊首楞严中富楼那问佛清净本然云何忽生山河大地之义。<a id="a-Bi"></a>琅琊遂抗声云。<a id="a-Bj"></a>清净本然云何忽生山河大地。<a id="a-Bk"></a>长水于言下大悟后方披襟自称座主。<a id="a-Bl"></a>盖座主多是寻行数墨。<a id="a-Bm"></a>左右所谓依句而不依义。<a id="a-Bn"></a>长水非无见识。<a id="a-Bo"></a>亦非寻行数墨者。<a id="a-Bp"></a>不以具足相故得阿耨菩提。<a id="a-Bq"></a>经文大段分明。<a id="a-Br"></a>此文至浅至近。<a id="a-Bs"></a>自是左右求奇太过。<a id="a-Bt"></a>要立异解。<a id="a-Bu"></a>求人从己耳。<a id="a-Bv"></a>左右引无著论云。<a id="a-Bw"></a>以法身应见如来非以相具足故。<a id="a-Bx"></a>若尔如来虽不应以相具足见。<a id="a-By"></a>应相具足为因得阿耨菩提。<a id="a-Bz"></a>为离此着故。<a id="a-C0"></a>经言。<a id="a-C1"></a>须菩提。<a id="a-C2"></a>于意云何。<a id="a-C3"></a>如来可以相成就得阿耨菩提。<a id="a-C4"></a>须菩提。<a id="a-C5"></a>莫作是念等者。<a id="a-C6"></a>此义明相具足体非菩提。<a id="a-C7"></a>亦不以相具足为因也。<a id="a-C8"></a>以相是色自性故。<a id="a-C9"></a>此论大段分明。<a id="a-CA"></a>自是左右错见错解尔。<a id="a-CB"></a>色是相缘起。<a id="a-CC"></a>相是法界缘起。<a id="a-CD"></a>梁昭明太子谓莫作是念。<a id="a-CE"></a>如来不以具足相故得阿耨菩提。<a id="a-CF"></a>三十二分中以此分为无断无灭分。<a id="a-CG"></a>恐须菩提不以具足相。<a id="a-CH"></a>则缘起灭矣。<a id="a-CI"></a>盖须菩提初在母胎即知空寂。<a id="a-CJ"></a>多不住缘起相。<a id="a-CK"></a>后引功德施菩萨论。<a id="a-CL"></a>末后若相成就是真实有。<a id="a-CM"></a>此相灭时即名为断。<a id="a-CN"></a>何以故。<a id="a-CO"></a>以生故有断又怕人不会。<a id="a-CP"></a>又云。<a id="a-CQ"></a>何以故。<a id="a-CR"></a>一切法是无生性。<a id="a-CS"></a>所以远离断常二边。<a id="a-CT"></a>远离二边是法界相。<a id="a-CU"></a>不说性而言相。<a id="a-CV"></a>谓法界是性之缘起故也。<a id="a-CW"></a>相是法界缘起故。<a id="a-CX"></a>不说性而言相。<a id="a-CY"></a>梁昭明所谓无断无灭是也。<a id="a-CZ"></a>此段更分明。<a id="a-Ca"></a>又是左右求奇太过。<a id="a-Cb"></a>强生节目耳。<a id="a-Cc"></a>若金刚经可以刊削。<a id="a-Cd"></a>则一大藏教凡有看者各随臆解。<a id="a-Ce"></a>都可刊削也。<a id="a-Cf"></a>如韩退之指论语中画字为昼字。<a id="a-Cg"></a>谓旧本差错。<a id="a-Ch"></a>以退之之见识。<a id="a-Ci"></a>便可改了。<a id="a-Cj"></a>而只如此论在书中何也。<a id="a-Ck"></a>亦是识法者惧尔。<a id="a-Cl"></a>圭峰密禅师造圆觉疏钞。<a id="a-Cm"></a>密于圆觉有证悟处。<a id="a-Cn"></a>方敢下笔。<a id="a-Co"></a>以圆觉经中一切众生皆证圆觉。<a id="a-Cp"></a>圭峰改证为具。<a id="a-Cq"></a>谓译者之讹而不见梵本。<a id="a-Cr"></a>亦只如此论。<a id="a-Cs"></a>在疏中不敢便改正经也。<a id="a-Ct"></a>后来泐潭真净和尚撰皆证论。<a id="a-Cu"></a>论内痛骂圭峰。<a id="a-Cv"></a>谓之破凡夫臊臭汉。<a id="a-Cw"></a>若一切众生皆具圆觉而不证者。<a id="a-Cx"></a>畜生永作畜生饿鬼永作饿鬼。<a id="a-Cy"></a>尽十方世界都卢是个无孔铁锤。<a id="a-Cz"></a>更无一人发真归元。<a id="a-D0"></a>凡夫亦不须求解脱。<a id="a-D1"></a>何以故。<a id="a-D2"></a>一切众生皆已具圆觉。<a id="a-D3"></a>亦不须求证故。<a id="a-D4"></a>左右以京师藏经本为是。<a id="a-D5"></a>遂以京本为据。<a id="a-D6"></a>若京师藏本从外。<a id="a-D7"></a>府州纳入。<a id="a-D8"></a>如径山两藏经。<a id="a-D9"></a>皆是朝廷全盛。<a id="a-DA"></a>时赐到。<a id="a-DB"></a>亦是外州府经生所写。<a id="a-DC"></a>万一有错。<a id="a-DD"></a>又却如何改正。<a id="a-DE"></a>左右若无人我。<a id="a-DF"></a>定以妙喜之言为至诚。<a id="a-DG"></a>不必泥在古今一大错上。<a id="a-DH"></a>若执己见为是。<a id="a-DI"></a>决欲改削。<a id="a-DJ"></a>要一切人唾骂一任刊板印行。<a id="a-DK"></a>妙喜也只得随喜赞叹而已。<a id="a-DL"></a>公既得得遣人以经来求印可。<a id="a-DM"></a>虽不相识以法为亲故。<a id="a-DN"></a>不觉忉忉怛怛相触忤。<a id="a-DO"></a>见公至诚所以更不留情。<a id="a-DP"></a>左右决欲穷教乘造奥义。<a id="a-DQ"></a>当寻一名行讲师。<a id="a-DR"></a>一心一意与之参详教。<a id="a-DS"></a>彻头彻尾。<a id="a-DT"></a>一等是留心教网也。<a id="a-DU"></a>若以无常迅速生死事大己事未明。<a id="a-DV"></a>当一心一意寻一本分作家。<a id="a-DW"></a>能破人生死窠窟者。<a id="a-DX"></a>与伊着死工夫厮捱。<a id="a-DY"></a>忽然打破漆桶。<a id="a-DZ"></a>便是彻头处也。<a id="a-Da"></a>若只是要资谈柄。<a id="a-Db"></a>道我博极群书无不通达。<a id="a-Dc"></a>禅我也会。<a id="a-Dd"></a>教我也会。<a id="a-De"></a>又能检点。<a id="a-Df"></a>得前辈诸译主讲师不到处。<a id="a-Dg"></a>逞我能我解。<a id="a-Dh"></a>则三教圣人都可检点。<a id="a-Di"></a>亦不必更求人印可。<a id="a-Dj"></a>然后放行也。<a id="a-Dk"></a>如何如何。</p>
  <h2 id="aDl">佛鉴勤和尚与佛果勤和尚书(时住夹山)</h2>
  <p id="aDm">惠勤启上。<a id="a-Dn"></a>昔奉祖峰老师左右。<a id="a-Do"></a>尝闻其语。<a id="a-Dp"></a>今时丛林学道之士。<a id="a-Dq"></a>而声名不扬。<a id="a-Dr"></a>匪为人之取信者。<a id="a-Ds"></a>良由梵行不清白。<a id="a-Dt"></a>为人不谛当。<a id="a-Du"></a>辄欲苟异名闻利养。<a id="a-Dv"></a>乃广炫其华饰。<a id="a-Dw"></a>遂为有识者所讥。<a id="a-Dx"></a>故蔽其要妙。<a id="a-Dy"></a>尔辈他后忽风云际会。<a id="a-Dz"></a>出来为人天师范者。<a id="a-E0"></a>切宜以此事自勉。<a id="a-E1"></a>某得闻此语。<a id="a-E2"></a>遂书诸绅铭于心。<a id="a-E3"></a>终身诵之不敢忘。<a id="a-E4"></a>近有禅客至此传闻。<a id="a-E5"></a>夹山禅师迩来为兄弟请益雪窦。<a id="a-E6"></a>其洪机捷辨出没渊奥。<a id="a-E7"></a>颇异诸方。<a id="a-E8"></a>自古今未有也。<a id="a-E9"></a>某闻之不觉洒涕。<a id="a-EA"></a>自谓高蹈之士何至此矣。<a id="a-EB"></a>老兄何不激扬达磨未来时因缘诱接学者以报先圣之德。<a id="a-EC"></a>无乃牵蔓至此。<a id="a-ED"></a>何太错也。<a id="a-EE"></a>此盖老兄博览古今所蕴之妙。<a id="a-EF"></a>而不愤今时邪党异说。<a id="a-EG"></a>有昧古人之意故。<a id="a-EH"></a>奋发大用益舒卑愿。<a id="a-EI"></a>开显先德之机以破其蔽意在此。<a id="a-EJ"></a>然高明远识者有以见亮必无外也。<a id="a-EK"></a>第恐晚进后昆。<a id="a-EL"></a>疑其言句尖新。<a id="a-EM"></a>以为佛法只如此矣。<a id="a-EN"></a>遂坐守化城不能进至宝所。<a id="a-EO"></a>为害非浅。<a id="a-EP"></a>就此而言不唯有损宗教。<a id="a-EQ"></a>亦乃无益于学者。<a id="a-ER"></a>某不惧罪责。<a id="a-ES"></a>敢以先师所授之言。<a id="a-ET"></a>以告于左右。<a id="a-EU"></a>倘能自勉则幸莫大焉。<a id="a-EV"></a>苟或以此见弃于我者。<a id="a-EW"></a>亦不罪于左右也。<a id="a-EX"></a>不宣。</p>
  <h2 id="aEY">答投子通和尚书</h2>
  <p id="aEZ">某启上。<a id="a-Ea"></a>比闻瓶锡赴缘投子。<a id="a-Eb"></a>四方归德翕然钦承。<a id="a-Ec"></a>无有间者。<a id="a-Ed"></a>则其同风异庆又可知也。<a id="a-Ee"></a>伏承来书。<a id="a-Ef"></a>以法属见呼良难当克。<a id="a-Eg"></a>未审禅师得法果嗣何人。<a id="a-Eh"></a>若汾阳的派临济正宗。<a id="a-Ei"></a>何幸加焉。<a id="a-Ej"></a>从上先祖各有密传宗旨。<a id="a-Ek"></a>以辨正邪。<a id="a-El"></a>为之验人。<a id="a-Em"></a>关肘后印。<a id="a-En"></a>三世诸佛六代祖师。<a id="a-Eo"></a>万象森罗有情无情。<a id="a-Ep"></a>以海印三昧一印印定。<a id="a-Eq"></a>普天匝地更无丝毫渗漏。<a id="a-Er"></a>自百丈大智禅师以下递代相承。<a id="a-Es"></a>至于汾阳有三种狮子句。<a id="a-Et"></a>一超宗异目。<a id="a-Eu"></a>二齐眉共躅。<a id="a-Ev"></a>三影响音闻。<a id="a-Ew"></a>若超宗异目见过于师方为种草。<a id="a-Ex"></a>若齐眉共躅减师半德不堪传授。<a id="a-Ey"></a>若影响不真狐狼猥势异类何分。<a id="a-Ez"></a>慈明传之。<a id="a-F0"></a>遂云。<a id="a-F1"></a>掌上握乾坤千差都一照。<a id="a-F2"></a>杨岐传之。<a id="a-F3"></a>则以金刚圈栗棘蓬。<a id="a-F4"></a>以验正邪。<a id="a-F5"></a>铁围山可透。<a id="a-F6"></a>金刚圈不可透。<a id="a-F7"></a>大海水可吞。<a id="a-F8"></a>栗棘蓬不可吞。<a id="a-F9"></a>若吞得一蓬。<a id="a-FA"></a>百千万亿蓬吞之无碍。<a id="a-FB"></a>若透得一圈。<a id="a-FC"></a>百千万亿圈透之无碍。<a id="a-FD"></a>自杨岐传之白云端师翁。<a id="a-FE"></a>师翁传之五祖先师。<a id="a-FF"></a>先师传之于新戒。<a id="a-FG"></a>递代相传。<a id="a-FH"></a>若当勘辨邪正。<a id="a-FI"></a>切须子细。<a id="a-FJ"></a>恐滥宗乘。<a id="a-FK"></a>有误后学。<a id="a-FL"></a>某自授先师印可。<a id="a-FM"></a>握柄太平据令全提。<a id="a-FN"></a>明投暗合高低一顾。<a id="a-FO"></a>万类齐彰邪正洞然。<a id="a-FP"></a>不敢草次。<a id="a-FQ"></a>是以千差万别公案誵讹。<a id="a-FR"></a>不出金刚圈栗棘蓬一时摄尽。<a id="a-FS"></a>若能吞一蓬透一圈。<a id="a-FT"></a>则百千万亿蓬圈悉皆无碍。<a id="a-FU"></a>无碍俟容披晤款曲。<a id="a-FV"></a>勘同倘若符合无差。<a id="a-FW"></a>即幸甚矣。<a id="a-FX"></a>如或未然。<a id="a-FY"></a>不敢从命。<a id="a-FZ"></a>谨此奉闻伏希见察。<a id="a-Fa"></a>不宣。</p>
 </body>
</html>