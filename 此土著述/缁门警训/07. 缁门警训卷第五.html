<!doctype html>
<html id="z3IBXSs1mI" data-ver="587">
 <head>
  <meta charset="utf-8">
  <meta author="永中">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">缁门警训卷第五</h1>
  <h2 id="a2">终南山宣律师宾主序</h2>
  <p id="a3">夫损己利他者。<a id="a-4"></a>盖是僧家之义也。<a id="a-5"></a>害物安身者。<a id="a-6"></a>非为释子之理也。<a id="a-7"></a>有赏善罚恶之能。<a id="a-8"></a>断是非不平之事。<a id="a-9"></a>若是先人后己契诸佛之慈心。<a id="a-A"></a>如或尔死我活乖六和之妙行。<a id="a-B"></a>为主者倘存仁义。<a id="a-C"></a>感十方衲子之云臻。<a id="a-D"></a>若乃私受人情。<a id="a-E"></a>招千里恶名之远播。<a id="a-F"></a>为宾者怀恭执礼有义。<a id="a-G"></a>而到处安身。<a id="a-H"></a>苟取狂图无义。<a id="a-I"></a>而随方惹怨。<a id="a-J"></a>今者幸生中国。<a id="a-K"></a>得赖空门脱万丈之火坑。<a id="a-L"></a>抛千重之羁网如囚出狱似鸟开笼。<a id="a-M"></a>履布金积善之场。<a id="a-N"></a>住七宝无殃之地。<a id="a-O"></a>天龙恭敬神鬼钦崇。<a id="a-P"></a>非桑蚕而着好衣。<a id="a-Q"></a>不耕田而餐美馔。<a id="a-R"></a>何须结怨饕利非理。<a id="a-S"></a>图财求蜗角之虚名。<a id="a-T"></a>闭人天之坦路。<a id="a-U"></a>取龟毛之小利。<a id="a-V"></a>穿地狱之深坑。<a id="a-W"></a>积恨结于今生。<a id="a-X"></a>受波吒于后世。<a id="a-Y"></a>纵使满堂金玉牵缠自己愚身。<a id="a-Z"></a>直饶罗绮盈箱斗乱子孙。<a id="a-a"></a>业重少求。<a id="a-b"></a>俭用免逼迫于心田。<a id="a-c"></a>知足除贪。<a id="a-d"></a>播馨香于意地。<a id="a-e"></a>或住梵刹。<a id="a-f"></a>或挂云堂。<a id="a-g"></a>莫论他非但省己过。<a id="a-h"></a>若有才高之者。<a id="a-i"></a>把三藏以研穷。<a id="a-j"></a>志浅之流。<a id="a-k"></a>览五乘而课诵。<a id="a-l"></a>切莫口行慈善肚里刀枪。<a id="a-m"></a>面带笑容心藏剑戟。<a id="a-n"></a>贫者不恤老者不怜。<a id="a-o"></a>忘慈亲鞠养之深恩。<a id="a-p"></a>乖师长提携之厚德。<a id="a-q"></a>如斯用意退十方檀越之信心执假迷真。<a id="a-r"></a>惹四海英贤之讥诮。<a id="a-s"></a>是以丁宁劝谕仔细精专。<a id="a-t"></a>闻之者破我慢之高山。<a id="a-u"></a>览之者塞昏迷之巨海。<a id="a-v"></a>皆希禀信普愿回心。<a id="a-w"></a>只宜来世胜今生。<a id="a-x"></a>莫遣今生胜来世。<a id="a-y"></a>奉劝大众疾须觉知。<a id="a-z"></a>大限临头悔之莫及。</p>
  <p data-pb></p>
  <h2 id="a10">东山演禅师送徒弟行脚</h2>
  <p id="a11">凡行脚须以道心为重。<a id="a-12"></a>不可受现成供养。<a id="a-13"></a>等闲过日。<a id="a-14"></a>须将生死二字贴在额头上。<a id="a-15"></a>每日十二时中裂转面皮。<a id="a-16"></a>讨个分晓始得。<a id="a-17"></a>若只随群逐队打哄过日。<a id="a-18"></a>忽然死了。<a id="a-19"></a>阎罗老子打算饭钱。<a id="a-1A"></a>莫道我不曾说与尔来。<a id="a-1B"></a>若是做工夫。<a id="a-1C"></a>须要时时检点刻刻提撕。<a id="a-1D"></a>那里是得力处。<a id="a-1E"></a>那里是不得力处。<a id="a-1F"></a>那里是打失处。<a id="a-1G"></a>那里是不打失处。<a id="a-1H"></a>若如此检点做工夫时。<a id="a-1I"></a>定有到家时候。<a id="a-1J"></a>有一等办道人。<a id="a-1K"></a>经又不看佛又不礼。<a id="a-1L"></a>才上蒲团便打瞌睡。<a id="a-1M"></a>及至醒来胡思乱想。<a id="a-1N"></a>才下蒲团便与人说杂话。<a id="a-1O"></a>若是如此办道。<a id="a-1P"></a>至弥勒佛下生时。<a id="a-1Q"></a>也未有入手底时节。<a id="a-1R"></a>须是猛着精采。<a id="a-1S"></a>提一个无字。<a id="a-1T"></a>昼参夜参与他厮睚。<a id="a-1U"></a>不可坐在无事甲里。<a id="a-1V"></a>又不可在蒲团上死坐。<a id="a-1W"></a>须要活弄。<a id="a-1X"></a>恐杂念纷飞起时。<a id="a-1Y"></a>千万不可与他厮睚转斗转多。<a id="a-1Z"></a>有人到这里不识进退。<a id="a-1a"></a>解免不下成风成颠</p>
  <p data-pb></p>
  <h2 id="a1b">石屋珙禅师送庆侍者回里省师</h2>
  <p id="a1c">师年老中山寺。<a id="a-1d"></a>朝暮无人可瞻侍。<a id="a-1e"></a>不归扫洒执巾瓶。<a id="a-1f"></a>师资礼法合也未。<a id="a-1g"></a>汝母兼又年纪高。<a id="a-1h"></a>除汝一人更无二。<a id="a-1i"></a>望断秋风未见归。<a id="a-1j"></a>倚门日日长垂泪。<a id="a-1k"></a>离师弃母入山来。<a id="a-1l"></a>所图毕竟成何事。<a id="a-1m"></a>安贫乐道固所难。<a id="a-1n"></a>住个茅庵岂容易。<a id="a-1o"></a>也要种竹栽松。<a id="a-1p"></a>也要锄山掘地。<a id="a-1q"></a>也要运水搬柴。<a id="a-1r"></a>也要浇蔬灌芋。<a id="a-1s"></a>也要行道讽经。<a id="a-1t"></a>也要摄心除睡。<a id="a-1u"></a>藜羹黍饭塞饥疮。<a id="a-1v"></a>淡虀薄粥通肠胃。<a id="a-1w"></a>人生皆为口体忙。<a id="a-1x"></a>我亦未免形骸累。<a id="a-1y"></a>自家心地如未明。<a id="a-1z"></a>业识茫茫无本据。<a id="a-20"></a>水边林下暂经过。<a id="a-21"></a>吾汝皆非久居计。<a id="a-22"></a>月江和尚</p>
  <p data-pb></p>
  <h2 id="a23">结制小参</h2>
  <p id="a24">祖门风将委地。<a id="a-25"></a>说著令人心胆碎。<a id="a-26"></a>扶持全在我儿孙。<a id="a-27"></a>不料儿孙先作弊。<a id="a-28"></a>纷纷走北向奔南。<a id="a-29"></a>昧却正因营杂事。<a id="a-2A"></a>满目风埃满面尘。<a id="a-2B"></a>业识茫茫无本据。<a id="a-2C"></a>纵饶挂搭在僧堂。<a id="a-2D"></a>直待版鸣归被位。<a id="a-2E"></a>聚头寮舍鼓是非。<a id="a-2F"></a>收足蒲团便瞌睡。<a id="a-2G"></a>痴云叆叇性天昏。<a id="a-2H"></a>石火交煎心鼎沸。<a id="a-2I"></a>暂时寂寂滞轻安。<a id="a-2J"></a>一向冥冥堕无记。<a id="a-2K"></a>百丈清规不肯行。<a id="a-2L"></a>外道经书勤讲义。<a id="a-2M"></a>因果分明当等闲。<a id="a-2N"></a>罪福昭然浑不惧。<a id="a-2O"></a>或迁一榻一间房。<a id="a-2P"></a>放逸总由身口意。<a id="a-2Q"></a>头上瓦脚下砖。<a id="a-2R"></a>身上衣口中味。<a id="a-2S"></a>一一皆出信心檀越人家施。<a id="a-2T"></a>未成道业若为消。<a id="a-2U"></a>扪心几个知惭愧。<a id="a-2V"></a>今日三明日四。<a id="a-2W"></a>闲处光阴尽虚弃。<a id="a-2X"></a>一朝老病来相寻。<a id="a-2Y"></a>阎翁催请死符至。<a id="a-2Z"></a>从前所作业不忘。<a id="a-2a"></a>三涂七趣从兹坠。<a id="a-2b"></a>袈裟失却复再难。<a id="a-2c"></a>鳞甲羽毛披则易。<a id="a-2d"></a>看他古之学道流。<a id="a-2e"></a>直忘人世轻名利。<a id="a-2f"></a>煮黄精煨紫芋。<a id="a-2g"></a>饭一抟水一器。<a id="a-2h"></a>为疗形枯聊接气。<a id="a-2i"></a>石烂松枯竟不知。<a id="a-2j"></a>洗心便作累生计。<a id="a-2k"></a>物外清闲一味高。<a id="a-2l"></a>世上黄金何足贵。<a id="a-2m"></a>劫空田地佛花开。<a id="a-2n"></a>香风触破娘生鼻。<a id="a-2o"></a>选佛场中及第归。<a id="a-2p"></a>圆觉伽蓝恣游戏。<a id="a-2q"></a>兹因结制夜小参。<a id="a-2r"></a>不觉所言成此偈。</p>
  <p data-pb></p>
  <h2 id="a2s">上堂</h2>
  <p id="a2t">月七月天不雨。<a id="a-2u"></a>农家晓夜忙车水。<a id="a-2v"></a>背皮焦裂脚底疼。<a id="a-2w"></a>眼花无力欲闷死。<a id="a-2x"></a>公人又来逼夏税。<a id="a-2y"></a>税丝纳了要盘费。<a id="a-2z"></a>大麦小麦尽量还。<a id="a-30"></a>一日三餐不周备。<a id="a-31"></a>思量我辈出家儿。<a id="a-32"></a>现成受用都不知。<a id="a-33"></a>进道身心无一点。<a id="a-34"></a>东边浪宕西边嬉。<a id="a-35"></a>三个五个聚头坐。<a id="a-36"></a>开口便说他人过。<a id="a-37"></a>及乎归到暗</p>
  <p data-pb></p>
  <h2 id="a38">中峰和尚遗诫门人</h2>
  <p id="a39">法无尔会处。<a id="a-3A"></a>生死无尔脱处。<a id="a-3B"></a>一报之身如风灯。<a id="a-3C"></a>石火念念。<a id="a-3D"></a>如救头然。<a id="a-3E"></a>尚无尔了办处。<a id="a-3F"></a>着甚死急。<a id="a-3G"></a>平地上讨许多忙乱。<a id="a-3H"></a>贬得眼来。<a id="a-3I"></a>早已四五十岁了也。<a id="a-3J"></a>尔唤甚么作佛法。<a id="a-3K"></a>任尔以百千聪明。<a id="a-3L"></a>一一把他三乘十二分教。<a id="a-3M"></a>乃至一千七百则陈烂葛藤。<a id="a-3N"></a>及与百氏诸子。<a id="a-3O"></a>从头解注得盛水不漏。<a id="a-3P"></a>总是门外打之。<a id="a-3Q"></a>绕说时似悟对境还迷。<a id="a-3R"></a>此事向道无尔会处。<a id="a-3S"></a>尔转要会转不相应。<a id="a-3T"></a>尔莫见与么说。<a id="a-3U"></a>便拟别生知解。<a id="a-3V"></a>直饶向千人万人拶不入处。<a id="a-3W"></a>别有生机。<a id="a-3X"></a>总不出个要会的妄念。<a id="a-3Y"></a>惟有具大信根。<a id="a-3Z"></a>向己躬下真参实悟。<a id="a-3a"></a>乃能荷负尔若作荷负想。<a id="a-3b"></a>依旧没交涉。<a id="a-3c"></a>故古教谓。<a id="a-3d"></a>假使满世间。<a id="a-3e"></a>皆如舍利弗。<a id="a-3f"></a>尽思共度量。<a id="a-3g"></a>不能测佛智。<a id="a-3h"></a>如今有等人拾得橘皮。<a id="a-3i"></a>自认为火。<a id="a-3j"></a>到处高谈阔论主张。<a id="a-3k"></a>一路道我会佛法要人恭敬有甚得便宜处。<a id="a-3l"></a>幻者三四十年。<a id="a-3m"></a>向此事上着到展转。<a id="a-3n"></a>于佛法二字尚不相应。<a id="a-3o"></a>所以日夜怀惭。<a id="a-3p"></a>安敢滥膺师位。<a id="a-3q"></a>寻常遇甘言厚币。<a id="a-3r"></a>不啻毒箭入心累</p>
  <p data-pb></p>
  <h2 id="a3s">诫闲</h2>
  <p id="a3t">世人未有不以闲散为乐。<a id="a-3u"></a>而共趣之逆问其故。<a id="a-3v"></a>乃曰。<a id="a-3w"></a>昔尝以荣辱是非。<a id="a-3x"></a>累日与事物相交驰。<a id="a-3y"></a>心志劳而形体惫。<a id="a-3z"></a>以至结于情想接于梦寐。<a id="a-40"></a>静而思之人生几何。<a id="a-41"></a>不得一日之安。<a id="a-42"></a>虽富贵奚益也。<a id="a-43"></a>由是一切弃之。<a id="a-44"></a>思欲行歌坐忘观青天白云。<a id="a-45"></a>以自放浪于事物之表。<a id="a-46"></a>或有避父师之训。<a id="a-47"></a>厌身世之劳望治生。<a id="a-48"></a>如避水火。<a id="a-49"></a>必欲拔尘远俗以遂其间。<a id="a-4A"></a>余曰。<a id="a-4B"></a>忙固劳形役虑也。<a id="a-4C"></a>闲则坐消白日又何益于理哉。<a id="a-4D"></a>二者皆欣厌之情妄耳。<a id="a-4E"></a>故圣人有动静二相。<a id="a-4F"></a>了然不生之旨。<a id="a-4G"></a>正不必厌此忙而欣彼之闲也。<a id="a-4H"></a>余将直言之。<a id="a-4I"></a>夫人欲学入世间之道。<a id="a-4J"></a>苟不服勤劳役。<a id="a-4K"></a>则事无贵贱皆无由成。<a id="a-4L"></a>然悟世间虚妄。<a id="a-4M"></a>欲究圣贤出世之道。<a id="a-4N"></a>倘不忘餐废寝。<a id="a-4O"></a>则根无利钝。<a id="a-4P"></a>又何从而得之。<a id="a-4Q"></a>故雪山大士舍身命如微尘数。<a id="a-4R"></a>事知识如恒河沙。<a id="a-4S"></a>积劫迨今历试诸难。<a id="a-4T"></a>盖欲示后学者知道之不易闻也。<a id="a-4U"></a>故入世间则忠于君孝于亲。<a id="a-4V"></a>悉尽其义不可不忙。<a id="a-4W"></a>出世间则亲师择友。<a id="a-4X"></a>朝参暮扣以尽其道。<a id="a-4Y"></a>又不可不忙。<a id="a-4Z"></a>既尽其义。<a id="a-4a"></a>又尽其道。<a id="a-4b"></a>将见体如泰山之不动。<a id="a-4c"></a>心等太虚之无为岂一闲字可与同日语哉。<a id="a-4d"></a>或入世不能尽其义。<a id="a-4e"></a>出世不能尽其道。<a id="a-4f"></a>惟孜孜以安闲不扰为务。<a id="a-4g"></a>而不肯斯须就劳者。<a id="a-4h"></a>故圣人斥之为无惭人。<a id="a-4i"></a>凡有识者安肯负此无惭。<a id="a-4j"></a>而复嗜闲于疏散之域也。<a id="a-4k"></a>余故书此。<a id="a-4l"></a>以为投闲者之诫。</p>
  <h2 id="a4m">千岩长禅师示众</h2>
  <p id="a4n">参禅为第一。<a id="a-4o"></a>持戒为第二。<a id="a-4p"></a>作福为第三。<a id="a-4q"></a>礼诵为第四。<a id="a-4r"></a>既作出家儿。<a id="a-4s"></a>须行四种事。<a id="a-4t"></a>不可纵汝心。<a id="a-4u"></a>不可恣汝意。<a id="a-4v"></a>不可懒汝身。<a id="a-4w"></a>不可昏汝智。<a id="a-4x"></a>谛观苦与乐。<a id="a-4y"></a>痛念生与死。<a id="a-4z"></a>莫忧衣与食。<a id="a-50"></a>莫贪名与利。<a id="a-51"></a>时中惺惺着。<a id="a-52"></a>胸中荡荡地。<a id="a-53"></a>行坐合清规。<a id="a-54"></a>动静依先制。<a id="a-55"></a>常近善知识。<a id="a-56"></a>常远恶朋辈。<a id="a-57"></a>若能信我言。<a id="a-58"></a>成佛极容易。<a id="a-59"></a>若不信我言。<a id="a-5A"></a>出家徒劳耳。<a id="a-5B"></a>是百姓光头。<a id="a-5C"></a>是修罗聚会。<a id="a-5D"></a>是地狱抽芽。<a id="a-5E"></a>是畜生群队。<a id="a-5F"></a>快脱袈裟来。<a id="a-5G"></a>快出山门去。<a id="a-5H"></a>且自做俗人。<a id="a-5I"></a>莫与我同住。</p>
  <h2 id="a5J">天衣怀禅师室中以净土问学者</h2>
  <p id="a5K">若言舍秽取净厌此欣彼。<a id="a-5L"></a>则是取舍之情众生妄想。<a id="a-5M"></a>若言无净土。<a id="a-5N"></a>则违佛语。<a id="a-5O"></a>修净土者当如何修。<a id="a-5P"></a>众无语。<a id="a-5Q"></a>复自答云。<a id="a-5R"></a>生则决定生。<a id="a-5S"></a>去则实不去。<a id="a-5T"></a>又云。<a id="a-5U"></a>譬如雁过长空。<a id="a-5V"></a>影沈寒水。<a id="a-5W"></a>雁绝遗踪之意。<a id="a-5X"></a>水无留影之心。</p>
  <h2 id="a5Y">大智律师警自甘涂炭者</h2>
  <p id="a5Z">世之学佛者。<a id="a-5a"></a>其始莫不皆曰为生死事大。<a id="a-5b"></a>及乎声利所动世缘所汨。<a id="a-5c"></a>则生死大事置而弗论。<a id="a-5d"></a>或为人扣击。<a id="a-5e"></a>则它辞托跋不能自决。<a id="a-5f"></a>或云。<a id="a-5g"></a>此不须问。<a id="a-5h"></a>或云。<a id="a-5i"></a>不必用知。<a id="a-5j"></a>或云。<a id="a-5k"></a>符到奉行莫作计较。<a id="a-5l"></a>或云。<a id="a-5m"></a>随处受生出入自在。<a id="a-5n"></a>或云。<a id="a-5o"></a>且生不高不下之家复男子身。<a id="a-5p"></a>或云。<a id="a-5q"></a>把定精神见善恶相不得随去。<a id="a-5r"></a>或令预候之时。<a id="a-5s"></a>或教临终夺阴。<a id="a-5t"></a>或云。<a id="a-5u"></a>百骸溃散一物长灵。<a id="a-5v"></a>或云。<a id="a-5w"></a>形散气消归于寂灭。<a id="a-5x"></a>如是种种臆度矫乱。<a id="a-5y"></a>皆不出凡夫外道断常二见。<a id="a-5z"></a>逮乎四大解分病苦所道。<a id="a-60"></a>识神无主随业轮回。<a id="a-61"></a>决无疑矣。<a id="a-62"></a>假令定日克时坐脱立化。<a id="a-63"></a>世德可致未足为奇。<a id="a-64"></a>斯由不见十六观经。<a id="a-65"></a>不知九品生相。<a id="a-66"></a>不信弥陀愿力。<a id="a-67"></a>而坚侍所具自甘涂炭。<a id="a-68"></a>岂不为之悲哉。</p>
  <h2 id="a69">永明寿禅师戒无证悟人勿轻净土</h2>
  <p id="a6A">问曰。<a id="a-6B"></a>但见性悟道便超生死。<a id="a-6C"></a>何用系念彼佛求生他方。<a id="a-6D"></a>答曰。<a id="a-6E"></a>真修行人应自审察。<a id="a-6F"></a>如人饮水冷暖自知。<a id="a-6G"></a>今存龟鉴以破多惑。<a id="a-6H"></a>诸仁者当观。<a id="a-6I"></a>自己行从见性悟道受如来记。<a id="a-6J"></a>绍祖师位。<a id="a-6K"></a>能如马鸣龙树否。<a id="a-6L"></a>得无碍辩才证法华三昧。<a id="a-6M"></a>能如天台智者否。<a id="a-6N"></a>宗说皆通行解兼修。<a id="a-6O"></a>能如忠国师否。<a id="a-6P"></a>此诸大士皆明垂言教深劝往生。<a id="a-6Q"></a>盖是自利利他。<a id="a-6R"></a>岂肯误人自误。<a id="a-6S"></a>况大雄赞叹金口丁宁。<a id="a-6T"></a>希从昔贤恭禀佛敕。<a id="a-6U"></a>定不谬误也。<a id="a-6V"></a>仍往生传所载。<a id="a-6W"></a>古今高士事迹显著非一。<a id="a-6X"></a>宜勤观览以自照知。<a id="a-6Y"></a>又当自度临命终时。<a id="a-6Z"></a>生死去住定得自在否。<a id="a-6a"></a>自无始来恶业重障定不现前。<a id="a-6b"></a>此一报身定脱轮回否。<a id="a-6c"></a>三途恶道异类中行。<a id="a-6d"></a>出没自由定无苦恼否。<a id="a-6e"></a>天上人间十方世界。<a id="a-6f"></a>随意寄托定无滞碍否。<a id="a-6g"></a>若也了了自信得及。<a id="a-6h"></a>何善如之。<a id="a-6i"></a>若其未也莫以一时贡高。<a id="a-6j"></a>却致永劫沉沦。<a id="a-6k"></a>自失善利将复尤谁。<a id="a-6l"></a>呜呼哀哉。<a id="a-6m"></a>何嗟及矣。</p>
  <h2 id="a6n">慈云式忏主三衣辩惑篇</h2>
  <p id="a6o">佛制法衣但三。<a id="a-6p"></a>一曰。<a id="a-6q"></a>安陀会。<a id="a-6r"></a>二曰。<a id="a-6s"></a>郁多罗僧。<a id="a-6t"></a>三曰。<a id="a-6u"></a>僧伽梨。<a id="a-6v"></a>此三法衣定是出家之服。<a id="a-6w"></a>非在家者所披。<a id="a-6x"></a>僧祇云。<a id="a-6y"></a>三衣者贤圣沙门标识。<a id="a-6z"></a>非俗人所为。<a id="a-70"></a>智论云。<a id="a-71"></a>佛圣弟子住于中道故。<a id="a-72"></a>着三衣。<a id="a-73"></a>外道裸形无耻。<a id="a-74"></a>白衣多贪重着。<a id="a-75"></a>杂阿含云。<a id="a-76"></a>修四无量者。<a id="a-77"></a>并剃发服三法衣。<a id="a-78"></a>而出家也。<a id="a-79"></a>据斯以知定非俗服。<a id="a-7A"></a>世云。<a id="a-7B"></a>梵网经有通俗著者。<a id="a-7C"></a>人见彼经广列王臣道俗。<a id="a-7D"></a>尽得受戒。<a id="a-7E"></a>应教身所著袈裟等言。<a id="a-7F"></a>便令士女受菩萨戒者着七条衣。<a id="a-7G"></a>观彼经文。<a id="a-7H"></a>未必全尔。<a id="a-7I"></a>袈裟正翻为染。<a id="a-7J"></a>或翻卧具。<a id="a-7K"></a>据翻染者秖是通制。<a id="a-7L"></a>道俗受戒须服坏色。<a id="a-7M"></a>恐其染同特艳。<a id="a-7N"></a>乖于法制。<a id="a-7O"></a>乃云。<a id="a-7P"></a>应教身所著染。<a id="a-7Q"></a>皆使坏色。<a id="a-7R"></a>或有风俗不可尽制。<a id="a-7S"></a>而出家菩萨必须染坏故。<a id="a-7T"></a>复文云。<a id="a-7U"></a>比丘应与俗服有异。<a id="a-7V"></a>何曾通俗着七条衣。<a id="a-7W"></a>或翻卧具者。<a id="a-7X"></a>南山云。<a id="a-7Y"></a>三衣总名。<a id="a-7Z"></a>梵网经云。<a id="a-7a"></a>披九条七条五条袈裟。<a id="a-7b"></a>即其文也。<a id="a-7c"></a>若尔者。<a id="a-7d"></a>又何妨袈裟之语别在出家。<a id="a-7e"></a>亦即文云。<a id="a-7f"></a>比丘皆应与俗服有异。<a id="a-7g"></a>寻天台及藏法师章疏。<a id="a-7h"></a>俱作染坏义释。<a id="a-7i"></a>并无通俗三衣之说。<a id="a-7j"></a>虽方等经中通俗修忏入道场时许着三衣。<a id="a-7k"></a>但是单缝不许却刺。<a id="a-7l"></a>佛言。<a id="a-7m"></a>此三衣者一名单缝。<a id="a-7n"></a>二名俗服。<a id="a-7o"></a>荆溪师云。<a id="a-7p"></a>若却刺者即是大僧受持之衣。<a id="a-7q"></a>是故此衣应须别造。<a id="a-7r"></a>世有借出家人衣。<a id="a-7s"></a>深为未可。<a id="a-7t"></a>故知虽三衣非出家服(出辅行记)信其梵网若已许着。<a id="a-7u"></a>方等何故要须单缝。<a id="a-7v"></a>乃至阿含佛令取阿难郁多罗僧。<a id="a-7w"></a>与婆四吒女着等。<a id="a-7x"></a>此出自圣意暂尔赴机。<a id="a-7y"></a>灭后下凡须依定制。<a id="a-7z"></a>一切戒律涅槃重宣最后之言。<a id="a-80"></a>方为揩定。<a id="a-81"></a>三衣许俗彼经无文余。<a id="a-82"></a>或云。<a id="a-83"></a>攘灾免厄许与小片。<a id="a-84"></a>至如戏女暂挂猎师假披。<a id="a-85"></a>或云。<a id="a-86"></a>得四寸而饮食斯充。<a id="a-87"></a>挂一片而罗刹不啖。<a id="a-88"></a>盖显三衣之功用。<a id="a-89"></a>非许四民之受持。<a id="a-8A"></a>出家闲邪之人尚昧持衣之轨。<a id="a-8B"></a>在尘烦杂之众。<a id="a-8C"></a>宁知奉法之仪。<a id="a-8D"></a>南山云。<a id="a-8E"></a>若受用有方则不生罪戾。<a id="a-8F"></a>必领纳乖式。<a id="a-8G"></a>便自陷深愆。<a id="a-8H"></a>一生无衣覆身一死。<a id="a-8I"></a>自负圣责何虑无恶道分。<a id="a-8J"></a>观斯之言自坐深过。<a id="a-8K"></a>忍将非法误累在家。<a id="a-8L"></a>更有愆妄不能缄默。<a id="a-8M"></a>多见道俗竞挂络子。<a id="a-8N"></a>滥觞久矣。<a id="a-8O"></a>滋彰近矣。<a id="a-8P"></a>且三衣五纳制听二典。<a id="a-8Q"></a>络子名状出自何文。<a id="a-8R"></a>误以三衣破片而回作者。<a id="a-8S"></a>比丘衣损秖合补治。<a id="a-8T"></a>令不失受持。<a id="a-8U"></a>岂容披其破片。<a id="a-8V"></a>更立异名。<a id="a-8W"></a>何殊遭贼失衣比丘乎。<a id="a-8X"></a>或云。<a id="a-8Y"></a>院内执作暂挂无妨者。<a id="a-8Z"></a>安陀会。<a id="a-8a"></a>正是院内之衣。<a id="a-8b"></a>何不着耶。<a id="a-8c"></a>至于俗家弟子。<a id="a-8d"></a>若免灾厄不应常挂袈裟之片。<a id="a-8e"></a>若许常挂。<a id="a-8f"></a>何不全许三衣。<a id="a-8g"></a>而但许一片耶。<a id="a-8h"></a>南山引僧祇龙着袈裟免金翅难。<a id="a-8i"></a>乃云。<a id="a-8j"></a>必不顺教则所被无力。<a id="a-8k"></a>袈裟违教尚云无力。<a id="a-8l"></a>况今络子特新裁染。<a id="a-8m"></a>公然制造。<a id="a-8n"></a>若名若体。<a id="a-8o"></a>全是非法。<a id="a-8p"></a>验知披挂得罪无福。<a id="a-8q"></a>今略书三种违教之咎。<a id="a-8r"></a>庶几读之。<a id="a-8s"></a>宥过无大必改为善。<a id="a-8t"></a>一者络子名体都无所载。<a id="a-8u"></a>制听二教一切所无。<a id="a-8v"></a>既乏五功滥参三贱。<a id="a-8w"></a>违教之责冥报非虚。<a id="a-8x"></a>二者制听二教。<a id="a-8y"></a>唯佛一人。<a id="a-8z"></a>自菩萨声闻述而不作。<a id="a-90"></a>今既自制络子。<a id="a-91"></a>仁者便是佛耶。<a id="a-92"></a>三者隋外道辈非佛者流。<a id="a-93"></a>南山云。<a id="a-94"></a>以杂色线缝于衣上作条幅者。<a id="a-95"></a>是外道法。<a id="a-96"></a>结偷兰遮。<a id="a-97"></a>况乎造非法衣。<a id="a-98"></a>殊乖先制。<a id="a-99"></a>非外道辈斯何人哉。<a id="a-9A"></a>幸愿四方道人行大乘者。<a id="a-9B"></a>读文寻竟莫守己情。<a id="a-9C"></a>担麻弃金殊非智者。<a id="a-9D"></a>革弊从正斯则达人。<a id="a-9E"></a>应知无上佛乘解无道俗。<a id="a-9F"></a>传持之轨诚在律仪。<a id="a-9G"></a>涅槃扶律谈常正在于此律范。<a id="a-9H"></a>若壤法假谁传。<a id="a-9I"></a>岂生为人不护眼目。<a id="a-9J"></a>断常住命。<a id="a-9K"></a>非旃陀罗耶。<a id="a-9L"></a>昔静霭法师值周武行虐。<a id="a-9M"></a>自恨不能护法出家奚为。<a id="a-9N"></a>乃坐石奋刀遍身剖肉引肠挂树。<a id="a-9O"></a>以手捧心而卒。<a id="a-9P"></a>呜呼古贤护法其若是乎。<a id="a-9Q"></a>我等既学未能。<a id="a-9R"></a>宜法制莫致毁损。<a id="a-9S"></a>殃坠自他矣。</p>
 </body>
</html>