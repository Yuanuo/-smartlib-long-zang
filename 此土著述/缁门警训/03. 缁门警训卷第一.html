<!doctype html>
<html id="z3IBXSE1mE" data-ver="1154">
 <head>
  <meta charset="utf-8">
  <meta author="永中">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">缁门警训卷第一</h1>
  <h2 id="a2">沩山大圆禅师警策</h2>
  <p id="a3">夫业系受身未免形累。<a id="a-4"></a>禀父母之遗体。<a id="a-5"></a>假众缘而共成。<a id="a-6"></a>虽乃四大扶持。<a id="a-7"></a>常相违背。<a id="a-8"></a>无常老病不与人期。<a id="a-9"></a>朝存夕亡刹那异世。<a id="a-A"></a>譬如春霜晓露倏忽即无。<a id="a-B"></a>岸树井藤岂能长久。<a id="a-C"></a>念念迅速。<a id="a-D"></a>一刹那间转息即是来生。<a id="a-E"></a>何乃晏然空过。<a id="a-F"></a>父母不供甘旨。<a id="a-G"></a>六亲固以弃离。<a id="a-H"></a>不能安国治邦。<a id="a-I"></a>家业顿捐继嗣。<a id="a-J"></a>缅离乡党剃发禀师。<a id="a-K"></a>内勤克念之功。<a id="a-L"></a>外弘不诤之德。<a id="a-M"></a>迥脱尘世冀期出离。<a id="a-N"></a>何乃才登戒品。<a id="a-O"></a>便言我是比丘。<a id="a-P"></a>檀越所须吃用。<a id="a-Q"></a>常住不解忖思。<a id="a-R"></a>来处谓言法尔。<a id="a-S"></a>合供吃了聚头暄喧。<a id="a-T"></a>但说人间杂话。<a id="a-U"></a>然则一期趁乐。<a id="a-V"></a>不知乐是苦因。<a id="a-W"></a>曩劫徇尘未尝返省。<a id="a-X"></a>时光淹没岁月蹉跎。<a id="a-Y"></a>受用殷繁施利浓厚。<a id="a-Z"></a>动经年载不疑弃离。<a id="a-a"></a>积聚滋多保持幻质。<a id="a-b"></a>导师有敕戒勖比丘。<a id="a-c"></a>进道严身三常不足。<a id="a-d"></a>人多于此耽味不休。<a id="a-e"></a>日往月来飒然白首。<a id="a-f"></a>后学未闻旨趣应须。<a id="a-g"></a>博问先知将谓出家。<a id="a-h"></a>贵求衣食佛先制律。<a id="a-i"></a>启创发蒙轨则威仪。<a id="a-j"></a>净如冰雪。<a id="a-k"></a>止持作犯束敛初心。<a id="a-l"></a>微细条章革诸猥弊。<a id="a-m"></a>毗尼法席曾未叨陪。<a id="a-n"></a>了义上乘岂能甄别。<a id="a-o"></a>可惜一生空过。<a id="a-p"></a>后悔难追。<a id="a-q"></a>教理未尝措怀。<a id="a-r"></a>玄道无因契悟。<a id="a-s"></a>及至年高腊长。<a id="a-t"></a>空腹高心不肯亲附良朋。<a id="a-u"></a>惟知倨傲未谙法律。<a id="a-v"></a>戢敛全无。<a id="a-w"></a>或大语高声出言无度。<a id="a-x"></a>不敬上中下座。<a id="a-y"></a>婆罗门聚会无殊。<a id="a-z"></a>碗钵作声食毕先起。<a id="a-10"></a>去就乖角僧体全无。<a id="a-11"></a>起坐忪诸动他心念。<a id="a-12"></a>不存些些轨则小小威仪。<a id="a-13"></a>将何束敛。<a id="a-14"></a>后昆新学无因仿效。<a id="a-15"></a>才相觉察。<a id="a-16"></a>便言我是山僧。<a id="a-17"></a>未闻佛教。<a id="a-18"></a>行持一向情存粗糙。<a id="a-19"></a>如斯之见盖为初心。<a id="a-1A"></a>慵惰饕餮因循荏苒。<a id="a-1B"></a>人间遂成疏野不觉。<a id="a-1C"></a>躘踵老朽触事面墙。<a id="a-1D"></a>后学咨询无言接引。<a id="a-1E"></a>纵有谈说不涉曲章。<a id="a-1F"></a>或被轻言便责后生。<a id="a-1G"></a>无礼嗔心忿起言语。<a id="a-1H"></a>谈人一朝卧疾在床。<a id="a-1I"></a>众苦萦缠逼迫。<a id="a-1J"></a>晓夕思忖心里恛惶。<a id="a-1K"></a>前路茫茫未知何往。<a id="a-1L"></a>从兹始知悔过。<a id="a-1M"></a>临渴掘井奚为自恨。<a id="a-1N"></a>早不预修年晚多诸过咎。<a id="a-1O"></a>临行挥霍怕怖慞惶。<a id="a-1P"></a>谷穿雀飞。<a id="a-1Q"></a>识心随业如人负债。<a id="a-1R"></a>强者先牵心绪多端。<a id="a-1S"></a>重处偏坠。<a id="a-1T"></a>无常杀鬼念念不停。<a id="a-1U"></a>命不可延时不可待。<a id="a-1V"></a>人天三有应未免之。<a id="a-1W"></a>如是受身非论劫数。<a id="a-1X"></a>感伤叹讶哀哉切心。<a id="a-1Y"></a>岂可缄言递相警策。<a id="a-1Z"></a>所恨同生像季去圣时遥。<a id="a-1a"></a>佛法生疏人多懈怠。<a id="a-1b"></a>略伸管见以晓后来。<a id="a-1c"></a>若不蠲矜。<a id="a-1d"></a>诚难轮逭。</p>
  <p id="a1e">夫出家者发足超方心形异俗。<a id="a-1f"></a>绍隆圣种震慑魔军。<a id="a-1g"></a>用报四恩拔济三有。<a id="a-1h"></a>若不如此。<a id="a-1i"></a>滥厕僧伦言行荒疏。<a id="a-1j"></a>虚沾信施。<a id="a-1k"></a>昔年行处寸步不移。<a id="a-1l"></a>恍惚一生将何凭恃。<a id="a-1m"></a>况乃堂堂僧相容貌可观。<a id="a-1n"></a>皆是宿植善根感斯异报。<a id="a-1o"></a>便拟端然拱手。<a id="a-1p"></a>不贵寸阴事业不勤。<a id="a-1q"></a>功果无因克就。<a id="a-1r"></a>岂可一生空过。<a id="a-1s"></a>抑亦来业无禆。<a id="a-1t"></a>辞亲决志披缁。<a id="a-1u"></a>意欲等超何所晓夕思忖。<a id="a-1v"></a>岂可迁延过时。<a id="a-1w"></a>心期佛法栋梁。<a id="a-1x"></a>用作后来龟镜。<a id="a-1y"></a>常以如此未能少分相应。<a id="a-1z"></a>出言须涉于典章。<a id="a-20"></a>谈说乃傍于稽古。<a id="a-21"></a>形仪挺特意气高闲远。<a id="a-22"></a>行要假良朋。<a id="a-23"></a>数数清于耳目。<a id="a-24"></a>住止必须择伴。<a id="a-25"></a>时时闻于未闻。<a id="a-26"></a>故云。<a id="a-27"></a>生我者父母。<a id="a-28"></a>成我者朋友。<a id="a-29"></a>亲附善者如雾露中行。<a id="a-2A"></a>虽不湿衣时时有润。<a id="a-2B"></a>狎习恶者长恶知见。<a id="a-2C"></a>晓夕造恶。<a id="a-2D"></a>即目交报殁后沉沦。<a id="a-2E"></a>一失人身万劫不复。<a id="a-2F"></a>忠言逆耳。<a id="a-2G"></a>岂不铭心者哉。<a id="a-2H"></a>便能澡心。<a id="a-2I"></a>育德晦迹韬名蕴素。<a id="a-2J"></a>精神喧嚣。<a id="a-2K"></a>止绝。<a id="a-2L"></a>若欲参禅学道。<a id="a-2M"></a>顿超方便之门。<a id="a-2N"></a>心契玄津研几精妙。<a id="a-2O"></a>决择深奥启悟真源。<a id="a-2P"></a>博问先知亲近善友。<a id="a-2Q"></a>此宗难得其妙。<a id="a-2R"></a>切须子细用心。<a id="a-2S"></a>可中顿悟正因。<a id="a-2T"></a>便是出尘阶渐。<a id="a-2U"></a>此则破三界二十五有。<a id="a-2V"></a>内外诸法尽知不实。<a id="a-2W"></a>从心变起悉是假名。<a id="a-2X"></a>不用将心凑泊。<a id="a-2Y"></a>但情不附物。<a id="a-2Z"></a>物岂碍人。<a id="a-2a"></a>任他法性周流莫断莫续。<a id="a-2b"></a>闻声见色盖是寻常。<a id="a-2c"></a>遮边那边应用不阙。<a id="a-2d"></a>如斯行止实不枉披法服。<a id="a-2e"></a>亦乃酬报四恩拔济三有。<a id="a-2f"></a>生生若能不退。<a id="a-2g"></a>佛阶决定可期。<a id="a-2h"></a>往来三界之宾。<a id="a-2i"></a>出没为他作。<a id="a-2j"></a>则此之一学最妙最玄。<a id="a-2k"></a>但办肯心必不相赚。<a id="a-2l"></a>若有中流之士。<a id="a-2m"></a>未能顿超。<a id="a-2n"></a>且于教法留心。<a id="a-2o"></a>温寻贝叶精搜义理。<a id="a-2p"></a>传唱敷扬接引后来。<a id="a-2q"></a>报佛恩德。<a id="a-2r"></a>时光亦不虚弃。<a id="a-2s"></a>必须以此扶持。<a id="a-2t"></a>住止威仪便是僧中法器。<a id="a-2u"></a>岂不见倚松之葛上耸千寻。<a id="a-2v"></a>附托胜因方能广益。<a id="a-2w"></a>恳修斋戒莫谩亏踰。<a id="a-2x"></a>世世生生殊妙因果。<a id="a-2y"></a>不可等闲过日兀兀度时。<a id="a-2z"></a>可惜光阴。<a id="a-30"></a>不求升进。<a id="a-31"></a>徒消十方信施。<a id="a-32"></a>亦乃孤负四恩。<a id="a-33"></a>积累转深。<a id="a-34"></a>心尘易壅触途成滞。<a id="a-35"></a>人所轻欺。<a id="a-36"></a>古云。<a id="a-37"></a>彼既丈夫我亦尔。<a id="a-38"></a>不应自轻而退屈。<a id="a-39"></a>若不如此徒在缁门。<a id="a-3A"></a>荏苒一生殊无所益。<a id="a-3B"></a>伏望兴决烈之志。<a id="a-3C"></a>开特达之怀。<a id="a-3D"></a>举措看他上流。<a id="a-3E"></a>莫擅随于庸鄙。<a id="a-3F"></a>今生便须决断想料。<a id="a-3G"></a>不由别人息意忘缘。<a id="a-3H"></a>不与诸尘作对。<a id="a-3I"></a>心空境寂。<a id="a-3J"></a>只为久滞不通。<a id="a-3K"></a>熟览斯文时时警策。<a id="a-3L"></a>强作主宰莫徇人情。<a id="a-3M"></a>业果所牵诚难逃避。<a id="a-3N"></a>声和向顺形直影端。<a id="a-3O"></a>因果历然岂无忧惧。<a id="a-3P"></a>故经云。<a id="a-3Q"></a>假使百千劫。<a id="a-3R"></a>所作业不亡。<a id="a-3S"></a>因缘会遇时。<a id="a-3T"></a>果报还自受。<a id="a-3U"></a>故知三界刑罚萦绊杀人。<a id="a-3V"></a>弩力勤修莫空过日。<a id="a-3W"></a>深知过患方乃相劝行持。<a id="a-3X"></a>愿百劫千生处处同为法侣。<a id="a-3Y"></a>乃为铭曰。</p>
  <p id="a3Z">幻身梦宅空中物色。<a id="a-3a"></a>前际无穷后际宁克。<a id="a-3b"></a>出此没彼升沈疲极。<a id="a-3c"></a>未免三轮何时休息。<a id="a-3d"></a>贪恋世间阴缘成质。<a id="a-3e"></a>从生至老一无所得。<a id="a-3f"></a>根本无明因兹被惑。<a id="a-3g"></a>光阴可惜刹那不测。<a id="a-3h"></a>今生空过来世窒塞。<a id="a-3i"></a>从迷至迷皆因六贼。<a id="a-3j"></a>六道往还三界匍匐。<a id="a-3k"></a>早访明师亲近高德。<a id="a-3l"></a>决择身心去其荆棘。<a id="a-3m"></a>世自浮虚众缘岂逼。<a id="a-3n"></a>研穷法理以悟为则。<a id="a-3o"></a>心境俱捐莫记莫忆。<a id="a-3p"></a>六根怡然行住寂默。<a id="a-3q"></a>一心不生万法俱息。</p>
  <p data-pb></p>
  <h2 id="a3r">明教嵩禅师尊僧篇</h2>
  <p id="a3s">必尊僧何谓也。<a id="a-3t"></a>僧也者以佛为性。<a id="a-3u"></a>以如来为家。<a id="a-3v"></a>以法为身。<a id="a-3w"></a>以慧为命。<a id="a-3x"></a>以禅悦为食。<a id="a-3y"></a>故不恃俗民。<a id="a-3z"></a>不营世家。<a id="a-40"></a>不修形骸。<a id="a-41"></a>不贪生不惧死。<a id="a-42"></a>不溽乎五味。<a id="a-43"></a>其防身有戒。<a id="a-44"></a>摄心有定。<a id="a-45"></a>辨明有慧。<a id="a-46"></a>语其戒也洁清三惑。<a id="a-47"></a>而毕身不污。<a id="a-48"></a>语其定也恬思虑正。<a id="a-49"></a>神明而终日不乱。<a id="a-4A"></a>语其慧也。<a id="a-4B"></a>崇德辨惑而必然。<a id="a-4C"></a>以此修之之谓因。<a id="a-4D"></a>以此成之之谓果。<a id="a-4E"></a>其于物也有慈有悲。<a id="a-4F"></a>有大誓有大惠。<a id="a-4G"></a>慈也者。<a id="a-4H"></a>当欲安万物。<a id="a-4I"></a>悲也者。<a id="a-4J"></a>常欲拯众苦。<a id="a-4K"></a>誓也者。<a id="a-4L"></a>誓与天下见真谛。<a id="a-4M"></a>惠也者。<a id="a-4N"></a>惠群生以正法。<a id="a-4O"></a>神而通之。<a id="a-4P"></a>天地不能揜。<a id="a-4Q"></a>密而行之。<a id="a-4R"></a>鬼神不能测。<a id="a-4S"></a>其演法也辨说不滞。<a id="a-4T"></a>其护法也奋不顾身。<a id="a-4U"></a>能忍人之不可忍。<a id="a-4V"></a>能行人之不能行。<a id="a-4W"></a>其正命也丐食而食而不为耻。<a id="a-4X"></a>其寡欲也粪衣缀钵而不为贫。<a id="a-4Y"></a>其无争也可辱而不可轻。<a id="a-4Z"></a>其无怨也可同而不可损。<a id="a-4a"></a>以实相待物。<a id="a-4b"></a>以至慈修己。<a id="a-4c"></a>故其于天下也。<a id="a-4d"></a>能必和能普敬。<a id="a-4e"></a>其语无妄故其为信也至。<a id="a-4f"></a>其法无我故其为让也诚。<a id="a-4g"></a>有威可警有仪可则。<a id="a-4h"></a>天人望而俨然。<a id="a-4i"></a>能福于世能导于俗。<a id="a-4j"></a>其忘形也委禽兽而不怪。<a id="a-4k"></a>其读诵也冒寒暑而不废。<a id="a-4l"></a>以法而出也游人间遍聚落。<a id="a-4m"></a>视名若谷响。<a id="a-4n"></a>视利若游尘。<a id="a-4o"></a>视物色若阳艳。<a id="a-4p"></a>煦妪贫病瓦合舆[儓-吉+(其-(六-〦+一))]。<a id="a-4q"></a>而不为卑。<a id="a-4r"></a>以道而处也虽深山穷谷。<a id="a-4s"></a>草其衣木其食。<a id="a-4t"></a>晏然自得。<a id="a-4u"></a>不可以利诱。<a id="a-4v"></a>不可以势屈。<a id="a-4w"></a>谢天子诸侯而不为高。<a id="a-4x"></a>其独立也以道自胜。<a id="a-4y"></a>虽形影相吊而不为孤。<a id="a-4z"></a>其群居也以法为属。<a id="a-50"></a>会四海之人而不为混。<a id="a-51"></a>其可学也虽三藏十二部。<a id="a-52"></a>百家异道之书。<a id="a-53"></a>无不知也。<a id="a-54"></a>他方殊俗之言无不通也。<a id="a-55"></a>祖述其法则有文有章也。<a id="a-56"></a>行其中道则不空不有也。<a id="a-57"></a>其绝学也离念清净纯真一如。<a id="a-58"></a>不复有所分别也。<a id="a-59"></a>僧乎其为人至。<a id="a-5A"></a>其为心溥。<a id="a-5B"></a>其为德备。<a id="a-5C"></a>其为道大。<a id="a-5D"></a>其为贤非世之所谓贤也。<a id="a-5E"></a>其为圣非世之所谓圣也。<a id="a-5F"></a>出世殊胜之贤圣也。<a id="a-5G"></a>僧也如此可不尊乎。</p>
  <p data-pb></p>
  <h2 id="a5H">孤山圆法师示学徒</h2>
  <p id="a5I">於戏大法下衰去圣逾远。<a id="a-5J"></a>披缁虽众谋道尤稀。<a id="a-5K"></a>竞声利为己能。<a id="a-5L"></a>视流通为儿戏。<a id="a-5M"></a>遂使法门罕辟教网将颓。<a id="a-5N"></a>实赖后昆克荷斯道。<a id="a-5O"></a>汝曹虚心请法洁己依师。<a id="a-5P"></a>近期于立身扬名。<a id="a-5Q"></a>远冀于革凡成圣。<a id="a-5R"></a>发挥像法舍子而谁。<a id="a-5S"></a>故须修身践言慎终如始。<a id="a-5T"></a>勤尔学问谨尔行藏。<a id="a-5U"></a>避恶友如避虎狼。<a id="a-5V"></a>事良朋如事父母。<a id="a-5W"></a>奉师尽礼为法亡躯。<a id="a-5X"></a>有善母自矜。<a id="a-5Y"></a>起过务速改。<a id="a-5Z"></a>守仁义而确乎不拔。<a id="a-5a"></a>处贫贱则乐以忘忧。<a id="a-5b"></a>自然与祸斯违与福斯会。<a id="a-5c"></a>岂假相形。<a id="a-5d"></a>问命谄求荣达之期。<a id="a-5e"></a>择日选时苟免否屯之运。<a id="a-5f"></a>此岂沙门之远识。<a id="a-5g"></a>实惟俗子之妄情。<a id="a-5h"></a>宜乎见贤思齐。<a id="a-5i"></a>当仁不让。<a id="a-5j"></a>慕雪山之求法。<a id="a-5k"></a>学善财之寻师。<a id="a-5l"></a>名利不足。<a id="a-5m"></a>动于怀。<a id="a-5n"></a>死生不足忧其虑。<a id="a-5o"></a>倘功成而事遂。<a id="a-5p"></a>必自迩而涉遐。<a id="a-5q"></a>不沽名而名自扬。<a id="a-5r"></a>不召众而众自至。<a id="a-5s"></a>智足以照惑。<a id="a-5t"></a>慈足以摄人。<a id="a-5u"></a>穷则独善其身。<a id="a-5v"></a>达则兼善天下。<a id="a-5w"></a>使真风息而再振。<a id="a-5x"></a>慧炬灭而复明。<a id="a-5y"></a>可谓大丈夫焉。<a id="a-5z"></a>可谓如来使矣。<a id="a-60"></a>岂得身栖讲肆。<a id="a-61"></a>迹混常徒。<a id="a-62"></a>在秽恶则无所间然。<a id="a-63"></a>于行解则不见可畏。<a id="a-64"></a>以至积习成性自灭其身。<a id="a-65"></a>始教慕彼上贤。<a id="a-66"></a>终见沦于下恶。<a id="a-67"></a>如斯之辈诚可悲哉。<a id="a-68"></a>诗云靡不有初鲜克有终。<a id="a-69"></a>斯之谓矣。<a id="a-6A"></a>中人以上可不诫欤。<a id="a-6B"></a>抑又戒慧分宗大小异学。<a id="a-6C"></a>悉自佛心而派出。<a id="a-6D"></a>意存法界以同归。<a id="a-6E"></a>既而未晓大猷。<a id="a-6F"></a>于是各权所据。<a id="a-6G"></a>习经论则以戒学为弃物。<a id="a-6H"></a>宗律部则以经论为凭虚。<a id="a-6I"></a>习大法者则灭没小乘。<a id="a-6J"></a>听小乘者则轻毁大法。<a id="a-6K"></a>但见人师偏赞。<a id="a-6L"></a>遂执之而互相是非。<a id="a-6M"></a>岂知佛意常融。<a id="a-6N"></a>苟达之而不见彼此。<a id="a-6O"></a>应当互相成济。<a id="a-6P"></a>共熟机缘。<a id="a-6Q"></a>其犹万派朝宗无非到海。<a id="a-6R"></a>百官莅事咸曰勤王。<a id="a-6S"></a>未见护一派而拟塞众流。<a id="a-6T"></a>守一官而欲废庶绩。<a id="a-6U"></a>原夫法王之垂化也。<a id="a-6V"></a>统摄群品各有司存。<a id="a-6W"></a>小律比礼刑之权。<a id="a-6X"></a>大乘类钧衡之任。<a id="a-6Y"></a>营福如司于漕挽。<a id="a-6Z"></a>制撰若掌于王言。<a id="a-6a"></a>在国家之百吏咸修。<a id="a-6b"></a>类我教之群宗竞演。<a id="a-6c"></a>果明此旨岂执异端。<a id="a-6d"></a>当须量己才。<a id="a-6e"></a>能随力演布。<a id="a-6f"></a>性敏则兼学为善。<a id="a-6g"></a>识浅则颛门是宜。<a id="a-6h"></a>若然者虽各播风猷。<a id="a-6i"></a>而共成慈济。<a id="a-6j"></a>同归和合之海。<a id="a-6k"></a>共坐解脱之床。<a id="a-6l"></a>夫如是则真迷途之指南。<a id="a-6m"></a>教门之木铎也。<a id="a-6n"></a>居乎师位谅无惭德。<a id="a-6o"></a>趣乎佛果决定不疑。<a id="a-6p"></a>汝无矜伐小小见知。<a id="a-6q"></a>树立大大我慢。<a id="a-6r"></a>轻侮先觉荧惑后生。<a id="a-6s"></a>虽云听寻未补过咎。<a id="a-6t"></a>言或有中。<a id="a-6u"></a>汝曹思之。</p>
  <h2 id="a6v">勉学上(并序)</h2>
  <p id="a6w">中人之性知务学而或堕于学。<a id="a-6x"></a>乃作勉学。</p>
  <p id="a6y">呜呼学不可须臾怠。<a id="a-6z"></a>道不可须臾离。<a id="a-70"></a>道由学而明学可怠乎。<a id="a-71"></a>圣贤之域由道而至。<a id="a-72"></a>道可离乎。<a id="a-73"></a>肆凡民之学不怠可以至于贤。<a id="a-74"></a>贤人之学不怠可以至于圣。<a id="a-75"></a>冉求之学可以至于颜渊。<a id="a-76"></a>而不逮具体者中心怠耳。<a id="a-77"></a>故曰。<a id="a-78"></a>非不说子之道力不足也。<a id="a-79"></a>子曰。<a id="a-7A"></a>患力不足者中道废。<a id="a-7B"></a>今汝画。<a id="a-7C"></a>颜渊之学可以至于夫子。<a id="a-7D"></a>而不齐于圣师者。<a id="a-7E"></a>短命死耳。<a id="a-7F"></a>如不死安知其不如仲尼哉。<a id="a-7G"></a>以其学之不怠也。<a id="a-7H"></a>故曰。<a id="a-7I"></a>有颜氏子好学不幸短命死矣。<a id="a-7J"></a>今也则亡。<a id="a-7K"></a>或问。<a id="a-7L"></a>圣人学耶。<a id="a-7M"></a>曰是何言欤。<a id="a-7N"></a>是何言欤。<a id="a-7O"></a>凡民与贤犹知学。<a id="a-7P"></a>岂圣人怠于学耶。<a id="a-7Q"></a>夫天之刚也。<a id="a-7R"></a>而能学柔于地故。<a id="a-7S"></a>不干四时焉。<a id="a-7T"></a>地之柔也。<a id="a-7U"></a>而能学刚于天故。<a id="a-7V"></a>能出金石焉。<a id="a-7W"></a>阳之发生也。<a id="a-7X"></a>而亦学肃杀于阴故。<a id="a-7Y"></a>靡草死焉。<a id="a-7Z"></a>阴之肃杀也。<a id="a-7a"></a>而亦学发生于阳故。<a id="a-7b"></a>荠麦生焉。<a id="a-7c"></a>夫为天乎地乎阳乎阴乎。<a id="a-7d"></a>交相学而不怠。<a id="a-7e"></a>所以成万物。<a id="a-7f"></a>天不学柔则无以覆。<a id="a-7g"></a>地不学刚则无以载。<a id="a-7h"></a>阳不学阴则无以启。<a id="a-7i"></a>阴不学阳则无以闭。<a id="a-7j"></a>圣人无他也。<a id="a-7k"></a>则天地阴阳而行者四者学不怠。<a id="a-7l"></a>圣人恶乎怠。<a id="a-7m"></a>或者避席曰。<a id="a-7n"></a>予之孤陋也。<a id="a-7o"></a>幸子发其蒙。<a id="a-7p"></a>愿闻圣人之学。<a id="a-7q"></a>中庸子曰。<a id="a-7r"></a>复坐吾语汝。<a id="a-7s"></a>书不云乎。<a id="a-7t"></a>惟狂克念作圣。<a id="a-7u"></a>惟圣罔念作狂。<a id="a-7v"></a>是故圣人造次颠沛未尝不念正道而学之也。<a id="a-7w"></a>夫子大圣人也。<a id="a-7x"></a>拔乎其萃出乎其类。<a id="a-7y"></a>自生民以来未有如夫子者。<a id="a-7z"></a>入太庙每事问。<a id="a-80"></a>则是学于庙人也。<a id="a-81"></a>三人行择其善者而从之。<a id="a-82"></a>则是学于偕行也。<a id="a-83"></a>入周则问礼于老子。<a id="a-84"></a>则是学于柱史也。<a id="a-85"></a>岂仲尼之圣不若庙人行人柱史耶。<a id="a-86"></a>盖圣人惧夫不念正道而学之。<a id="a-87"></a>则至于狂也矣。<a id="a-88"></a>故曰。<a id="a-89"></a>必有如丘之忠信焉。<a id="a-8A"></a>必不如丘之好学也。<a id="a-8B"></a>曰圣人生而知之何必学为。<a id="a-8C"></a>曰知而学圣人也。<a id="a-8D"></a>学而知常人也。<a id="a-8E"></a>虽圣人常人莫有不由于学焉。<a id="a-8F"></a>孔子曰。<a id="a-8G"></a>君子不可不学。<a id="a-8H"></a>子路曰。<a id="a-8I"></a>南山有竹不柔自直。<a id="a-8J"></a>斩而用之达乎犀革。<a id="a-8K"></a>以此言之。<a id="a-8L"></a>何学之有。<a id="a-8M"></a>孔子曰。<a id="a-8N"></a>栝而羽之镞而砺之。<a id="a-8O"></a>其入之不亦深乎。<a id="a-8P"></a>子路再拜曰。<a id="a-8Q"></a>敬受教矣。<a id="a-8R"></a>噫圣人之学无乃栝羽镞砺使深入乎。<a id="a-8S"></a>岂生而知之者。<a id="a-8T"></a>兀然不学耶。</p>
  <p data-pb></p>
  <h2 id="a8U">勉学下</h2>
  <p id="a8V">圣且贤必务于学。<a id="a-8W"></a>圣贤以下安有不学而成人哉。<a id="a-8X"></a>学犹饮食衣服也。<a id="a-8Y"></a>人有圣乎贤乎众庶乎。<a id="a-8Z"></a>虽三者异。<a id="a-8a"></a>而饥索食渴索饮寒索衣则不异矣。<a id="a-8b"></a>学也岂得异乎。<a id="a-8c"></a>惟禽兽土木不必学也。<a id="a-8d"></a>呜呼愚夫嗜饮食而不怠。<a id="a-8e"></a>冒货利而不休。<a id="a-8f"></a>及就于学朝学而夕怠者有矣。<a id="a-8g"></a>夫有春学而冬怠者有矣。<a id="a-8h"></a>夫苟如嗜饮食冒货利之不知怠者。<a id="a-8i"></a>何患于不为博闻乎。<a id="a-8j"></a>不为君子乎。<a id="a-8k"></a>曰世有至愚者。<a id="a-8l"></a>不辩菽麦之异。<a id="a-8m"></a>不知寒暑之变。<a id="a-8n"></a>岂令学耶。<a id="a-8o"></a>岂可教耶。<a id="a-8p"></a>曰至愚由不教也。<a id="a-8q"></a>由不学也。<a id="a-8r"></a>苟师教之不倦彼心之不怠者。<a id="a-8s"></a>圣域可跻而升乎。<a id="a-8t"></a>何忧菽麦之不辩乎。<a id="a-8u"></a>且愚者渴而知饮。<a id="a-8v"></a>饥而知食。<a id="a-8w"></a>寒而知衣。<a id="a-8x"></a>既知斯三者则与草木殊矣。<a id="a-8y"></a>恶乎不可学也。<a id="a-8z"></a>不可教也。<a id="a-90"></a>人之至愚岂不能日记一言耶。<a id="a-91"></a>积日至月则记三十言矣。<a id="a-92"></a>积月至年则记三百六十言矣。<a id="a-93"></a>积之数年而不怠者。<a id="a-94"></a>亦几于博闻乎。<a id="a-95"></a>又日取一小善而学行之。<a id="a-96"></a>积日至月则身有三十善矣。<a id="a-97"></a>积月至年则身有三百六十善矣。<a id="a-98"></a>积之数年而不怠者。<a id="a-99"></a>不亦几于君子乎。<a id="a-9A"></a>为愚为小人而不变者。<a id="a-9B"></a>由不学耳。<a id="a-9C"></a>中庸子喟然叹曰。<a id="a-9D"></a>吾尝见耻智之不逮才之不敏。<a id="a-9E"></a>而辍于学者。<a id="a-9F"></a>未见耻饮食不如他人之多而辍饮食者。<a id="a-9G"></a>辍饮食则殒其命。<a id="a-9H"></a>何必耻于不多耶。<a id="a-9I"></a>辍学问则同夫禽兽土木。<a id="a-9J"></a>何必耻才智之不如他人耶。<a id="a-9K"></a>苟耻才智不如则不学。<a id="a-9L"></a>则亦应耻饮食不如他人则废饮食。<a id="a-9M"></a>以是观之岂不大误乎。<a id="a-9N"></a>吾亦至愚也。<a id="a-9O"></a>每揣才与智不逮他人者远矣。<a id="a-9P"></a>由知饮食之不可辍。<a id="a-9Q"></a>而不敢怠于学也。<a id="a-9R"></a>行年四十有四矣。<a id="a-9S"></a>虽病且困。<a id="a-9T"></a>而手未尝释卷。<a id="a-9U"></a>所以惧同于土木禽兽耳。<a id="a-9V"></a>非敢求臻圣域也。<a id="a-9W"></a>亦非求乎闻达也。<a id="a-9X"></a>虽或彷徉户庭。<a id="a-9Y"></a>夷犹原野。<a id="a-9Z"></a>以暂颐养。<a id="a-9a"></a>目观心思。<a id="a-9b"></a>亦未尝敢废于学也。<a id="a-9c"></a>由是登山则思学其高。<a id="a-9d"></a>临水则思学其清。<a id="a-9e"></a>坐石则思学其坚。<a id="a-9f"></a>看松则思学其贞。<a id="a-9g"></a>对月则思学其明。<a id="a-9h"></a>万境森列各有所长。<a id="a-9i"></a>吾悉得师而学之。<a id="a-9j"></a>万境无言而尚可学。<a id="a-9k"></a>人之能言。<a id="a-9l"></a>虽万恶必有一善也。<a id="a-9m"></a>师一善以学之。<a id="a-9n"></a>其谁曰不然乎。<a id="a-9o"></a>中庸子曰。<a id="a-9p"></a>世有求之而或不得者也。<a id="a-9q"></a>世有求之而必得者也。<a id="a-9r"></a>求之而或不得者利也。<a id="a-9s"></a>求之而必得者道也。<a id="a-9t"></a>小人之于利也。<a id="a-9u"></a>虽或万求而万不得。<a id="a-9v"></a>而求之弥勇。<a id="a-9w"></a>君子之于道也。<a id="a-9x"></a>求之必得。<a id="a-9y"></a>而望涂怀怯自念力不足者。<a id="a-9z"></a>此求利小人之罪耳。<a id="a-A0"></a>仲尼曰。<a id="a-A1"></a>仁远乎哉。<a id="a-A2"></a>我欲仁斯仁至矣。<a id="a-A3"></a>言求之而必得也。</p>
  <h2 id="aA4">姑苏景德寺云法师务学十门(并序)</h2>
  <p id="aA5">玉不琢不成器。<a id="a-A6"></a>人不学不知道。<a id="a-A7"></a>余十有五而志于学。<a id="a-A8"></a>荏苒光景。<a id="a-A9"></a>倏忽老至。<a id="a-AA"></a>岁月既深。<a id="a-AB"></a>粗知其趣。<a id="a-AC"></a>翻叹畴昔。<a id="a-AD"></a>殊失斯旨。<a id="a-AE"></a>限迫桑榆。<a id="a-AF"></a>学不可逮。<a id="a-AG"></a>因述十门垂裕后昆。<a id="a-AH"></a>俾务学以成功。<a id="a-AI"></a>助弘教而复显云尔。</p>
  <p id="aAJ">不修学无以成。</p>
  <p id="aAK">涅槃经云。<a id="a-AL"></a>凡有心者皆当得成阿耨多罗三藐三菩提。<a id="a-AM"></a>何以故。<a id="a-AN"></a>盖为一切众生皆有佛性。<a id="a-AO"></a>此性虚通灵明常寂。<a id="a-AP"></a>若谓之有无状无名。<a id="a-AQ"></a>若谓之无圣以之灵。<a id="a-AR"></a>群生无始不觉自迷。<a id="a-AS"></a>烦恼覆蔽遗此本明。<a id="a-AT"></a>能生诸缘枉入六趣。<a id="a-AU"></a>由是大觉悯物迷盲。<a id="a-AV"></a>设戒定慧三学之法。<a id="a-AW"></a>其道恢弘示从真以起妄。<a id="a-AX"></a>轨范群品令息妄以归真。<a id="a-AY"></a>若能信受佛语。<a id="a-AZ"></a>随顺师学。<a id="a-Aa"></a>乃驾苦海之迅航。<a id="a-Ab"></a>则登圣道之梯蹬。<a id="a-Ac"></a>谁能出不由户。<a id="a-Ad"></a>何莫由斯道焉。</p>
  <p id="aAe">不折我无以学。</p>
  <p id="aAf">说文云。<a id="a-Ag"></a>我施身自谓也。<a id="a-Ah"></a>华严云。<a id="a-Ai"></a>凡夫无智执着于我。<a id="a-Aj"></a>法华云。<a id="a-Ak"></a>我慢自矜高。<a id="a-Al"></a>谄曲心不实由执我见憍慢贡高不愧。<a id="a-Am"></a>无智妄自尊大。<a id="a-An"></a>见善不从罔受教诲。<a id="a-Ao"></a>于贤不亲去道甚远。<a id="a-Ap"></a>欲求法者当折我心。<a id="a-Aq"></a>恭默思道屈节卑礼。<a id="a-Ar"></a>以敬事长尊师重道。<a id="a-As"></a>见贤思齐。<a id="a-At"></a>鸠摩罗什初学小教顶礼盘头达多。<a id="a-Au"></a>此下敬上谓之贤尊。<a id="a-Av"></a>盘头达多晚求大法。<a id="a-Aw"></a>复礼鸠摩罗什。<a id="a-Ax"></a>此上敬下谓之尊贤。<a id="a-Ay"></a>故周易曰。<a id="a-Az"></a>谦德之柄也。<a id="a-B0"></a>书云。<a id="a-B1"></a>汝惟不矜自贤曰矜。<a id="a-B2"></a>天下莫与汝争能。<a id="a-B3"></a>汝惟不伐天下莫与汝争功。<a id="a-B4"></a>晏子曰。<a id="a-B5"></a>夫爵益高者意益下。<a id="a-B6"></a>官益大者心益小。<a id="a-B7"></a>禄益厚者施益博。<a id="a-B8"></a>子夏曰。<a id="a-B9"></a>敬而无失恭而有礼。<a id="a-BA"></a>四海之内皆兄弟也。</p>
  <p id="aBB">不择师无以法。</p>
  <p id="aBC">鸟之将息必择其林。<a id="a-BD"></a>人之求学当选于师。<a id="a-BE"></a>师乃人之模范。<a id="a-BF"></a>模不模范不范。<a id="a-BG"></a>古今多矣。<a id="a-BH"></a>为模范者世唯二焉。<a id="a-BI"></a>上则智慧博达行业坚贞。<a id="a-BJ"></a>犹密室灯光彻窗隙。<a id="a-BK"></a>次乃解虽洞晓行亦藏瑕。<a id="a-BL"></a>如犯罪人持灯照道。<a id="a-BM"></a>斯二高座皆蕴师法。<a id="a-BN"></a>其如寡德适时名而不高。<a id="a-BO"></a>望风依附毕世荒唐。<a id="a-BP"></a>东晋安师。<a id="a-BQ"></a>十二出家。<a id="a-BR"></a>貌黑形陋。<a id="a-BS"></a>师轻视之驱役田舍。<a id="a-BT"></a>执劳三年。<a id="a-BU"></a>方求师教授辨意经。<a id="a-BV"></a>执卷入田因息就览。<a id="a-BW"></a>暮归还师经已阇诵。<a id="a-BX"></a>师方惊叹乃为剃发。<a id="a-BY"></a>至受具戒恣其游学。<a id="a-BZ"></a>投佛图澄。<a id="a-Ba"></a>见以奇之。<a id="a-Bb"></a>异哉小童。<a id="a-Bc"></a>真世良骥不遇青眼困驾盐车。<a id="a-Bd"></a>自非伯乐奚彰千里之骏。<a id="a-Be"></a>故出家者慎宜详择察。<a id="a-Bf"></a>有匠成之能方具资禀之礼。<a id="a-Bg"></a>故南山云。<a id="a-Bh"></a>真诚出家者怖四怨之多苦。<a id="a-Bi"></a>厌三界之无常。<a id="a-Bj"></a>辞六亲之至爱。<a id="a-Bk"></a>舍五欲之深着。<a id="a-Bl"></a>能如是者名真出家。<a id="a-Bm"></a>则可绍隆三宝度脱四生。<a id="a-Bn"></a>利益甚深功德无量。<a id="a-Bo"></a>比真教凌迟慧风掩扇。<a id="a-Bp"></a>俗怀侮慢道出非法。<a id="a-Bq"></a>并由师无率诱之心。<a id="a-Br"></a>资缺奉行之志。<a id="a-Bs"></a>二彼相舍妄流鄙境。<a id="a-Bt"></a>欲令道光焉可得乎。</p>
  <p id="aBu">不习诵无以记。</p>
  <p id="aBv">记诸善言讽而诵之。<a id="a-Bw"></a>迦葉阿难具足住持八万法藏。<a id="a-Bx"></a>西域东夏高德出家。<a id="a-By"></a>幼年始习皆学诵持。<a id="a-Bz"></a>竺佛图澄能诵佛经数百万言。<a id="a-C0"></a>佛陀跋陀。<a id="a-C1"></a>此云觉贤。<a id="a-C2"></a>同学数人习诵为业。<a id="a-C3"></a>余人一月工诵。<a id="a-C4"></a>觉贤一日能记。<a id="a-C5"></a>其师叹曰。<a id="a-C6"></a>一日之学敌三十夫。<a id="a-C7"></a>然人至愚岂不日记一言。<a id="a-C8"></a>以日系月以月系年。<a id="a-C9"></a>积工必广累课亦深。<a id="a-CA"></a>其道自微而生。<a id="a-CB"></a>何患无所立矣。</p>
  <p id="aCC">不工书无以传。</p>
  <p id="aCD">书者如也。<a id="a-CE"></a>叙事如人之意。<a id="a-CF"></a>防现生之忘失。<a id="a-CG"></a>须缮写而编录。<a id="a-CH"></a>欲后代以流传。<a id="a-CI"></a>宜躬书以成集。<a id="a-CJ"></a>则使教风不坠。<a id="a-CK"></a>道久弥芳。<a id="a-CL"></a>故释氏经律结集贝多。<a id="a-CM"></a>孔子诗书删定竹简。<a id="a-CN"></a>若不工书事难成就。<a id="a-CO"></a>翻思智者无碍之辩。<a id="a-CP"></a>但益时机。<a id="a-CQ"></a>自非章安秉笔之力。<a id="a-CR"></a>岂留今日。<a id="a-CS"></a>故罽宾高德盘头达多。<a id="a-CT"></a>从旦至中手写千偈。<a id="a-CU"></a>从中至暮口诵千偈。<a id="a-CV"></a>但当遵佛能写名字。<a id="a-CW"></a>慎勿效世精草隶焉。</p>
  <p id="aCX">不学诗无以言。</p>
  <p id="aCY">言善则千里之外应之。<a id="a-CZ"></a>言不善则千里之外违之。<a id="a-Ca"></a>诗陈褒贬语顺声律。<a id="a-Cb"></a>国风敦厚雅颂温柔。<a id="a-Cc"></a>才华气清词富彬蔚。<a id="a-Cd"></a>久习则语论自秀。<a id="a-Ce"></a>才诵乃含吐不俗。<a id="a-Cf"></a>彼称四海习凿齿。<a id="a-Cg"></a>此对弥天释道安。<a id="a-Ch"></a>陈留阮瞻时忽嘲曰。<a id="a-Ci"></a>大晋龙兴天下为家。<a id="a-Cj"></a>沙门何不全发肤去袈裟。<a id="a-Ck"></a>释梵服被绫纱。<a id="a-Cl"></a>孝龙对曰。<a id="a-Cm"></a>抱一以逍遥。<a id="a-Cn"></a>唯寂以致诚。<a id="a-Co"></a>剪发毁容改服变形。<a id="a-Cp"></a>彼谓我辱我弃彼荣。<a id="a-Cq"></a>故无心于贵而愈贵。<a id="a-Cr"></a>无心于足而愈足。<a id="a-Cs"></a>此乃气蕴兰芳言吐风采。<a id="a-Ct"></a>虽不近乎聋俗而可接于清才。<a id="a-Cu"></a>佛法既委王臣。<a id="a-Cv"></a>弘道须习文翰。<a id="a-Cw"></a>支遁投书北阙。<a id="a-Cx"></a>道林方逸东山。<a id="a-Cy"></a>自非高才岂感君主。<a id="a-Cz"></a>宜省狂简之言。<a id="a-D0"></a>徒虚语耳。</p>
  <p id="aD1">非博览无以据。</p>
  <p id="aD2">高僧传云。<a id="a-D3"></a>非博则语无所据。<a id="a-D4"></a>当知今古之兴亡。<a id="a-D5"></a>须识华梵之名义。<a id="a-D6"></a>游三藏之教海。<a id="a-D7"></a>玩六经之词林。<a id="a-D8"></a>言不妄谈语有典据。<a id="a-D9"></a>故习凿齿赞安师曰。<a id="a-DA"></a>理怀简衷多所博涉。<a id="a-DB"></a>内外群书略皆遍睹。<a id="a-DC"></a>阴阳算数悉亦能通。<a id="a-DD"></a>佛经妙义故所游刃。<a id="a-DE"></a>真宗皇帝诏李侍读饮。<a id="a-DF"></a>仲容起固辞曰。<a id="a-DG"></a>告官家彻臣器。<a id="a-DH"></a>上问何故谓天子为官家。<a id="a-DI"></a>对曰。<a id="a-DJ"></a>臣尝记蒋济万机论言。<a id="a-DK"></a>三皇官天下。<a id="a-DL"></a>五帝家天下。<a id="a-DM"></a>兼三五之德故。<a id="a-DN"></a>曰官家。<a id="a-DO"></a>上喜曰。<a id="a-DP"></a>真所谓君臣千载一遇。<a id="a-DQ"></a>此由学问藏身多识前言。<a id="a-DR"></a>无所累矣。</p>
  <p id="aDS">不历事无以识。</p>
  <p id="aDT">子曰。<a id="a-DU"></a>吾非圣人经事久矣。<a id="a-DV"></a>洎入太庙每事问者。<a id="a-DW"></a>儆戒无虞罔失法度。<a id="a-DX"></a>罗汉虽圣赤盐不知。<a id="a-DY"></a>方朔虽贤劫灰罔辩。<a id="a-DZ"></a>多见而识之。<a id="a-Da"></a>未见而昧矣。<a id="a-Db"></a>李后主得画牛一轴。<a id="a-Dc"></a>昼则出于栏外。<a id="a-Dd"></a>夜乃归于栏中。<a id="a-De"></a>持贡阙下。<a id="a-Df"></a>太宗张后苑以示群臣。<a id="a-Dg"></a>俱无知者。<a id="a-Dh"></a>惟僧录赞宁曰。<a id="a-Di"></a>南倭海水或减则滩碛微露。<a id="a-Dj"></a>倭人拾方。<a id="a-Dk"></a>诸蚌腊中有余泪数滴者。<a id="a-Dl"></a>得之和色着物。<a id="a-Dm"></a>则昼隐而夜显。<a id="a-Dn"></a>沃焦山时或风烧飘击。<a id="a-Do"></a>忽有石落海岸。<a id="a-Dp"></a>得之滴水摩色染物。<a id="a-Dq"></a>则昼显而夜晦。<a id="a-Dr"></a>诸学士皆以为无稽。<a id="a-Ds"></a>宁曰。<a id="a-Dt"></a>见张骞海外异记。<a id="a-Du"></a>后杜镐检三馆书。<a id="a-Dv"></a>自果见于六朝旧本书中。<a id="a-Dw"></a>此乃博闻强识见几而作也。</p>
  <p id="aDx">不求友无以成。</p>
  <p id="aDy">生我者父母。<a id="a-Dz"></a>成我者朋友。<a id="a-E0"></a>故君子以朋友讲习。<a id="a-E1"></a>以文会友以友辅仁。<a id="a-E2"></a>品藻人物商榷同异。<a id="a-E3"></a>如切如磋如琢如磨。<a id="a-E4"></a>刘孝标云。<a id="a-E5"></a>组织仁义琢磨道德。<a id="a-E6"></a>欢其愉乐恤其陵夷。<a id="a-E7"></a>寄通灵台之下。<a id="a-E8"></a>遗迹江湖之上。<a id="a-E9"></a>风雨急而不辍其音。<a id="a-EA"></a>雪霜零而不渝其色。<a id="a-EB"></a>斯乃贤达之素交。<a id="a-EC"></a>历万古而一遇。<a id="a-ED"></a>东晋道安未受戒时。<a id="a-EE"></a>会沙弥僧光于逆旅。<a id="a-EF"></a>其陈志慕神气慷慨。<a id="a-EG"></a>临别相谓曰。<a id="a-EH"></a>若俱长大勿忘同游。<a id="a-EI"></a>后光学通经论。<a id="a-EJ"></a>隐飞龙山。<a id="a-EK"></a>安后复从之相会所喜。<a id="a-EL"></a>谓昔誓始从。<a id="a-EM"></a>因共披文属思。<a id="a-EN"></a>新悟尤多。<a id="a-EO"></a>安曰。<a id="a-EP"></a>先旧格义于理多违。<a id="a-EQ"></a>光曰。<a id="a-ER"></a>且当分析逍遥。<a id="a-ES"></a>何容是非先达。<a id="a-ET"></a>安曰。<a id="a-EU"></a>弘赞理教宜令允惬。<a id="a-EV"></a>法鼓竞鸣何先何后。<a id="a-EW"></a>时僧道护亦隐飞龙。<a id="a-EX"></a>乃共言曰。<a id="a-EY"></a>居静离俗每欲匡心大法。<a id="a-EZ"></a>岂可独步山门。<a id="a-Ea"></a>使法轮辍轸。<a id="a-Eb"></a>宜各随力所被以报佛恩。<a id="a-Ec"></a>众佥曰善。<a id="a-Ed"></a>遂各行化。</p>
  <p id="aEe">不观心无以通。</p>
  <p id="aEf">维摩云诸佛解脱当依众生心行中求。<a id="a-Eg"></a>何以故。<a id="a-Eh"></a>晋华严云。<a id="a-Ei"></a>心如工画师。<a id="a-Ej"></a>造种种五阴。<a id="a-Ek"></a>一切世间中。<a id="a-El"></a>无不从心造。<a id="a-Em"></a>如心佛亦尔。<a id="a-En"></a>如佛众生然。<a id="a-Eo"></a>心佛及众生。<a id="a-Ep"></a>是三无差别。<a id="a-Eq"></a>既为生佛之母。<a id="a-Er"></a>亦为依正之源。<a id="a-Es"></a>故楞严云。<a id="a-Et"></a>诸法所生唯心所现。<a id="a-Eu"></a>一切因果世界微尘因心成体。<a id="a-Ev"></a>欲言心有。<a id="a-Ew"></a>如箜篌声求不可见。<a id="a-Ex"></a>欲言其无。<a id="a-Ey"></a>如箜篌声弹之亦响。<a id="a-Ez"></a>不有不无妙在其中。<a id="a-F0"></a>故般舟云。<a id="a-F1"></a>诸佛从心得解脱。<a id="a-F2"></a>心者清净名无垢。<a id="a-F3"></a>五道鲜洁不受色。<a id="a-F4"></a>有解此者大道成。<a id="a-F5"></a>遵此十门上行下效不倦。<a id="a-F6"></a>终之则吾佛之教可延于后世。<a id="a-F7"></a>苟谓不然。<a id="a-F8"></a>祖道必丧。<a id="a-F9"></a>倾望后裔。<a id="a-FA"></a>览而警焉。</p>
  <p data-pb></p>
  <h2 id="aFB">上封佛心才禅师坐禅仪</h2>
  <p id="aFC">坐禅者。<a id="a-FD"></a>端心正意洁己虚心。<a id="a-FE"></a>叠足跏趺收视反听。<a id="a-FF"></a>惺惺不昧沉掉永离。<a id="a-FG"></a>纵忆事来尽情抛弃。<a id="a-FH"></a>向静定处正念谛观。<a id="a-FI"></a>知坐是心及返照是心。<a id="a-FJ"></a>知有无中边内外者心也。<a id="a-FK"></a>此心虚而知寂而照。<a id="a-FL"></a>圆明了了不堕断常。<a id="a-FM"></a>灵觉昭昭拣非虚妄。<a id="a-FN"></a>今见学家力坐不悟者。<a id="a-FO"></a>病由依计。<a id="a-FP"></a>情附偏邪。<a id="a-FQ"></a>迷背正因。<a id="a-FR"></a>枉随止作。<a id="a-FS"></a>不悟之失。<a id="a-FT"></a>其在斯焉。<a id="a-FU"></a>若也敛澄一念密契无生。<a id="a-FV"></a>智鉴廓然心华顿发。<a id="a-FW"></a>无边计执直下消磨。<a id="a-FX"></a>积劫不明一时豁现。<a id="a-FY"></a>如忘忽记如病顿瘳。<a id="a-FZ"></a>内生欢喜心。<a id="a-Fa"></a>自知当作佛。<a id="a-Fb"></a>即知自心外无别佛。<a id="a-Fc"></a>然后顺悟增修因修而证。<a id="a-Fd"></a>证悟之源是三无别。<a id="a-Fe"></a>名为一解一行三昧。<a id="a-Ff"></a>亦云无功用道。<a id="a-Fg"></a>便能转物不离根尘。<a id="a-Fh"></a>信手拈来互分主伴。<a id="a-Fi"></a>乾坤眼净今古更陈。<a id="a-Fj"></a>觌体神机自然符契。<a id="a-Fk"></a>所以维摩诘曰。<a id="a-Fl"></a>不起寂灭定。<a id="a-Fm"></a>而现诸威仪。<a id="a-Fn"></a>是为宴坐也。<a id="a-Fo"></a>然当知水澄月现镜净光全。<a id="a-Fp"></a>学道之人坐禅为要。<a id="a-Fq"></a>苟不尔者。<a id="a-Fr"></a>修途轮转汨没四生。<a id="a-Fs"></a>酸鼻痛心难以自默。<a id="a-Ft"></a>聊书大概助发真源。<a id="a-Fu"></a>果不废修即同参契。</p>
  <p data-pb></p>
  <h2 id="aFv">长芦慈觉赜禅师坐禅仪</h2>
  <p id="aFw">般若菩萨先当起大悲心发弘誓愿。<a id="a-Fx"></a>精修三昧誓度众生。<a id="a-Fy"></a>不为一身独求解脱。<a id="a-Fz"></a>尔乃放舍诸缘休息万事。<a id="a-G0"></a>身心一如动静无间。<a id="a-G1"></a>量其饮食不多不少。<a id="a-G2"></a>调其睡眠不节不恣。<a id="a-G3"></a>欲坐禅时。<a id="a-G4"></a>于闲静处厚敷坐物。<a id="a-G5"></a>宽系衣带令威仪齐整。<a id="a-G6"></a>然后结加趺坐。<a id="a-G7"></a>先以右足安左髀上。<a id="a-G8"></a>左足安右髀上。<a id="a-G9"></a>或半趺坐亦可。<a id="a-GA"></a>但以左足压右足而已。<a id="a-GB"></a>次以右手安左足上。<a id="a-GC"></a>左掌安右掌上。<a id="a-GD"></a>以两手大拇指面相拄。<a id="a-GE"></a>徐徐举身前向。<a id="a-GF"></a>复左右摇振。<a id="a-GG"></a>乃正身端坐。<a id="a-GH"></a>不得左倾右侧。<a id="a-GI"></a>前躬后仰。<a id="a-GJ"></a>令腰脊头项骨节相拄。<a id="a-GK"></a>状如浮屠。<a id="a-GL"></a>又不得耸身太过。<a id="a-GM"></a>令人气急不安。<a id="a-GN"></a>要令耳与肩对。<a id="a-GO"></a>鼻与脐对。<a id="a-GP"></a>舌拄上齶唇齿相着。<a id="a-GQ"></a>目须微开免致昏睡。<a id="a-GR"></a>若得禅定其力最胜。<a id="a-GS"></a>古有习定高僧。<a id="a-GT"></a>坐常开目。<a id="a-GU"></a>向法云圆通禅师亦诃人闭目坐禅。<a id="a-GV"></a>以为黑山鬼窟。<a id="a-GW"></a>盖有深旨。<a id="a-GX"></a>达者知焉。<a id="a-GY"></a>身相既定气息既调。<a id="a-GZ"></a>然后宽放脐腹。<a id="a-Ga"></a>一切善恶都莫思量。<a id="a-Gb"></a>念起即觉。<a id="a-Gc"></a>觉之即失。<a id="a-Gd"></a>久久忘缘自成一片。<a id="a-Ge"></a>此坐禅之要术也。<a id="a-Gf"></a>窃为坐禅乃安乐法门。<a id="a-Gg"></a>而人多致疾者。<a id="a-Gh"></a>盖不善用心故也。<a id="a-Gi"></a>若善得此意。<a id="a-Gj"></a>则自然四大轻安精神爽利。<a id="a-Gk"></a>正念分明法味资神。<a id="a-Gl"></a>寂然清乐。<a id="a-Gm"></a>若已有发明者。<a id="a-Gn"></a>可谓如龙得水似虎靠山。<a id="a-Go"></a>若未有发明者。<a id="a-Gp"></a>亦乃因风吹火。<a id="a-Gq"></a>用力不多。<a id="a-Gr"></a>但辨肯心。<a id="a-Gs"></a>必不相赚。<a id="a-Gt"></a>然而道高魔盛逆顺万端。<a id="a-Gu"></a>但能正念见前。<a id="a-Gv"></a>一切不能留碍。<a id="a-Gw"></a>如楞严经。<a id="a-Gx"></a>天台止观。<a id="a-Gy"></a>圭峰修证仪。<a id="a-Gz"></a>具明魔事。<a id="a-H0"></a>预备不虞者。<a id="a-H1"></a>不可不知也。<a id="a-H2"></a>若欲出定。<a id="a-H3"></a>徐徐动身安详而起。<a id="a-H4"></a>不得卒暴。<a id="a-H5"></a>出定之后。<a id="a-H6"></a>一切时中常依方便。<a id="a-H7"></a>护持定力如护婴儿。<a id="a-H8"></a>即定力易成矣。<a id="a-H9"></a>夫禅定一门最为急务。<a id="a-HA"></a>若不安禅静虑。<a id="a-HB"></a>到遮里总须茫然。<a id="a-HC"></a>所以探珠宜静浪。<a id="a-HD"></a>动水取应难。<a id="a-HE"></a>定水澄清心珠自见。<a id="a-HF"></a>故圆觉经云。<a id="a-HG"></a>无碍清净慧。<a id="a-HH"></a>皆依禅定生。<a id="a-HI"></a>法华经云。<a id="a-HJ"></a>在于闲处修摄其心。<a id="a-HK"></a>安住不动如须弥山。<a id="a-HL"></a>是知超凡越圣必假静缘。<a id="a-HM"></a>坐脱立亡须凭定力。<a id="a-HN"></a>一生取办尚恐蹉跎。<a id="a-HO"></a>况乃迁延将何敌业。<a id="a-HP"></a>故古人云。<a id="a-HQ"></a>若无定力甘伏死门。<a id="a-HR"></a>掩目空归宛然流浪。<a id="a-HS"></a>幸诸禅友三复斯文。<a id="a-HT"></a>自利利他同成正觉。</p>
  <h2 id="aHU">劝参禅文</h2>
  <p id="aHV">夫解须圆解。<a id="a-HW"></a>还他明眼宗师。<a id="a-HX"></a>修必圆修。<a id="a-HY"></a>分付丛林道伴。<a id="a-HZ"></a>初心薄福不善亲依。<a id="a-Ha"></a>见解偏枯修行懒惰。<a id="a-Hb"></a>或高推圣境孤负己灵。<a id="a-Hc"></a>宁知德相神通。<a id="a-Hd"></a>不信凡夫悟道。<a id="a-He"></a>或自恃天真拨无因果。<a id="a-Hf"></a>但向胸襟流出不依地立修行。<a id="a-Hg"></a>所以粗解法师不通教眼。<a id="a-Hh"></a>虚头禅客不贵行门。<a id="a-Hi"></a>此偏枯之罪也。<a id="a-Hj"></a>或则浑身破碎满面风埃。<a id="a-Hk"></a>三千细行全无。<a id="a-Hl"></a>八万威仪总缺。<a id="a-Hm"></a>或则追陪人事缉理门徒。<a id="a-Hn"></a>身游市井之间。<a id="a-Ho"></a>心染闾阎之态。<a id="a-Hp"></a>所以山野常僧未免农夫之诮。<a id="a-Hq"></a>城隍释子反　儒士之羞。<a id="a-Hr"></a>此懒惰之罪也。<a id="a-Hs"></a>何不再离烦恼之家。<a id="a-Ht"></a>重割尘劳之网。<a id="a-Hu"></a>饮清风而访道流。<a id="a-Hv"></a>探微言而寻知己。<a id="a-Hw"></a>澄神祖域息意宗乘。<a id="a-Hx"></a>静室虚堂。<a id="a-Hy"></a>敛禅衣而宴坐。<a id="a-Hz"></a>青山绿水。<a id="a-I0"></a>携杖锡以经行。<a id="a-I1"></a>忽若心光透漏。<a id="a-I2"></a>疑滞冰消。<a id="a-I3"></a>直下分明。<a id="a-I4"></a>岂昧三祇之极果。<a id="a-I5"></a>本来具足。<a id="a-I6"></a>何妨万行之因华。<a id="a-I7"></a>由是宗说兼通。<a id="a-I8"></a>若杲日丽虚空之界。<a id="a-I9"></a>心身俱静。<a id="a-IA"></a>如琉璃含宝月之光。<a id="a-IB"></a>可谓蓬生麻中不扶自直。<a id="a-IC"></a>众流入海总号天池。<a id="a-ID"></a>反观前非方知大错。<a id="a-IE"></a>忠言逆耳敢冀铭心。<a id="a-IF"></a>此世他生同为法侣。</p>
  <h2 id="aIG">自警文</h2>
  <p id="aIH">神心洞照圣默为宗。<a id="a-II"></a>既启三缄宜遵四实。<a id="a-IJ"></a>事关圣说理合金文。<a id="a-IK"></a>方能辅翼教乘光扬祖道。<a id="a-IL"></a>利他自利功不浪施。<a id="a-IM"></a>若乃窃议朝廷政事。<a id="a-IN"></a>私评郡县官寮。<a id="a-IO"></a>讲国土之丰凶。<a id="a-IP"></a>论风俗之美恶。<a id="a-IQ"></a>以至工商细务。<a id="a-IR"></a>市井间谈。<a id="a-IS"></a>边鄙兵戈中原寇贼。<a id="a-IT"></a>文章技艺衣食货财。<a id="a-IU"></a>自恃己长隐他好事。<a id="a-IV"></a>揄扬显过指摘微瑕。<a id="a-IW"></a>既乖福业无益道心。<a id="a-IX"></a>如此游言并伤实德。<a id="a-IY"></a>坐消信施仰愧龙天。<a id="a-IZ"></a>罪始滥觞祸终灭顶。<a id="a-Ia"></a>何也众生苦火四面俱焚。<a id="a-Ib"></a>岂可安然坐谈无义。</p>
 </body>
</html>