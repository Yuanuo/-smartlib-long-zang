<!doctype html>
<html id="z3IBXSA1mC" data-ver="68">
 <head>
  <meta charset="utf-8">
  <meta author="永中">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">重刊缁门警训序</h1>
  <p id="a2">一性圆明人人具足。<a id="a-3"></a>瞥然妄念遽尔轮回。<a id="a-4"></a>大哀旷济拔滞溺之沈流。<a id="a-5"></a>方便多门俾修为以复厥性。<a id="a-6"></a>然必志至焉。<a id="a-7"></a>气次焉。<a id="a-8"></a>弗能以志帅气者。<a id="a-9"></a>往往陷于过差之地。<a id="a-A"></a>而不反。<a id="a-B"></a>由是而有具大根器。<a id="a-C"></a>乘本愿轮。<a id="a-D"></a>灭却正法眼藏者。<a id="a-E"></a>出而为恶辣钳锤嗔拳热喝。<a id="a-F"></a>若迅雷疾霆之弗及掩耳。<a id="a-G"></a>以烹炼之以钧陶之。<a id="a-H"></a>以掀翻而扩彻之。<a id="a-I"></a>以至或为法语。<a id="a-J"></a>为小参。<a id="a-K"></a>为示众。<a id="a-L"></a>为警策。<a id="a-M"></a>为训诫。<a id="a-N"></a>为箴铭。<a id="a-O"></a>以激厉之。<a id="a-P"></a>以鞭辟之。<a id="a-Q"></a>以奖拔之。<a id="a-R"></a>以化导而诱引之。<a id="a-S"></a>噫弘法愿重愍物情深。<a id="a-T"></a>缁门警训一书之所以会萃成编者。<a id="a-U"></a>岂徒然哉。<a id="a-V"></a>乃若大明丽天。<a id="a-W"></a>等受厥照。<a id="a-X"></a>膜翳在眼。<a id="a-Y"></a>妄生疑端。<a id="a-Z"></a>则又错综。</p>
  <p id="aa">金轮世主之公论。<a id="a-b"></a>先哲儒宗之偈赞。<a id="a-c"></a>于其中焉。<a id="a-d"></a>或者以为直指单传扫空文字。<a id="a-e"></a>有所立言悖违宗旨。<a id="a-f"></a>必告之曰。<a id="a-g"></a>神机活脱石火电光。<a id="a-h"></a>杀活纵擒不涉功用。<a id="a-i"></a>斯惟直接上根。<a id="a-j"></a>中下之流不堪觑着。<a id="a-k"></a>眷彼杂花四法界内。<a id="a-l"></a>终之以事事无碍。<a id="a-m"></a>明其不舍一法。<a id="a-n"></a>而无适不可者。<a id="a-o"></a>岂殆所谓理悟则一事修无穷。<a id="a-p"></a>而显权宜机应者之准绳也欤。<a id="a-q"></a>嘉禾卺禅人刊行是书。<a id="a-r"></a>将使人人因言以见事。<a id="a-s"></a>因事以见理因理以见心。<a id="a-t"></a>因心以见性。<a id="a-u"></a>而复厥本有自然之天。<a id="a-v"></a>与夫因指以见月。<a id="a-w"></a>因月以忘指。<a id="a-x"></a>因忘以忘月。<a id="a-y"></a>而忘厥所忘之忘者。<a id="a-z"></a>同出而异名。<a id="a-10"></a>此又事理互融。<a id="a-11"></a>空有绝待。<a id="a-12"></a>心佛众生三无差别者之剩语也。<a id="a-13"></a>尚何警训之有哉。<a id="a-14"></a>尚何警训之有哉。</p>
  <p id="a15">成化六年岁次庚寅春三月朔武林清平山空谷沙门景隆序。</p>
 </body>
</html>