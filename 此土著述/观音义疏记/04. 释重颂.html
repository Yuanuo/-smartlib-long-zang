<!doctype html>
<html id="z3IBWWG1LH" data-ver="410">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">释重颂</h1>
  <h2 id="a2">宋天竺寺沙门遵式述</h2>
  <p id="a3">第二重颂。<a id="a-4"></a>是隋炀大业中智者灭后笈多所译。<a id="a-5"></a>方入大部。<a id="a-6"></a>故疏阙释。<a id="a-7"></a>灵感传天人语南山云。<a id="a-8"></a>什师八地菩萨。<a id="a-9"></a>译法华阙观音重颂。<a id="a-A"></a>既涉冥报。<a id="a-B"></a>信有此文。<a id="a-C"></a>今扶上二番问答。<a id="a-D"></a>随文略释固难尽理。<a id="a-E"></a>讲者但令不失上文。<a id="a-F"></a>大途梗概何必骋异。<a id="a-G"></a>此颂二十六行为二。<a id="a-H"></a>初一偈双问二章。<a id="a-I"></a>次二十五偈双答二问。<a id="a-J"></a>初问中一句叹德。<a id="a-K"></a>三句正问。<a id="a-L"></a>一句之内名体合。<a id="a-M"></a>叹世尊名也。<a id="a-N"></a>所以略举尊号。<a id="a-O"></a>则知上九并为三世中尊叹之要也。<a id="a-P"></a>具相质也。<a id="a-Q"></a>相妙而具妙是叹辞。<a id="a-R"></a>具谓三十二满足。<a id="a-S"></a>又可妙即是好。<a id="a-T"></a>以八十种好严其相。<a id="a-U"></a>令妙好也。</p>
  <p id="aV">复次名实俱叹法身。<a id="a-W"></a>名是妙名相为妙相。<a id="a-X"></a>上文云。<a id="a-Y"></a>具相三十二以八十种好用庄严法身。<a id="a-Z"></a>即此意也。<a id="a-a"></a>具此相好者。<a id="a-b"></a>即具二严能答我问。<a id="a-c"></a>故举而叹也。<a id="a-d"></a>正问中初句兼于二问。<a id="a-e"></a>文云重问。<a id="a-f"></a>即重问上二段之事。<a id="a-g"></a>孰谓不然。<a id="a-h"></a>次二句别问观音。<a id="a-i"></a>欲佛先答。<a id="a-j"></a>初章就近更征故也。<a id="a-k"></a>亦可三句并问初章。<a id="a-l"></a>自招后答。<a id="a-m"></a>既有真身冥益。<a id="a-n"></a>岂无应像显赴耶。<a id="a-o"></a>故许说中双许二番。<a id="a-p"></a>谓闻名及见身是也。<a id="a-q"></a>第二答中作三意。<a id="a-r"></a>初二偈总答二章。<a id="a-s"></a>次十九偈别答二章。<a id="a-t"></a>三四偈劝持名供养。<a id="a-u"></a>总答中初一偈正答。<a id="a-v"></a>次一偈依本观慈悲汝听观音行是总答前章。<a id="a-w"></a>观音即境智因缘得名。<a id="a-x"></a>善应诸方所是总答后段普门示现。<a id="a-y"></a>并用上总意消之。<a id="a-z"></a>次一偈却寻本观慈誓。<a id="a-10"></a>显今智断十番利益。<a id="a-11"></a>本依别圆无量无作四谛。<a id="a-12"></a>起于愿行。<a id="a-13"></a>由誓境深广故。<a id="a-14"></a>弘誓如海。<a id="a-15"></a>弘即广也。<a id="a-16"></a>历劫显时。<a id="a-17"></a>久远一一劫中。<a id="a-18"></a>侍多千亿。<a id="a-19"></a>显值复多。<a id="a-1A"></a>一一佛所复发别愿。<a id="a-1B"></a>如四十八等。<a id="a-1C"></a>一一愿含法界故。<a id="a-1D"></a>复云大也。<a id="a-1E"></a>历劫约竖侍多约横。<a id="a-1F"></a>一一竖中有横。<a id="a-1G"></a>一一横中有所历之时。<a id="a-1H"></a>广说云云。<a id="a-1I"></a>将此总中本誓。<a id="a-1J"></a>历下别答一一难及。<a id="a-1K"></a>普门后广作可知。<a id="a-1L"></a>第二别答复二。<a id="a-1M"></a>初一偈是双许说二章。<a id="a-1N"></a>闻名是许前章。<a id="a-1O"></a>见身是许后章。<a id="a-1P"></a>向诫听今许说。<a id="a-1Q"></a>言略说者。<a id="a-1R"></a>即别答也。<a id="a-1S"></a>总答多含。<a id="a-1T"></a>即文略而意广。<a id="a-1U"></a>别答陈列。<a id="a-1V"></a>且约人界果报边。<a id="a-1W"></a>明七难等。<a id="a-1X"></a>普门且约三十三身等。<a id="a-1Y"></a>即文广而意略。<a id="a-1Z"></a>今取意略信是许别答也。<a id="a-1a"></a>闻名闻观世音境智名也。<a id="a-1b"></a>上文约四种闻释成三慧。<a id="a-1c"></a>义观两全可解。<a id="a-1d"></a>见身即普门示现。<a id="a-1e"></a>显应三业也。<a id="a-1f"></a>心念不空者。<a id="a-1g"></a>明二段应益也。<a id="a-1h"></a>心念属意。<a id="a-1i"></a>不云身口者此从冥显二机摄。<a id="a-1j"></a>二章语便。<a id="a-1k"></a>何者。<a id="a-1l"></a>初章显机。<a id="a-1m"></a>若身若口俱须域意故。<a id="a-1n"></a>意能总摄也。<a id="a-1o"></a>故上释持名云。<a id="a-1p"></a>口为诵持心为秉持。<a id="a-1q"></a>为理不失。<a id="a-1r"></a>虽非口持觉观是口行。<a id="a-1s"></a>通属口业机摄。<a id="a-1t"></a>例如小弥陀执持名号一心不乱。<a id="a-1u"></a>亦不妨口机。<a id="a-1v"></a>下文皆云念彼观音力。<a id="a-1w"></a>例同此释。<a id="a-1x"></a>后段冥机约心为便。<a id="a-1y"></a>可解。<a id="a-1z"></a>不空者。<a id="a-20"></a>纵使称名都无显验。<a id="a-21"></a>冥益不虚。<a id="a-22"></a>第二十八偈正答。<a id="a-23"></a>又二。<a id="a-24"></a>初十三偈颂初章。<a id="a-25"></a>次五偈颂后章。<a id="a-26"></a>初又二。<a id="a-27"></a>初十二偈明口业机应。<a id="a-28"></a>次一行略颂身意二种机应。<a id="a-29"></a>上文七难表六大种。<a id="a-2A"></a>而云假令。<a id="a-2B"></a>多举诸难亦是表此。<a id="a-2C"></a>今偈加推堕二山恶兽蛇蝎。<a id="a-2D"></a>此四皆识种摄。<a id="a-2E"></a>毒药从人及虫鬼识种摄。<a id="a-2F"></a>从尘体地种摄。<a id="a-2G"></a>雨雹水种摄。<a id="a-2H"></a>又合罗刹鬼难。<a id="a-2I"></a>加六成十二难。<a id="a-2J"></a>初一偈火难。<a id="a-2K"></a>上文例作三科释。<a id="a-2L"></a>贴文事证观解。<a id="a-2M"></a>于观中初广约十番。<a id="a-2N"></a>遭苦称名成机致感。<a id="a-2O"></a>次约别圆二种本住法门及慈悲誓愿。<a id="a-2P"></a>显前十界圆益。<a id="a-2Q"></a>今但略作贴文一释。<a id="a-2R"></a>余可准上。<a id="a-2S"></a>不复备叙。<a id="a-2T"></a>讲者应具示其意。<a id="a-2U"></a>使义观不壅有益来者。<a id="a-2V"></a>言大火坑者。<a id="a-2W"></a>上直云大火。<a id="a-2X"></a>此加之以坑。<a id="a-2Y"></a>大而更深。<a id="a-2Z"></a>意显圣力火无浅小。<a id="a-2a"></a>皆能成难。<a id="a-2b"></a>况乎大坑。<a id="a-2c"></a>设使劫火从地狱至初禅。<a id="a-2d"></a>如此大坑满中红焰。<a id="a-2e"></a>菩萨亦能或以吹灭。<a id="a-2f"></a>或以口噏。<a id="a-2g"></a>或复手遮令其不烧。<a id="a-2h"></a>或作凉池次一偈水难上得浅处。<a id="a-2i"></a>即能免难。<a id="a-2j"></a>若加龙鬼浅亦可畏故。<a id="a-2k"></a>值死缘多重。<a id="a-2l"></a>于上文弥彰圣应尔。<a id="a-2m"></a>次一偈堕须弥难。<a id="a-2n"></a>如日住空显圣力难思。<a id="a-2o"></a>然但是假设。<a id="a-2p"></a>何人能到复被推等。<a id="a-2q"></a>设有此事圣无不为。<a id="a-2r"></a>顶生人王能上妙高。<a id="a-2s"></a>因贪帝位还降人间。<a id="a-2t"></a>若能称名必有免理。<a id="a-2u"></a>四一偈堕金山难。<a id="a-2v"></a>五一偈怨贼难。<a id="a-2w"></a>六一偈王难。<a id="a-2x"></a>七一偈枷锁难。<a id="a-2y"></a>八一偈毒药难。<a id="a-2z"></a>大慈等爱。<a id="a-30"></a>理合均除。<a id="a-31"></a>而还着本人者。<a id="a-32"></a>被害称名机成须救。<a id="a-33"></a>能害无机恶心自克。<a id="a-34"></a>非圣使然。<a id="a-35"></a>又毒药有鬼。<a id="a-36"></a>须得着人。<a id="a-37"></a>若不杀他必须自害。</p>
  <p id="a38">问。<a id="a-39"></a>若恶心自克怨贼。<a id="a-3A"></a>何故但令起慈。</p>
  <p id="a3B">答。<a id="a-3C"></a>贼害事显。<a id="a-3D"></a>但令起慈即彰圣力。<a id="a-3E"></a>毒药阴谋反害方验。<a id="a-3F"></a>然贼亦有自害。<a id="a-3G"></a>如东林老僧为贼所斩。<a id="a-3H"></a>贼反以剑自刺心入背出。<a id="a-3I"></a>群党奔迸。<a id="a-3J"></a>又毒药未必例皆还着。<a id="a-3K"></a>有作折摄二用释者。<a id="a-3L"></a>若二俱有机则可然。<a id="a-3M"></a>若能害者无冥显二机折亦徒施。<a id="a-3N"></a>九一偈罗刹鬼难。<a id="a-3O"></a>然兼毒龙。<a id="a-3P"></a>前有鱼龙及鬼。<a id="a-3Q"></a>此重言者。<a id="a-3R"></a>龙鬼通水陆。<a id="a-3S"></a>前但在水也。<a id="a-3T"></a>上文四种龙等云云。<a id="a-3U"></a>十一偈恶兽难。<a id="a-3V"></a>十一一偈蛇蝎难。<a id="a-3W"></a>十二一偈雨雹难。<a id="a-3X"></a>欲益观行者。<a id="a-3Y"></a>应巧约恶业烦恼。<a id="a-3Z"></a>作蛇虎等法门释之。<a id="a-3a"></a>使顺道理。<a id="a-3b"></a>若准请观音疏。<a id="a-3c"></a>作三义明消伏力用。<a id="a-3d"></a>谓约事约行约理。<a id="a-3e"></a>对此中果报烦恼及所住法门会之。<a id="a-3f"></a>亦应可解。<a id="a-3g"></a>口业机应竟。<a id="a-3h"></a>第二一偈总颂身意。<a id="a-3i"></a>二种机应。<a id="a-3j"></a>三毒猛盛心不自在。<a id="a-3k"></a>名之困厄。<a id="a-3l"></a>四类同栖各说所苦。<a id="a-3m"></a>鸽说淫为最苦。<a id="a-3n"></a>蛇说嗔为最苦云云。<a id="a-3o"></a>女无子苦如上说。<a id="a-3p"></a>或分二句对意对身。<a id="a-3q"></a>细作可了。<a id="a-3r"></a>若作观解十番为三毒所困。<a id="a-3s"></a>及约界外作顺逆法门应释。<a id="a-3t"></a>应用上文意消三毒义。<a id="a-3u"></a>身业无子无修因男女。<a id="a-3v"></a>乃至无圆顿男女。<a id="a-3w"></a>寻上文消之。<a id="a-3x"></a>若心念身礼二业成机。<a id="a-3y"></a>断除三毒根满足二庄严。<a id="a-3z"></a>永拔十界三土世间之苦。<a id="a-40"></a>故云观音妙智力能救世间苦。<a id="a-41"></a>亦应更明别圆本观慈悲云云。<a id="a-42"></a>第二五偈别答普门示现。<a id="a-43"></a>此中文狭。<a id="a-44"></a>望上别文此仍成总。<a id="a-45"></a>又为三。<a id="a-46"></a>初二偈颂普现次二偈颂本观。<a id="a-47"></a>三一偈结成圣者。<a id="a-48"></a>三业初又二。<a id="a-49"></a>初一偈直颂普现。<a id="a-4A"></a>二一偈别举所化。<a id="a-4B"></a>三种法界。<a id="a-4C"></a>上文列圣身。<a id="a-4D"></a>至金刚神。<a id="a-4E"></a>阙地狱界。<a id="a-4F"></a>此中举劣况胜。<a id="a-4G"></a>成互出耳。<a id="a-4H"></a>一一身说约四句如前。<a id="a-4I"></a>又上文约三土为所应。<a id="a-4J"></a>此十方当约三土释十方云云。<a id="a-4K"></a>次二偈本观。<a id="a-4L"></a>又二。<a id="a-4M"></a>初偈行愿。<a id="a-4N"></a>次偈观成普益。<a id="a-4O"></a>初又三。<a id="a-4P"></a>二句辩观一句慈誓。<a id="a-4Q"></a>一句诫归。<a id="a-4R"></a>向真观了空成一切智。<a id="a-4S"></a>清净观出假处有无染成。<a id="a-4T"></a>道种智广大智慧。<a id="a-4U"></a>即中道观遍于诸法名广。<a id="a-4V"></a>胜出二边名大。<a id="a-4W"></a>中道体即智慧观。<a id="a-4X"></a>此体故名智慧观。</p>
  <p id="a4Y">问。<a id="a-4Z"></a>何以智慧名中体耶。</p>
  <p id="a4a">答。<a id="a-4b"></a>顺此经意。<a id="a-4c"></a>此经以寂照合法身为体。<a id="a-4d"></a>感应为宗。<a id="a-4e"></a>得作此说。<a id="a-4f"></a>三智实在一心中得。<a id="a-4g"></a>不可一异。<a id="a-4h"></a>悲观等者。<a id="a-4i"></a>誓愿通称为观缘谛发故。<a id="a-4j"></a>如止观十法通名为观。<a id="a-4k"></a>次偈辩益。<a id="a-4l"></a>又二。<a id="a-4m"></a>上二句明智光。<a id="a-4n"></a>次二句慈光。<a id="a-4o"></a>破暗照世云云。<a id="a-4p"></a>三一偈结成圣者。<a id="a-4q"></a>三业显应。<a id="a-4r"></a>戒雷对身业。<a id="a-4s"></a>慈云对意业。<a id="a-4t"></a>澍雨对口业。<a id="a-4u"></a>戒检七支身业为便。<a id="a-4v"></a>戒净能拔三恶之苦。<a id="a-4w"></a>故名悲体。<a id="a-4x"></a>身轮现通骇动群情。<a id="a-4y"></a>复如雷震。<a id="a-4z"></a>内心爱念名慈普覆一切如云。<a id="a-50"></a>无谋而应逗会不差。<a id="a-51"></a>复名为妙意业也。<a id="a-52"></a>口轮演实相之法。<a id="a-53"></a>为甘露雨。<a id="a-54"></a>三草二木平等蒙润三惑热恼为之清凉。<a id="a-55"></a>广释三无缘三不护等如上文。<a id="a-56"></a>一一应迹一一说法。<a id="a-57"></a>皆须明别圆菩萨所住法门。<a id="a-58"></a>方有事用。<a id="a-59"></a>释普门一番竟。<a id="a-5A"></a>第三四偈劝持供养。<a id="a-5B"></a>又为二。<a id="a-5C"></a>初二行一句劝持。<a id="a-5D"></a>二一行三句劝供养。<a id="a-5E"></a>初又二。<a id="a-5F"></a>初一行重举前口业机应。<a id="a-5G"></a>以为劝由。<a id="a-5H"></a>由前口业居初。<a id="a-5I"></a>举一摄二。<a id="a-5J"></a>所以特举。<a id="a-5K"></a>官讼军阵者。<a id="a-5L"></a>水火难稀鬼虎事寡运衰。<a id="a-5M"></a>方值诤讼事众世之诤本。<a id="a-5N"></a>财色田宅日用有之。<a id="a-5O"></a>劝持则要也。<a id="a-5P"></a>刀杖幽执有过方遭。<a id="a-5Q"></a>军阵王役事非由己。<a id="a-5R"></a>又捔力相持白刃森目。<a id="a-5S"></a>刀杖案籍赊死之难。<a id="a-5T"></a>贼夺有财非如师旅。<a id="a-5U"></a>斯亦劝之要也。<a id="a-5V"></a>次一行一句正劝。<a id="a-5W"></a>又二。<a id="a-5X"></a>初三句约权实格量。<a id="a-5Y"></a>次二句结劝。<a id="a-5Z"></a>先举菩萨实证实益为格量本。<a id="a-5a"></a>胜彼九界权乘慈智故。<a id="a-5b"></a>云胜世间音。<a id="a-5c"></a>秖音尘一法以实智佛眼观之。<a id="a-5d"></a>即实谛妙音。<a id="a-5e"></a>权智法眼观之。<a id="a-5f"></a>即俗谛世音。<a id="a-5g"></a>此实证也。<a id="a-5h"></a>缘中道修慈名为梵音。<a id="a-5i"></a>此慈能与机会名海潮音。<a id="a-5j"></a>譬不失度此实益也。<a id="a-5k"></a>与夫九界生法二慈作意应物。<a id="a-5l"></a>岂复为类。<a id="a-5m"></a>故云胜彼格量明矣。<a id="a-5n"></a>二句结劝。<a id="a-5o"></a>初劝常念有事理二行云云。<a id="a-5p"></a>若事理行成。<a id="a-5q"></a>自见菩萨色法二身故。<a id="a-5r"></a>一句复止疑劝也。<a id="a-5s"></a>次一行三句劝供养。<a id="a-5t"></a>初一句叹菩萨清净三业。<a id="a-5u"></a>从正命生故云净圣。<a id="a-5v"></a>言共堪受供养也。<a id="a-5w"></a>正命是圣法。<a id="a-5x"></a>人禀此法名人为圣故。<a id="a-5y"></a>云观音净圣。<a id="a-5z"></a>次别举德以为劝由。<a id="a-60"></a>于苦恼下二句颂上施无畏德。<a id="a-61"></a>苦恼死厄怖畏处也。<a id="a-62"></a>作依怙无畏力也。<a id="a-63"></a>如幼子恃怙父母。<a id="a-64"></a>更何所畏即指前现权实身说为父母。<a id="a-65"></a>护三乘子免二死厄。<a id="a-66"></a>具一切下三句举福田劝。<a id="a-67"></a>具一切功德举菩萨报身敬田。<a id="a-68"></a>慈眼视众生举应身恩田。<a id="a-69"></a>福聚海无量总叹二田。<a id="a-6A"></a>高出如山之谓聚。<a id="a-6B"></a>深广无际之谓海。<a id="a-6C"></a>亦是二田所依叹法身也。<a id="a-6D"></a>顶礼正劝以三业供养也。<a id="a-6E"></a>身仪事显故。<a id="a-6F"></a>特举之必具三业。<a id="a-6G"></a>上文脱璎珞。<a id="a-6H"></a>望今乃互举耳。<a id="a-6I"></a>又此劝事普一切。<a id="a-6J"></a>皆得供养。<a id="a-6K"></a>百金之璎孰人可辩。<a id="a-6L"></a>又能严尚贵所严。<a id="a-6M"></a>岂复轻耶。<a id="a-6N"></a>观心者身业勤则增长福德供养。<a id="a-6O"></a>应身口业勤则说般若供养。<a id="a-6P"></a>报身意业勤则会理供养法身云云。<a id="a-6Q"></a>释偈竟。</p>
  <p id="a6R">宋慈云尊者疏别行重颂附大部入藏。<a id="a-6S"></a>而南方教苑不传。<a id="a-6T"></a>几二百年矣。<a id="a-6U"></a>至元甲午。<a id="a-6V"></a>为教门入京。<a id="a-6W"></a>于燕城弘法寺。<a id="a-6X"></a>待之东归。<a id="a-6Y"></a>犹至宝然不敢自秘。<a id="a-6Z"></a>遂锓诸梓以惠来学。<a id="a-6a"></a>大德壬寅夏五。<a id="a-6b"></a>兴元住山苾刍性澄谨题。</p>
 </body>
</html>