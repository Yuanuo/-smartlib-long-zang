<!doctype html>
<html id="z3IBXP81kB" data-ver="111">
 <head>
  <meta charset="utf-8">
  <meta author="祥迈">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">辩伪录序</h1>
  <p id="a2">盖闻五运未形。<a id="a-3"></a>元无人物之号。<a id="a-4"></a>三才既立。<a id="a-5"></a>乃叙尊卑之名。<a id="a-6"></a>肇分六爻。<a id="a-7"></a>始画八卦。<a id="a-8"></a>而有书契。<a id="a-9"></a>定乎训章。<a id="a-A"></a>凤篆龟图金縢玉字。<a id="a-B"></a>百家之异辙。<a id="a-C"></a>万卷之分区。<a id="a-D"></a>虽理究乎精微。<a id="a-E"></a>言殚乎物范。<a id="a-F"></a>纪情括性。<a id="a-G"></a>未出乎域中。<a id="a-H"></a>原始要终。<a id="a-I"></a>讵该于化内。<a id="a-J"></a>况乎法身无相。<a id="a-K"></a>高超于象帝之先。<a id="a-L"></a>真谛绝称。<a id="a-M"></a>迥出乎思议之表。<a id="a-N"></a>英猷茂实。<a id="a-O"></a>代有人焉。<a id="a-P"></a>如意者俗姓乎延氏。<a id="a-Q"></a>太原人也。<a id="a-R"></a>系乎延赞之裔。<a id="a-S"></a>世传缨冕累叶。<a id="a-T"></a>播迁代郡因为家焉。<a id="a-U"></a>九岁落绀随师请业。<a id="a-V"></a>玉离荆岫。<a id="a-W"></a>价重之德弥彰。<a id="a-X"></a>桂去幽岩。<a id="a-Y"></a>馨香之风远递。<a id="a-Z"></a>阿师内穷三藏之奥。<a id="a-a"></a>外核九流之源。<a id="a-b"></a>名冠于中华。<a id="a-c"></a>声闻于朝野。<a id="a-d"></a>运谈天之口。<a id="a-e"></a>施不世之才。<a id="a-f"></a>郁郁间绮锦之文。<a id="a-g"></a>雄雄耸凌云之气。<a id="a-h"></a>班马之珠玉未可同年。<a id="a-i"></a>顾陆之文章。<a id="a-j"></a>宁堪并驾。<a id="a-k"></a>至若庄生墨生之学。<a id="a-l"></a>黄老李老之书。<a id="a-m"></a>三清谤道之文。<a id="a-n"></a>十异九迷之论。<a id="a-o"></a>混元隐月之秘。<a id="a-p"></a>灵宝赤书之仪。<a id="a-q"></a>焕若胸膺。<a id="a-r"></a>明犹指掌。<a id="a-s"></a>加以禅参于五派。<a id="a-t"></a>傍阅于群书。<a id="a-u"></a>既有雄才巨笔。<a id="a-v"></a>特专著述。<a id="a-w"></a>运思之外。<a id="a-x"></a>汲引无穷。<a id="a-y"></a>挫邪。<a id="a-z"></a>则有吼石之功。<a id="a-10"></a>扶正。<a id="a-11"></a>则具鞭尸之德。<a id="a-12"></a>固以才侔安远。<a id="a-13"></a>学迈生融。<a id="a-14"></a>实觉海之龙鳞。<a id="a-15"></a>乃佛门之柱碍。<a id="a-16"></a>切见全真道士者丘处机。<a id="a-17"></a>李志常。<a id="a-18"></a>史志经。<a id="a-19"></a>令狐璋等。<a id="a-1A"></a>学业庸浅。<a id="a-1B"></a>识虑非长。<a id="a-1C"></a>并为鄙辞。<a id="a-1D"></a>排毁正法。<a id="a-1E"></a>击兹布鼓。<a id="a-1F"></a>窃比雷门。<a id="a-1G"></a>使中下之流咸生邪见。<a id="a-1H"></a>钦奉薛禅圣明皇帝发大悲心。<a id="a-1I"></a>愍其盲瞽。<a id="a-1J"></a>恐堕泥犁。<a id="a-1K"></a>敕令制斯论耳。<a id="a-1L"></a>震荡法海摧彼词锋。<a id="a-1M"></a>碧鸡之锐竞驰。<a id="a-1N"></a>黄马之驳争骛。<a id="a-1O"></a>状鸿炉之焚纤翼。<a id="a-1P"></a>犹炎日之炼轻冰。<a id="a-1Q"></a>负胜之俦于斯可见。<a id="a-1R"></a>暂归慈定已破魔军。<a id="a-1S"></a>至元十八年十月二十日。<a id="a-1T"></a>复钦奉先皇帝圣旨。<a id="a-1U"></a>敕令天下伪经一时焚尽。<a id="a-1V"></a>由是佛日重晖于碧汉。<a id="a-1W"></a>法云广布于阎浮。<a id="a-1X"></a>右如意所作。<a id="a-1Y"></a>文赋注解四经序韩文别传性海赋等。<a id="a-1Z"></a>在世已传。<a id="a-1a"></a>然兹论五卷二百余纸。<a id="a-1b"></a>穷释老之渊源。<a id="a-1c"></a>分邪正之优劣。<a id="a-1d"></a>盖唱弥高而和弥寡。<a id="a-1e"></a>深可愧焉。<a id="a-1f"></a>余文惭绮丽学匪通圆。<a id="a-1g"></a>睹斯论之嘉言。<a id="a-1h"></a>钦吾皇之鸿护。<a id="a-1i"></a>不胜手舞。<a id="a-1j"></a>勉为斯引。<a id="a-1k"></a>辄以藤绠联彼圭璋。<a id="a-1l"></a>庶博雅君子详其致云尔。<a id="a-1m"></a>大云峰住持袭祖沙门雪溪野老贵吉祥述。</p>
 </body>
</html>