<!doctype html>
<html id="z3IBXP51kA" data-ver="142">
 <head>
  <meta charset="utf-8">
  <meta author="祥迈">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">辩伪录序</h1>
  <p id="a2">元翰林直学士奉训大夫知制诰同修国史张伯淳撰</p>
  <p id="a3">天无私覆。<a id="a-4"></a>地无私载。<a id="a-5"></a>日月无私照。<a id="a-6"></a>辩伪录之所云。<a id="a-7"></a>良有以也。<a id="a-8"></a>洪惟圣朝。<a id="a-9"></a>继天立极论道经邦。<a id="a-A"></a>以佛心子育万方。<a id="a-B"></a>以正法泽被四海。<a id="a-C"></a>至元辛卯之岁。<a id="a-D"></a>孟春。<a id="a-E"></a>大云峰长老迈吉祥。<a id="a-F"></a>钦奉皇帝明命。<a id="a-G"></a>撰述至元辩伪录。<a id="a-H"></a>奏对天颜。<a id="a-I"></a>睿览颁行入藏流通。<a id="a-J"></a>原其所自。<a id="a-K"></a>乙卯问道士丘处机李志常等。<a id="a-L"></a>毁西京天城夫子庙为文城观。<a id="a-M"></a>毁灭释迦佛像白玉观音舍利宝塔。<a id="a-N"></a>谋占梵刹四百八十二所。<a id="a-O"></a>传袭王浮伪语老子八十一化图。<a id="a-P"></a>惑乱臣佐。<a id="a-Q"></a>时少林裕长老。<a id="a-R"></a>率师德诣阙陈奏。<a id="a-S"></a>先朝蒙哥皇帝玉音宣谕。<a id="a-T"></a>登殿辩对化胡真伪。<a id="a-U"></a>圣躬临朝亲证。<a id="a-V"></a>李志常等义堕词屈。<a id="a-W"></a>奉旨焚伪经。<a id="a-X"></a>罢道为僧者十七人。<a id="a-Y"></a>还佛寺三十七所。<a id="a-Z"></a>党占余寺流弊益甚。<a id="a-a"></a>丁已秋。<a id="a-b"></a>少林复奏。<a id="a-c"></a>续奉纶旨伪经再焚。<a id="a-d"></a>僧复其业者二百三十七所。<a id="a-e"></a>由乙卯而辛酉。<a id="a-f"></a>凡九春。<a id="a-g"></a>而其徒鼠匿未悛邪说。<a id="a-h"></a>谄行屏处犹妄惊渎圣情。<a id="a-i"></a>由是至元十八年冬。<a id="a-j"></a>钦奉玉音颁降天下。<a id="a-k"></a>除道德经外。<a id="a-l"></a>其余说谎经文尽行烧毁。<a id="a-m"></a>道士爱佛经者为僧。<a id="a-n"></a>不为僧道者娶妻为民。<a id="a-o"></a>当是时也。<a id="a-p"></a>江南释教都总统永福杨大师琏真佳大弘圣化。<a id="a-q"></a>自至元二十二春。<a id="a-r"></a>至二十四春凡三载。<a id="a-s"></a>恢复佛寺三十余所。<a id="a-t"></a>如四圣观者昔孤山寺也道士胡提点等舍邪归正罢道为僧者。<a id="a-u"></a>奚啻七八百人。<a id="a-v"></a>挂冠于上永福帝师殿之梁栱间。<a id="a-w"></a>故典如南岳山之券。<a id="a-x"></a>为事伪者戒试。<a id="a-y"></a>尝考之。<a id="a-z"></a>自大教西来。<a id="a-10"></a>汉明帝迎摩腾竺法兰二师于洛阳。<a id="a-11"></a>五岳道士褚善信等上表讥毁佛法。<a id="a-12"></a>当时筑坛以佛道二经焚之。<a id="a-13"></a>道经悉为灰烬。<a id="a-14"></a>佛经放光无损。<a id="a-15"></a>尊者踊身作十八变。<a id="a-16"></a>有狐非狮子类。<a id="a-17"></a>灯非日月明之至言。<a id="a-18"></a>道士为僧者不可胜数。<a id="a-19"></a>如寇谦之矫妄。<a id="a-1A"></a>崔浩惑魏太武。<a id="a-1B"></a>而崔浩卒以族诛。<a id="a-1C"></a>昙谟最之挫屈姜斌。<a id="a-1D"></a>斌流于马邑。<a id="a-1E"></a>齐昙显之愧陆修静。<a id="a-1F"></a>唐总章元年。<a id="a-1G"></a>法明辩化胡之伪。<a id="a-1H"></a>敕搜聚天下化胡经。<a id="a-1I"></a>抑尝火其书矣。<a id="a-1J"></a>由古而今历代帝王之制斯可忽诸。<a id="a-1K"></a>盖世尊等视三界众生。<a id="a-1L"></a>由如一子。<a id="a-1M"></a>弃背大觉。<a id="a-1N"></a>是子背其父也。<a id="a-1O"></a>子背其父是自昧其所天也。<a id="a-1P"></a>且师老子者道德二篇。<a id="a-1Q"></a>以清虚澹泊绝世弃智立其宗。<a id="a-1R"></a>隐居以求其志。<a id="a-1S"></a>翛然无为。<a id="a-1T"></a>尔今盗名之徒。<a id="a-1U"></a>丛啸党援假立冠褐。<a id="a-1V"></a>峻侈宫观苟世利养。<a id="a-1W"></a>岂老氏之用心哉。<a id="a-1X"></a>况老氏谓。<a id="a-1Y"></a>大辩若讷大巧若拙。<a id="a-1Z"></a>辩者不善善者不辩。<a id="a-1a"></a>勿矜勿伐抱一为天下式。<a id="a-1b"></a>而占毁佛寺。<a id="a-1c"></a>窃经扇化胡之伪。<a id="a-1d"></a>是若拙若讷欤。<a id="a-1e"></a>是善者不辩欤。<a id="a-1f"></a>师老子而违其术。<a id="a-1g"></a>亦复违其自宗矣。<a id="a-1h"></a>若嫡师于老子者则弗为也。<a id="a-1i"></a>过归末流尔。<a id="a-1j"></a>虽然。<a id="a-1k"></a>麒麟至于走兽。<a id="a-1l"></a>凤凰至于飞鸟。<a id="a-1m"></a>兰蕙至于薰莸。<a id="a-1n"></a>栴檀至于秽壤。<a id="a-1o"></a>则世未有舍凤凰麒麟之瑞。<a id="a-1p"></a>兰蕙栴檀之馨。<a id="a-1q"></a>而惬走兽飞鸟之常。<a id="a-1r"></a>薰莸秽壤之垢者。<a id="a-1s"></a>人心天理爱恶之所同也。<a id="a-1t"></a>奈何菽麦未析。<a id="a-1u"></a>而甘事于伪妄不实之教。<a id="a-1v"></a>复夸诞其浮辞。<a id="a-1w"></a>侮慢大觉讪毁至圣。<a id="a-1x"></a>而弗惮三涂之沦溺乎。<a id="a-1y"></a>斯辩伪录之正名教。<a id="a-1z"></a>造理渊奥排难精明。<a id="a-20"></a>凛乎抗凌云之劲操。<a id="a-21"></a>坦然履王道之正涂。<a id="a-22"></a>而堤备后世之溺于巨浸者。<a id="a-23"></a>其为言也至矣。<a id="a-24"></a>盖有伪则辩。<a id="a-25"></a>无伪则无辩。<a id="a-26"></a>岂好辩哉。<a id="a-27"></a>弘四无碍之辩者。<a id="a-28"></a>迈公之德欤。<a id="a-29"></a>言之者无罪。<a id="a-2A"></a>闻之者足以戒。<a id="a-2B"></a>故我皇金言喻辞曰。<a id="a-2C"></a>譬如五指皆从掌出。<a id="a-2D"></a>佛门如掌余皆如指。<a id="a-2E"></a>信乎王言如丝其出如纶。<a id="a-2F"></a>明逾日月坚逾金石。<a id="a-2G"></a>为万世之龟鉴。<a id="a-2H"></a>则斯录岂小补哉。</p>
 </body>
</html>