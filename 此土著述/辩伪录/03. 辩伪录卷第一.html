<!doctype html>
<html id="z3IBXP91kC" data-ver="960">
 <head>
  <meta charset="utf-8">
  <meta author="祥迈">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">辩伪录卷第一</h1>
  <p id="a2">盖闻法王御世弘正道以济时。<a id="a-3"></a>明主临轩阐皇极而拯物。<a id="a-4"></a>剪邪扶正崇德辩惑。<a id="a-5"></a>故尧诛四凶而八纮道泰。<a id="a-6"></a>佛降六众而五印归心。<a id="a-7"></a>皆所以。<a id="a-8"></a>整乱救焚启迪耳目。<a id="a-9"></a>夫我佛者功成曩劫。<a id="a-A"></a>为物降灵。<a id="a-B"></a>无生示生。<a id="a-C"></a>利见大千之土。<a id="a-D"></a>绝相现相。<a id="a-E"></a>顿化百亿之方。<a id="a-F"></a>犹皓月之流空千江普应。<a id="a-G"></a>若长风之噫气万籁闻声。<a id="a-H"></a>诱痴子于一极之乘。<a id="a-I"></a>引迷途于八正之路。<a id="a-J"></a>拔五浊之热恼。<a id="a-K"></a>撤四倒之樊笼。<a id="a-L"></a>指衣下之明珠。<a id="a-M"></a>剖尘中之经卷。<a id="a-N"></a>破魔军于道树。<a id="a-O"></a>不下庙堂。<a id="a-P"></a>摧外道于金河。<a id="a-Q"></a>折冲无外。<a id="a-R"></a>恩流万国。<a id="a-S"></a>泽及四生。<a id="a-T"></a>慈云荫有顶之天。<a id="a-U"></a>法雨润无疆之界。<a id="a-V"></a>群生无感大圣归真。<a id="a-W"></a>圣哲继辉维持玄范。<a id="a-X"></a>则有马鸣龙树恢教网于西天。<a id="a-Y"></a>提婆爱贤建法幢于南印。<a id="a-Z"></a>世亲擅鞭尸之德。<a id="a-a"></a>陈那骋吼石之奇。<a id="a-b"></a>挫外道于一时。<a id="a-c"></a>播嘉声于万古。<a id="a-d"></a>洎乎金容东梦玉马西来。<a id="a-e"></a>摩腾显正于洛阳。<a id="a-f"></a>道书咸从火化。<a id="a-g"></a>僧融破邪于关内。<a id="a-h"></a>梵志结舌无言。<a id="a-i"></a>悬佛日于昏衢。<a id="a-j"></a>扇慈风于寰宇。<a id="a-k"></a>英髦接武俊彦联芳。<a id="a-l"></a>故有大统(齐法上法师)多能。<a id="a-m"></a>折姜斌于魏阙。<a id="a-n"></a>法琳博物。<a id="a-o"></a>排傅弈于唐朝。<a id="a-p"></a>腾盛德于当时。<a id="a-q"></a>震佳声于叔世。<a id="a-r"></a>但以去圣逾远魔伪逼真。<a id="a-s"></a>紫实乱朱玟常混玉。<a id="a-t"></a>自非上智畴克考明。<a id="a-u"></a>所以鼠璞滥名。<a id="a-v"></a>周人一其贵贱。<a id="a-w"></a>鸡凤殊状。<a id="a-x"></a>楚俗迷其是非。<a id="a-y"></a>故有守文曲流。<a id="a-z"></a>拒为异端之说。<a id="a-10"></a>巧言邪道。<a id="a-11"></a>引为同己之谈。<a id="a-12"></a>虽至道无损于毫厘。<a id="a-13"></a>而伪说有尘于视听。<a id="a-14"></a>此幽途所以易坠。<a id="a-15"></a>圣门所以难涉者也。<a id="a-16"></a>我元之有天下也。<a id="a-17"></a>庆协金轮祯符玉历。<a id="a-18"></a>掩六合而光宅。<a id="a-19"></a>统万国以提封。<a id="a-1A"></a>东尽蟠桃西穷细柳。<a id="a-1B"></a>南移金鼎北抵玉衡。<a id="a-1C"></a>自尊卢赫胥以来秦汉隋唐之后。<a id="a-1D"></a>未有如今朝之盛者也。<a id="a-1E"></a>太祖太宗颁明诏而匡护。<a id="a-1F"></a>元帝明帝舍金宝而修崇。<a id="a-1G"></a>咸思付嘱之心。<a id="a-1H"></a>共仰慈悲之训。<a id="a-1I"></a>免其赋役展其化风。<a id="a-1J"></a>今上皇帝。<a id="a-1K"></a>深仁睿智体道宽明。<a id="a-1L"></a>荷四圣之雄基。<a id="a-1M"></a>纂百王之洪烈。<a id="a-1N"></a>万机之暇眷顾佛门。<a id="a-1O"></a>讽百千藏之金文。<a id="a-1P"></a>延数万僧之胜会。<a id="a-1Q"></a>植福觉苑修建伽蓝。<a id="a-1R"></a>政尚宽仁泽及黎庶。<a id="a-1S"></a>搜扬仄陋黜陟贤愚。<a id="a-1T"></a>明释道之浅深。<a id="a-1U"></a>达邪正之优劣。<a id="a-1V"></a>道士无识蔑视国家。<a id="a-1W"></a>欺以朔方之居。<a id="a-1X"></a>肆其私臆之辩。<a id="a-1Y"></a>丘处机妄言谄上。<a id="a-1Z"></a>李志常矫饰媚时。<a id="a-1a"></a>萃逋役之罪徒。<a id="a-1b"></a>集排释之伪典。<a id="a-1c"></a>令狐璋首编妄说。<a id="a-1d"></a>史志经又广邪文。<a id="a-1e"></a>效如来八十二龛。<a id="a-1f"></a>集老子八十一化。<a id="a-1g"></a>古今不辩经史匪通。<a id="a-1h"></a>攘窃佛书收为道教。<a id="a-1i"></a>采释瑞而为老瑞。<a id="a-1j"></a>换姓安名改迦祥而作老祥。<a id="a-1k"></a>擅为己德。<a id="a-1l"></a>伪中生伪。<a id="a-1m"></a>虚上架虚。<a id="a-1n"></a>张李聃出于空洞之前。<a id="a-1o"></a>屈迦文降于周庄之代。<a id="a-1p"></a>立传图像行板流通。<a id="a-1q"></a>俾尹喜作佛。<a id="a-1r"></a>尊老聃为释迦之祖。<a id="a-1s"></a>伏牺授训。<a id="a-1t"></a>高伯阳为牺农之师。<a id="a-1u"></a>轩皇问道于广成。<a id="a-1v"></a>认为老子。<a id="a-1w"></a>文王师承于吕望。<a id="a-1x"></a>纽为老君。<a id="a-1y"></a>周公屈膝于床前(老子教以璇玑经)孔子厥角于座下(问礼)灭三教而独显。<a id="a-1z"></a>超千圣以居尊。<a id="a-20"></a>孤高五运之前。<a id="a-21"></a>作师百代之下。<a id="a-22"></a>域中独圣更有谁何。<a id="a-23"></a>巧饰百端了无一实。<a id="a-24"></a>详此图也。<a id="a-25"></a>意欲剪除百氏独擅一宗。<a id="a-26"></a>掩牺轩之圣功。<a id="a-27"></a>灭释孔之洪范。<a id="a-28"></a>元恶大憝世人不知。<a id="a-29"></a>虽有穷之乱夏政。<a id="a-2A"></a>王莽之欺汉庭。<a id="a-2B"></a>未足过也。<a id="a-2C"></a>若非主上明圣朗鉴无惑。<a id="a-2D"></a>孰能察辩真伪目识是非。<a id="a-2E"></a>由是特下明诏拣定虚实。<a id="a-2F"></a>万载凶栽一时而拔。<a id="a-2G"></a>爰有典教宗师少林和尚者。<a id="a-2H"></a>祖庭柱础梵宇栋梁。<a id="a-2I"></a>心质直而无私。<a id="a-2J"></a>性渊澄而深博。<a id="a-2K"></a>愍其愚瞽荡彼迷封。<a id="a-2L"></a>扫妖祲于长空。<a id="a-2M"></a>揭佛日而高朗。<a id="a-2N"></a>祥迈侧闻斯论不可惜言。<a id="a-2O"></a>嘉圣主之神聪。<a id="a-2P"></a>美少林之雅对。<a id="a-2Q"></a>聊凭正典斥破狂谈。<a id="a-2R"></a>塞妄说之根源。<a id="a-2S"></a>倒邪山之林薮。<a id="a-2T"></a>使大罗玉帝魂惊于九天之中。<a id="a-2U"></a>元始天尊胆落于三清之上。<a id="a-2V"></a>万天教主羞赧难伸。<a id="a-2W"></a>九府洞仙惭惶无地。<a id="a-2X"></a>且条数件举一例余。<a id="a-2Y"></a>俾夫金鋀各色泾渭分流。<a id="a-2Z"></a>玉液浇肠。<a id="a-2a"></a>使迷涎而荡散。<a id="a-2b"></a>金[金*畀]刮瞙。<a id="a-2c"></a>令智眼以分明。<a id="a-2d"></a>为暗室之夜光。<a id="a-2e"></a>作幽衢之晓镜。<a id="a-2f"></a>通明达士知此道焉。<a id="a-2g"></a>至元二年岁次旃蒙龙集星纪阳复之月。<a id="a-2h"></a>绝笔于万寿兰若。</p>
  <p data-pb></p>
  <h2 id="a2i">妄立天尊伪第一</h2>
  <p id="a2j">第一化云。<a id="a-2k"></a>道者万化之父母。<a id="a-2l"></a>自然之极尊。<a id="a-2m"></a>于此幽玄微妙之中而生空洞。<a id="a-2n"></a>空洞者真一也。<a id="a-2o"></a>真一之气化生之后。<a id="a-2p"></a>历九十九万亿九十九万岁。<a id="a-2q"></a>乃化生上三气。<a id="a-2r"></a>三气相去九十九万亿九十九万岁。<a id="a-2s"></a>三合成德共生无上。<a id="a-2t"></a>乃虚皇天尊。<a id="a-2u"></a>又历如上岁数。<a id="a-2v"></a>乃生中三气。<a id="a-2w"></a>三合成德乃生玄老。<a id="a-2x"></a>即元始天尊也。<a id="a-2y"></a>又历如上岁数。<a id="a-2z"></a>乃生下三气。<a id="a-30"></a>三合成德共生太上。<a id="a-31"></a>即太上道君也。<a id="a-32"></a>自后又一气复生三气。<a id="a-33"></a>每气相去八十一万亿八十一万岁。<a id="a-34"></a>三合成德共生李老君。<a id="a-35"></a>虽四圣相次各不相因。<a id="a-36"></a>谓之独化。<a id="a-37"></a>老君生后乃生五运。<a id="a-38"></a>谓太易太初太始太素太极。<a id="a-39"></a>第五化云。<a id="a-3A"></a>老君混沌之祖宗。<a id="a-3B"></a>天地之父母。<a id="a-3C"></a>故能分布清浊开辟乾坤。</p>
  <p id="a3D">辩曰。<a id="a-3E"></a>盖闻龙图鸟篆之文。<a id="a-3F"></a>龟书科斗之典。<a id="a-3G"></a>玉版玉谍之记。<a id="a-3H"></a>金縢金匮之书。<a id="a-3I"></a>秦汉魏晋之章。<a id="a-3J"></a>宋齐梁陈之简。<a id="a-3K"></a>记事记史直笔直言。<a id="a-3L"></a>靡睹虚皇之名。<a id="a-3M"></a>不闻元始之号。<a id="a-3N"></a>安有手执玉圭。<a id="a-3O"></a>身挂黄褐。<a id="a-3P"></a>顶垂皓发。<a id="a-3Q"></a>头戴金冠。<a id="a-3R"></a>别号天尊。<a id="a-3S"></a>高拱三清之上。<a id="a-3T"></a>独称教主。<a id="a-3U"></a>统御九华之宫。<a id="a-3V"></a>纵有天尊之名。<a id="a-3W"></a>并是偷窃佛语。<a id="a-3X"></a>古经称佛名为天尊。<a id="a-3Y"></a>不关道君之事。<a id="a-3Z"></a>窃他美称妄自尊严。<a id="a-3a"></a>取信通人斯言谬矣。<a id="a-3b"></a>案列子及易钩命诀皆云。<a id="a-3c"></a>天地未生之前有太易。<a id="a-3d"></a>有太初。<a id="a-3e"></a>有太始。<a id="a-3f"></a>有太素。<a id="a-3g"></a>有太极。<a id="a-3h"></a>说者咸云。<a id="a-3i"></a>太易者未见气也。<a id="a-3j"></a>太初者气之始也。<a id="a-3k"></a>太始者形之始也。<a id="a-3l"></a>太素者质之始也。<a id="a-3m"></a>太极者质形已具混沌未分也。<a id="a-3n"></a>太极之后乃生两仪。<a id="a-3o"></a>谓之天地。<a id="a-3p"></a>夫名从实生。<a id="a-3q"></a>实从名起。<a id="a-3r"></a>名实既着。<a id="a-3s"></a>其道乃行。<a id="a-3t"></a>太易之前杳然空洞。<a id="a-3u"></a>溟溟漠漠本绝音容。<a id="a-3v"></a>何得谩张。<a id="a-3w"></a>九气妄生四人。<a id="a-3x"></a>虚上生虚。<a id="a-3y"></a>似敲空而求响。<a id="a-3z"></a>伪中起伪。<a id="a-40"></a>如趁影之寻踪。<a id="a-41"></a>岂不思。<a id="a-42"></a>既立其名须有其体。<a id="a-43"></a>既立其体须有氏族。<a id="a-44"></a>且道虚皇元始谁人所生。<a id="a-45"></a>氏族何起居在何处。<a id="a-46"></a>若有源系出在何书。<a id="a-47"></a>若无来由即是虚设。<a id="a-48"></a>又空洞之前本无岁数。<a id="a-49"></a>今标岁数愈见虚张。<a id="a-4A"></a>盖数目起于伏牺。<a id="a-4B"></a>甲子唱乎黄帝。<a id="a-4C"></a>将今记古颠倒何多。<a id="a-4D"></a>且上之三尊为有形耶为无形耶。<a id="a-4E"></a>若是有形。<a id="a-4F"></a>不在太易之上。<a id="a-4G"></a>爰从父母而生。<a id="a-4H"></a>须有年代时处姓氏名字。<a id="a-4I"></a>前云三气共德而生。<a id="a-4J"></a>则是以气生气。<a id="a-4K"></a>与气不殊。<a id="a-4L"></a>何有形名。<a id="a-4M"></a>若是无形。<a id="a-4N"></a>本无名位下第七化乃云。<a id="a-4O"></a>老君以上皇元年九月二日出游西河。<a id="a-4P"></a>遇元始天尊乘八景玉舆驾九色玄龙。<a id="a-4Q"></a>群仙导从手把华旛。<a id="a-4R"></a>狮子白鹤啸歌嗈嗈。<a id="a-4S"></a>同会西河之上。<a id="a-4T"></a>授老君洞玄玉符。<a id="a-4U"></a>此是谁耶。<a id="a-4V"></a>进退两求并无准的。<a id="a-4W"></a>则知海枣虚谈有名无实。<a id="a-4X"></a>雕冰镂雪枉废词章。<a id="a-4Y"></a>山海之所不收。<a id="a-4Z"></a>大荒之所不载。<a id="a-4a"></a>庸愚巧饰何足信哉。<a id="a-4b"></a>老君衰周之柱史。<a id="a-4c"></a>诳云混沌之祖宗。<a id="a-4d"></a>避周乱而过函关。<a id="a-4e"></a>妄云天地之父母。<a id="a-4f"></a>既自语之相戾。<a id="a-4g"></a>何函矢之相攻。<a id="a-4h"></a>掩耳偷铃欲隐弥露。<a id="a-4i"></a>道德章云。<a id="a-4j"></a>吾有三宝。<a id="a-4k"></a>宝而持之。<a id="a-4l"></a>一曰慈。<a id="a-4m"></a>二曰俭。<a id="a-4n"></a>三曰不敢为天下先。<a id="a-4o"></a>老君献胡王妻子与胡兵格战。<a id="a-4p"></a>何有慈乎。<a id="a-4q"></a>乘玉衡之舆坐金阙之内。<a id="a-4r"></a>披九色离罗之衣。<a id="a-4s"></a>荫九光偃鹤之盖。<a id="a-4t"></a>何有俭乎。<a id="a-4u"></a>生于无始起于无因。<a id="a-4v"></a>为万道之先。<a id="a-4w"></a>作元气之祖。<a id="a-4x"></a>观混沌之未判视清浊之未分。<a id="a-4y"></a>为帝王之师。<a id="a-4z"></a>作天地之母。<a id="a-50"></a>何有不敢为天下先乎。<a id="a-51"></a>辽阳高宪字仲常。<a id="a-52"></a>游东京白鹤观。<a id="a-53"></a>见三清像。<a id="a-54"></a>指其右曰。<a id="a-55"></a>此何像也。<a id="a-56"></a>观主对曰。<a id="a-57"></a>老君像。<a id="a-58"></a>曰何代人。<a id="a-59"></a>曰周定王时。<a id="a-5A"></a>又指左曰。<a id="a-5B"></a>此何像也。<a id="a-5C"></a>主曰。<a id="a-5D"></a>道君像。<a id="a-5E"></a>曰此何代人。<a id="a-5F"></a>主仓惶未答。<a id="a-5G"></a>宪指中尊曰。<a id="a-5H"></a>且饶这元始天尊。<a id="a-5I"></a>闻者传以为笑。</p>
  <p data-pb></p>
  <h2 id="a5J">创立劫运年号伪第二</h2>
  <p id="a5K">第三化云。<a id="a-5L"></a>始则太虚之气。<a id="a-5M"></a>其气相击往来乱射。<a id="a-5N"></a>经百亿万气之后。<a id="a-5O"></a>其气方慢往来流行。<a id="a-5P"></a>为自然之气(此偷佛书世界初成风轮下旋之事也)又号弥罗万梵之气。<a id="a-5Q"></a>又经九万九千九百九十九亿气之后。<a id="a-5R"></a>结吉祥之气。<a id="a-5S"></a>成一圣人。<a id="a-5T"></a>自号元始天王。<a id="a-5U"></a>同时生五老(五行之主)其劫号延康。<a id="a-5V"></a>年号龙汉。<a id="a-5W"></a>又经如上气数。<a id="a-5X"></a>乃生道君时劫号赤明。<a id="a-5Y"></a>年亦号赤明。<a id="a-5Z"></a>同时生九老。<a id="a-5a"></a>分为九天。<a id="a-5b"></a>又经如上气数。<a id="a-5c"></a>方生老君。<a id="a-5d"></a>劫号清运。<a id="a-5e"></a>年号上皇。<a id="a-5f"></a>时生八公。<a id="a-5g"></a>又立五运太易太初等。<a id="a-5h"></a>老君乃以阴阳二气结为混沌。<a id="a-5i"></a>而分布天地万物始备矣。</p>
  <p id="a5j">辩曰。<a id="a-5k"></a>盖闻班固律历之志。<a id="a-5l"></a>史记天官之书。<a id="a-5m"></a>皇甫谧之帝年。<a id="a-5n"></a>陶隐居之帝纪。<a id="a-5o"></a>未闻五运之前先有年号。<a id="a-5p"></a>三气之内虚立劫名。<a id="a-5q"></a>既清浊之未形。<a id="a-5r"></a>只是洪蒙一气。<a id="a-5s"></a>何有老君元始五老九天。<a id="a-5t"></a>虽窃佛立劫之名。<a id="a-5u"></a>而不晓成坏之数。<a id="a-5v"></a>梵云劫波。<a id="a-5w"></a>此云时分。<a id="a-5x"></a>时虽长短皆立劫名。<a id="a-5y"></a>错谬梵言迷惑体相。<a id="a-5z"></a>释教未来此土。<a id="a-60"></a>但有劫杀劫贼故许慎说文云。<a id="a-61"></a>以兵胁人曰劫。<a id="a-62"></a>又鲁将曹沫劫桓公于坛上求所侵地。<a id="a-63"></a>此则逼夺名劫。<a id="a-64"></a>岂有劫运之言乎。<a id="a-65"></a>今陈此言妄窃见矣。<a id="a-66"></a>夫名位既有年号斯张。<a id="a-67"></a>将以率领万方整齐四海。<a id="a-68"></a>混同九有同一车书。<a id="a-69"></a>天子至尊得建年号。<a id="a-6A"></a>无名位者不敢立焉。<a id="a-6B"></a>孔子虽然删书定礼分辩君臣。<a id="a-6C"></a>以无贵位止号素王。<a id="a-6D"></a>矧乎老聃周之柱史臣子之列。<a id="a-6E"></a>而草窃帝王妄建年号哉。<a id="a-6F"></a>况轩皇之前本无甲子(黄帝臣大桡造甲子)汉武之代始建年号(武帝始立年号)将古标古。<a id="a-6G"></a>亦何伪乎。<a id="a-6H"></a>或曰。<a id="a-6I"></a>老子生于天地之前。<a id="a-6J"></a>别立年号。<a id="a-6K"></a>有何乖违。<a id="a-6L"></a>答曰。<a id="a-6M"></a>既在天地之上。<a id="a-6N"></a>乃是太易之前。<a id="a-6O"></a>世界未形。<a id="a-6P"></a>君臣无迹。<a id="a-6Q"></a>杳然空寂唯一溟蒙。<a id="a-6R"></a>建立年号统领谁人乎。<a id="a-6S"></a>明知偷佛庄严。<a id="a-6T"></a>贤劫星宿之意。<a id="a-6U"></a>而立此延康赤明清运之目。<a id="a-6V"></a>彼明三世。<a id="a-6W"></a>此约一时。<a id="a-6X"></a>正同山羌偷王衣物。<a id="a-6Y"></a>迷惑颠倒上下失次。<a id="a-6Z"></a>尔下云。<a id="a-6a"></a>老子生于天岗李谷字曰光明。<a id="a-6b"></a>则在三皇之后。<a id="a-6c"></a>何得老君以阴阳二气结为混沌而分布天地耶。<a id="a-6d"></a>首尾两端穿凿见矣。</p>
  <p data-pb></p>
  <h2 id="a6e">开分三界伪第三</h2>
  <p id="a6f">第五化云。<a id="a-6g"></a>天地有形之大者。<a id="a-6h"></a>太上老君。<a id="a-6i"></a>乃混沌之祖宗。<a id="a-6j"></a>天地之父母。<a id="a-6k"></a>故能分布清浊开辟天地。<a id="a-6l"></a>运玄元始三气而成。<a id="a-6m"></a>天上为三清三境。<a id="a-6n"></a>即始气为玉清境。<a id="a-6o"></a>元气为上清境。<a id="a-6p"></a>玄气为太清境。<a id="a-6q"></a>又以三清之气各生三气。<a id="a-6r"></a>合成九气而为九天。<a id="a-6s"></a>第一郁单天。<a id="a-6t"></a>第二上禅寿无量寿天。<a id="a-6u"></a>第三梵蓝须延天。<a id="a-6v"></a>第四寂然兜术天。<a id="a-6w"></a>第五波罗尼蜜不骄乐天。<a id="a-6x"></a>第六洞玄化应声天。<a id="a-6y"></a>第七灵化梵辅天。<a id="a-6z"></a>第八高虚清明天。<a id="a-70"></a>第九无想无爱天。<a id="a-71"></a>此之九天各生三气。<a id="a-72"></a>每气为一天。<a id="a-73"></a>合二十七天。<a id="a-74"></a>通此九天为三十六天。<a id="a-75"></a>则三界四民上极三清。<a id="a-76"></a>是其数也。<a id="a-77"></a>初下六天为欲界。<a id="a-78"></a>一太黄天。<a id="a-79"></a>二太明天。<a id="a-7A"></a>三清明天。<a id="a-7B"></a>四玄胎天。<a id="a-7C"></a>五元明天。<a id="a-7D"></a>六七曜天。<a id="a-7E"></a>次一十八天为色界。<a id="a-7F"></a>一虚无天。<a id="a-7G"></a>二太极天。<a id="a-7H"></a>三赤明天。<a id="a-7I"></a>四恭华天。<a id="a-7J"></a>五曜明天。<a id="a-7K"></a>六皇笳天。<a id="a-7L"></a>七灵明天。<a id="a-7M"></a>八端靖天。<a id="a-7N"></a>九元明天。<a id="a-7O"></a>十极瑶天。<a id="a-7P"></a>十一元载天。<a id="a-7Q"></a>十二太安天。<a id="a-7R"></a>十三极风天。<a id="a-7S"></a>十四始皇天。<a id="a-7T"></a>十五太黄天。<a id="a-7U"></a>十六无思天。<a id="a-7V"></a>十七阮乐天。<a id="a-7W"></a>十八昙誓天。<a id="a-7X"></a>次四天为无色界。<a id="a-7Y"></a>一霄庆天。<a id="a-7Z"></a>二元同天。<a id="a-7a"></a>三妙成天。<a id="a-7b"></a>四禁上天。<a id="a-7c"></a>此二十八天名为三界。<a id="a-7d"></a>此上又四天名为种人天。<a id="a-7e"></a>一常融天。<a id="a-7f"></a>二玉隆天。<a id="a-7g"></a>三梵度天。<a id="a-7h"></a>四贾奕天。<a id="a-7i"></a>此四天超出三界。<a id="a-7j"></a>又云。<a id="a-7k"></a>上三天为三清境。<a id="a-7l"></a>一曰太赤天。<a id="a-7m"></a>二曰禹余天。<a id="a-7n"></a>三曰清微天。<a id="a-7o"></a>最上曰大罗天。<a id="a-7p"></a>包罗诸天极高无上。<a id="a-7q"></a>玄都玉京镇于其上。<a id="a-7r"></a>三尊所处焉。<a id="a-7s"></a>又太霄隐书云。<a id="a-7t"></a>大道君治在五十五重无极大罗天中玉京之上。<a id="a-7u"></a>七宝玄台金床王几金童玉女之所侍卫。<a id="a-7v"></a>住居在三十二天三界之外。</p>
  <p id="a7w">辩曰。<a id="a-7x"></a>详夫蛇躯(伏牺)牛首(炎帝)之书。<a id="a-7y"></a>龙师(太皡)凤纪(少皡)之典。<a id="a-7z"></a>谈天(邹衍)论天(黄缭)之诰。<a id="a-80"></a>括地(地志)舆地(地图)之图。<a id="a-81"></a>甘氏星经张衡灵宪。<a id="a-82"></a>不说三清之号。<a id="a-83"></a>匪闻大罗之名。<a id="a-84"></a>并是依傍佛经。<a id="a-85"></a>改头换尾。<a id="a-86"></a>采他名相妆缀己书。<a id="a-87"></a>且道教之宗源起黄帝。<a id="a-88"></a>而老子涓子列子庄周鹖冠尹文。<a id="a-89"></a>派为道教诸子所谈。<a id="a-8A"></a>并无说天之事。<a id="a-8B"></a>唯是张道陵所集灵宝经中。<a id="a-8C"></a>始说三十二天。<a id="a-8D"></a>效佛神咒而作密言。<a id="a-8E"></a>自后道书互相鼓唱。<a id="a-8F"></a>空枝引蔓唯诳下俗。<a id="a-8G"></a>佛教未来云何不说。<a id="a-8H"></a>释经广布始唱斯名。<a id="a-8I"></a>明名。<a id="a-8J"></a>修静增加三张妄阐。<a id="a-8K"></a>狗偷鼠盗何足贵乎。<a id="a-8L"></a>尔雅之立四号。<a id="a-8M"></a>约于四时。<a id="a-8N"></a>太玄之说九天。<a id="a-8O"></a>准于九有。<a id="a-8P"></a>不似道家虚加数目。<a id="a-8Q"></a>天本定体何有少多。<a id="a-8R"></a>今各说不同。<a id="a-8S"></a>显知妄立。<a id="a-8T"></a>案佛经三界三业所感。<a id="a-8U"></a>总二十八。<a id="a-8V"></a>欲界有六。<a id="a-8W"></a>色界十八。<a id="a-8X"></a>无色有四。<a id="a-8Y"></a>具胜妙欲名为欲界。<a id="a-8Z"></a>形色超绝名为色界。<a id="a-8a"></a>根识两忘名无色界。<a id="a-8b"></a>越此而去名出生死。<a id="a-8c"></a>舍分段之后身。<a id="a-8d"></a>绝形名而无寄。<a id="a-8e"></a>安有玄都之境玉京之山金童玉女交杂之事琼舆碧帐之饰。<a id="a-8f"></a>妄窃不真于斯见矣。<a id="a-8g"></a>试问道士。<a id="a-8h"></a>三界从何而来。<a id="a-8i"></a>何功所感。<a id="a-8j"></a>释名辩相全不能知。<a id="a-8k"></a>且道宗极致惟尽升天。<a id="a-8l"></a>灵宝幽微秖贪羽化。<a id="a-8m"></a>难逃四相讵免五衰。<a id="a-8n"></a>泛业浪以漂沈。<a id="a-8o"></a>随生死而轮转。<a id="a-8p"></a>纵茫茫之业识。<a id="a-8q"></a>积浩浩之苦源。<a id="a-8r"></a>长往不归。<a id="a-8s"></a>良可叹息。<a id="a-8t"></a>郁头蓝弗。<a id="a-8u"></a>是其验欤。</p>
  <p data-pb></p>
  <h2 id="a8v">随代为帝王师伪第四</h2>
  <p id="a8w">第十一化云。<a id="a-8x"></a>老君在伏牺时。<a id="a-8y"></a>号郁华子。<a id="a-8z"></a>说元阳经教伏牺。<a id="a-90"></a>叙人伦画八卦。<a id="a-91"></a>在祝融时号广寿子。<a id="a-92"></a>说按摩通精经。<a id="a-93"></a>教以钻木出火。<a id="a-94"></a>陶冶为器。<a id="a-95"></a>在神农时号大成子。<a id="a-96"></a>说太一元精经。<a id="a-97"></a>教以播种五谷采和诸药。<a id="a-98"></a>在黄帝时号广成子。<a id="a-99"></a>教以抱神守静之道。<a id="a-9A"></a>在少昊时号随应子。<a id="a-9B"></a>说庄敬经。<a id="a-9C"></a>教以鸟官为理。<a id="a-9D"></a>分布九鳸以统百司。<a id="a-9E"></a>在颛顼时号赤精子。<a id="a-9F"></a>说微言。<a id="a-9G"></a>帝喾时号录图子。<a id="a-9H"></a>说黄庭经。<a id="a-9I"></a>帝尧时号务成子。<a id="a-9J"></a>说宣化经。<a id="a-9K"></a>帝舜时号尹寿子。<a id="a-9L"></a>说通玄经七十卷。<a id="a-9M"></a>又说道德经一千二百卷。<a id="a-9N"></a>夏禹时号真行子。<a id="a-9O"></a>说元始经六十卷。<a id="a-9P"></a>殷汤时号锡则子。<a id="a-9Q"></a>说长生经二十卷。<a id="a-9R"></a>周文王时号爕邑子。<a id="a-9S"></a>说赤精经。<a id="a-9T"></a>教以仁孝之道。<a id="a-9U"></a>乃至云上古之君皆受教于老子。<a id="a-9V"></a>然后造作群物也。</p>
  <p id="a9W">辩曰。<a id="a-9X"></a>夫贤之与圣名位不同。<a id="a-9Y"></a>古哲今人出处各异。<a id="a-9Z"></a>庄周云。<a id="a-9a"></a>万世之后一遇大圣。<a id="a-9b"></a>犹旦暮过之。<a id="a-9c"></a>此明圣人出世表瑞协祥。<a id="a-9d"></a>应千年之期。<a id="a-9e"></a>膺适时之运。<a id="a-9f"></a>孤标特秀迥出常流。<a id="a-9g"></a>故得帝王师之诸侯礼重。<a id="a-9h"></a>万载一遇尚为旦暮。<a id="a-9i"></a>岂有随代而出现乎。<a id="a-9j"></a>夫李耳者退静之士。<a id="a-9k"></a>史记称为隐君子也。<a id="a-9l"></a>避乱过关葬于槐里。<a id="a-9m"></a>潜身柱下。<a id="a-9n"></a>本是人臣。<a id="a-9o"></a>位不躐于上阶。<a id="a-9p"></a>名未厕于台辅。<a id="a-9q"></a>何乃擢居圣地为帝王师。<a id="a-9r"></a>譣诐不经骇人耳目。<a id="a-9s"></a>培塿要齐于嵩华。<a id="a-9t"></a>孰肯凭焉。<a id="a-9u"></a>潢洿拟广于沧溟。<a id="a-9v"></a>终难信矣。<a id="a-9w"></a>岂有开辟之后万亿余年。<a id="a-9x"></a>中间别无一人拔萃。<a id="a-9y"></a>唯有老子为帝王师乎。<a id="a-9z"></a>三坟五典八索九丘。<a id="a-A0"></a>孔子春秋丘明国语。<a id="a-A1"></a>百家异说九流杂谈。<a id="a-A2"></a>并无老子为师之语。<a id="a-A3"></a>唯是后代无知道士。<a id="a-A4"></a>妄撰斯言。<a id="a-A5"></a>欲使老子独高群圣。<a id="a-A6"></a>美则美矣。<a id="a-A7"></a>伪且伪焉。<a id="a-A8"></a>且伏牺神农皆有圣德。<a id="a-A9"></a>轩皇尧舜并号明君。<a id="a-AA"></a>或幼而能言。<a id="a-AB"></a>或生知妙道。<a id="a-AC"></a>讵假老子教之。<a id="a-AD"></a>然后造作群物乎。<a id="a-AE"></a>况书传所纪古史所明(有古史考并世本并明造物之源)燧人钻火。<a id="a-AF"></a>伏牺画卦。<a id="a-AG"></a>炎帝播耨。<a id="a-AH"></a>女娲造簧。<a id="a-AI"></a>黄帝作宫室轩冕乐有咸池。<a id="a-AJ"></a>颛顼作六英。<a id="a-AK"></a>尧有大章。<a id="a-AL"></a>舜有大韶。<a id="a-AM"></a>及作围棋。<a id="a-AN"></a>禹有大夏。<a id="a-AO"></a>汤有大濩。<a id="a-AP"></a>文王有辟雍。<a id="a-AQ"></a>武王有下武鲧作城郭。<a id="a-AR"></a>出尤作兵器。<a id="a-AS"></a>岐伯造医。<a id="a-AT"></a>俞附脉经。<a id="a-AU"></a>伶伦制律。<a id="a-AV"></a>隶首作算。<a id="a-AW"></a>容成作历。<a id="a-AX"></a>大挠造甲子。<a id="a-AY"></a>奚仲作车。<a id="a-AZ"></a>曹胡作衣。<a id="a-Aa"></a>伯余作裳。<a id="a-Ab"></a>于则作履。<a id="a-Ac"></a>共鼓作舟楫。<a id="a-Ad"></a>巨挥作弓。<a id="a-Ae"></a>夷牢作矢。<a id="a-Af"></a>黄雍父作杵臼。<a id="a-Ag"></a>孟庄子作钜。<a id="a-Ah"></a>赵武灵王作靴。<a id="a-Ai"></a>苏威公作篪。<a id="a-Aj"></a>暴辛作埙。<a id="a-Ak"></a>后稷之孙叔均作犁。<a id="a-Al"></a>蒙恬作笔。<a id="a-Am"></a>蔡伦作纸。<a id="a-An"></a>夏昆吾氏作瓦。<a id="a-Ao"></a>此皆各有其王。<a id="a-Ap"></a>群书所明何得自矜览为我造。<a id="a-Aq"></a>又周易系辞孔子所述。<a id="a-Ar"></a>列明古帝制造之事。<a id="a-As"></a>如云庖牺氏之王天下也。<a id="a-At"></a>观像于天俯察于地。<a id="a-Au"></a>近取诸身远取诸物。<a id="a-Av"></a>始画八卦以通神明之德。<a id="a-Aw"></a>以类万物之情。<a id="a-Ax"></a>作结绳而为网罟。<a id="a-Ay"></a>以佃以渔。<a id="a-Az"></a>盖取诸离。<a id="a-B0"></a>神农氏作为耜为来。<a id="a-B1"></a>以利天下。<a id="a-B2"></a>日中为市交易有无。<a id="a-B3"></a>乃至黄帝尧舜垂衣裳而天下治。<a id="a-B4"></a>盖取诸乾坤。<a id="a-B5"></a>如此历陈法易造物。<a id="a-B6"></a>不言老子所造也。<a id="a-B7"></a>窃他功业标为己能。<a id="a-B8"></a>炫名自高君子不忍。<a id="a-B9"></a>又云。<a id="a-BA"></a>老子在尧时为务成子者。<a id="a-BB"></a>案后汉应邵风俗通云。<a id="a-BC"></a>东方朔是太白星精。<a id="a-BD"></a>黄帝时为风后。<a id="a-BE"></a>尧时为务成子。<a id="a-BF"></a>周时为老聃。<a id="a-BG"></a>在越时为范蠡。<a id="a-BH"></a>在齐为鸱子。<a id="a-BI"></a>此则务成子乃东方朔。<a id="a-BJ"></a>非干老子明矣。<a id="a-BK"></a>何得妄加钩引称老子为人师乎。<a id="a-BL"></a>案鲁哀公问于子夏曰。<a id="a-BM"></a>五帝三皇皆有师乎。<a id="a-BN"></a>子夏曰有。<a id="a-BO"></a>臣闻黄帝学乎太真。<a id="a-BP"></a>颛顼学乎绿图。<a id="a-BQ"></a>帝喾学乎赤松子。<a id="a-BR"></a>尧学乎尹寿。<a id="a-BS"></a>舜学乎务成跗。<a id="a-BT"></a>禹学乎西王国。<a id="a-BU"></a>汤学乎威子伯。<a id="a-BV"></a>文王学乎铰时子斯。<a id="a-BW"></a>武王学乎郭政。<a id="a-BX"></a>周公学乎太公吕望。<a id="a-BY"></a>上之所叙文极分明。<a id="a-BZ"></a>而言老子随代为帝王师。<a id="a-Ba"></a>何出言之狂悖哉。<a id="a-Bb"></a>巧言如篁颜之厚矣。<a id="a-Bc"></a>且老子衰周柱史。<a id="a-Bd"></a>史有明文。<a id="a-Be"></a>本是人臣。<a id="a-Bf"></a>返为上古帝王之师。<a id="a-Bg"></a>履冠戴屦何颠狂之甚乎。<a id="a-Bh"></a>又上文云。<a id="a-Bi"></a>上古之君皆受教于老子。<a id="a-Bj"></a>则桀纣之不仁。<a id="a-Bk"></a>幽厉之无道。<a id="a-Bl"></a>秦皇之凶暴。<a id="a-Bm"></a>王莽之纂逆。<a id="a-Bn"></a>亦老子之所教也。<a id="a-Bo"></a>既然如是则老子为悖逆之魁首。<a id="a-Bp"></a>巨猾之元匠。<a id="a-Bq"></a>不忠不孝。<a id="a-Br"></a>老子之所生。<a id="a-Bs"></a>不义不仁。<a id="a-Bt"></a>老子之所主。<a id="a-Bu"></a>为人师者不亦惭乎。<a id="a-Bv"></a>老君既说随代为师。<a id="a-Bw"></a>而秦汉之下至于今朝。<a id="a-Bx"></a>偏无一现乎。<a id="a-By"></a>今既无矣。<a id="a-Bz"></a>古亦虚焉。<a id="a-C0"></a>且汉文恭俭。<a id="a-C1"></a>孝武英明。<a id="a-C2"></a>孝明达礼乐之情。<a id="a-C3"></a>孝章优儒雅之道。<a id="a-C4"></a>魏文帝风流文藻。<a id="a-C5"></a>晋世祖明达宽仁。<a id="a-C6"></a>宋文帝致治升平。<a id="a-C7"></a>梁武帝文武兼备。<a id="a-C8"></a>隋高祖混同四海。<a id="a-C9"></a>唐太宗混一车书。<a id="a-CA"></a>此时不俟老子之化而皆金声玉振。<a id="a-CB"></a>则知牵合巧会枉废词章。<a id="a-CC"></a>秖可诳于闾阎。<a id="a-CD"></a>难可信于达士。<a id="a-CE"></a>嫫母加粉见者愈嗤。<a id="a-CF"></a>邻女效颦乡人不贵(哀公问子夏文氏春秋亦有见刘向新序吕文不次尔)</p>
  <p data-pb></p>
  <h2 id="aCG">老子出灵宝三洞伪第五</h2>
  <p id="aCH">第九化云。<a id="a-CI"></a>太上老君以中皇元年三月一日。<a id="a-CJ"></a>于玉清天金阙上官。<a id="a-CK"></a>撰集灵篇以为宝经三百卷。<a id="a-CL"></a>符图七千章。<a id="a-CM"></a>玉诀九千篇。<a id="a-CN"></a>老君于上三皇时出。<a id="a-CO"></a>为万天法师。<a id="a-CP"></a>又号玄中法师。<a id="a-CQ"></a>当龙汉元年。<a id="a-CR"></a>授上三皇洞真经一十二部。<a id="a-CS"></a>以无极之道下教人间。<a id="a-CT"></a>其时人寿九万岁。<a id="a-CU"></a>于中三皇时号有古先生当赤明元年。<a id="a-CV"></a>授中三皇洞玄经一十二部。<a id="a-CW"></a>行无上正真之道以化于人。<a id="a-CX"></a>其时人寿六万岁。<a id="a-CY"></a>于下三皇时出为师。<a id="a-CZ"></a>号金阙帝君。<a id="a-Ca"></a>当开皇元年。<a id="a-Cb"></a>授下三皇洞神经一十二部。<a id="a-Cc"></a>以太平之道化人。<a id="a-Cd"></a>其时人寿一万八千岁。<a id="a-Ce"></a>夫洞真洞玄洞神各一十二部。<a id="a-Cf"></a>合为三十六部尊经也。</p>
  <p id="aCg">辩曰。<a id="a-Ch"></a>夫仲尼入梦。<a id="a-Ci"></a>十翼之道始宣。<a id="a-Cj"></a>伯阳过关。<a id="a-Ck"></a>二篇之教方阐。<a id="a-Cl"></a>有名为万物之始。<a id="a-Cm"></a>无名为天地之先。<a id="a-Cn"></a>混徼。<a id="a-Co"></a>妙而同玄。<a id="a-Cp"></a>惊宠辱而一致。<a id="a-Cq"></a>谷神不死久视长生。<a id="a-Cr"></a>挫锐解纷谦卑自牧。<a id="a-Cs"></a>此老氏之旨也。<a id="a-Ct"></a>自余教典皆是伪书。<a id="a-Cu"></a>制杂凡流唯尚夸竞。<a id="a-Cv"></a>采傍佛语换体安名。<a id="a-Cw"></a>拟三界而立三清。<a id="a-Cx"></a>彷三大而立三洞。<a id="a-Cy"></a>虚劳纸墨妄饰词章。<a id="a-Cz"></a>何以知之。<a id="a-D0"></a>汉时张道陵造灵宝经。<a id="a-D1"></a>王褒造洞玄经。<a id="a-D2"></a>吴时葛孝先造上清经。<a id="a-D3"></a>晋时王浮造明威化胡经。<a id="a-D4"></a>鲍静造三皇经。<a id="a-D5"></a>后改为三清经。<a id="a-D6"></a>齐朝陈显明造六十四真步虚经。<a id="a-D7"></a>梁时陶弘景造太清经。<a id="a-D8"></a>隋末辅慧祥改涅槃为长安经。<a id="a-D9"></a>后事发被诛。<a id="a-DA"></a>案甄鸾笑道论云。<a id="a-DB"></a>道家妄注诸子三百五十卷为道经。<a id="a-DC"></a>如此详之。<a id="a-DD"></a>代代穿凿人人妄制。<a id="a-DE"></a>采他佛教标为道书。<a id="a-DF"></a>或言仙洞飞来。<a id="a-DG"></a>或言老子再现。<a id="a-DH"></a>群贤不睹道士独传。<a id="a-DI"></a>欺誷时君不惧朝宪。<a id="a-DJ"></a>故唐琳法师对太宗皇帝云。<a id="a-DK"></a>若据萧温众议。<a id="a-DL"></a>道家止有道德二篇。<a id="a-DM"></a>如依汉明校量便应七百余卷。<a id="a-DN"></a>约葛洪神仙之说。<a id="a-DO"></a>仅有一千。<a id="a-DP"></a>准修静所上目中过前九十。<a id="a-DQ"></a>又检玄都目录转复弥多。<a id="a-DR"></a>既其先后不同。<a id="a-DS"></a>显知后人妄制。<a id="a-DT"></a>增加卷轴添足篇章。<a id="a-DU"></a>依傍佛经改头换尾。<a id="a-DV"></a>或道名山自出。<a id="a-DW"></a>时唱仙洞飞来。<a id="a-DX"></a>何乃黄领独知英贤罕睹。<a id="a-DY"></a>典籍不记书史无闻。<a id="a-DZ"></a>试问当今道士。<a id="a-Da"></a>推勘后出之经。<a id="a-Db"></a>为是老子别陈。<a id="a-Dc"></a>为是天尊更说。<a id="a-Dd"></a>若也更说应有时方师资传授。<a id="a-De"></a>为是何年何月何邦何代。<a id="a-Df"></a>若在天上而说。<a id="a-Dg"></a>何人传来。<a id="a-Dh"></a>若在西域而谈。<a id="a-Di"></a>何人译出。<a id="a-Dj"></a>如其有据容可流行。<a id="a-Dk"></a>若也妄言理须焚剪。<a id="a-Dl"></a>又汉晋之代。<a id="a-Dm"></a>僧号道士。<a id="a-Dn"></a>寇谦得志僭冒其名。<a id="a-Do"></a>今称法师愈为矫饰。<a id="a-Dp"></a>法师之号源出佛经。<a id="a-Dq"></a>万卷百家本无此语。<a id="a-Dr"></a>且为法之师名为法师。<a id="a-Ds"></a>法即是师名为法师。<a id="a-Dt"></a>名义不知妄安己号。<a id="a-Du"></a>按贤劫已来有三佛出。<a id="a-Dv"></a>初佛出时人寿六万岁。<a id="a-Dw"></a>第二佛出时人寿四万。<a id="a-Dx"></a>第三佛出人寿二万。<a id="a-Dy"></a>何乃改彼三皇妄合其数。<a id="a-Dz"></a>又前说云。<a id="a-E0"></a>上三气中而有龙汉赤明之号。<a id="a-E1"></a>是时五运尚无。<a id="a-E2"></a>但唯一气何有三皇之君人寿之数乎。<a id="a-E3"></a>上古纵有五龙四姓九头十纪。<a id="a-E4"></a>亦无三皇建立年号。<a id="a-E5"></a>试问。<a id="a-E6"></a>龙汉赤明上皇开皇。<a id="a-E7"></a>谁君之年乎。<a id="a-E8"></a>若言有说。<a id="a-E9"></a>史无明文。<a id="a-EA"></a>若言无凭。<a id="a-EB"></a>不可妄立。<a id="a-EC"></a>扣其两端竟无一是。<a id="a-ED"></a>又伏牺之前文字未有。<a id="a-EE"></a>何出三洞灵宝之篇乎。<a id="a-EF"></a>又十二部名源出佛经。<a id="a-EG"></a>一代时教类分十二。<a id="a-EH"></a>道家名义不知。<a id="a-EI"></a>何以妄着己典。<a id="a-EJ"></a>如琢美玉拟作甑窐。<a id="a-EK"></a>虽受劬劳智者见诮。</p>
  <p data-pb></p>
  <h2 id="aEL">游化九天伪第六</h2>
  <p id="aEM">第二十六化云。<a id="a-EN"></a>是时老君于青羊大会。<a id="a-EO"></a>引尹喜冉冉升空。<a id="a-EP"></a>初至第一天见波利天帝。<a id="a-EQ"></a>乘九光元灵之舆。<a id="a-ER"></a>荫七元交晨之盖。<a id="a-ES"></a>建五色摄魔之节。<a id="a-ET"></a>金童玉女九万人。<a id="a-EU"></a>迎老君入大有宫。<a id="a-EV"></a>请问自然之道。<a id="a-EW"></a>如是摩夷天梵宝天化应天不憍乐天兜率天须延天禅善天郁单天。<a id="a-EX"></a>随处天帝皆与天童玉女。<a id="a-EY"></a>迎礼老君请问法要。<a id="a-EZ"></a>所到天宫皆设琼浆碧醴丹液流薰兰羞八彻灵芝珍果。</p>
  <p id="aEa">辩曰。<a id="a-Eb"></a>昔我世尊初成正觉。<a id="a-Ec"></a>不离道树而赴诸天。<a id="a-Ed"></a>一身不分而遍一切。<a id="a-Ee"></a>即多而一。<a id="a-Ef"></a>即一而多。<a id="a-Eg"></a>犹如素月流空影分众水。<a id="a-Eh"></a>大块噫气万窍怒号。<a id="a-Ei"></a>大小咸周远近无隔。<a id="a-Ej"></a>无心顿应岂止九天。<a id="a-Ek"></a>伯周之柱史。<a id="a-El"></a>尹喜函谷关吏。<a id="a-Em"></a>身居下位。<a id="a-En"></a>难等圣踪欲为己德。<a id="a-Eo"></a>盖善窃者鬼神不觉。<a id="a-Ep"></a>既为人知非是好手。<a id="a-Eq"></a>离欲而获轻举。<a id="a-Er"></a>禅定而感神通。<a id="a-Es"></a>老子既无此功。<a id="a-Et"></a>何以升于天上。<a id="a-Eu"></a>昔列子居郑。<a id="a-Ev"></a>夫妻相忘。<a id="a-Ew"></a>耳目不分。<a id="a-Ex"></a>翛然绝寄。<a id="a-Ey"></a>心凝形释骨肉都融。<a id="a-Ez"></a>然后身如槁叶随风东西。<a id="a-F0"></a>万里须臾过旬乃返。<a id="a-F1"></a>而庄周讥云。<a id="a-F2"></a>犹有所待。<a id="a-F3"></a>矧乎老耳不绝妻子(老子之子名宗宗之子名注注之子名宫侍魏文[色-巴+(厂@矢)])未逮形亡。<a id="a-F4"></a>过关乘薄軬之车。<a id="a-F5"></a>道经垂有身之患。<a id="a-F6"></a>讵可升天履雾驾鹤乘云。<a id="a-F7"></a>拟效牟尼矜为己胜。<a id="a-F8"></a>且布施而获大福。<a id="a-F9"></a>持戒而感生天。<a id="a-FA"></a>汝尚不达斯由。<a id="a-FB"></a>安能为天说法。<a id="a-FC"></a>欲界本六。<a id="a-FD"></a>妄云九天。<a id="a-FE"></a>初禅纯男。<a id="a-FF"></a>而云玉女。<a id="a-FG"></a>句虚阐伪巧说多端。<a id="a-FH"></a>且初禅。<a id="a-FI"></a>已上禅悦为食。<a id="a-FJ"></a>定生喜乐舍念清净。<a id="a-FK"></a>何用琼浆碧醴兰羞八彻乎。<a id="a-FL"></a>将谓天上同于人间。<a id="a-FM"></a>羡酒肉之荤膻。<a id="a-FN"></a>争鱼臭之秽浊。<a id="a-FO"></a>喻乎鸱耽死鼠便为凤凰同餐。<a id="a-FP"></a>盗听不真。<a id="a-FQ"></a>请杜臆说。<a id="a-FR"></a>穷乡多怪。<a id="a-FS"></a>曲学多辩。<a id="a-FT"></a>斯言信乎。</p>
 </body>
</html>