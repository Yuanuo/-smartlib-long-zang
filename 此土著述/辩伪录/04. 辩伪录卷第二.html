<!doctype html>
<html id="z3IBXPA1kD" data-ver="1529">
 <head>
  <meta charset="utf-8">
  <meta author="祥迈">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">辩伪录卷第二</h1>
  <h2 id="a2">偷佛经教伪第七</h2>
  <p id="a3">第三十化云。<a id="a-4"></a>胡王见太上徒众甚多。<a id="a-5"></a>疑见鬼魅。<a id="a-6"></a>遂积薪焚之。<a id="a-7"></a>火起冲天。<a id="a-8"></a>老君放身光明。<a id="a-9"></a>火中为王说金光明经。<a id="a-A"></a>胡王益怒。<a id="a-B"></a>纳之大镬煮之三日。<a id="a-C"></a>老君镬汤之中莲华涌出。<a id="a-D"></a>坐莲华上说涅槃经。<a id="a-E"></a>又云。<a id="a-F"></a>老君使尹喜为佛。<a id="a-G"></a>与胡王为师忏悔三业六根五逆十恶。<a id="a-H"></a>乃说五戒十善并四十二章经。</p>
  <p id="aI">辩曰。<a id="a-J"></a>夫麒麟斗而日月亏。<a id="a-K"></a>鲸鲵死而彗星现。<a id="a-L"></a>铜山崩而洛钟应。<a id="a-M"></a>葭灰缺而月晕残。<a id="a-N"></a>盖感应之道交。<a id="a-O"></a>故机教之相扣。<a id="a-P"></a>人心渴仰法雨芳菲。<a id="a-Q"></a>沃彼情尘开他蒙昧。<a id="a-R"></a>故孔子曰。<a id="a-S"></a>不愤不启。<a id="a-T"></a>不悱不发。<a id="a-U"></a>此明待问而说也。<a id="a-V"></a>况乎圣人设教权变多方。<a id="a-W"></a>岂使他人起怒自受焚溺。<a id="a-X"></a>全无[怡-台+典][怡-台+墨]强与他言。<a id="a-Y"></a>岂知虚往实归之道哉。<a id="a-Z"></a>剜刻字样巧合经名。<a id="a-a"></a>既坐火焰上说金光明经。<a id="a-b"></a>坐莲华上说莲华经。<a id="a-c"></a>则道德二篇坐于道路而说。<a id="a-d"></a>洞玄三部元在水洞而谈。<a id="a-e"></a>此既不然。<a id="a-f"></a>彼云何尔。<a id="a-g"></a>且金光明性相通显。<a id="a-h"></a>法华经破权归实。<a id="a-i"></a>涅槃经明佛性真常。<a id="a-j"></a>四十二章群经集出。<a id="a-k"></a>不穷根蔕。<a id="a-l"></a>盗听妄谈。<a id="a-m"></a>唯口起羞。<a id="a-n"></a>出何容易。<a id="a-o"></a>难惑上智。<a id="a-p"></a>只诳下愚。<a id="a-q"></a>又上经既是老子所陈。<a id="a-r"></a>道士应宜依而学佛。<a id="a-s"></a>何乃合气为道专。<a id="a-t"></a>讽灵宝。<a id="a-u"></a>试问三经文明何义。<a id="a-v"></a>道藏既不收摄道士又不通明。<a id="a-w"></a>偷大圣之至诠。<a id="a-x"></a>为老君之极唱。<a id="a-y"></a>正符涅槃盗牛之喻。<a id="a-z"></a>又同瞽者误入金穴。<a id="a-10"></a>虽得其宝未知何用。<a id="a-11"></a>又曰。<a id="a-12"></a>忏悔三业至年月斋法。<a id="a-13"></a>若如是者道士应通。<a id="a-14"></a>且问忏悔是何语言。<a id="a-15"></a>今此忏悔为事忏耶为理忏耶。<a id="a-16"></a>约功德门而灭罪耶。<a id="a-17"></a>约逆生死心而灭罪耶。<a id="a-18"></a>能忏之心宜有几种。<a id="a-19"></a>所忏之罪何处安排。<a id="a-1A"></a>忏悔二字由尚罕知。<a id="a-1B"></a>则三业六根五逆十恶戒善之轨年月斋名决不晓达。<a id="a-1C"></a>若是老子所说。<a id="a-1D"></a>道士应合备知。<a id="a-1E"></a>既然一字不通。<a id="a-1F"></a>显知偷佛妄谈。<a id="a-1G"></a>此同窃贼人物被主认着犹不招承更生拒辩。<a id="a-1H"></a>焚经火板方乃惭惶。<a id="a-1I"></a>君子悔前不至如此。</p>
  <p data-pb></p>
  <h2 id="a1J">老君结气成字伪第八</h2>
  <p id="a1K">第八化云。<a id="a-1L"></a>圣纪经云。<a id="a-1M"></a>太上老君昔于龙汉之年。<a id="a-1N"></a>从元始天尊。<a id="a-1O"></a>于中央大福堂国。<a id="a-1P"></a>说灵宝十部妙经。<a id="a-1Q"></a>出法度人。<a id="a-1R"></a>又于东极大浮黎国。<a id="a-1S"></a>出法度人。<a id="a-1T"></a>以紫笔书于空青之林。<a id="a-1U"></a>又于南极禅离界。<a id="a-1V"></a>以火炼真文莹发字形。<a id="a-1W"></a>又于西极卫罗世界。<a id="a-1X"></a>北极郁单国。<a id="a-1Y"></a>皆出法度人。<a id="a-1Z"></a>老君以五方真气之精结成宝字。<a id="a-1a"></a>大方一丈八角。<a id="a-1b"></a>垂芒为云篆之形。<a id="a-1c"></a>飞鸟之状。<a id="a-1d"></a>以立文章。<a id="a-1e"></a>又云。<a id="a-1f"></a>坟典自我而出。<a id="a-1g"></a>经籍自我而生。</p>
  <p id="a1h">辩曰。<a id="a-1i"></a>夫文字之聿兴爰从上古。<a id="a-1j"></a>伏牺氏之王天下也。<a id="a-1k"></a>始画八卦。<a id="a-1l"></a>造书契以代结绳之政。<a id="a-1m"></a>由是籍籍生焉。<a id="a-1n"></a>故有青丘紫府三皇刻石之文。<a id="a-1o"></a>绿检黄绳六甲灵蜚之字。<a id="a-1p"></a>后有苍颉因而增制。<a id="a-1q"></a>大篆起于史籕。<a id="a-1r"></a>小篆兴于李斯。<a id="a-1s"></a>飞白创于蔡邕。<a id="a-1t"></a>隶书变于程邈。<a id="a-1u"></a>秦书八体。<a id="a-1v"></a>汉字六形。<a id="a-1w"></a>瘦金堆金垂云垂露。<a id="a-1x"></a>蔡叶龙爪颜体坡书。<a id="a-1y"></a>皆循古以增成。<a id="a-1z"></a>近代而改制。<a id="a-20"></a>岂假真气而结。<a id="a-21"></a>何关老子传来。<a id="a-22"></a>掩窃他能炫卖己德。<a id="a-23"></a>放舒白眼不耻清流。<a id="a-24"></a>上云。<a id="a-25"></a>龙汉起于初气。<a id="a-26"></a>何有老子而生。<a id="a-27"></a>既言紫笔书林。<a id="a-28"></a>乃在蒙恬之后。<a id="a-29"></a>牵今引古欺我贤人。<a id="a-2A"></a>孔安国云。<a id="a-2B"></a>伏牺神农黄帝之书。<a id="a-2C"></a>谓之三坟。<a id="a-2D"></a>言大道也。<a id="a-2E"></a>少昊颛顼高辛唐虞之书。<a id="a-2F"></a>谓之五典。<a id="a-2G"></a>言常道也。<a id="a-2H"></a>易则三圣方定。<a id="a-2I"></a>诗则群英之言。<a id="a-2J"></a>春秋孔子所修。<a id="a-2K"></a>礼则周公所定。<a id="a-2L"></a>尔雅周公所纂。<a id="a-2M"></a>国语丘明所述。<a id="a-2N"></a>刘熙释名。<a id="a-2O"></a>许慎说文。<a id="a-2P"></a>埤苍广雅。<a id="a-2Q"></a>桂苑珠丛。<a id="a-2R"></a>顾野王之玉篇。<a id="a-2S"></a>陆法言之切韵。<a id="a-2T"></a>各有源系。<a id="a-2U"></a>非干老聃而言。<a id="a-2V"></a>坟典自我而出。<a id="a-2W"></a>经籍自我而生。<a id="a-2X"></a>荒唐谬谈侮弄明哲。<a id="a-2Y"></a>亦由相如上林说卢橘夏熟。<a id="a-2Z"></a>杨雄甘泉赋。<a id="a-2a"></a>玉树冬茜。<a id="a-2b"></a>听其言则洋洋美耳。<a id="a-2c"></a>究其事则杳杳空傅。<a id="a-2d"></a>矧乎国名虚设。<a id="a-2e"></a>妄采他书。<a id="a-2f"></a>大福堂改大堂而取名。<a id="a-2g"></a>东浮黎彷扶桑而立号。<a id="a-2h"></a>南禅黎革重黎而标字。<a id="a-2i"></a>西卫罗窃于迦维罗卫。<a id="a-2j"></a>北方全收郁单越名。<a id="a-2k"></a>十洲所不收。<a id="a-2l"></a>神异所不摄。<a id="a-2m"></a>地理无所纪。<a id="a-2n"></a>括地绝形名。<a id="a-2o"></a>空阐五车了无一实。<a id="a-2p"></a>偷钟掩耳。<a id="a-2q"></a>斯之谓欤。</p>
  <p data-pb></p>
  <h2 id="a2r">周文王时为柱下史伪第九</h2>
  <p id="a2s">第十九化云。<a id="a-2t"></a>周文王时。<a id="a-2u"></a>老君为爕邑子。<a id="a-2v"></a>时帝纣荒虐天下涂炭。<a id="a-2w"></a>乃乘飞飙之轮。<a id="a-2x"></a>风伯前驱彭祖骖乘。<a id="a-2y"></a>降于岐山之阳。<a id="a-2z"></a>西伯闻之拜为守藏吏。<a id="a-30"></a>武王克商迁为柱下史。<a id="a-31"></a>作赤精经。<a id="a-32"></a>教文王以仁义之道。<a id="a-33"></a>作璇玑经。<a id="a-34"></a>以授周公。<a id="a-35"></a>成王康王之代世为柱下史。<a id="a-36"></a>昭王时有黑气之祥(此破佛生夜虹十二道入贯太微之事)老君以八天隐文授昭王。<a id="a-37"></a>王不用之。<a id="a-38"></a>后感胶船之难。</p>
  <p id="a39">辩曰。<a id="a-3A"></a>盖闻九头五龙之纪。<a id="a-3B"></a>重瞳四乳之书。<a id="a-3C"></a>金秦火汉之文。<a id="a-3D"></a>黄魏白晋之典。<a id="a-3E"></a>不闻文王师于老子。<a id="a-3F"></a>璇玑训于周公。<a id="a-3G"></a>但云。<a id="a-3H"></a>文王师于太公。<a id="a-3I"></a>武王师于姬旦。<a id="a-3J"></a>群书具载先儒盛谈。<a id="a-3K"></a>何乃违戾百家别张毛目。<a id="a-3L"></a>蓬心瞽唱睐目生灵。<a id="a-3M"></a>夫欲圣人者宜务其实。<a id="a-3N"></a>无稽之谈自招世诮。<a id="a-3O"></a>案史记别传。<a id="a-3P"></a>老子生于定王之世。<a id="a-3Q"></a>与好子相接。<a id="a-3R"></a>何乃妄为西伯之时乎。<a id="a-3S"></a>既是圣人见纣荒淫。<a id="a-3T"></a>宜尽力规谏匡其不逮。<a id="a-3U"></a>而乃高乘飞轮弃而远遁。<a id="a-3V"></a>为忠臣者固若是乎。<a id="a-3W"></a>昔日过关。<a id="a-3X"></a>雇徐甲而为御。<a id="a-3Y"></a>乘薄軬之车。<a id="a-3Z"></a>今则乘飞颷轮。<a id="a-3a"></a>风伯前驱彭祖骖乘。<a id="a-3b"></a>何自高之不经乎。<a id="a-3c"></a>况彭祖此时已殁。<a id="a-3d"></a>风伯不肯前驱。<a id="a-3e"></a>文王自公刘以来世积仁孝。<a id="a-3f"></a>美化行乎江汉。<a id="a-3g"></a>仁慈及于行苇。<a id="a-3h"></a>何待赤精之教哉。<a id="a-3i"></a>周公制礼作乐代临天下。<a id="a-3j"></a>设金縢而表誓。<a id="a-3k"></a>制周礼而流规。<a id="a-3l"></a>何用璇玑之教乎。<a id="a-3m"></a>昭王。<a id="a-3n"></a>时号明君。<a id="a-3o"></a>史无黑气之变。<a id="a-3p"></a>妄改白虹之兆。<a id="a-3q"></a>而云黑气之言。<a id="a-3r"></a>援以隐文。<a id="a-3s"></a>又成孟浪之说。<a id="a-3t"></a>前云。<a id="a-3u"></a>老君为九天教主金阙帝君。<a id="a-3v"></a>建七曜之冠。<a id="a-3w"></a>披九色之帔。<a id="a-3x"></a>乘八景玉舆。<a id="a-3y"></a>驾五色神龙。<a id="a-3z"></a>金阙之中坐玉帐之内。<a id="a-40"></a>仙童左奉。<a id="a-41"></a>玉女右陪。<a id="a-42"></a>万圣拥随千灵翊从。<a id="a-43"></a>老子既有如此高贵之位而不肯居。<a id="a-44"></a>返就守藏之职屈身为臣。<a id="a-45"></a>侍君之傍立柱之下。<a id="a-46"></a>晨趋暮拜端笏搢绅。<a id="a-47"></a>舍乔木之高迁。<a id="a-48"></a>投幽谷之贱地。<a id="a-49"></a>翻上倒下以何谬哉。<a id="a-4A"></a>爕邑之号。<a id="a-4B"></a>周书之所不载。<a id="a-4C"></a>金阙帝君。<a id="a-4D"></a>爰从道士虚张。<a id="a-4E"></a>有名无实孰肯传信。<a id="a-4F"></a>栽风求影种电寻根。<a id="a-4G"></a>此之谓欤。<a id="a-4H"></a>若以昭王不信故感胶船之难者。<a id="a-4I"></a>秦皇求仙亲临海上。<a id="a-4J"></a>凌波涉险冀遇神仙。<a id="a-4K"></a>虚想安期之名。<a id="a-4L"></a>不睹羡门之面。<a id="a-4M"></a>沙丘道死饱臭熏人。<a id="a-4N"></a>汉武好仙。<a id="a-4O"></a>身着羽人之衣。<a id="a-4P"></a>口饮天表之露。<a id="a-4Q"></a>纵栾大之诡说。<a id="a-4R"></a>信少君之诈术。<a id="a-4S"></a>而身入茂陵竟无一补。<a id="a-4T"></a>魏太武任寇谦之说。<a id="a-4U"></a>建静轮天宫废竭人劳。<a id="a-4V"></a>终感疠疾。<a id="a-4W"></a>周武帝口服丹药身服黄衣。<a id="a-4X"></a>热发晋阳失音而死。<a id="a-4Y"></a>唐武宗师赵归真饵金丹药。<a id="a-4Z"></a>会昌不满早致崩亡。<a id="a-4a"></a>近宋上皇信林灵素游月宫。<a id="a-4b"></a>诵太极之章。<a id="a-4c"></a>佩驱邪之剑。<a id="a-4d"></a>而亡国破家身死东韩。<a id="a-4e"></a>此之数君皆倾城一志望享千年。<a id="a-4f"></a>而遘患弥留竟无一验。<a id="a-4g"></a>讥以胶船之难。<a id="a-4h"></a>不亦妄求人过乎。<a id="a-4i"></a>幸人有灾。<a id="a-4j"></a>君子不为也。</p>
  <p data-pb></p>
  <h2 id="a4k">前后老君降生不同伪第十</h2>
  <p id="a4l">第一化云。<a id="a-4m"></a>老子生在五运之前。<a id="a-4n"></a>第二化云。<a id="a-4o"></a>老子生下三气之中。<a id="a-4p"></a>第六化云。<a id="a-4q"></a>老君姓李讳弘元曜灵字光明。<a id="a-4r"></a>以上和七年岁在庚辰九月三日甲子卯时。<a id="a-4s"></a>始育于北玄玉国天岗灵镜山李谷之间。<a id="a-4t"></a>玄灵圣母既诞之夕。<a id="a-4u"></a>有三日出于东方九龙吐水。<a id="a-4v"></a>月妃散华日童扬彩。<a id="a-4w"></a>年五岁体道凝真。<a id="a-4x"></a>二十而有金姿玉颜。<a id="a-4y"></a>弃家离亲迢迹风尘。<a id="a-4z"></a>后感元始下教。<a id="a-50"></a>授以郁仪太章太洞真经。<a id="a-51"></a>紫微天帝玉清君以琼舆下迎。<a id="a-52"></a>赐丹玺符书。<a id="a-53"></a>为上清金阙。<a id="a-54"></a>后圣帝君掌握十天河海神仙。<a id="a-55"></a>第十一化云。<a id="a-56"></a>老君以清汉元年七月一日。<a id="a-57"></a>托玄神玉精降太元玉女。<a id="a-58"></a>千三百年。<a id="a-59"></a>号无上老子。<a id="a-5A"></a>一号大千法王。<a id="a-5B"></a>第十二化云。<a id="a-5C"></a>老君以清汉元年寄九天飞玄玉女。<a id="a-5D"></a>八十一年。<a id="a-5E"></a>号高上老子。<a id="a-5F"></a>第十三化云。<a id="a-5G"></a>老君以清汉元年甲午九月九日。<a id="a-5H"></a>降元素玉女。<a id="a-5I"></a>七十三年。<a id="a-5J"></a>号九灵老子。<a id="a-5K"></a>第十化云。<a id="a-5L"></a>老子以殷十八王阳甲庚寅岁建午月。<a id="a-5M"></a>入于玄妙玉女口中。<a id="a-5N"></a>八十一年。<a id="a-5O"></a>至武丁九年庚寅岁二月十五日。<a id="a-5P"></a>圣母剖左腋攀李树而生。<a id="a-5Q"></a>生即行九步。<a id="a-5R"></a>步生莲华。<a id="a-5S"></a>九龙吐水。<a id="a-5T"></a>具七十二相八十一好。<a id="a-5U"></a>左手指天右手指地曰。<a id="a-5V"></a>天上天下唯道独尊。<a id="a-5W"></a>我当阐扬无上道法普度一切。<a id="a-5X"></a>又云。<a id="a-5Y"></a>李灵飞得修生之道。<a id="a-5Z"></a>真妻天水尹氏于厉乡昼寝。<a id="a-5a"></a>见太上从天而下化为玄珠。<a id="a-5b"></a>吞而有娠。<a id="a-5c"></a>八十一年生而皓首曰老子。<a id="a-5d"></a>生李树下。<a id="a-5e"></a>指李为姓。</p>
  <p id="a5f">辩曰。<a id="a-5g"></a>夫星流贯昴。<a id="a-5h"></a>实标文命之祥。<a id="a-5i"></a>电绕枢星。<a id="a-5j"></a>是显轩皇之庆。<a id="a-5k"></a>虹流华渚。<a id="a-5l"></a>沙昊于是膺期。<a id="a-5m"></a>星冠月轮。<a id="a-5n"></a>颛顼以之应瑞。<a id="a-5o"></a>赤龙[目*(電-雨+大)]瞹言旌帝尧。<a id="a-5p"></a>云屯郁蒸实征汉祖。<a id="a-5q"></a>此则圣人神异。<a id="a-5r"></a>谱牒具详。<a id="a-5s"></a>未闻老子初生三日共出九步周行月妃散华日童扬彩之事。<a id="a-5t"></a>且星陨如雨。<a id="a-5u"></a>日有蚀之。<a id="a-5v"></a>春秋书之以为异事。<a id="a-5w"></a>李耳若有征瑞。<a id="a-5x"></a>孔子何以不记乎。<a id="a-5y"></a>且鲁阳挥戈而返日。<a id="a-5z"></a>淮南子有景公善言而退荧(刘向新文)贰师拔剑而泉流(前汉书中)耿恭拜井而水出(后汉书中)苟有奇相书为美谈。<a id="a-60"></a>老既无文事必虚唱。<a id="a-61"></a>倚他大圣取为神奇。<a id="a-62"></a>夫圣人现相虽有多途。<a id="a-63"></a>托化诞生事无两体。<a id="a-64"></a>世尊百亿化身。<a id="a-65"></a>大千世界一时顿显。<a id="a-66"></a>化缘事讫便入涅槃。<a id="a-67"></a>老子随代降生。<a id="a-68"></a>以何大谬乎。<a id="a-69"></a>本是李耳。<a id="a-6A"></a>妄改其讳李伯阳而云光明。<a id="a-6B"></a>隐其本名而加美号。<a id="a-6C"></a>史记真文一词不录。<a id="a-6D"></a>道书伪说百种妆填。<a id="a-6E"></a>前之两化。<a id="a-6F"></a>说在太易之前。<a id="a-6G"></a>后之十重。<a id="a-6H"></a>纪在伏牺之后。<a id="a-6I"></a>寻虚摭伪诳惑后人。<a id="a-6J"></a>前说五岁凝真二十入道。<a id="a-6K"></a>后则八十一岁生而皓首。<a id="a-6L"></a>自语矛盾。<a id="a-6M"></a>何待他攻。<a id="a-6N"></a>亳州厉乡实而不认。<a id="a-6O"></a>北玄玉国虚而妄传。<a id="a-6P"></a>聃耳髼头谬说七十二相。<a id="a-6Q"></a>野合怀胎谄云周行九步。<a id="a-6R"></a>采他释瑞而为老奇。<a id="a-6S"></a>将此薰莸乱彼兰芷。<a id="a-6T"></a>北玄玉国山海之所不纪。<a id="a-6U"></a>天岗李谷地里之所匪详。<a id="a-6V"></a>王俭百家(太尉王俭有百家谱)弗闻玉女之名。<a id="a-6W"></a>何姓氏苑罕说玄妙之族。<a id="a-6X"></a>案道士贾善翔高道传序云。<a id="a-6Y"></a>伯阳起迹于姬周。<a id="a-6Z"></a>既云起迹于姬周。<a id="a-6a"></a>则是老子。<a id="a-6b"></a>不在商也。<a id="a-6c"></a>明知阳甲之时本无李耳。<a id="a-6d"></a>衰周之际始见老聃(胡曾云。<a id="a-6e"></a>七雄戈戟乱如麻。<a id="a-6f"></a>四海无人得坐家。<a id="a-6g"></a>老氏却思天竺去。<a id="a-6h"></a>便将徐甲过流沙。<a id="a-6i"></a>斯则周末时人明矣)避乱入秦死葬槐里。<a id="a-6j"></a>秦佚吊之三号而出。<a id="a-6k"></a>斯良证也。<a id="a-6l"></a>何更疑哉。<a id="a-6m"></a>史记本传莫知所终。<a id="a-6n"></a>化胡浪语云过流沙。<a id="a-6o"></a>将如来降诞之祯。<a id="a-6p"></a>合老于过关之气。<a id="a-6q"></a>汝虽巧会伪说孰凭。<a id="a-6r"></a>案炖煌实录云。<a id="a-6s"></a>周桓王三十九年幸闲豫庭。<a id="a-6t"></a>与群臣对论古今。<a id="a-6u"></a>王曰。<a id="a-6v"></a>老聃父何如人也。<a id="a-6w"></a>天水太守索绥对曰。<a id="a-6x"></a>老聃父姓韩名干字元卑。<a id="a-6y"></a>癃跛下贱胎则无耳。<a id="a-6z"></a>一目不明孤单乞贷。<a id="a-70"></a>年六十二无妻。<a id="a-71"></a>与邻人益寿氏宅上牧猪老婢子曰精敷。<a id="a-72"></a>野合怀胎。<a id="a-73"></a>八十一年而生。<a id="a-74"></a>老子生而皓首。<a id="a-75"></a>故号老君。<a id="a-76"></a>此本实迹蔽而不传。<a id="a-77"></a>偷窃他能欲张老圣。<a id="a-78"></a>家有弊帚享之千金。<a id="a-79"></a>斯言信欤。</p>
  <p data-pb></p>
  <h2 id="a7A">三番作佛伪第十一</h2>
  <p id="a7B">第三十四化云。<a id="a-7C"></a>老君告胡王曰。<a id="a-7D"></a>使我弟子为佛。<a id="a-7E"></a>汝当师之。<a id="a-7F"></a>即使尹喜变身为佛。<a id="a-7G"></a>与胡人为师。<a id="a-7H"></a>令作桑门授以浮图之法。<a id="a-7I"></a>说四十二章经。<a id="a-7J"></a>又云。<a id="a-7K"></a>老君至舍卫国。<a id="a-7L"></a>自化作佛坐七宝座。<a id="a-7M"></a>身长百千万丈遍满虚空。<a id="a-7N"></a>又云。<a id="a-7O"></a>老君将欲再整释教。<a id="a-7P"></a>以周庄王九年。<a id="a-7Q"></a>乃于梵天命烦陀王(老君弟子)乘月精。<a id="a-7R"></a>托阴天竺摩耶夫人胎。<a id="a-7S"></a>至十年四月八日右胁诞生。<a id="a-7T"></a>后入雪山修行六年。<a id="a-7U"></a>道成类佛陀。<a id="a-7V"></a>众号末牟尼。<a id="a-7W"></a>至匡王四年。<a id="a-7X"></a>解化太上命升贾弈天。<a id="a-7Y"></a>为善惠仙人。</p>
  <p id="a7Z">辩曰。<a id="a-7a"></a>夫根深果茂源远流长。<a id="a-7b"></a>虎啸风生龙吟雾起。<a id="a-7c"></a>圣人利见皆有深源。<a id="a-7d"></a>昔植善因今感妙果。<a id="a-7e"></a>我佛世尊三无数劫积行累功。<a id="a-7f"></a>六度无舍而求菩提。<a id="a-7g"></a>弃身命如恒河沙。<a id="a-7h"></a>捐国城如微尘数。<a id="a-7i"></a>庄严世界诱掖群生。<a id="a-7j"></a>然后应然灯记补迦葉位。<a id="a-7k"></a>下生中印托化王宫。<a id="a-7l"></a>七步周行指天地而独贵。<a id="a-7m"></a>三十二相映日月而争辉。<a id="a-7n"></a>四王捧足出尘寰。<a id="a-7o"></a>六年行满而成道。<a id="a-7p"></a>现身百亿国土。<a id="a-7q"></a>说法四十九年。<a id="a-7r"></a>播声教于人天。<a id="a-7s"></a>摧外道于双树。<a id="a-7t"></a>化缘事毕却返无为。<a id="a-7u"></a>应物适时如是示现。<a id="a-7v"></a>何待老子始化尹喜变身。<a id="a-7w"></a>掩他神功衿为己胜。<a id="a-7x"></a>佛生周昭之代。<a id="a-7y"></a>老降定王之朝。<a id="a-7z"></a>世隔一十七帝年经三百余祀。<a id="a-80"></a>化已满于天下。<a id="a-81"></a>教已满于龙宫。<a id="a-82"></a>家仰仁慈之风。<a id="a-83"></a>国遵释氏之范。<a id="a-84"></a>岂假李耳重整烦陀再现。<a id="a-85"></a>援前着后谄诳庸愚。<a id="a-86"></a>昔日过关。<a id="a-87"></a>雇徐甲而为从。<a id="a-88"></a>奚有天人侍卫乎。<a id="a-89"></a>乘鹿柴车。<a id="a-8A"></a>何有七宝之座乎。<a id="a-8B"></a>广颡聃耳。<a id="a-8C"></a>焉有万丈之身乎。<a id="a-8D"></a>狡佞不经欺贤誷圣。<a id="a-8E"></a>鲲化为鹏盖缘自变。<a id="a-8F"></a>蛇蜕为雉非假他功。<a id="a-8G"></a>此皆物理自然。<a id="a-8H"></a>阴阳感召待时而发。<a id="a-8I"></a>非他使然。<a id="a-8J"></a>老子自是凡人。<a id="a-8K"></a>身为臣子何能别生神圣。<a id="a-8L"></a>更使尹喜作佛。<a id="a-8M"></a>昧自心灵瞎他眼目。<a id="a-8N"></a>悖礼慢圣殃报拔舌。<a id="a-8O"></a>善惠仙人将登八地。<a id="a-8P"></a>遇燃灯佛受无生记。<a id="a-8Q"></a>此乃世尊往生之号。<a id="a-8R"></a>既然成佛功成果满。<a id="a-8S"></a>化缘事毕入于涅槃。<a id="a-8T"></a>迁神常乐之乡。<a id="a-8U"></a>永入无为之境。<a id="a-8V"></a>岂可作佛事毕更作善惠仙人。<a id="a-8W"></a>将后着前一何错乱。<a id="a-8X"></a>妄窃不真坏人视听。<a id="a-8Y"></a>夫人天虽乐终是轮回。<a id="a-8Z"></a>不免三灾之殃。<a id="a-8a"></a>难逃五衰之苦。<a id="a-8b"></a>圣人超出生死苦乐两忘。<a id="a-8c"></a>高超三界之津。<a id="a-8d"></a>独步六尘之表。<a id="a-8e"></a>何返归天上却入嚣尘。<a id="a-8f"></a>杂污我圣人欺慢我大觉。<a id="a-8g"></a>此同弃天子之尊严。<a id="a-8h"></a>慕厮养之贱役。<a id="a-8i"></a>舍华堂之广厦。<a id="a-8j"></a>悦蔀屋之茅檐。<a id="a-8k"></a>汝欣贾奕之荣。<a id="a-8l"></a>我耻粪土之辱。<a id="a-8m"></a>隋大臣楚国公杨素行经楼观。<a id="a-8n"></a>见壁间画像问道士曰。<a id="a-8o"></a>此何图也。<a id="a-8p"></a>道士对曰。<a id="a-8q"></a>老子化胡成佛图。<a id="a-8r"></a>素曰。<a id="a-8s"></a>承闻老子化胡。<a id="a-8t"></a>胡人不受。<a id="a-8u"></a>老子变身作佛。<a id="a-8v"></a>胡人方受。<a id="a-8w"></a>是则佛能化胡。<a id="a-8x"></a>道不能化。<a id="a-8y"></a>何言老子化胡也。<a id="a-8z"></a>道士不能加答。<a id="a-90"></a>善哉杨素之言。<a id="a-91"></a>此通人之论也。<a id="a-92"></a>若胡人不先知有佛。<a id="a-93"></a>讵肯受佛之化乎。<a id="a-94"></a>以此考之则印度先有佛矣。<a id="a-95"></a>而言尹喜作佛老子始变。<a id="a-96"></a>何欺吾门之深乎(楼观尹喜故宅。<a id="a-97"></a>在关之南今道士居之仍在)</p>
  <p data-pb></p>
  <h2 id="a98">冒名僭圣伪第十二</h2>
  <p id="a99">第四十八化云。<a id="a-9A"></a>商太宰问夫子曰。<a id="a-9B"></a>夫子圣人欤。<a id="a-9C"></a>孔子对曰。<a id="a-9D"></a>圣则丘何敢焉。<a id="a-9E"></a>然则丘博学多识者也。<a id="a-9F"></a>太宰曰。<a id="a-9G"></a>三王圣者欤。<a id="a-9H"></a>孔子曰。<a id="a-9I"></a>三王善任智勇者。<a id="a-9J"></a>圣则丘弗知。<a id="a-9K"></a>太宰曰。<a id="a-9L"></a>五帝圣者欤。<a id="a-9M"></a>孔子曰。<a id="a-9N"></a>五帝善任仁义者。<a id="a-9O"></a>圣则丘弗知。<a id="a-9P"></a>太宰曰。<a id="a-9Q"></a>三皇圣者欤。<a id="a-9R"></a>孔子曰。<a id="a-9S"></a>三皇善任因时者。<a id="a-9T"></a>圣则丘弗知。<a id="a-9U"></a>太宰大骇曰。<a id="a-9V"></a>然则孰者为圣。<a id="a-9W"></a>孔子动容有间曰。<a id="a-9X"></a>丘闻西方之人有圣者焉。<a id="a-9Y"></a>不治而不乱。<a id="a-9Z"></a>不言而自信。<a id="a-9a"></a>不化而自行。<a id="a-9b"></a>荡荡乎民无能名焉。<a id="a-9c"></a>丘疑其为圣人也。<a id="a-9d"></a>史志经云。<a id="a-9e"></a>孔子在鲁。<a id="a-9f"></a>老子在周。<a id="a-9g"></a>以鲁望周之洛阳。<a id="a-9h"></a>故在西方。<a id="a-9i"></a>盖指子为西方圣人也。<a id="a-9j"></a>孔子问礼之时。<a id="a-9k"></a>先有犹龙之叹故此指老子也。</p>
  <p id="a9l">辩曰。<a id="a-9m"></a>夫自炫自媒妇女之丑行。<a id="a-9n"></a>不矜不伐圣人之深能。<a id="a-9o"></a>是以舜美禹功嘉有勋而弗竞。<a id="a-9p"></a>孔称孟反(孟之反)犹退厚而居薄。<a id="a-9q"></a>由是美誉播于千秋。<a id="a-9r"></a>谦光辉于四海。<a id="a-9s"></a>上之所引具见列子仲尼篇中。<a id="a-9t"></a>古今通论。<a id="a-9u"></a>以谓此夫子推佛为西方大圣人之语也(唐琳法师对太宗之表。<a id="a-9v"></a>张丞相作护法论皆引此文佛西方圣人也)未闻老子在周孔子在鲁故指老子为西方圣人。<a id="a-9w"></a>窃名冒圣欺我何多僭圣人者不仁言乖理者非智。<a id="a-9x"></a>且道源之祖肇起黄帝。<a id="a-9y"></a>非干老子。<a id="a-9z"></a>老子师容成子演五千文。<a id="a-A0"></a>纵然说圣不能起于轩辕。<a id="a-A1"></a>既三皇五帝。<a id="a-A2"></a>孔子不推为圣。<a id="a-A3"></a>返指老子而为圣人。<a id="a-A4"></a>不亦过乎。<a id="a-A5"></a>盖我世尊功圆万行果证十身。<a id="a-A6"></a>流光遍于刹尘。<a id="a-A7"></a>分身应于沙界。<a id="a-A8"></a>不可以人事测。<a id="a-A9"></a>不可以处所求。<a id="a-AA"></a>实三界之大师。<a id="a-AB"></a>是四生之慈父。<a id="a-AC"></a>寰中独步。<a id="a-AD"></a>为王中之法王。<a id="a-AE"></a>出世独尊。<a id="a-AF"></a>为圣中之大圣。<a id="a-AG"></a>故能高拱觉场威行万国。<a id="a-AH"></a>纵使周公之制礼作乐。<a id="a-AI"></a>孔子之述易删诗。<a id="a-AJ"></a>卜修之文章。<a id="a-AK"></a>端木之言语。<a id="a-AL"></a>马迁之辩博。<a id="a-AM"></a>葛洪之该通。<a id="a-AN"></a>辅嗣之玄谈。<a id="a-AO"></a>左慈之神化。<a id="a-AP"></a>并驱驰于域内。<a id="a-AQ"></a>言未涉于大方。<a id="a-AR"></a>可为善世之高流。<a id="a-AS"></a>难作出尘之圣者。<a id="a-AT"></a>案天竺圣方群贤所聚。<a id="a-AU"></a>过去诸佛共生于彼。<a id="a-AV"></a>范晔汉书云(后汉西域传史论文)其土则殷乎中土。<a id="a-AW"></a>玉烛和畅。<a id="a-AX"></a>灵圣之所降集。<a id="a-AY"></a>贤懿之所挺生。<a id="a-AZ"></a>故古昔贤能时有往者。<a id="a-Aa"></a>老子西升经云。<a id="a-Ab"></a>闻道竺干(令改为开道竺干)有古皇先生。<a id="a-Ac"></a>善入无为。<a id="a-Ad"></a>不始不终永存绵绵。<a id="a-Ae"></a>是以西行。<a id="a-Af"></a>又古本化胡经云。<a id="a-Ag"></a>我生何以晚。<a id="a-Ah"></a>泥洹一何早。<a id="a-Ai"></a>不见释迦文。<a id="a-Aj"></a>心中空懊恼。<a id="a-Ak"></a>此则老子自指于佛为西方圣人也。<a id="a-Al"></a>又黄帝梦游华胥之国。<a id="a-Am"></a>其国在弇州之西。<a id="a-An"></a>王邵注云。<a id="a-Ao"></a>此指西方天竺也。<a id="a-Ap"></a>又周穆王时。<a id="a-Aq"></a>闻西方有大圣人出世。<a id="a-Ar"></a>心甚惧之。<a id="a-As"></a>乃使造父乘骅骝八骏。<a id="a-At"></a>西上昆仑观日所没。<a id="a-Au"></a>以厌其气。<a id="a-Av"></a>又西极有化人来。<a id="a-Aw"></a>能返天易地圣力无方。<a id="a-Ax"></a>千变万化不可穷极。<a id="a-Ay"></a>穆王敬之若神。<a id="a-Az"></a>筑中天台以居之。<a id="a-B0"></a>化人引穆王神游。<a id="a-B1"></a>斯须之间已如数载。<a id="a-B2"></a>又穆王五十二年如来云灭。<a id="a-B3"></a>西方有白虹十二道。<a id="a-B4"></a>南北通贯连夜不灭。<a id="a-B5"></a>王问太史扈多。<a id="a-B6"></a>是何祥也。<a id="a-B7"></a>扈多对曰。<a id="a-B8"></a>西方有大圣人。<a id="a-B9"></a>衰相现尔。<a id="a-BA"></a>穆王喜曰。<a id="a-BB"></a>朕常惧于彼。<a id="a-BC"></a>今无忧矣。<a id="a-BD"></a>此则竺干胜方圣人居彼故得贤王西求化人东来也。<a id="a-BE"></a>又张骞奉使西穷河源。<a id="a-BF"></a>至于大夏。<a id="a-BG"></a>闻雪山南有申毒国。<a id="a-BH"></a>其人奉浮图不杀罚。<a id="a-BI"></a>乘象而战。<a id="a-BJ"></a>申毒即今印度也。<a id="a-BK"></a>此则仁慈之风。<a id="a-BL"></a>详于汉史明也。<a id="a-BM"></a>上之所引。<a id="a-BN"></a>咸指印度以为西方。<a id="a-BO"></a>佛生于彼。<a id="a-BP"></a>故指佛为西方圣人。<a id="a-BQ"></a>岂说洛阳以为西方。<a id="a-BR"></a>老子为圣人哉。<a id="a-BS"></a>又云。<a id="a-BT"></a>孔子先有犹龙之叹。<a id="a-BU"></a>故此圣德指老子者。<a id="a-BV"></a>意欲将孔子一期问礼之事。<a id="a-BW"></a>便为老子弟子。<a id="a-BX"></a>孔子曰。<a id="a-BY"></a>吾无常师。<a id="a-BZ"></a>主善为师。<a id="a-Ba"></a>三人行必有我师焉。<a id="a-Bb"></a>故学琴于师襄。<a id="a-Bc"></a>问乐于苌弘。<a id="a-Bd"></a>问官于郯子。<a id="a-Be"></a>入太廊每事问。<a id="a-Bf"></a>有问稼。<a id="a-Bg"></a>曰。<a id="a-Bh"></a>吾不如老农。<a id="a-Bi"></a>有问圃。<a id="a-Bj"></a>曰。<a id="a-Bk"></a>吾不如老圃。<a id="a-Bl"></a>此明孔子虚怀纳善汲汲于道尔。<a id="a-Bm"></a>岂有一事便为师哉。<a id="a-Bn"></a>盖当时老子为守藏吏。<a id="a-Bo"></a>掌周公之礼典。<a id="a-Bp"></a>故孔子问之。<a id="a-Bq"></a>若以问礼便为孔子之师。<a id="a-Br"></a>则老农老圃亦孔子之师哉。<a id="a-Bs"></a>必不然矣。<a id="a-Bt"></a>沽名炫世求为人师。<a id="a-Bu"></a>君子不为也。</p>
  <p data-pb></p>
  <h2 id="aBv">合气为道伪第十三</h2>
  <p id="aBw">第二十三化云。<a id="a-Bx"></a>老子以周昭王二十三年七月十二日至函关。<a id="a-By"></a>尹喜既见邀归本第。<a id="a-Bz"></a>说道德经二篇五千余言。<a id="a-C0"></a>尹喜扣头曰。<a id="a-C1"></a>愿授其要。<a id="a-C2"></a>老君曰。<a id="a-C3"></a>善乃为解道德之要曰。<a id="a-C4"></a>道者为泥丸。<a id="a-C5"></a>泥丸者天德也。<a id="a-C6"></a>理在人头中。<a id="a-C7"></a>紫气下降。<a id="a-C8"></a>下至丹田。<a id="a-C9"></a>名堵谓脾也。<a id="a-CA"></a>脾者中黄太一也。<a id="a-CB"></a>黄气徘徊理中宫。<a id="a-CC"></a>万物之母者。<a id="a-CD"></a>谓丹田也。<a id="a-CE"></a>丹田玄牝也。<a id="a-CF"></a>居下元中。<a id="a-CG"></a>半夜之时一气下降。<a id="a-CH"></a>周旋三宫。<a id="a-CI"></a>同出而异名者谓精也。<a id="a-CJ"></a>一曰精。<a id="a-CK"></a>二曰汗。<a id="a-CL"></a>三曰血。<a id="a-CM"></a>四曰液。<a id="a-CN"></a>故曰异名。<a id="a-CO"></a>玄之又玄者。<a id="a-CP"></a>谓左右肾也。<a id="a-CQ"></a>众妙之门道可道者谓朝食美也。<a id="a-CR"></a>非常道者谓暮为屎(此依张道陵解道陵如此说也)有无相生。<a id="a-CS"></a>谓口与腹也。<a id="a-CT"></a>难易相成。<a id="a-CU"></a>谓精与气也。<a id="a-CV"></a>此老子授尹喜节要也。<a id="a-CW"></a>又授尹喜神丹经金液经。<a id="a-CX"></a>及八炼九还丹伏火之诀。<a id="a-CY"></a>其方云。<a id="a-CZ"></a>金液还丹仙华流高飞云翔登天丘赤黄之气成。<a id="a-Ca"></a>须臾当得雌雄分乱。<a id="a-Cb"></a>珠可以腾变。<a id="a-Cc"></a>致行厨灵童玉女。<a id="a-Cd"></a>我为夫出入无间。<a id="a-Ce"></a>天同符真精凝霜善沉浮。<a id="a-Cf"></a>汝其珍敬必来游。<a id="a-Cg"></a>又授九丹之名及歌曰。</p>
  <p id="aCh">圆三五　　寸一分　　口四八　　两寸唇</p>
  <p id="aCi">长二尺　　厚薄均　　腹三齐　　坐垂温</p>
  <p id="aCj">阴在上　　阳下奔　　首尾武　　中间文</p>
  <p id="aCk">始七十　　终三旬　　内二百　　善调匀</p>
  <p id="aCl">阴火白　　黄芽铅　　两凑聚　　辅翼人</p>
  <p id="aCm">子处宫　　得安存　　去来游　　不出门</p>
  <p id="aCn">辩曰。<a id="a-Co"></a>夫道贵清净德尚无为。<a id="a-Cp"></a>恬憺内持谦卑自牧。<a id="a-Cq"></a>不依此道别唱多端。<a id="a-Cr"></a>唯以行气运功而为修养。<a id="a-Cs"></a>失道德之淳粹。<a id="a-Ct"></a>乖自然之妙门。<a id="a-Cu"></a>虚设巧言妄加穿凿。<a id="a-Cv"></a>保丹田为至道。<a id="a-Cw"></a>守两肾为重玄。<a id="a-Cx"></a>鄙秽粗浮诳諕闾里。<a id="a-Cy"></a>王乔羡门之辈非好此方。<a id="a-Cz"></a>白石赤松之流不依此道。<a id="a-D0"></a>丹经炼诀不见延年。<a id="a-D1"></a>服饵餐芝罕曾久视。<a id="a-D2"></a>周武服丹而暗哑。<a id="a-D3"></a>唐武服丹而早亡。<a id="a-D4"></a>误他多少贤良。<a id="a-D5"></a>不守乐天之旨。<a id="a-D6"></a>既道德真诀理极于此。<a id="a-D7"></a>则道藏余文不足贵也。<a id="a-D8"></a>今之道士更骋浅术。<a id="a-D9"></a>或有扶鸾而乱书。<a id="a-DA"></a>秖贪夜饮。<a id="a-DB"></a>或有驱邪而断鬼。<a id="a-DC"></a>诳人除凶。<a id="a-DD"></a>或有拘环墙而内守。<a id="a-DE"></a>此谓坐驰。<a id="a-DF"></a>或有惜言语而不行。<a id="a-DG"></a>此谓痴默。<a id="a-DH"></a>或有熊经而鸟引。<a id="a-DI"></a>拟彭祖而齐肩。<a id="a-DJ"></a>或有饮气而息神。<a id="a-DK"></a>效龟鹤而老寿。<a id="a-DL"></a>或有运精而上脑。<a id="a-DM"></a>谓挽河车。<a id="a-DN"></a>或固丹田而内封。<a id="a-DO"></a>谓之保养。<a id="a-DP"></a>或有合气而为道。<a id="a-DQ"></a>父子聚尘。<a id="a-DR"></a>或有夺精而采神。<a id="a-DS"></a>男女混杂。<a id="a-DT"></a>扣齿谓之天鼓。<a id="a-DU"></a>咽津谓之醴泉。<a id="a-DV"></a>呼男根为金茎只图强劲。<a id="a-DW"></a>呼女窍为玉户。<a id="a-DX"></a>潜隐丑名。<a id="a-DY"></a>呼童女为真人。<a id="a-DZ"></a>呼交构为龙虎。<a id="a-Da"></a>婴儿姹女铅汞丹炉。<a id="a-Db"></a>故曰。<a id="a-Dc"></a>开命门抱真人。<a id="a-Dd"></a>婴儿回龙虎戏。<a id="a-De"></a>三五七九天罗地网。<a id="a-Df"></a>故张道陵黄书云。<a id="a-Dg"></a>男女有和合之法。<a id="a-Dh"></a>三五七九交接之道。<a id="a-Di"></a>其道真诀在于丹田者玉门也。<a id="a-Dj"></a>唯以禁忌为急。<a id="a-Dk"></a>不许泄于道路。<a id="a-Dl"></a>道路者尿孔也。<a id="a-Dm"></a>又道家内朝律云。<a id="a-Dn"></a>礼法男女至朔望日。<a id="a-Do"></a>朝师入私房。<a id="a-Dp"></a>诣师立功德。<a id="a-Dq"></a>阴阳并进。<a id="a-Dr"></a>日夜六时常立功德。<a id="a-Ds"></a>不得失内侍之序。<a id="a-Dt"></a>不得贪外道失中御之道。<a id="a-Du"></a>不得抄前排后失次第之序。<a id="a-Dv"></a>亦不得嫌丑爱美。<a id="a-Dw"></a>又云。<a id="a-Dx"></a>朔望之际侍师私房。<a id="a-Dy"></a>情意相亲男女交接。<a id="a-Dz"></a>使四目两鼻上下相当。<a id="a-E0"></a>两口两舌彼此相对。<a id="a-E1"></a>阴阳既接精气遂通。<a id="a-E2"></a>故老子云。<a id="a-E3"></a>我师教我金丹经。<a id="a-E4"></a>使我专心养玉茎。<a id="a-E5"></a>三五七九还阴精。<a id="a-E6"></a>呼吸玉池入玄冥。<a id="a-E7"></a>行道平等升太清。<a id="a-E8"></a>此等歌诀义皆如是。<a id="a-E9"></a>将斯[女*畏]媟以为真修。<a id="a-EA"></a>不思归根复命之言。<a id="a-EB"></a>唯行合气鄙薄之术。<a id="a-EC"></a>以此求道枉陷人伦。<a id="a-ED"></a>以此超升终身叵得。<a id="a-EE"></a>以斯灭罪罪不可亡。<a id="a-EF"></a>以斯消灾灾不可退。<a id="a-EG"></a>以斯求福福不可生。<a id="a-EH"></a>以斯出家家不可出。<a id="a-EI"></a>何异蒸砂作饭。<a id="a-EJ"></a>虚受劬劳。<a id="a-EK"></a>镜里寻真终无所获。<a id="a-EL"></a>呜呼弃骊珠而拾砾斡。<a id="a-EM"></a>夏鼎而羡[康*瓦]自误误他。<a id="a-EN"></a>死沉苦海。<a id="a-EO"></a>哀哉哀哉。</p>
  <p data-pb></p>
  <h2 id="aEP">偷佛神化伪第十四</h2>
  <p id="aEQ">第四十二化云。<a id="a-ER"></a>老子入摩竭国。<a id="a-ES"></a>现希有相以化其王。<a id="a-ET"></a>立浮图教名清净。<a id="a-EU"></a>佛号末摩尼。<a id="a-EV"></a>至舍卫国自化作神。<a id="a-EW"></a>从天而降天人侍卫。<a id="a-EX"></a>现身长百千万丈。<a id="a-EY"></a>又至罽宾降胡王及王子。<a id="a-EZ"></a>火不能烧。<a id="a-Ea"></a>镬不能煮。<a id="a-Eb"></a>水不能溺。<a id="a-Ec"></a>胡兵百万。<a id="a-Ed"></a>弓矢剑戟一时摧落。<a id="a-Ee"></a>飞电八冲声如霹雳。<a id="a-Ef"></a>人马惊仆。<a id="a-Eg"></a>北郭先生空中颂赞。<a id="a-Eh"></a>又至条支国。<a id="a-Ei"></a>手拨大山。<a id="a-Ej"></a>至拘萨罗。<a id="a-Ek"></a>降伏九十六种外道。<a id="a-El"></a>至迦夷罗国。<a id="a-Em"></a>左手把日右手把月。<a id="a-En"></a>藏于头中。<a id="a-Eo"></a>天地冥暗。<a id="a-Ep"></a>山飞石裂。<a id="a-Eq"></a>海水逆流。<a id="a-Er"></a>山川空行。<a id="a-Es"></a>又至于阗。<a id="a-Et"></a>于南渠山示教胡王。<a id="a-Eu"></a>令尹喜化作金人。<a id="a-Ev"></a>身长丈六。<a id="a-Ew"></a>项佩圆光足踏莲华。<a id="a-Ex"></a>从空而下拜礼。<a id="a-Ey"></a>老君谓胡王曰。<a id="a-Ez"></a>此吾弟子与汝为师。<a id="a-F0"></a>又留神钵令得法味。<a id="a-F1"></a>又于毗摩城地变金色。<a id="a-F2"></a>放九色神光遍照尘沙国土。<a id="a-F3"></a>即有赤灵真人中黄丈人太一真君九宫六丁八卦神君青龙白虎散华玉女浮云而至。<a id="a-F4"></a>老君坐七宝座。<a id="a-F5"></a>烧百和香。<a id="a-F6"></a>奏钧天乐。<a id="a-F7"></a>又有八十余国诸王妃后。<a id="a-F8"></a>皆来听法。<a id="a-F9"></a>留尹喜作佛及钵于毗摩城。<a id="a-FA"></a>却升天去。<a id="a-FB"></a>老君又于葱岭降大毒龙。<a id="a-FC"></a>遍历五天。<a id="a-FD"></a>于耆阇山独木树下化玉座。<a id="a-FE"></a>与王说浮图度桑门。<a id="a-FF"></a>二千五百人受以戒律。<a id="a-FG"></a>又六十六化云。<a id="a-FH"></a>于阗国毗摩城伽蓝。<a id="a-FI"></a>是老君化胡成佛之处。<a id="a-FJ"></a>中有石幢刻记其事云。<a id="a-FK"></a>东方圣人号老君来化我国。<a id="a-FL"></a>下引八学士议证其事迹。</p>
  <p id="aFM">辩曰。<a id="a-FN"></a>案后汉西域传三国志魏隋书西域志(图六十卷志四十卷合一百卷成西域志)并纪西天五印有佛圣迹。<a id="a-FO"></a>或幢或柱咸勒其事。<a id="a-FP"></a>不说老君曾留名字。<a id="a-FQ"></a>初张骞西来。<a id="a-FR"></a>始传浮图之号。<a id="a-FS"></a>至于今代。<a id="a-FT"></a>国使往还无虑百人。<a id="a-FU"></a>并不见老君西化之说。<a id="a-FV"></a>古谷皇帝西征尽海。<a id="a-FW"></a>所到之地唯有佛僧。<a id="a-FX"></a>行近西北海有一国土。<a id="a-FY"></a>城中佛塔森然若林。<a id="a-FZ"></a>彼国君王唯是和尚。<a id="a-Fa"></a>又唐王玄策奉使西行。<a id="a-Fb"></a>至摩竭陀国。<a id="a-Fc"></a>于耆阇崛山及佛成道处。<a id="a-Fd"></a>咸述碑铭赞佛圣化。<a id="a-Fe"></a>未闻说有老君之事(上之铭赞在王玄策传中)又湛然居士扈从太祖西征于阗及可弗叉国。<a id="a-Ff"></a>越天山过雪岭。<a id="a-Fg"></a>风化具详。<a id="a-Fh"></a>赤未知有老子之事。<a id="a-Fi"></a>即今煦烈大王皇帝亲弟镇守西域。<a id="a-Fj"></a>在寻思干西南雪山之西。<a id="a-Fk"></a>使命往还来往不绝。<a id="a-Fl"></a>除亲咨询老化云。<a id="a-Fm"></a>并云无闻。<a id="a-Fn"></a>则老子神异道书伪出。<a id="a-Fo"></a>既非通论。<a id="a-Fp"></a>何足信哉。</p>
  <p id="aFq">夫显。<a id="a-Fr"></a>明神圣至人之能。<a id="a-Fs"></a>鼠窃狗偷狡儿巧幸。<a id="a-Ft"></a>且圣王之立教也。<a id="a-Fu"></a>自近化之然后及远。<a id="a-Fv"></a>故书叙尧之盛德。<a id="a-Fw"></a>先亲九族。<a id="a-Fx"></a>然后平章百姓。<a id="a-Fy"></a>百姓昭明。<a id="a-Fz"></a>然后协和万邦。<a id="a-G0"></a>故能光被四表格于上下。<a id="a-G1"></a>文王之德。<a id="a-G2"></a>先刑寡妻后清四海。<a id="a-G3"></a>故远方慕义九译而来。<a id="a-G4"></a>老君为柱史之时。<a id="a-G5"></a>周道不兴。<a id="a-G6"></a>诸侯擅权。<a id="a-G7"></a>大夫执政。<a id="a-G8"></a>上陵下僭。<a id="a-G9"></a>州土日促。<a id="a-GA"></a>李耳既有神圣。<a id="a-GB"></a>即合拯颓扶弱富国安民。<a id="a-GC"></a>使君臣各位不相逾僭。<a id="a-GD"></a>何乃九州远弃一身西遁。<a id="a-GE"></a>若能自己家乡显大灵异。<a id="a-GF"></a>九族光荣一门欢庆。<a id="a-GG"></a>不亦妙乎。<a id="a-GH"></a>而八十四年蔑无奇异。<a id="a-GI"></a>雇人驾车西过函谷。<a id="a-GJ"></a>身死扶风(今有扶风槐里乡有老子[塚-豖+(一/豖)])伪云。<a id="a-GK"></a>西去才践羌胡。<a id="a-GL"></a>即有神通。<a id="a-GM"></a>神州中原全无一验。<a id="a-GN"></a>无人见处便唱万端。<a id="a-GO"></a>偷佛胜能巧说附会。<a id="a-GP"></a>佛之神异西经具载今有圣迹。<a id="a-GQ"></a>老君灵变东史不书。<a id="a-GR"></a>以此验之虚。<a id="a-GS"></a>实见矣。<a id="a-GT"></a>明眼君子试听根由。<a id="a-GU"></a>世尊上忉利天为报母恩三月说法。<a id="a-GV"></a>李耳效之亦升太微。<a id="a-GW"></a>世尊成佛不起道树而升六天。<a id="a-GX"></a>老子仿之亦游九天。<a id="a-GY"></a>世尊菩提树下示现降魔弓矢尽变。<a id="a-GZ"></a>老君亦摧剑戟。<a id="a-Ga"></a>世尊向拘尸那国路掷大石。<a id="a-Gb"></a>老君亦拨大山。<a id="a-Gc"></a>世尊说大集经并集诸王。<a id="a-Gd"></a>老君亦会八千余国。<a id="a-Ge"></a>世尊北游降阿波罗龙王兼留其影。<a id="a-Gf"></a>老君雪山亦降毒龙。<a id="a-Gg"></a>世尊于本行经说九十六种外道。<a id="a-Gh"></a>老君亦降九十六种外道。<a id="a-Gi"></a>世尊现大神力。<a id="a-Gj"></a>须弥山王涌没低昂。<a id="a-Gk"></a>老君亦山飞石裂海水逆流。<a id="a-Gl"></a>世尊留下神钵以福群生。<a id="a-Gm"></a>老君亦留神钵。<a id="a-Gn"></a>世尊右胁而生。<a id="a-Go"></a>老君剖左腋而出。<a id="a-Gp"></a>世尊周行七步表圆满七圣财故。<a id="a-Gq"></a>老子乃行九步。<a id="a-Gr"></a>妄合阳极之数。<a id="a-Gs"></a>世尊三十二相八十种好。<a id="a-Gt"></a>老君七十二相八十一好。<a id="a-Gu"></a>佛说真应二身显其权实。<a id="a-Gv"></a>老君亦说真身法身。<a id="a-Gw"></a>佛说身有四种。<a id="a-Gx"></a>谓法身报身(分自他报)化身。<a id="a-Gy"></a>老君亦说虚皇元始道君老君。<a id="a-Gz"></a>佛说三界。<a id="a-H0"></a>彼说三清。<a id="a-H1"></a>佛说三轮持世。<a id="a-H2"></a>彼说三气下运。<a id="a-H3"></a>青龙白虎像彼金刚。<a id="a-H4"></a>玄中法师倚于圣者。<a id="a-H5"></a>学禅庭而建方丈。<a id="a-H6"></a>依佛宇而树法堂。<a id="a-H7"></a>以至歌赞偈唱之文。<a id="a-H8"></a>钟鼓云板之饰。<a id="a-H9"></a>祭灵送死忏悔消灾。<a id="a-HA"></a>九幽忏文二十四愿戒(金依华严十地品十不善法集成)据释有者彼便立之。<a id="a-HB"></a>此处若无彼不能制。<a id="a-HC"></a>则知凡百立事全取佛门。<a id="a-HD"></a>代代穿凿人人妄起。<a id="a-HE"></a>金鋀相混智者难分。<a id="a-HF"></a>本欲妆点自家翻成。<a id="a-HG"></a>混沌凿窍耳目具矣。<a id="a-HH"></a>真神丧焉。<a id="a-HI"></a>荣道德之真文。<a id="a-HJ"></a>收伪说之浇薄。<a id="a-HK"></a>教门中折。<a id="a-HL"></a>谁之罪欤。<a id="a-HM"></a>且北郭先生。<a id="a-HN"></a>本侍汉武。<a id="a-HO"></a>今随李老。<a id="a-HP"></a>愈见后增。<a id="a-HQ"></a>又南渠山及毗摩城本佛圣迹。<a id="a-HR"></a>望合其事屈相附会。<a id="a-HS"></a>恐人不知。<a id="a-HT"></a>今具出之。<a id="a-HU"></a>案西域记云。<a id="a-HV"></a>于阗国王城西南二十余里。<a id="a-HW"></a>有瞿(令改南渠)室棱伽山中有伽蓝。<a id="a-HX"></a>其中佛像时烛光明。<a id="a-HY"></a>昔佛至此为诸人天略说法要。<a id="a-HZ"></a>岩有右室现有罗汉。<a id="a-Ha"></a>入灭尽定以待慈氏。<a id="a-Hb"></a>此则非老君明矣。<a id="a-Hc"></a>又曰。<a id="a-Hd"></a>王城东三百余里。<a id="a-He"></a>有媲摩城中有雕檀立佛之像。<a id="a-Hf"></a>高二丈余。<a id="a-Hg"></a>甚多灵异。<a id="a-Hh"></a>时放光明。<a id="a-Hi"></a>随有疾病祷之即愈。<a id="a-Hj"></a>此像本是优填王造。<a id="a-Hk"></a>佛灭之后凌虚而来以福此土。<a id="a-Hl"></a>释迦法尽像入龙宫。<a id="a-Hm"></a>评曰。<a id="a-Hn"></a>据此记说文甚昭然。<a id="a-Ho"></a>佛之圣踪欲为老迹。<a id="a-Hp"></a>汝虽巧会且宜三思。<a id="a-Hq"></a>驷不及舌请君隐臆。<a id="a-Hr"></a>八学士议虽号唐人。<a id="a-Hs"></a>唐书列传一无名姓。<a id="a-Ht"></a>况复所议不入要策。<a id="a-Hu"></a>进退两求并无可据。<a id="a-Hv"></a>设欲广辩枉废词章。<a id="a-Hw"></a>道士虚陈不劳烦叙。<a id="a-Hx"></a>虽有员半千名传。<a id="a-Hy"></a>无化胡经。<a id="a-Hz"></a>议详此谬经。<a id="a-I0"></a>古今排摈。<a id="a-I1"></a>唐中宗禁之于前代(见刘煦旧唐书)今世宗断之于后朝(见悟了然破化胡状)若实真文孰敢除灭。<a id="a-I2"></a>而无识道士恒踵斯迹。<a id="a-I3"></a>使老子获僭圣之罪。<a id="a-I4"></a>俾道人招谤佛之愆。<a id="a-I5"></a>王浮已在地狱。<a id="a-I6"></a>史志经又投圜户老子本欲隐遁志经推出户庭垂归根之本心转流浪于他土。<a id="a-I7"></a>执迷不返固妄难除。<a id="a-I8"></a>同木石之顽嚣。<a id="a-I9"></a>似药酒之瞑眩。<a id="a-IA"></a>今之辩析要破狂心。<a id="a-IB"></a>返正道于醇源。<a id="a-IC"></a>引邪徒于坦路。<a id="a-ID"></a>知道德是贤者之语。<a id="a-IE"></a>识化胡是妖怪之谈。<a id="a-IF"></a>弘老子谦静之风。<a id="a-IG"></a>抑道士夸炫之弊。<a id="a-IH"></a>皆遵斯训雅道长兴。<a id="a-II"></a>如曰不然。<a id="a-IJ"></a>覆车及之尔。</p>
  <p id="aIK">论曰。<a id="a-IL"></a>太法东流千有余载。<a id="a-IM"></a>时君信毁代涉洿隆。<a id="a-IN"></a>邪正争衡未曾胜释。<a id="a-IO"></a>而道士为僧前后三代。<a id="a-IP"></a>初汉明帝夜梦金人飞来殿庭项有日光。<a id="a-IQ"></a>遂遣使西求。<a id="a-IR"></a>佛法从此入洛。<a id="a-IS"></a>既图于显节陵上。<a id="a-IT"></a>又经译在兰台室中。<a id="a-IU"></a>而道士矜能欲骋薄伎。<a id="a-IV"></a>摩腾暂现神异无不归心。<a id="a-IW"></a>佛教炼而愈精。<a id="a-IX"></a>道书焚而火化。<a id="a-IY"></a>由是改邪入正。<a id="a-IZ"></a>落发为僧。<a id="a-Ia"></a>北齐高祖文宣皇帝。<a id="a-Ib"></a>投诚佛理锐意法门。<a id="a-Ic"></a>而道士无知纵其私愤。<a id="a-Id"></a>骋萤光之耀。<a id="a-Ie"></a>掩龙烛之辉。<a id="a-If"></a>文宣试之一无可验。<a id="a-Ig"></a>圣上匪施于寸刃。<a id="a-Ih"></a>修静纳款于辕门。<a id="a-Ii"></a>剃发去冠一皆为释。<a id="a-Ij"></a>我圣朝蒙古皇帝。<a id="a-Ik"></a>深仁睿圣体道多能。<a id="a-Il"></a>英谋扇于八弦。<a id="a-Im"></a>威棱擅于万国。<a id="a-In"></a>留心佛理备晓正邪。<a id="a-Io"></a>究道教之粗浮。<a id="a-Ip"></a>达释宗之要妙。<a id="a-Iq"></a>首行明诏特与扫除。<a id="a-Ir"></a>钦惟今上皇帝。<a id="a-Is"></a>禀太易太初之质。<a id="a-It"></a>资天皇天帝之灵。<a id="a-Iu"></a>道契百王。<a id="a-Iv"></a>播淳风而育德。<a id="a-Iw"></a>智周万物。<a id="a-Ix"></a>弘至治以济时。<a id="a-Iy"></a>若末尼珠岂受纤尘之污。<a id="a-Iz"></a>如轩辕镜宁容片垢之惑。<a id="a-J0"></a>故能英明独断亮察是非。<a id="a-J1"></a>息道士之虚声。<a id="a-J2"></a>识僧徒之实理。<a id="a-J3"></a>敬承先制重与辩明。<a id="a-J4"></a>具召两宗详其优劣。<a id="a-J5"></a>阵旗未展衔璧倒戈。<a id="a-J6"></a>空谈六韬之谋。<a id="a-J7"></a>不补三代之失。<a id="a-J8"></a>脱袍剃发尽付释门。<a id="a-J9"></a>盖以邪法易摧是真难灭。<a id="a-JA"></a>匪经炉韛何显真金。<a id="a-JB"></a>妖气于是屏消。<a id="a-JC"></a>佛日于是高朗。<a id="a-JD"></a>使迷途者从兹返路。<a id="a-JE"></a>溺丧者于是知归。<a id="a-JF"></a>为今代之铨衡。<a id="a-JG"></a>作后来之藻鉴。<a id="a-JH"></a>但佛教慈仁本无争竞。<a id="a-JI"></a>邪徒狂狷妄说多端。<a id="a-JJ"></a>以汝不平起我分别。<a id="a-JK"></a>故孔子曰。<a id="a-JL"></a>必也正名乎。<a id="a-JM"></a>良在斯矣。<a id="a-JN"></a>夫儒道释三世称三教。<a id="a-JO"></a>约其惩恶劝善则三教皆可遵行。<a id="a-JP"></a>较其宗趣浅深则不能无其优劣。<a id="a-JQ"></a>汉唐已来固有定论。<a id="a-JR"></a>不待余人妄生高下。<a id="a-JS"></a>佛教慈悲利生为本。<a id="a-JT"></a>老君谦退远害为功。<a id="a-JU"></a>儒法济民忠孝为首。<a id="a-JV"></a>忠孝行则可以全家国播身命。<a id="a-JW"></a>谦退行则可以解纷争除后患。<a id="a-JX"></a>慈悲行则可以济群灵穷性命。<a id="a-JY"></a>沿浅至深表里相救。<a id="a-JZ"></a>亦由天有三光互相显照。<a id="a-Ja"></a>鼎有三足共力扶持。<a id="a-Jb"></a>然道宗多伪别唱规模。<a id="a-Jc"></a>欲罩古今独超儒释。<a id="a-Jd"></a>然前贤后哲各着典谟。<a id="a-Je"></a>咸遵于佛不言老圣。<a id="a-Jf"></a>案文自验何必强争。<a id="a-Jg"></a>孔子对太宰曰。<a id="a-Jh"></a>丘闻西方有圣者焉。<a id="a-Ji"></a>不治而不乱。<a id="a-Jj"></a>不言而自信。<a id="a-Jk"></a>不化而自行。<a id="a-Jl"></a>荡荡乎民无能名焉(此出列子仲尼篇)老子云。<a id="a-Jm"></a>吾师化游天竺善入泥洹(此出老潭经)此孔老推佛为圣人也。<a id="a-Jn"></a>符子云(符朗也)老氏之师名释迦文。<a id="a-Jo"></a>后汉牟子云(为苍梧太守)尧舜周孔老庄之化。<a id="a-Jp"></a>比之于佛犹白鹿之麒麟。<a id="a-Jq"></a>尚书令阚泽对吴主云。<a id="a-Jr"></a>若将孔老二教比方佛法。<a id="a-Js"></a>远之远矣何以明之。<a id="a-Jt"></a>孔老设教。<a id="a-Ju"></a>法天制用不敢违天。<a id="a-Jv"></a>诸佛设教。<a id="a-Jw"></a>天法奉行不敢违佛。<a id="a-Jx"></a>以此言之。<a id="a-Jy"></a>实非比对。<a id="a-Jz"></a>吴主善之加太子太傅(此出旧吴书)北齐光禄大夫颜之推出云(有家则篇)佛家三世之事信而可征。<a id="a-K0"></a>万行归空千门入善。<a id="a-K1"></a>岂徒六经百氏之博哉。<a id="a-K2"></a>非尧舜周孔老庄所能及也。<a id="a-K3"></a>唐秘书监虞世南帝纪史论云。<a id="a-K4"></a>老子之义。<a id="a-K5"></a>谷神不死玄牝长存。<a id="a-K6"></a>久视长生乘云驾鹤。<a id="a-K7"></a>此域中之教也。<a id="a-K8"></a>释氏之诰。<a id="a-K9"></a>空有不滞人我兼忘。<a id="a-KA"></a>超出生死归于寂灭。<a id="a-KB"></a>此象外之谈者也。<a id="a-KC"></a>后周王褒庭诰。<a id="a-KD"></a>唐李思慎释道十异。<a id="a-KE"></a>深有旨趣。<a id="a-KF"></a>不劳繁出智者知之(后周王褒庭诰章在梁弘明十异又在清凉华严大教中)今上皇帝尝有言曰。<a id="a-KG"></a>世人将孔老与佛称为三圣。<a id="a-KH"></a>斯言妄矣。<a id="a-KI"></a>孔老之教。<a id="a-KJ"></a>治世少用。<a id="a-KK"></a>不达性命唯说现世。<a id="a-KL"></a>止可称为贤人(暗符班固九等人表老子列在贤人之阶及晋孙盛有老子非大贤论文在广弘明集也)佛之垂范。<a id="a-KM"></a>穷尽死生善恶之本。<a id="a-KN"></a>深达幽明性命之道。<a id="a-KO"></a>千变万化神圣无方。<a id="a-KP"></a>此真大圣人也。<a id="a-KQ"></a>自今已后三教图像。<a id="a-KR"></a>不得与佛齐列。<a id="a-KS"></a>唐李商隐(字义山)三教赞曰。<a id="a-KT"></a>儒吾之师曰鲁仲尼。<a id="a-KU"></a>仲尼师聃龙。<a id="a-KV"></a>吾不知聃师竺干善入无为稽首正觉吾师(仲尼)师(老子)师佛也。<a id="a-KW"></a>以此酬校穹壤悬殊。<a id="a-KX"></a>以此求宗兰蒿自辩。<a id="a-KY"></a>且夫其流易晓。<a id="a-KZ"></a>阚泽之对天分(对吴主事)其理难惑思慎之文海截(李思慎释道十异文)虞世南之著论。<a id="a-Ka"></a>岳峙渊渟(帝王通纪)颜之推之述篇。<a id="a-Kb"></a>云开日朗。<a id="a-Kc"></a>但以去圣时远魔伪乱真。<a id="a-Kd"></a>苟非其人道不虚设仰惟今上皇帝受佛付嘱不忘护持。<a id="a-Ke"></a>万机之余留神释典。<a id="a-Kf"></a>西天德士东土明师。<a id="a-Kg"></a>屡询三藏之言。<a id="a-Kh"></a>妙达一乘之旨。<a id="a-Ki"></a>偏欣论议颇尚毗尼。<a id="a-Kj"></a>穷性相之渊源。<a id="a-Kk"></a>达释道之优劣。<a id="a-Kl"></a>龙蛇易辩天眼难瞒。<a id="a-Km"></a>卷氛祲于九霄。<a id="a-Kn"></a>布慈云于四海。<a id="a-Ko"></a>再然慧炬荐烛智灯。<a id="a-Kp"></a>为法宇之栋梁。<a id="a-Kq"></a>作释天之日月。<a id="a-Kr"></a>祥迈叨生像季庆遇昌时。<a id="a-Ks"></a>每有雅谈预闻座末。<a id="a-Kt"></a>载欣载抃。<a id="a-Ku"></a>述颂曰。</p>
  <p id="aKv">二仪始判　　三才肇分　　树君建国</p>
  <p id="aKw">爰济斯民　　羲轩以来　　五运相袭</p>
  <p id="aKx">金朝政衰　　玄天继迹　　太祖拨乱</p>
  <p id="aKy">世宗建隆　　笃生我后　　绍美前踪</p>
  <p id="aKz">纳疑南宋　　听献西荒　　梯山航海</p>
  <p id="aL0">万国朝王　　天纵神聪　　生知妙道</p>
  <p id="aL1">建寺龙庭　　诵经琼岛　　道士庸愚</p>
  <p id="aL2">鸱张老圣　　眩彼鱼目　　掩此金镜</p>
  <p id="aL3">圣明悬鉴　　特出狂谈　　一言逐北</p>
  <p id="aL4">万古司南　　佛日高悬　　法云广布</p>
  <p id="aL5">九有回光　　四生蒙福</p>
  <p id="aL6">保龙图而巩固　　庆凤历以弥新</p>
  <p id="aL7">统金轮而永曜　　调玉烛而长存</p>
  <p id="aL8">邵鸿名于帝箓　　焕大宝于苍旻</p>
  <p id="aL9">播皇威于戎夏　　等真固于乾坤</p>
  <p id="aLA">跻黎元于寿域　　享邦国之来宾</p>
  <p id="aLB">敦王道之坦坦　　宜子孙之仁仁</p>
  <p id="aLC">圣皇延于万载　　懿后乐于千春</p>
  <p id="aLD">四三皇而六五帝　　曾何唐汉之足云</p>
  <p data-pb></p>
  <h2 id="aLE">后记</h2>
  <p id="aLF">昔见唐人讥道士云。<a id="a-LG"></a>出言猥秽诳妄不真。<a id="a-LH"></a>使人奉者不仁不孝。<a id="a-LI"></a>家生枭獍之儿。<a id="a-LJ"></a>无礼无亲。<a id="a-LK"></a>世出豹狼之子。<a id="a-LL"></a>又见新落发道士骂长春宫家云。<a id="a-LM"></a>教门无事汝等受荣。<a id="a-LN"></a>教门有害使俺受辱。<a id="a-LO"></a>尊称掌教披秉蓝袍。<a id="a-LP"></a>日无素餐月有佳宴。<a id="a-LQ"></a>纷白黛黑满目欢呼。<a id="a-LR"></a>螓首蛾眉终宵私乐。<a id="a-LS"></a>[貝*青]他上分之馔。<a id="a-LT"></a>受他罄折之恭。<a id="a-LU"></a>昧天谩心今日自感。<a id="a-LV"></a>乍聆此语以为不然。<a id="a-LW"></a>今此观之未为过也。<a id="a-LX"></a>老子生于厉阳之乡。<a id="a-LY"></a>终于槐里之地。<a id="a-LZ"></a>此本坟陇弃而不修。<a id="a-La"></a>恣荆棘之荒凉。<a id="a-Lb"></a>任狐兔之蹂践。<a id="a-Lc"></a>年终腊节。<a id="a-Ld"></a>孰闻道士之蒸尝。<a id="a-Le"></a>献岁秋成。<a id="a-Lf"></a>弗睹女冠之礿祀。<a id="a-Lg"></a>行人为之陨涕。<a id="a-Lh"></a>见者为之哀矜。<a id="a-Li"></a>而漫说化胡之妖言流落他邦而不返。<a id="a-Lj"></a>王浮发乎余窍志经又揭臭风。<a id="a-Lk"></a>使老子重玄之妙门到此扫地而荡尽。<a id="a-Ll"></a>且今八十一化。<a id="a-Lm"></a>其中五十余化偷佛效颦。<a id="a-Ln"></a>二十余化道听涂说。<a id="a-Lo"></a>唯有一化言老子授尹喜道德真诀。<a id="a-Lp"></a>全将合气运精而为立功。<a id="a-Lq"></a>不以清净为心。<a id="a-Lr"></a>专以交遘为道。<a id="a-Ls"></a>以斯祈福福云何生。<a id="a-Lt"></a>以斯禳灾灾云何殄。<a id="a-Lu"></a>祥迈仰荷宸恩忝充释子。<a id="a-Lv"></a>刳心守道闭户闲居。<a id="a-Lw"></a>待残喘于桑榆。<a id="a-Lx"></a>无求辩于邪正。<a id="a-Ly"></a>愤志常之奸狡。<a id="a-Lz"></a>嘉少林之甄明。<a id="a-M0"></a>荡化胡之秽谈。<a id="a-M1"></a>返遏占之寺宇。<a id="a-M2"></a>光辉释范匡弼真乘。<a id="a-M3"></a>功盖补天业隆立极。<a id="a-M4"></a>虽摩腾见美于汉朝。<a id="a-M5"></a>法上溢名于齐代(法上北齐大统与道士争论道士落发)以今校古曾何足云哉。<a id="a-M6"></a>加以主上明圣洞晓佛心。<a id="a-M7"></a>知玉石之不同。<a id="a-M8"></a>审薰莸之异气。<a id="a-M9"></a>佛是圣中之大圣。<a id="a-MA"></a>老是贤中之大贤。<a id="a-MB"></a>既天壤之悬殊。<a id="a-MC"></a>亦珠砾而异价。<a id="a-MD"></a>由是特回天眷目察实虚。<a id="a-ME"></a>偃彼浊风朗兹慧日。<a id="a-MF"></a>祥迈预斯嘉会庆跃心灵。<a id="a-MG"></a>希前代之清尘。<a id="a-MH"></a>仰先哲之洪范。<a id="a-MI"></a>辄凭古典斥破今图。<a id="a-MJ"></a>拔妄说之根株。<a id="a-MK"></a>折志经之诳辩。<a id="a-ML"></a>本颠末坠瓦解冰消。<a id="a-MM"></a>岂唯千载之楷模。<a id="a-MN"></a>亦显一时之奇事。<a id="a-MO"></a>靡敢簉于龙藏。<a id="a-MP"></a>亦可续于弘明。<a id="a-MQ"></a>唱斯言而不惭。<a id="a-MR"></a>冀英能而知赏摭我华者难与言论云。<a id="a-MS"></a>至元单阏之岁孟春绝笔。<a id="a-MT"></a>道者山大云峰禅寺洒扫比丘祥迈记。</p>
  <h2 id="aMU">钦奉圣旨禁断道藏伪经下项(见者便宜烧毁)</h2>
  <p id="aMV">化胡经(王浮撰) 犹龙传 太上实录(宋谢守灏撰) 圣纪经 西升经 出塞记 帝王师录 三破论(齐人张融假托他姓) 十异九迷论(传奕李玄卿) 明真辩伪论(吴筠) 十小论(吴筠) 钦道明证论(唐员半千假托他姓) 辅正除邪论(吴筠) 辟邪归正议(杜庭) 龁邪论(梁旷) 辩仙论(梁旷) 三光列记 谤道释经(破大藏经林灵素杜光庭撰) 五公问虚无经 三教根源图(大金天长观道士李大方述) 道先生三清经 九天经 赤书经 上清经 赤书度命经 十三虚无经 藏天隐月经 南斗经 玉纬经 灵宝二十四生经 历代应现图 历代帝王崇道记 青阳宫记 纪胜赋 玄元内传 楼观先生内传 高上老子内传 道佛先后论 混元皇帝实录。</p>
  <p id="aMW">长生天气力里大福荫护助里皇帝圣旨道。<a id="a-MX"></a>与中书省枢密院御史台随路宣慰司按察司达鲁花赤管民官管军站人匠等官并众先生。<a id="a-MY"></a>每在前蒙哥皇帝圣旨里。<a id="a-MZ"></a>戊午年和尚先生每折证佛法。<a id="a-Ma"></a>先生每输了底。<a id="a-Mb"></a>上头教十七个先生剃头做了。<a id="a-Mc"></a>和尚更将先生每说谎做来的化胡等经并印板都烧毁了者。<a id="a-Md"></a>随路观院里画着底石碑上鑴着底八十一化图。<a id="a-Me"></a>尽行烧毁坏了者。<a id="a-Mf"></a>么道来如今都功德使司奏。<a id="a-Mg"></a>随路先生每将合毁底经文并印板。<a id="a-Mh"></a>至今藏着却不曾毁了更保定。<a id="a-Mi"></a>真定太原平阳河中府王祖师庵头关西等处。<a id="a-Mj"></a>有道藏经板。<a id="a-Mk"></a>这般奏的上头教张平章张右丞焦尚书泉总统忽都于思翰林院众学士中书省客省使都中书省宣使苦速丁渊僧录真藏僧判众讲主长老等。<a id="a-Ml"></a>张天师祁真人李真人杜真人众先生。<a id="a-Mm"></a>每一同于长春宫内分拣去来。<a id="a-Mn"></a>如今张平章等众人每回奏。<a id="a-Mo"></a>这先生家藏经。<a id="a-Mp"></a>除道德经是老君真实经旨。<a id="a-Mq"></a>其余皆后人造作演说。<a id="a-Mr"></a>多有诋毁释教偷窃佛语。<a id="a-Ms"></a>更有收入阴阳医药诸子等书。<a id="a-Mt"></a>往往改易名号。<a id="a-Mu"></a>传注讹舛失其本真。<a id="a-Mv"></a>伪造符咒妄言佩之。<a id="a-Mw"></a>今人商贾倍利。<a id="a-Mx"></a>夫妻和合有如鸳鸯。<a id="a-My"></a>子嗣蕃息男寿女贞。<a id="a-Mz"></a>诳惑万民非止一端。<a id="a-N0"></a>意欲贪图财利诱说妻女。<a id="a-N1"></a>至有教人非妄佩符在臂。<a id="a-N2"></a>男为君相女为后妃。<a id="a-N3"></a>入水不溺入火不焚。<a id="a-N4"></a>刀剑不能伤害等。<a id="a-N5"></a>及令张天师祁真人李真人杜真人试之于火。<a id="a-N6"></a>皆求哀请命。<a id="a-N7"></a>自称伪妄。<a id="a-N8"></a>不敢试验。<a id="a-N9"></a>今议得除老子道德经外。<a id="a-NA"></a>随路但有道藏说谎经文并印板。<a id="a-NB"></a>尽宜焚去。<a id="a-NC"></a>又据祁真人李真人杜真人等奏。<a id="a-ND"></a>告据道藏经内。<a id="a-NE"></a>除老子道德经外。<a id="a-NF"></a>俱系后人掜合不实文字情愿。<a id="a-NG"></a>尽行烧毁了。<a id="a-NH"></a>俺也干净准奏。<a id="a-NI"></a>今后先生每依着老子道德经里行者。<a id="a-NJ"></a>如有爱佛经底做和尚去者。<a id="a-NK"></a>若不为僧道娶妻为民者。<a id="a-NL"></a>除道德经外。<a id="a-NM"></a>说谎做来底道藏经文并印板。<a id="a-NN"></a>尽行烧毁了者。<a id="a-NO"></a>今差诸路释教泉总统中书省客省使都鲁前去。<a id="a-NP"></a>圣旨到日不以是何官吏。<a id="a-NQ"></a>先生道姑秀才军民人匠鹰房打捕诸色人等。<a id="a-NR"></a>应有收藏道家一切经文本处。<a id="a-NS"></a>达鲁花赤管民。<a id="a-NT"></a>官添气力用心拘刷。<a id="a-NU"></a>见数分付与差去官眼同焚毁。<a id="a-NV"></a>更观院里画着底石碑上鑴着底八十一化图。<a id="a-NW"></a>尽行除毁了者。<a id="a-NX"></a>自宣谕已后如有随处隐匿道家。<a id="a-NY"></a>一切说谎掜合毁谤释教偷窃佛言窥图财利诱说妻女。<a id="a-NZ"></a>如此诳惑百姓符咒文字。<a id="a-Na"></a>及道家大小诸般经文。<a id="a-Nb"></a>若所在官司不添气力拘刷。<a id="a-Nc"></a>与隐藏之人一体要罪过者外。<a id="a-Nd"></a>民间诸子医药等文书自有板本。<a id="a-Ne"></a>不在禁限。<a id="a-Nf"></a>准此。</p>
  <p id="aNg">至元十八年十月二十日。</p>
  <p id="aNh">长生天气力里皇帝圣旨。<a id="a-Ni"></a>宣抚司每根底城子里村子里达鲁花赤根底官人每根底张真人为头儿。<a id="a-Nj"></a>先生每根底宣谕的圣旨马儿年和尚先生每持论经文。<a id="a-Nk"></a>问倒先生每的上头十七个先生每根底教做了。<a id="a-Nl"></a>和尚也已前属和尚每底。<a id="a-Nm"></a>先生每占了的四百八十二处寺院内二百三十七处寺院。<a id="a-Nn"></a>并田地水土产业和尚根底回与也么。<a id="a-No"></a>道张真人为头儿。<a id="a-Np"></a>先生每退状文字与了来。<a id="a-Nq"></a>又先生每说谎做来的化胡经等文字印板教烧了者。<a id="a-Nr"></a>石碑上有底不拣甚么。<a id="a-Ns"></a>上头写着底文字有。<a id="a-Nt"></a>呵尽都毁坏了者。<a id="a-Nu"></a>么道来。<a id="a-Nv"></a>又已前先生每三教里释迦牟尼佛的圣像。<a id="a-Nw"></a>当中间里塑著有老君孔夫子的相貌。<a id="a-Nx"></a>左右两边塑著有来。<a id="a-Ny"></a>如今先生每把已前体例。<a id="a-Nz"></a>撇了释迦牟尼佛的。<a id="a-O0"></a>圣像下头塑者存么道。<a id="a-O1"></a>这般说有依着已前三教体例里做者。<a id="a-O2"></a>释迦牟尼佛的圣像下头塑有。<a id="a-O3"></a>呵改正了者。<a id="a-O4"></a>么道断了来。<a id="a-O5"></a>如今少林长老为头儿。<a id="a-O6"></a>和尚每奏告教回与来的寺院内。<a id="a-O7"></a>一半不曾回与了的。<a id="a-O8"></a>却再争有。<a id="a-O9"></a>又说谎做来的化胡经等文字印板。<a id="a-OA"></a>一半不曾烧了有。<a id="a-OB"></a>三教也不依着已前体例里做有。<a id="a-OC"></a>么道这言语是实那是虚。<a id="a-OD"></a>真个这的每言语一般呵一般断了者别了呵怎生行的依着。<a id="a-OE"></a>已前断了的内不曾回与来的寺院。<a id="a-OF"></a>有呵但属寺家的田地水土产业回与了者。<a id="a-OG"></a>说谎做来的化胡经文书印板。<a id="a-OH"></a>不曾毁坏了的有。<a id="a-OI"></a>呵毁坏了者。<a id="a-OJ"></a>三教也依着已前体例里做者。<a id="a-OK"></a>俺每的这圣旨这宣谕了。<a id="a-OL"></a>呵已前断了的言语别了。<a id="a-OM"></a>呵寺院的田地不回与。<a id="a-ON"></a>呵争底人有呵断按打奚罪过者。<a id="a-OO"></a>又这和尚每有圣旨么道。<a id="a-OP"></a>已前断了的已外。<a id="a-OQ"></a>不属自己的寺院田地水土争。<a id="a-OR"></a>呵不怕罪过。<a id="a-OS"></a>那甚么圣旨俺每底鸡儿。<a id="a-OT"></a>年六月二十八日开平府有的。<a id="a-OU"></a>时分写来。</p>
  <p id="aOV">长生天底气力里蒙哥皇帝。<a id="a-OW"></a>福荫里薛禅皇帝。<a id="a-OX"></a>潜龙时令旨道。<a id="a-OY"></a>与汉儿州城达鲁花赤管民官僧官僧众道官道众人等。<a id="a-OZ"></a>据少林长老告称蒙哥皇帝圣旨里委付布只儿为头断事官断定随路合退先生住寺院地面三十七处却有李真人差人诈传蒙哥皇帝圣旨一面夺要了来。<a id="a-Oa"></a>这言语问得承伏了。<a id="a-Ob"></a>是李真人差人诈传的上头如今只依先前的圣旨委付布只儿为头断事官元断定三十七处地面。<a id="a-Oc"></a>教分付与少林长老去也。<a id="a-Od"></a>准此。</p>
  <p id="aOe">至元戊午年七月十一日开平府行。</p>
 </body>
</html>