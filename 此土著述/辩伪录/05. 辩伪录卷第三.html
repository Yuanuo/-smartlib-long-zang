<!doctype html>
<html id="z3IBXPD1kE" data-ver="979">
 <head>
  <meta charset="utf-8">
  <meta author="祥迈">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">辩伪录卷第三</h1>
  <p id="a2">夫三圣人教列于中国。<a id="a-3"></a>犹鼎足而峙以扶皇化。<a id="a-4"></a>夫子之言仁义者。<a id="a-5"></a>轨于不道之士也。<a id="a-6"></a>老子之守谦退者。<a id="a-7"></a>息于躁竞之徒也。<a id="a-8"></a>释氏之谈性命者。<a id="a-9"></a>欲令返源也。<a id="a-A"></a>而叔叶纷论独师己见。<a id="a-B"></a>自矜自胜迷本迷宗。<a id="a-C"></a>盖不达道之通途。<a id="a-D"></a>守于一岐之说也。<a id="a-E"></a>殊不知仁义行则人人蹈于君子之径矣。<a id="a-F"></a>谦退行则人人杜于贪吝之求矣。<a id="a-G"></a>性命明则人人达于妙道之源矣。<a id="a-H"></a>不如是者何为达士君子乎。<a id="a-I"></a>仲尼所谓齐一变至于鲁。<a id="a-J"></a>鲁一变至于道。<a id="a-K"></a>几于此矣。<a id="a-L"></a>而晚世道士专尚夸诞。<a id="a-M"></a>以谲诡不经为奇异。<a id="a-N"></a>以诳妄不真为妙门。<a id="a-O"></a>弃二篇之醇浓。<a id="a-P"></a>杂三张之秽术。<a id="a-Q"></a>王害风以颠狂为至德。<a id="a-R"></a>不识道之渊源。<a id="a-S"></a>丘处机以行鸾为神奇。<a id="a-T"></a>失全真之要妙。<a id="a-U"></a>西行万里。<a id="a-V"></a>不明对主之谈。<a id="a-W"></a>东回三年。<a id="a-X"></a>偶合标其殊异。<a id="a-Y"></a>欺人誷圣矜炫自高。<a id="a-Z"></a>始为乌有之谈。<a id="a-a"></a>终成无是之说。<a id="a-b"></a>古来矫妄且略不言。<a id="a-c"></a>今朝行事且陈数段。<a id="a-d"></a>我太祖成吉思皇帝。<a id="a-e"></a>龙飞朔野虎步中原。<a id="a-f"></a>膺宝历以匡图。<a id="a-g"></a>赴昌期而司牧顺天革命戡乱定功。<a id="a-h"></a>军国虽烦留心觉路。<a id="a-i"></a>首颁恩诏护持佛门。<a id="a-j"></a>大圣神化不可测量。<a id="a-k"></a>所在形仪无得损坏。<a id="a-l"></a>随处寺宇所有田地。<a id="a-m"></a>水浇上地水碾水磨寺用什物凡是佛底并令归还莫得侵占。<a id="a-n"></a>大小科役铺马只应并休出者。<a id="a-o"></a>出家僧人是佛弟子。<a id="a-p"></a>与俺皇家子子孙孙。<a id="a-q"></a>念经告天助修福者。<a id="a-r"></a>凡是僧人去住自在休遮当者。<a id="a-s"></a>有歹人每倚着气力搔扰佛寺。<a id="a-t"></a>奏将名姓来者。<a id="a-u"></a>后代明君咸遵此式。<a id="a-v"></a>而魔辩逼真妄生高下。<a id="a-w"></a>咸言丘公开三教之基为儒释本地。<a id="a-x"></a>试叙首末请详臧否。<a id="a-y"></a>初全真之兴事非振古。<a id="a-z"></a>按元裕之重阳真人碑云。<a id="a-10"></a>金朝正隆中有王世雄者。<a id="a-11"></a>三辅人也。<a id="a-12"></a>少以任侠见称。<a id="a-13"></a>中岁忽有所得。<a id="a-14"></a>遂弃家事浮沉酒间。<a id="a-15"></a>谑浪无节猖狂妄行咄空独笑。<a id="a-16"></a>时人以为病狂。<a id="a-17"></a>遂目王害风焉。<a id="a-18"></a>后遇毡裘二道士。<a id="a-19"></a>汲水饮酒。<a id="a-1A"></a>狂纵愈甚狡狯难测。<a id="a-1B"></a>于县东撅墓止之。<a id="a-1C"></a>以活死人目之。<a id="a-1D"></a>居之二年。<a id="a-1E"></a>移于刘奖庵。<a id="a-1F"></a>大众不聚于三人。<a id="a-1G"></a>庵不构于二屋。<a id="a-1H"></a>自是栖迟土窟托处穷巷。<a id="a-1I"></a>破裘败絮以里其身。<a id="a-1J"></a>执杖操瓢乞食自济。<a id="a-1K"></a>效痴禅之守默。<a id="a-1L"></a>坐环墙而自拘。<a id="a-1M"></a>尝谓禅僧达性而不明命。<a id="a-1N"></a>儒人谈命而不言性。<a id="a-1O"></a>余今兼而修之。<a id="a-1P"></a>故号全真。<a id="a-1Q"></a>行丐而东至宁海军。<a id="a-1R"></a>得弟子马丹阳丘处机刘谭郝凡七人。<a id="a-1S"></a>全真之教乃大行焉。<a id="a-1T"></a>后其徒潘志源等致范君幕府致之。<a id="a-1U"></a>王君书数命。<a id="a-1V"></a>元裕之述碑赞。<a id="a-1W"></a>德裕之引。<a id="a-1X"></a>葛洪稚川之于晋。<a id="a-1Y"></a>陶(弘景)贞白之于梁。<a id="a-1Z"></a>寇辅真(谦之)之于魏。<a id="a-1a"></a>司马子微之于唐。<a id="a-1b"></a>陈图南(抟)之于宋。<a id="a-1c"></a>叙此数贤皆不及之。<a id="a-1d"></a>曲成其美。<a id="a-1e"></a>而全真之辈谓不光。<a id="a-1f"></a>故好问之文立而复毁其徒又发杜顺宝塔联环金骨。<a id="a-1g"></a>埋于世雄圹中。<a id="a-1h"></a>为王害风之舍利焉(金朝世宗章庙禁断其风使杨尚书就海州竟杖断丘公八十而音不绝世之共闻非妄言也)道士丘处机字通密。<a id="a-1i"></a>登州栖霞人号长春子。<a id="a-1j"></a>师王害风继唱全真。<a id="a-1k"></a>本无道术。<a id="a-1l"></a>有刘温字仲禄者。<a id="a-1m"></a>以作鸣镝幸于太祖。<a id="a-1n"></a>首信僻说阿意甘言。<a id="a-1o"></a>以医药进于上言。<a id="a-1p"></a>丘公行年三百余岁。<a id="a-1q"></a>有保养长生之术。<a id="a-1r"></a>乃奏举之。<a id="a-1s"></a>戊寅中应召北行。<a id="a-1t"></a>丘公倦于跋涉。<a id="a-1u"></a>闻上西征表求待回。<a id="a-1v"></a>使中书湛然温诏召之。<a id="a-1w"></a>丘公遂行。<a id="a-1x"></a>初上西征大石林牙。<a id="a-1y"></a>及可弗叉国。<a id="a-1z"></a>尽有其地唯算端汗。<a id="a-20"></a>夺破乃满之地。<a id="a-21"></a>军马强盛。<a id="a-22"></a>据有寻思干城(或云邪木思干辽之河中府也)闻上西讨即南走入铁门。<a id="a-23"></a>遁于大雪山南。<a id="a-24"></a>潜趋印度。<a id="a-25"></a>上率众袭之。<a id="a-26"></a>驻跸大雪山南。<a id="a-27"></a>辛已冬十一月十八日丘公至。<a id="a-28"></a>寻思干城以雪山大雪屯谷可有二丈深不可行。<a id="a-29"></a>且止城中。<a id="a-2A"></a>壬午夏四月初五日。<a id="a-2B"></a>始过雪山达于行宫。<a id="a-2C"></a>至上前数拜退身致敬。<a id="a-2D"></a>礼毕然后入帐。<a id="a-2E"></a>上问。<a id="a-2F"></a>有何长生之药以资朕躬。<a id="a-2G"></a>丘公逡巡拱身答曰。<a id="a-2H"></a>有卫生之道。<a id="a-2I"></a>而无长生之药。<a id="a-2J"></a>上以言实赐以马乳。<a id="a-2K"></a>时回纥山贼乱于密迩。<a id="a-2L"></a>且令丘公还寻思干城。<a id="a-2M"></a>期以十月再诏。<a id="a-2N"></a>八月后旬丘公复至行宫。<a id="a-2O"></a>凡有所对皆平平之语。<a id="a-2P"></a>无可采听。<a id="a-2Q"></a>问其年甲多少伪云不知。<a id="a-2R"></a>考问神仙之要。<a id="a-2S"></a>唯论固精养气。<a id="a-2T"></a>出神入梦。<a id="a-2U"></a>以为道之极致。<a id="a-2V"></a>美林灵素之神游。<a id="a-2W"></a>爱王害风之入梦。<a id="a-2X"></a>又举马丹阳恒云。<a id="a-2Y"></a>屡蒙圣贤提奖。<a id="a-2Z"></a>真性遨游异域。<a id="a-2a"></a>又非禅家多恶梦境。<a id="a-2b"></a>盖由福薄不能致好梦也。<a id="a-2c"></a>又问湛然居士观音赞意。<a id="a-2d"></a>中书轻而不答。<a id="a-2e"></a>而有识闻之莫不绝倒。<a id="a-2f"></a>既而东回表求牌符。<a id="a-2g"></a>自出师号私给观额。<a id="a-2h"></a>自填圣旨谩昧主上。<a id="a-2i"></a>独免丘公门人科役。<a id="a-2j"></a>不及僧人及余道众。<a id="a-2k"></a>古无体例之事。<a id="a-2l"></a>恣欲施行。<a id="a-2m"></a>上之所说。<a id="a-2n"></a>湛然居士编入西游录中。<a id="a-2o"></a>备明丘公十谬。<a id="a-2p"></a>回至宣德等州。<a id="a-2q"></a>屈僧人迎拜。<a id="a-2r"></a>后至燕城左右鼓奖特力侵占使道徒王伯平驺从数十县牌出入驰跃诸州便欲通管僧尼。<a id="a-2s"></a>丘公自往蓟州特开圣旨抑欲追摄甘泉本无玄和尚望其屈节竟不能行。<a id="a-2t"></a>西京天城毁夫子庙为文成观。<a id="a-2u"></a>景州夺龙角山贾先生改为冲虚观。<a id="a-2v"></a>后僧欲争。<a id="a-2w"></a>丘公移书从乐居士文过饰非。<a id="a-2x"></a>平谷县水谷寺正殿三身。<a id="a-2y"></a>皆刘鸾绝手悉打涧中改观居之。<a id="a-2z"></a>太原府丘公弟子宋德芳占净居山。<a id="a-30"></a>穿石作洞改为道院立碑树号。<a id="a-31"></a>相州黄华山隋唐古刹。<a id="a-32"></a>碑刻存焉。<a id="a-33"></a>道士占定。<a id="a-34"></a>混源西道院本崇福寺道士占讫。<a id="a-35"></a>滦州下县数座佛殿道士拆讫并毁佛像。<a id="a-36"></a>檀州黍谷山灵岩寺。<a id="a-37"></a>昔是邹衍吹律之处。<a id="a-38"></a>堂殿廊庑悉皆完足。<a id="a-39"></a>全真贾志卒。<a id="a-3A"></a>王志钦倚着丘公气力。<a id="a-3B"></a>荡除佛像塑起三清石幢子。<a id="a-3C"></a>推入涧中。<a id="a-3D"></a>有底田园占佃为主。<a id="a-3E"></a>改名大同观。<a id="a-3F"></a>檀州木林寺正殿县壁。<a id="a-3G"></a>壬子年全真许知观。<a id="a-3H"></a>拆毁塑像改立三清。<a id="a-3I"></a>号为天宝万寿宫。<a id="a-3J"></a>良乡县东南张谢村兴禅寺地土。<a id="a-3K"></a>枣树林檎园并外白地。<a id="a-3L"></a>丘公弟子孔志童强占种佃欺侮尼众。<a id="a-3M"></a>如此等例略有数百。<a id="a-3N"></a>虽庄蹻狼戾于南荆。<a id="a-3O"></a>盗跖跋扈于东鲁。<a id="a-3P"></a>方今剽劫未为过也。<a id="a-3Q"></a>不以道德为心。<a id="a-3R"></a>专以攘夺为务。<a id="a-3S"></a>后毒痢发作卧于厕中。<a id="a-3T"></a>经停七日。<a id="a-3U"></a>弟子移之而不肯动。<a id="a-3V"></a>疲困羸极乃诈之曰。<a id="a-3W"></a>且偃之与寝何异哉。<a id="a-3X"></a>又经二日。<a id="a-3Y"></a>竟据厕而卒。<a id="a-3Z"></a>而门弟子外诳人云。<a id="a-3a"></a>师父求福。<a id="a-3b"></a>编丘公录者(李浩然集来)即日登葆光而化异香满室。<a id="a-3c"></a>此皆人人具知尚变其说。<a id="a-3d"></a>余不公者例皆如此。<a id="a-3e"></a>故当时之人为之语曰。<a id="a-3f"></a>一把形骸瘦骨头。<a id="a-3g"></a>长春一旦变为秋。<a id="a-3h"></a>和濉带屎亡圊厕。<a id="a-3i"></a>一道流来两道流。<a id="a-3j"></a>斯良证也(大道四祖之语也)即丁亥年七月初九日也。<a id="a-3k"></a>后道士志常字浩然。<a id="a-3l"></a>号真常子。<a id="a-3m"></a>簪冠自整绍复前踪。<a id="a-3n"></a>敛道士之财。<a id="a-3o"></a>买王臣之意。<a id="a-3p"></a>偷薄巧饰趋媚时流。<a id="a-3q"></a>虚冒全真之名。<a id="a-3r"></a>不行道德之实。<a id="a-3s"></a>枭鸣正道虎视释家。<a id="a-3t"></a>挟邪作威侵占佛寺。<a id="a-3u"></a>袭丘公之伪迹。<a id="a-3v"></a>扇残贼之余风。<a id="a-3w"></a>纵群下之剽夺。<a id="a-3x"></a>任私情之毁撤。<a id="a-3y"></a>打佛像而安老像。<a id="a-3z"></a>废菩萨而作天尊。<a id="a-40"></a>贪得忘仁窥求无度。<a id="a-41"></a>他处辽远恐人未凭。<a id="a-42"></a>且叙京城及内属州县。<a id="a-43"></a>占夺寺舍侵植田园。<a id="a-44"></a>磨毁碑幢损灭佛像。<a id="a-45"></a>略举一二验知虚实。<a id="a-46"></a>京通玄关观音院正殿三间塑画完具。<a id="a-47"></a>李志常遣本观道众。<a id="a-48"></a>打绝圣像塑着三清。<a id="a-49"></a>虽屡陈诉抗诏不与。<a id="a-4A"></a>今虽革正而街西院舍近三十楹尚未分付。<a id="a-4B"></a>京净恩禅寺正殿房寮方丈库舍五十余楹。<a id="a-4C"></a>殿内无量寿佛。<a id="a-4D"></a>十六观像。<a id="a-4E"></a>金碧炫目。<a id="a-4F"></a>女冠改作修真观。<a id="a-4G"></a>永占住持京悯忠寺东塔。<a id="a-4H"></a>院大道信道姑占守住坐。<a id="a-4I"></a>京慈圣院长春宫薛道录改为玄都观占住。<a id="a-4J"></a>京宝塔寺经藏院天长观下任道姑福童占定住坐。<a id="a-4K"></a>京资圣寺唐辽旧刹。<a id="a-4L"></a>前后通街。<a id="a-4M"></a>地有三十余亩。<a id="a-4N"></a>房有百十余间。<a id="a-4O"></a>全真巩志。<a id="a-4P"></a>朗改作葆真观占定住持。<a id="a-4Q"></a>京颢花门外金桥寺正殿释迦浑金成就。<a id="a-4R"></a>全真张知观拆毁大殿平治基址。<a id="a-4S"></a>安先生丘冢改作坟地。<a id="a-4T"></a>京铜马坊建福院全真鬅头张先生占改住坐。<a id="a-4U"></a>京春台坊西万盈坊弘教院。<a id="a-4V"></a>正殿圣堂僧寮厨库菜园石碑。<a id="a-4W"></a>尽被樊先生拆打讫。<a id="a-4X"></a>却将木石于戴外郎宅东盖讫天齐仁圣庙。<a id="a-4Y"></a>京西北隅吉祥院长春宫。<a id="a-4Z"></a>占作窑场炼丹经。<a id="a-4a"></a>今圣旨断定由未分付。<a id="a-4b"></a>玉田县北乡妙峰院。<a id="a-4c"></a>全真荣道士尽行拆讫。<a id="a-4d"></a>于田家庄盖女冠杨道姑路道姑住坐。<a id="a-4e"></a>通州在城观音院前后正殿厨库僧房。<a id="a-4f"></a>全真陈和童打坏观音改塑老君易名通仙观。<a id="a-4g"></a>宛平县斋堂村灵乐寺。<a id="a-4h"></a>全真刘知观把释迦太子卖与他人。<a id="a-4i"></a>火爆石碑。<a id="a-4j"></a>藏了铜钟。<a id="a-4k"></a>拆讫佛殿。<a id="a-4l"></a>坏了舍利宝塔。<a id="a-4m"></a>平荡坟林改作通仙观塑起三清。<a id="a-4n"></a>[泳-永+豕]州在城设济院。<a id="a-4o"></a>有舍利塔七层五十余尺。<a id="a-4p"></a>全真贾先生夜间折了塔尖。<a id="a-4q"></a>本官诘责逃了。<a id="a-4r"></a>甲寅年改为齐仙观。<a id="a-4s"></a>[泳-永+豕]州行满寺观音殿。<a id="a-4t"></a>有白玉石观音菩萨。<a id="a-4u"></a>坐高三尺。<a id="a-4v"></a>有糠禅任志坚。<a id="a-4w"></a>夜中打碎共十一块。<a id="a-4x"></a>并占讫寺院改为永宁观住坐。<a id="a-4y"></a>广因寺常住位旧堂咸备。<a id="a-4z"></a>全真梁先生改作十方观住坐。<a id="a-50"></a>平谷县历西寺正殿圣容。<a id="a-51"></a>全真王知观打坏塑像。<a id="a-52"></a>占植栗园。<a id="a-53"></a>磨了石碑。<a id="a-54"></a>耕了地土。<a id="a-55"></a>文家庄水谷寺殿宇三门。<a id="a-56"></a>云堂库房水碾园土。<a id="a-57"></a>全真王知观打了塑像。<a id="a-58"></a>却塑老君。<a id="a-59"></a>并独波寺正殿拆讫。<a id="a-5A"></a>占植栗园改作道院。<a id="a-5B"></a>顺州年丰龙泉寺。<a id="a-5C"></a>麻地枣园并余白地。<a id="a-5D"></a>尽被马法师占定改为大道观。<a id="a-5E"></a>安次县北台寺。<a id="a-5F"></a>全真羊皮李占佃。<a id="a-5G"></a>普慈寺杨道姑占讫。<a id="a-5H"></a>遵化县台山寺下院。<a id="a-5I"></a>灵应山栗园刘先生占。<a id="a-5J"></a>净因院罗文谷栗园张先生占。<a id="a-5K"></a>植县东北般若院大殿中疃寺云堂。<a id="a-5L"></a>净家谷云堂三门。<a id="a-5M"></a>尽被张先生拆了。<a id="a-5N"></a>盖作开阳观。<a id="a-5O"></a>蓟州天香寺栗园地土。<a id="a-5P"></a>尽被王道政占佃。<a id="a-5Q"></a>舍利宝塔高四十尺。<a id="a-5R"></a>王道政拆讫。<a id="a-5S"></a>塔上铁竿亦自使了。<a id="a-5T"></a>又拆了坟塔十三座。<a id="a-5U"></a>甘泉山下院水碾一所。<a id="a-5V"></a>孙先生强行盖了。<a id="a-5W"></a>报国寺下院栗园。<a id="a-5X"></a>贾先生占了。<a id="a-5Y"></a>崆峒山下院田地栗园。<a id="a-5Z"></a>吴先生盖观占守。<a id="a-5a"></a>如此等例宁可具词。<a id="a-5b"></a>其余东平济南益都真定河南关西平阳太原武朔云中白霫辽东肥水等路。<a id="a-5c"></a>打拆夺占碎幢磨碑难可胜言略知名者五百余处。<a id="a-5d"></a>皆李志常之所主行。<a id="a-5e"></a>又自览贡献圆米果木蜜煎茶姜驰驿马疋每岁上下要君取荣。<a id="a-5f"></a>不以谦退为心。<a id="a-5g"></a>专以炫名为务。<a id="a-5h"></a>壬辰中合罕皇帝。<a id="a-5i"></a>吊民洛汭问罪汴梁。<a id="a-5j"></a>急于外征未遑内整。<a id="a-5k"></a>而志常奸心狙妒欲欺佛家蔑视朝廷敢为不轨。<a id="a-5l"></a>乘国军扰攘之际。<a id="a-5m"></a>当羽檄交驰之辰。<a id="a-5n"></a>纵庸鄙之徒。<a id="a-5o"></a>作无稽之典。<a id="a-5p"></a>今狐璋首集伪说史志经。<a id="a-5q"></a>又广邪文。<a id="a-5r"></a>菽麦不分古今匡辩。<a id="a-5s"></a>采王浮之诡说。<a id="a-5t"></a>取西升之鄙谈。<a id="a-5u"></a>学佛家八十二龛。<a id="a-5v"></a>糅老子八十一化。<a id="a-5w"></a>要合九九之数。<a id="a-5x"></a>簧鼓二篇之风。<a id="a-5y"></a>乃举李耳在虚无之前。<a id="a-5z"></a>屈迦文降周庄之代。<a id="a-60"></a>倚窃佛教增阐多端。<a id="a-61"></a>欲高释氏之前。<a id="a-62"></a>乃说李耳在阳甲之岁。<a id="a-63"></a>欲登儒者之上。<a id="a-64"></a>乃立九岁在太易之先。<a id="a-65"></a>欲同佛家五方如来。<a id="a-66"></a>乃说五方出法度人。<a id="a-67"></a>拟偷佛经世界初成风轮下布。<a id="a-68"></a>乃说气射往来变作弥罗之气。<a id="a-69"></a>如此之事一一难陈。<a id="a-6A"></a>秖欲混自浊流滥彼清济。<a id="a-6B"></a>金鋀相杂泾渭难分。<a id="a-6C"></a>誷圣欺贤蔽蒙天下。<a id="a-6D"></a>瞎他正眼昧自心灵。<a id="a-6E"></a>夭遏佛门沟壑正道。<a id="a-6F"></a>傲慢典宪不惧朝章。<a id="a-6G"></a>使秦川道众暗板流传。<a id="a-6H"></a>远地发扬欲妨自害。<a id="a-6I"></a>不遇明圣真假孰分。<a id="a-6J"></a>佛法中兴待时而显。<a id="a-6K"></a>苟非其人道不虚行。<a id="a-6L"></a>我蒙哥皇帝。<a id="a-6M"></a>克岐克嶷曰圣曰明。<a id="a-6N"></a>布政简严聪达神武。<a id="a-6O"></a>修祖宗之令典。<a id="a-6P"></a>酌先代之洪规。<a id="a-6Q"></a>率由旧章不忘外护。<a id="a-6R"></a>初铸国宝先赞佛门。<a id="a-6S"></a>凡是僧人并无徭赋。<a id="a-6T"></a>圣旨特赐那摩国师白金二千定(计钞二十万两)修福佛门。<a id="a-6U"></a>又令胜庵主发黄金五百两白金万两于昊天寺大作佛事(七日方满饭僧万余也)道门志常以八十一化图刻板既成广张其本。<a id="a-6V"></a>若不远近咸布。<a id="a-6W"></a>宁知李老君之胜。<a id="a-6X"></a>宜先上播朝廷。<a id="a-6Y"></a>则余者自然草靡。<a id="a-6Z"></a>乃使金坡王先生道人温的罕广赍其本遍散朝廷近臣。<a id="a-6a"></a>土鲁及乞台普华等并授其本。<a id="a-6b"></a>时少林长老裕公建寺鹘林。<a id="a-6c"></a>皇上钦仰。<a id="a-6d"></a>因见其本谤讪佛门。<a id="a-6e"></a>使学士安藏献呈阿里不哥大王诉其伪妄。<a id="a-6f"></a>大王披图验理阅实甚虚。<a id="a-6g"></a>乃奏天子备陈诈冒。<a id="a-6h"></a>破灭佛法败伤风化。<a id="a-6i"></a>天子未详真伪。<a id="a-6j"></a>俾召少林长老及道士李志常于大内万安阁下。<a id="a-6k"></a>共丞相钵刺海亲王贵戚等译语合剌合孙并学士安藏。<a id="a-6l"></a>帝御正座对面穷考。<a id="a-6m"></a>按图征诘。<a id="a-6n"></a>志常一词罔措。<a id="a-6o"></a>拱身叉手唯称乞儿不会而已。<a id="a-6p"></a>推以不知。<a id="a-6q"></a>少林让曰。<a id="a-6r"></a>汝既不知。<a id="a-6s"></a>何以掌教。<a id="a-6t"></a>志常又默无言。<a id="a-6u"></a>少林因曰。<a id="a-6v"></a>道士欺负国家敢为不轨。<a id="a-6w"></a>今此图中说李老君生于五运之前。<a id="a-6x"></a>如此妄言从何而得。<a id="a-6y"></a>且史记老子与孔子同时出衰周之际。<a id="a-6z"></a>故唐初秀才胡曾咏史诗云。<a id="a-70"></a>七雄戈戟乱如麻。<a id="a-71"></a>四海无人得坐家。<a id="a-72"></a>老氏却思天竺住。<a id="a-73"></a>便将徐甲去流沙。<a id="a-74"></a>此则周末时人明矣。<a id="a-75"></a>何乃妄构此说谩昧主上乎。<a id="a-76"></a>志常曰。<a id="a-77"></a>此是下面歹人做来。<a id="a-78"></a>弟子实不知也。<a id="a-79"></a>少林又曰。<a id="a-7A"></a>老子既是大贤。<a id="a-7B"></a>宜当佐国安民匡君不逮。<a id="a-7C"></a>何乃坐视乱亡西去流沙忍而不救乎。<a id="a-7D"></a>自己家乡而不能整。<a id="a-7E"></a>且欲远化羌胡。<a id="a-7F"></a>不亦谬哉。<a id="a-7G"></a>此同头上火烧而不能却。<a id="a-7H"></a>且欲远救他山之火。<a id="a-7I"></a>纵是愚人亦知迂诞。<a id="a-7J"></a>志常拱默无言面赧汗出。<a id="a-7K"></a>少林重奏曰。<a id="a-7L"></a>道士欺谩朝廷。<a id="a-7M"></a>辽远倚着钱财壮盛。<a id="a-7N"></a>广买臣下取媚人情。<a id="a-7O"></a>恃方凶愎占夺佛寺。<a id="a-7P"></a>损毁佛像打碎石塔。<a id="a-7Q"></a>玉泉山白玉石观音像先生打了。<a id="a-7R"></a>随处石幢先生推倒。<a id="a-7S"></a>占植寺家园果梨栗水土田地。<a id="a-7T"></a>大略言之。<a id="a-7U"></a>知其名者可有五百余处。<a id="a-7V"></a>今对天子悉要归还。<a id="a-7W"></a>而志常情愿吐退别无詶答。<a id="a-7X"></a>少林又曰。<a id="a-7Y"></a>此化胡图本是伪造。<a id="a-7Z"></a>若不烧板难塞邪源。<a id="a-7a"></a>志常唯言情愿烧却。<a id="a-7b"></a>更无伸说。<a id="a-7c"></a>上曰。<a id="a-7d"></a>我为皇帝。<a id="a-7e"></a>未登位时旧来有底。<a id="a-7f"></a>依古行之。<a id="a-7g"></a>我登位后先来无底。<a id="a-7h"></a>不宜添出。<a id="a-7i"></a>既是说谎道人新集。<a id="a-7j"></a>不可行之。<a id="a-7k"></a>时胜讲主嗔目詈之。<a id="a-7l"></a>指为畜类。<a id="a-7m"></a>块然无对。<a id="a-7n"></a>帝谓群臣曰。<a id="a-7o"></a>道士理短不敢詶答也。<a id="a-7p"></a>少林翌日。<a id="a-7q"></a>复上表云。<a id="a-7r"></a>和林上都北少林寺嗣祖雪庭野人诚惶诚恐顿首顿首谨言。<a id="a-7s"></a>闻举直错诸枉能使枉者直。<a id="a-7t"></a>举枉错诸直能使直者枉。<a id="a-7u"></a>此二者赏罚之源。<a id="a-7v"></a>治乱之机。<a id="a-7w"></a>莫不发乎其中矣。<a id="a-7x"></a>自生民以来淳朴未散。<a id="a-7y"></a>故三皇五帝垂拱南面。<a id="a-7z"></a>其政教不肃而成。<a id="a-80"></a>不严而治。<a id="a-81"></a>是以圣人观天文以察时变。<a id="a-82"></a>观人文以化成天下也。<a id="a-83"></a>及三代以降奸宄日萠。<a id="a-84"></a>故圣贤间生应时设教。<a id="a-85"></a>或洗之以道德。<a id="a-86"></a>或封之以仁义。<a id="a-87"></a>以防微后世之弊也。<a id="a-88"></a>于是我释迦大觉以周第五主昭王二十四年甲寅四月八日生于天竺。<a id="a-89"></a>父曰净饭皇帝。<a id="a-8A"></a>母曰大术圣后。<a id="a-8B"></a>梦感白象驾日轮忽坠于怀。<a id="a-8C"></a>觉时乃娠诞弥厥月。<a id="a-8D"></a>圣母攀枝右胁神化而生。<a id="a-8E"></a>列宿衬于红莲。<a id="a-8F"></a>九龙沐以香水。<a id="a-8G"></a>三十二相以严体。<a id="a-8H"></a>八十种好以随形。<a id="a-8I"></a>指天地以称尊。<a id="a-8J"></a>现吉祥而应世。<a id="a-8K"></a>四门观苦午夜逾城。<a id="a-8L"></a>六年苦行。<a id="a-8M"></a>以圆旷劫之因。<a id="a-8N"></a>万德周身。<a id="a-8O"></a>以克多生之果。<a id="a-8P"></a>教谈三百余会。<a id="a-8Q"></a>化扬八万之门。<a id="a-8R"></a>受波旬请而入涅槃。<a id="a-8S"></a>顺众生机而示圆寂。<a id="a-8T"></a>由是道超凡圣化被人天。<a id="a-8U"></a>凡声教所及。<a id="a-8V"></a>莫不波荡风靡而从之。<a id="a-8W"></a>冠其位于列圣之首也。<a id="a-8X"></a>学其道者持五戒则备于五常。<a id="a-8Y"></a>修十善则杜其十恶。<a id="a-8Z"></a>存者安于王道。<a id="a-8a"></a>亡者托于人天。<a id="a-8b"></a>其大则顿息生死之源。<a id="a-8c"></a>独出圣凡之表也。<a id="a-8d"></a>继有东夏贤者。<a id="a-8e"></a>是曰老君。<a id="a-8f"></a>以周第二十二帝定王二年丙辰九月十四日生于楚国苦县厉乡曲仁里。<a id="a-8g"></a>父曰韩干。<a id="a-8h"></a>母曰精敷。<a id="a-8i"></a>孕八十一年而生于李树下。<a id="a-8j"></a>因以姓李名耳字伯阳。<a id="a-8k"></a>身长四尺六寸。<a id="a-8l"></a>额凸眉粗反唇骞鼻。<a id="a-8m"></a>髆尖胯阔聃耳鬅头。<a id="a-8n"></a>生而皓首故曰老聃。<a id="a-8o"></a>以疑独之道秘于心。<a id="a-8p"></a>以三宝之德资于用。<a id="a-8q"></a>曰慈曰俭曰不敢为天下先。<a id="a-8r"></a>至简王二年。<a id="a-8s"></a>官至守藏吏十四年迁太史。<a id="a-8t"></a>及景王二十三年己卯。<a id="a-8u"></a>以七雄分霸天下扰攘。<a id="a-8v"></a>老氏不忍坐视其弊。<a id="a-8w"></a>有紫气浮关。<a id="a-8x"></a>欲西涉流沙。<a id="a-8y"></a>而访至函谷得关令尹喜。<a id="a-8z"></a>授以道德二篇。<a id="a-90"></a>深造妙道之理。<a id="a-91"></a>已而弗克流沙。<a id="a-92"></a>死于槐里。<a id="a-93"></a>即而葬焉。<a id="a-94"></a>乃京兆之兴平也。<a id="a-95"></a>后之学其道者。<a id="a-96"></a>虚心实腹。<a id="a-97"></a>游于道德黜于聪明。<a id="a-98"></a>高蹈烟霞迥出尘世。<a id="a-99"></a>声利不能屈。<a id="a-9A"></a>刑势莫能移。<a id="a-9B"></a>虽二圣贤时有先后教有浅深。<a id="a-9C"></a>观其圣贤之心。<a id="a-9D"></a>未尝有间也。<a id="a-9E"></a>自我皇朝圣祖开辟大统以来。<a id="a-9F"></a>兵烬之际。<a id="a-9G"></a>有学者兴肇起其门。<a id="a-9H"></a>是曰全真。<a id="a-9I"></a>冠伯阳之衣冠。<a id="a-9J"></a>称伯阳之徒党。<a id="a-9K"></a>弃伯阳之宗庙。<a id="a-9L"></a>悖伯阳之道德。<a id="a-9M"></a>浸漫四方不可胜数。<a id="a-9N"></a>毁拆寺宇摧灭圣像。<a id="a-9O"></a>伪兴图籍妄设典章。<a id="a-9P"></a>肆其异端以干时惑众。<a id="a-9Q"></a>残贼圣人之道。<a id="a-9R"></a>辄以无稽之言。<a id="a-9S"></a>自雕入藏目之为经。<a id="a-9T"></a>良可笑也。<a id="a-9U"></a>如新集老氏八十一化图化胡经等。<a id="a-9V"></a>百端诬诞之说使识者诵之则齿寒闻之则鼻掩。<a id="a-9W"></a>图云。<a id="a-9X"></a>老君以殷第十八王阳甲庚申岁。<a id="a-9Y"></a>真妙玉女昼寝。<a id="a-9Z"></a>梦日精驾九龙而下化五色流珠。<a id="a-9a"></a>吞之而孕。<a id="a-9b"></a>八十一年。<a id="a-9c"></a>至二十一王武丁庚辰二月十五日。<a id="a-9d"></a>其母攀李树剖左胁而生。<a id="a-9e"></a>九步生莲四方乘足。<a id="a-9f"></a>日童扬辉月妃散华。<a id="a-9g"></a>七元流景祥云荫庭。<a id="a-9h"></a>四灵翊卫玉女捧接。<a id="a-9i"></a>其母攀枝。<a id="a-9j"></a>万鹤翔空九龙吐水。<a id="a-9k"></a>七十二相八十一好。<a id="a-9l"></a>指天指地唯道独尊。<a id="a-9m"></a>及长为文王守藏吏。<a id="a-9n"></a>至成康为柱下史而弃周爵。<a id="a-9o"></a>不知此语何从所出也。<a id="a-9p"></a>又云。<a id="a-9q"></a>老君以周昭王二十四年四月八日上升太微。<a id="a-9r"></a>复生于成都李氏家。<a id="a-9s"></a>与尹喜会。<a id="a-9t"></a>复上升适西竺。<a id="a-9u"></a>使尹喜作佛以化胡人。<a id="a-9v"></a>剃须发为僧。<a id="a-9w"></a>誓而归之。<a id="a-9x"></a>如此谬妄数端皆儿戏之语也。<a id="a-9y"></a>嘻噫佛生周昭。<a id="a-9z"></a>老生于定。<a id="a-A0"></a>尹喜受道德于景王之己卯。<a id="a-A1"></a>相去五百有七年。<a id="a-A2"></a>何尹喜之为佛耶。<a id="a-A3"></a>是今日适越而昔至也。<a id="a-A4"></a>无乃太诞乎。<a id="a-A5"></a>夫老氏之首末具载周史而今以为殷阳甲真妙玉女所生者。<a id="a-A6"></a>然则真妙者凡耶圣耶。<a id="a-A7"></a>若圣则老氏岂复仕周为吏耶。<a id="a-A8"></a>若凡则何族耶。<a id="a-A9"></a>况老氏之圣也。<a id="a-AA"></a>有万种祯祥。<a id="a-AB"></a>而世人岂不知。<a id="a-AC"></a>复以为吏耶。<a id="a-AD"></a>何舍明趣味如此。<a id="a-AE"></a>可不愧欤。<a id="a-AF"></a>况今槐里冢墓在焉。<a id="a-AG"></a>其徒以为老氏白日上升。<a id="a-AH"></a>何冢墓之有哉。<a id="a-AI"></a>乃弃于荆棘之间而不祀。<a id="a-AJ"></a>此皆具人眉目者之所不为也。<a id="a-AK"></a>其庄列氏亦伯阳之命世亚圣也。<a id="a-AL"></a>而子庄子言老聃死。<a id="a-AM"></a>秦佚吊之三号而出。<a id="a-AN"></a>独不言上升太微之事乎。<a id="a-AO"></a>子列子虽关尹喜一言之善又尝舍之。<a id="a-AP"></a>又喜仲尼答西方有大圣人。<a id="a-AQ"></a>以为至言。<a id="a-AR"></a>独不言化胡之事乎。<a id="a-AS"></a>略举其两端则众谬斯释矣。<a id="a-AT"></a>以前后所说。<a id="a-AU"></a>全与本史相违。<a id="a-AV"></a>似非老聃者也。<a id="a-AW"></a>然则老聃外别有太上老君者成圣耶。<a id="a-AX"></a>何设伪以非圣人者如此。<a id="a-AY"></a>且夫世亦有至不肖者。<a id="a-AZ"></a>然樵牧之竖安敢辄欺之。<a id="a-Aa"></a>况大圣人乎。<a id="a-Ab"></a>仲尼曰。<a id="a-Ac"></a>非圣人者无法。<a id="a-Ad"></a>此大乱之道也。<a id="a-Ae"></a>又许昌新作三教碑。<a id="a-Af"></a>以老氏正席佛儒翼之。<a id="a-Ag"></a>亦不稽古之甚也。<a id="a-Ah"></a>且三教之位。<a id="a-Ai"></a>自汉至今千有余载。<a id="a-Aj"></a>如指之据于掌。<a id="a-Ak"></a>短长左右固有定处。<a id="a-Al"></a>岂匹夫匹妇能异哉。<a id="a-Am"></a>观此效颦忘本之徒。<a id="a-An"></a>必欲毁灭大觉之道。<a id="a-Ao"></a>非毁而能灭。<a id="a-Ap"></a>惜乎伯阳之道扫地矣。<a id="a-Aq"></a>何哉犹藤萝倚于乔松枝叶繁荣荫及顷亩。<a id="a-Ar"></a>樵牧过之仰而叹曰。<a id="a-As"></a>大哉郁郁乎。<a id="a-At"></a>藤之茂且盛矣。<a id="a-Au"></a>如此而不言松柏之大本也。<a id="a-Av"></a>既而松无以施其枝叶则枯。<a id="a-Aw"></a>枯则绝藤萝委地。<a id="a-Ax"></a>靡所不致。<a id="a-Ay"></a>虽深根固蔕。<a id="a-Az"></a>而复欲望之于云汉。<a id="a-B0"></a>不亦远乎。<a id="a-B1"></a>於戏伯阳之道。<a id="a-B2"></a>其若是而已矣。<a id="a-B3"></a>幸遇主上英雄。<a id="a-B4"></a>绍圣聪哲御天。<a id="a-B5"></a>轩鉴洞乎八方。<a id="a-B6"></a>舜日照于四海。<a id="a-B7"></a>察纤毫而莫隐。<a id="a-B8"></a>临大统以无私。<a id="a-B9"></a>仰愿正三教之典谟训诰保合大和。<a id="a-BA"></a>为万世之规矩准绳固非小补。<a id="a-BB"></a>但野人福裕无任瞻天望圣。<a id="a-BC"></a>诚惶诚恐顿首顿首谨言。<a id="a-BD"></a>即乙卯年八月也。<a id="a-BE"></a>帝既目览是非具知臧否。<a id="a-BF"></a>乃传圣旨曰。<a id="a-BG"></a>那摩大师少林长老奏来。<a id="a-BH"></a>先生毁坏了释迦牟尼佛底经教。<a id="a-BI"></a>做出假经来有。<a id="a-BJ"></a>毁坏了释迦牟尼佛底圣像塑。<a id="a-BK"></a>着老君来有。<a id="a-BL"></a>把释迦牟尼佛塑。<a id="a-BM"></a>在老君下面坐有。<a id="a-BN"></a>共李真人一处对证问来。<a id="a-BO"></a>李真人道我并不理会得来。<a id="a-BP"></a>今委布只儿众断事官。<a id="a-BQ"></a>那造假经人及印板木。<a id="a-BR"></a>不拣是谁根的有。<a id="a-BS"></a>呵与对证过。<a id="a-BT"></a>若实新造此说谎经。<a id="a-BU"></a>分付那摩大师者。<a id="a-BV"></a>那造假经底先生。<a id="a-BW"></a>布只儿为头众断事官。<a id="a-BX"></a>一处当面对证倒时。<a id="a-BY"></a>决断罪过。<a id="a-BZ"></a>要轻重那摩大师识者。<a id="a-Ba"></a>又毁坏释迦佛像及观音像。<a id="a-Bb"></a>改塑李老君底却。<a id="a-Bc"></a>教那先生依前旧塑释迦观音之像。<a id="a-Bd"></a>改塑功了却分付与和尚每者。<a id="a-Be"></a>那坏佛的先生依理要罪过者。<a id="a-Bf"></a>断事宫前立下证见交那摩大师识者若。<a id="a-Bg"></a>是和尚每坏了老子塑着佛像。<a id="a-Bh"></a>亦依前体例要罪过者。<a id="a-Bi"></a>即乙卯年九月二十九日。<a id="a-Bj"></a>君脑儿里行此圣旨。<a id="a-Bk"></a>那摩大师缘此圣旨。<a id="a-Bl"></a>见奉福寺先生侵了余占寺院。<a id="a-Bm"></a>先生不肯分付。<a id="a-Bn"></a>及玉泉山白玉观音。<a id="a-Bo"></a>先生打了不肯陪还。<a id="a-Bp"></a>使少林长老金灯长老。<a id="a-Bq"></a>就德兴府对今上皇帝。<a id="a-Br"></a>宣前圣旨即要陪偿。<a id="a-Bs"></a>少林长老先与执结。<a id="a-Bt"></a>而张权教志敬。<a id="a-Bu"></a>妄欲支吾不肯分付。<a id="a-Bv"></a>今上大怒令刘侍中活者思欧击骂之。<a id="a-Bw"></a>头面流血全无愧耻。<a id="a-Bx"></a>明年遣使胡睹孙下来。<a id="a-By"></a>依着皇帝圣旨本意。<a id="a-Bz"></a>尽行归断时筑界墙。<a id="a-C0"></a>分付奉福寺。<a id="a-C1"></a>家初蒙哥皇帝圣旨里。<a id="a-C2"></a>委付布只儿为头众断事官。<a id="a-C3"></a>随路合退。<a id="a-C4"></a>先生住着寺院地面三十七处并令分付释门而李志常不依归断。<a id="a-C5"></a>差道士樊道录。<a id="a-C6"></a>再奏圣旨别生情见依着胡睹虎那演。<a id="a-C7"></a>抄数已后不许改正。<a id="a-C8"></a>虽如是奏上未允许。<a id="a-C9"></a>而道士樊志应但向乞台普花处说。<a id="a-CA"></a>便诈传皇帝圣旨。<a id="a-CB"></a>一面却都夺了。<a id="a-CC"></a>复推界墙。<a id="a-CD"></a>丙辰年五月。<a id="a-CE"></a>那摩大师再共少林长老。<a id="a-CF"></a>奉福亨长老。<a id="a-CG"></a>统摄温庵主。<a id="a-CH"></a>开觉迈长老。<a id="a-CI"></a>大名津长老。<a id="a-CJ"></a>上方云长老。<a id="a-CK"></a>资福朗讲主。<a id="a-CL"></a>塔必小大师苏摩室利。<a id="a-CM"></a>中山提领要阿失真定译言蒙古歹并上合刺。<a id="a-CN"></a>鹘林预待李志常等。<a id="a-CO"></a>共对朝廷。<a id="a-CP"></a>与先生每大行辩论。<a id="a-CQ"></a>以七月十六日。<a id="a-CR"></a>觐帝于鹘林城之南昔刺行宫。<a id="a-CS"></a>帝引诸师入内。<a id="a-CT"></a>温颜接话。<a id="a-CU"></a>并赐金帛。<a id="a-CV"></a>专待道士辩明真伪。<a id="a-CW"></a>而李志常怯不敢去。<a id="a-CX"></a>自念前对天子唯推不知。<a id="a-CY"></a>今更相抗虑恐堕负。<a id="a-CZ"></a>乃使权教张志敬(字义卿)魏仲平温的罕等迁延缓进。<a id="a-Ca"></a>狙僧远近竟不面会。<a id="a-Cb"></a>觇闻诸师退朝即复趋程。<a id="a-Cc"></a>天子阿里不哥大王知此道士无理。<a id="a-Cd"></a>虽复多语竟不与言。<a id="a-Ce"></a>而李志常见僧上行。<a id="a-Cf"></a>进退狼狈愁思内郁。<a id="a-Cg"></a>变成脑疽。<a id="a-Ch"></a>股栗魂惊。<a id="a-Ci"></a>又感雷震。<a id="a-Cj"></a>因而殂焉。<a id="a-Ck"></a>故常时之人。<a id="a-Cl"></a>为诗咏云。<a id="a-Cm"></a>[楂-旦+且]子店前不死方。<a id="a-Cn"></a>老丘传与李真常。<a id="a-Co"></a>三千王女长春馆。<a id="a-Cp"></a>十二琼楼偃月堂。<a id="a-Cq"></a>服气变为休息痢。<a id="a-Cr"></a>吞霞化作脑疽疮。<a id="a-Cs"></a>全真业贯年来满。<a id="a-Ct"></a>霹雳掀檐罪玉皇。<a id="a-Cu"></a>闻者以为实言(即戊午年六月日也)帝以诸王大会封赏事殷僧道对辩之事。<a id="a-Cv"></a>且令阿里不哥大王替行问当所有事件一一奏闻。<a id="a-Cw"></a>初盘山中盘法兴寺。<a id="a-Cx"></a>亥子年间天兵始过。<a id="a-Cy"></a>罕有僧人。<a id="a-Cz"></a>海山本无老师之嗣。<a id="a-D0"></a>振公长老首居上方。<a id="a-D1"></a>橡栗充粮。<a id="a-D2"></a>以度朝夕。<a id="a-D3"></a>全真之徒挟丘公之力。<a id="a-D4"></a>谋占中盘。<a id="a-D5"></a>乃就振公假言借住。<a id="a-D6"></a>振公以谓道人栖宿犹胜荒凉。<a id="a-D7"></a>且令权止占居既久遂规永定王道政陈知观吴先生等。<a id="a-D8"></a>乃改拆殿宇打损佛像。<a id="a-D9"></a>又冒奏国母太后娘娘。<a id="a-DA"></a>立碑改额为栖云观院。<a id="a-DB"></a>内古佛舍利宝塔高二百尺。<a id="a-DC"></a>又复平荡。<a id="a-DD"></a>影堂正殿三门云堂。<a id="a-DE"></a>悉皆拆坏。<a id="a-DF"></a>屡僧争夺而不能革。<a id="a-DG"></a>乙卯年圣旨断与和尚。<a id="a-DH"></a>不肯分付。<a id="a-DI"></a>后上方长老云公忿其无理。<a id="a-DJ"></a>破碎其碑。<a id="a-DK"></a>奏告今上皇帝。<a id="a-DL"></a>又共那摩大师少林长老朝觐蒙哥皇帝具陈其事。<a id="a-DM"></a>圣旨委付今上皇帝。<a id="a-DN"></a>改正其弊却为僧院。<a id="a-DO"></a>即戊午年九月初四日也。<a id="a-DP"></a>德兴府水谷寺旧来佛像及十六罗汉。<a id="a-DQ"></a>并是石作。<a id="a-DR"></a>妙尽奇功。<a id="a-DS"></a>兵火之后无僧看守。<a id="a-DT"></a>有诸道士窃而居之。<a id="a-DU"></a>日久绵远恐僧争夺。<a id="a-DV"></a>故泯其迹遂毁诸像填于水堑。<a id="a-DW"></a>后僧争之讳本道院僧搜刷像出道士乃伏。<a id="a-DX"></a>上方提领云长老负坏像首上奏朝廷。<a id="a-DY"></a>阿里不哥大王。<a id="a-DZ"></a>见而悲感。<a id="a-Da"></a>即唤金坡王先生道人右法箓。<a id="a-Db"></a>鸣镝射之。<a id="a-Dc"></a>以石打之。<a id="a-Dd"></a>道士头皆流血。<a id="a-De"></a>谓道士曰。<a id="a-Df"></a>佛之真身杳然绝朕。<a id="a-Dg"></a>犹如虚空不可破坏。<a id="a-Dh"></a>眼尚不睹岂能损耶。<a id="a-Di"></a>但汝无知作地狱种子。<a id="a-Dj"></a>纵汝邪愚世中有底汝能坏了。<a id="a-Dk"></a>还曾损着真佛身耶。<a id="a-Dl"></a>明知道士侵占佛寺坏了佛像。<a id="a-Dm"></a>故不虚语。<a id="a-Dn"></a>又燕北玉泉山旧有白玉石观音像。<a id="a-Do"></a>被道士打坏。<a id="a-Dp"></a>身首分离。<a id="a-Dq"></a>击碎石塔穿石作洞。<a id="a-Dr"></a>内刻道像。<a id="a-Ds"></a>上谄朝廷为国家修善之所。<a id="a-Dt"></a>投简福地欲永占定。<a id="a-Du"></a>恐后争夺。<a id="a-Dv"></a>李志常后脑疽既发。<a id="a-Dw"></a>雷震而卒。<a id="a-Dx"></a>遂假葬棺柩内盛笠。<a id="a-Dy"></a>子柱杖埋于玉泉。<a id="a-Dz"></a>而实尸葬于五华观中。<a id="a-E0"></a>图欲移年迁葬。<a id="a-E1"></a>但显空棺妄待传播。<a id="a-E2"></a>效他达磨尸解仙去。<a id="a-E3"></a>而神不容奸欲隐弥露。<a id="a-E4"></a>因赛典赤使人贡伞具陈其事。<a id="a-E5"></a>蕃汉闻之哂其奸佞。<a id="a-E6"></a>皇弟大王闻斯矫诈。<a id="a-E7"></a>乃诉于帝曰。<a id="a-E8"></a>道士从来欺谩国家。<a id="a-E9"></a>昔年说为投简福地。<a id="a-EA"></a>今日返葬浩然臭身。<a id="a-EB"></a>若实如此不可轻赦。<a id="a-EC"></a>乃遣驿使何会必阇赤及阿斯兰下来发掘。<a id="a-ED"></a>果掊出空棺。<a id="a-EE"></a>鞫问实尸埋在五华观内。<a id="a-EF"></a>剖而视之已成腐烂。<a id="a-EG"></a>如此伪妄天下共知。<a id="a-EH"></a>而道士刻图出神上升。<a id="a-EI"></a>而天长观内千片云板自破无声。<a id="a-EJ"></a>万人之镬不觉罅裂。<a id="a-EK"></a>琉璃巨阁忽尔崩摧。<a id="a-EL"></a>不祥之事难以具数。<a id="a-EM"></a>斯亦积伪谩之所致也。<a id="a-EN"></a>而玉泉山水地土圣旨尽付那摩国师。<a id="a-EO"></a>跨崖据泉上盖。<a id="a-EP"></a>观音重阁内塑其像。<a id="a-EQ"></a>金涂彩绘巧妙丹青却为释有。<a id="a-ER"></a>帝对诸师曰。<a id="a-ES"></a>我国家依着佛力光阐洪基。<a id="a-ET"></a>佛之圣旨敢不随奉。<a id="a-EU"></a>而先生每见俺皇帝人家归依佛法。<a id="a-EV"></a>起憎嫉心。<a id="a-EW"></a>横欲遮当佛之道子。<a id="a-EX"></a>这释道两路各不相妨。<a id="a-EY"></a>只欲专擅自家遏他门户。<a id="a-EZ"></a>非通论也。<a id="a-Ea"></a>今先生言道门最高。<a id="a-Eb"></a>秀才人言儒门第一。<a id="a-Ec"></a>迭屑人奉弥失。<a id="a-Ed"></a>诃言得生天。<a id="a-Ee"></a>达失蛮叫空谢天赐与。<a id="a-Ef"></a>细思根本皆难与佛齐。<a id="a-Eg"></a>帝时举手而喻之曰。<a id="a-Eh"></a>譬如五指皆从掌出。<a id="a-Ei"></a>佛门如掌。<a id="a-Ej"></a>余皆如指。<a id="a-Ek"></a>不观其本各自夸炫。<a id="a-El"></a>皆是群盲摸象之说也。<a id="a-Em"></a>时逼冬寒而先生每终不肯到路上淹留。<a id="a-En"></a>帝谓诸师曰。<a id="a-Eo"></a>道家既不肯来。<a id="a-Ep"></a>必是理短不敢持论。<a id="a-Eq"></a>却令僧众乘驿还燕。<a id="a-Er"></a>乃丙辰年九月十日也。<a id="a-Es"></a>丁巳年秋八月少林长老金灯长老再上朝廷。<a id="a-Et"></a>阿里不哥大王特传圣旨。<a id="a-Eu"></a>道家前来做下八十一化图。<a id="a-Ev"></a>破坏佛法并余谤佛文字有底板木。<a id="a-Ew"></a>烧毁了者。<a id="a-Ex"></a>有塑着底画着底。<a id="a-Ey"></a>石头上刻着底。<a id="a-Ez"></a>先生每不依旧时体例里底。<a id="a-F0"></a>并与坏了者刷洗了者。<a id="a-F1"></a>磨了者委付今上皇帝如法行了者。<a id="a-F2"></a>帝念此处已定汉地不知若不就彼广集对辩辞穷自屈。<a id="a-F3"></a>乃讼国家强抑折伏时今上皇帝建城上都。<a id="a-F4"></a>为国东藩皇帝圣旨。<a id="a-F5"></a>倚付将来。<a id="a-F6"></a>令大集九流名士。<a id="a-F7"></a>再加考论。<a id="a-F8"></a>俾僧道两路邪正分明。<a id="a-F9"></a>今上皇帝承前圣旨事意。<a id="a-FA"></a>普召释道两宗。<a id="a-FB"></a>少林长老为头众。<a id="a-FC"></a>和尚每张真人为头众。<a id="a-FD"></a>先生每就上都宫中大阁之下。<a id="a-FE"></a>座前对论内众即有那摩国师。<a id="a-FF"></a>拔合斯八国师。<a id="a-FG"></a>西蕃国师。<a id="a-FH"></a>河西国僧。<a id="a-FI"></a>外五路僧。<a id="a-FJ"></a>大理国僧。<a id="a-FK"></a>汉地中都圆福超长老。<a id="a-FL"></a>奉福亨长老。<a id="a-FM"></a>平滦路开觉迈长老。<a id="a-FN"></a>大名津长老。<a id="a-FO"></a>塔必小大师。<a id="a-FP"></a>提点苏摩室利译言真定。<a id="a-FQ"></a>蒙古歹北京询讲主。<a id="a-FR"></a>大名圭讲主。<a id="a-FS"></a>中都寿僧录。<a id="a-FT"></a>资福朗讲主。<a id="a-FU"></a>龙门育讲主。<a id="a-FV"></a>太保聪公等三百余僧。<a id="a-FW"></a>儒士窦汉卿姚公茂等。<a id="a-FX"></a>丞相蒙速速廉平章。<a id="a-FY"></a>丞相没鲁花赤。<a id="a-FZ"></a>张仲谦等。<a id="a-Fa"></a>二百余人共为证义。<a id="a-Fb"></a>道士张真人蛮子王。<a id="a-Fc"></a>先生道录樊志应。<a id="a-Fd"></a>道判魏志阳。<a id="a-Fe"></a>讲师周志立等。<a id="a-Ff"></a>二百余人共僧抗论。<a id="a-Fg"></a>今上问曰。<a id="a-Fh"></a>道家所造八十一化图。<a id="a-Fi"></a>并余谤佛文字。<a id="a-Fj"></a>李志常先于蒙哥皇帝面前。<a id="a-Fk"></a>共少林辩论。<a id="a-Fl"></a>已屈伏了。<a id="a-Fm"></a>招承烧却。</p>
 </body>
</html>