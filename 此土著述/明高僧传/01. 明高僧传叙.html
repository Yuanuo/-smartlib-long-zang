<!doctype html>
<html id="z3IBWTb1KG" data-ver="55">
 <head>
  <meta charset="utf-8">
  <meta author="释如惺识">
  <meta library="龙藏">
  <meta catalog="此土著述">
  <meta period="明">
 </head>
 <body>
  <h1 id="a1">明高僧传叙</h1>
  <p id="a2">释迦世尊自周昭王甲寅降生西竺成道涅槃。<a id="a-3"></a>垂千余载而至汉明帝。<a id="a-4"></a>摩腾竺法兰始入中国。<a id="a-5"></a>帝为首创白马寺以居之。<a id="a-6"></a>自是佛法兴而僧徒渐盛。<a id="a-7"></a>于是则有吴之康僧会晋之释道安宝志僧倜支遁无谶。<a id="a-8"></a>神僧名释灵轨芳踪遍于天下。<a id="a-9"></a>微言道韵高论良谟盈于简牍。<a id="a-A"></a>作史者岂容己哉。<a id="a-B"></a>故六朝庐山远公唐宣律师宋赞宁辈乃修僧史及高僧传。<a id="a-C"></a>各若干卷。<a id="a-D"></a>又达磨大师遥知震旦机熟。<a id="a-E"></a>不远数万里而来。<a id="a-F"></a>特授教外别传之旨。<a id="a-G"></a>六传而至曹溪其道大振。<a id="a-H"></a>载传而至青原南岳马祖石头。<a id="a-I"></a>其枝分[乾-乞+余]布派溢源深。<a id="a-J"></a>可谓鲁一变而至于道矣。<a id="a-K"></a>然后百丈出丛林备则。<a id="a-L"></a>有开堂入室竖拂拈椎一千七百则葛藤蔓延寰宇。<a id="a-M"></a>首以道原禅师学士杨大年附马李遵勖辈作传灯诸录。<a id="a-N"></a>各若干卷。<a id="a-O"></a>入我　　国朝　成祖文皇帝于万机之暇。<a id="a-P"></a>乃于僧史传灯录间采诸灵异者。<a id="a-Q"></a>别曰神僧传。<a id="a-R"></a>又若干卷。<a id="a-S"></a>於戏可谓盛典矣。<a id="a-T"></a>夫孔子作春秋而乱臣贼子惧。<a id="a-U"></a>太史公作史传天下不肖者耻。<a id="a-V"></a>今吾释氏而有是书。<a id="a-W"></a>则使天下沙门非惟不作师子身中虫。<a id="a-X"></a>而甚有见贤思齐。<a id="a-Y"></a>默契乎言表得免亡[(ㄇ@人)/弟]者。<a id="a-Z"></a>讵可量哉。<a id="a-a"></a>然僧史始于汉明。<a id="a-b"></a>传灯远溯七佛皆终于宋。<a id="a-c"></a>惟神僧传迄于元顺而止　　明兴　太祖高皇帝开国以来。<a id="a-d"></a>国家之治超于三代。<a id="a-e"></a>佛法之兴盛于唐宋。<a id="a-f"></a>独僧史传灯诸书尚寥寥无闻。<a id="a-g"></a>良可叹也。<a id="a-h"></a>然吾侪有力者不以为念。<a id="a-i"></a>有志者无以为缘。<a id="a-j"></a>而我　　国朝人物其果不若唐宋乎。<a id="a-k"></a>予于庚子校刻前代金汤编。<a id="a-l"></a>今岁又缉　　国朝护法者以补其缺。<a id="a-m"></a>间于史志文集往往有诸名僧载焉。<a id="a-n"></a>因随喜录之。<a id="a-o"></a>自南宋迄今略得若干人。<a id="a-p"></a>命曰大明高僧传。<a id="a-q"></a>以备后之修史者采摭。<a id="a-r"></a>云尔。</p>
  <p id="as">大明万历丁巳仲夏吉旦书于嘉兴楞严之般若堂。</p>
 </body>
</html>