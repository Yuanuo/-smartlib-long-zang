<!doctype html>
<html id="z3IBWU71KL" data-ver="1092">
 <head>
  <meta charset="utf-8">
  <meta author="释如惺识">
  <meta library="龙藏">
  <meta catalog="此土著述">
  <meta period="明">
 </head>
 <body>
  <h1 id="a1">明高僧传卷第五</h1>
  <h2 id="a2">习禅篇第三之二(正传二十七人附见七人)</h2>
  <h2 id="a3">眉州中岩寺沙门释祖觉传一(慧日能南堂静)</h2>
  <p id="a4">释祖觉嘉州杨氏子也。<a id="a-5"></a>自幼聪慧书史过目成诵。<a id="a-6"></a>乃著书排斥释氏。<a id="a-7"></a>忽恶境现前。<a id="a-8"></a>大怖悔过。<a id="a-9"></a>出家依慧日能和尚。<a id="a-A"></a>未几疽生膝上。<a id="a-B"></a>五年医治莫愈。<a id="a-C"></a>因书华严合论。<a id="a-D"></a>毕夕遂感异梦。<a id="a-E"></a>旦即舍杖趋履。<a id="a-F"></a>仍前一日诵至现相品曰。<a id="a-G"></a>佛身无有生而能示出生。<a id="a-H"></a>法性如虚空诸佛于中住。<a id="a-I"></a>无住亦无去处处皆见佛。<a id="a-J"></a>遂悟华严宗旨。<a id="a-K"></a>至是始登僧籍。<a id="a-L"></a>府帅请讲于千部堂。<a id="a-M"></a>而词辩宏放众所钦服。<a id="a-N"></a>适南堂静禅师过其门谓曰。<a id="a-O"></a>观公讲说独步西南。<a id="a-P"></a>惜未解离文字相耳。<a id="a-Q"></a>傥能问道方外。<a id="a-R"></a>即今之周金刚也。<a id="a-S"></a>觉欣然罢讲南游禅社。<a id="a-T"></a>遂依圆悟于钟阜。<a id="a-U"></a>一日入室悟举。<a id="a-V"></a>罗山道有言时踞虎头收虎尾。<a id="a-W"></a>第一句下明宗旨。<a id="a-X"></a>无言时觌露机锋如同电拂。<a id="a-Y"></a>作么生会。<a id="a-Z"></a>觉罔对。<a id="a-a"></a>于是夙夜参究忽有所省。<a id="a-b"></a>作偈呈曰。<a id="a-c"></a>家住孤峰顶。<a id="a-d"></a>长年半掩门。<a id="a-e"></a>自嗟身已老。<a id="a-f"></a>活计付儿孙。<a id="a-g"></a>悟未许可。<a id="a-h"></a>次日入室悟问。<a id="a-i"></a>昨日公案作么生。<a id="a-j"></a>觉拟对。<a id="a-k"></a>悟喝曰。<a id="a-l"></a>佛法不是这个道理。<a id="a-m"></a>觉复留五年愈更迷闷。<a id="a-n"></a>后于庐山栖贤阅浮山远削执论云。<a id="a-o"></a>若道悟有亲疏。<a id="a-p"></a>岂有旃檀林中却生臭草。<a id="a-q"></a>始豁然大悟。<a id="a-r"></a>遂作偈寄圆悟曰。<a id="a-s"></a>出林依旧入蓬蒿。<a id="a-t"></a>天网恢恢不可逃。<a id="a-u"></a>谁信业缘无避处。<a id="a-v"></a>归来不怕语声高。<a id="a-w"></a>悟大喜持示众曰。<a id="a-x"></a>觉华严彻矣。<a id="a-y"></a>自是诸方皆称曰觉华严云。<a id="a-z"></a>上堂僧问。<a id="a-10"></a>最初威音王末后楼至佛未审。<a id="a-11"></a>参见甚么人。<a id="a-12"></a>觉曰。<a id="a-13"></a>家住大梁城更问长安路。<a id="a-14"></a>僧问。<a id="a-15"></a>如何是一喝如金刚王宝剑。<a id="a-16"></a>觉曰。<a id="a-17"></a>血溅梵天。<a id="a-18"></a>曰如何是一喝如踞地师子。<a id="a-19"></a>觉曰。<a id="a-1A"></a>惊杀野狐狸。<a id="a-1B"></a>曰如何是一喝如探竿影草。<a id="a-1C"></a>觉曰。<a id="a-1D"></a>验得儞骨出。<a id="a-1E"></a>曰如何是一喝不作一喝用。<a id="a-1F"></a>觉曰。<a id="a-1G"></a>直须识取把针人。<a id="a-1H"></a>莫道鸳鸯好毛羽。</p>
  <p id="a1I">系曰。<a id="a-1J"></a>觉华严既于讲席有声。<a id="a-1K"></a>南堂过而稍施提勉。<a id="a-1L"></a>便能罢讲南游。<a id="a-1M"></a>正所谓见鞭影而行者也。<a id="a-1N"></a>岂不骏哉。<a id="a-1O"></a>至为圆悟项门一锥。<a id="a-1P"></a>虽然魂飞要且命根未断。<a id="a-1Q"></a>尚依识见。<a id="a-1R"></a>呈偈遭圆悟一喝。<a id="a-1S"></a>直得气索。<a id="a-1T"></a>五年而始大彻。<a id="a-1U"></a>噫古为人师者必俟学者寒灰焰发绝后复苏方肯点头。<a id="a-1V"></a>未尝轻许而贼夫人子。<a id="a-1W"></a>今人才见灵利后生。<a id="a-1X"></a>便使拈弄公案。<a id="a-1Y"></a>作得一偈顿焉称赏。<a id="a-1Z"></a>不亦彼此皆瞎也。<a id="a-1a"></a>杀人之恶小害人之恶大。<a id="a-1b"></a>其谁乎善于讲者又当以觉公为良范。</p>
  <p data-pb></p>
  <h2 id="a1c">台州钓鱼台沙门释自回传二</h2>
  <p id="a1d">释自回号石头。<a id="a-1e"></a>临海人。<a id="a-1f"></a>世业石工。<a id="a-1g"></a>人呼石头和尚。<a id="a-1h"></a>眼如盲龟不识一字。<a id="a-1i"></a>善根内启志慕空宗。<a id="a-1j"></a>求人口授法华能诵。<a id="a-1k"></a>遂弃家投大随和尚供扫洒。<a id="a-1l"></a>寺中令取崖石公用。<a id="a-1m"></a>回手不释锤凿。<a id="a-1n"></a>诵经不辍口。<a id="a-1o"></a>随见而语曰。<a id="a-1p"></a>今日硿磕明日硿磕。<a id="a-1q"></a>生死到来作甚折合。<a id="a-1r"></a>回愕然设礼。<a id="a-1s"></a>愿闻究竟法。<a id="a-1t"></a>随令罢诵经看赵州勘婆子因缘。<a id="a-1u"></a>于是念念参究久之。<a id="a-1v"></a>一日凿石石坚。<a id="a-1w"></a>乃尽力一锤火光迸出。<a id="a-1x"></a>忽然彻悟。<a id="a-1y"></a>即走方丈礼拜呈偈曰。<a id="a-1z"></a>用尽工夫浑无巴鼻。<a id="a-20"></a>火光迸散元在这里。<a id="a-21"></a>随大喜曰。<a id="a-22"></a>子彻也。<a id="a-23"></a>复述勘婆偈曰。<a id="a-24"></a>三军不动旗闪烁。<a id="a-25"></a>老婆正是魔王脚。<a id="a-26"></a>赵州无柄铁扫帚。<a id="a-27"></a>扫荡烟尘空索索。<a id="a-28"></a>随可之。<a id="a-29"></a>遂为薙染授以僧服。<a id="a-2A"></a>出世住钓鱼台。<a id="a-2B"></a>上堂曰。<a id="a-2C"></a>参禅学道大以井底叫渴。<a id="a-2D"></a>殊不知塞耳塞眼回避不及。<a id="a-2E"></a>且如十二时中行住坐卧动转施为。<a id="a-2F"></a>是甚么人使作。<a id="a-2G"></a>儞眼见耳闻何处不是路头。<a id="a-2H"></a>若识得路头便是大解脱处。<a id="a-2I"></a>方知老汉与儞证明。<a id="a-2J"></a>山河大地与儞证明。<a id="a-2K"></a>所以道十方薄伽梵一路涅槃门。<a id="a-2L"></a>诸仁者大凡有一物当途。<a id="a-2M"></a>要见一物当途之根源。<a id="a-2N"></a>一物无处要见一物无处之根源。<a id="a-2O"></a>见得根源源无所源。<a id="a-2P"></a>所源既非何处不圆。<a id="a-2Q"></a>诸禅德儞看老僧有甚胜儞处。<a id="a-2R"></a>儞有甚不如老汉处。<a id="a-2S"></a>会么太湖三万六千顷。<a id="a-2T"></a>月在波心说向谁。</p>
  <p id="a2U">系曰。<a id="a-2V"></a>观回师资生之业既佣且拙。<a id="a-2W"></a>学佛之志既锐且勤。<a id="a-2X"></a>始而迷则眸子如盲。<a id="a-2Y"></a>后而悟则通身是眼。<a id="a-2Z"></a>至于说偈谈禅大有超今逸古之风。<a id="a-2a"></a>得非能者复起耶。<a id="a-2b"></a>苟使其居读五车出穷三藏。<a id="a-2c"></a>又乌有一锤而火光迸出之象哉。<a id="a-2d"></a>大凡天下治愈隆乱愈起。<a id="a-2e"></a>学固博执益封。<a id="a-2f"></a>古人斥为杂毒入心。<a id="a-2g"></a>良有以也。<a id="a-2h"></a>於戏世之锦心绣口之士文龙义虎之僧。<a id="a-2i"></a>能为昌黎子之虚心周金刚之自返。<a id="a-2j"></a>胡虑油不出面道不我亲哉。<a id="a-2k"></a>所以追风逐日者非驽骀之足。<a id="a-2l"></a>诃佛骂祖者岂鄙陋之夫。<a id="a-2m"></a>或胶锢于见知枳梏其比量。<a id="a-2n"></a>又莫若顽璞之易琢也。</p>
  <p data-pb></p>
  <h2 id="a2o">潼川护圣寺沙门释居静传三</h2>
  <p id="a2p">居静号愚丘。<a id="a-2q"></a>成都杨氏子也。<a id="a-2r"></a>年十四依白马寺安慧出家。<a id="a-2s"></a>闻南堂禅师道望往谒。<a id="a-2t"></a>堂举香严枯木里龙吟话诘之。<a id="a-2u"></a>静于言下大悟。<a id="a-2v"></a>一日堂问曰。<a id="a-2w"></a>莫守寒岩异草青。<a id="a-2x"></a>坐却白云宗不妙。<a id="a-2y"></a>汝作么生。<a id="a-2z"></a>静曰。<a id="a-30"></a>直须挥剑。<a id="a-31"></a>若不挥剑渔父栖巢。<a id="a-32"></a>堂矍然曰。<a id="a-33"></a>这小厮儿静珍重便行。<a id="a-34"></a>后出世住东岩。<a id="a-35"></a>尝谓众曰。<a id="a-36"></a>参学至要不出先南堂道最初句及末后句透得过者一生事毕。<a id="a-37"></a>傥或未然更与尔分作十门。<a id="a-38"></a>各各印证自心。<a id="a-39"></a>还得稳当也未。<a id="a-3A"></a>第一须信有教外别传。<a id="a-3B"></a>第二知有教外别传。<a id="a-3C"></a>第三须会无情说法与有情说法无二。<a id="a-3D"></a>第四须见性如观掌中之物。<a id="a-3E"></a>了了分明一一田地稳密。<a id="a-3F"></a>第五须具择法眼。<a id="a-3G"></a>第六须要行鸟道玄路。<a id="a-3H"></a>第七须文武兼济。<a id="a-3I"></a>第八须摧邪显正。<a id="a-3J"></a>第九须大机大用。<a id="a-3K"></a>第十须向异类中行。<a id="a-3L"></a>凡欲绍隆法种。<a id="a-3M"></a>须尽此纲要方坐得这曲彔床子受天下人礼拜敢与佛祖为师。<a id="a-3N"></a>若不到恁么田地秖一向虚头。<a id="a-3O"></a>他时异日阎老子未放尔在。<a id="a-3P"></a>又偈曰。<a id="a-3Q"></a>十门纲要掌中施。<a id="a-3R"></a>会得来时自有为。<a id="a-3S"></a>作者不须排位次。<a id="a-3T"></a>大都首尾是根基。</p>
  <h2 id="a3U">泉州教忠寺沙门释弥光传四(黄檗祥)</h2>
  <p id="a3V">释弥光号晦庵。<a id="a-3W"></a>闽中季氏子也。<a id="a-3X"></a>生寡言笑闻僧贝梵则喜。<a id="a-3Y"></a>年十五依文慧禅师圆顶。<a id="a-3Z"></a>未穷海藏喜究群书。<a id="a-3a"></a>一日计曰。<a id="a-3b"></a>剃发染衣当期悟彻。<a id="a-3c"></a>而醉心俗典耶。<a id="a-3d"></a>遂首谒圆悟。<a id="a-3e"></a>次参黄檗详高庵悟。<a id="a-3f"></a>机语皆契。<a id="a-3g"></a>以淮楚盗起归谒佛心。<a id="a-3h"></a>值大慧寓广因从之。<a id="a-3i"></a>慧曰。<a id="a-3j"></a>汝在佛心处所得者试举一二看。<a id="a-3k"></a>光曰。<a id="a-3l"></a>佛心上堂拈普化公案曰。<a id="a-3m"></a>佛心即不然。<a id="a-3n"></a>总不恁么来时。<a id="a-3o"></a>如何劈脊便打。<a id="a-3p"></a>从教遍界分身。<a id="a-3q"></a>慧曰。<a id="a-3r"></a>汝意如何。<a id="a-3s"></a>曰某不肯。<a id="a-3t"></a>他后头下个注脚。<a id="a-3u"></a>慧曰。<a id="a-3v"></a>此正是以病去法。<a id="a-3w"></a>光毅然无信可意。<a id="a-3x"></a>慧曰。<a id="a-3y"></a>汝但揣摩看。<a id="a-3z"></a>光竟以为不然。<a id="a-40"></a>经旬因记海印信公拈曰雷声浩大雨点全无。<a id="a-41"></a>光始无滞。<a id="a-42"></a>趋告慧。<a id="a-43"></a>举道者见琅邪并玄沙未彻语诘之。<a id="a-44"></a>光对已大慧笑曰。<a id="a-45"></a>虽进一步秖不着所在。<a id="a-46"></a>如人斫树根。<a id="a-47"></a>下一刀则命根断矣。<a id="a-48"></a>汝向枝上斫。<a id="a-49"></a>其能断命根乎。<a id="a-4A"></a>今诸方浩浩说禅见处总如是也。<a id="a-4B"></a>何益于事。<a id="a-4C"></a>其杨岐正传止三四人而已。<a id="a-4D"></a>光愠而去。<a id="a-4E"></a>翌日慧问。<a id="a-4F"></a>汝还疑否。<a id="a-4G"></a>曰无可疑者。<a id="a-4H"></a>慧曰。<a id="a-4I"></a>秖如古人相见未待开口已知虚实。<a id="a-4J"></a>或闻其语便识浅深。<a id="a-4K"></a>此理如何。<a id="a-4L"></a>光悚然汗下莫知所诣。<a id="a-4M"></a>慧令究有句无句话。<a id="a-4N"></a>慧过云门庵。<a id="a-4O"></a>光亦侍行。<a id="a-4P"></a>一日问曰。<a id="a-4Q"></a>某到这里不能得彻。<a id="a-4R"></a>病在甚处。<a id="a-4S"></a>慧曰。<a id="a-4T"></a>汝病最癖世医拱手。<a id="a-4U"></a>何也别人死了不得活。<a id="a-4V"></a>汝今活了未曾死。<a id="a-4W"></a>要到大安乐田地。<a id="a-4X"></a>须是死一回始得。<a id="a-4Y"></a>光疑情愈深。<a id="a-4Z"></a>后入室慧问。<a id="a-4a"></a>吃粥了也洗钵盂了也。<a id="a-4b"></a>去却药忌道将一句来。<a id="a-4c"></a>光曰裂破。<a id="a-4d"></a>慧乃振威喝曰。<a id="a-4e"></a>儞又说禅也。<a id="a-4f"></a>光即大悟。<a id="a-4g"></a>慧即挝鼓告众曰。<a id="a-4h"></a>龟毛拈得笑咍咍。<a id="a-4i"></a>一击万重关锁开。<a id="a-4j"></a>庆快平生在今日。<a id="a-4k"></a>孰云千里赚吾来。<a id="a-4l"></a>光亦呈偈曰。<a id="a-4m"></a>一拶当机怒雷吼。<a id="a-4n"></a>惊起须弥藏北斗。<a id="a-4o"></a>洪波浩渺浪滔天。<a id="a-4p"></a>拈得鼻孔失却口。<a id="a-4q"></a>自尔名喧宇宙。<a id="a-4r"></a>道洽缁素出住教忠。<a id="a-4s"></a>瓣香为妙喜拈出。<a id="a-4t"></a>其为知本也欤。</p>
  <p id="a4u">系曰。<a id="a-4v"></a>凡为人师者须具二种法方堪坐曲彔床。<a id="a-4w"></a>一先明己眼。<a id="a-4x"></a>二鉴机病源。<a id="a-4y"></a>若己则未明。<a id="a-4z"></a>自尚拖枷带锁。<a id="a-50"></a>胡能为人解粘去缚。<a id="a-51"></a>不识病源未免佣丑杀人之陋。<a id="a-52"></a>所以久依炉鞴不能脱胎成器者。<a id="a-53"></a>非学人之罪也。<a id="a-54"></a>为学者亦须具二种法。<a id="a-55"></a>方可验天下善知识舌头。<a id="a-56"></a>一不自知足。<a id="a-57"></a>二死后复苏。<a id="a-58"></a>若易知足必以鱼目为珠。<a id="a-59"></a>若不死后再苏。<a id="a-5A"></a>则生死命根不断。<a id="a-5B"></a>所以久入选佛场不能心空及第者。<a id="a-5C"></a>非宗匠之罪也。<a id="a-5D"></a>是故妙喜一生不自肯。<a id="a-5E"></a>晚登川勤之室直阶华严七地。<a id="a-5F"></a>不其然乎。<a id="a-5G"></a>今晦庵以滑稽参禅。<a id="a-5H"></a>未曾大死一番。<a id="a-5I"></a>苟非妙喜屠龙之手。<a id="a-5J"></a>而不珍鱼目者几希。<a id="a-5K"></a>故遭振威一喝。<a id="a-5L"></a>直下丧身失命。<a id="a-5M"></a>便能对众作蟭螟虫大吼。<a id="a-5N"></a>岂不快哉。<a id="a-5O"></a>呜呼世之灵利汉靡不坐晦庵膏盲之疾。<a id="a-5P"></a>如狂子失心而不可疗者多矣曾未服医父起死之剂。<a id="a-5Q"></a>且急欲为人指迷。<a id="a-5R"></a>不亦谬乎。</p>
  <p data-pb></p>
  <h2 id="a5S">江州东林寺沙门释道颜传五</h2>
  <p id="a5T">道颜号卍庵。<a id="a-5U"></a>潼川鲜于氏了也。<a id="a-5V"></a>初参圆悟。<a id="a-5W"></a>但登堂未能造其玄奥。<a id="a-5X"></a>圆悟将还蜀。<a id="a-5Y"></a>以书遗大慧曰。<a id="a-5Z"></a>颜彩绘已。<a id="a-5a"></a>特未点眼耳。<a id="a-5b"></a>他日嗣后未可量也。<a id="a-5c"></a>于是朝夕质疑于慧。<a id="a-5d"></a>方大悟彻。<a id="a-5e"></a>于是声光遐溢黑白咸被其化。<a id="a-5f"></a>僧问。<a id="a-5g"></a>如何是佛颜。<a id="a-5h"></a>曰志公和尚。<a id="a-5i"></a>曰学人问佛何答志公。<a id="a-5j"></a>颜曰。<a id="a-5k"></a>志公不是闲和尚。<a id="a-5l"></a>曰如何是法颜。<a id="a-5m"></a>曰黄绢幼妇外孙齑臼。<a id="a-5n"></a>曰是甚章句。<a id="a-5o"></a>颜曰。<a id="a-5p"></a>绝妙好辞。<a id="a-5q"></a>曰如何是僧。<a id="a-5r"></a>颜曰。<a id="a-5s"></a>钓鱼船上谢三郎。<a id="a-5t"></a>曰何不直说。<a id="a-5u"></a>颜曰。<a id="a-5v"></a>玄沙和尚。<a id="a-5w"></a>颜凡所说法大概简易如此。</p>
  <p data-pb></p>
  <h2 id="a5x">福州西禅寺沙门释鼎需传六</h2>
  <p id="a5y">鼎需号懒庵。<a id="a-5z"></a>郡之林氏子也。<a id="a-60"></a>幼业儒举进士。<a id="a-61"></a>莅政有声。<a id="a-62"></a>年二十五因阅遗教经忽省曰。<a id="a-63"></a>几为儒冠误也。<a id="a-64"></a>即欲舍俗。<a id="a-65"></a>母氏难以亲迎在期。<a id="a-66"></a>需笑绝之曰。<a id="a-67"></a>夭桃红杏一时分付春风。<a id="a-68"></a>翠竹黄花此去永为道侣。<a id="a-69"></a>遂依保寿乐公为大僧遍参名宿。<a id="a-6A"></a>归里结庵羌峰三年。<a id="a-6B"></a>尝以即心即佛话问学者。<a id="a-6C"></a>时妙喜庵于洋屿。<a id="a-6D"></a>晦庵光在侍。<a id="a-6E"></a>特以书招之曰。<a id="a-6F"></a>此间庵主手段与诸方别。<a id="a-6G"></a>可来少款如何。<a id="a-6H"></a>需不答。<a id="a-6I"></a>光以计邀至。<a id="a-6J"></a>值妙喜为众入室。<a id="a-6K"></a>需欲随喜而已。<a id="a-6L"></a>妙喜因举。<a id="a-6M"></a>僧问马祖。<a id="a-6N"></a>如何是佛祖云即心是佛。<a id="a-6O"></a>尔作么生。<a id="a-6P"></a>需下语。<a id="a-6Q"></a>喜诟曰。<a id="a-6R"></a>汝见解如此。<a id="a-6S"></a>敢妄为人师耶。<a id="a-6T"></a>乃鸣鼓讦其为邪解。<a id="a-6U"></a>需泪交颐不敢仰视。<a id="a-6V"></a>自默计曰。<a id="a-6W"></a>我既为所排。<a id="a-6X"></a>而西来不传之旨岂止此耶。<a id="a-6Y"></a>遂求入弟子之列。<a id="a-6Z"></a>一日妙喜问曰。<a id="a-6a"></a>内不放出外不放入。<a id="a-6b"></a>正恁么时如何。<a id="a-6c"></a>需</p>
  <p data-pb></p>
  <h2 id="a6d">建宁府沙门释道谦传七</h2>
  <p id="a6e">道谦本郡人。<a id="a-6f"></a>未详氏族。<a id="a-6g"></a>初依佛果无所入。<a id="a-6h"></a>妙喜奉旨住径山。<a id="a-6i"></a>谦亦在侍。<a id="a-6j"></a>令往长沙通书于张紫岩。<a id="a-6k"></a>乃自谓。<a id="a-6l"></a>参禅二十年尚无个入处。<a id="a-6m"></a>又有此行。<a id="a-6n"></a>岂不荒废了矣。<a id="a-6o"></a>将辞友人宗元。<a id="a-6p"></a>叱曰不可。<a id="a-6q"></a>岂以在路参禅不得耶。<a id="a-6r"></a>汝去吾与俱往。<a id="a-6s"></a>一日在途泣曰。<a id="a-6t"></a>一生参禅无得力处。<a id="a-6u"></a>今奔波若此何得相应。<a id="a-6v"></a>元曰。<a id="a-6w"></a>尔但将诸方参得悟得并圆悟妙喜与尔说得底。<a id="a-6x"></a>都不要理会。<a id="a-6y"></a>途中我可替者尽替。<a id="a-6z"></a>汝只有五事替不得。<a id="a-70"></a>须自承当。<a id="a-71"></a>曰何为五事。<a id="a-72"></a>元曰。<a id="a-73"></a>着衣吃饭屙屎放尿驮个死尸路上行。<a id="a-74"></a>谦于言下大彻。<a id="a-75"></a>不觉手舞足蹈。<a id="a-76"></a>元曰。<a id="a-77"></a>汝此回方可通书。<a id="a-78"></a>吾先归矣。<a id="a-79"></a>后半载返双径。<a id="a-7A"></a>妙喜于山门外亭一见便曰。<a id="a-7B"></a>建州子这回自别也。</p>
  <p data-pb></p>
  <h2 id="a7C">潭州沙门释清旦传八</h2>
  <p id="a7D">清旦号慧通。<a id="a-7E"></a>蓬州严氏子也。<a id="a-7F"></a>初辞亲爱即嗜空宗。<a id="a-7G"></a>闻有教外别传之道注念日切。<a id="a-7H"></a>乃腰包出关拟投丛席。<a id="a-7I"></a>时大沩泰和尚住德山。<a id="a-7J"></a>谒之值泰上堂举。<a id="a-7K"></a>赵州曰。<a id="a-7L"></a>台山婆子已为汝勘破了也。<a id="a-7M"></a>且道意在甚么处。<a id="a-7N"></a>良久曰。<a id="a-7O"></a>就地撮将黄叶去。<a id="a-7P"></a>入山推出白云来。<a id="a-7Q"></a>旦闻平生疑碍释然。<a id="a-7R"></a>翌日入室。<a id="a-7S"></a>泰问曰。<a id="a-7T"></a>前百丈不落因果因甚堕野狐。<a id="a-7U"></a>后百丈不昧因果因甚脱野狐。<a id="a-7V"></a>旦曰。<a id="a-7W"></a>好与一坑埋却。<a id="a-7X"></a>住后上堂曰。<a id="a-7Y"></a>三脚驴子弄蹄行。<a id="a-7Z"></a>步步相随不相倒。<a id="a-7a"></a>树头惊起。<a id="a-7b"></a>双鲤鱼拈来。<a id="a-7c"></a>一老一不老。<a id="a-7d"></a>为怜松竹引清风。<a id="a-7e"></a>其奈出门便是草。<a id="a-7f"></a>因唤檀郎识得渠。<a id="a-7g"></a>大机大用都推倒。<a id="a-7h"></a>烧香勘证见根源。<a id="a-7i"></a>粪扫堆头拾得宝。<a id="a-7j"></a>丛林浩浩谩商量。<a id="a-7k"></a>劝君莫谤先师好。<a id="a-7l"></a>旦之门庭严肃机语峻利。<a id="a-7m"></a>是故学者多难泊焉。</p>
  <p data-pb></p>
  <h2 id="a7n">天台国清寺沙门释行机传九</h2>
  <p id="a7o">行机自号简堂。<a id="a-7p"></a>郡之杨氏子也。<a id="a-7q"></a>生知夙发趣向高迈。<a id="a-7r"></a>丰姿挺异才压儒林。<a id="a-7s"></a>少弃妻孥勤学出世。<a id="a-7t"></a>精穷竺典逸贯三乘。<a id="a-7u"></a>窃欲离言单求直指。<a id="a-7v"></a>于是慕护国元公之道价。<a id="a-7w"></a>担簦相依。<a id="a-7x"></a>稍触钳锤密有契证。<a id="a-7y"></a>因住莞山而刀耕火神单丁者一十七年。<a id="a-7z"></a>尝有偈曰。<a id="a-80"></a>地炉无火客囊空。<a id="a-81"></a>雪似杨花落岁穷。<a id="a-82"></a>拾得断麻穿坏衲。<a id="a-83"></a>不知身在寂寥中。<a id="a-84"></a>每曰。<a id="a-85"></a>某犹未稳在。<a id="a-86"></a>岂以住山乐吾事耶。<a id="a-87"></a>一日偶看斫树倒地有声。<a id="a-88"></a>忽大悟平昔碍膺之物泮然冰释。<a id="a-89"></a>未几适有江州圆通之命。<a id="a-8A"></a>乃曰。<a id="a-8B"></a>吾道行矣。<a id="a-8C"></a>即欣然曳杖应之。<a id="a-8D"></a>登座说云。<a id="a-8E"></a>圆通不开生药铺。<a id="a-8F"></a>单单只卖死猫头。<a id="a-8G"></a>不知那个无思算。<a id="a-8H"></a>吃着通身冷汗流。<a id="a-8I"></a>闻者无不绝倒。<a id="a-8J"></a>丛林至今称焉。</p>
  <p data-pb></p>
  <h2 id="a8K">澧州灵岩寺沙门释仰安传十(表自)</h2>
  <p id="a8L">仰安未详何许人氏。<a id="a-8M"></a>颖异超群幼年舍俗。<a id="a-8N"></a>既圆颅顶慕最上乘。<a id="a-8O"></a>精谨律仪耽游讲肆。<a id="a-8P"></a>久而弃之遂入佛果勤公之室。<a id="a-8Q"></a>时大沩泰为座。<a id="a-8R"></a>元昕夕扣之顿领玄旨。<a id="a-8S"></a>后泰住持德山。<a id="a-8T"></a>命安诣佛果通嗣法书。<a id="a-8U"></a>果见问。<a id="a-8V"></a>千里驰骋不辱宗风。<a id="a-8W"></a>公案现成如何通信。<a id="a-8X"></a>安曰。<a id="a-8Y"></a>觌面相呈更无回互。<a id="a-8Z"></a>果曰。<a id="a-8a"></a>此是德山底。<a id="a-8b"></a>那个是上座底。<a id="a-8c"></a>曰岂有第二人。<a id="a-8d"></a>果曰。<a id="a-8e"></a>背后底。<a id="a-8f"></a>聻安即进书。<a id="a-8g"></a>果笑称作家。<a id="a-8h"></a>次至僧堂前捧书问讯首座。<a id="a-8i"></a>座曰。<a id="a-8j"></a>玄沙白纸此自何来。<a id="a-8k"></a>安曰。<a id="a-8l"></a>久默斯要不务速说。<a id="a-8m"></a>今日拜呈。<a id="a-8n"></a>幸希一览。<a id="a-8o"></a>座便喝。<a id="a-8p"></a>安曰。<a id="a-8q"></a>作家首座。<a id="a-8r"></a>座又喝。<a id="a-8s"></a>安以书便打。<a id="a-8t"></a>座拟议。<a id="a-8u"></a>安曰。<a id="a-8v"></a>未明三八九。<a id="a-8w"></a>不免自沉吟。<a id="a-8x"></a>又打一下曰。<a id="a-8y"></a>接时佛果佛眼同见。<a id="a-8z"></a>果曰。<a id="a-90"></a>打我首座死了也眼曰。<a id="a-91"></a>官马厮踢有甚凭据。<a id="a-92"></a>安曰。<a id="a-93"></a>说甚官马厮踢。<a id="a-94"></a>正是龙象蹴踏也。<a id="a-95"></a>果唤安至前曰。<a id="a-96"></a>我五百人首座。<a id="a-97"></a>汝为何</p>
  <p data-pb></p>
  <h2 id="a98">临安府径山沙门释宝印传十一(智策)</h2>
  <p id="a99">宝印号别峰。<a id="a-9A"></a>嘉州李氏子也。<a id="a-9B"></a>幼通六经长穷七史。<a id="a-9C"></a>忽厌尘俗志慕竺坟。<a id="a-9D"></a>乃从德山清素和尚得度。<a id="a-9E"></a>往听华严起信尽得旨。<a id="a-9F"></a>觉劳算沙终非解脱。<a id="a-9G"></a>遂依中峰密印民禅师。<a id="a-9H"></a>密印举。<a id="a-9I"></a>僧问岩头。<a id="a-9J"></a>起灭不停时如何。<a id="a-9K"></a>岩叱曰。<a id="a-9L"></a>是谁起灭。<a id="a-9M"></a>师闻大悟。<a id="a-9N"></a>会圆悟归昭觉。<a id="a-9O"></a>遣师往省。<a id="a-9P"></a>随众入室。<a id="a-9Q"></a>悟问。<a id="a-9R"></a>从上诸圣以何接人。<a id="a-9S"></a>师竖起拳。<a id="a-9T"></a>悟曰。<a id="a-9U"></a>此是老僧。<a id="a-9V"></a>用底何者。<a id="a-9W"></a>是从上诸圣用底。<a id="a-9X"></a>师以拳挥之。<a id="a-9Y"></a>悟亦举拳。<a id="a-9Z"></a>相交大笑而止。<a id="a-9a"></a>又谒大慧于径山。<a id="a-9b"></a>慧问。<a id="a-9c"></a>甚处来。<a id="a-9d"></a>曰西川。<a id="a-9e"></a>慧曰。<a id="a-9f"></a>未出剑门关。<a id="a-9g"></a>与汝三十棒了也。<a id="a-9h"></a>曰不合起动和尚。<a id="a-9i"></a>慧忻然。<a id="a-9j"></a>后出奉诏住雪窦。<a id="a-9k"></a>淳熙七年秋召师问道。<a id="a-9l"></a>赐肩舆入选德殿。<a id="a-9m"></a>帝曰。<a id="a-9n"></a>三教圣人本同。<a id="a-9o"></a>这个理否。<a id="a-9p"></a>对曰。<a id="a-9q"></a>譬如虚空东西南北初无二也。<a id="a-9r"></a>帝曰。<a id="a-9s"></a>但圣人所立门户则不同耳。<a id="a-9t"></a>如孔子性以中庸设教。<a id="a-9u"></a>印曰。<a id="a-9v"></a>非中庸何以安立世间。<a id="a-9w"></a>故法华云。<a id="a-9x"></a>治世语言资生业等皆与实相不</p>
  <p data-pb></p>
  <h2 id="a9y">潭州上封寺沙门释讳才传十二(海印隆)</h2>
  <p id="a9z">讳才号佛心。<a id="a-A0"></a>福州姚氏子也。<a id="a-A1"></a>幼为驱乌弱冠得度。<a id="a-A2"></a>精求律部持犯霜威。<a id="a-A3"></a>慕最上乘不惮遐扣。<a id="a-A4"></a>劳逸弗介一念力参。<a id="a-A5"></a>首谒海印隆公于大中。<a id="a-A6"></a>偶见老宿达道看经。<a id="a-A7"></a>至一毛头师子百亿毛头一时现处。<a id="a-A8"></a>才问曰。<a id="a-A9"></a>一毛头师子作么生。<a id="a-AA"></a>得百亿毛头一时现。<a id="a-AB"></a>达曰。<a id="a-AC"></a>汝乍入丛林未可理会许事。<a id="a-AD"></a>才疑之。<a id="a-AE"></a>适海印夜参。<a id="a-AF"></a>至结座掷拄杖曰。<a id="a-AG"></a>了即毛端吞巨海。<a id="a-AH"></a>始知大地一微尘。<a id="a-AI"></a>才豁然有省。<a id="a-AJ"></a>次谒黄龙死心不契乃参灵源。<a id="a-AK"></a>凡入室出必挥泪曰。<a id="a-AL"></a>此事我见甚是分明。<a id="a-AM"></a>秖临机吐之不出奈何。<a id="a-AN"></a>源曰。<a id="a-AO"></a>须是大彻方得自在。<a id="a-AP"></a>一日窃观邻僧读曹洞广录。<a id="a-AQ"></a>至药山采薪归。<a id="a-AR"></a>有僧问甚处来。<a id="a-AS"></a>山曰计柴来。<a id="a-AT"></a>僧指腰下刀曰。<a id="a-AU"></a>鸣剥剥是甚么。<a id="a-AV"></a>山拔刀作斫势。<a id="a-AW"></a>才忽大悟。<a id="a-AX"></a>掴邻僧即揭帘趋出说偈曰。<a id="a-AY"></a>彻彻大海干枯。<a id="a-AZ"></a>虚空迸裂。<a id="a-Aa"></a>四方八面绝遮栏。<a id="a-Ab"></a>万象森罗齐漏泄。<a id="a-Ac"></a>初住上封屡迁名刹。<a id="a-Ad"></a>词河辩海潮涌波腾。<a id="a-Ae"></a>学者无能凑泊其涯涘也。</p>
  <h2 id="aAf">华亭青龙庵沙门释妙普传十三(雪窦持)</h2>
  <p id="aAg">释妙普号性空。<a id="a-Ah"></a>汉川人。<a id="a-Ai"></a>未知姓氏。<a id="a-Aj"></a>久依黄龙死心密受心印。<a id="a-Ak"></a>品格高古气宇宏迈。<a id="a-Al"></a>因慕船子遗风。<a id="a-Am"></a>抵秀水结庵于青龙之野。<a id="a-An"></a>别无长物唯吹铁笛以自娱。<a id="a-Ao"></a>好吟咏。<a id="a-Ap"></a>尝赋山居诗云。<a id="a-Aq"></a>心法双忘犹隔妄。<a id="a-Ar"></a>色尘不二尚余尘。<a id="a-As"></a>百鸟不来春又过。<a id="a-At"></a>不知谁是住庵人。<a id="a-Au"></a>示众偈曰。<a id="a-Av"></a>学道犹如守禁城。<a id="a-Aw"></a>昼防六贼夜惺惺。<a id="a-Ax"></a>中军主将能行令。<a id="a-Ay"></a>不动干戈治太平。<a id="a-Az"></a>宋建炎初贼徐明叛。<a id="a-B0"></a>道经乌镇肆意杀戮。<a id="a-B1"></a>民惧逃亡。<a id="a-B2"></a>普闻叹曰。<a id="a-B3"></a>众生涂炭。<a id="a-B4"></a>吾盍救之。<a id="a-B5"></a>乃荷策而行。<a id="a-B6"></a>直诣贼所。<a id="a-B7"></a>贼见伟异疑必奸诡询其来处。<a id="a-B8"></a>答曰。<a id="a-B9"></a>禅者。<a id="a-BA"></a>问何所之。<a id="a-BB"></a>云往密印寺也。<a id="a-BC"></a>贼怒欲斩。<a id="a-BD"></a>普曰。<a id="a-BE"></a>大丈夫要头便取。<a id="a-BF"></a>奚以怒为。<a id="a-BG"></a>吾死必矣。<a id="a-BH"></a>愿得一饭以为送终。<a id="a-BI"></a>贼奉肉。<a id="a-BJ"></a>普供佛出生如常仪曰。<a id="a-BK"></a>孰当为我文以祭。<a id="a-BL"></a>贼笑不答。<a id="a-BM"></a>普索纸笔大书曰。<a id="a-BN"></a>呜呼惟灵劳我以生则大块之过。<a id="a-BO"></a>役我以寿则阴阳之失。<a id="a-BP"></a>乏我以贫则五行不正。<a id="a-BQ"></a>困我以命则时日不吉。<a id="a-BR"></a>吁哉至哉。<a id="a-BS"></a>赖有出尘之道。<a id="a-BT"></a>悟我之性与其妙心。<a id="a-BU"></a>则其妙心孰与为邻。<a id="a-BV"></a>上同诸佛之真化。<a id="a-BW"></a>下合凡夫之无明。<a id="a-BX"></a>纤尘不动本自圆成。<a id="a-BY"></a>妙矣哉妙矣哉。<a id="a-BZ"></a>日月未足以为明。<a id="a-Ba"></a>乾坤未足以为大。<a id="a-Bb"></a>磊磊落落无挂无碍。<a id="a-Bc"></a>六十余年和光混俗。<a id="a-Bd"></a>四十二腊逍遥自在。<a id="a-Be"></a>逢人则喜。<a id="a-Bf"></a>见佛不拜。<a id="a-Bg"></a>笑矣乎笑矣乎。<a id="a-Bh"></a>可惜。<a id="a-Bi"></a>少年郎风流太光彩。<a id="a-Bj"></a>坦然归去付春风。<a id="a-Bk"></a>体似虚空终不坏。<a id="a-Bl"></a>尚飨。<a id="a-Bm"></a>遂举筯饫肉。<a id="a-Bn"></a>贼徒大笑。<a id="a-Bo"></a>食罢曰。<a id="a-Bp"></a>劫数既遭离乱。<a id="a-Bq"></a>我是快活烈汉。<a id="a-Br"></a>如今正好乘时。<a id="a-Bs"></a>便请一刀两段。<a id="a-Bt"></a>乃大呼斩斩。<a id="a-Bu"></a>贼骇异稽首谢过令卫而出。<a id="a-Bv"></a>于是民之庐舍少长无恙者普之惠也。<a id="a-Bw"></a>僧问。<a id="a-Bx"></a>既见佛为甚不拜。<a id="a-By"></a>普掌之曰。<a id="a-Bz"></a>会么。<a id="a-C0"></a>曰不会。<a id="a-C1"></a>又掌曰。<a id="a-C2"></a>家无二主。<a id="a-C3"></a>绍兴冬自造大盆。<a id="a-C4"></a>凿穴塞之。<a id="a-C5"></a>修书寄雪窦持禅师曰。<a id="a-C6"></a>吾将水葬矣。<a id="a-C7"></a>壬戌持至。<a id="a-C8"></a>普尚存。<a id="a-C9"></a>乃作偈嘲曰。<a id="a-CA"></a>咄哉老性空刚要餧鱼鳖。<a id="a-CB"></a>胡不索性去。<a id="a-CC"></a>秖管向人说。<a id="a-CD"></a>普笑曰。<a id="a-CE"></a>迟兄证明耳。<a id="a-CF"></a>遍告遐迩众集。<a id="a-CG"></a>普示法要说偈曰。<a id="a-CH"></a>坐脱立亡不若水葬。<a id="a-CI"></a>一省柴烧二免开圹。<a id="a-CJ"></a>撒手便行不妨快畅。<a id="a-CK"></a>是谁知音船子和尚高风难继。<a id="a-CL"></a>百千年一曲渔歌。<a id="a-CM"></a>少人唱。<a id="a-CN"></a>遂趺坐盆中。<a id="a-CO"></a>口吹铁笛。<a id="a-CP"></a>顺潮而下。<a id="a-CQ"></a>众皆随至海滨。<a id="a-CR"></a>普去塞戽其水洄漩。<a id="a-CS"></a>众拥观水。<a id="a-CT"></a>涓滴不入。<a id="a-CU"></a>乃乘流而住。<a id="a-CV"></a>歌曰。<a id="a-CW"></a>六十余年返故乡。<a id="a-CX"></a>没踪迹处妙难量。<a id="a-CY"></a>真风遍寄知音者。<a id="a-CZ"></a>铁笛横吹作散场。<a id="a-Ca"></a>人望目断尚闻笛声呜咽于苍茫之间。<a id="a-Cb"></a>遥见以笛掷空而没。<a id="a-Cc"></a>众号泣竞图像事之。<a id="a-Cd"></a>后三日见于沙上。<a id="a-Ce"></a>趺坐如生。<a id="a-Cf"></a>道俗迎归留五日。<a id="a-Cg"></a>阇维舍利大如菽。<a id="a-Ch"></a>有二鹤徘徊空际。<a id="a-Ci"></a>火尽始去。<a id="a-Cj"></a>塔于青龙庵。</p>
  <h2 id="aCk">潭州法轮寺沙门释应端传十四</h2>
  <p id="aCl">释应端南昌徐氏子也。<a id="a-Cm"></a>生而眉宇豁如形仪庄肃。<a id="a-Cn"></a>幼厌尘秽少入空门。<a id="a-Co"></a>依郡之化度寺善月度为大僧。<a id="a-Cp"></a>谒真净文机不谐。<a id="a-Cq"></a>时灵源分座云居扣之。<a id="a-Cr"></a>源稍加痛劄。<a id="a-Cs"></a>端负己解。<a id="a-Ct"></a>妙入经论乃援引马祖百丈机语及华严经旨相表酬答。<a id="a-Cu"></a>灵源笑曰。<a id="a-Cv"></a>汝举马祖百丈固错矣。<a id="a-Cw"></a>而华严宗旨与个事喜没交涉。<a id="a-Cx"></a>端愤然欲去。<a id="a-Cy"></a>因辞揭帘。<a id="a-Cz"></a>忽大悟汗流浃背。<a id="a-D0"></a>灵源见喜曰。<a id="a-D1"></a>子方识好恶矣。<a id="a-D2"></a>马祖百丈文殊普贤几为汝累。<a id="a-D3"></a>由是声誉四驰道钦七众。<a id="a-D4"></a>政和末太师张司成虚百丈。<a id="a-D5"></a>坚命开堂。<a id="a-D6"></a>举僧问大隋劫火洞然时这个坏也不坏话。<a id="a-D7"></a>遂曰。<a id="a-D8"></a>六合倾翻劈面来。<a id="a-D9"></a>暂披麻缕混尘埃。<a id="a-DA"></a>因风吹火浑闲事。<a id="a-DB"></a>引得游人不肯回。<a id="a-DC"></a>坏不坏随不随徒将闻见强针锥。<a id="a-DD"></a>太湖三万六千倾月在波心说向谁。</p>
  <h2 id="aDE">隆兴府黄龙寺沙门释道震传十五</h2>
  <p id="aDF">释道震号山堂。<a id="a-DG"></a>金陵赵氏子也。<a id="a-DH"></a>垂髫依觉印英禅师为童子。<a id="a-DI"></a>英迁泗之普照得度。<a id="a-DJ"></a>久之辞谒丹霞淳。<a id="a-DK"></a>与论曹洞宗旨。<a id="a-DL"></a>震呈以偈曰。<a id="a-DM"></a>白云深覆古寒岩。<a id="a-DN"></a>异草灵花彩凤衔。<a id="a-DO"></a>夜半天明日当午。<a id="a-DP"></a>骑牛背面着靴衫。<a id="a-DQ"></a>次依草堂。<a id="a-DR"></a>日取藏经读之。<a id="a-DS"></a>一夕闻晚参鼓步出经堂。<a id="a-DT"></a>举头见月忽大悟亟趋方丈。<a id="a-DU"></a>堂望见即曰。<a id="a-DV"></a>子彻矣。<a id="a-DW"></a>遂为印可。<a id="a-DX"></a>寻出三迁而至百丈道显著。<a id="a-DY"></a>绍兴己已有律师妄踞黄龙。<a id="a-DZ"></a>衲子散子散去。<a id="a-Da"></a>主事者走钱塘。<a id="a-Db"></a>求王承宣继先书。<a id="a-Dc"></a>达洪师张如莹。<a id="a-Dd"></a>莹公命震以从众望。<a id="a-De"></a>而主事者请致书谢王。<a id="a-Df"></a>震让曰。<a id="a-Dg"></a>王公为护佛法。<a id="a-Dh"></a>何谢之有。<a id="a-Di"></a>况我与之素昧平生。<a id="a-Dj"></a>于是主事恧退。<a id="a-Dk"></a>故仲温曰。<a id="a-Dl"></a>彼交结权贵倚为藩垣者闻其言亦足颜汗。<a id="a-Dm"></a>噫绍兴以来宗师言行相应而与秋霜争严。<a id="a-Dn"></a>舍震其谁哉。</p>
  <h2 id="aDo">天台山万年寺沙门释法一传十六</h2>
  <p id="aDp">释法一号雪巢。<a id="a-Dq"></a>即襄阳郡王驸马李遵勖玄孙也。<a id="a-Dr"></a>世居开封祥符县。<a id="a-Ds"></a>母梦一老僧至其家而产。<a id="a-Dt"></a>声洪气伟具大人相。<a id="a-Du"></a>十七试上庠。<a id="a-Dv"></a>从祖仕淮南。<a id="a-Dw"></a>欲官之。<a id="a-Dx"></a>不就请去家事长芦慈觉颐禅师。<a id="a-Dy"></a>祖弗许。<a id="a-Dz"></a>母曰。<a id="a-E0"></a>此儿必宿世沙门也。<a id="a-E1"></a>愿弗夺其志。<a id="a-E2"></a>未几慈觉殁。<a id="a-E3"></a>礼灵岩通照愿禅师祝发。<a id="a-E4"></a>依十年。<a id="a-E5"></a>觉心迷闷道无所入。<a id="a-E6"></a>遂往蒋山谒圆悟。<a id="a-E7"></a>一见器重之。<a id="a-E8"></a>适悟奉旨住天宁。<a id="a-E9"></a>亦在侍。<a id="a-EA"></a>不契。<a id="a-EB"></a>次见草堂于疏山。<a id="a-EC"></a>一言之下忽尔彻其源底。<a id="a-ED"></a>绍兴七年泉守刘彦修请居延福。<a id="a-EE"></a>四迁巨刹最后住长芦。<a id="a-EF"></a>因慕天台形胜昕夕怀之。<a id="a-EG"></a>于是乞退居山之古平田观音院。<a id="a-EH"></a>高卧烟霞长啸深翠。<a id="a-EI"></a>处世而忘世也。<a id="a-EJ"></a>一日忽示微疾书偈曰。<a id="a-EK"></a>今年七十五。<a id="a-EL"></a>归作庵中主。<a id="a-EM"></a>珍重观世音。<a id="a-EN"></a>泥蛇吞石虎。<a id="a-EO"></a>乃入龛趺坐别众而逝。<a id="a-EP"></a>塔于本山。</p>
  <h2 id="aEQ">庆元府天童寺沙门释普交传十七</h2>
  <p id="aER">释普交郡之万龄毕氏子也。<a id="a-ES"></a>幼颖异卓伦不泥尘滓。<a id="a-ET"></a>恶喧嗜洁俨似纳僧。<a id="a-EU"></a>未冠得度。<a id="a-EV"></a>五夏无亏。<a id="a-EW"></a>首谒南明听习台教。<a id="a-EX"></a>偶为檀信修事忏摩。<a id="a-EY"></a>有人问曰。<a id="a-EZ"></a>师所忏罪为自忏耶为他忏耶。<a id="a-Ea"></a>若言自忏罪性何来。<a id="a-Eb"></a>若为他忏他既非汝乌能为忏。<a id="a-Ec"></a>交罔不能对。<a id="a-Ed"></a>大惭易服迳投泐潭。<a id="a-Ee"></a>足才踵门潭即呵斥。<a id="a-Ef"></a>交拟申问。<a id="a-Eg"></a>潭即拽杖逐之。<a id="a-Eh"></a>一日忽呼交至丈室曰。<a id="a-Ei"></a>我有古人公案。<a id="a-Ej"></a>要与尔商量。<a id="a-Ek"></a>交拟进语。<a id="a-El"></a>潭便喝。<a id="a-Em"></a>交豁然顿悟顾乃大笑。<a id="a-En"></a>潭下绳床执其手曰。<a id="a-Eo"></a>汝会佛法耶。<a id="a-Ep"></a>交便喝拓开。<a id="a-Eq"></a>潭亦大笑。<a id="a-Er"></a>于是名闻四达学者宗之。<a id="a-Es"></a>后归桑梓居天童。<a id="a-Et"></a>掩关却扫者八年。<a id="a-Eu"></a>寺偶虚席。<a id="a-Ev"></a>郡僚命开法。<a id="a-Ew"></a>恐其遁去遣吏候于道。<a id="a-Ex"></a>故不得辞。<a id="a-Ey"></a>上堂曰。<a id="a-Ez"></a>咄哉黄面老。<a id="a-F0"></a>佛法付王臣。<a id="a-F1"></a>林下无情客。<a id="a-F2"></a>官差逼杀人。<a id="a-F3"></a>莫有知心底为我免得者。<a id="a-F4"></a>么若无不免将错就错去也。<a id="a-F5"></a>凡见僧来必叱曰。<a id="a-F6"></a>汝楖栗子未担时。<a id="a-F7"></a>我已为汝说了也。<a id="a-F8"></a>且道说个甚么。<a id="a-F9"></a>招手洗钵拈扇张弓。<a id="a-FA"></a>赵州柏树子灵源见桃花且掷放一边。<a id="a-FB"></a>山僧无恁么闲唇吻与尔打葛藤。<a id="a-FC"></a>何不休去歇去。<a id="a-FD"></a>忽拈拄杖逐散。<a id="a-FE"></a>宣和六年三月二十日沐浴升座说偈曰。<a id="a-FF"></a>宝杖敲空触处春。<a id="a-FG"></a>个中消息特弥纶。<a id="a-FH"></a>昨宵风动寒岩冷。<a id="a-FI"></a>惊起泥牛耕白云。<a id="a-FJ"></a>说毕脱然而寂。<a id="a-FK"></a>寿七十七。<a id="a-FL"></a>腊五十八。<a id="a-FM"></a>塔于本山。</p>
  <h2 id="aFN">江州圆通寺沙门释道旻传十八</h2>
  <p id="aFO">释道旻赐号圆机。<a id="a-FP"></a>世人称云古佛。<a id="a-FQ"></a>兴化蔡氏子也。<a id="a-FR"></a>母梦吞摩尼珠遂妊。<a id="a-FS"></a>生五岁不履不言。<a id="a-FT"></a>一日母抱游西明寺。<a id="a-FU"></a>见佛像遽趣合掌作礼称南无佛。<a id="a-FV"></a>见者大异之。<a id="a-FW"></a>稍壮宦学大梁。<a id="a-FX"></a>弃依景德寺德祥出家得度。<a id="a-FY"></a>遍扣禅林皆得染指。<a id="a-FZ"></a>后亲沩山喆禅师无所入。<a id="a-Fa"></a>谒泐潭干公具陈所得。<a id="a-Fb"></a>潭不为印可。<a id="a-Fc"></a>一日潭举世尊拈花迦葉微笑话问之。<a id="a-Fd"></a>不契。<a id="a-Fe"></a>侍潭行次潭以杖架肩长嘘曰。<a id="a-Ff"></a>会么。<a id="a-Fg"></a>旻拟对。<a id="a-Fh"></a>潭便打。<a id="a-Fi"></a>有顷复拈草示之曰。<a id="a-Fj"></a>是甚么。<a id="a-Fk"></a>亦拟对。<a id="a-Fl"></a>潭便喝。<a id="a-Fm"></a>机旋于是顿悟玄旨。<a id="a-Fn"></a>便作拈花势曰。<a id="a-Fo"></a>这回瞒旻上座不得也。<a id="a-Fp"></a>潭曰。<a id="a-Fq"></a>便道。<a id="a-Fr"></a>旻曰。<a id="a-Fs"></a>南山起云北山下雨。<a id="a-Ft"></a>即礼三拜。<a id="a-Fu"></a>潭首肯印之。<a id="a-Fv"></a>后开法于灌溪。<a id="a-Fw"></a>迁圆通以符道济之记也。<a id="a-Fx"></a>学者如川赴海。<a id="a-Fy"></a>朝廷闻其道。<a id="a-Fz"></a>宰臣会请锡以命服。<a id="a-G0"></a>赐圆机之号而尊宠之。<a id="a-G1"></a>于是遐迩钦化。<a id="a-G2"></a>少长咸被其法泽。<a id="a-G3"></a>未详厥终。</p>
  <h2 id="aG4">绍兴慈氏院沙门释瑞仙传十九</h2>
  <p id="aG5">释瑞仙会稽人。<a id="a-G6"></a>幼缠尘网几溺爱河。<a id="a-G7"></a>年二十奋然去家。<a id="a-G8"></a>会试经披剃。<a id="a-G9"></a>精习大小律藏。<a id="a-GA"></a>至戒性如虚空持者为迷倒句。<a id="a-GB"></a>忽自省曰。<a id="a-GC"></a>戒者束身法耳。<a id="a-GD"></a>胡自缚耶。<a id="a-GE"></a>遂探究台教。<a id="a-GF"></a>一日阅诸法不自生亦不从他生。<a id="a-GG"></a>不共不无因是故说无生处。<a id="a-GH"></a>疑曰。<a id="a-GI"></a>既不自又不他不共不无因。<a id="a-GJ"></a>毕竟从何而生也。<a id="a-GK"></a>叹曰。<a id="a-GL"></a>因缘生法虽照以空假三观。<a id="a-GM"></a>不过抑扬性海。<a id="a-GN"></a>心佛众生名异体同。<a id="a-GO"></a>十境十乘妙心成智不思议境。<a id="a-GP"></a>智照方明固非言诠所能及也。<a id="a-GQ"></a>遂更衣谒诸耆宿。<a id="a-GR"></a>后登投子山见广鉴禅师。<a id="a-GS"></a>问曰。<a id="a-GT"></a>甚处来。<a id="a-GU"></a>曰两浙东越。<a id="a-GV"></a>鉴曰。<a id="a-GW"></a>东越事作么生。<a id="a-GX"></a>曰秦望山高鉴湖水阔。<a id="a-GY"></a>鉴曰。<a id="a-GZ"></a>秦望山与自己是同是别。<a id="a-Ga"></a>曰梵语唐言。<a id="a-Gb"></a>鉴曰。<a id="a-Gc"></a>犹是业林秖对毕竟是同是别。<a id="a-Gd"></a>师便喝。<a id="a-Ge"></a>鉴便打。<a id="a-Gf"></a>忽有省。<a id="a-Gg"></a>礼拜曰。<a id="a-Gh"></a>恩大难酬。<a id="a-Gi"></a>后开法于慈氏。<a id="a-Gj"></a>尝问僧。<a id="a-Gk"></a>三个槖驰两只脚日行万里。<a id="a-Gl"></a>趁不着。<a id="a-Gm"></a>而今收在玉泉山。<a id="a-Gn"></a>不许时人乱斟酌。<a id="a-Go"></a>尔等向甚处与仙上座相见。<a id="a-Gp"></a>一众无能下语投其机者。<a id="a-Gq"></a>终于本山。</p>
  <h2 id="aGr">隆兴府云岩寺沙门释天游传二十</h2>
  <p id="aGs">释天游自号典牛。<a id="a-Gt"></a>成都郑氏子也。<a id="a-Gu"></a>幼业儒。<a id="a-Gv"></a>颖俊逸伦侪辈推重。<a id="a-Gw"></a>初试郡庠复试梓州。<a id="a-Gx"></a>二处皆与贡籍。<a id="a-Gy"></a>惧不敢承。<a id="a-Gz"></a>遂窜名出关。<a id="a-H0"></a>适会王山谷西还。<a id="a-H1"></a>见其风骨不凡谈论超卓。<a id="a-H2"></a>邀其同舟。<a id="a-H3"></a>策往庐山削发。<a id="a-H4"></a>不易旧名。<a id="a-H5"></a>首参死心不契。<a id="a-H6"></a>依湛堂准于泐潭。<a id="a-H7"></a>一日湛堂普说曰。<a id="a-H8"></a>诸人苦苦就准上座觅佛法。<a id="a-H9"></a>遂拊膝曰。<a id="a-HA"></a>会么雪上加霜。<a id="a-HB"></a>又拊膝曰。<a id="a-HC"></a>若也不会岂不见干峰示众曰。<a id="a-HD"></a>举一不得举二。<a id="a-HE"></a>放过一着落在第二。<a id="a-HF"></a>师闻脱然悟入。<a id="a-HG"></a>出世于云盖。<a id="a-HH"></a>迁灵岩说法大有湛堂之风。<a id="a-HI"></a>尝和忠道者牧牛颂曰。<a id="a-HJ"></a>两角指天。<a id="a-HK"></a>四脚着地。<a id="a-HL"></a>拽断鼻绳。<a id="a-HM"></a>牧甚屎屁。<a id="a-HN"></a>张无尽见之甚为击节。<a id="a-HO"></a>因退云岩过庐山。<a id="a-HP"></a>而栖贤主者意不欲纳。<a id="a-HQ"></a>乃故曰。<a id="a-HR"></a>老老大大正是质库中典牛耶。<a id="a-HS"></a>师闻述偈曰。<a id="a-HT"></a>质库何曾解典牛。<a id="a-HU"></a>秖缘价重实难酬。<a id="a-HV"></a>想君本领无多子。<a id="a-HW"></a>毕竟难禁这一头。<a id="a-HX"></a>竟去庵于武宁。<a id="a-HY"></a>匾曰典牛。<a id="a-HZ"></a>则终其身不出。<a id="a-Ha"></a>年近百岁而告寂焉。<a id="a-Hb"></a>径山涂毒见时九十三矣。</p>
 </body>
</html>