<!doctype html>
<html id="z3IBWTg1KJ" data-ver="704">
 <head>
  <meta charset="utf-8">
  <meta author="释如惺识">
  <meta library="龙藏">
  <meta catalog="此土著述">
  <meta period="明">
 </head>
 <body>
  <h1 id="a1">明高僧传卷第三</h1>
  <h2 id="a2">解义第二之三(正传一十人附见九人)</h2>
  <h2 id="a3">松江上海安国寺沙门释绍宗传一(静庵镇)</h2>
  <p id="a4">释绍宗别号遂初。<a id="a-5"></a>上海陈氏子。<a id="a-6"></a>年十三父母舍入里之安国寺。<a id="a-7"></a>得法于静庵镇法师。<a id="a-8"></a>天资颖悟戒行精严。<a id="a-9"></a>初出说法于杭之长庆寺。<a id="a-A"></a>大展玄风缁素向化。<a id="a-B"></a>次迁吴兴慈感寺。<a id="a-C"></a>时金陵长干守仁法师延居第一座。<a id="a-D"></a>一众倾伏。<a id="a-E"></a>洪武癸酉应召有事庐山。<a id="a-F"></a>奏对称　　旨赐金缕僧伽黎。<a id="a-G"></a>擢右讲经。<a id="a-H"></a>无何升右善世。<a id="a-I"></a>丁丑正月五日示微疾端坐而化　　上闻敕遣中使致祭。<a id="a-J"></a>荼毗日送者数千人徒众奉收舍利遗骨塔于安国寺。</p>
  <p data-pb></p>
  <h2 id="aK">松江普照寺沙门释居敬传二(东源)</h2>
  <p id="aL">释居敬字心渊别号兰雪。<a id="a-M"></a>学通内外善属文精严律部。<a id="a-N"></a>礼金陵大报恩寺一雨和尚职知客。<a id="a-O"></a>后参杭州集庆寺东源法师。<a id="a-P"></a>于忏摩堂居第一座。<a id="a-Q"></a>从而讲周易。<a id="a-R"></a>永乐初奉。</p>
  <p id="aS">诏校大藏经预修会典。<a id="a-T"></a>已而住持上海广福讲寺。<a id="a-U"></a>迁松江普照大开法席一十三载。<a id="a-V"></a>建大雄殿海月堂三解脱门。<a id="a-W"></a>廊庑重轩精舍香积焕然新之。<a id="a-X"></a>七众瞻仰道风大扇。</p>
  <p data-pb></p>
  <h2 id="aY">杭州龙井寺沙门释普智传三</h2>
  <p id="aZ">普智字无儗别号一枝叟。<a id="a-a"></a>浙江临平褚氏子。<a id="a-b"></a>出家于钱塘龙井寺。<a id="a-c"></a>依东溟日法师授天台性具之学。<a id="a-d"></a>优于讲说。<a id="a-e"></a>历四大道场门风大振。<a id="a-f"></a>晚年开演于松江延庆寺。<a id="a-g"></a>遂为终老专修净业寒暑不辍。<a id="a-h"></a>永乐戊子正月二日微疾。<a id="a-i"></a>会众端坐面西念佛而逝。<a id="a-j"></a>尝集注阿弥陀经一卷。</p>
  <p data-pb></p>
  <h2 id="ak">苏州延庆寺沙门释善启传四</h2>
  <p id="al">善启字东白别号晓庵。<a id="a-m"></a>姑苏长洲杨氏子。<a id="a-n"></a>世为宦族。<a id="a-o"></a>甫能言即通释典如旧熟。<a id="a-p"></a>父母异之。<a id="a-q"></a>知是法器舍入永茂院出家。<a id="a-r"></a>无几薙染受具。<a id="a-s"></a>屏迹龙山研穷大藏。<a id="a-t"></a>百氏诸史无不精究。<a id="a-u"></a>永乐戊子出世郡之延庆寺。<a id="a-v"></a>明年应召纂修永乐大典并校大藏经。<a id="a-w"></a>赐金缕僧伽黎。<a id="a-x"></a>一时名人若沈民望王汝玉钱原溥辈皆为方外</p>
  <p data-pb></p>
  <h2 id="ay">广西横州寿佛寺沙门释应能传五</h2>
  <p id="az">应能伪姓杨氏。<a id="a-10"></a>实建文君也　　太祖之嫡孙懿文太子之长子封皇太孙。<a id="a-11"></a>讳允炆。<a id="a-12"></a>生时顶颅颇偏　　太祖抚之曰半边月儿。<a id="a-13"></a>及读书甚聪颖。<a id="a-14"></a>一夕懿文太子与侍　　太祖命咏新月诗。<a id="a-15"></a>太子吟云昨日严陵失钓钩。<a id="a-16"></a>谁人移上碧云头。<a id="a-17"></a>虽然未得团圆相。<a id="a-18"></a>也有清光遍九洲。<a id="a-19"></a>太孙吟云。<a id="a-1A"></a>谁将玉指甲。<a id="a-1B"></a>掏作天上痕。<a id="a-1C"></a>影落江湖里。<a id="a-1D"></a>蛟龙不敢吞　　太祖览之不悦。<a id="a-1E"></a>盖未得团圆影落江湖皆非吉兆。<a id="a-1F"></a>洪武三十一年　　太祖大渐。<a id="a-1G"></a>乃授以一小箧。<a id="a-1H"></a>封钥甚密。<a id="a-1I"></a>戒于急难方开。<a id="a-1J"></a>是年五月十六日即位。<a id="a-1K"></a>年二十有三。<a id="a-1L"></a>明年改元建文。<a id="a-1M"></a>召方孝孺为翰林侍讲。<a id="a-1N"></a>直文渊阁日讲周官礼。<a id="a-1O"></a>变更　　太祖旧制。<a id="a-1P"></a>于是诸王多不逊服。<a id="a-1Q"></a>乃曲加恩礼。<a id="a-1R"></a>侍读太常卿黄子澄兵部尚书齐泰议削诸王之权谋者先燕。<a id="a-1S"></a>命侍郎张昺都指挥使谢贵察燕动静。<a id="a-1T"></a>遂逼燕起靖难师。<a id="a-1U"></a>南讨黄齐。<a id="a-1V"></a>建文四年六月十三日破金川门　　帝纵火焚宫。<a id="a-1W"></a>启　　太祖遗箧视之。<a id="a-1X"></a>得杨应能度牒剃刀袈裟缁服。<a id="a-1Y"></a>遂削发自御沟出遁云游四方。<a id="a-1Z"></a>自湖湘入蜀。<a id="a-1a"></a>云南复闽入广西横州南门寿佛寺。<a id="a-1b"></a>居十五年。<a id="a-1c"></a>升座演法归者甚众。<a id="a-1d"></a>所至成大法席。<a id="a-1e"></a>人不知是帝也。<a id="a-1f"></a>复往南宁居一萧寺。<a id="a-1g"></a>衲子云集师为随缘开示。<a id="a-1h"></a>一众欢然。<a id="a-1i"></a>久之至思恩州。<a id="a-1j"></a>立于当道值知州出。<a id="a-1k"></a>从者呵之。<a id="a-1l"></a>师言。<a id="a-1m"></a>我是建文皇帝也。<a id="a-1n"></a>自滇历闽至此。<a id="a-1o"></a>今老矣。<a id="a-1p"></a>欲送骸骨归帝乡。<a id="a-1q"></a>巡按御史闻于朝赐号老佛。<a id="a-1r"></a>命驿送至京师。<a id="a-1s"></a>乃赋诗云。<a id="a-1t"></a>流落江湖四十秋。<a id="a-1u"></a>归来不觉雪盈头。<a id="a-1v"></a>乾坤有恨家何在。<a id="a-1w"></a>江汉无情水自流。<a id="a-1x"></a>长乐宫中云影暗。<a id="a-1y"></a>昭阳殿里雨声愁。<a id="a-1z"></a>新蒲细柳年年绿。<a id="a-20"></a>野老吞声哭未休。<a id="a-21"></a>及至京　　朝廷未审虚实。<a id="a-22"></a>以太监吴亮曾经侍膳。<a id="a-23"></a>使审之。<a id="a-24"></a>师见亮即呼曰。<a id="a-25"></a>汝非吴亮耶。<a id="a-26"></a>曰不是。<a id="a-27"></a>师曰。<a id="a-28"></a>我昔御便殿。<a id="a-29"></a>曾弃片肉于地。<a id="a-2A"></a>汝伏地餂食之。<a id="a-2B"></a>何得忘也。<a id="a-2C"></a>亮稽首大恸。<a id="a-2D"></a>已而取入西内供养。<a id="a-2E"></a>竟卒于宫中　　系曰。<a id="a-2F"></a>建文君既继大统之二。<a id="a-2G"></a>应与贤佐之臣兢兢格守　　太祖之成法而补其未逮。<a id="a-2H"></a>则　　文皇帝亦安于藩邸矣。<a id="a-2I"></a>乌有靖难兵破金川门哉。<a id="a-2J"></a>为其一旦误用方黄辈。<a id="a-2K"></a>讲周官行井田。<a id="a-2L"></a>变更旧制威逼亲王　　文皇乌能坐视大宝隳于侏儒而束手待缚耶。<a id="a-2M"></a>今数百年国家之鼎盛天下之治平者诚赖靖难之一旅耳。<a id="a-2N"></a>建文事弇山集深言其既罹难必无出家之理。<a id="a-2O"></a>既出家必无还宫之事。<a id="a-2P"></a>杨应能牒是冒之也。<a id="a-2Q"></a>斯据国朝典故皇明通载及宪章录思恩志等说录之。<a id="a-2R"></a>固于僧传是不可缺。<a id="a-2S"></a>君子详焉。</p>
  <h2 id="a2T">隰州石室寺沙门释圆镜传六</h2>
  <p id="a2U">释圆镜汾州临县人。<a id="a-2V"></a>早岁出家游心贤首讲肆。<a id="a-2W"></a>得悟诸经密旨。<a id="a-2X"></a>常游平阳府隰州妙楼山石室寺。<a id="a-2Y"></a>随缘为众说法。<a id="a-2Z"></a>一日至北门瓦窑坡。<a id="a-2a"></a>土凿构一庵。<a id="a-2b"></a>如龛燕默其中。<a id="a-2c"></a>忽嘱其徒曰吾将归矣。<a id="a-2d"></a>众请其期。<a id="a-2e"></a>曰来日耳。<a id="a-2f"></a>晨兴沐浴更三衣。<a id="a-2g"></a>焚香趺坐说偈而逝。</p>
  <h2 id="a2h">苏州华山沙门释祖住传七(大章)</h2>
  <p id="a2i">释祖住字幻依麓亭其号也。<a id="a-2j"></a>丹徒人。<a id="a-2k"></a>姓杨氏。<a id="a-2l"></a>母朱氏梦。<a id="a-2m"></a>梵比丘入其室。<a id="a-2n"></a>觉而诞师。<a id="a-2o"></a>少沉密不贪世缘。<a id="a-2p"></a>喜作佛事。<a id="a-2q"></a>年十三父母舍入龙蟠山。<a id="a-2r"></a>依朝阳和尚受法华华严诸大部经。<a id="a-2s"></a>十七薙染十九受具。<a id="a-2t"></a>通晓诸经大义。<a id="a-2u"></a>自谓。<a id="a-2v"></a>觉识所依非关真际。<a id="a-2w"></a>遂担簦游少室。<a id="a-2x"></a>依大章和尚五载复至伏牛依高安十二夏。<a id="a-2y"></a>先后所得二师印可。<a id="a-2z"></a>次游都下谒松秀二法师。<a id="a-30"></a>尽得清凉宗旨。<a id="a-31"></a>淮安胡给事延住钵池山。<a id="a-32"></a>造大藏经作水陆无遮会。<a id="a-33"></a>至南京访无极法师居第二座。<a id="a-34"></a>犍槌之暇即入众作务。<a id="a-35"></a>事竣往京口万寿寺演华严大钞。<a id="a-36"></a>至入法界品地震天雨甘露宝华。<a id="a-37"></a>时无极率徒与焉。<a id="a-38"></a>妙峰承印二禅衲亦居座下。<a id="a-39"></a>自是道价郁跂丛林倾挹。<a id="a-3A"></a>师智崇礼卑如常不轻。<a id="a-3B"></a>提奖唱诱孜孜不倦。<a id="a-3C"></a>所至皆成宝坊。<a id="a-3D"></a>师演四十八愿时。<a id="a-3E"></a>有异人顶白冠。<a id="a-3F"></a>冠有蛇。<a id="a-3G"></a>四足来听说法。<a id="a-3H"></a>人怪问之。<a id="a-3I"></a>对曰。<a id="a-3J"></a>吾乃法冠而乃境观。<a id="a-3K"></a>忽不见。<a id="a-3L"></a>万历甲申憩锡苏之莲华峰下。<a id="a-3M"></a>建精舍居之。<a id="a-3N"></a>丁亥九月忽示疾。<a id="a-3O"></a>语众曰。<a id="a-3P"></a>二十二日不作离散。<a id="a-3Q"></a>便可再展华严。<a id="a-3R"></a>但老僧不得曲徇人情。<a id="a-3S"></a>至日晨起沐浴。<a id="a-3T"></a>跏趺说偈曰。<a id="a-3U"></a>虚空无面目。<a id="a-3V"></a>无位强安排。<a id="a-3W"></a>话头不话头。<a id="a-3X"></a>处处是如来。<a id="a-3Y"></a>又曰。<a id="a-3Z"></a>今年六十六。<a id="a-3a"></a>不知做甚么。<a id="a-3b"></a>咦诸人着眼。<a id="a-3c"></a>看这个消息。<a id="a-3d"></a>佛祖到来也。<a id="a-3e"></a>用他不着。<a id="a-3f"></a>言讫而逝。<a id="a-3g"></a>异香积时不散。<a id="a-3h"></a>奉全身三日。<a id="a-3i"></a>颜色自若生。<a id="a-3j"></a>荼毗敛遗骨塔于莲华峰之阴。<a id="a-3k"></a>寿六十有六腊五十有四。<a id="a-3l"></a>王世贞作铭。</p>
  <h2 id="a3m">北直羊山秀峰庵沙门释明龙传八(大光)</h2>
  <p id="a3n">释明龙淮南宿迁姚氏子也。<a id="a-3o"></a>俗讳东阳。<a id="a-3p"></a>尝补邑庠诸生。<a id="a-3q"></a>居常好修嗜内典。<a id="a-3r"></a>二十年不问家人产。<a id="a-3s"></a>雅从善知识游隆庆改元。<a id="a-3t"></a>澹然为居士。<a id="a-3u"></a>而北探诸名胜巨刹访有道耆德。<a id="a-3v"></a>寓清苑越三寒暑。<a id="a-3w"></a>登银山法华寺从大光和尚祝发进具。<a id="a-3x"></a>寻居羊山秀峰庵。<a id="a-3y"></a>名德日起。<a id="a-3z"></a>鹑衣一衲不裓不襦不履诸陵。<a id="a-40"></a>中贵人多檀施弗之顾安七十二众期千日。<a id="a-41"></a>亲为说法阐三教宗旨。<a id="a-42"></a>时休宁汪司马道昆奉。</p>
  <p id="a43">诏行边。<a id="a-44"></a>道出诸陵期督府法华寺。<a id="a-45"></a>闻师高德乃趣。<a id="a-46"></a>一沙弥逆至。<a id="a-47"></a>见师敞衲曾不掩[髆-甫+一]祁寒无所侵。<a id="a-48"></a>汪与督府避席礼之。<a id="a-49"></a>携入洞中。<a id="a-4A"></a>坐石床与语。<a id="a-4B"></a>师略举西来意。<a id="a-4C"></a>督府洒然信服。<a id="a-4D"></a>汪问千日毕能作常住乎。<a id="a-4E"></a>曰无常无住。<a id="a-4F"></a>明日辞归。<a id="a-4G"></a>越旬有五日立春。<a id="a-4H"></a>羊山放光五色。<a id="a-4I"></a>又越七日除夕集众告曰。<a id="a-4J"></a>元年元日吾当行矣。<a id="a-4K"></a>汝等识字者用耳闻经。<a id="a-4L"></a>不识字者用心念佛。<a id="a-4M"></a>务禅定智慧务济物普心。<a id="a-4N"></a>即此是佛慎弗他求。<a id="a-4O"></a>汝等勉之。<a id="a-4P"></a>除夜既半命弟子视中星曰。<a id="a-4Q"></a>夜午乎。<a id="a-4R"></a>曰午矣。<a id="a-4S"></a>师曰。<a id="a-4T"></a>未也。<a id="a-4U"></a>日午乃行。<a id="a-4V"></a>元日羊山复放五色光如向。<a id="a-4W"></a>至日中师辞众坐化。<a id="a-4X"></a>越七日阇维复放光如向。<a id="a-4Y"></a>大众与诸中贵人望光对师罗拜曰。<a id="a-4Z"></a>佛耶佛耶。<a id="a-4a"></a>愿以此光普照下土。<a id="a-4b"></a>已而舍利累然。<a id="a-4c"></a>督府治塔藏之。<a id="a-4d"></a>汪公为之铭。<a id="a-4e"></a>赏万历元年正月也。</p>
  <p data-pb></p>
  <h2 id="a4f">应天栖霞寺沙门释真节传九</h2>
  <p id="a4g">真节号素庵。<a id="a-4h"></a>襄阳人也。<a id="a-4i"></a>少为郡弟子。<a id="a-4j"></a>忽宿根内萌即辞割亲爱。<a id="a-4k"></a>礼明休和尚祝发。<a id="a-4l"></a>既而北游京师。<a id="a-4m"></a>遍参讲席。<a id="a-4n"></a>居秀法师座下餍餐法喜深得贤首之印。<a id="a-4o"></a>师之学富内外。<a id="a-4p"></a>诸方每以龙象推之。<a id="a-4q"></a>久之负锡南还金陵。<a id="a-4r"></a>出主摄山栖霞。<a id="a-4s"></a>众逾三百教备五乘。<a id="a-4t"></a>据师子座挝大法鼓三十余年。<a id="a-4u"></a>檀施之余拓地为庐。<a id="a-4v"></a>时殷宗伯得琅琊大士像。<a id="a-4w"></a>五台陆公亦铸金像。<a id="a-4x"></a>悉归师供奉。<a id="a-4y"></a>罗参知署曰圆通精舍。<a id="a-4z"></a>句曲李石麓学士盟为方外交。<a id="a-50"></a>师阐大法不以期限。<a id="a-51"></a>尝讲法华经至多宝塔品。<a id="a-52"></a>空忽现宝塔于座前一如经言。<a id="a-53"></a>四众跂观洒然希觏。<a id="a-54"></a>中使张某奉　　慈圣皇太后命至同睹圣瑞。<a id="a-55"></a>乃出尚方金缕僧伽黎衣一袭。<a id="a-56"></a>宣　　慈旨赐之。<a id="a-57"></a>即于讲堂之西建一浮屠以征神化。<a id="a-58"></a>汪道昆记其事。</p>
  <p data-pb></p>
  <h2 id="a59">嘉兴东禅寺沙门释明得传十(百川海妙峰觉)</h2>
  <p id="a5A">释明得号月亭。<a id="a-5B"></a>以绍万松林禅师法嗣故又号千松。<a id="a-5C"></a>湖州乌程周氏子也。<a id="a-5D"></a>师生即颖异岐然不凡。<a id="a-5E"></a>髫时随父入西资道场。<a id="a-5F"></a>遂指壁间画罗汉像问父曰。<a id="a-5G"></a>僧耶俗耶。<a id="a-5H"></a>父曰僧也。<a id="a-5I"></a>师慨然曰。<a id="a-5J"></a>吾愿为是矣。<a id="a-5K"></a>于是力求出家。<a id="a-5L"></a>父母不听。<a id="a-5M"></a>至年十三始投郡之双林庆善庵。<a id="a-5N"></a>从僧真祥习瑜珈教。<a id="a-5O"></a>越四载祝发。<a id="a-5P"></a>闻有向上事乃首参百川海公。<a id="a-5Q"></a>不契。<a id="a-5R"></a>因而单衣芒屩遍游丛席。<a id="a-5S"></a>匍匐叩请备历艰辛。<a id="a-5T"></a>自念般若缘薄。<a id="a-5U"></a>拟投天竺哀恳观音大士祈值明师。<a id="a-5V"></a>道经中竺。<a id="a-5W"></a>闻万松说法先入礼谒。<a id="a-5X"></a>万松问曰。<a id="a-5Y"></a>大德何来欲求何事。<a id="a-5Z"></a>对曰。<a id="a-5a"></a>欲叩普门求良导耳。<a id="a-5b"></a>松竖一指曰。<a id="a-5c"></a>且去礼大士却来相见。<a id="a-5d"></a>师泫然再拜求决生死大事。<a id="a-5e"></a>松曰。<a id="a-5f"></a>子欲脱生死。<a id="a-5g"></a>须知生死无著始得。<a id="a-5h"></a>师闻罔然。<a id="a-5i"></a>依受具足戒。<a id="a-5j"></a>自尔朝参夕叩久无所入。<a id="a-5k"></a>松不得已授以楞严大旨。<a id="a-5l"></a>于是苦心研究。<a id="a-5m"></a>至清净本然云何忽生山河大地处。<a id="a-5n"></a>恍然若云散长空寒蟾独朗。<a id="a-5o"></a>遂作偈呈曰。<a id="a-5p"></a>楞严经内本无经。<a id="a-5q"></a>觌面何须问姓名。<a id="a-5r"></a>六月炎天炎似火。<a id="a-5s"></a>寒冬腊月冷如冰。<a id="a-5t"></a>松颔之嘱曰。<a id="a-5u"></a>汝既悟教乘。<a id="a-5v"></a>异日江南讲肆无出尔右。<a id="a-5w"></a>向上大事藉此可明。<a id="a-5x"></a>松住径山。<a id="a-5y"></a>师为众负米采薪不惮劳苦。<a id="a-5z"></a>偶行林麓间有虎踞道。<a id="a-60"></a>师卓锡而前。<a id="a-61"></a>虎遁去。<a id="a-62"></a>尝阅枣伯合论至十地品。<a id="a-63"></a>中宵隐几而坐。<a id="a-64"></a>梦游兜罗绵世界。<a id="a-65"></a>登座阐华严奥旨。<a id="a-66"></a>至于结座乃说偈曰。<a id="a-67"></a>从本已来无。<a id="a-68"></a>今日何曾有。<a id="a-69"></a>一毛头上现。<a id="a-6A"></a>虚空笑开口。<a id="a-6B"></a>咄一咄下座。<a id="a-6C"></a>寤白松。<a id="a-6D"></a>松抚之曰。<a id="a-6E"></a>此圣力之冥被耳。<a id="a-6F"></a>非惟吾道之将行。<a id="a-6G"></a>清凉一宗亦大振矣。<a id="a-6H"></a>无何松化去。<a id="a-6I"></a>师悬铛守塔三载。<a id="a-6J"></a>闻佛慧祇园法师讲席之盛戴笠投之。<a id="a-6K"></a>祇园亦默识而爱重。<a id="a-6L"></a>其弟子沙泉颇自负不籍师名。<a id="a-6M"></a>师遂挂锡报先寺。<a id="a-6N"></a>报先与佛慧咫尺之间。<a id="a-6O"></a>故晨则持钵。<a id="a-6P"></a>午则听讲。<a id="a-6Q"></a>夕则与同参十余人敷其义趣。<a id="a-6R"></a>于是众日渐益香积不继。<a id="a-6S"></a>师阴祷于伽蓝神曰。<a id="a-6T"></a>倘吾与圣教有缘。<a id="a-6U"></a>神其无吝诃护。<a id="a-6V"></a>移时有外道自云间来施米百石。<a id="a-6W"></a>自是报先之盛过于佛慧。<a id="a-6X"></a>开堂之日祇园命侍僧奉以衣拂。<a id="a-6Y"></a>而谢还之。<a id="a-6Z"></a>瓣香为万松拈出。<a id="a-6a"></a>已而孑身复径山凌霄峰。<a id="a-6b"></a>为碍膺未破又力参三年。<a id="a-6c"></a>一夕初夜趺坐。<a id="a-6d"></a>豁尔心境冥会疑滞冰释。<a id="a-6e"></a>乃跃然说偈曰。<a id="a-6f"></a>千年翠竹万年松。<a id="a-6g"></a>叶叶枝枝是祖风。<a id="a-6h"></a>云岳高岑栖隐处。<a id="a-6i"></a>无言杲日普皆同。<a id="a-6j"></a>趋礼万松塔曰。<a id="a-6k"></a>老汉不我欺也。<a id="a-6l"></a>自此道誉益隆学者辐辏。<a id="a-6m"></a>四方交聘岁无虚日。<a id="a-6n"></a>开堂灵隐。<a id="a-6o"></a>门庭严峻无赖。<a id="a-6p"></a>僧彻空天然辈睨视不敢近。<a id="a-6q"></a>竟以不测事诬师。<a id="a-6r"></a>不终日事白天然坐诬遁。<a id="a-6s"></a>余党笞死者二十人。<a id="a-6t"></a>师南游赤城。<a id="a-6u"></a>外道归化者不可胜纪。<a id="a-6v"></a>台郡教乘之被实师始也阐玄谈于大中庵。<a id="a-6w"></a>三日庵灾。<a id="a-6x"></a>独师之丈室岿然无恙。<a id="a-6y"></a>讲圆觉疏钞于法海。<a id="a-6z"></a>地产白莲华。<a id="a-70"></a>紫芝生于厕。<a id="a-71"></a>五台居士因匾其堂曰涌莲。<a id="a-72"></a>师居东禅夜梦。<a id="a-73"></a>文殊跨狮出。<a id="a-74"></a>乃遗狮乘空而去。<a id="a-75"></a>狮忽化为童子。<a id="a-76"></a>师故问曰。<a id="a-77"></a>尔方狮今童耶。<a id="a-78"></a>试开口。<a id="a-79"></a>童子启颊口如丹朱。<a id="a-7A"></a>师抚其背曰。<a id="a-7B"></a>尔犹狮也。<a id="a-7C"></a>童曰。<a id="a-7D"></a>师口何如。<a id="a-7E"></a>师张口示之。<a id="a-7F"></a>童踊入咽。<a id="a-7G"></a>师惊觉而汗。<a id="a-7H"></a>且喜曰。<a id="a-7I"></a>文殊大智在我腹中矣。<a id="a-7J"></a>不数月五台陆公率众命讲华严大钞。<a id="a-7K"></a>众常千指妙峰觉法师入室弟子也。<a id="a-7L"></a>遥宗四明弘天台教观之道。<a id="a-7M"></a>以师阐贤首未谙台衡故。<a id="a-7N"></a>质六即蛣蜣之义。<a id="a-7O"></a>师曰。<a id="a-7P"></a>天台六即在行人迷悟之分耳。<a id="a-7Q"></a>如我在名字则十界皆名字。<a id="a-7R"></a>我证究竟则十界皆究竟。<a id="a-7S"></a>若我蛣蜣十界皆蛣蜣也。<a id="a-7T"></a>非蛣蜣上别有六即。<a id="a-7U"></a>觉曰。<a id="a-7V"></a>不然。<a id="a-7W"></a>天台六即不论世出世间有情无情。<a id="a-7X"></a>物物皆具随举一法六即在焉。<a id="a-7Y"></a>何必以我迷悟观彼优劣哉。<a id="a-7Z"></a>师曰。<a id="a-7a"></a>圣人设教诚为汲引迷涂。<a id="a-7b"></a>若云随举一法六即在焉是为惟谈世谛成於戏论。<a id="a-7c"></a>学人何有哉。<a id="a-7d"></a>前五即置所弗论。<a id="a-7e"></a>如云究竟一究竟则一切皆究竟。<a id="a-7f"></a>如金出矿。<a id="a-7g"></a>似璧离璞。<a id="a-7h"></a>是故如来初成正觉观于九界。<a id="a-7i"></a>一切众生同时成佛。<a id="a-7j"></a>非惟九界正报。<a id="a-7k"></a>全体遮那则九界依报无非寂光。<a id="a-7l"></a>所以叹云。<a id="a-7m"></a>奇哉众生具有如来智慧德相。<a id="a-7n"></a>乃因妄想不自证得。<a id="a-7o"></a>岂非以我成佛观彼皆成佛也。<a id="a-7p"></a>果如子言。<a id="a-7q"></a>其究竟蛣蜣永无成佛日矣。<a id="a-7r"></a>一切众生而无一人发菩提心。<a id="a-7s"></a>所谓十法界都为一队无孔铁锤。<a id="a-7t"></a>若言究竟蛣蜣容有成佛。<a id="a-7u"></a>如来何日复迷而作众生金重为矿其失孰大。<a id="a-7v"></a>觉曰。<a id="a-7w"></a>究竟蛣蜣非是说也。<a id="a-7x"></a>以其心体本具故曰理即。<a id="a-7y"></a>色相已成方称究竟。<a id="a-7z"></a>一界既尔。<a id="a-80"></a>界界总然。<a id="a-81"></a>当界而论。<a id="a-82"></a>六即自备。<a id="a-83"></a>何必以其成佛不成佛难耶。<a id="a-84"></a>师笑曰。<a id="a-85"></a>子去做一个究竟蛣蜣也。<a id="a-86"></a>闻者无不高其论。<a id="a-87"></a>吴俗尚崇事玄武。<a id="a-88"></a>比丘亦有披僧伽衣而礼者。<a id="a-89"></a>师见故逆而问曰。<a id="a-8A"></a>汝奚为而来。<a id="a-8B"></a>曰礼祖师也。<a id="a-8C"></a>师叱曰。<a id="a-8D"></a>汝身为比丘心实外道。<a id="a-8E"></a>其玄武北方一水神耳。<a id="a-8F"></a>教中所谓毗娑门天王是也。<a id="a-8G"></a>彼以神力为佛外护。<a id="a-8H"></a>称其为祖师。<a id="a-8I"></a>乃披七佛衣拜之。<a id="a-8J"></a>不亦谬且倒乎。<a id="a-8K"></a>遂毁其像易事达磨之像。<a id="a-8L"></a>谓其僧曰。<a id="a-8M"></a>此尔祖师也。<a id="a-8N"></a>凡所过名兰精舍有事玄武三官尽去之。<a id="a-8O"></a>俾学人专心正道。<a id="a-8P"></a>其护教概如此也。<a id="a-8Q"></a>师为人修干孤高性度刚毅。<a id="a-8R"></a>以传法为已任。<a id="a-8S"></a>故祸患不避其身而欣戚不形乎色。<a id="a-8T"></a>至于登座则慈云霭然。<a id="a-8U"></a>七众无不渥其沛泽。<a id="a-8V"></a>白椎则三千炳着八万森严。<a id="a-8W"></a>室中虽不横施棒喝。<a id="a-8X"></a>闻毒鼓而心死者众矣。<a id="a-8Y"></a>万历丁亥秋告众曰。<a id="a-8Z"></a>吾为汝等转首楞严法轮作再后开示。<a id="a-8a"></a>无复为汝更转也。<a id="a-8b"></a>冬示疾。<a id="a-8c"></a>尤谆谆嘱以教乘事。<a id="a-8d"></a>明年正月望后二日吉祥而逝。<a id="a-8e"></a>世寿五十有八。<a id="a-8f"></a>腊四十有六。<a id="a-8g"></a>荼毗塔于径山。</p>
  <h2 id="a8h">天台慈云寺沙门释真清传十一(宝珠荆山月溪)</h2>
  <p id="a8i">释真清。<a id="a-8j"></a>号象先。<a id="a-8k"></a>长沙湘潭罗氏子也。<a id="a-8l"></a>生而颖异修干玉立威仪严肃不妄言笑。<a id="a-8m"></a>日诵经史数千言终身不忘一字。<a id="a-8n"></a>父为河南县尹。<a id="a-8o"></a>常对宾朋以大器期之。<a id="a-8p"></a>年十五补邑弟子员。<a id="a-8q"></a>偶有异僧过而目之曰。<a id="a-8r"></a>此法门之良骥也。<a id="a-8s"></a>十九因家难起。<a id="a-8t"></a>遂投南岳伏虎岩依宝珠和尚薙染受具足戒。<a id="a-8u"></a>令看无字话。<a id="a-8v"></a>自是一心参究寒暑不辍。<a id="a-8w"></a>至二十五从珠游金陵探禹穴。<a id="a-8x"></a>因舟触岸有声忽有省。<a id="a-8y"></a>珠大喜曰。<a id="a-8z"></a>幸子大事已明。<a id="a-90"></a>善宜保护。<a id="a-91"></a>珠以年高自普陀栖隐于下天竺。<a id="a-92"></a>时内臣张公永慕珠道行。<a id="a-93"></a>密奏　　张太后赐紫色僧伽黎衣以征其德。<a id="a-94"></a>珠忽一日命师曰。<a id="a-95"></a>吾欲观化。<a id="a-96"></a>无令人入。<a id="a-97"></a>闻吾击磬声。<a id="a-98"></a>当启户。<a id="a-99"></a>数日不闻动定。<a id="a-9A"></a>师密窥牖隙见珠鼻柱垂地。<a id="a-9B"></a>越一日闻磬。<a id="a-9C"></a>师方排闼而入。<a id="a-9D"></a>珠已泯然逝矣。<a id="a-9E"></a>珠既化去。<a id="a-9F"></a>师乃访盐官古迹驻锡觉皇。<a id="a-9G"></a>俄患背疾。<a id="a-9H"></a>感云长入梦授药病愈。<a id="a-9I"></a>时佛慧寺月溪法师讲起信论于吉祥。<a id="a-9J"></a>艳师乃率众延唱临济宗旨。<a id="a-9K"></a>众扣师室。<a id="a-9L"></a>师从容语之曰。<a id="a-9M"></a>圆宗无象。<a id="a-9N"></a>满教难思。<a id="a-9O"></a>我若有宗可讲。<a id="a-9P"></a>非但法堂前草深一丈。<a id="a-9Q"></a>即真空亦为缘虑之场。<a id="a-9R"></a>汝若有法可听。<a id="a-9S"></a>岂特头上安头。<a id="a-9T"></a>实际却为声名之境。<a id="a-9U"></a>三世诸佛历代祖师不过以楔出楔随迷遣迷。<a id="a-9V"></a>是故会旨者山岳易移。<a id="a-9W"></a>乖宗者锱铢难入。<a id="a-9X"></a>况起信之旨大彻宗乘。<a id="a-9Y"></a>何须更烦忉怛勉之。<a id="a-9Z"></a>众皆稽首而退。<a id="a-9a"></a>师乃南游天台穷搜胜绝。<a id="a-9b"></a>怀无见睹之高风诛茆其塔前三年。<a id="a-9c"></a>有荆山法师赴石梁之社。<a id="a-9d"></a>偕师至毗陵永庆。<a id="a-9e"></a>互以楞严参究。<a id="a-9f"></a>荆山叹曰。<a id="a-9g"></a>某所讲经虽精微于佛语。<a id="a-9h"></a>闻师所论诚出卷于尘中。<a id="a-9i"></a>师欲返初服。<a id="a-9j"></a>而礼部唐公荆川留结千日之期。<a id="a-9k"></a>已而复归天台古平田寺。<a id="a-9l"></a>临海王司寇敬所入山访道。<a id="a-9m"></a>订为方外交。<a id="a-9n"></a>随迁华顶天柱峰。<a id="a-9o"></a>修大小弥陀忏六年。<a id="a-9p"></a>暇则敷演十乘阐明三观。<a id="a-9q"></a>故四方学者攀萝而至者户外之履常满。<a id="a-9r"></a>一夕梦。<a id="a-9s"></a>琳宫绮丽宝树参差见弥陀三圣。<a id="a-9t"></a>师方展拜。<a id="a-9u"></a>傍有沙弥。<a id="a-9v"></a>授与一牌书曰。<a id="a-9w"></a>戒香薰修。<a id="a-9x"></a>寤知中品往生之象也。<a id="a-9y"></a>盖师日勤五悔。<a id="a-9z"></a>密持梵网心地品及十六观经为常课是亦精诚之所感耳。<a id="a-A0"></a>尝示众曰。<a id="a-A1"></a>大乘八万小乘三千实整六和之模范出三界之梯航也。<a id="a-A2"></a>今世之高流轻蔑律仪惟恃见解。<a id="a-A3"></a>遂令后学不遵佛制辄犯规绳。<a id="a-A4"></a>本自无愆误造深罪。<a id="a-A5"></a>饶他才过七步辩若悬河。<a id="a-A6"></a>不免识堕铁城。<a id="a-A7"></a>终未解脱。<a id="a-A8"></a>汝等勉之。<a id="a-A9"></a>万历丁亥八月蒙　　慈圣宣文明肃皇太后遣使降旨褒崇赐金纹紫方袍以宠之。<a id="a-AA"></a>十月王太初居士因丁内艰。<a id="a-AB"></a>请师就永明禅室阐妙宗钞。<a id="a-AC"></a>百日为期。<a id="a-AD"></a>时台郡王理邢某亲登云峤而设供焉。<a id="a-AE"></a>戊子岁俭群盗蜂起。<a id="a-AF"></a>相戒无敢入师之室。<a id="a-AG"></a>[橘-矛+隹]李五台居士陆光祖虚芙蓉之席见招。<a id="a-AH"></a>辞不赴忽谓众曰。<a id="a-AI"></a>桃源之慈云实懒融四世孙为开山。<a id="a-AJ"></a>唐天宝赐额曰云居山曰安国。<a id="a-AK"></a>五代德韶国师中兴为第二道场。<a id="a-AL"></a>永明寿禅师剃发之所。<a id="a-AM"></a>今坐禅石永明庵故址在焉。<a id="a-AN"></a>韶公常领徒五百说法此地。<a id="a-AO"></a>昔螺溪寂法师请复台教。<a id="a-AP"></a>谛观亦亲礼足。<a id="a-AQ"></a>皆此寺也。<a id="a-AR"></a>今为豪民夺之。<a id="a-AS"></a>将为掩骨所。<a id="a-AT"></a>窃思朝廷千数百年之香火一旦为俗子葬地。<a id="a-AU"></a>谁之罪也。<a id="a-AV"></a>遂罄衣钵赎归之。<a id="a-AW"></a>将谋兴建。<a id="a-AX"></a>俄云间陆宗伯平泉聘说法于本一院。<a id="a-AY"></a>李方伯冲涵聘讲于桐川。<a id="a-AZ"></a>再毕返棹嘉禾龙渊。<a id="a-Aa"></a>欻抱疾告门人曰。<a id="a-Ab"></a>夜来神人启我为魏府子。<a id="a-Ac"></a>其富贵非吾所志也。<a id="a-Ad"></a>遂付衣钵遗嘱弟子。<a id="a-Ae"></a>如法阇维。<a id="a-Af"></a>尽发长物。<a id="a-Ag"></a>于五台云栖西兴五处饭僧。<a id="a-Ah"></a>有勉服药石者。<a id="a-Ai"></a>师谢曰。<a id="a-Aj"></a>生死药能拒乎。<a id="a-Ak"></a>吾净土缘熟圣境冥现。<a id="a-Al"></a>此人间世固不久矣。<a id="a-Am"></a>是岁正月七日乃绝粒惟饮檀香水而已。<a id="a-An"></a>期于二十九日告终。<a id="a-Ao"></a>每日虽米浆不入于口。<a id="a-Ap"></a>与众说无生法。<a id="a-Aq"></a>诲谕进修而拳拳弗倦。<a id="a-Ar"></a>至夕乃起别众曰。<a id="a-As"></a>吾即逝矣。<a id="a-At"></a>无以世俗事累我。<a id="a-Au"></a>众请曰。<a id="a-Av"></a>和尚往生净土。<a id="a-Aw"></a>九品奚居。<a id="a-Ax"></a>曰中品中生也。<a id="a-Ay"></a>众曰。<a id="a-Az"></a>胡不上品生耶。<a id="a-B0"></a>曰吾戒香所薰位止中品。<a id="a-B1"></a>言毕泊然而逝。<a id="a-B2"></a>延五日颜色红润如生。<a id="a-B3"></a>手足温软怡容可掬。<a id="a-B4"></a>吊者无敢下拜。<a id="a-B5"></a>荼毗日天色霁明净无纤翳。<a id="a-B6"></a>举火之际忽有片云。<a id="a-B7"></a>如盖凝覆其上洒微雨数点。<a id="a-B8"></a>烟焰起时异香充塞。<a id="a-B9"></a>内自殿阁僧房外自路人船子。<a id="a-BA"></a>所闻种种随力不同。<a id="a-BB"></a>火余骨有三色而锵锵有声。<a id="a-BC"></a>红者如桃。<a id="a-BD"></a>白者如玉。<a id="a-BE"></a>绿者润似琅竿犹香气郁郁。<a id="a-BF"></a>师生于嘉靖丁酉十二月二十六日。<a id="a-BG"></a>示寂于万历癸巳正月二十九日。<a id="a-BH"></a>世寿五十七。<a id="a-BI"></a>腊三十八。<a id="a-BJ"></a>如惺抱骨初建塔慈云之南冈。<a id="a-BK"></a>壬寅迁于寺西螺师山右绣文溪之上。<a id="a-BL"></a>武塘了凡居士袁黄撰铭。</p>
 </body>
</html>