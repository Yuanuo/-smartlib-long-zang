<!doctype html>
<html id="z3IBWO01Hc" data-ver="1506">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱卷第三</h1>
  <h2 id="a2">释迦降生释种成佛缘谱第四之三(出因果经)</h2>
  <p id="a3">尔时太子既出宫已。<a id="a-4"></a>至于天晓。<a id="a-5"></a>耶输陀罗及诸婇女从眠而觉。<a id="a-6"></a>不见太子悲号啼泣。<a id="a-7"></a>即便往启摩诃波阇波提。<a id="a-8"></a>今旦忽失太子莫知所在。<a id="a-9"></a>摩诃波阇波提闻是语已迷闷躄地。<a id="a-A"></a>如是展转乃至达王。<a id="a-B"></a>王闻此言屹然无声。<a id="a-C"></a>失其精魂若丧四体。<a id="a-D"></a>举宫内外皆亦如是。<a id="a-E"></a>时诸大臣即入检视太子住处。<a id="a-F"></a>案行宫城。<a id="a-G"></a>见城北门自然已开。<a id="a-H"></a>又复不见车匿犍陟。<a id="a-I"></a>即问门司谁开此者。<a id="a-J"></a>互相推检皆云不知。<a id="a-K"></a>并问防人亦云不解此门开意。<a id="a-L"></a>于时大臣心自思惟。<a id="a-M"></a>北门既开太子必当从此而出。<a id="a-N"></a>宜速寻觅太子所在。<a id="a-O"></a>即敕千乘万骑。<a id="a-P"></a>络绎四出追求太子。<a id="a-Q"></a>以天力故。<a id="a-R"></a>迷失道径不知所之。<a id="a-S"></a>即便还归白大王言。<a id="a-T"></a>推辱太子不知所在。<a id="a-U"></a>尔时车匿步牵犍陟及庄严具。<a id="a-V"></a>悲泣呜咽随路而还。<a id="a-W"></a>举邑人民见此惊愕无不懊恼。<a id="a-X"></a>悉皆竞来问车匿言。<a id="a-Y"></a>汝送太子置于何处。<a id="a-Z"></a>今与犍陟而独还也。<a id="a-a"></a>车匿既得诸人问此。<a id="a-b"></a>倍更悲绝不能答之。<a id="a-c"></a>此诸人民。<a id="a-d"></a>虽见犍陟鞁带鞍勒七宝庄严。<a id="a-e"></a>不见太子犹若死人饰以华彩。<a id="a-f"></a>于是车匿前入宫城。<a id="a-g"></a>犍陟悲嘶诸厩群马一时哀鸣。<a id="a-h"></a>外诸官属白摩诃波阇波提。<a id="a-i"></a>及耶输陀罗言。<a id="a-j"></a>车匿唯与犍陟俱还。<a id="a-k"></a>闻此言已。<a id="a-l"></a>宛转于地而自念曰。<a id="a-m"></a>今者唯闻车匿犍陟相随俱还。<a id="a-n"></a>而不闻道太子归声。<a id="a-o"></a>摩诃波阇波提即作是言。<a id="a-p"></a>我养太子至年长大。<a id="a-q"></a>一旦舍我不知所在。<a id="a-r"></a>譬如果树结华成实临熟落地。<a id="a-s"></a>又如饥人遇百味馔。<a id="a-t"></a>临欲食之忽然翻倒。<a id="a-u"></a>耶输陀罗又自言曰。<a id="a-v"></a>我与太子行住坐卧不相远离。<a id="a-w"></a>今者舍我莫知所趣。<a id="a-x"></a>古昔诸王入山学道。<a id="a-y"></a>皆将妻子不暂相弃。<a id="a-z"></a>世间之人。<a id="a-10"></a>一遇相识别不相忘。<a id="a-11"></a>夫妻之情。<a id="a-12"></a>恩爱之深。<a id="a-13"></a>而乃反更如是之薄。<a id="a-14"></a>语车匿言。<a id="a-15"></a>宁与智者而作怨仇。<a id="a-16"></a>不共愚人以为亲厚。<a id="a-17"></a>汝痴顽人。<a id="a-18"></a>盗送太子置于何处。<a id="a-19"></a>令此释族不复炽盛。<a id="a-1A"></a>又责犍陟。<a id="a-1B"></a>汝载太子出此王宫。<a id="a-1C"></a>近去之时寂然无声。<a id="a-1D"></a>今者空返何意悲嘶。<a id="a-1E"></a>尔时车匿即便答言。<a id="a-1F"></a>勿责于我及以犍陟。<a id="a-1G"></a>所以者何。<a id="a-1H"></a>此是天力非人所为。<a id="a-1I"></a>当于尔夕夫人婇女皆悉眠卧。<a id="a-1J"></a>太子敕我令起鞁马。<a id="a-1K"></a>我于尔时以大高声而谏太子。<a id="a-1L"></a>欲使夫人及诸婇女闻此惊寤。<a id="a-1M"></a>及鞁犍陟都无觉者。<a id="a-1N"></a>城门每开闻四十里。<a id="a-1O"></a>当尔之时自然而开。<a id="a-1P"></a>又无一声。<a id="a-1Q"></a>如此之事岂非天力。<a id="a-1R"></a>出城之时。<a id="a-1S"></a>天令诸神手捧马足。<a id="a-1T"></a>并接于我。<a id="a-1U"></a>虚空诸天随从无数。<a id="a-1V"></a>我当云何而能止也。<a id="a-1W"></a>时天既晓行三踰阇那。<a id="a-1X"></a>至彼跋伽仙人住处。<a id="a-1Y"></a>又复有诸奇特异事。<a id="a-1Z"></a>愿听我说。<a id="a-1a"></a>太子既至跋伽仙人苦行林中。<a id="a-1b"></a>即便下马手抚马背。<a id="a-1c"></a>并敕于我令还宫城。<a id="a-1d"></a>我于此时。<a id="a-1e"></a>随从太子永无归意。<a id="a-1f"></a>太子见遣终不听住。<a id="a-1g"></a>又复就我取七宝剑而自唱言。<a id="a-1h"></a>过去诸佛为成就阿耨多罗三藐三菩提故。<a id="a-1i"></a>舍于饰好剃除须发。<a id="a-1j"></a>我今亦当依诸佛法。<a id="a-1k"></a>唱此言已。<a id="a-1l"></a>即脱宝冠及以明珠。<a id="a-1m"></a>悉付我还置王足下。<a id="a-1n"></a>又以璎珞与摩诃波阇波提。<a id="a-1o"></a>余庄严具以与耶输陀罗。<a id="a-1p"></a>我于尔时虽闻此诲。<a id="a-1q"></a>犹侍左右无有归情。<a id="a-1r"></a>于时太子便以利剑自剃须发。<a id="a-1s"></a>天于空中随接而去。<a id="a-1t"></a>即便前行逢于猎者。<a id="a-1u"></a>以身所著七宝妙衣。<a id="a-1v"></a>而与猎人贸易袈裟。<a id="a-1w"></a>于是虚空有大光明。<a id="a-1x"></a>我见太子形服既变。<a id="a-1y"></a>深知其意必不可回。<a id="a-1z"></a>我即闷绝心大懊恼。<a id="a-20"></a>太子前至跋伽仙人所住之处。<a id="a-21"></a>我便于彼辞别而归。<a id="a-22"></a>此诸奇特。<a id="a-23"></a>皆是天力非复人事。<a id="a-24"></a>愿勿责我及犍陟也。<a id="a-25"></a>时摩诃波阇波提及耶输陀罗。<a id="a-26"></a>既闻车匿说此事已。<a id="a-27"></a>心小醒悟默然无声。</p>
  <p id="a28">尔时白净王闷绝始醒。<a id="a-29"></a>敕唤车匿而语之言。<a id="a-2A"></a>汝云何令诸释种姓生大苦恼。<a id="a-2B"></a>我有严制敕内外官属。<a id="a-2C"></a>守护太子畏其出家。<a id="a-2D"></a>汝复何意辄送太子置于何处。<a id="a-2E"></a>车匿怖惧而启王言。<a id="a-2F"></a>太子出城实非我咎。<a id="a-2G"></a>唯愿大王听我具说。<a id="a-2H"></a>即以宝冠及髻中明珠。<a id="a-2I"></a>置王足下。<a id="a-2J"></a>太子令我以所冠珠置王足下。<a id="a-2K"></a>七宝璎珞与摩诃波阇波提。<a id="a-2L"></a>余庄严具与耶输陀罗。<a id="a-2M"></a>王见诸物倍增悲绝。<a id="a-2N"></a>虽复木石犹尚有感。<a id="a-2O"></a>况乃父子恩爱之深。<a id="a-2P"></a>车匿具以前事而启王言。<a id="a-2Q"></a>太子敕我。<a id="a-2R"></a>父王若谓本要有子当听出家。<a id="a-2S"></a>今未有子云何而去。<a id="a-2T"></a>临去之时又不启者。<a id="a-2U"></a>汝可为我具答父王。<a id="a-2V"></a>耶输陀罗久已有娠。<a id="a-2W"></a>王宜问之。<a id="a-2X"></a>昔敕如此非为专辄。<a id="a-2Y"></a>王闻此言即便遣问耶输陀罗。<a id="a-2Z"></a>太子云汝久已有娠。<a id="a-2a"></a>实如此不。<a id="a-2b"></a>耶输陀罗即答信言。<a id="a-2c"></a>当于大王来此宫时。<a id="a-2d"></a>太子指我即觉有娠。<a id="a-2e"></a>王闻其语生奇特心。<a id="a-2f"></a>忧恼暂歇而自念言。<a id="a-2g"></a>我前所以许令有子听出家者。<a id="a-2h"></a>七日之中必无子理。<a id="a-2i"></a>转轮王位自然而至。<a id="a-2j"></a>不谓七日未满而便有娠。<a id="a-2k"></a>深自咎悼智慧浅短。<a id="a-2l"></a>所为方便不能住之。<a id="a-2m"></a>轻作此约重增悔恨。<a id="a-2n"></a>太子神略出人意表。<a id="a-2o"></a>今日之事亦复兼是诸大天力。<a id="a-2p"></a>我今不应责车匿也。<a id="a-2q"></a>时白净王心自思惟。<a id="a-2r"></a>太子出家必不可回。<a id="a-2s"></a>设使更作诸余方便。<a id="a-2t"></a>亦不能留。<a id="a-2u"></a>虽复弃国出家学道。<a id="a-2v"></a>然已有子不绝种嗣。<a id="a-2w"></a>我今应敕耶输陀罗。<a id="a-2x"></a>好令将护所怀之子。<a id="a-2y"></a>时白净王爱念情深。<a id="a-2z"></a>语车匿言。<a id="a-30"></a>我今当往寻求太子。<a id="a-31"></a>不知即时定在何许。<a id="a-32"></a>其今既已舍我学道。<a id="a-33"></a>我复何忍独生活也。<a id="a-34"></a>便当追逐随其所在。<a id="a-35"></a>尔时王师及与大臣。<a id="a-36"></a>闻王欲出寻求太子。<a id="a-37"></a>二人俱共来谏王言。<a id="a-38"></a>大王不应自生忧恼。<a id="a-39"></a>所以者何。<a id="a-3A"></a>我观太子。<a id="a-3B"></a>见其相貌。<a id="a-3C"></a>过去世中。<a id="a-3D"></a>久已修习出家之业。<a id="a-3E"></a>设复令为释提桓因亦当不乐。<a id="a-3F"></a>况复今者转轮王位而能留也。<a id="a-3G"></a>大王不忆。<a id="a-3H"></a>太子初生而行七步。<a id="a-3I"></a>举手住言。<a id="a-3J"></a>我生已尽是最后身。<a id="a-3K"></a>诸梵天王释提桓因。<a id="a-3L"></a>悉来下从。<a id="a-3M"></a>如此奇特云何乐世。<a id="a-3N"></a>又复白王。<a id="a-3O"></a>阿私陀仙人昔相太子。<a id="a-3P"></a>年至十九出家学道。<a id="a-3Q"></a>必当成就一切种智。<a id="a-3R"></a>今时既到。<a id="a-3S"></a>大王何故而生愁苦。<a id="a-3T"></a>又复大王严敕内外。<a id="a-3U"></a>守护太子虑恐出家。<a id="a-3V"></a>而诸天来导引出城。<a id="a-3W"></a>如是之事非复人力。<a id="a-3X"></a>唯愿大王当生欢喜。<a id="a-3Y"></a>勿怀愁恼不须自出。<a id="a-3Z"></a>若忆太子犹不已者。<a id="a-3a"></a>我今当与大臣寻求所在。<a id="a-3b"></a>王闻此语心自念言。<a id="a-3c"></a>我知太子虽不可回。<a id="a-3d"></a>未忍便舍不复追之。<a id="a-3e"></a>今当试令师与大臣更一寻求也。<a id="a-3f"></a>即便答师及大臣言。<a id="a-3g"></a>善哉可去。<a id="a-3h"></a>举宫内外心皆苦恼。<a id="a-3i"></a>伫迟速还。<a id="a-3j"></a>于是王师大臣。<a id="a-3k"></a>即便辞出追寻太子。<a id="a-3l"></a>尔时白净王发遣王师及大臣已。<a id="a-3m"></a>即以太子璎珞。<a id="a-3n"></a>与摩诃波阇波提。<a id="a-3o"></a>而语之言。<a id="a-3p"></a>此是太子所服璎珞。<a id="a-3q"></a>付车匿还。<a id="a-3r"></a>今以与汝。<a id="a-3s"></a>摩诃波阇波提见璎珞已。<a id="a-3t"></a>倍增悲绝。<a id="a-3u"></a>而自念言四天下人极为薄福。<a id="a-3v"></a>失此明智转轮圣王。<a id="a-3w"></a>又送余庄严具。<a id="a-3x"></a>以与耶输陀罗。<a id="a-3y"></a>而语之曰。<a id="a-3z"></a>太子以此严身之具。<a id="a-40"></a>令持与汝。<a id="a-41"></a>耶输陀罗既见此物闷绝躄地。<a id="a-42"></a>王又遣人敕耶输陀罗。<a id="a-43"></a>令自爱敬无使胎子不安隐也。</p>
  <p id="a44">尔时王师及以大臣。<a id="a-45"></a>至跋伽仙人苦行林中。<a id="a-46"></a>除去从人及诸仪饰。<a id="a-47"></a>便前仙人所住之处。<a id="a-48"></a>仙人请坐互相问讯。<a id="a-49"></a>于是王师语仙人言。<a id="a-4A"></a>我是白净王师。<a id="a-4B"></a>今所以来至于此者。<a id="a-4C"></a>彼白净王足相太子。<a id="a-4D"></a>厌恶生老病死之苦。<a id="a-4E"></a>出家学道路由此林。<a id="a-4F"></a>大仙见不。<a id="a-4G"></a>跋伽仙人答王师言。<a id="a-4H"></a>我近于此见一童子。<a id="a-4I"></a>颜容端正相好具足。<a id="a-4J"></a>来入此林共我议论。<a id="a-4K"></a>遂经一宿不知乃是王之太子。<a id="a-4L"></a>鄙薄我等所修之道。<a id="a-4M"></a>从此北行诣彼仙人阿罗逻迦兰。<a id="a-4N"></a>尔时王师大臣闻此言已。<a id="a-4O"></a>即便疾往彼仙人所。<a id="a-4P"></a>而于中路遥见太子在于树下端坐思惟。<a id="a-4Q"></a>相好光明踰于日月。<a id="a-4R"></a>即便下马除却侍卫。<a id="a-4S"></a>脱诸仪服前太子所。<a id="a-4T"></a>坐于一面互相问讯。<a id="a-4U"></a>于是王师白太子言。<a id="a-4V"></a>大王见使寻求太子。<a id="a-4W"></a>欲有所说。<a id="a-4X"></a>太子答曰。<a id="a-4Y"></a>父王敕汝欲何所道。<a id="a-4Z"></a>王师答言。<a id="a-4a"></a>大王久知太子深乐出家。<a id="a-4b"></a>此意难回。<a id="a-4c"></a>然王于太子恩爱情深。<a id="a-4d"></a>忧愁盛火常自炽然。<a id="a-4e"></a>须太子归以灭之耳。<a id="a-4f"></a>愿便回驾还返宫城。<a id="a-4g"></a>虽有物务不令太子令弃道业。<a id="a-4h"></a>静心之处不必山林。<a id="a-4i"></a>摩诃波阇波提耶输陀罗内外眷属。<a id="a-4j"></a>皆悉没于忧恼大海。<a id="a-4k"></a>思太子还而拯救之。</p>
  <p id="a4l">尔时太子闻王师语。<a id="a-4m"></a>以深重声答王师言。<a id="a-4n"></a>我岂不知父王于我恩情深也。<a id="a-4o"></a>但畏生老病死之苦。<a id="a-4p"></a>是以来此为断除故。<a id="a-4q"></a>若令息爱终日合会。<a id="a-4r"></a>又无生老病死苦者。<a id="a-4s"></a>我复何为来至于此。<a id="a-4t"></a>我今所以违远父王。<a id="a-4u"></a>欲为将来和合故耳。<a id="a-4v"></a>父王忧愁大火今虽炽然。<a id="a-4w"></a>我与父母唯余今生有此一苦。<a id="a-4x"></a>将来自当永绝斯患。<a id="a-4y"></a>若如汝言令吾处宫修道业者。<a id="a-4z"></a>如七宝舍满中焰火。<a id="a-50"></a>当有人能止此室不。<a id="a-51"></a>如杂毒食。<a id="a-52"></a>设有饥人终不食之。<a id="a-53"></a>我既弃国出家修道。<a id="a-54"></a>云何令我复还宫城修学道也。<a id="a-55"></a>世间之人在大苦中。<a id="a-56"></a>为小乐故尚复耽湎不能暂舍。<a id="a-57"></a>况我在此极寂静处。<a id="a-58"></a>无诸患苦而能弃捐。<a id="a-59"></a>还就于恶。<a id="a-5A"></a>古昔诸王入山学道。<a id="a-5B"></a>无有中路还受欲者。<a id="a-5C"></a>父王若欲必令我归。<a id="a-5D"></a>便是违于先王之法。<a id="a-5E"></a>尔时王师白太子言。<a id="a-5F"></a>诚如太子今之所说。<a id="a-5G"></a>然诸先圣一言未来定有果报。<a id="a-5H"></a>一言定无。<a id="a-5I"></a>此二先圣尚不能知。<a id="a-5J"></a>未来世中必定有无。<a id="a-5K"></a>太子云何欲舍现乐而求未来不定果报。<a id="a-5L"></a>生死果报尚不可知决定有无。<a id="a-5M"></a>云何乃欲求解脱果。<a id="a-5N"></a>唯愿太子便还宫也。<a id="a-5O"></a>太子答言。<a id="a-5P"></a>彼二仙人说未来果。<a id="a-5Q"></a>一者言有。<a id="a-5R"></a>一者言无。<a id="a-5S"></a>皆是疑心非决定说。<a id="a-5T"></a>我今终不随顺彼教。<a id="a-5U"></a>不应以此而见难诘。<a id="a-5V"></a>所以者何。<a id="a-5W"></a>我今不为希慕果报而来至此。<a id="a-5X"></a>以目所见生老病死。<a id="a-5Y"></a>必应经之。<a id="a-5Z"></a>故求解脱免此苦耳。<a id="a-5a"></a>令汝不久见我道成。<a id="a-5b"></a>我此志愿终不可回。<a id="a-5c"></a>还启父王说如此也。</p>
  <p id="a5d">尔时太子作此言已。<a id="a-5e"></a>即从座起。<a id="a-5f"></a>与王师大臣辞别。<a id="a-5g"></a>北行诣阿罗逻迦兰仙人。<a id="a-5h"></a>于时王师大臣见太子去。<a id="a-5i"></a>啼泣懊恼。<a id="a-5j"></a>一者念太子情深。<a id="a-5k"></a>二者奉受王使来太子所。<a id="a-5l"></a>而复不能移转其意。<a id="a-5m"></a>徘徊路侧不能自反。<a id="a-5n"></a>互共议言。<a id="a-5o"></a>既被王使而无力效。<a id="a-5p"></a>今者空归云何奉答。<a id="a-5q"></a>我等当留所从五人。<a id="a-5r"></a>聪明智慧心意柔软。<a id="a-5s"></a>为性忠直种族强者。<a id="a-5t"></a>密令伺察看其进止。<a id="a-5u"></a>作此言已顾瞻其傍。<a id="a-5v"></a>见憍陈如等五人。<a id="a-5w"></a>而语之言。<a id="a-5x"></a>汝等悉能留止此不。<a id="a-5y"></a>五人答言。<a id="a-5z"></a>善哉如敕。<a id="a-60"></a>进止去来当密伺察。<a id="a-61"></a>即便辞别趣太子所。<a id="a-62"></a>王师大臣还归宫城。</p>
  <p id="a63">尔时太子往彼阿罗逻迦兰仙人住处。<a id="a-64"></a>度于恒河。<a id="a-65"></a>路由王舍城。<a id="a-66"></a>既入城已。<a id="a-67"></a>诸人民众。<a id="a-68"></a>见太子颜貌相好殊特。<a id="a-69"></a>欢喜爱敬。<a id="a-6A"></a>举国皆悉奔驰瞻视。<a id="a-6B"></a>如是諠哗彻频婆娑罗王。<a id="a-6C"></a>王便惊问此是何声。<a id="a-6D"></a>诸臣答言。<a id="a-6E"></a>白净王太子名萨婆悉达。<a id="a-6F"></a>昔诸相师记其应得转轮王位王四天下。<a id="a-6G"></a>又复记其若出家者。<a id="a-6H"></a>必当成就一切种智。<a id="a-6I"></a>其人今者来入此城。<a id="a-6J"></a>外诸人民驰竞来看。<a id="a-6K"></a>以是之故所以諠闹。<a id="a-6L"></a>时频婆娑罗王既闻此语。<a id="a-6M"></a>心大欢喜踊跃遍身。<a id="a-6N"></a>即敕一人。<a id="a-6O"></a>往令伺察太子所在。<a id="a-6P"></a>使者受敕寻求太子。<a id="a-6Q"></a>见在般荼婆山。<a id="a-6R"></a>于一石上端坐思惟。<a id="a-6S"></a>时使即归具白大王。<a id="a-6T"></a>王便严驾。<a id="a-6U"></a>与诸臣民诣太子所。<a id="a-6V"></a>至般荼婆山。<a id="a-6W"></a>遥见太子相好光明踰于日月。<a id="a-6X"></a>即便下马。<a id="a-6Y"></a>除去仪饰及诸侍卫。<a id="a-6Z"></a>前坐问讯太子。<a id="a-6a"></a>四大悉调和不。<a id="a-6b"></a>我见太子心甚欢喜。<a id="a-6c"></a>然有一悲。<a id="a-6d"></a>太子本是日之种姓。<a id="a-6e"></a>累世相承为转轮王。<a id="a-6f"></a>太子今者转轮王相皆悉具足。<a id="a-6g"></a>云何舍之来入深山。<a id="a-6h"></a>践藉沙土远至此也。<a id="a-6i"></a>我见是故所以悲耳。<a id="a-6j"></a>太子若以父王今在。<a id="a-6k"></a>故欲不取圣王位者。<a id="a-6l"></a>当以我国分半治之。<a id="a-6m"></a>若谓为少。<a id="a-6n"></a>我当舍国尽以相奉。<a id="a-6o"></a>臣事太子。<a id="a-6p"></a>若复不取我此国者。<a id="a-6q"></a>当给四兵可自攻伐取他国也。<a id="a-6r"></a>太子所欲甚不相违。<a id="a-6s"></a>尔时太子闻频婆娑罗王说此语已。<a id="a-6t"></a>深感其意即答王言。<a id="a-6u"></a>王之种族本是明月。<a id="a-6v"></a>性自高凉不为鄙事。<a id="a-6w"></a>所为所作无不清胜。<a id="a-6x"></a>今发是言未足为奇。<a id="a-6y"></a>然我观王中情貌至倍于前后。<a id="a-6z"></a>王今便可于身命财修三坚法。<a id="a-70"></a>亦不应以不坚之法劝奖余人。<a id="a-71"></a>我今既舍转轮王位。<a id="a-72"></a>亦复何缘应取王国。<a id="a-73"></a>王以善心舍国与我。<a id="a-74"></a>犹尚不取。<a id="a-75"></a>何缘以兵伐取他国。<a id="a-76"></a>我今所以辞别父母剃除须发舍于国者。<a id="a-77"></a>为断生老病死苦故。<a id="a-78"></a>非为求于五欲乐也。<a id="a-79"></a>世间五欲如大火聚。<a id="a-7A"></a>烧诸众生不能自出。<a id="a-7B"></a>云何劝我贪着之也。<a id="a-7C"></a>我今所以来至此者。<a id="a-7D"></a>有二仙人阿罗逻迦兰。<a id="a-7E"></a>是求解脱最上道师。<a id="a-7F"></a>欲往彼处求解脱道。<a id="a-7G"></a>不宜久停在于此也。<a id="a-7H"></a>我既违王初始之言。<a id="a-7I"></a>亦怀喜心哉。<a id="a-7J"></a>勿致嫌恨。<a id="a-7K"></a>王今当以正法治国。<a id="a-7L"></a>勿枉人民。<a id="a-7M"></a>作此言已。<a id="a-7N"></a>太子即起而与王别。<a id="a-7O"></a>时频婆娑罗王见太子去。<a id="a-7P"></a>深大惆怅。<a id="a-7Q"></a>合掌流泪而作是言。<a id="a-7R"></a>初见太子心大踊跃。<a id="a-7S"></a>太子既去倍生悲苦。<a id="a-7T"></a>汝今为于大解脱故。<a id="a-7U"></a>而欲去者不敢相留。<a id="a-7V"></a>唯愿太子所期速果。<a id="a-7W"></a>若道成者愿先见度。<a id="a-7X"></a>太子于是辞别而去。<a id="a-7Y"></a>时王奉送。<a id="a-7Z"></a>次于路侧极目观瞩不见乃还。<a id="a-7a"></a>瑞应本起云。<a id="a-7b"></a>太子自去踰越名山。<a id="a-7c"></a>经摩竭国界。<a id="a-7d"></a>瓶沙王因出游猎。<a id="a-7e"></a>遥见太子行山泽中。<a id="a-7f"></a>即与诸耆宿大臣俱追见之。<a id="a-7g"></a>王曰。<a id="a-7h"></a>太子生多奇异形相炳着。<a id="a-7i"></a>当君四天下为转轮王。<a id="a-7j"></a>四海颙颙冀神宝至。<a id="a-7k"></a>何弃天位自放山薮。<a id="a-7l"></a>必有异见愿闻其志。<a id="a-7m"></a>太子答曰。<a id="a-7n"></a>以吾所见天地人物。<a id="a-7o"></a>出生有死剧苦有三。<a id="a-7p"></a>老病死痛不可得离。<a id="a-7q"></a>计身为苦器忧畏无量。<a id="a-7r"></a>若在尊宠则有憍泆贪求快意天下被患。<a id="a-7s"></a>此吾所厌。<a id="a-7t"></a>故欲入山以修其志。<a id="a-7u"></a>诸耆宿曰。<a id="a-7v"></a>夫老病死。<a id="a-7w"></a>自世之常何独预忧。<a id="a-7x"></a>乃弃美号隐遁潜居。<a id="a-7y"></a>以劳其形不亦难乎。<a id="a-7z"></a>太子答曰。<a id="a-80"></a>如诸君言不当预忧。<a id="a-81"></a>使吾为王老到病至。<a id="a-82"></a>若当死时。<a id="a-83"></a>宁有代吾受此厄者。<a id="a-84"></a>不如无有代乎可勿忧。<a id="a-85"></a>天下有慈父孝子。<a id="a-86"></a>爱彻骨髓。<a id="a-87"></a>至病死时不得相代。<a id="a-88"></a>若此伪身苦至之日。<a id="a-89"></a>虽居高位六亲在侧如为盲人设烛。<a id="a-8A"></a>何益于无目者乎。<a id="a-8B"></a>吾观众行。<a id="a-8C"></a>一切无常皆化非真。<a id="a-8D"></a>乐少苦多身非己有。<a id="a-8E"></a>世间虚无难得久居。<a id="a-8F"></a>物生有死。<a id="a-8G"></a>事成有败。<a id="a-8H"></a>安则有危。<a id="a-8I"></a>得则有亡。<a id="a-8J"></a>万物纷扰皆当归空。<a id="a-8K"></a>精神无形躁浊不明。<a id="a-8L"></a>行致死生之厄。<a id="a-8M"></a>非直一受而已。<a id="a-8N"></a>但为贪爱蔽在痴网。<a id="a-8O"></a>没生死河莫之能觉。<a id="a-8P"></a>故吾欲一心思四空净。<a id="a-8Q"></a>度色灭恚断求念空。<a id="a-8R"></a>无所适莫。<a id="a-8S"></a>是将返其源而归其本。<a id="a-8T"></a>始出其根。<a id="a-8U"></a>如我愿得乃可大安。<a id="a-8V"></a>瓶沙王喜曰。<a id="a-8W"></a>善哉善哉。<a id="a-8X"></a>菩萨志妙。<a id="a-8Y"></a>世间难有。<a id="a-8Z"></a>必得佛道。<a id="a-8a"></a>愿先度我。<a id="a-8b"></a>太子默然而逝。<a id="a-8c"></a>当度尼连禅河。<a id="a-8d"></a>天为止流令水暂干。<a id="a-8e"></a>度河行数十里。<a id="a-8f"></a>有二梵志。<a id="a-8g"></a>各与弟子索居溪边。<a id="a-8h"></a>过问其道。<a id="a-8i"></a>自称言。<a id="a-8j"></a>吾事梵天。<a id="a-8k"></a>奉于日月。<a id="a-8l"></a>日修火祠唯水是净。<a id="a-8m"></a>菩萨答曰。<a id="a-8n"></a>是生死法非真道也。<a id="a-8o"></a>何以故。<a id="a-8p"></a>水不常满。<a id="a-8q"></a>火不久热。<a id="a-8r"></a>日出则移。<a id="a-8s"></a>月满则亏。<a id="a-8t"></a>道在清虚水焉能令心清净。<a id="a-8u"></a>伤之而去。</p>
  <p id="a8v">尔时太子即便前行。<a id="a-8w"></a>向彼阿罗逻仙人所住之处。<a id="a-8x"></a>于时诸天语仙人言。<a id="a-8y"></a>萨婆悉达弃舍国土。<a id="a-8z"></a>辞别父母。<a id="a-90"></a>为求无上正真之道。<a id="a-91"></a>欲拔一切众生苦故。<a id="a-92"></a>今者已来垂至于此。<a id="a-93"></a>时彼仙人。<a id="a-94"></a>既闻天语心大欢喜。<a id="a-95"></a>俄尔之顷。<a id="a-96"></a>遥见太子即出奉迎。<a id="a-97"></a>赞言善来。<a id="a-98"></a>俱还所住。<a id="a-99"></a>请太子坐。<a id="a-9A"></a>是时仙人。<a id="a-9B"></a>既见太子。<a id="a-9C"></a>愿貌端正相好具是。<a id="a-9D"></a>诸根恬静深生爱敬。<a id="a-9E"></a>即问太子。<a id="a-9F"></a>所行道路得无疲也。<a id="a-9G"></a>太子初生及以出家。<a id="a-9H"></a>又来至此我悉知之。<a id="a-9I"></a>能于火聚自觉而出。<a id="a-9J"></a>又如大鸟于罥索中而自免脱。<a id="a-9K"></a>古昔诸王盛年之时。<a id="a-9L"></a>恣受五欲至于根熟。<a id="a-9M"></a>然后方舍国邑乐具。<a id="a-9N"></a>出家学道此未足奇。<a id="a-9O"></a>太子今者舍此壮年。<a id="a-9P"></a>能弃五欲远来至此。<a id="a-9Q"></a>真为殊特。<a id="a-9R"></a>当勤精进速度彼岸。<a id="a-9S"></a>太子闻已即答之曰。<a id="a-9T"></a>我闻汝言极为欢喜。<a id="a-9U"></a>汝可为我说断生老病死之法。<a id="a-9V"></a>我今乐闻。<a id="a-9W"></a>仙人答言。<a id="a-9X"></a>善哉善哉。<a id="a-9Y"></a>即便说曰。<a id="a-9Z"></a>众生之始始从于冥初。<a id="a-9a"></a>从于冥初起于我慢。<a id="a-9b"></a>从于我慢生于痴心。<a id="a-9c"></a>从于痴心生于染爱。<a id="a-9d"></a>从于染爱生五微尘气。<a id="a-9e"></a>从五微尘气生于五大。<a id="a-9f"></a>从于五大生贪欲嗔恚等诸烦恼。<a id="a-9g"></a>于是流转生老病死忧悲苦恼。<a id="a-9h"></a>今为太子略言之耳。<a id="a-9i"></a>尔时太子即便问曰。<a id="a-9j"></a>我今已知汝之所说生死根本。<a id="a-9k"></a>复何方便而能断之。<a id="a-9l"></a>仙人答言。<a id="a-9m"></a>若欲断此生死本者。<a id="a-9n"></a>先当出家修持戒行。<a id="a-9o"></a>谦卑忍辱住空闲处。<a id="a-9p"></a>修习禅定离欲恶不善法。<a id="a-9q"></a>有觉有观。<a id="a-9r"></a>得初禅。<a id="a-9s"></a>除觉观定。<a id="a-9t"></a>生入喜心。<a id="a-9u"></a>得第二禅。<a id="a-9v"></a>舍喜心得正念。<a id="a-9w"></a>具根乐。<a id="a-9x"></a>得第三禅。<a id="a-9y"></a>除苦乐得净念。<a id="a-9z"></a>入舍根。<a id="a-A0"></a>得第四禅。<a id="a-A1"></a>获无想报。<a id="a-A2"></a>别有一师。<a id="a-A3"></a>说如此处名为解脱。<a id="a-A4"></a>从定觉已。<a id="a-A5"></a>然后方知非解脱处。<a id="a-A6"></a>离色想入空处。<a id="a-A7"></a>灭有对想。<a id="a-A8"></a>入识处灭。<a id="a-A9"></a>无量想识。<a id="a-AA"></a>唯观一识。<a id="a-AB"></a>入无所有处。<a id="a-AC"></a>离于种种相。<a id="a-AD"></a>入非想非非想处。<a id="a-AE"></a>斯处名为究竟解脱。<a id="a-AF"></a>是诸学者之彼岸也。<a id="a-AG"></a>太子若以断于生老病死患者。<a id="a-AH"></a>应当修学如此之行。<a id="a-AI"></a>尔时太子闻仙人言。<a id="a-AJ"></a>心不喜乐即自思惟。<a id="a-AK"></a>其所知见非究竟处。<a id="a-AL"></a>非是永断诸结烦恼。<a id="a-AM"></a>即便语言。<a id="a-AN"></a>我今于汝所说法中。<a id="a-AO"></a>有所未解。<a id="a-AP"></a>今欲相问。<a id="a-AQ"></a>仙人答言。<a id="a-AR"></a>敬从来意。<a id="a-AS"></a>即问曰。<a id="a-AT"></a>非想非非想处为有我也。<a id="a-AU"></a>为无我也。<a id="a-AV"></a>若言无我。<a id="a-AW"></a>不应言非想非非想。<a id="a-AX"></a>若言有我。<a id="a-AY"></a>我为有知。<a id="a-AZ"></a>我为无知。<a id="a-Aa"></a>我若无知则同木石。<a id="a-Ab"></a>我若有知则有攀缘。<a id="a-Ac"></a>既有攀缘则有染着。<a id="a-Ad"></a>以染着故则非解脱。<a id="a-Ae"></a>汝以尽于粗结。<a id="a-Af"></a>而不自知细结犹在。<a id="a-Ag"></a>以是之故谓为究竟。<a id="a-Ah"></a>细结滋长复受下结。<a id="a-Ai"></a>以此故知非度彼岸若能除我及以我想。<a id="a-Aj"></a>一切尽舍。<a id="a-Ak"></a>是则名为真解脱也。<a id="a-Al"></a>仙人默然心自思惟。<a id="a-Am"></a>太子所说甚为深妙。<a id="a-An"></a>尔时太子复问仙人。<a id="a-Ao"></a>汝年至几而出家也。<a id="a-Ap"></a>修梵行来复几许年。<a id="a-Aq"></a>仙人答言。<a id="a-Ar"></a>我年十六而便出家。<a id="a-As"></a>修梵行来一百四年。<a id="a-At"></a>太子闻已而心念言。<a id="a-Au"></a>出家已来乃至是久。<a id="a-Av"></a>而所得法正如此乎。<a id="a-Aw"></a>于时太子为求胜法。<a id="a-Ax"></a>即从座起与仙人别。<a id="a-Ay"></a>尔时仙人语太子言。<a id="a-Az"></a>我久远来习此苦行。<a id="a-B0"></a>而所得果正如此耳。<a id="a-B1"></a>汝是王种。<a id="a-B2"></a>云何而能修苦行也。<a id="a-B3"></a>太子答言。<a id="a-B4"></a>汝所修法非为苦也。<a id="a-B5"></a>别有最苦难行之道。<a id="a-B6"></a>仙人既见太子智慧。<a id="a-B7"></a>久观志意坚固不亏。<a id="a-B8"></a>知决定成一切种智。<a id="a-B9"></a>白太子言。<a id="a-BA"></a>汝若道成愿先度我。<a id="a-BB"></a>于是太子答言善哉。<a id="a-BC"></a>次至迦兰所住之处。<a id="a-BD"></a>论议问答亦复如是。<a id="a-BE"></a>太子即便前路而去。<a id="a-BF"></a>时二仙人见太子去。<a id="a-BG"></a>各心念言。<a id="a-BH"></a>太子智慧深妙奇特乃尔难测。<a id="a-BI"></a>合掌奉送绝视方还。<a id="a-BJ"></a>尔时太子调伏阿罗逻迦兰二仙人已。<a id="a-BK"></a>即便前进伽阇山苦行林中。<a id="a-BL"></a>是憍陈如等五人所止住处。<a id="a-BM"></a>即于尼连禅河侧。<a id="a-BN"></a>静坐思惟观察众生根。<a id="a-BO"></a>宜应六年苦行而以度之。<a id="a-BP"></a>思惟是已。<a id="a-BQ"></a>便修苦行。<a id="a-BR"></a>于是诸天奉献麻米。<a id="a-BS"></a>太子为求正真道故。<a id="a-BT"></a>净心守戒日食一麻一米。<a id="a-BU"></a>设有乞者亦以施之。<a id="a-BV"></a>尔时憍陈如等五人。<a id="a-BW"></a>既见太子端坐思惟修于苦行。<a id="a-BX"></a>或日食一麻。<a id="a-BY"></a>或日食一米。<a id="a-BZ"></a>或复二日乃至七日。<a id="a-Ba"></a>食一麻米。<a id="a-Bb"></a>时憍陈如等亦修苦行。<a id="a-Bc"></a>供奉太子不离其侧。<a id="a-Bd"></a>既见此已即遣一人。<a id="a-Be"></a>还白王师及以大臣。<a id="a-Bf"></a>具说太子所行之事。<a id="a-Bg"></a>尔时王师大臣俱还宫门。<a id="a-Bh"></a>颜貌愁悴身形萎熟。<a id="a-Bi"></a>犹如有人丧其所亲。<a id="a-Bj"></a>殡送既毕抑忍而归。<a id="a-Bk"></a>时守门者而白王言。<a id="a-Bl"></a>师与大臣今在门外。<a id="a-Bm"></a>王既闻已气奔声绝。<a id="a-Bn"></a>身首颤动。<a id="a-Bo"></a>时守门人解王此意。<a id="a-Bp"></a>即呼令前。<a id="a-Bq"></a>王与相见悲不能言。<a id="a-Br"></a>如是良久微声而问。<a id="a-Bs"></a>太子既是我之性命。<a id="a-Bt"></a>卿等今者独作此归。<a id="a-Bu"></a>我之性命云何而存。<a id="a-Bv"></a>王师答言。<a id="a-Bw"></a>我奉王敕寻求太子。<a id="a-Bx"></a>便至跋伽仙人住处。<a id="a-By"></a>访觅太子。<a id="a-Bz"></a>仙人语我太子所在。<a id="a-C0"></a>并说太子所言之事。<a id="a-C1"></a>我便前行而于中路。<a id="a-C2"></a>遇见太子在于树下端坐思惟。<a id="a-C3"></a>相好光明踰于日月。<a id="a-C4"></a>即向太子。<a id="a-C5"></a>具说大王摩诃波阇波提及耶输陀罗忧苦之情。<a id="a-C6"></a>太子即以深重之声而见答言。<a id="a-C7"></a>我岂不知父王亲戚恩情深也。<a id="a-C8"></a>但畏生死别离之苦。<a id="a-C9"></a>为欲断除故来此耳。<a id="a-CA"></a>如是种种言辞所说。<a id="a-CB"></a>志意坚固如须弥山不可移动。<a id="a-CC"></a>舍我而去如弃草芥。<a id="a-CD"></a>尔时即便选择五人。<a id="a-CE"></a>随从给侍伺察所在。<a id="a-CF"></a>所遣人中有一人还。<a id="a-CG"></a>说言太子当至阿罗逻迦兰仙人之所。<a id="a-CH"></a>路由恒河。<a id="a-CI"></a>以天神力而得度水。<a id="a-CJ"></a>至王舍城。<a id="a-CK"></a>时频婆娑罗王来诣太子。<a id="a-CL"></a>方便譬说不应出家。<a id="a-CM"></a>分国共治及以全与。<a id="a-CN"></a>并欲与兵令伐他国。<a id="a-CO"></a>太子亦复皆悉不受。<a id="a-CP"></a>即又前行达仙人所。<a id="a-CQ"></a>而为说法降伏其心。<a id="a-CR"></a>又至伽阇山苦行林中。<a id="a-CS"></a>尼连禅河侧。<a id="a-CT"></a>静坐思惟日食一麻一米。<a id="a-CU"></a>尔时白净王闻师大臣说。<a id="a-CV"></a>使人如此语已。<a id="a-CW"></a>心大悲恼。<a id="a-CX"></a>举体颤掉身毛皆竖。<a id="a-CY"></a>即语王师及大臣言。<a id="a-CZ"></a>太子遂舍转轮王位。<a id="a-Ca"></a>父母亲属恩爱之乐。<a id="a-Cb"></a>远在深山修此善行。<a id="a-Cc"></a>我今薄福生失如此珍宝之子。<a id="a-Cd"></a>王即复以使人所言。<a id="a-Ce"></a>向摩诃波阇波提及耶输陀罗而为说之。<a id="a-Cf"></a>时白净王即便严驾五百乘车。<a id="a-Cg"></a>摩诃波阇波提及耶输陀罗。<a id="a-Ch"></a>亦复相与办五百乘。<a id="a-Ci"></a>一切资生皆悉具足。<a id="a-Cj"></a>即唤车匿而语之言。<a id="a-Ck"></a>汝送太子远放深山。<a id="a-Cl"></a>今复令汝领此千乘。<a id="a-Cm"></a>载致资粮送与太子。<a id="a-Cn"></a>随时供养勿使乏少。<a id="a-Co"></a>尽更来请。<a id="a-Cp"></a>车匿受敕即领千乘。<a id="a-Cq"></a>疾速而去至太子所。<a id="a-Cr"></a>见形消瘦皮骨相连。<a id="a-Cs"></a>血脉悉现如波罗奢华头面礼足闷绝于地。<a id="a-Ct"></a>良久乃起。<a id="a-Cu"></a>衔泪而言。<a id="a-Cv"></a>大王忆念太子不舍日夜今故遣我。<a id="a-Cw"></a>领此千乘载资生具。<a id="a-Cx"></a>以饷太子。<a id="a-Cy"></a>于时太子答车匿言。<a id="a-Cz"></a>我逆父母及舍国土。<a id="a-D0"></a>远来在此为求至道。<a id="a-D1"></a>云何当复受此饷也。<a id="a-D2"></a>尔时车匿闻此语已。<a id="a-D3"></a>心自思惟。<a id="a-D4"></a>太子今者既不肯受如是资供。<a id="a-D5"></a>我当别觅一人领此千乘还归王所。<a id="a-D6"></a>我住于此奉事太子。<a id="a-D7"></a>即差一人领车而去。<a id="a-D8"></a>于是车匿密侍太子。<a id="a-D9"></a>不离昏晨。</p>
  <p id="aDA">尔时太子心自念言。<a id="a-DB"></a>我今日食一麻一米。<a id="a-DC"></a>乃至七日食一麻米。<a id="a-DD"></a>身形消瘦有若枯木。<a id="a-DE"></a>修于苦行垂满六年。<a id="a-DF"></a>不得解脱故知非道。<a id="a-DG"></a>不如昔在阎浮树下。<a id="a-DH"></a>所思惟法。<a id="a-DI"></a>离欲寂静是最真正。<a id="a-DJ"></a>今我若复以此羸身而取道者。<a id="a-DK"></a>彼诸外道当言。<a id="a-DL"></a>自饿是般涅槃因。<a id="a-DM"></a>我今虽复节节有那罗延力。<a id="a-DN"></a>亦不以此而取道果。<a id="a-DO"></a>我当受食然后成道。<a id="a-DP"></a>作是念已即从座起。<a id="a-DQ"></a>至尼连禅河入水洗浴。<a id="a-DR"></a>洗浴既毕。<a id="a-DS"></a>身体羸瘦不能自出。<a id="a-DT"></a>天神来下为捺树枝。<a id="a-DU"></a>得攀出池。<a id="a-DV"></a>时彼林外有一牧牛女人。<a id="a-DW"></a>名难陀波罗。<a id="a-DX"></a>时净居天来下劝言。<a id="a-DY"></a>太子今者在于林中。<a id="a-DZ"></a>汝可供养。<a id="a-Da"></a>女人闻已心大欢喜。<a id="a-Db"></a>于时地中自然而生千叶莲华。<a id="a-Dc"></a>上有乳麋。<a id="a-Dd"></a>女人见此生奇特心。<a id="a-De"></a>即取乳麋至太子所。<a id="a-Df"></a>头面礼足而以奉上。<a id="a-Dg"></a>太子即便受彼女施而咒愿之。<a id="a-Dh"></a>今所施食欲令食者。<a id="a-Di"></a>得充气力。<a id="a-Dj"></a>当使施家得赡得喜安乐无病终保年寿智慧具足。<a id="a-Dk"></a>太子即复作如是言。<a id="a-Dl"></a>我为成熟一切众生。<a id="a-Dm"></a>故受此食。<a id="a-Dn"></a>咒愿讫已即受食之。<a id="a-Do"></a>身体光悦气力充足堪受菩提。<a id="a-Dp"></a>尔时五人既见此事。<a id="a-Dq"></a>惊而怪之谓为退转。<a id="a-Dr"></a>各还所住。<a id="a-Ds"></a>菩萨独行趣毕波罗树。<a id="a-Dt"></a>自发愿言。<a id="a-Du"></a>坐彼树下。<a id="a-Dv"></a>我道不成。<a id="a-Dw"></a>要终不起。<a id="a-Dx"></a>菩萨德重。<a id="a-Dy"></a>地不能胜。<a id="a-Dz"></a>于时步步地为震动出大音声。<a id="a-E0"></a>尔时盲龙闻地动响。<a id="a-E1"></a>心大欢喜两目开明。<a id="a-E2"></a>曾见先佛有此瑞应。<a id="a-E3"></a>作是念已从地踊出。<a id="a-E4"></a>礼菩萨足。<a id="a-E5"></a>时有五百青雀。<a id="a-E6"></a>飞腾虚空右绕菩萨。<a id="a-E7"></a>杂色瑞云。<a id="a-E8"></a>及以香风。<a id="a-E9"></a>而随叹佛。<a id="a-EA"></a>尔时盲龙以偈赞曰。</p>
  <p id="aEB">菩萨足践处　　地皆六种动</p>
  <p id="aEC">发大深远音　　我闻眼开明</p>
  <p id="aED">又见虚空中　　青雀绕菩萨</p>
  <p id="aEE">瑞云极鲜映　　香气甚清凉</p>
  <p id="aEF">此等诸瑞相　　悉同过去佛</p>
  <p id="aEG">以是知菩萨　　必定成正觉</p>
  <p id="aEH">于是菩萨即自思惟。<a id="a-EI"></a>过去诸佛以何为座成无上道。<a id="a-EJ"></a>即便自知以草为座。<a id="a-EK"></a>释提桓因化为凡人执净软草。<a id="a-EL"></a>菩萨问言汝名何等。<a id="a-EM"></a>答名吉祥。<a id="a-EN"></a>菩萨闻之心大欢喜。<a id="a-EO"></a>我破不吉以成吉祥。<a id="a-EP"></a>菩萨又言。<a id="a-EQ"></a>汝手中草此可得不。<a id="a-ER"></a>于是吉祥。<a id="a-ES"></a>即便授草以与菩萨。<a id="a-ET"></a>因发愿言。<a id="a-EU"></a>菩萨道成愿先度我。<a id="a-EV"></a>菩萨受已敷以为座。<a id="a-EW"></a>而于草上结跏趺坐。<a id="a-EX"></a>如过去佛所坐之法。<a id="a-EY"></a>而自誓言。<a id="a-EZ"></a>不成正觉不起此座。<a id="a-Ea"></a>我亦如是。<a id="a-Eb"></a>发此誓时。<a id="a-Ec"></a>天龙鬼神皆悉欢喜。<a id="a-Ed"></a>清凉好风从四方来。<a id="a-Ee"></a>禽兽息响树不鸣条。<a id="a-Ef"></a>游云飞尘皆悉澄净。<a id="a-Eg"></a>知是菩萨必成道相。<a id="a-Eh"></a>观佛三昧经云。<a id="a-Ei"></a>适施草坐地则大动。<a id="a-Ej"></a>诸天化作八万佛树师子之座。<a id="a-Ek"></a>或有佛树。<a id="a-El"></a>高八千里。<a id="a-Em"></a>或四千里。<a id="a-En"></a>一一天子各自念言。<a id="a-Eo"></a>菩萨坐我座上不在余座。<a id="a-Ep"></a>其下劣众生本薄福者。<a id="a-Eq"></a>见于菩萨身坐草蓐。<a id="a-Er"></a>菩萨坐已。<a id="a-Es"></a>计魔波旬最为豪尊。<a id="a-Et"></a>今吾当成无上正觉。<a id="a-Eu"></a>当感令到而降伏尔。<a id="a-Ev"></a>乃发起三界众生。<a id="a-Ew"></a>受胎经云。<a id="a-Ex"></a>坐阎浮树下四十八日。<a id="a-Ey"></a>观树思惟感动天地。<a id="a-Ez"></a>六反震动演大光明。<a id="a-F0"></a>覆蔽魔宫。<a id="a-F1"></a>尔时波旬卧寐。<a id="a-F2"></a>梦中见三十二变。<a id="a-F3"></a>宫殿闇冥。<a id="a-F4"></a>宫殿污泥。<a id="a-F5"></a>入于邪径。<a id="a-F6"></a>池水枯竭。<a id="a-F7"></a>乐器破坏。<a id="a-F8"></a>阅叉厌鬼头皆堕地。<a id="a-F9"></a>诸天舍去不从其教(凡三十二梦文多不载)从梦而起恐怖毛竖。<a id="a-FA"></a>召会大臣及诸兵众。<a id="a-FB"></a>说梦所见。<a id="a-FC"></a>以何方便而往伏之。<a id="a-FD"></a>并召千子。<a id="a-FE"></a>其五百子导师等信乐菩萨。<a id="a-FF"></a>其五百子恶目等随魔所教。<a id="a-FG"></a>魔王愦乱告其四女。<a id="a-FH"></a>一名欲妃。<a id="a-FI"></a>二名悦彼。<a id="a-FJ"></a>三名快观。<a id="a-FK"></a>四名见从。<a id="a-FL"></a>汝往诣彼乱其净行。<a id="a-FM"></a>女诣菩萨绮语作姿。<a id="a-FN"></a>三十有二姿。<a id="a-FO"></a>上下唇口嫈嫇细视。<a id="a-FP"></a>现其髀脚露其手臂。<a id="a-FQ"></a>作凫雁鸳鸯哀鸾之声(凡三十二态文多不载)魔女善学女幻迷惑之业。<a id="a-FR"></a>而自言曰。<a id="a-FS"></a>我等年在盛时。<a id="a-FT"></a>天女端正莫踰我者。<a id="a-FU"></a>愿得晨起夜寐。<a id="a-FV"></a>供事左右。<a id="a-FW"></a>菩萨答曰。<a id="a-FX"></a>汝有宿福受得天身。<a id="a-FY"></a>形体虽好而心不端。<a id="a-FZ"></a>革囊盛臭而来何为。<a id="a-Fa"></a>去吾不用。<a id="a-Fb"></a>其魔王女化成老母。<a id="a-Fc"></a>不能自复即还魔所。<a id="a-Fd"></a>观佛三昧经云。<a id="a-Fe"></a>魔有三女。<a id="a-Ff"></a>长名悦彼。<a id="a-Fg"></a>中名喜心。<a id="a-Fh"></a>小名多媚。<a id="a-Fi"></a>而白父言。<a id="a-Fj"></a>我能往乱愿父莫愁。<a id="a-Fk"></a>即自庄饰。<a id="a-Fl"></a>过踰魔后百千万倍。<a id="a-Fm"></a>盻目作姿现诸妖冶。<a id="a-Fn"></a>礼敬菩萨旋绕七匝。<a id="a-Fo"></a>白菩萨言。<a id="a-Fp"></a>太子生时万神侍御。<a id="a-Fq"></a>何弃天位来此树下。<a id="a-Fr"></a>我是天女六天无双。<a id="a-Fs"></a>今以微身奉上太子。<a id="a-Ft"></a>我等善能调身按摩。<a id="a-Fu"></a>今欲亲近坐树疲极。<a id="a-Fv"></a>宜须偃息服食甘露。<a id="a-Fw"></a>即以宝器献天甘味。<a id="a-Fx"></a>太子寂然身心不动。<a id="a-Fy"></a>以白毫拟令天之三女自见身内浓囊涕唾九孔根本生熟二藏回伏宛转。<a id="a-Fz"></a>蛹生诸虫有八千户。<a id="a-G0"></a>走入小肠。<a id="a-G1"></a>张口上向。<a id="a-G2"></a>唼食诸藏。<a id="a-G3"></a>髓脉生虫。<a id="a-G4"></a>细于秋毫。<a id="a-G5"></a>数甚众多。<a id="a-G6"></a>其女见此。<a id="a-G7"></a>遂便呕吐。<a id="a-G8"></a>即自见身左生蛇头右生狐头中首狗头。<a id="a-G9"></a>背负老母。<a id="a-GA"></a>抱死小儿。<a id="a-GB"></a>诸女惊号却行而去低头视脐自见女形丑状鄙秽。<a id="a-GC"></a>复有诸虫如手钏形团栾相持。<a id="a-GD"></a>而有众口。<a id="a-GE"></a>口生五毒。<a id="a-GF"></a>唼食女根。<a id="a-GG"></a>诸女见已。<a id="a-GH"></a>心极酸苦。<a id="a-GI"></a>如箭入心。<a id="a-GJ"></a>匍匐而去。<a id="a-GK"></a>吁嗟叹息至魔王所。<a id="a-GL"></a>魔王大怒。<a id="a-GM"></a>遍敕六天并诸八部往瞿昙所。<a id="a-GN"></a>是时诸鬼犹如云起。<a id="a-GO"></a>或有诸鬼。<a id="a-GP"></a>首如牛头。<a id="a-GQ"></a>头四十耳。<a id="a-GR"></a>耳生铁箭。<a id="a-GS"></a>火焰上起。<a id="a-GT"></a>复有诸鬼。<a id="a-GU"></a>首如狐头。<a id="a-GV"></a>有十千眼。<a id="a-GW"></a>声如霹雳。<a id="a-GX"></a>旷野鬼神。<a id="a-GY"></a>大将军等。<a id="a-GZ"></a>一颈六头。<a id="a-Ga"></a>胸有六面。<a id="a-Gb"></a>膝头两面。<a id="a-Gc"></a>体毛如箭。<a id="a-Gd"></a>奋身射人。<a id="a-Ge"></a>张眼烂赤。<a id="a-Gf"></a>血出流下。<a id="a-Gg"></a>疾走而到。<a id="a-Gh"></a>魔告诸鬼。<a id="a-Gi"></a>瞿昙善人或能知咒。<a id="a-Gj"></a>当兴四兵。<a id="a-Gk"></a>化作四兵。<a id="a-Gl"></a>列状如林甚可怖畏。<a id="a-Gm"></a>直从空下至道树边。<a id="a-Gn"></a>魔复更念。<a id="a-Go"></a>此众或不能降伏瞿昙。<a id="a-Gp"></a>复脱宝冠拟地。<a id="a-Gq"></a>当阎罗王宫上。<a id="a-Gr"></a>告敕诸鬼。<a id="a-Gs"></a>汝等狱卒及阎罗王。<a id="a-Gt"></a>阿鼻地狱刀轮剑戟火车炉炭。<a id="a-Gu"></a>一切都举向阎浮提。<a id="a-Gv"></a>魔王震吼敕诸兵众。<a id="a-Gw"></a>速害瞿昙。<a id="a-Gx"></a>上震大雷雨热铁丸。<a id="a-Gy"></a>刀轮武器交横空中。<a id="a-Gz"></a>然其火箭不近菩萨。<a id="a-H0"></a>是时菩萨徐举眉间毫拟阿鼻地狱。<a id="a-H1"></a>令罪人见白毫流水。<a id="a-H2"></a>注如车轴大火暂灭。<a id="a-H3"></a>自忆前世所作诸罪。<a id="a-H4"></a>心得清凉称南无佛。<a id="a-H5"></a>以是因缘受罪毕讫直生人中。<a id="a-H6"></a>魔见是相。<a id="a-H7"></a>憔悴愁恼忽然还宫。<a id="a-H8"></a>白毫直至六天。<a id="a-H9"></a>见白毫孔诸宝莲华。<a id="a-HA"></a>过去七佛在其华上。<a id="a-HB"></a>如是白毫上至无色。<a id="a-HC"></a>遍照一切如玻璃镜。<a id="a-HD"></a>八万四千天女视波旬身状如焦木。<a id="a-HE"></a>但瞻菩萨白毫相光。<a id="a-HF"></a>无数天子天女皆发无上菩提道意。<a id="a-HG"></a>时魔王自前与佛相难。<a id="a-HH"></a>菩萨以智慧力。<a id="a-HI"></a>伸手按地应时地动。<a id="a-HJ"></a>魔与官属颠倒而堕。<a id="a-HK"></a>已降魔怨成正真觉。<a id="a-HL"></a>尔时菩萨在于树下。<a id="a-HM"></a>发大誓言。<a id="a-HN"></a>时天龙八部皆悉欢喜。<a id="a-HO"></a>于虚空中踊跃赞叹。<a id="a-HP"></a>时第六天魔王宫殿自然动摇。<a id="a-HQ"></a>于是魔王心大懊恼。<a id="a-HR"></a>精神躁扰声味不御。<a id="a-HS"></a>而自念言。<a id="a-HT"></a>沙门瞿昙今在树下。<a id="a-HU"></a>舍于五欲端坐思惟。<a id="a-HV"></a>不久当成正觉之道其道若成广度一切超越我境。<a id="a-HW"></a>及道未成往坏乱之。<a id="a-HX"></a>尔时魔子萨陀。<a id="a-HY"></a>见父惨悴而往白言。<a id="a-HZ"></a>不审父王何故忧戚。<a id="a-Ha"></a>魔王答言。<a id="a-Hb"></a>沙门瞿昙今坐树下。<a id="a-Hc"></a>其道将成超越于我。<a id="a-Hd"></a>今欲坏之。<a id="a-He"></a>魔子即便前谏父言。<a id="a-Hf"></a>菩萨清净超出三界。<a id="a-Hg"></a>神通智慧无不明了。<a id="a-Hh"></a>天龙八部咸共称赞。<a id="a-Hi"></a>此非父王所能摧屈。<a id="a-Hj"></a>不烦造恶。<a id="a-Hk"></a>自招祸咎。</p>
  <p id="aHl">瑞应本起云。<a id="a-Hm"></a>魔王不听召三玉女。<a id="a-Hn"></a>一名欲妃。<a id="a-Ho"></a>二名悦彼。<a id="a-Hp"></a>三名快观。<a id="a-Hq"></a>坏菩萨行。<a id="a-Hr"></a>时三玉女皆被罗縠之衣服。<a id="a-Hs"></a>天名香璎珞珠玑。<a id="a-Ht"></a>极为妖冶巧媚之辞。<a id="a-Hu"></a>欲乱其意。<a id="a-Hv"></a>菩萨心净如琉璃珠。<a id="a-Hw"></a>不可得污。<a id="a-Hx"></a>三女复曰。<a id="a-Hy"></a>仁德至重诸天所敬。<a id="a-Hz"></a>应有供养故天献我。<a id="a-I0"></a>我等好洁年在上时。<a id="a-I1"></a>天女端正莫有殊我者。<a id="a-I2"></a>愿得晨起夜寐供侍左右。<a id="a-I3"></a>菩萨答曰。<a id="a-I4"></a>汝宿有福受得天身。<a id="a-I5"></a>不惟无常而作妖媚。<a id="a-I6"></a>形体虽好而心不端。<a id="a-I7"></a>譬如画瓶中盛臭毒。<a id="a-I8"></a>将以自坏有何等奇。<a id="a-I9"></a>福难久居淫恶不善。<a id="a-IA"></a>自亡其本。<a id="a-IB"></a>死即当堕三恶道中。<a id="a-IC"></a>受鸟兽身。<a id="a-ID"></a>欲脱致难。<a id="a-IE"></a>汝辈乱人正意非清净种。<a id="a-IF"></a>革囊盛屎而来何为。<a id="a-IG"></a>去吾不用。<a id="a-IH"></a>其三玉女化成老母。<a id="a-II"></a>不能自复。<a id="a-IJ"></a>魔有三女。<a id="a-IK"></a>形容仪貌极端正。<a id="a-IL"></a>妖冶巧媚善能惑人。<a id="a-IM"></a>于天女中最为第一。<a id="a-IN"></a>熏以名香。<a id="a-IO"></a>佩好璎珞。<a id="a-IP"></a>一名染欲。<a id="a-IQ"></a>二名能悦人。<a id="a-IR"></a>三名可乐。<a id="a-IS"></a>三女俱前白其父言。<a id="a-IT"></a>不审今者何故忧愁。<a id="a-IU"></a>父即写心而语女言。<a id="a-IV"></a>世间今有沙门瞿昙。<a id="a-IW"></a>身被法铠。<a id="a-IX"></a>执自在弓。<a id="a-IY"></a>镞智慧箭。<a id="a-IZ"></a>欲伏众生坏我境界。<a id="a-Ia"></a>我若不如。<a id="a-Ib"></a>众生信彼。<a id="a-Ic"></a>皆悉归依。<a id="a-Id"></a>我土则空。<a id="a-Ie"></a>是故愁耳。<a id="a-If"></a>及未成道欲往摧挫坏其桥梁。<a id="a-Ig"></a>于是魔王。<a id="a-Ih"></a>手执强弓又持五箭。<a id="a-Ii"></a>男女眷属俱时往彼毕波罗树下。<a id="a-Ij"></a>见于牟尼寂然不动。<a id="a-Ik"></a>欲度生死三有之海。<a id="a-Il"></a>尔时魔王左手执弓。<a id="a-Im"></a>右手调箭。<a id="a-In"></a>语菩萨言。<a id="a-Io"></a>汝刹利种。<a id="a-Ip"></a>死甚可畏何不速起。<a id="a-Iq"></a>宜应修汝转轮王业。<a id="a-Ir"></a>舍出家法习于施会得生天乐。<a id="a-Is"></a>此道第一先圣所行。<a id="a-It"></a>汝是刹利转轮王种。<a id="a-Iu"></a>而为乞士此非所应。<a id="a-Iv"></a>今若不起但好安坐。<a id="a-Iw"></a>勿舍本誓我试射汝。<a id="a-Ix"></a>一放利箭。<a id="a-Iy"></a>苦行仙人闻我箭声。<a id="a-Iz"></a>莫不惊怖昏迷失性。<a id="a-J0"></a>况汝瞿昙能堪此毒。<a id="a-J1"></a>汝若速起可得安全。<a id="a-J2"></a>魔说此语以怖菩萨。<a id="a-J3"></a>菩萨怡然而不惊不动。<a id="a-J4"></a>魔王即便挽弓放箭并进天女。<a id="a-J5"></a>菩萨尔时眼不视箭。<a id="a-J6"></a>箭停空中其镞下向变成莲华。<a id="a-J7"></a>时三天女白菩萨言。<a id="a-J8"></a>仁者至德人天所敬。<a id="a-J9"></a>应有供侍。<a id="a-JA"></a>我等今者年在盛时。<a id="a-JB"></a>天女端正无踰我者。<a id="a-JC"></a>天今遣我以相供给。<a id="a-JD"></a>晨昏寝卧愿侍左右。<a id="a-JE"></a>菩萨答言。<a id="a-JF"></a>汝植小善得为天身。<a id="a-JG"></a>不念无常而作妖媚。<a id="a-JH"></a>形体虽美而心不端。<a id="a-JI"></a>淫惑不善死必当堕三恶道中。<a id="a-JJ"></a>受鸟兽身免之甚难。<a id="a-JK"></a>汝等今者。<a id="a-JL"></a>欲乱定意非清净心。<a id="a-JM"></a>今便可去吾不相须。<a id="a-JN"></a>时三天女变成老母。<a id="a-JO"></a>头白面皱齿落垂涎。<a id="a-JP"></a>肉消骨立腹大如鼓。<a id="a-JQ"></a>拄杖羸步不能自复。<a id="a-JR"></a>魔王既见如是坚固。<a id="a-JS"></a>心自思惟。<a id="a-JT"></a>我昔曾于雪山之中。<a id="a-JU"></a>射摩醯首罗。<a id="a-JV"></a>即便恐惧退其善心。<a id="a-JW"></a>而今不能动于瞿昙。<a id="a-JX"></a>既非此箭及我三女所能移转。<a id="a-JY"></a>令生爱恚。<a id="a-JZ"></a>当复更作他余方便。<a id="a-Ja"></a>即以软语诱菩萨言。<a id="a-Jb"></a>汝若不乐人间受乐。<a id="a-Jc"></a>今者便可上升天宫。<a id="a-Jd"></a>我舍天位及五欲具。<a id="a-Je"></a>悉持与汝。<a id="a-Jf"></a>菩萨答言。<a id="a-Jg"></a>汝于先世修少施因。<a id="a-Jh"></a>今故得为自在天王。<a id="a-Ji"></a>此福有期要还下生。<a id="a-Jj"></a>沉溺三涂出济甚难。<a id="a-Jk"></a>此为罪因非我所须。<a id="a-Jl"></a>魔语菩萨。<a id="a-Jm"></a>我之果报是汝所知。<a id="a-Jn"></a>汝之果报谁复知者。<a id="a-Jo"></a>菩萨答言。<a id="a-Jp"></a>我之果报唯此地知。<a id="a-Jq"></a>说此语已。<a id="a-Jr"></a>于时大地六种震动。<a id="a-Js"></a>于是地神持七宝瓶满中莲华从地踊出。<a id="a-Jt"></a>而语魔言。<a id="a-Ju"></a>菩萨昔以头目髓脑以施于人。<a id="a-Jv"></a>所出之血浸润大地。<a id="a-Jw"></a>国城妻子象马珍宝。<a id="a-Jx"></a>而用布施不可称计。<a id="a-Jy"></a>为求无上正真之道。<a id="a-Jz"></a>以是之故汝今不应恼乱菩萨。<a id="a-K0"></a>魔闻是已。<a id="a-K1"></a>心生怖惧身毛皆竖。<a id="a-K2"></a>时彼地神礼菩萨足。<a id="a-K3"></a>以华供养忽然不现。</p>
  <p id="aK4">杂宝藏经云。<a id="a-K5"></a>昔如来在菩提树下。<a id="a-K6"></a>恶魔波旬将八十亿众欲来坏佛。<a id="a-K7"></a>至如来所而作是言。<a id="a-K8"></a>瞿昙。<a id="a-K9"></a>汝独一身何能坐此。<a id="a-KA"></a>急可起去。<a id="a-KB"></a>若不去者。<a id="a-KC"></a>我捉汝脚掷着海水。<a id="a-KD"></a>佛言。<a id="a-KE"></a>我观世间。<a id="a-KF"></a>无能掷我着海水者。<a id="a-KG"></a>汝于前世但曾作一寺。<a id="a-KH"></a>受一日八戒。<a id="a-KI"></a>施辟支佛一钵之食。<a id="a-KJ"></a>故生六天为大魔王。<a id="a-KK"></a>而我乃于三阿僧祇劫广修功德。<a id="a-KL"></a>初阿僧祇劫我曾供养无量诸佛。<a id="a-KM"></a>第二第三阿僧祇劫亦复如是。<a id="a-KN"></a>供养声闻缘觉之人。<a id="a-KO"></a>不可计数。<a id="a-KP"></a>一切大地。<a id="a-KQ"></a>无有针许非我身骨。<a id="a-KR"></a>魔言。<a id="a-KS"></a>瞿昙汝道。<a id="a-KT"></a>我昔一日持戒施辟支佛食。<a id="a-KU"></a>信有真实。<a id="a-KV"></a>我亦自知汝亦知我。<a id="a-KW"></a>汝自道者谁为证知。<a id="a-KX"></a>佛以手指地言。<a id="a-KY"></a>此地证我。<a id="a-KZ"></a>作是证时。<a id="a-Ka"></a>一切大地六种震动地神即从金刚际出。<a id="a-Kb"></a>合掌白佛言。<a id="a-Kc"></a>我为作证。<a id="a-Kd"></a>有此地来我恒在中。<a id="a-Ke"></a>世尊所说真实不虚。<a id="a-Kf"></a>佛语波旬。<a id="a-Kg"></a>汝今先能动此澡瓶。<a id="a-Kh"></a>然后可能掷我海水。<a id="a-Ki"></a>尔时波旬及八十亿众不能令动。<a id="a-Kj"></a>魔王军众颠倒自堕。<a id="a-Kk"></a>破坏星散。<a id="a-Kl"></a>尔时魔王即自思惟。<a id="a-Km"></a>我以强弓利箭并及三女兼以方便和言诱之。<a id="a-Kn"></a>不能坏乱此瞿昙心。<a id="a-Ko"></a>今当更设诸种方便。<a id="a-Kp"></a>广集军众以力迫胁。<a id="a-Kq"></a>作是念时。<a id="a-Kr"></a>其诸军众忽然来至。<a id="a-Ks"></a>充满虚空形貌各异。<a id="a-Kt"></a>或执戟操剑。<a id="a-Ku"></a>头戴大树。<a id="a-Kv"></a>手执金杵。<a id="a-Kw"></a>种种战具皆悉备足。<a id="a-Kx"></a>或猪鱼驴马。<a id="a-Ky"></a>师子龙头。<a id="a-Kz"></a>熊罴虎兕。<a id="a-L0"></a>及诸兽头。<a id="a-L1"></a>或一身多头。<a id="a-L2"></a>或面各一目。<a id="a-L3"></a>或众多目。<a id="a-L4"></a>或大腹长身。<a id="a-L5"></a>或羸瘦无腹。<a id="a-L6"></a>或长脚大膝。<a id="a-L7"></a>或大脚肥腨。<a id="a-L8"></a>或长牙利爪。<a id="a-L9"></a>或头在胸前。<a id="a-LA"></a>或两足多身。<a id="a-LB"></a>或大面傍面。<a id="a-LC"></a>或色如灰土。<a id="a-LD"></a>或身放烟焰。<a id="a-LE"></a>或象身担山。<a id="a-LF"></a>或披发裸形。<a id="a-LG"></a>或复面色半赤半白。<a id="a-LH"></a>或唇垂至地。<a id="a-LI"></a>或上褰覆面。<a id="a-LJ"></a>或身着虎皮。<a id="a-LK"></a>或师子蛇皮。<a id="a-LL"></a>或蛇遍缠身。<a id="a-LM"></a>或头上火然。<a id="a-LN"></a>或嗔目努臂。<a id="a-LO"></a>或傍行跳掷。<a id="a-LP"></a>或空中宛转。<a id="a-LQ"></a>或驰步吼吓。<a id="a-LR"></a>有如是等诸恶类形。<a id="a-LS"></a>不可称数。<a id="a-LT"></a>围绕菩萨。<a id="a-LU"></a>或复有欲裂菩萨身。<a id="a-LV"></a>或四方烟起炎焰冲天。<a id="a-LW"></a>或狂音奋发震动山谷。<a id="a-LX"></a>风火烟尘暗无所见。<a id="a-LY"></a>四大海水一时涌沸。<a id="a-LZ"></a>护法天人诸龙鬼等。<a id="a-La"></a>悉忿魔众嗔恚增盛。<a id="a-Lb"></a>毛孔血流。<a id="a-Lc"></a>净居天众。<a id="a-Ld"></a>见此恶魔恼乱菩萨。<a id="a-Le"></a>以慈悲心而愍伤之。<a id="a-Lf"></a>于是来下侧塞虚空。<a id="a-Lg"></a>见魔军众无量无边。<a id="a-Lh"></a>围绕菩萨发大恶声。<a id="a-Li"></a>震动天地。<a id="a-Lj"></a>菩萨心定颜无异相。<a id="a-Lk"></a>犹如师子处于鹿群。<a id="a-Ll"></a>皆悉叹言。<a id="a-Lm"></a>呜呼奇哉。<a id="a-Ln"></a>未曾有也。<a id="a-Lo"></a>菩萨决定当成正觉。<a id="a-Lp"></a>是诸魔众互相摧切。<a id="a-Lq"></a>各尽威力摧破菩萨。<a id="a-Lr"></a>或角目切齿。<a id="a-Ls"></a>或横飞乱掷。<a id="a-Lt"></a>菩萨观之如童子戏。<a id="a-Lu"></a>魔益忿怒更增战力。<a id="a-Lv"></a>菩萨以慈悲力故。<a id="a-Lw"></a>令抱石者不能胜举。<a id="a-Lx"></a>其胜举者不能得下。<a id="a-Ly"></a>飞刀舞剑停于空中。<a id="a-Lz"></a>电雷雨火成五色华。<a id="a-M0"></a>恶龙吐毒变成香风。<a id="a-M1"></a>诸恶类形。<a id="a-M2"></a>欲毁菩萨不能得动。<a id="a-M3"></a>魔有姊妹。<a id="a-M4"></a>一名弥伽。<a id="a-M5"></a>二名迦利。<a id="a-M6"></a>各各以手执髑髅器。<a id="a-M7"></a>在菩萨前作诸异状。<a id="a-M8"></a>恼乱菩萨。<a id="a-M9"></a>是诸魔众种种丑身欲怖菩萨。<a id="a-MA"></a>终不能动菩萨一毛。<a id="a-MB"></a>魔益忧愁。<a id="a-MC"></a>空中有神名曰负多。<a id="a-MD"></a>隐身而言。<a id="a-ME"></a>我于今者见牟尼尊。<a id="a-MF"></a>心意泰然无恐怖想。<a id="a-MG"></a>是诸魔众起于毒心。<a id="a-MH"></a>于无怨处而横生忿。<a id="a-MI"></a>是痴恶魔徒自疲劳永无所得。<a id="a-MJ"></a>今日宜应舍恚害心。<a id="a-MK"></a>汝口乃可吹须弥山令其崩倒。<a id="a-ML"></a>火可令冷水可令热。<a id="a-MM"></a>地性坚强可令柔软。<a id="a-MN"></a>汝不能坏菩萨历劫修习善果。<a id="a-MO"></a>正思惟之精勤方便净智慧光。<a id="a-MP"></a>此四功德无能断截。<a id="a-MQ"></a>为作留难不成正觉。<a id="a-MR"></a>如千日照必能除暗。<a id="a-MS"></a>钻木得火穿地得水。<a id="a-MT"></a>精勤方便无求不得。<a id="a-MU"></a>世间众生没于三毒。<a id="a-MV"></a>无有救者。<a id="a-MW"></a>菩萨慈悲。<a id="a-MX"></a>求智慧药为世除患。<a id="a-MY"></a>汝今云何而恼乱之。<a id="a-MZ"></a>世间众生痴惑无智。<a id="a-Ma"></a>悉着邪见。<a id="a-Mb"></a>今设法眼修习正路。<a id="a-Mc"></a>欲导众生。<a id="a-Md"></a>汝今云何恼乱导师。<a id="a-Me"></a>是则不可。<a id="a-Mf"></a>譬如在于旷野之中。<a id="a-Mg"></a>而欲欺诳商人导师。<a id="a-Mh"></a>众生堕大黑暗之中。<a id="a-Mi"></a>茫然不知所止住处。<a id="a-Mj"></a>菩萨为然大智慧灯。<a id="a-Mk"></a>汝今云何欲吹令灭。<a id="a-Ml"></a>众生今者没生死海。<a id="a-Mm"></a>菩萨为修智慧宝船。<a id="a-Mn"></a>汝今云何欲令沉溺。<a id="a-Mo"></a>忍辱为芽坚固为根。<a id="a-Mp"></a>无上大法以为大果。<a id="a-Mq"></a>汝今云何而欲攻伐。<a id="a-Mr"></a>贪恚痴锁缚诸众生。<a id="a-Ms"></a>菩萨苦行欲为解之。<a id="a-Mt"></a>今日决定于此树下。<a id="a-Mu"></a>结跏趺坐成无上道。<a id="a-Mv"></a>此地乃是过去诸佛金刚之座。<a id="a-Mw"></a>余方悉转斯处不动。<a id="a-Mx"></a>堪受妙定非汝所摧。<a id="a-My"></a>汝今宜应生欣庆心。<a id="a-Mz"></a>息憍慢意修知识想。<a id="a-N0"></a>而奉事之。<a id="a-N1"></a>是时魔王闻空中声。<a id="a-N2"></a>又见菩萨恬然不异。<a id="a-N3"></a>魔心惭愧舍离憍慢。<a id="a-N4"></a>即便复道还归本宫。<a id="a-N5"></a>群魔忧戚悉皆崩散。<a id="a-N6"></a>情意沮悴无复威力。<a id="a-N7"></a>诸斗战具纵横林野。<a id="a-N8"></a>当于恶魔退散之时。<a id="a-N9"></a>菩萨心净湛然不动。<a id="a-NA"></a>天无烟雾风不摇条。<a id="a-NB"></a>落日停光倍更明盛。<a id="a-NC"></a>澄月映彻众星灿朗。<a id="a-ND"></a>幽隐暗冥无复障碍。<a id="a-NE"></a>虚空诸天雨妙华香。<a id="a-NF"></a>作众妓乐供养菩萨。<a id="a-NG"></a>瑞应本起云。<a id="a-NH"></a>魔王益忿更召诸鬼神王。<a id="a-NI"></a>合一亿八千万众。<a id="a-NJ"></a>皆使变为师子熊罴。<a id="a-NK"></a>兕虎象龙。<a id="a-NL"></a>牛马犬豕。<a id="a-NM"></a>猴猿之形。<a id="a-NN"></a>不可称言。<a id="a-NO"></a>虫头人躯。<a id="a-NP"></a>蚖蛇之身。<a id="a-NQ"></a>鼋龟之首。<a id="a-NR"></a>而有六目。<a id="a-NS"></a>或一颈而多头。<a id="a-NT"></a>齿牙爪距担山吐火。<a id="a-NU"></a>雷电四绕擭持戈矛。<a id="a-NV"></a>菩萨慈心不惊不怖。<a id="a-NW"></a>一毛不动光颜益好。<a id="a-NX"></a>鬼兵不能得近。<a id="a-NY"></a>魔王自前。<a id="a-NZ"></a>与佛相难诘。<a id="a-Na"></a>其辞曰。</p>
  <p id="aNb">比丘何求坐树下　　乐于林薮毒兽间</p>
  <p id="aNc">云起可畏窈冥冥　　天魔围绕不以惊</p>
  <p id="aNd">菩萨答曰。</p>
  <p id="aNe">古正真道佛所行　　恬惔为上除不明</p>
  <p id="aNf">其成最胜法满藏　　吾求斯坐快魔王</p>
  <p id="aNg">魔王曰。</p>
  <p id="aNh">汝当作王转金轮　　七宝自至典四方</p>
  <p id="aNi">所受五欲最无比　　斯处无道起入宫</p>
  <p id="aNj">菩萨曰。</p>
  <p id="aNk">吾观欲盛吞火铜　　弃国如唾无所贪</p>
  <p id="aNl">得王亦有老死忧　　去此无利勿妄谈</p>
  <p id="aNm">魔王曰。</p>
  <p id="aNn">何安坐林而大语　　委国财位守空闲</p>
  <p id="aNo">不见我兴四部兵　　象马步兵亿八千</p>
  <p id="aNp">以现猿猴师子面　　虎兕毒蛇豕鬼形</p>
  <p id="aNq">皆持刀剑擭戈矛　　超跃哮呼满空中</p>
  <p id="aNr">菩萨曰。</p>
  <p id="aNs">设有亿垓神武备　　为魔如汝来会此</p>
  <p id="aNt">矢刃火攻如风雨　　不先得佛终不起</p>
  <p id="aNu">魔有本愿令我退　　吾亦自誓不虚还</p>
  <p id="aNv">今汝福地何如佛　　于是可知谁得胜</p>
  <p id="aNw">魔王曰。</p>
  <p id="aNx">吾曾终身快布施　　故典六天为魔王</p>
  <p id="aNy">比丘知我宿福行　　自称无量谁为证</p>
  <p id="aNz">菩萨曰。</p>
  <p id="aO0">昔吾行愿从定光　　受莂为佛释迦文</p>
  <p id="aO1">怒畏想尽故斯坐　　意定必解坏汝军</p>
  <p id="aO2">我所奉事诸佛多　　财宝衣食常施人</p>
  <p id="aO3">仁戒积德厚于地　　是以脱想无患难</p>
  <p id="aO4">菩萨即以智慧力　　伸手按地是知我</p>
  <p id="aO5">应时普地转大动　　魔与官属颠倒堕</p>
  <p id="aO6">魔王败绩怅失利　　昏迷却踞前画地</p>
  <p id="aO7">其子又晓心乃寤　　即时自归前悔过</p>
  <p id="aO8">吾已不复用兵器　　等行慈心却魔怨</p>
  <p id="aO9">世有兵器动人心　　而我已等汝众生</p>
  <p id="aOA">若调象马虽已调　　然后故态会复生</p>
  <p id="aOB">若得最调如佛性　　以如佛调无不仁</p>
  <p id="aOC">垓天见佛擒魔众　　忍调无想怨自降</p>
  <p id="aOD">诸天欢喜奉华臻　　非法王坏法王胜</p>
  <p id="aOE">本从等意智慧力　　慧能即时禳不祥</p>
  <p id="aOF">能使怨家为子弟　　当礼四等道之证</p>
  <p id="aOG">面如满月色从容　　名闻十方德如山</p>
  <p id="aOH">求佛相貌难得比　　当稽首斯度世仙</p>
 </body>
</html>