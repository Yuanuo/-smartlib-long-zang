<!doctype html>
<html id="z3IBWO71Hh" data-ver="1026">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱卷第八</h1>
  <h2 id="a2">释迦竹园精舍缘记第十九(出昙无德律)</h2>
  <p id="a3">摩竭王瓶沙。<a id="a-4"></a>作如是念。<a id="a-5"></a>世尊若初来所入处。<a id="a-6"></a>便当布施作僧伽蓝。<a id="a-7"></a>时王舍城有迦兰陀竹园。<a id="a-8"></a>最为第一。<a id="a-9"></a>时佛知王心念即往竹园。<a id="a-A"></a>王遥见世尊来。<a id="a-B"></a>即便下象。<a id="a-C"></a>取象上褥叠为四重。<a id="a-D"></a>敷已。<a id="a-E"></a>白佛言。<a id="a-F"></a>愿坐此座。<a id="a-G"></a>世尊即就座而坐。<a id="a-H"></a>时瓶沙王捉金澡瓶。<a id="a-I"></a>授水与佛白言。<a id="a-J"></a>此王舍城。<a id="a-K"></a>迦兰陀竹园最为第一。<a id="a-L"></a>今以奉施愿慈纳受。<a id="a-M"></a>佛告王言。<a id="a-N"></a>汝以此园施佛及四方僧。<a id="a-O"></a>何以故。<a id="a-P"></a>若是佛所有。<a id="a-Q"></a>若园若房若衣钵等物。<a id="a-R"></a>一切天人魔梵沙门婆罗门。<a id="a-S"></a>无能用者。<a id="a-T"></a>悉应恭敬如塔寺法。<a id="a-U"></a>即如佛言。<a id="a-V"></a>我今以此竹园施佛及四方僧。<a id="a-W"></a>愿慈愍故为我纳受。<a id="a-X"></a>时世尊说偈。<a id="a-Y"></a>劝喻瓶沙王。<a id="a-Z"></a>即敕巧匠。<a id="a-a"></a>即日营立堂房楼阁雕文刻镂宝物庄严。<a id="a-b"></a>通水造桥泉井给施。<a id="a-c"></a>愿常受用使福无尽(竹园冬夏常茂。<a id="a-d"></a>亦名为寒林也。<a id="a-e"></a>中本起经云。<a id="a-f"></a>罗阅祇园长者迦兰陀。<a id="a-g"></a>心中念言。<a id="a-h"></a>可惜我园施与尼干。<a id="a-i"></a>佛若先至奉佛及僧。<a id="a-j"></a>悔恨前施永为弃捐。<a id="a-k"></a>长者至心卧不安席。<a id="a-l"></a>先福追逮福德应合。<a id="a-m"></a>大鬼将军名曰半师。<a id="a-n"></a>承佛神旨如其心念。<a id="a-o"></a>即召阅叉推逐尼干。<a id="a-p"></a>裸形无耻不应止此。<a id="a-q"></a>鬼师奉教。<a id="a-r"></a>挝打尼揵拖拽器物。<a id="a-s"></a>尼干惊怖驰走而言。<a id="a-t"></a>此何恶人暴害乃尔。<a id="a-u"></a>鬼师答曰。<a id="a-v"></a>长者迦兰陀。<a id="a-w"></a>当持竹园作佛精舍。<a id="a-x"></a>大鬼将军半师见敕。<a id="a-y"></a>逐汝辈耳。<a id="a-z"></a>明日尼干共诣长者。<a id="a-10"></a>深责何故改施。<a id="a-11"></a>令吾等类被打委顿。<a id="a-12"></a>不谓长者见困如此迦兰陀心中喜悦。<a id="a-13"></a>吾愿遂矣。<a id="a-14"></a>佛圣广覆照。<a id="a-15"></a>我至心。<a id="a-16"></a>即答尼干此诸鬼师。<a id="a-17"></a>强暴贪嗔惧必作害。<a id="a-18"></a>不如委去更求其安。<a id="a-19"></a>尼乾心恨即日悉去。<a id="a-1A"></a>长者欢喜修立精舍。<a id="a-1B"></a>僧房座具众严都毕。<a id="a-1C"></a>行诣树下请佛及僧。<a id="a-1D"></a>众祐受施止顿一时。<a id="a-1E"></a>大化普济靡不欣乐。<a id="a-1F"></a>又菩萨藏经云。<a id="a-1G"></a>阿难。<a id="a-1H"></a>我今于此竹园中。<a id="a-1I"></a>转此菩萨藏经。<a id="a-1J"></a>不退转轮。<a id="a-1K"></a>断一切众生疑。<a id="a-1L"></a>阿难。<a id="a-1M"></a>过去诸佛亦皆于此虚空地。<a id="a-1N"></a>分说是菩萨藏经。<a id="a-1O"></a>阿难所有贪欲嗔恚愚痴众生。<a id="a-1P"></a>入此竹园不发贪欲嗔恚愚痴。<a id="a-1Q"></a>阿难。<a id="a-1R"></a>如来虽住诸余精舍。<a id="a-1S"></a>而皆无有如是功德。<a id="a-1T"></a>何以故。<a id="a-1U"></a>阿难。<a id="a-1V"></a>今此迦兰陀竹林。<a id="a-1W"></a>畜生入者不发淫欲。<a id="a-1X"></a>众鸟入者非时不鸣。<a id="a-1Y"></a>摩竭瓶沙浇顶大王者。<a id="a-1Z"></a>初登位与诸婇女。<a id="a-1a"></a>入此园中共相娱乐。<a id="a-1b"></a>入已自觉。<a id="a-1c"></a>心无淫欲娱乐戏事。<a id="a-1d"></a>诸婇女众亦皆自觉。<a id="a-1e"></a>心无有欲不乐戏乐。<a id="a-1f"></a>时王欢喜每作是念。<a id="a-1g"></a>愿世有佛出于我国。<a id="a-1h"></a>当以是园奉上于佛。<a id="a-1i"></a>佛于中住我当闻法。<a id="a-1j"></a>何以故。<a id="a-1k"></a>可供养者应住此园。<a id="a-1l"></a>非五欲人所应得住。<a id="a-1m"></a>是园无有虺蛇蜈蚣蚊虻毒螫。<a id="a-1n"></a>若住其中无复毒心。<a id="a-1o"></a>亦是竹园不共功德。</p>
  <p data-pb></p>
  <h2 id="a1p">释迦祇洹精舍缘记第二十(出贤愚经)</h2>
  <p id="a1q">舍卫国王波斯匿。<a id="a-1r"></a>有一大臣。<a id="a-1s"></a>名曰须达。<a id="a-1t"></a>居家巨富财宝无限。<a id="a-1u"></a>好喜布施赈济贫乏及诸孤老。<a id="a-1v"></a>时人因行为其立号。<a id="a-1w"></a>名给孤独。<a id="a-1x"></a>尔时长者生七男儿。<a id="a-1y"></a>年各长大为其纳娶。<a id="a-1z"></a>次第至六。<a id="a-20"></a>其第七儿。<a id="a-21"></a>端正殊异偏心爱念。<a id="a-22"></a>当为娶妻欲得极妙容恣端正有相之女。<a id="a-23"></a>为儿求之。<a id="a-24"></a>即语诸婆罗门言。<a id="a-25"></a>谁有好女相貌备足。<a id="a-26"></a>当为我儿往求索之。<a id="a-27"></a>诸婆罗门便为推觅。<a id="a-28"></a>展转行乞到王舍城。<a id="a-29"></a>城中有一大臣。<a id="a-2A"></a>名曰护弥。<a id="a-2B"></a>财富无量信敬三宝。<a id="a-2C"></a>时婆罗门到家从乞。<a id="a-2D"></a>国法施人要令童女持物布施。<a id="a-2E"></a>护弥长者时有一女。<a id="a-2F"></a>威容端正颜色殊妙。<a id="a-2G"></a>即持食出施婆罗门。<a id="a-2H"></a>婆罗门见心大欢喜。<a id="a-2I"></a>我所觅者今日见之。<a id="a-2J"></a>即问女言。<a id="a-2K"></a>叵有人来求索汝不。<a id="a-2L"></a>答言未也。<a id="a-2M"></a>问言。<a id="a-2N"></a>女子汝父在不。<a id="a-2O"></a>其女言在。<a id="a-2P"></a>婆罗门言。<a id="a-2Q"></a>语令出外我欲见之。<a id="a-2R"></a>与共谈语。<a id="a-2S"></a>时女入内白其父言。<a id="a-2T"></a>外有客人欲得相见。<a id="a-2U"></a>父便出外。<a id="a-2V"></a>时婆罗门。<a id="a-2W"></a>问讯起居安和善吉。<a id="a-2X"></a>舍卫国王有一大臣。<a id="a-2Y"></a>字曰须达辅相识不。<a id="a-2Z"></a>答言未见。<a id="a-2a"></a>但闻其名。<a id="a-2b"></a>报言知不。<a id="a-2c"></a>是人于彼舍卫国中。<a id="a-2d"></a>第一富贵如汝。<a id="a-2e"></a>于此间富贵第一须达。<a id="a-2f"></a>有儿端正殊妙。<a id="a-2g"></a>卓略多奇。<a id="a-2h"></a>欲求君女为可尔不。<a id="a-2i"></a>答言可尔。<a id="a-2j"></a>值有估客欲至舍卫。<a id="a-2k"></a>时婆罗门作书因之。<a id="a-2l"></a>送与须达具陈其事。<a id="a-2m"></a>须达欢喜诣王。<a id="a-2n"></a>求假为儿娶妇。<a id="a-2o"></a>王即听之。<a id="a-2p"></a>大载珍宝趣王舍城。<a id="a-2q"></a>于其道次拯济贫乏。<a id="a-2r"></a>到王舍城。<a id="a-2s"></a>至护弥家为儿求妻。<a id="a-2t"></a>护弥长者欢喜迎逆。<a id="a-2u"></a>安置敷具暮宿其舍。<a id="a-2v"></a>家内搔搔办具饮食。<a id="a-2w"></a>须达念言。<a id="a-2x"></a>今此长者。<a id="a-2y"></a>大设供具欲作何等。<a id="a-2z"></a>将请国王太子大臣。<a id="a-30"></a>长者居士婚姻亲戚设大会耶。<a id="a-31"></a>思惟所以不能了知。<a id="a-32"></a>而问之言。<a id="a-33"></a>长者今暮。<a id="a-34"></a>躬自执劳经理事务。<a id="a-35"></a>施设供具。<a id="a-36"></a>为欲请王太子大臣。<a id="a-37"></a>答言不也。<a id="a-38"></a>欲设婚姻亲戚会耶。<a id="a-39"></a>答言。<a id="a-3A"></a>请佛及比丘僧。<a id="a-3B"></a>于时须达闻佛僧名。<a id="a-3C"></a>啬然毛竖如有所得心情悦豫。<a id="a-3D"></a>重问之言。<a id="a-3E"></a>云何名佛愿解其义。<a id="a-3F"></a>长者答言。<a id="a-3G"></a>汝等闻乎净饭王子厥名悉达。<a id="a-3H"></a>其生之日天降瑞应。<a id="a-3I"></a>三十有二万神侍卫。<a id="a-3J"></a>即行七步举手而言。<a id="a-3K"></a>天上天下唯我为尊。<a id="a-3L"></a>身黄金色三十二相八十种好。<a id="a-3M"></a>应王金轮典四天下。<a id="a-3N"></a>见老病死苦不乐在家。<a id="a-3O"></a>出家修道。<a id="a-3P"></a>六年苦行。<a id="a-3Q"></a>得一切智尽结成佛。<a id="a-3R"></a>降诸魔众十八亿万。<a id="a-3S"></a>号曰能仁。<a id="a-3T"></a>十力无畏十八不共。<a id="a-3U"></a>光明照耀三达遐鉴。<a id="a-3V"></a>故号佛也。<a id="a-3W"></a>须达问言。<a id="a-3X"></a>云何名僧。<a id="a-3Y"></a>护弥答言。<a id="a-3Z"></a>佛成道已。<a id="a-3a"></a>梵天劝请转妙法轮。<a id="a-3b"></a>至波罗捺鹿野苑中为拘邻五人转四真谛。<a id="a-3c"></a>漏尽结解便成沙门。<a id="a-3d"></a>六通具足四意七觉八道悉练。<a id="a-3e"></a>上虚空中八万诸天得须陀洹。<a id="a-3f"></a>无量天人发无上道意。<a id="a-3g"></a>次度郁卑迦葉兄弟千人。<a id="a-3h"></a>漏尽意解。<a id="a-3i"></a>如其五人次第得度。<a id="a-3j"></a>舍利弗目连徒众五百亦得应真。<a id="a-3k"></a>如是之等神足自在。<a id="a-3l"></a>能为众生良祐福田故名僧也。<a id="a-3m"></a>须达闻说如此妙事。<a id="a-3n"></a>欢喜踊跃感念信敬。<a id="a-3o"></a>企望至晓当往见佛。<a id="a-3p"></a>诚款神应见地明晓寻明即往罗阅城门。<a id="a-3q"></a>夜三时开。<a id="a-3r"></a>初夜中夜后夜。<a id="a-3s"></a>是谓三时。<a id="a-3t"></a>中夜出门见有天祠。<a id="a-3u"></a>即为礼拜忽忘念佛。<a id="a-3v"></a>心目还闇便自念言。<a id="a-3w"></a>今夜故闇。<a id="a-3x"></a>若我往者。<a id="a-3y"></a>为恶鬼猛狩见害。<a id="a-3z"></a>且还入城待晓当往。<a id="a-40"></a>有亲友终生于四天。<a id="a-41"></a>见其欲悔便下语之。<a id="a-42"></a>居士莫悔也(我是汝昔善知识。<a id="a-43"></a>蜜肩婆罗门。<a id="a-44"></a>因闻法得生天。<a id="a-45"></a>今为大势门神。<a id="a-46"></a>故相劝耳)汝往见佛得利无量。<a id="a-47"></a>正使令得百车珍宝。<a id="a-48"></a>不如转足一步至趣世尊所。<a id="a-49"></a>得利深过踰于彼。<a id="a-4A"></a>居士莫悔。<a id="a-4B"></a>正使令得一四天下满中珍宝。<a id="a-4C"></a>不如举足一步至世尊所所得利益。<a id="a-4D"></a>盈踰过于彼百千万倍。<a id="a-4E"></a>须达闻天说如此语。<a id="a-4F"></a>益增欢喜敬念世尊。<a id="a-4G"></a>闇即得晓。<a id="a-4H"></a>寻路往至到世尊所。<a id="a-4I"></a>尔时世尊。<a id="a-4J"></a>知须达来出外经行。<a id="a-4K"></a>是时须达遥见世尊。<a id="a-4L"></a>犹如金山相好威容。<a id="a-4M"></a>俨然昉着。<a id="a-4N"></a>过踰护弥所说万倍。<a id="a-4O"></a>睹之心悦不知礼法。<a id="a-4P"></a>直问世尊。<a id="a-4Q"></a>不审瞿昙起居何如。<a id="a-4R"></a>世尊即命令就座。<a id="a-4S"></a>时首陀会天遥见。<a id="a-4T"></a>须达虽睹世尊。<a id="a-4U"></a>不知礼拜供养之法。<a id="a-4V"></a>化为四人行列而来。<a id="a-4W"></a>到世尊所接足作礼。<a id="a-4X"></a>胡跪问讯起居轻利。<a id="a-4Y"></a>右绕三匝却住一面。<a id="a-4Z"></a>是时须达见其如是。<a id="a-4a"></a>乃为愕然而自念言。<a id="a-4b"></a>恭敬之法事应如是。<a id="a-4c"></a>即起离座如彼礼敬。<a id="a-4d"></a>问讯起居。<a id="a-4e"></a>右绕三匝却住一面。<a id="a-4f"></a>尔时世尊即为说法。<a id="a-4g"></a>四谛微妙苦空无常。<a id="a-4h"></a>闻法欢喜便染圣法。<a id="a-4i"></a>成须陀洹。<a id="a-4j"></a>譬如净洁白氎易染为色。<a id="a-4k"></a>长跪合掌问世尊言。<a id="a-4l"></a>舍卫城中如我伴辈。<a id="a-4m"></a>闻法易染更有如我比不。<a id="a-4n"></a>佛告须达。<a id="a-4o"></a>更无有二如卿之者。<a id="a-4p"></a>舍卫城中人多信邪。<a id="a-4q"></a>难染圣教。<a id="a-4r"></a>须达白佛。<a id="a-4s"></a>唯愿如来。<a id="a-4t"></a>垂神降屈临赴舍卫。<a id="a-4u"></a>使中众生除邪就正。<a id="a-4v"></a>世尊告曰。<a id="a-4w"></a>出家之法与俗有别。<a id="a-4x"></a>住止处所应当有异。<a id="a-4y"></a>彼无精舍云何得去。<a id="a-4z"></a>须达白佛言。<a id="a-50"></a>弟子能起。<a id="a-51"></a>愿见听许。<a id="a-52"></a>世尊默然须达辞往。<a id="a-53"></a>为儿娶妇竟辞佛还家因白佛言。<a id="a-54"></a>还到本国当立精舍。<a id="a-55"></a>不知模法。<a id="a-56"></a>唯愿世尊。<a id="a-57"></a>使一弟子共往敕示。<a id="a-58"></a>世尊思惟舍卫城内。<a id="a-59"></a>婆罗门信邪倒见。<a id="a-5A"></a>余人往者必不能办。<a id="a-5B"></a>唯舍利弗。<a id="a-5C"></a>是婆罗门种。<a id="a-5D"></a>少小聪明神足兼备。<a id="a-5E"></a>去必有益即便命之。<a id="a-5F"></a>共须达往。<a id="a-5G"></a>须达问言。<a id="a-5H"></a>世尊足行日能几里。<a id="a-5I"></a>舍利弗言。<a id="a-5J"></a>日半由旬。<a id="a-5K"></a>如转轮王足行之法。<a id="a-5L"></a>世尊亦尔。<a id="a-5M"></a>是时须达。<a id="a-5N"></a>即于道次。<a id="a-5O"></a>二十里作一亭舍。<a id="a-5P"></a>计校功作出钱雇之。<a id="a-5Q"></a>安止使人饮食。<a id="a-5R"></a>敷具悉皆令足。<a id="a-5S"></a>从王舍城至舍卫国。<a id="a-5T"></a>还来到舍。<a id="a-5U"></a>共舍利弗案行诸地。<a id="a-5V"></a>何处平博中起精舍。<a id="a-5W"></a>案行周遍无可意处。<a id="a-5X"></a>唯王太子只陀有园。<a id="a-5Y"></a>其地正平其树郁茂。<a id="a-5Z"></a>不远不近正得处所。<a id="a-5a"></a>舍利弗告须达言。<a id="a-5b"></a>今此园中宜起精舍。<a id="a-5c"></a>若远作之乞食则难。<a id="a-5d"></a>近处愦闹妨废行道。<a id="a-5e"></a>须达欢喜到太子所。<a id="a-5f"></a>白太子言。<a id="a-5g"></a>我今欲为如来起立精舍。<a id="a-5h"></a>太子园好今欲买之。<a id="a-5i"></a>太子笑言。<a id="a-5j"></a>我无所乏。<a id="a-5k"></a>此园茂盛。<a id="a-5l"></a>当用游戏逍遥散志。<a id="a-5m"></a>须达殷勤乃至再三。<a id="a-5n"></a>大子贪惜增倍求价。<a id="a-5o"></a>谓呼价贵当不能买。<a id="a-5p"></a>语须达言。<a id="a-5q"></a>汝若能以黄金布地。<a id="a-5r"></a>令间无空者便当相与。<a id="a-5s"></a>须达曰诺。<a id="a-5t"></a>听随其价。<a id="a-5u"></a>太子只陀言。<a id="a-5v"></a>我戏语耳。<a id="a-5w"></a>须达白言。<a id="a-5x"></a>为太子法不应妄语。<a id="a-5y"></a>妄语欺诈。<a id="a-5z"></a>云何绍继抚恤人民。<a id="a-60"></a>即共太子欲往讼了。<a id="a-61"></a>时首陀会天。<a id="a-62"></a>以当为佛起精舍故。<a id="a-63"></a>恐诸大臣偏为太子。<a id="a-64"></a>即化一人下。<a id="a-65"></a>为评详语太子言。<a id="a-66"></a>夫太子法不应妄语。<a id="a-67"></a>已许价决不宜中悔。<a id="a-68"></a>遂断与之。<a id="a-69"></a>须达欢喜。<a id="a-6A"></a>便敕使人象负金出。<a id="a-6B"></a>八十顷中须臾欲满。<a id="a-6C"></a>残有少地。<a id="a-6D"></a>须达思惟何藏金足。<a id="a-6E"></a>不多不少当足满之。<a id="a-6F"></a>只陀问言嫌贵置之。<a id="a-6G"></a>答言不也。<a id="a-6H"></a>自念金藏何者。<a id="a-6I"></a>可足当补满之。<a id="a-6J"></a>只陀念言。<a id="a-6K"></a>佛必大德。<a id="a-6L"></a>乃使斯人轻宝乃尔。<a id="a-6M"></a>教齐是止勿更出金。<a id="a-6N"></a>园地属卿树木属我。<a id="a-6O"></a>自起门屋上佛。<a id="a-6P"></a>共立精舍。<a id="a-6Q"></a>须达欢喜即然可之。<a id="a-6R"></a>便即归家当施功作。<a id="a-6S"></a>六师闻之往白国王。<a id="a-6T"></a>长者须达买只陀园。<a id="a-6U"></a>欲为瞿昙沙门兴立精舍。<a id="a-6V"></a>听我徒众与共捔术。<a id="a-6W"></a>沙门得胜便听起立。<a id="a-6X"></a>若其不如不得起也。<a id="a-6Y"></a>瞿昙徒众住王舍城。<a id="a-6Z"></a>我等徒众当住于此。<a id="a-6a"></a>王召须达而问之言。<a id="a-6b"></a>今此六师云。<a id="a-6c"></a>卿买只陀园。<a id="a-6d"></a>欲为瞿昙沙门起立精舍。<a id="a-6e"></a>求共沙门弟子捔其技术。<a id="a-6f"></a>若得胜者得立精舍。<a id="a-6g"></a>苟其不如便不得起。<a id="a-6h"></a>须达归家。<a id="a-6i"></a>着垢腻衣愁恼不乐。<a id="a-6j"></a>时舍利弗明日时到。<a id="a-6k"></a>着衣持钵至须达家。<a id="a-6l"></a>见其不乐即问之曰。<a id="a-6m"></a>何故不乐须达答言。<a id="a-6n"></a>所立精舍但恐不成。<a id="a-6o"></a>是故愁耳。<a id="a-6p"></a>舍利弗言。<a id="a-6q"></a>有何事故畏不成就。<a id="a-6r"></a>答言。<a id="a-6s"></a>今诸六师诣王求捔。<a id="a-6t"></a>尊人得胜听立精舍。<a id="a-6u"></a>若其不如遮不听起。<a id="a-6v"></a>此六师辈出家来久。<a id="a-6w"></a>精诚有素所学技术。<a id="a-6x"></a>无能及者。<a id="a-6y"></a>我今不知尊人技艺能与捔不。<a id="a-6z"></a>舍利弗言。<a id="a-70"></a>正使此辈六师之众。<a id="a-71"></a>满阎浮提数如竹林。<a id="a-72"></a>不能动吾足上一毛。<a id="a-73"></a>欲捔何等自恣听之。<a id="a-74"></a>须达欢喜。<a id="a-75"></a>更着新衣沐浴香汤。<a id="a-76"></a>即往白王我已问之。<a id="a-77"></a>六师欲捔恣随其意。<a id="a-78"></a>国王是日告诸六师。<a id="a-79"></a>今听汝等共沙门捔。<a id="a-7A"></a>时诸六师宣语国人。<a id="a-7B"></a>却后七日。<a id="a-7C"></a>当于城外宽博之处。<a id="a-7D"></a>与沙门捔。<a id="a-7E"></a>舍卫国中十八亿人。<a id="a-7F"></a>时彼国法击鼓会众。<a id="a-7G"></a>若击铜鼓十二亿人集。<a id="a-7H"></a>若打银鼓十四亿人集。<a id="a-7I"></a>若振金鼓一切皆集。<a id="a-7J"></a>七日期满。<a id="a-7K"></a>至平博处椎击金鼓。<a id="a-7L"></a>一切都集。<a id="a-7M"></a>六师徒众有三亿万人。<a id="a-7N"></a>是时人民悉为国王。<a id="a-7O"></a>及其六师敷施高座。<a id="a-7P"></a>尔时须达。<a id="a-7Q"></a>为舍利弗而施高座。<a id="a-7R"></a>时舍利弗。<a id="a-7S"></a>在一树下寂然入定。<a id="a-7T"></a>诸根寂默游诸禅定。<a id="a-7U"></a>通达无碍而作是念。<a id="a-7V"></a>此会大众习邪来久。<a id="a-7W"></a>憍慢自高草芥群生。<a id="a-7X"></a>当以何德而降伏之。<a id="a-7Y"></a>思惟是已当以三德。<a id="a-7Z"></a>即立誓言。<a id="a-7a"></a>若我无数劫中。<a id="a-7b"></a>慈孝父母。<a id="a-7c"></a>敬尚沙门婆罗门者。<a id="a-7d"></a>我初入会一切大众当为我礼。<a id="a-7e"></a>尔时六师见众已集。<a id="a-7f"></a>而舍利弗独未来到。<a id="a-7g"></a>便白王言瞿昙弟子。<a id="a-7h"></a>自知无术伪求捔能。<a id="a-7i"></a>众会既集怖畏不来。<a id="a-7j"></a>王告须达汝师弟子。<a id="a-7k"></a>捔时已至宜来谈论。<a id="a-7l"></a>时须达至舍利弗所。<a id="a-7m"></a>长跪白言。<a id="a-7n"></a>大德。<a id="a-7o"></a>大众已集。<a id="a-7p"></a>愿来诣会。<a id="a-7q"></a>时舍利弗从禅定起。<a id="a-7r"></a>更整衣服。<a id="a-7s"></a>以尼师坛着左肩上。<a id="a-7t"></a>徐祥而步如师子王。<a id="a-7u"></a>往诣大众。<a id="a-7v"></a>是时众人见其形容法服有异。<a id="a-7w"></a>及诸六师忽然起立。<a id="a-7x"></a>如风靡草不觉为礼。<a id="a-7y"></a>时舍利弗。<a id="a-7z"></a>便升须达所敷之座。<a id="a-80"></a>六师众中有一弟子。<a id="a-81"></a>名劳度差。<a id="a-82"></a>善知幻术。<a id="a-83"></a>于大众前咒作一树。<a id="a-84"></a>自然长大荫覆众会。<a id="a-85"></a>枝叶郁茂花果各异。<a id="a-86"></a>众人咸言。<a id="a-87"></a>此变乃是劳度差作。<a id="a-88"></a>时舍利弗。<a id="a-89"></a>便以神力作旋岚风。<a id="a-8A"></a>吹拔树根倒着于地。<a id="a-8B"></a>碎为微尘。<a id="a-8C"></a>众人皆言舍利弗胜。<a id="a-8D"></a>劳度差不如。<a id="a-8E"></a>又复咒作一池。<a id="a-8F"></a>四面皆以七宝。<a id="a-8G"></a>池水之中生种种花。<a id="a-8H"></a>众人咸言。<a id="a-8I"></a>是劳度差之所作也。<a id="a-8J"></a>时舍利弗。<a id="a-8K"></a>化作一大六牙白象。<a id="a-8L"></a>一一牙上有七莲花。<a id="a-8M"></a>一一花上有七玉女。<a id="a-8N"></a>其象徐庠往诣池边。<a id="a-8O"></a>并含其水池即消灭。<a id="a-8P"></a>众人悉言。<a id="a-8Q"></a>舍利弗胜。<a id="a-8R"></a>劳度差不如。<a id="a-8S"></a>劳度差复作一山七宝庄严。<a id="a-8T"></a>泉池树木花果茂盛。<a id="a-8U"></a>众人咸言。<a id="a-8V"></a>此是劳度差作。<a id="a-8W"></a>时舍利弗。<a id="a-8X"></a>即便化作金刚力士。<a id="a-8Y"></a>以金刚杵遥用指之。<a id="a-8Z"></a>山即破坏无有遗余。<a id="a-8a"></a>众会皆言舍利弗胜。<a id="a-8b"></a>劳度差不如。<a id="a-8c"></a>复作一龙身有十头。<a id="a-8d"></a>于虚空中雨种种宝。<a id="a-8e"></a>雷电振地惊动大众。<a id="a-8f"></a>众人咸言。<a id="a-8g"></a>此是劳度差作。<a id="a-8h"></a>时舍利弗。<a id="a-8i"></a>便化作一金翅鸟王。<a id="a-8j"></a>擘裂啖之。<a id="a-8k"></a>众人皆言。<a id="a-8l"></a>舍利弗胜。<a id="a-8m"></a>劳度差不如。<a id="a-8n"></a>复作一牛。<a id="a-8o"></a>身体高大。<a id="a-8p"></a>肥壮多力粗脚利角。<a id="a-8q"></a>跑地大吼奔队来前。<a id="a-8r"></a>舍利弗。<a id="a-8s"></a>化作师子分裂食之。<a id="a-8t"></a>众人言曰舍利弗胜。<a id="a-8u"></a>劳度差不如。<a id="a-8v"></a>复变其身作夜叉鬼。<a id="a-8w"></a>形体长大头上火然。<a id="a-8x"></a>目赤如血爪牙长利。<a id="a-8y"></a>口自出火惊跃奔赴。<a id="a-8z"></a>时舍利弗。<a id="a-90"></a>自化身作毗沙门王。<a id="a-91"></a>夜叉恐怖即欲退走。<a id="a-92"></a>四面火起无有去处。<a id="a-93"></a>唯舍利弗边凉冷无火。<a id="a-94"></a>即时屈伏。<a id="a-95"></a>五体投地求哀脱命。<a id="a-96"></a>辱心已生。<a id="a-97"></a>火即还灭。<a id="a-98"></a>众咸唱言。<a id="a-99"></a>舍利弗胜。<a id="a-9A"></a>劳度差不如。<a id="a-9B"></a>时舍利弗身升虚空。<a id="a-9C"></a>现四威仪行住坐卧。<a id="a-9D"></a>身上出水身下出火。<a id="a-9E"></a>东没西踊西没东踊。<a id="a-9F"></a>北没南踊南没北踊。<a id="a-9G"></a>或现大身满虚空中。<a id="a-9H"></a>而复现小。<a id="a-9I"></a>或分一身作百千万亿身。<a id="a-9J"></a>还合为一。<a id="a-9K"></a>于虚空中忽然在地。<a id="a-9L"></a>履地如水履水如地。<a id="a-9M"></a>现是变已还摄神足。<a id="a-9N"></a>坐其本座。<a id="a-9O"></a>时会大众见其神力。<a id="a-9P"></a>咸怀欢喜。<a id="a-9Q"></a>时舍利弗。<a id="a-9R"></a>即为说法。<a id="a-9S"></a>随其本行宿福因缘。<a id="a-9T"></a>各得道迹。<a id="a-9U"></a>或得须陀洹斯陀含。<a id="a-9V"></a>阿那含阿罗汉者。<a id="a-9W"></a>六师徒众三亿弟子。<a id="a-9X"></a>于舍利弗所。<a id="a-9Y"></a>出家学道。<a id="a-9Z"></a>捔技已讫。<a id="a-9a"></a>四众便罢各还所止。<a id="a-9b"></a>长者须达共舍利弗。<a id="a-9c"></a>往图精舍。<a id="a-9d"></a>须达手自捉绳一头。<a id="a-9e"></a>时舍利弗自捉一头。<a id="a-9f"></a>共经精舍。<a id="a-9g"></a>时舍利弗欣然含笑。<a id="a-9h"></a>须达问曰。<a id="a-9i"></a>尊人何笑。<a id="a-9j"></a>答言。<a id="a-9k"></a>汝始于此经地。<a id="a-9l"></a>六欲天中宫殿已成。<a id="a-9m"></a>即借道眼须达。<a id="a-9n"></a>悉见六欲天中严净宫殿。<a id="a-9o"></a>问舍利弗。<a id="a-9p"></a>是六欲天何处最乐。<a id="a-9q"></a>舍利弗言。<a id="a-9r"></a>下三天中色欲深厚。<a id="a-9s"></a>上二天中憍逸自恣。<a id="a-9t"></a>第四天中少欲知足。<a id="a-9u"></a>恒有一生补处菩萨。<a id="a-9v"></a>来生其中法训不绝。<a id="a-9w"></a>须达言曰。<a id="a-9x"></a>我正当生第四天中。<a id="a-9y"></a>出言已竟余宫悉灭。<a id="a-9z"></a>唯第四天宫殿湛然。<a id="a-A0"></a>复更徙绳。<a id="a-A1"></a>时舍利弗惨然忧色。<a id="a-A2"></a>即问尊者何故忧色。<a id="a-A3"></a>答言。<a id="a-A4"></a>汝今见此地中蚁子不耶。<a id="a-A5"></a>对曰。<a id="a-A6"></a>已见。<a id="a-A7"></a>时舍利弗语须达言。<a id="a-A8"></a>汝于过去毗婆尸佛。<a id="a-A9"></a>亦于此地。<a id="a-AA"></a>为彼世尊起立精舍。<a id="a-AB"></a>而此蚁子在此中生。<a id="a-AC"></a>尸弃佛时汝为彼佛。<a id="a-AD"></a>亦于是中造立精舍。<a id="a-AE"></a>而此蚁子亦在中生。<a id="a-AF"></a>毗舍佛时。<a id="a-AG"></a>汝为世尊于此地中起立精舍。<a id="a-AH"></a>而此蚁子亦在中生。<a id="a-AI"></a>拘留秦佛时。<a id="a-AJ"></a>亦为世尊在此地中起立精舍。<a id="a-AK"></a>而是蚁子亦于此生。<a id="a-AL"></a>迦那含牟尼佛时。<a id="a-AM"></a>汝为世尊于此地中起立精舍。<a id="a-AN"></a>而此蚁子亦在中生。<a id="a-AO"></a>迦葉佛时。<a id="a-AP"></a>汝亦为佛。<a id="a-AQ"></a>于此地中起立精舍。<a id="a-AR"></a>而此蚁子亦在中生。<a id="a-AS"></a>乃至今日九十一劫。<a id="a-AT"></a>受一种身不得解脱。<a id="a-AU"></a>生死长远。<a id="a-AV"></a>唯福为要不可不种。<a id="a-AW"></a>是时须达悲心怜伤。<a id="a-AX"></a>经地已竟起立精舍。<a id="a-AY"></a>为佛作窟以妙栴檀用为香泥。<a id="a-AZ"></a>别房住止千二百处。<a id="a-Aa"></a>凡百二十处。<a id="a-Ab"></a>别打揵稚施设已竟。<a id="a-Ac"></a>欲往请佛复自思惟。<a id="a-Ad"></a>上有国王应当令知。<a id="a-Ae"></a>若不启白傥有嗔恨。<a id="a-Af"></a>即往白王。<a id="a-Ag"></a>我为世尊已起精舍。<a id="a-Ah"></a>唯愿大王遣使请佛。<a id="a-Ai"></a>时王闻已遣使者。<a id="a-Aj"></a>诣王舍城请佛及僧。<a id="a-Ak"></a>唯愿世尊临赴舍卫。<a id="a-Al"></a>尔时世尊与诸四众。<a id="a-Am"></a>前后围绕放大光明。<a id="a-An"></a>震动天地至舍卫国。<a id="a-Ao"></a>所经亭舍悉于中止。<a id="a-Ap"></a>道次度人无有限量。<a id="a-Aq"></a>渐渐来近舍卫城边一切大集。<a id="a-Ar"></a>持诸供具迎侍世尊。<a id="a-As"></a>到国至广博处。<a id="a-At"></a>放大光明遍照三千大千世界。<a id="a-Au"></a>足指按地地皆震动。<a id="a-Av"></a>城中伎乐不鼓自鸣。<a id="a-Aw"></a>盲视聋听哑语軁申。<a id="a-Ax"></a>癃残拘癖皆得具足。<a id="a-Ay"></a>一切人民男女大小。<a id="a-Az"></a>睹斯瑞应欢喜踊跃。<a id="a-B0"></a>来诣佛所十八亿人。<a id="a-B1"></a>都悉集聚。<a id="a-B2"></a>尔时世尊。<a id="a-B3"></a>随病投药为说妙法。<a id="a-B4"></a>宿缘所应各得道迹。<a id="a-B5"></a>有得须陀洹斯陀含。<a id="a-B6"></a>阿那含阿罗汉者。<a id="a-B7"></a>有种辟支佛因缘者。<a id="a-B8"></a>有发无上正真道意者。<a id="a-B9"></a>各各欢喜奉行。<a id="a-BA"></a>佛告阿难。<a id="a-BB"></a>今此园地须达所买。<a id="a-BC"></a>林树花果只陀所有。<a id="a-BD"></a>二人同心共立精舍。<a id="a-BE"></a>应当与号。<a id="a-BF"></a>太子只陀、<a id="a-BG"></a>树给孤独园。<a id="a-BH"></a>名字流布传示后世(须达齐言善温)杂阿含经云。<a id="a-BI"></a>给孤独长者疾病。<a id="a-BJ"></a>佛往看疾。<a id="a-BK"></a>记其得阿那含果。<a id="a-BL"></a>乃至命终生兜率天。<a id="a-BM"></a>为兜率天子。<a id="a-BN"></a>作是念。<a id="a-BO"></a>我不应久住于此。<a id="a-BP"></a>当往见世尊。<a id="a-BQ"></a>作是念已如力士屈伸臂顷。<a id="a-BR"></a>于兜率天没现于佛前。<a id="a-BS"></a>稽首佛足退坐一面。<a id="a-BT"></a>时给孤独天子。<a id="a-BU"></a>身放光明遍照祇树给孤独园。<a id="a-BV"></a>而说偈赞即没不现(增一阿含经云。<a id="a-BW"></a>阿那邠坻太子白世尊言。<a id="a-BX"></a>我是须达又名阿那邠坻)</p>
  <p id="aBY">祐案息心所栖是曰精舍。<a id="a-BZ"></a>竹林祇树爰始基构。<a id="a-Ba"></a>遗风余制扇被于今。<a id="a-Bb"></a>至于须达妙果。<a id="a-Bc"></a>可谓显征者也。</p>
  <p data-pb></p>
  <h2 id="aBd">释迦发爪塔缘记第二十一(出十诵律)</h2>
  <p id="aBe">游行诸国经久不还。<a id="a-Bf"></a>须达思恋渴仰。<a id="a-Bg"></a>奉见白佛言。<a id="a-Bh"></a>愿与我少物。<a id="a-Bi"></a>得常供养。<a id="a-Bj"></a>佛即与发指甲。<a id="a-Bk"></a>白佛言。<a id="a-Bl"></a>愿听起塔。<a id="a-Bm"></a>佛言听。<a id="a-Bn"></a>又白言。<a id="a-Bo"></a>听我作窟出伏头作栾拱。<a id="a-Bp"></a>安栏楯。<a id="a-Bq"></a>杂彩色画种种庄严。<a id="a-Br"></a>佛悉听之。</p>
  <p data-pb></p>
  <h2 id="aBs">释迦天上四塔记第二十二(出集经抄)</h2>
  <p id="aBt">利天城东。<a id="a-Bu"></a>照明园中有佛发塔。<a id="a-Bv"></a>忉利城南。<a id="a-Bw"></a>粗涩园中有佛衣塔。<a id="a-Bx"></a>忉利城西。<a id="a-By"></a>欢喜园中有佛钵塔。<a id="a-Bz"></a>忉利城北。<a id="a-C0"></a>驾御园中有佛牙塔。<a id="a-C1"></a>大智论云。<a id="a-C2"></a>天帝释取菩萨发。<a id="a-C3"></a>于天上城东门外立发塔。<a id="a-C4"></a>又持菩萨宝衣。<a id="a-C5"></a>于城东门外立衣塔(祐案经律。<a id="a-C6"></a>人中有四大塔。<a id="a-C7"></a>生处塔。<a id="a-C8"></a>在迦维罗卫国。<a id="a-C9"></a>处三千日月。<a id="a-CA"></a>万</p>
  <p data-pb></p>
  <h2 id="aCB">优填王造释迦栴檀像记第二十三(出增一阿含经)</h2>
  <p id="aCC">释提桓因请佛。<a id="a-CD"></a>至三十三天为母说法。<a id="a-CE"></a>世尊念四部之众。<a id="a-CF"></a>多有懈怠皆不听法。<a id="a-CG"></a>我今使四众渴仰于法。<a id="a-CH"></a>不告四众复不将侍者。<a id="a-CI"></a>如屈申臂顷。<a id="a-CJ"></a>至三十三天。<a id="a-CK"></a>是时人间不见如来久。<a id="a-CL"></a>优填王等至阿难所曰。<a id="a-CM"></a>如来为何所在。<a id="a-CN"></a>阿难报曰大王。<a id="a-CO"></a>我亦不知如来所在。<a id="a-CP"></a>优填王波斯匿王。<a id="a-CQ"></a>思睹如来遂得苦患。<a id="a-CR"></a>是时王敕国界之内。<a id="a-CS"></a>诸奇巧师匠。<a id="a-CT"></a>而告之曰。<a id="a-CU"></a>我今欲作如来形像。<a id="a-CV"></a>是时优填王。<a id="a-CW"></a>即以牛头栴檀。<a id="a-CX"></a>作如来形像高五尺(观佛三昧经云。<a id="a-CY"></a>佛升忉利时优填王恋慕世尊。<a id="a-CZ"></a>铸金为像闻佛当下。<a id="a-Ca"></a>象载金像来迎世尊。<a id="a-Cb"></a>尔时金像从象上下。<a id="a-Cc"></a>犹如生佛足步虚空足下雨花。<a id="a-Cd"></a>亦放光明来迎世尊。<a id="a-Ce"></a>时铸金像合掌叉手为佛作礼。<a id="a-Cf"></a>尔时世尊亦复长跪合掌。<a id="a-Cg"></a>时虚空中百千化佛。<a id="a-Ch"></a>亦皆合掌长跪向像。<a id="a-Ci"></a>尔时世尊而语像言。<a id="a-Cj"></a>汝于来世大作佛事。<a id="a-Ck"></a>我灭度后我诸弟子。<a id="a-Cl"></a>以付嘱汝。<a id="a-Cm"></a>空中化佛异口同音。<a id="a-Cn"></a>咸作是言。<a id="a-Co"></a>若有众生于佛灭后。<a id="a-Cp"></a>造立形像种种供养。<a id="a-Cq"></a>是人来世。<a id="a-Cr"></a>必得念佛清净三昧)</p>
  <h2 id="aCs">波斯匿王造释迦金像记第二十四(出增益阿含经)</h2>
  <p id="aCt">尔时波斯匿王。<a id="a-Cu"></a>闻优填王作如来像。<a id="a-Cv"></a>而供养之。<a id="a-Cw"></a>复召国中巧匠。<a id="a-Cx"></a>波斯匿王而生此念。<a id="a-Cy"></a>当用何宝作如来像耶。<a id="a-Cz"></a>如来形体煌如天金。<a id="a-D0"></a>是时波斯匿王。<a id="a-D1"></a>纯以紫磨金。<a id="a-D2"></a>作如来像高五尺。<a id="a-D3"></a>尔时阎浮里内。<a id="a-D4"></a>始有此二如来形像。</p>
  <h2 id="aD5">阿育王弟出家造石像记第二十五(出求离牢狱经)</h2>
  <p id="aD6">阿育王弟名善容(亦名违驮首祗)入山游猎。<a id="a-D7"></a>见诸梵志裸形曝露。<a id="a-D8"></a>以求神仙。<a id="a-D9"></a>或食树叶或吸风服气。<a id="a-DA"></a>或卧灰垢或卧荆棘。<a id="a-DB"></a>种种苦行以求梵福。<a id="a-DC"></a>劳形苦体而无所得。<a id="a-DD"></a>王弟见而问曰。<a id="a-DE"></a>在此行道。<a id="a-DF"></a>有何患累而无成办。<a id="a-DG"></a>梵志报曰。<a id="a-DH"></a>坐有群鹿数共合会。<a id="a-DI"></a>我见心动不能自制。<a id="a-DJ"></a>王子闻已寻生恶念。<a id="a-DK"></a>此等梵志服风。<a id="a-DL"></a>气力羸惙犹有淫欲。<a id="a-DM"></a>过患不除。<a id="a-DN"></a>释子沙门饮食甘美。<a id="a-DO"></a>在好床坐。<a id="a-DP"></a>衣服随时。<a id="a-DQ"></a>香花自熏。<a id="a-DR"></a>岂得无欲。<a id="a-DS"></a>阿育闻弟有此议论。<a id="a-DT"></a>即怀忧戚。<a id="a-DU"></a>吾唯有一弟。<a id="a-DV"></a>忽生邪见恐永迷没。<a id="a-DW"></a>我当方宜除其恶念。<a id="a-DX"></a>即还宫内。<a id="a-DY"></a>敕诸妓女各自严庄。<a id="a-DZ"></a>至善容所共相娱乐。<a id="a-Da"></a>预敕大臣吾有所图。<a id="a-Db"></a>若我敕卿杀善容者。<a id="a-Dc"></a>卿等便谏。<a id="a-Dd"></a>须待七日随王杀之。<a id="a-De"></a>时诸妓女即往娱乐。<a id="a-Df"></a>未经时顷王躬自往语弟。<a id="a-Dg"></a>王子何为将吾妓女。<a id="a-Dh"></a>妻妾恣意自娱。<a id="a-Di"></a>奋其威怒以轮掷空。<a id="a-Dj"></a>召诸大臣即告之曰。<a id="a-Dk"></a>卿等知不。<a id="a-Dl"></a>吾不衰老亦无外寇。<a id="a-Dm"></a>强敌来侵境者。<a id="a-Dn"></a>吾亦闻。<a id="a-Do"></a>古昔诸贤有此谚言。<a id="a-Dp"></a>夫人有福四海归伏。<a id="a-Dq"></a>福尽德薄肘腋叛离。<a id="a-Dr"></a>如我自察未有斯变。<a id="a-Ds"></a>然我弟善容诱吾妓女。<a id="a-Dt"></a>妻妾纵情自恣事露。<a id="a-Du"></a>如是岂有我乎。<a id="a-Dv"></a>汝等将去诣市杀之。<a id="a-Dw"></a>诸臣谏曰。<a id="a-Dx"></a>唯愿大王听臣微言。<a id="a-Dy"></a>今王唯有此一弟。<a id="a-Dz"></a>又少息胤无继嗣者。<a id="a-E0"></a>愿听七日奉依王命。<a id="a-E1"></a>时王默然听臣所谏。<a id="a-E2"></a>王复宽恩敕语诸臣。<a id="a-E3"></a>命听王子着吾服饰。<a id="a-E4"></a>天冠威容如吾不异。<a id="a-E5"></a>内吾宫里。<a id="a-E6"></a>作倡妓乐共娱乐之。<a id="a-E7"></a>复敕一臣自今日始。<a id="a-E8"></a>着铠持仗拔利剑。<a id="a-E9"></a>往语善容王子曰。<a id="a-EA"></a>知不期七日终正尔。<a id="a-EB"></a>当到努力开割五欲自娱。<a id="a-EC"></a>今不自适死后有恨。<a id="a-ED"></a>用悔无益一日过已。<a id="a-EE"></a>臣复往语余有六日。<a id="a-EF"></a>如是次第乃至七日。<a id="a-EG"></a>臣往白言。<a id="a-EH"></a>王子当知。<a id="a-EI"></a>六日已过唯明日在。<a id="a-EJ"></a>当就于死努力恣情五欲自娱。<a id="a-EK"></a>至七日到王遣使问云何。<a id="a-EL"></a>王子七日之中意志自由快乐不乎。<a id="a-EM"></a>弟报王曰。<a id="a-EN"></a>大王当知不见不闻有何快乐。<a id="a-EO"></a>王问弟曰。<a id="a-EP"></a>着吾服饰入吾宫殿。<a id="a-EQ"></a>众妓自娱食以甘美。<a id="a-ER"></a>何以面欺。<a id="a-ES"></a>不见不闻不快乐耶。<a id="a-ET"></a>弟白王言。<a id="a-EU"></a>应死之人。<a id="a-EV"></a>虽未命绝与死何异。<a id="a-EW"></a>当有何情着于五欲耶。<a id="a-EX"></a>王告弟曰。<a id="a-EY"></a>咄愚所启。<a id="a-EZ"></a>汝今一身忧虑百端。<a id="a-Ea"></a>一身断灭在欲不乐。<a id="a-Eb"></a>岂况沙门释子。<a id="a-Ec"></a>忧念三世一身死坏。<a id="a-Ed"></a>复受一身亿百千世。<a id="a-Ee"></a>身身受苦无量患恼。<a id="a-Ef"></a>虽出为人与他走使。<a id="a-Eg"></a>或生贫家衣食穷乏。<a id="a-Eh"></a>念此辛酸故出家为道。<a id="a-Ei"></a>求于无为度世之要。<a id="a-Ej"></a>设不精勤。<a id="a-Ek"></a>当复更历劫数之苦。<a id="a-El"></a>是时王子心开意解。<a id="a-Em"></a>前白王言。<a id="a-En"></a>今闻王教乃得醒悟。<a id="a-Eo"></a>生老病死实可厌患。<a id="a-Ep"></a>愁忧苦恼流转不息。<a id="a-Eq"></a>唯愿大王。<a id="a-Er"></a>见听为道谨慎修行。<a id="a-Es"></a>王告弟曰。<a id="a-Et"></a>宜知是时。<a id="a-Eu"></a>弟即辞王出为沙门。<a id="a-Ev"></a>奉持禁戒昼夜精勤。<a id="a-Ew"></a>遂得阿罗汉果。<a id="a-Ex"></a>六通清彻无所挂碍。<a id="a-Ey"></a>阿育王传云。<a id="a-Ez"></a>阿育王闻弟得道。<a id="a-F0"></a>深心欢喜稽首礼敬。<a id="a-F1"></a>请长供养。<a id="a-F2"></a>既厌世苦不乐人间。<a id="a-F3"></a>誓依林野以养余命。<a id="a-F4"></a>阿育王即使鬼神于城内。<a id="a-F5"></a>为造山水山高数十丈。<a id="a-F6"></a>断外人物不得来往。<a id="a-F7"></a>乃应王命率舍衣资。<a id="a-F8"></a>造石像一躯高丈六。<a id="a-F9"></a>即于山龛石室供养。<a id="a-FA"></a>此山及像今并存焉。</p>
  <p id="aFB">祐案。<a id="a-FC"></a>画像源始出自觉制。<a id="a-FD"></a>于是金石香彩铸刻遂滋。<a id="a-FE"></a>皆所以摹影相好。<a id="a-FF"></a>仿佛尊仪。<a id="a-FG"></a>及优填所造其神力所化乎。</p>
  <p data-pb></p>
  <h2 id="aFH">释迦留影在石室记第二十六(出观佛三昧经)</h2>
  <p id="aFI">尔时国王请佛入城。<a id="a-FJ"></a>龙王怒曰。<a id="a-FK"></a>汝夺我利吾灭汝国。<a id="a-FL"></a>佛告大王。<a id="a-FM"></a>王先归国。<a id="a-FN"></a>佛自知时。<a id="a-FO"></a>于是佛即为龙王及罗刹女。<a id="a-FP"></a>说三归五戒心大欢喜。<a id="a-FQ"></a>龙王眷属百千诸龙。<a id="a-FR"></a>更从池出。<a id="a-FS"></a>佛令目连与受戒法。<a id="a-FT"></a>尔时龙王白佛言。<a id="a-FU"></a>唯愿如来常住此间。<a id="a-FV"></a>佛若不在。<a id="a-FW"></a>我发恶心无由成道。<a id="a-FX"></a>唯愿留神殷勤三请。<a id="a-FY"></a>常住于此。<a id="a-FZ"></a>时梵天王及百千诸梵复来劝请。<a id="a-Fa"></a>愿为一切诸众生故。<a id="a-Fb"></a>莫独偏为一龙住此。<a id="a-Fc"></a>佛即微笑口出光明。<a id="a-Fd"></a>无量化佛及菩萨以为侍从。<a id="a-Fe"></a>龙王于其池中。<a id="a-Ff"></a>出七宝台奉上如来。<a id="a-Fg"></a>唯愿天尊受我此台。<a id="a-Fh"></a>佛言。<a id="a-Fi"></a>不须此台。<a id="a-Fj"></a>汝但以罗刹石窟施我。<a id="a-Fk"></a>诸天闻各脱宝衣以扫拂窟。<a id="a-Fl"></a>佛摄神足独入石室自敷坐具。<a id="a-Fm"></a>令此石窟暂为七宝。<a id="a-Fn"></a>时罗刹女及以龙王。<a id="a-Fo"></a>为四大弟子及阿难造五石窟。<a id="a-Fp"></a>尔时世尊。<a id="a-Fq"></a>坐龙王窟不移。<a id="a-Fr"></a>坐处亦受王请。<a id="a-Fs"></a>入那干诃城及以诸国。<a id="a-Ft"></a>处处皆见有佛虚空花座满中化佛。<a id="a-Fu"></a>龙王欢喜发大誓愿。<a id="a-Fv"></a>愿我来世得佛如此。<a id="a-Fw"></a>佛受王请。<a id="a-Fx"></a>经七日已王遣一人乘八千里象。<a id="a-Fy"></a>持诸供具遍一切国。<a id="a-Fz"></a>供养众僧处处见佛。<a id="a-G0"></a>信反白王释迦不但此国。<a id="a-G1"></a>余国亦有皆说苦空无常。<a id="a-G2"></a>六波罗蜜。<a id="a-G3"></a>王闻廓然意解得无生忍。<a id="a-G4"></a>尔时世尊还摄神足。<a id="a-G5"></a>从石窟出与诸比丘。<a id="a-G6"></a>遍游履诸处龙皆随从。<a id="a-G7"></a>是时龙王闻佛还国。<a id="a-G8"></a>啼哭雨泪白言。<a id="a-G9"></a>愿佛常住云何舍我。<a id="a-GA"></a>我不见佛。<a id="a-GB"></a>当作恶事坠堕恶道。<a id="a-GC"></a>尔时世尊安慰龙王。<a id="a-GD"></a>我受汝请。<a id="a-GE"></a>当坐汝窟中经千五百岁。<a id="a-GF"></a>时诸龙王合掌劝请。<a id="a-GG"></a>还入窟中佛即坐已。<a id="a-GH"></a>窟中作十八变。<a id="a-GI"></a>踊身入石犹如明镜。<a id="a-GJ"></a>在于石内映现于外。<a id="a-GK"></a>远望则见近则不现。<a id="a-GL"></a>诸天百千供养佛影。<a id="a-GM"></a>影亦说法。<a id="a-GN"></a>石窟高一丈八尺。<a id="a-GO"></a>深二十四步。<a id="a-GP"></a>石清白色(窟在那干诃罗国。<a id="a-GQ"></a>古仙瞻卜花林毒龙池侧。<a id="a-GR"></a>青莲泉北罗刹穴中。<a id="a-GS"></a>阿那斯山岩南)</p>
  <p id="aGT">祐寻法身无形随应而现。<a id="a-GU"></a>虽虚影雾暧即是如来。<a id="a-GV"></a>故无量龙鬼宣法天众。<a id="a-GW"></a>是以经言是诸化佛。<a id="a-GX"></a>皆是真实斯之谓欤。</p>
 </body>
</html>