<!doctype html>
<html id="z3IBWOA1Hj" data-ver="1519">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱卷第十</h1>
  <h2 id="a2">阿育王造八万四千塔记第三十一(出杂阿含经)</h2>
  <p id="a3">尔时世尊。<a id="a-4"></a>与诸比丘循邑而行。<a id="a-5"></a>时有二童子。<a id="a-6"></a>一名阇耶二名毗阇耶。<a id="a-7"></a>共在沙中嬉戏。<a id="a-8"></a>遥见世尊三十二相庄严其体。<a id="a-9"></a>时阇耶童子心念言。<a id="a-A"></a>我当以麦麨上佛。<a id="a-B"></a>仍手捧细沙着世尊钵中。<a id="a-C"></a>时毗阇耶合掌随喜。<a id="a-D"></a>时彼童子而发愿言。<a id="a-E"></a>以惠施善根功德。<a id="a-F"></a>令得一天下一伞盖王。<a id="a-G"></a>即于此处生得供养诸佛。<a id="a-H"></a>尔时世尊发容微笑。<a id="a-I"></a>阿难合掌白言世尊。<a id="a-J"></a>何缘微笑。<a id="a-K"></a>尔时世尊告阿难。<a id="a-L"></a>当知我灭度百年之后。<a id="a-M"></a>此童子于巴连弗邑。<a id="a-N"></a>统领一天下转轮王。<a id="a-O"></a>姓孔雀名阿育。<a id="a-P"></a>正法治化。<a id="a-Q"></a>又复广布我舍利。<a id="a-R"></a>当造八万四千塔。<a id="a-S"></a>阿难取此钵中所施之沙。<a id="a-T"></a>舍着如来经行处。<a id="a-U"></a>当行彼处。<a id="a-V"></a>阿难受教即取钵沙。<a id="a-W"></a>泥经行处。<a id="a-X"></a>阿难当知。<a id="a-Y"></a>于巴连弗邑。<a id="a-Z"></a>有王名日月护。<a id="a-a"></a>彼王当生子名曰频头婆罗。<a id="a-b"></a>当治彼国。<a id="a-c"></a>彼复有子名曰修师摩。<a id="a-d"></a>时瞻婆国有一婆罗门女。<a id="a-e"></a>极为端正令人乐见。<a id="a-f"></a>为国所珍。<a id="a-g"></a>诸相师辈见彼女相。<a id="a-h"></a>即记彼女当为王妃必生二子。<a id="a-i"></a>一当领天下。<a id="a-j"></a>一当出家学道得成圣迹。<a id="a-k"></a>时婆罗门闻相师所说。<a id="a-l"></a>欢喜无量即持其女。<a id="a-m"></a>诣巴连弗邑种种庄严。<a id="a-n"></a>欲嫁与修师摩王子。<a id="a-o"></a>相师云应嫁与频头婆罗王。<a id="a-p"></a>王见此女端正有德。<a id="a-q"></a>即立为第一夫人。<a id="a-r"></a>恒相娱乐。<a id="a-s"></a>仍便怀体月满生子。<a id="a-t"></a>生时安隐母无忧恼。<a id="a-u"></a>过七日后立字名无忧。<a id="a-v"></a>又复生子名曰离忧。<a id="a-w"></a>无忧者身体粗涩父不喜见。<a id="a-x"></a>王欲试诸子。<a id="a-y"></a>呼婆罗门言。<a id="a-z"></a>观我诸子于我灭后谁当作王。<a id="a-10"></a>婆罗门言。<a id="a-11"></a>将此诸子出城。<a id="a-12"></a>金殿园馆中当观其相。<a id="a-13"></a>时阿育王母语阿育言。<a id="a-14"></a>今王出金殿园馆中观诸王子。<a id="a-15"></a>于我灭后谁当作王。<a id="a-16"></a>汝何不去。<a id="a-17"></a>阿育启言。<a id="a-18"></a>既不蒙念亦复不乐见我。<a id="a-19"></a>母言但往即便往去。<a id="a-1A"></a>愿母赐送食。<a id="a-1B"></a>母言如是。<a id="a-1C"></a>王先敕大臣。<a id="a-1D"></a>若阿育来者。<a id="a-1E"></a>当使其乘老钝象来。<a id="a-1F"></a>又复老人以为眷属。<a id="a-1G"></a>时阿育即乘老象。<a id="a-1H"></a>至园馆中地坐。<a id="a-1I"></a>时诸王子各下饮食。<a id="a-1J"></a>阿育母以瓦器成酪饭。<a id="a-1K"></a>送与阿育。<a id="a-1L"></a>王问师言。<a id="a-1M"></a>此中谁有王相。<a id="a-1N"></a>当绍我位。<a id="a-1O"></a>时彼相师视诸王子。<a id="a-1P"></a>见阿育具有王相。<a id="a-1Q"></a>当得绍位。<a id="a-1R"></a>又作是念此阿育。<a id="a-1S"></a>大王所不相爱。<a id="a-1T"></a>我若语言当作王者。<a id="a-1U"></a>王必不乐。<a id="a-1V"></a>即语言我今总记。<a id="a-1W"></a>此中若有好乘者。<a id="a-1X"></a>是人当作王。<a id="a-1Y"></a>时诸王子闻彼所说。<a id="a-1Z"></a>各自念言我乘好乘。<a id="a-1a"></a>时阿育言。<a id="a-1b"></a>我乘老宿象我得作王。<a id="a-1c"></a>时王又复语师言。<a id="a-1d"></a>愿更为观之。<a id="a-1e"></a>师复答言。<a id="a-1f"></a>此中有第一坐者。<a id="a-1g"></a>彼当作王。<a id="a-1h"></a>诸王子等各相谓言。<a id="a-1i"></a>我坐第一。<a id="a-1j"></a>阿育言我今坐地。<a id="a-1k"></a>是坚胜坐我当作王。<a id="a-1l"></a>王复语师更为重观。<a id="a-1m"></a>师又报言此中上器上食此当得王。<a id="a-1n"></a>阿育念言。<a id="a-1o"></a>我有胜食我必作王。<a id="a-1p"></a>坐散还宫。<a id="a-1q"></a>时阿育母问阿育。<a id="a-1r"></a>婆罗门定记谁耶。<a id="a-1s"></a>阿育启言儿当作王。<a id="a-1t"></a>老象为乘以地为坐。<a id="a-1u"></a>素器盛食粳米杂酪。<a id="a-1v"></a>是最胜也。<a id="a-1w"></a>时婆罗门知阿育当王。<a id="a-1x"></a>数修敬。<a id="a-1y"></a>其母即便问言。<a id="a-1z"></a>谁当作王。<a id="a-20"></a>师言汝生太子。<a id="a-21"></a>阿育是其人也。<a id="a-22"></a>时频头罗王边国。<a id="a-23"></a>怛叉尸罗反。<a id="a-24"></a>王即语阿育。<a id="a-25"></a>汝将四兵平伐彼国。<a id="a-26"></a>及至发引与少兵甲。<a id="a-27"></a>时从者白王子言。<a id="a-28"></a>今往伐彼国无有军仗。<a id="a-29"></a>云何得平。<a id="a-2A"></a>阿育言我若应王者。<a id="a-2B"></a>兵甲自然来应。<a id="a-2C"></a>发是语时。<a id="a-2D"></a>寻声地开兵甲从地而出。<a id="a-2E"></a>即将四兵往伐彼国。<a id="a-2F"></a>时彼诸国民人。<a id="a-2G"></a>闻阿育来即平治道路。<a id="a-2H"></a>种种供养奉迎王子。<a id="a-2I"></a>诸天宣令。<a id="a-2J"></a>阿育王子当王此天下。<a id="a-2K"></a>汝等勿兴逆意。<a id="a-2L"></a>彼国即便降伏。<a id="a-2M"></a>如是乃至平此天下至于海际。<a id="a-2N"></a>时父王得重疾。<a id="a-2O"></a>诸臣即便庄严阿育将至王所。<a id="a-2P"></a>今且立此子为王。<a id="a-2Q"></a>我等后徐徐当立修师摩为王。<a id="a-2R"></a>时王闻此语忧愁不乐默然不对。<a id="a-2S"></a>即便命终。<a id="a-2T"></a>时阿育心念口言。<a id="a-2U"></a>我应正得王位者。<a id="a-2V"></a>诸天自然来以水灌我顶。<a id="a-2W"></a>素缯系首。<a id="a-2X"></a>寻声诸天即以水灌阿育顶。<a id="a-2Y"></a>素缯系首受王极位人神欣庆。<a id="a-2Z"></a>又引传云。<a id="a-2a"></a>阿育拜王日铁轮飞降王阎浮提。<a id="a-2b"></a>虚空地下各四十里。<a id="a-2c"></a>鬼神咸皆赞善。</p>
  <p id="a2d">阿育王如礼法殡葬父王已。<a id="a-2e"></a>即立阿[少/兔]楼陀为大臣。<a id="a-2f"></a>时修师摩王子闻父崩。<a id="a-2g"></a>背立阿育为王心生不忍。<a id="a-2h"></a>即集诸兵来伐阿育。<a id="a-2i"></a>时阿[少/兔]楼陀大臣机关木象。<a id="a-2j"></a>又作阿育王像。<a id="a-2k"></a>以像骑象安置东门外。<a id="a-2l"></a>又作无烟火坑以物覆之。<a id="a-2m"></a>阿[少/兔]楼陀大臣。<a id="a-2n"></a>语修师摩王子言。<a id="a-2o"></a>欲作王者。<a id="a-2p"></a>阿育在东门可往伐之。<a id="a-2q"></a>能得之者自然得作。<a id="a-2r"></a>王子即趣东门堕火坑。<a id="a-2s"></a>便即死亡。<a id="a-2t"></a>阿育王正法治化。<a id="a-2u"></a>时诸臣辈。<a id="a-2v"></a>我等共立阿育为王。<a id="a-2w"></a>故轻慢于王。<a id="a-2x"></a>不行君臣之礼。<a id="a-2y"></a>王亦自知诸臣轻慢。<a id="a-2z"></a>时王语诸臣曰。<a id="a-30"></a>汝等可伐华果之树殖于刺棘。<a id="a-31"></a>诸臣答曰。<a id="a-32"></a>未曾见闻。<a id="a-33"></a>却除华果而殖刺树。<a id="a-34"></a>乃至王三敕令伐彼亦不从。<a id="a-35"></a>尔时王即持利剑杀五百大臣。<a id="a-36"></a>王将彩女出外园游戏。<a id="a-37"></a>见一无忧树华极敷盛。<a id="a-38"></a>王见已。<a id="a-39"></a>此华树与我同名。<a id="a-3A"></a>心怀欢喜。<a id="a-3B"></a>王形体丑陋皮肤粗涩。<a id="a-3C"></a>诸彩女辈憎恶王故。<a id="a-3D"></a>以手毁折无忧华树。<a id="a-3E"></a>王从眠觉。<a id="a-3F"></a>见无忧树华狼藉在地。<a id="a-3G"></a>心生忿怒。<a id="a-3H"></a>系诸彩女以火烧杀。<a id="a-3I"></a>王行暴恶故曰暴恶阿育王。<a id="a-3J"></a>时阿[少/兔]楼陀大臣白王言。<a id="a-3K"></a>王云何以手自杀诸臣彩女。<a id="a-3L"></a>王今当立屠杀之人。<a id="a-3M"></a>即宣教立屠杀者。<a id="a-3N"></a>彼有一山名曰耆梨。<a id="a-3O"></a>中有一织师子亦名耆梨。<a id="a-3P"></a>凶恶挝打系缚男女。<a id="a-3Q"></a>及捕水陆之生。<a id="a-3R"></a>乃至拒逆父母。<a id="a-3S"></a>是故世人传云凶恶耆梨子。<a id="a-3T"></a>时王使语之言。<a id="a-3U"></a>汝能为王斩诸凶人不。<a id="a-3V"></a>彼答曰一切阎浮提有罪者。<a id="a-3W"></a>我能净除况此一方。<a id="a-3X"></a>王即为作屋舍极为端严唯开一门。<a id="a-3Y"></a>于其中间作治罪之法状如地狱。<a id="a-3Z"></a>时彼凶人启王言。<a id="a-3a"></a>今从王乞愿。<a id="a-3b"></a>若人来入此中者不复得出。<a id="a-3c"></a>答言如汝所愿。<a id="a-3d"></a>尔时商主之子厌世间苦。<a id="a-3e"></a>出家学道游行诸国。<a id="a-3f"></a>次第乞食误入屠杀舍中。<a id="a-3g"></a>时彼比丘遥见舍里。<a id="a-3h"></a>有火车炉炭等治诸众生。<a id="a-3i"></a>恐怖毛竖便欲出门。<a id="a-3j"></a>凶恶即往执比丘言。<a id="a-3k"></a>入此中者。<a id="a-3l"></a>无有得出于此而死。<a id="a-3m"></a>比丘心生悲悔泣泪满目。<a id="a-3n"></a>乞我少时生命可至一月。<a id="a-3o"></a>彼凶不听。<a id="a-3p"></a>如是日数渐减止于七日。<a id="a-3q"></a>彼即听许。<a id="a-3r"></a>时此比丘知将死不久。<a id="a-3s"></a>勇猛精进坐禅息心。<a id="a-3t"></a>不能得道至于七日。<a id="a-3u"></a>时王宫内人。<a id="a-3v"></a>有事送付凶主。<a id="a-3w"></a>将是女人。<a id="a-3x"></a>着臼中以杵捣之。<a id="a-3y"></a>令成碎末。<a id="a-3z"></a>时比丘见是事。<a id="a-40"></a>极厌恶此身。<a id="a-41"></a>呜呼苦哉。<a id="a-42"></a>我身不久亦当如是。<a id="a-43"></a>断一切结成阿罗汉。<a id="a-44"></a>时彼凶恶人语此比丘。<a id="a-45"></a>期限已尽。<a id="a-46"></a>比丘以偈答曰。<a id="a-47"></a>我心得解脱。<a id="a-48"></a>断除诸有尽。<a id="a-49"></a>今此身骸无复吝惜。<a id="a-4A"></a>尔时彼凶主。<a id="a-4B"></a>执彼比丘着铁镬油中。<a id="a-4C"></a>足与薪火火终不然。<a id="a-4D"></a>或复不热。<a id="a-4E"></a>凶主见火不然。<a id="a-4F"></a>打拍使者而自然火。<a id="a-4G"></a>火即猛盛久久开铁镬盖。<a id="a-4H"></a>见彼比丘铁镬中莲华上坐。<a id="a-4I"></a>生希有心即以启王。<a id="a-4J"></a>王便严驾将无量众来看比丘。<a id="a-4K"></a>时彼比丘调伏时至。<a id="a-4L"></a>即身升虚空犹如雁王。<a id="a-4M"></a>示种种变化。<a id="a-4N"></a>向王说偈。<a id="a-4O"></a>我是佛弟子。<a id="a-4P"></a>逮得诸漏尽。<a id="a-4Q"></a>生死大恐怖。<a id="a-4R"></a>我今悉得脱。<a id="a-4S"></a>时阿育王闻彼比丘所说。<a id="a-4T"></a>于佛法所生大敬信传云王访诸臣民。<a id="a-4U"></a>叵有及见佛者不唯有波斯匿王妹。<a id="a-4V"></a>作比丘尼年百三十余。<a id="a-4W"></a>见佛在世。<a id="a-4X"></a>王即往问。<a id="a-4Y"></a>佛何功德耶。<a id="a-4Z"></a>尼答曰。<a id="a-4a"></a>世尊威神备于经说。<a id="a-4b"></a>我时年十岁佛来入宫殿内。<a id="a-4c"></a>地皆作金色。<a id="a-4d"></a>我即作礼金钗堕地缅与光合。<a id="a-4e"></a>去后光歇寻之方得。<a id="a-4f"></a>又云佛有八种音声。<a id="a-4g"></a>今海边有鸟名曰羯随。<a id="a-4h"></a>其音哀亮颇似万一。<a id="a-4i"></a>王求得此鸟旬日不鸣。<a id="a-4j"></a>时青衣映镜严庄。<a id="a-4k"></a>鸟见其像惊翥欲鸣。<a id="a-4l"></a>青衣转镜还便辍响。<a id="a-4m"></a>王曰若能使鸟鸣者。<a id="a-4n"></a>以为夫人。<a id="a-4o"></a>青衣即取诸镜悬于四壁。<a id="a-4p"></a>鸟见影顾眄回惶悲鸣。<a id="a-4q"></a>振迅清畅和雅。<a id="a-4r"></a>王闻之乃悟起正真道意。<a id="a-4s"></a>即拜青衣为第二夫人。<a id="a-4t"></a>婇女七千人咸皆欢喜。<a id="a-4u"></a>又白比丘言。<a id="a-4v"></a>佛未灭度时何所记说。<a id="a-4w"></a>比丘答言佛记大王。<a id="a-4x"></a>于我灭后过百岁。<a id="a-4y"></a>时于巴连弗邑有三亿家。<a id="a-4z"></a>彼国有王名曰阿育。<a id="a-50"></a>当王此阎浮提为转轮王。<a id="a-51"></a>正法治化。<a id="a-52"></a>又复宣布我舍利于阎浮提。<a id="a-53"></a>立八万四千塔。<a id="a-54"></a>佛如是记。<a id="a-55"></a>然大王今造此大地狱杀害无量。<a id="a-56"></a>王今宜应慈念一切众生。<a id="a-57"></a>佛之所记大王者。<a id="a-58"></a>王当如法修行。<a id="a-59"></a>时阿育王于佛所极生敬信。<a id="a-5A"></a>合掌向比丘作礼。<a id="a-5B"></a>我得大罪今向比丘忏悔。<a id="a-5C"></a>我之所作甚为不善。<a id="a-5D"></a>唯愿佛子。<a id="a-5E"></a>受我忏悔舍心。<a id="a-5F"></a>勿复责我愚人。<a id="a-5G"></a>譬喻经云。<a id="a-5H"></a>时王宫内。<a id="a-5I"></a>常以四事供养二万沙门。<a id="a-5J"></a>有外道梵志。<a id="a-5K"></a>门徒甚盛忌害沙门。<a id="a-5L"></a>欲加陵毁。<a id="a-5M"></a>乃选其众中能幻化者。<a id="a-5N"></a>变为异道。<a id="a-5O"></a>所奉神名夷摩旦罗。<a id="a-5P"></a>一头四面八目八臂。<a id="a-5Q"></a>强猛凶壮多从丑类。<a id="a-5R"></a>先巡邑里次到城门。<a id="a-5S"></a>国中男女亡走失魄。<a id="a-5T"></a>王下舆却盖迎之于城门。<a id="a-5U"></a>问其所欲得。<a id="a-5V"></a>鬼曰吾欲啖人。<a id="a-5W"></a>若惜民者。<a id="a-5X"></a>诸沙门悉不耕而食。<a id="a-5Y"></a>费耗滋甚幸可见付。<a id="a-5Z"></a>以充厨膳。<a id="a-5a"></a>王大恐惧遣使报僧。<a id="a-5b"></a>时有一沙弥名端正。<a id="a-5c"></a>年十三白诸比丘。<a id="a-5d"></a>我能降化之。<a id="a-5e"></a>即到鬼所而告之曰。<a id="a-5f"></a>诸大比丘寻次当来。<a id="a-5g"></a>汝欲显奇可待食竟。<a id="a-5h"></a>时从鬼梵志二万余人。<a id="a-5i"></a>王大设供。<a id="a-5j"></a>沙弥敛肴吸馔摇牙而尽。<a id="a-5k"></a>尚未充饱因取从鬼以次吞之。<a id="a-5l"></a>并随神足皆在只桓。<a id="a-5m"></a>作幻梵志稽首谢过。<a id="a-5n"></a>求欲出家悉成沙门。<a id="a-5o"></a>后多得罗汉。<a id="a-5p"></a>王因此倍加信伏。<a id="a-5q"></a>时彼比丘度阿育王已。<a id="a-5r"></a>乘空而化。<a id="a-5s"></a>时王从彼地狱欲出。<a id="a-5t"></a>凶主白王言王不复得去。<a id="a-5u"></a>王曰汝今欲杀我耶。<a id="a-5v"></a>彼曰如是。<a id="a-5w"></a>王曰。<a id="a-5x"></a>谁先入此中。<a id="a-5y"></a>答曰我是。<a id="a-5z"></a>王曰若然者汝先应取死。<a id="a-60"></a>王即敕人将此凶主。<a id="a-61"></a>著作胶舍里以火烧之。<a id="a-62"></a>又敕坏此地狱施众生无畏。</p>
  <p id="a63">传云。<a id="a-64"></a>王得信心。<a id="a-65"></a>问道人曰。<a id="a-66"></a>我从来杀害不必以理。<a id="a-67"></a>今修何善得免斯殃。<a id="a-68"></a>答曰。<a id="a-69"></a>唯有起塔供养众僧。<a id="a-6A"></a>赦诸徒囚赈济贫乏。<a id="a-6B"></a>王曰。<a id="a-6C"></a>何处可起塔。<a id="a-6D"></a>道人即以神力左手掩日。<a id="a-6E"></a>日光作八万四千道。<a id="a-6F"></a>散照阎浮提。<a id="a-6G"></a>所照之处皆可起塔。<a id="a-6H"></a>今诸塔处是也。</p>
  <p id="a6I">时王欲建舍利塔。<a id="a-6J"></a>将四兵众至王舍城。<a id="a-6K"></a>取阿阇世王佛塔中舍利。<a id="a-6L"></a>还复修治此塔与先无异。<a id="a-6M"></a>如是取七佛塔中舍利。<a id="a-6N"></a>至罗摩村中。<a id="a-6O"></a>时诸龙王。<a id="a-6P"></a>将王入龙宫中。<a id="a-6Q"></a>王从龙索舍利供养。<a id="a-6R"></a>龙即分与之。<a id="a-6S"></a>时王作八万四千金银琉璃颇梨箧。<a id="a-6T"></a>盛佛舍利。<a id="a-6U"></a>又作八万四千四宝瓶。<a id="a-6V"></a>以盛此箧。<a id="a-6W"></a>又作无量百千幡幢伞盖。<a id="a-6X"></a>使诸鬼神各持舍利供养之。<a id="a-6Y"></a>具敕诸鬼神言。<a id="a-6Z"></a>于阎浮提。<a id="a-6a"></a>至于海际城邑聚落。<a id="a-6b"></a>满一亿家者为世尊立塔。<a id="a-6c"></a>时有国名著叉尸罗三十六亿家。<a id="a-6d"></a>彼国人语鬼神言。</p>
  <p id="a6e">三十六亿箧舍利。<a id="a-6f"></a>与我等起立佛塔。<a id="a-6g"></a>王作方便国中人少者。<a id="a-6h"></a>令分与彼令满家数。<a id="a-6i"></a>而立为塔时巴连弗邑。<a id="a-6j"></a>有上座名曰耶舍。<a id="a-6k"></a>王诣彼所白上座曰。<a id="a-6l"></a>我欲一日之中。<a id="a-6m"></a>立八万四千佛塔遍此阎浮提。<a id="a-6n"></a>意愿如是。<a id="a-6o"></a>时彼上座白言善哉。<a id="a-6p"></a>大王克后十五日月食时。<a id="a-6q"></a>令此阎浮提起诸佛塔。<a id="a-6r"></a>如是乃至。<a id="a-6s"></a>一日之中立八万四千塔。<a id="a-6t"></a>世间民人兴庆无量。<a id="a-6u"></a>共号曰法阿育王。</p>
  <p id="a6v">大阿育王经云。<a id="a-6w"></a>八国共分舍利。<a id="a-6x"></a>阿阇世王分数得八万四千。<a id="a-6y"></a>又别得佛口二[咨*毛]还国。<a id="a-6z"></a>道中逢难头禾龙王从其求舍利分。<a id="a-70"></a>阿阇世王不与。<a id="a-71"></a>便语言我是龙王。<a id="a-72"></a>力能坏汝国土。<a id="a-73"></a>阿阇世王怖畏。<a id="a-74"></a>即以佛[咨*毛]与之。<a id="a-75"></a>龙王还于须弥山下。<a id="a-76"></a>起水高八万四千里于下起水精塔。<a id="a-77"></a>阿阇世还国。<a id="a-78"></a>以紫金函盛舍利。<a id="a-79"></a>作千岁灯火于五恒河沙水中塔葬埋之后。<a id="a-7A"></a>阿育王得其国土王取夫人。<a id="a-7B"></a>身长八尺发亦同等。<a id="a-7C"></a>众相具足王令相师观之。<a id="a-7D"></a>师言当为王生金色之子。<a id="a-7E"></a>王即拜为第二夫人。<a id="a-7F"></a>后遂有身足满十月。<a id="a-7G"></a>王有缘事宜出外行。<a id="a-7H"></a>王后妒嫉。<a id="a-7I"></a>便作方便共欲除之。<a id="a-7J"></a>募觅猪母即应产者。<a id="a-7K"></a>语第二夫人言。<a id="a-7L"></a>卿是年少甫尔始产。<a id="a-7M"></a>不可露面视天。<a id="a-7N"></a>以被覆面即生金子。<a id="a-7O"></a>光照宫中盗持儿去杀之。<a id="a-7P"></a>即以猪子着其边。<a id="a-7Q"></a>便骂言。<a id="a-7R"></a>汝云当为王生金色之子。<a id="a-7S"></a>何故生猪。<a id="a-7T"></a>便取轮头拍。<a id="a-7U"></a>因内后园中伏菜。<a id="a-7V"></a>王还闻之不悦。<a id="a-7W"></a>久久之后王出行园。<a id="a-7X"></a>见之忆念迎取归宫。<a id="a-7Y"></a>第二夫人渐得亲近。<a id="a-7Z"></a>具说情状。<a id="a-7a"></a>王闻惊怪。<a id="a-7b"></a>即杀八万四千夫人。<a id="a-7c"></a>阿育王后于城外造立地狱。<a id="a-7d"></a>治诸罪人佛知王杀诸夫人应堕地狱。<a id="a-7e"></a>即遣消散比丘化王。<a id="a-7f"></a>王发信悟。<a id="a-7g"></a>问比丘言。<a id="a-7h"></a>杀八万四千夫人。<a id="a-7i"></a>罪可得赎不。<a id="a-7j"></a>道人言各为人起一塔。<a id="a-7k"></a>塔下着一舍利当得脱罪耳。<a id="a-7l"></a>王即寻觅阿阇世王舍利。<a id="a-7m"></a>有国相父年百二十。<a id="a-7n"></a>将五万人取本舍利。<a id="a-7o"></a>王得大喜。<a id="a-7p"></a>即分与鬼神各还所部。<a id="a-7q"></a>令一日一时同戴八万四千刹。<a id="a-7r"></a>诸鬼神言。<a id="a-7s"></a>多隔山障不得相知。<a id="a-7t"></a>王言汝曹但还。<a id="a-7u"></a>治槃护刹安铃。<a id="a-7v"></a>我当使阿修轮以手摸日月。<a id="a-7w"></a>四天下亦同时震鼓。<a id="a-7x"></a>便举戴之。<a id="a-7y"></a>二经不同故复两存。<a id="a-7z"></a>及迦葉语阿难经云。<a id="a-80"></a>塔成造千二百织成幡及杂华。<a id="a-81"></a>未得悬幡。<a id="a-82"></a>王身有疾。<a id="a-83"></a>伏枕慷慨曰。<a id="a-84"></a>若威灵有感。<a id="a-85"></a>愿察我至诚。<a id="a-86"></a>诸塔并列于坐隅。<a id="a-87"></a>俯临王前王手自系幡。<a id="a-88"></a>以次而去各还其所。<a id="a-89"></a>王体羸弊取幡不赡。<a id="a-8A"></a>有诸比丘行助王取之。<a id="a-8B"></a>故今上幡先令比丘将之也。<a id="a-8C"></a>由是病愈增算十二。<a id="a-8D"></a>故因名为续命幡。<a id="a-8E"></a>王已建八万四千塔。<a id="a-8F"></a>欢喜踊跃将诸群臣。<a id="a-8G"></a>往诣鸡雀精舍。<a id="a-8H"></a>白耶舍上座曰。<a id="a-8I"></a>更有比丘佛所受记。<a id="a-8J"></a>当作佛事不。<a id="a-8K"></a>我当往诣彼所。<a id="a-8L"></a>供养恭敬。<a id="a-8M"></a>上座答曰。<a id="a-8N"></a>佛般涅槃时。<a id="a-8O"></a>诣摩偷罗国。<a id="a-8P"></a>告阿难曰。<a id="a-8Q"></a>于我般涅槃后。<a id="a-8R"></a>百岁之后当有长者子。<a id="a-8S"></a>名优波崛多。<a id="a-8T"></a>当出家学道号无相佛。<a id="a-8U"></a>王问上座曰。<a id="a-8V"></a>优波崛多今已出世不。<a id="a-8W"></a>上座答曰。<a id="a-8X"></a>已出世出家学道。<a id="a-8Y"></a>是阿罗汉住在优留蔓荼山中。<a id="a-8Z"></a>王闻已欢喜踊跃。<a id="a-8a"></a>即敕群臣速办严驾。<a id="a-8b"></a>将无量眷属往诣彼所。<a id="a-8c"></a>尊者思惟若王来者。<a id="a-8d"></a>无量将从受诸大苦。<a id="a-8e"></a>杀害微虫。<a id="a-8f"></a>答使者曰。<a id="a-8g"></a>我当自往诣王所。<a id="a-8h"></a>时王闻尊者自来。<a id="a-8i"></a>欢喜踊跃从摩偷罗至巴连弗邑。<a id="a-8j"></a>于其中间开安舟桁。<a id="a-8k"></a>于桁悬诸幡盖。<a id="a-8l"></a>时尊者优波崛多。<a id="a-8m"></a>将一万八千阿罗汉众。<a id="a-8n"></a>迳至王国。<a id="a-8o"></a>王大欢喜踊跃。<a id="a-8p"></a>即脱璎珞价直千万。<a id="a-8q"></a>而授与之。<a id="a-8r"></a>王将诸大臣眷属。<a id="a-8s"></a>即出往尊者所。<a id="a-8t"></a>即为下食。<a id="a-8u"></a>五体投地向彼作礼。<a id="a-8v"></a>长跪合掌而作是言。<a id="a-8w"></a>我今领此阎浮提。<a id="a-8x"></a>受于王位不以为喜。<a id="a-8y"></a>今睹尊者踊跃无量。<a id="a-8z"></a>如来弟子乃能如是。<a id="a-90"></a>如睹于佛。<a id="a-91"></a>时王请尊者优波崛多入城。<a id="a-92"></a>设种种座请尊者就坐。<a id="a-93"></a>众僧令往鸡雀精舍。<a id="a-94"></a>白尊者曰尊者颜貌端正。<a id="a-95"></a>身体柔软。<a id="a-96"></a>而我形体丑陋。<a id="a-97"></a>肌肤粗涩。<a id="a-98"></a>尊者而说偈曰。</p>
  <p id="a99">我行布施时　　净心好财物</p>
  <p id="a9A">不如王行施　　以沙施于佛</p>
  <p id="a9B">时阿育王告诸大臣。<a id="a-9C"></a>我以沙布施于佛。<a id="a-9D"></a>获其果报如是。<a id="a-9E"></a>云何而不修敬于世尊。<a id="a-9F"></a>王复白优波崛多言。<a id="a-9G"></a>尊者示我佛所说法游行处所。<a id="a-9H"></a>当往供养礼拜。<a id="a-9I"></a>时王将四兵军众。<a id="a-9J"></a>又持种种供养香华幡幢。<a id="a-9K"></a>及诸伎乐便将尊者。<a id="a-9L"></a>发去。<a id="a-9M"></a>尊者至隆频林。<a id="a-9N"></a>此是如来生处。<a id="a-9O"></a>时王五体投地供养礼拜。<a id="a-9P"></a>即立佛塔。<a id="a-9Q"></a>此处菩萨六年苦行。<a id="a-9R"></a>此处二女奉菩萨乳糜。<a id="a-9S"></a>时尊者将王至道场树下。<a id="a-9T"></a>语王曰此树菩萨以慈悲三昧力破魔兵众。<a id="a-9U"></a>得阿耨多罗三藐三菩提处。<a id="a-9V"></a>时王舍无量珍宝种种供养。<a id="a-9W"></a>及起大塔庙。<a id="a-9X"></a>尊者将王至鸠尸那竭国。<a id="a-9Y"></a>言此处如来具足作佛事毕。<a id="a-9Z"></a>于无余般涅槃。<a id="a-9a"></a>而般涅槃。<a id="a-9b"></a>时王闻是语。<a id="a-9c"></a>忧恼迷闷躄地啼泣涕零。<a id="a-9d"></a>如是乃至与种种供养立大塔庙。<a id="a-9e"></a>时王复白尊者曰。<a id="a-9f"></a>我意愿欲得见佛。<a id="a-9g"></a>诸大弟子佛之所记者。<a id="a-9h"></a>欲供养彼舍利。<a id="a-9i"></a>愿为示之。<a id="a-9j"></a>时尊者白王言。<a id="a-9k"></a>善哉善哉。<a id="a-9l"></a>大王能发如是妙心。<a id="a-9m"></a>时尊者将王至舍卫国。<a id="a-9n"></a>入只桓精舍以手指塔。<a id="a-9o"></a>此是尊者舍利弗塔。<a id="a-9p"></a>王当供养。<a id="a-9q"></a>王曰彼有何功德。<a id="a-9r"></a>尊者答曰。<a id="a-9s"></a>第二法王随转法轮。<a id="a-9t"></a>时王生大欢喜。<a id="a-9u"></a>舍十万两珍宝供养其塔。<a id="a-9v"></a>次复示大目揵连塔。<a id="a-9w"></a>王应供养此塔。<a id="a-9x"></a>王复问曰彼有何功德。<a id="a-9y"></a>尊者答曰是神足第一。<a id="a-9z"></a>以足持践地地即振动。<a id="a-A0"></a>至于天宫。<a id="a-A1"></a>降伏难陀跋难陀龙王。<a id="a-A2"></a>时王舍十万两珍宝。<a id="a-A3"></a>供养此塔。<a id="a-A4"></a>次复示摩诃迦葉塔语王言。<a id="a-A5"></a>此是摩诃迦葉禅窟。<a id="a-A6"></a>应当供养。<a id="a-A7"></a>王问曰彼有何功德。<a id="a-A8"></a>答曰彼少欲知足头陀第一。<a id="a-A9"></a>如来施以半座及僧伽梨衣。<a id="a-AA"></a>愍念众生兴立正法。<a id="a-AB"></a>时王舍十万两珍宝。<a id="a-AC"></a>供养是塔。<a id="a-AD"></a>次示尊者薄拘罗塔。<a id="a-AE"></a>应当供养。<a id="a-AF"></a>王问曰彼有何功德。<a id="a-AG"></a>尊者答曰彼无病第一。<a id="a-AH"></a>乃至不为人说一句法寂默无言。<a id="a-AI"></a>王曰以一钱供养。<a id="a-AJ"></a>诸臣白王言。<a id="a-AK"></a>功德既等何故于此供养一钱。<a id="a-AL"></a>王告之曰听吾所说。</p>
  <p id="aAM">虽除无明痴　　智慧能鉴察</p>
  <p id="aAN">虽有薄拘句　　于世何所益</p>
  <p id="aAO">时彼一钱还来至王所。<a id="a-AP"></a>时大臣辈见是希有事。<a id="a-AQ"></a>异口同音赞彼。<a id="a-AR"></a>呜呼尊者少欲知足。<a id="a-AS"></a>乃至不须一钱。</p>
  <p id="aAT">复示阿难塔。<a id="a-AU"></a>语王言。<a id="a-AV"></a>此是阿难塔。<a id="a-AW"></a>应当供养。<a id="a-AX"></a>王曰彼有何功德。<a id="a-AY"></a>答曰此人是佛侍者。<a id="a-AZ"></a>多闻第一撰集佛经。<a id="a-Aa"></a>王即舍百亿两珍宝而供养其塔。<a id="a-Ab"></a>时臣白王言。<a id="a-Ac"></a>何故于此布施供养。<a id="a-Ad"></a>皆悉胜前。<a id="a-Ae"></a>王白诸臣听吾所说。</p>
  <p id="aAf">如来之体身　　法身性清净</p>
  <p id="aAg">彼悉能奉持　　是故供养胜</p>
  <p id="aAh">法灯常存世　　灭此愚痴冥</p>
  <p id="aAi">皆由从彼来　　是故供养胜</p>
  <p id="aAj">尔时王供养上种种事恒遍。<a id="a-Ak"></a>至菩提道场树。<a id="a-Al"></a>此树下如来得阿耨多罗三藐三菩提。<a id="a-Am"></a>世间希有珍宝供养之事。<a id="a-An"></a>供养菩提树。<a id="a-Ao"></a>时王夫人名曰低舍罗絺多。<a id="a-Ap"></a>夫人作是念。<a id="a-Aq"></a>王极爱念于我。<a id="a-Ar"></a>我亦念王。<a id="a-As"></a>王今舍我持诸珍宝。<a id="a-At"></a>至菩提树间。<a id="a-Au"></a>我今当作方便杀菩提树。<a id="a-Av"></a>树既枯死叶便凋落。<a id="a-Aw"></a>王当不复往彼。<a id="a-Ax"></a>可得与我常相娱乐。<a id="a-Ay"></a>夫人即遣人以热乳浇之。<a id="a-Az"></a>树即枯燥。<a id="a-B0"></a>时诸使人辈白王言。<a id="a-B1"></a>菩提树忽然枯死。<a id="a-B2"></a>叶叶变落。<a id="a-B3"></a>时王闻是语。<a id="a-B4"></a>即迷闷躄地。<a id="a-B5"></a>时彼夫人见王忧愁不乐。<a id="a-B6"></a>而白王言。<a id="a-B7"></a>王勿忧恼我当喜悦王心。<a id="a-B8"></a>王曰若无彼树我命亦无。<a id="a-B9"></a>如来于彼树。<a id="a-BA"></a>得阿耨多罗三藐三菩提。<a id="a-BB"></a>彼树既无我何用活耶。<a id="a-BC"></a>夫人闻王决定语。<a id="a-BD"></a>还复令以冷乳灌之。<a id="a-BE"></a>彼树寻复更生。<a id="a-BF"></a>王闻欢喜诣菩提树下。<a id="a-BG"></a>睹于菩提树目不暂舍。<a id="a-BH"></a>时王各办四实瓮。<a id="a-BI"></a>金银琉璃颇梨盛诸香乳及诸香汤。<a id="a-BJ"></a>持种种饮食幡幢宝盖各有千种。<a id="a-BK"></a>及种种华香伎乐。<a id="a-BL"></a>受持八支斋布萨。<a id="a-BM"></a>着白净衣服。<a id="a-BN"></a>执持香炉在于殿上。<a id="a-BO"></a>向四方作礼心念口言。<a id="a-BP"></a>如来贤圣弟子在诸方者。<a id="a-BQ"></a>怜愍我故受我供养。<a id="a-BR"></a>时王如是语时。<a id="a-BS"></a>三十万比丘悉来集。<a id="a-BT"></a>彼大众中十万是阿罗汉。<a id="a-BU"></a>二十万是学人。<a id="a-BV"></a>及凡夫比丘。<a id="a-BW"></a>上座之座无人坐。<a id="a-BX"></a>时王问诸比丘。<a id="a-BY"></a>上座云何而无人坐。<a id="a-BZ"></a>时彼大众中有一比丘。<a id="a-Ba"></a>名曰耶舍。<a id="a-Bb"></a>是大阿罗汉。<a id="a-Bc"></a>具足六通。<a id="a-Bd"></a>白王言此座上座之座。<a id="a-Be"></a>余者岂敢于中而坐。<a id="a-Bf"></a>王复问曰。<a id="a-Bg"></a>于尊者所更有上座耶。<a id="a-Bh"></a>尊者答曰。<a id="a-Bi"></a>更有上坐大王佛之所说名曰宾头卢。<a id="a-Bj"></a>是上座应坐此处。<a id="a-Bk"></a>王大欢喜而作是言。<a id="a-Bl"></a>于中有比丘见佛者不。<a id="a-Bm"></a>尊者答曰有也。<a id="a-Bn"></a>大王宾头卢者犹故存世。<a id="a-Bo"></a>王复白曰。<a id="a-Bp"></a>可得见彼比丘不。<a id="a-Bq"></a>尊者曰大王不久当见。<a id="a-Br"></a>寻当来至。<a id="a-Bs"></a>王大欢喜。<a id="a-Bt"></a>时尊者宾头卢。<a id="a-Bu"></a>将无量阿罗汉次第相随。<a id="a-Bv"></a>譬如雁王乘虚而来。<a id="a-Bw"></a>在于上座诸比丘僧。<a id="a-Bx"></a>各修礼敬次第而坐。<a id="a-By"></a>时王见尊者宾头卢头须皓白。<a id="a-Bz"></a>辟支佛体头面礼足。<a id="a-C0"></a>长跪合掌白尊者言。<a id="a-C1"></a>见世尊耶。<a id="a-C2"></a>时尊者宾头卢。<a id="a-C3"></a>以手举眉毛视王而言。<a id="a-C4"></a>昔如来将五百阿罗汉俱。<a id="a-C5"></a>初在王舍城安居。<a id="a-C6"></a>我尔时亦复在中。<a id="a-C7"></a>又复世尊住舍卫国。<a id="a-C8"></a>时给孤独长者女。<a id="a-C9"></a>请佛及比丘僧。<a id="a-CA"></a>时诸比丘各乘空而往彼。<a id="a-CB"></a>我于尔时以神力合大山往彼受请。<a id="a-CC"></a>时世尊责我正法那得现神足如是。<a id="a-CD"></a>我今罚汝。<a id="a-CE"></a>常在于世不得取涅槃。<a id="a-CF"></a>护持我正法勿令灭也。<a id="a-CG"></a>又复如来。<a id="a-CH"></a>将诸比丘僧入城乞食。<a id="a-CI"></a>时王共二童子沙土中戏。<a id="a-CJ"></a>遥见佛来捧于尘沙。<a id="a-CK"></a>奉上于佛。<a id="a-CL"></a>时世尊记彼童子。<a id="a-CM"></a>于我灭度百岁之后。<a id="a-CN"></a>此童子于巴连弗邑。<a id="a-CO"></a>当受王位领阎浮提。<a id="a-CP"></a>名曰阿育。<a id="a-CQ"></a>当广布我舍利。<a id="a-CR"></a>一日之中当造八万四千塔。<a id="a-CS"></a>今王身是也。<a id="a-CT"></a>我尔时亦在于中。<a id="a-CU"></a>时王白尊者曰。<a id="a-CV"></a>尊者今住在何处。<a id="a-CW"></a>尊者答王曰。<a id="a-CX"></a>在于北山。<a id="a-CY"></a>山名揵陀摩罗。<a id="a-CZ"></a>共诸同梵行僧俱。<a id="a-Ca"></a>王复问曰有几眷属。<a id="a-Cb"></a>尊者答曰六万阿罗汉。<a id="a-Cc"></a>尊者曰王何须多问。<a id="a-Cd"></a>今当施设供养于僧食竟。<a id="a-Ce"></a>使王欢喜。<a id="a-Cf"></a>王言如是尊者。<a id="a-Cg"></a>然我今先当供养佛念所觉菩提之树。<a id="a-Ch"></a>然后香美饮食施设于僧。<a id="a-Ci"></a>敕诸群臣唱令国界。<a id="a-Cj"></a>王今舍十万两金布施众僧。<a id="a-Ck"></a>千瓮香汤溉灌菩提树。<a id="a-Cl"></a>集诸五众。<a id="a-Cm"></a>时王子名曰拘那罗。<a id="a-Cn"></a>在王右边举二指而不言说。<a id="a-Co"></a>意欲二倍供养。<a id="a-Cp"></a>大众见之皆尽发笑。<a id="a-Cq"></a>王亦发笑而语言。<a id="a-Cr"></a>呜呼王子乃有增益功德。<a id="a-Cs"></a>王复言我复以三十万两金供养众僧。<a id="a-Ct"></a>复加千瓮香汤。<a id="a-Cu"></a>洗浴菩提树。<a id="a-Cv"></a>时王子复举四指。<a id="a-Cw"></a>意在四倍。<a id="a-Cx"></a>时王嗔恚语臣曰。<a id="a-Cy"></a>谁教王子作是事与我兴竞。<a id="a-Cz"></a>臣启王言。<a id="a-D0"></a>谁敢与王兴竞。<a id="a-D1"></a>然王子聪慧利根。<a id="a-D2"></a>增益功德故作是事耳。<a id="a-D3"></a>时王右顾视王子。<a id="a-D4"></a>白上座曰。<a id="a-D5"></a>除我库藏之物。<a id="a-D6"></a>余一切物及阎浮提。<a id="a-D7"></a>夫人婇女诸臣眷属。<a id="a-D8"></a>及我拘那罗子。<a id="a-D9"></a>皆悉布施贤圣众僧。<a id="a-DA"></a>唱令国界。<a id="a-DB"></a>时王上座及比丘僧。<a id="a-DC"></a>以千瓮香汤。<a id="a-DD"></a>洗浴菩提树时。<a id="a-DE"></a>菩提树倍复严好增长茂盛。<a id="a-DF"></a>时王及诸群臣生大欢喜。<a id="a-DG"></a>时王洗浴菩提树已。<a id="a-DH"></a>次复供养众僧。<a id="a-DI"></a>时彼上座耶舍语王言。<a id="a-DJ"></a>大王今大有比丘僧集。<a id="a-DK"></a>当发淳信心供养。<a id="a-DL"></a>时王从上至下自手供养。<a id="a-DM"></a>彼有二沙弥得食已。<a id="a-DN"></a>各以麨团。<a id="a-DO"></a>[麩-夫+并]欢喜丸更互相分。<a id="a-DP"></a>王见即笑而言。<a id="a-DQ"></a>此沙弥作小儿戏。<a id="a-DR"></a>供养讫已。<a id="a-DS"></a>王还上座前立。<a id="a-DT"></a>上座语王言。<a id="a-DU"></a>王莫生不信敬心。<a id="a-DV"></a>王答上座。<a id="a-DW"></a>无有不信敬心。<a id="a-DX"></a>见二。</p>
  <p id="aDY">沙弥作小儿戏。<a id="a-DZ"></a>如世间小儿戏。<a id="a-Da"></a>如世间小儿。<a id="a-Db"></a>以土团更互相掷。<a id="a-Dc"></a>如是二沙弥。<a id="a-Dd"></a>以麨团。<a id="a-De"></a>以[麩-夫+并]欢喜丸更互相掷。<a id="a-Df"></a>上座白王言。<a id="a-Dg"></a>彼二沙弥。<a id="a-Dh"></a>是俱解脱阿罗汉。<a id="a-Di"></a>更相奉食。<a id="a-Dj"></a>王闻是已增其信心。<a id="a-Dk"></a>而作是念此二沙弥能展转相施。<a id="a-Dl"></a>我今亦当于一切僧人施绢劫贝。<a id="a-Dm"></a>时二沙弥知王心所念。<a id="a-Dn"></a>二沙弥共相谓言。<a id="a-Do"></a>令王倍增敬信。<a id="a-Dp"></a>一沙弥持镬授与王。<a id="a-Dq"></a>一沙弥授以染草。<a id="a-Dr"></a>王问彼沙弥。<a id="a-Ds"></a>用作何等。<a id="a-Dt"></a>二沙弥白王言。<a id="a-Du"></a>王因我故。<a id="a-Dv"></a>施与众僧绢及劫贝。<a id="a-Dw"></a>我欲令大王染成其色。<a id="a-Dx"></a>施与众僧。<a id="a-Dy"></a>时王作是念。<a id="a-Dz"></a>我虽心念口未发言。<a id="a-E0"></a>此二达士。<a id="a-E1"></a>得他心智而知我心。<a id="a-E2"></a>王即稽首敬礼众。<a id="a-E3"></a>语沙弥言。<a id="a-E4"></a>我因汝等施僧衣。<a id="a-E5"></a>施僧衣已。<a id="a-E6"></a>复以三衣并四亿万两珍宝。<a id="a-E7"></a>嚫五部众嚫愿已。<a id="a-E8"></a>复以四十亿万两珍宝。<a id="a-E9"></a>赎取阎浮提宫人彩女。<a id="a-EA"></a>及大子群臣。<a id="a-EB"></a>阿育王所作功德无量如是。</p>
  <p id="aEC">杂阿含经云。<a id="a-ED"></a>阿育王得大敬信。<a id="a-EE"></a>问诸比丘言。<a id="a-EF"></a>谁于佛法中。<a id="a-EG"></a>能行大布施。<a id="a-EH"></a>诸比丘言。<a id="a-EI"></a>给孤独长者最行大施。<a id="a-EJ"></a>王复问曰。<a id="a-EK"></a>彼施几许。<a id="a-EL"></a>比丘答曰。<a id="a-EM"></a>以亿千金。<a id="a-EN"></a>王闻已如是思惟。<a id="a-EO"></a>彼长者尚能舍亿千金。<a id="a-EP"></a>我今为王。<a id="a-EQ"></a>何缘复以亿千金施。<a id="a-ER"></a>当以亿百千金施。<a id="a-ES"></a>时王起八万四千佛塔。<a id="a-ET"></a>于彼一一塔中复施百千金。<a id="a-EU"></a>复作五岁大会。<a id="a-EV"></a>会有三百千比丘。<a id="a-EW"></a>用三百亿金供养于彼。<a id="a-EX"></a>彼众中第一分是阿罗汉。<a id="a-EY"></a>第二分是学人。<a id="a-EZ"></a>第三分是贞实凡夫。<a id="a-Ea"></a>除私库藏。<a id="a-Eb"></a>此阎浮提夫人婇女太子大臣。<a id="a-Ec"></a>施与圣僧四十亿金。<a id="a-Ed"></a>还复赎取。<a id="a-Ee"></a>如是计校。<a id="a-Ef"></a>用九十六亿千金。<a id="a-Eg"></a>乃至王得重病自知命尽。<a id="a-Eh"></a>王言我常所愿。<a id="a-Ei"></a>欲以满亿百千金作功德。<a id="a-Ej"></a>今愿不得满足。<a id="a-Ek"></a>便就后世。<a id="a-El"></a>时计校前后所施金宝。<a id="a-Em"></a>唯减四亿未满。<a id="a-En"></a>王即办诸珍宝。<a id="a-Eo"></a>送与鸡雀寺中。<a id="a-Ep"></a>法益之子名三波提。<a id="a-Eq"></a>为太子诸臣等启太子言。<a id="a-Er"></a>大王将终不久。<a id="a-Es"></a>今复以此珍宝送与寺中。<a id="a-Et"></a>国藏财宝已竭。<a id="a-Eu"></a>诸国法以物为尊。<a id="a-Ev"></a>太子今宜断之。<a id="a-Ew"></a>勿使用尽。<a id="a-Ex"></a>时太子即敕典藏者。<a id="a-Ey"></a>勿复出与。<a id="a-Ez"></a>时王自知索物不复能得。<a id="a-F0"></a>所食金器送与寺中。<a id="a-F1"></a>太子今断金器。<a id="a-F2"></a>以银器与王食。<a id="a-F3"></a>食已复送与寺中。<a id="a-F4"></a>太子又断银器。<a id="a-F5"></a>给以铜器。<a id="a-F6"></a>王亦送与寺中。<a id="a-F7"></a>又断铜器给以瓦器。<a id="a-F8"></a>时王手中有半阿摩勒果。<a id="a-F9"></a>悲泪问诸大臣。<a id="a-FA"></a>今谁为地主。<a id="a-FB"></a>时诸臣启王。<a id="a-FC"></a>王为地主。<a id="a-FD"></a>时阿育王呼侍者言。<a id="a-FE"></a>汝今忆我恩养。<a id="a-FF"></a>汝持此半阿摩勒果。<a id="a-FG"></a>送鸡雀寺中。<a id="a-FH"></a>作我意。<a id="a-FI"></a>礼拜诸僧足。<a id="a-FJ"></a>白言。<a id="a-FK"></a>阿育王问讯诸大圣众。<a id="a-FL"></a>我领此阎浮提。<a id="a-FM"></a>阎浮提是我所有。<a id="a-FN"></a>今者顿尽不得自在。<a id="a-FO"></a>唯此半阿摩勒果。<a id="a-FP"></a>我得自由。<a id="a-FQ"></a>此是最后檀波罗蜜。<a id="a-FR"></a>哀愍我故纳受此施。<a id="a-FS"></a>令我得福。<a id="a-FT"></a>时彼上座告诸大众。<a id="a-FU"></a>谁闻是语而不厌世。<a id="a-FV"></a>如佛经说。<a id="a-FW"></a>是他衰事应生厌离。<a id="a-FX"></a>时彼上座作是念言。<a id="a-FY"></a>云何令此半阿摩勒。<a id="a-FZ"></a>一切众僧得其分食。<a id="a-Fa"></a>即教令研磨。<a id="a-Fb"></a>着石榴羹中行之。<a id="a-Fc"></a>一切皆得周遍。<a id="a-Fd"></a>时王复问傍臣曰。<a id="a-Fe"></a>谁是阎浮提主。<a id="a-Ff"></a>臣启王言。<a id="a-Fg"></a>大王是也。<a id="a-Fh"></a>时王从卧起而坐。<a id="a-Fi"></a>顾望四方合掌作礼。<a id="a-Fj"></a>念诸佛德心念口言。<a id="a-Fk"></a>我今复以此阎浮提施与三宝。<a id="a-Fl"></a>时王尽书纸上而封缄之。<a id="a-Fm"></a>以齿印印之。<a id="a-Fn"></a>作如是事毕。<a id="a-Fo"></a>即便无常。<a id="a-Fp"></a>尔时太子及诸人民。<a id="a-Fq"></a>兴种种供养葬送。<a id="a-Fr"></a>如王之法而阇维之。</p>
  <p id="aFs">法益经云。<a id="a-Ft"></a>王有太子。<a id="a-Fu"></a>名达摩跋檀那。<a id="a-Fv"></a>齐言法益。<a id="a-Fw"></a>是起八万四千塔日所生也。<a id="a-Fx"></a>眼可爱如。<a id="a-Fy"></a>似鸠那罗鸟眼。<a id="a-Fz"></a>即以为名焉。<a id="a-G0"></a>风姿明雅有文武称。<a id="a-G1"></a>善弹一弦琴。<a id="a-G2"></a>王有一别房夫人。<a id="a-G3"></a>见而爱之欲与私通。<a id="a-G4"></a>太子固辞不从。<a id="a-G5"></a>夫人怀恨既深。<a id="a-G6"></a>又恐事泄密欲弃之。<a id="a-G7"></a>因白王曰。<a id="a-G8"></a>当今华裔一化四海同风。<a id="a-G9"></a>太子年德俱美文武备通。<a id="a-GA"></a>宜可镇抚边要以取百姓之心。<a id="a-GB"></a>王从其志。<a id="a-GC"></a>即分部兵众以送。<a id="a-GD"></a>太子在镇甚有治能。<a id="a-GE"></a>岁余王忽遍身患臭。<a id="a-GF"></a>天下师药皆不能治。<a id="a-GG"></a>夫人密使人讯访国内。<a id="a-GH"></a>与王病同者。<a id="a-GI"></a>破腹看之。<a id="a-GJ"></a>得一黑虫长数寸。<a id="a-GK"></a>臭不可近。<a id="a-GL"></a>即取众药灌之。<a id="a-GM"></a>其臭弥甚。<a id="a-GN"></a>又以大蒜熏之。<a id="a-GO"></a>虫死而臭歇。<a id="a-GP"></a>于是白王曰。<a id="a-GQ"></a>妾能治王必使得差。<a id="a-GR"></a>愿听我七日为王。<a id="a-GS"></a>王喜而许之曰但令我差七日何有哉。<a id="a-GT"></a>夫人即以大蒜与王。<a id="a-GU"></a>令服之便愈。<a id="a-GV"></a>于是宫中彩女上酒称庆。<a id="a-GW"></a>令王醉卧无所觉知。<a id="a-GX"></a>夫人即嫌恨太子。<a id="a-GY"></a>即矫敕挑其两眼。<a id="a-GZ"></a>令余人代之。<a id="a-Ga"></a>国法以王齿为印。<a id="a-Gb"></a>乃以腊摸王齿而印之。<a id="a-Gc"></a>太子奉敕欢喜无怨。<a id="a-Gd"></a>先挑一眼置掌中。<a id="a-Ge"></a>看之良久乃悟苦空无我。<a id="a-Gf"></a>得须陀洹道。<a id="a-Gg"></a>然后以一眼与之。<a id="a-Gh"></a>于是与其妃相携步行出城。<a id="a-Gi"></a>行人为之流涕。<a id="a-Gj"></a>悉仰头呼天。<a id="a-Gk"></a>太子有何罪乃致此耶。<a id="a-Gl"></a>辞拜呜咽并不能复起。<a id="a-Gm"></a>亦有感激致死者。<a id="a-Gn"></a>乞食流迸遇还本国。<a id="a-Go"></a>犹持一弦琴在所而弹之。<a id="a-Gp"></a>时有大臣。<a id="a-Gq"></a>识是太子亦知夫人所为。<a id="a-Gr"></a>不敢以问。<a id="a-Gs"></a>乃因余人启王。<a id="a-Gt"></a>外有一盲人能弹琴。<a id="a-Gu"></a>备六十四伎变弄殊绝。<a id="a-Gv"></a>不可不闻。<a id="a-Gw"></a>王即召之乃见其子。<a id="a-Gx"></a>子妇闷绝坠地。<a id="a-Gy"></a>良久乃苏即问其故。<a id="a-Gz"></a>方悟是夫人所为。<a id="a-H0"></a>王先受五戒不复杀生。<a id="a-H1"></a>唯肉刑之弃于深林。<a id="a-H2"></a>太子闻夫人被刑。<a id="a-H3"></a>结气发病而死。<a id="a-H4"></a>王年耆惛[示*毛]。<a id="a-H5"></a>疾卧床褥无复威力。<a id="a-H6"></a>半年之中诸臣行事。<a id="a-H7"></a>王卒后立位。<a id="a-H8"></a>法益之子名三波提。<a id="a-H9"></a>绍位也。</p>
  <p id="aHA">尔时诸臣欲立太子以绍王位。<a id="a-HB"></a>中有一大臣。<a id="a-HC"></a>名曰阿[少/兔]罗陀。<a id="a-HD"></a>语诸臣曰。<a id="a-HE"></a>不得即立太子。<a id="a-HF"></a>所以者何。<a id="a-HG"></a>大王阿育在时。<a id="a-HH"></a>本誓愿满十万亿金。<a id="a-HI"></a>作诸功德。<a id="a-HJ"></a>犹减四亿。<a id="a-HK"></a>不满十万亿。<a id="a-HL"></a>以是故今舍阎浮提。<a id="a-HM"></a>施与三宝欲令满足。<a id="a-HN"></a>今是大地属于三宝。<a id="a-HO"></a>云何而立太子为王。<a id="a-HP"></a>诸臣闻已。<a id="a-HQ"></a>议出四亿金送与寺中。<a id="a-HR"></a>即便立法益之子为王。<a id="a-HS"></a>名三波提。</p>
  <p id="aHT">阿育王息法益坏目因缘经云。<a id="a-HU"></a>夫人善容及大臣耶奢。<a id="a-HV"></a>盗取王印诈为王敕。<a id="a-HW"></a>挑王子两目。<a id="a-HX"></a>王后发誓使得眼根。<a id="a-HY"></a>神感之应更生净眼。<a id="a-HZ"></a>王见瑞应不可称记。<a id="a-Ha"></a>脱己宝冠授与法益。<a id="a-Hb"></a>绍转轮王治化六年。<a id="a-Hc"></a>法益治化已经六年。<a id="a-Hd"></a>白父王曰乞听出家。<a id="a-He"></a>王即听许令出家学道。<a id="a-Hf"></a>祐案阿含所说不言法益绍位。<a id="a-Hg"></a>盖略之耳。<a id="a-Hh"></a>然则法益出家之后。<a id="a-Hi"></a>其子三波提乃为太子。<a id="a-Hj"></a>阿育还领王位者也。</p>
  <p id="aHk">复次太子名毗梨诃西那。<a id="a-Hl"></a>以绍王位。<a id="a-Hm"></a>毗梨诃西那太子名曰沸沙须摩。<a id="a-Hn"></a>次绍王位。<a id="a-Ho"></a>沸沙须摩太子名曰沸沙蜜多罗。<a id="a-Hp"></a>次绍。</p>
  <p id="aHq">王位。<a id="a-Hr"></a>时沸沙蜜多罗问诸臣。<a id="a-Hs"></a>我当作何等令我名德久存于世。<a id="a-Ht"></a>时贤善诸臣。<a id="a-Hu"></a>信三宝者启王言。<a id="a-Hv"></a>阿育祖王在世造八万四千塔。<a id="a-Hw"></a>复兴种种供养。<a id="a-Hx"></a>此之名德相传至今。<a id="a-Hy"></a>王欲求此名者。<a id="a-Hz"></a>当造立八万四千塔及诸供养。<a id="a-I0"></a>王言大王阿育。<a id="a-I1"></a>有重威德能办此事。<a id="a-I2"></a>我不能作更思余事。<a id="a-I3"></a>中有恶臣不信向者启王言。<a id="a-I4"></a>世间有二种法传世不灭。<a id="a-I5"></a>一者作善。<a id="a-I6"></a>二者作恶。<a id="a-I7"></a>大王阿育作诸善行。<a id="a-I8"></a>今王当作恶行。<a id="a-I9"></a>打坏八万四千塔。<a id="a-IA"></a>此名不灭。<a id="a-IB"></a>时王用佞臣语。<a id="a-IC"></a>欲坏诸塔寺。<a id="a-ID"></a>先往鸡雀寺中。<a id="a-IE"></a>门前有石师子即吼。<a id="a-IF"></a>王闻之惊怖即还入城。<a id="a-IG"></a>如是再三欲坏彼寺。<a id="a-IH"></a>时王问诸比丘。<a id="a-II"></a>使我坏塔。<a id="a-IJ"></a>宁坏僧坊。<a id="a-IK"></a>比丘答曰二不应行。<a id="a-IL"></a>王其欲坏者。<a id="a-IM"></a>宁坏僧房杀害比丘。<a id="a-IN"></a>如是渐渐至婆伽罗国。<a id="a-IO"></a>又复唱令。<a id="a-IP"></a>若有人能得沙门头者。<a id="a-IQ"></a>赏之百金。<a id="a-IR"></a>尔时彼国中有一阿罗汉。<a id="a-IS"></a>化作众多比丘头。<a id="a-IT"></a>与诸百姓令送与王。<a id="a-IU"></a>令王库藏财宝竭尽。<a id="a-IV"></a>时彼王。<a id="a-IW"></a>闻罗汉作如是事倍复嗔恚欲杀罗汉。<a id="a-IX"></a>时彼罗汉入灭尽定。<a id="a-IY"></a>王作无量方便。<a id="a-IZ"></a>杀彼圣人终不能得。<a id="a-Ia"></a>三昧力故。<a id="a-Ib"></a>不伤其体。<a id="a-Ic"></a>如是渐进至佛塔门。<a id="a-Id"></a>有一鬼神止住其中。<a id="a-Ie"></a>守护佛塔名曰牙齿。<a id="a-If"></a>作是念。<a id="a-Ig"></a>我受持禁戒不杀众生。<a id="a-Ih"></a>不能害王。<a id="a-Ii"></a>又复作念。<a id="a-Ij"></a>有一神名曰为虫。<a id="a-Ik"></a>凶暴勇健求索我女。<a id="a-Il"></a>我不与之。<a id="a-Im"></a>今为护法当嫁与彼令其守护佛法。<a id="a-In"></a>时彼虫神排挡大山。<a id="a-Io"></a>推迮王上。<a id="a-Ip"></a>及四兵众无不死尽。<a id="a-Iq"></a>彼王终亡。<a id="a-Ir"></a>孔雀苗裔于此永终。<a id="a-Is"></a>祐寻。<a id="a-It"></a>八万塔缘。<a id="a-Iu"></a>乃悬记后事。<a id="a-Iv"></a>广长所说其验己征。<a id="a-Iw"></a>撰谱之始本述释种。<a id="a-Ix"></a>但塔兴阿育故备记孔雀。<a id="a-Iy"></a>虽于文为繁。<a id="a-Iz"></a>而塔事备矣。</p>
  <p data-pb></p>
  <h2 id="aJ0">释迦获八万四千塔宿缘记第三十二(出贤愚经)</h2>
  <p id="aJ1">尔时佛与阿难。<a id="a-J2"></a>入舍卫城乞食。<a id="a-J3"></a>见群小儿于道中戏。<a id="a-J4"></a>各聚地土。<a id="a-J5"></a>用作舍宅仓库财宝五谷。<a id="a-J6"></a>有一小儿遥见佛来。<a id="a-J7"></a>敬心内发欢喜踊跃。<a id="a-J8"></a>即取仓中土为谷者。<a id="a-J9"></a>便以手探欲用施佛。<a id="a-JA"></a>身小不及语一小儿。<a id="a-JB"></a>我登汝上以谷布施。<a id="a-JC"></a>小儿欢喜报言可尔。<a id="a-JD"></a>即蹑肩上以土奉佛。<a id="a-JE"></a>佛下钵低头受土。<a id="a-JF"></a>受已授与阿难持此土以涂我房。<a id="a-JG"></a>阿难食后以土涂佛房地。<a id="a-JH"></a>齐得一遍其土便尽。<a id="a-JI"></a>佛告阿难。<a id="a-JJ"></a>向小儿缘施此土。<a id="a-JK"></a>我般涅槃百岁之后。<a id="a-JL"></a>当作国王字阿输迦(阿育之别名也)其次小儿当作大臣。<a id="a-JM"></a>共领阎浮提一切国土。<a id="a-JN"></a>兴显三宝广设供养。<a id="a-JO"></a>分布舍利遍阎浮提。<a id="a-JP"></a>起八万四千塔。<a id="a-JQ"></a>阿难欢喜重白佛言。<a id="a-JR"></a>如来先昔造何功德。<a id="a-JS"></a>而乃有此多塔之报。<a id="a-JT"></a>佛言。<a id="a-JU"></a>过去有国王。<a id="a-JV"></a>名波塞奇。<a id="a-JW"></a>典阎浮提八万四千国。<a id="a-JX"></a>时世有佛名曰沸沙。<a id="a-JY"></a>波塞奇王与诸臣民。<a id="a-JZ"></a>供养于佛及比丘僧。<a id="a-Ja"></a>四事供养时王心念。<a id="a-Jb"></a>边小诸国皆悉偏僻。<a id="a-Jc"></a>人民之类无由修福。<a id="a-Jd"></a>今当图画佛之形像。<a id="a-Je"></a>分布诸国咸得供养。<a id="a-Jf"></a>作是念已。<a id="a-Jg"></a>即召画师敕使图画。<a id="a-Jh"></a>时诸画师来至佛所。<a id="a-Ji"></a>看佛相好欲得画之。<a id="a-Jj"></a>适画一处忘失余处。<a id="a-Jk"></a>重复观看复次下手。<a id="a-Jl"></a>画一忘一不能使成。<a id="a-Jm"></a>时波塞奇调和众彩。<a id="a-Jn"></a>手自为画一像以为摸法。<a id="a-Jo"></a>于是画师。<a id="a-Jp"></a>乃依图画八万四千像布与诸国。<a id="a-Jq"></a>诸小国王皆得供养。<a id="a-Jr"></a>时波塞奇我今身是。<a id="a-Js"></a>以此缘故。<a id="a-Jt"></a>常得三十二相殊特之身。<a id="a-Ju"></a>般涅槃后。<a id="a-Jv"></a>得此八万四千诸塔。</p>
  <p id="aJw">祐观波塞画像。<a id="a-Jx"></a>克果法身塔庙之数。<a id="a-Jy"></a>有若符契。<a id="a-Jz"></a>法华所谓。<a id="a-K0"></a>刻画作像皆成佛道。<a id="a-K1"></a>斯其验矣。</p>
  <p data-pb></p>
  <h2 id="aK2">释迦法灭尽缘记第三十三(出杂阿含经)</h2>
  <p id="aK3">佛言。<a id="a-K4"></a>此摩偷罗国。<a id="a-K5"></a>将来世当有商人子。<a id="a-K6"></a>名曰掘多。<a id="a-K7"></a>掘多有子。<a id="a-K8"></a>名优波掘多。<a id="a-K9"></a>我灭度百岁后。<a id="a-KA"></a>当作佛事。<a id="a-KB"></a>于教授师最为第一。<a id="a-KC"></a>百岁之后优留曼荼山。<a id="a-KD"></a>有那咤跋置迦阿兰若处最为第一。<a id="a-KE"></a>佛作是念。<a id="a-KF"></a>我以正法付嘱人及天者。<a id="a-KG"></a>我之教法则千岁不动。<a id="a-KH"></a>即告帝释及四天。<a id="a-KI"></a>大王我涅槃后。<a id="a-KJ"></a>各于方土护持正法。<a id="a-KK"></a>过千岁后有非法出。<a id="a-KL"></a>阎浮提中恶风暴雨多诸灾患。<a id="a-KM"></a>人民饥馑触物磨灭。<a id="a-KN"></a>饮食失味珍宝沉没。<a id="a-KO"></a>西方有王名钵罗婆。<a id="a-KP"></a>北方有王名耶婆那。<a id="a-KQ"></a>南方有王名释迦。<a id="a-KR"></a>东方有王名兜沙罗。<a id="a-KS"></a>此四王皆多眷属。<a id="a-KT"></a>杀害比丘破坏塔寺。<a id="a-KU"></a>四方尽乱。<a id="a-KV"></a>时诸比丘来集中国。<a id="a-KW"></a>拘睒弥国。<a id="a-KX"></a>王名摩因陀罗西那生子手似血涂。<a id="a-KY"></a>身似甲胄。<a id="a-KZ"></a>有大勇力。<a id="a-Ka"></a>又五百大臣同日生子。<a id="a-Kb"></a>皆血手胄身。<a id="a-Kc"></a>时拘睒弥国一日雨血。<a id="a-Kd"></a>王见恶相即大恐怖。<a id="a-Ke"></a>请问相师。</p>
  <p id="aKf">相师答言。<a id="a-Kg"></a>王今生子。<a id="a-Kh"></a>当王阎浮提多杀害人。<a id="a-Ki"></a>即因为名难当。<a id="a-Kj"></a>年渐长大。<a id="a-Kk"></a>时四恶王从四方来。<a id="a-Kl"></a>王大忧怖。<a id="a-Km"></a>有天神告言。<a id="a-Kn"></a>大王且立难当为王。<a id="a-Ko"></a>足能降伏彼四恶王。<a id="a-Kp"></a>便依神言舍位与子。<a id="a-Kq"></a>以髻中明珠冠其子首。<a id="a-Kr"></a>集五百大臣香水灌顶。<a id="a-Ks"></a>令往征伐。<a id="a-Kt"></a>诸臣之子身被甲胄从王俱征。<a id="a-Ku"></a>与四恶王共战。<a id="a-Kv"></a>杀之都尽王阎浮提。<a id="a-Kw"></a>治在拘睒弥鞞国。<a id="a-Kx"></a>佛告四大天王。<a id="a-Ky"></a>巴连弗国当有婆罗门。<a id="a-Kz"></a>名曰何耆尼达多。<a id="a-L0"></a>通达比陀经论。<a id="a-L1"></a>彼婆罗门当纳妻。<a id="a-L2"></a>其妻有身便欲与人。<a id="a-L3"></a>论议即问诸相师。<a id="a-L4"></a>答云是胎中儿。<a id="a-L5"></a>当了达一切经论。<a id="a-L6"></a>故令母如是。<a id="a-L7"></a>月满生子。<a id="a-L8"></a>了达一切经论及医方。<a id="a-L9"></a>教授五百弟子。<a id="a-LA"></a>有众多弟子故名曰弟子。<a id="a-LB"></a>于我法中出家学道。<a id="a-LC"></a>通达三藏善能说法。<a id="a-LD"></a>辩才巧妙摄多眷属。<a id="a-LE"></a>又复世尊告四大天王。<a id="a-LF"></a>即此巴连弗邑。<a id="a-LG"></a>当有大贾主。<a id="a-LH"></a>名曰须陀那。<a id="a-LI"></a>其妻有身便质直柔和。<a id="a-LJ"></a>无诸邪想诸根寂静。<a id="a-LK"></a>时彼贾主即问相师。<a id="a-LL"></a>相师答曰。<a id="a-LM"></a>胎中儿极为良善。<a id="a-LN"></a>故令母如是。<a id="a-LO"></a>月满生童子。<a id="a-LP"></a>名曰修罗陀。<a id="a-LQ"></a>年纪渐长。<a id="a-LR"></a>于我法中出家学道勤行精进。<a id="a-LS"></a>便得漏尽证罗汉果。<a id="a-LT"></a>然其寡闻少欲知足。<a id="a-LU"></a>及少知旧居在揵陀摩罗山恒来为难当王说法。<a id="a-LV"></a>难当见父王过世两手抱父尸。<a id="a-LW"></a>悲号啼哭忧恼伤心。<a id="a-LX"></a>时彼三藏将多眷属为王说法王闻法已。<a id="a-LY"></a>忧恼即止。<a id="a-LZ"></a>于佛法中生大敬信。<a id="a-La"></a>而发声唱言。<a id="a-Lb"></a>自今以后我施诸比丘。<a id="a-Lc"></a>无恐畏适意为乐。<a id="a-Ld"></a>而问比丘。<a id="a-Le"></a>前四恶王毁灭佛法。<a id="a-Lf"></a>有几年岁。<a id="a-Lg"></a>诸比丘答云。<a id="a-Lh"></a>经十二年。<a id="a-Li"></a>王心念言作师子吼。<a id="a-Lj"></a>我当十二年中。<a id="a-Lk"></a>供养五众种种丰足。<a id="a-Ll"></a>供施之日天当降香泽之雨遍阎浮提。<a id="a-Lm"></a>一切实种皆得增长。<a id="a-Ln"></a>诸方人众。<a id="a-Lo"></a>皆持供具来诣拘睒弥国。<a id="a-Lp"></a>供养众僧时。<a id="a-Lq"></a>诸比丘大得供养诸比丘辈不修三业。<a id="a-Lr"></a>戏论过日贪着利养。<a id="a-Ls"></a>好自严饰身着妙服。<a id="a-Lt"></a>离出家法形类比丘。<a id="a-Lu"></a>是法中大贼。<a id="a-Lv"></a>坏正法幢建恶魔幡。<a id="a-Lw"></a>灭正法炬然烦恼火。<a id="a-Lx"></a>消正法海坏正法山。<a id="a-Ly"></a>破正法船拔正法树。<a id="a-Lz"></a>时天龙鬼神等。<a id="a-M0"></a>于诸比丘皆生恶意。<a id="a-M1"></a>厌恶远离不复卫护。<a id="a-M2"></a>而同声唱言。<a id="a-M3"></a>却后七日佛法灭尽。<a id="a-M4"></a>号啕悲泣共相谓言。<a id="a-M5"></a>至说戒日比丘斗诤。<a id="a-M6"></a>如来正法于此而灭。<a id="a-M7"></a>诸优婆塞闻诸天言。<a id="a-M8"></a>共诣众中谏诸比丘。<a id="a-M9"></a>斗诤至十五日说戒时。<a id="a-MA"></a>揵陀摩罗山。<a id="a-MB"></a>阿罗汉修罗他。<a id="a-MC"></a>观阎浮提今日何处有众僧。<a id="a-MD"></a>欲往说戒。<a id="a-ME"></a>即诣拘睒弥。<a id="a-MF"></a>时彼僧众乃有百千人。<a id="a-MG"></a>唯有此阿罗汉修罗他来。<a id="a-MH"></a>又复有一三藏名曰弟子。<a id="a-MI"></a>此是如来最后大众聚集。<a id="a-MJ"></a>尔时维那行舍罗筹。<a id="a-MK"></a>白三藏言众僧已集。<a id="a-ML"></a>今为说波罗提木叉。<a id="a-MM"></a>时上坐答言。<a id="a-MN"></a>阎浮提如来弟子皆来集此。<a id="a-MO"></a>数有百千。<a id="a-MP"></a>如是众中我为上首。<a id="a-MQ"></a>了达三藏尚不学戒律。<a id="a-MR"></a>况复余者而有所学。<a id="a-MS"></a>今当为谁而说戒律。<a id="a-MT"></a>尔时彼阿罗汉修罗他。<a id="a-MU"></a>立上坐前合掌白上坐言。<a id="a-MV"></a>上坐但说波罗提木叉。<a id="a-MW"></a>如佛在世时。<a id="a-MX"></a>舍利弗目揵连等大比丘众。<a id="a-MY"></a>所学法我今已悉学。<a id="a-MZ"></a>如来虽灭度。<a id="a-Ma"></a>今已出千岁。<a id="a-Mb"></a>彼所制律威仪。<a id="a-Mc"></a>我悉已备足。<a id="a-Md"></a>上坐弟子闻修罗他比丘自言。<a id="a-Me"></a>如来所制戒律我悉备持。<a id="a-Mf"></a>起不忍心。<a id="a-Mg"></a>有一弟子名曰安伽陀。<a id="a-Mh"></a>极生忿恨。<a id="a-Mi"></a>从座起骂辱彼圣。<a id="a-Mj"></a>汝是下座比丘。<a id="a-Mk"></a>愚痴无智而毁辱我师。<a id="a-Ml"></a>即持利刀杀彼圣人。<a id="a-Mm"></a>尔时有一鬼名曰大提木佉。<a id="a-Mn"></a>作是念言。<a id="a-Mo"></a>世间唯有此一罗汉。<a id="a-Mp"></a>而为恶比丘弟子所害。<a id="a-Mq"></a>执持金刚杵。<a id="a-Mr"></a>以打破彼头即便命终。<a id="a-Ms"></a>尔时阿罗汉弟子见杀其师。<a id="a-Mt"></a>忿恨不忍即杀三藏。<a id="a-Mu"></a>尔时诸天世人。<a id="a-Mv"></a>悲哀啼泣呜呼苦哉。<a id="a-Mw"></a>如来正法今便都尽。<a id="a-Mx"></a>即此大地六种震动。<a id="a-My"></a>无量众生号啕啼泣。<a id="a-Mz"></a>各各离散。<a id="a-N0"></a>尔时拘睒弥王。<a id="a-N1"></a>闻诸比丘杀阿罗汉及三藏法师。<a id="a-N2"></a>心生恼惋。<a id="a-N3"></a>诸邪见辈竞破塔庙及害比丘。<a id="a-N4"></a>从是佛法索然顿灭。<a id="a-N5"></a>尔时人天闻佛所说。<a id="a-N6"></a>莫不挥泪。</p>
  <p data-pb></p>
  <h2 id="aN7">释迦法灭尽相记第三十四(出法灭尽经)</h2>
  <p id="aN8">佛告阿难。<a id="a-N9"></a>吾般泥洹法欲灭时。<a id="a-NA"></a>五逆浊世魔道兴盛。<a id="a-NB"></a>诸魔沙门坏乱吾道。<a id="a-NC"></a>着俗衣裳乐好袈裟。<a id="a-ND"></a>五色之服。<a id="a-NE"></a>饮酒炙肉杀生贪味。<a id="a-NF"></a>无有慈心更相憎嫉。<a id="a-NG"></a>时有菩萨精进修德。<a id="a-NH"></a>一切敬待人所宗向。<a id="a-NI"></a>教化平等怜贫念老。<a id="a-NJ"></a>救育穷厄恒以经像。<a id="a-NK"></a>令人奉事作诸福德。<a id="a-NL"></a>志性温善不侵害人。<a id="a-NM"></a>损身济物不自惜己。<a id="a-NN"></a>忍辱仁和。<a id="a-NO"></a>设有是人众魔比丘咸共嫉之。<a id="a-NP"></a>诽谤扬恶摈黜驱遣不令得住。<a id="a-NQ"></a>自共于后不修道德。<a id="a-NR"></a>寺庙空荒不复修理转转毁坏。<a id="a-NS"></a>但贪财物积聚不散。<a id="a-NT"></a>不作福德贩买奴婢。<a id="a-NU"></a>耕田种植焚烧山林。<a id="a-NV"></a>伤害众生无有慈心。<a id="a-NW"></a>奴为比丘婢为比丘尼。<a id="a-NX"></a>无有道德。<a id="a-NY"></a>淫泆浊乱男女不别。<a id="a-NZ"></a>令道薄淡皆由斯辈。<a id="a-Na"></a>或避县官依倚吾道。<a id="a-Nb"></a>求作比丘不修戒律。<a id="a-Nc"></a>月半月尽絓名讲戒。<a id="a-Nd"></a>厌倦懈怠不欲听闻。<a id="a-Ne"></a>抄略前后不肯尽说经不诵读。<a id="a-Nf"></a>设有读者不识字句为强言是。<a id="a-Ng"></a>不咨明者贡高求名。<a id="a-Nh"></a>嘘天雅步以为荣贵望人供养。<a id="a-Ni"></a>诸魔比丘命终之后。<a id="a-Nj"></a>精神当堕无泽地狱五逆罪中。<a id="a-Nk"></a>饿鬼畜生靡不更历边恒沙劫罪竟乃出。<a id="a-Nl"></a>生在边国无三宝处。<a id="a-Nm"></a>法欲灭时女人精勤恒作功德。<a id="a-Nn"></a>男子懈慢不用法语。<a id="a-No"></a>眼见沙门如视粪土。<a id="a-Np"></a>无有信心法轮弥没。<a id="a-Nq"></a>当尔之时诸天泣泪。<a id="a-Nr"></a>水旱不调五谷不熟。<a id="a-Ns"></a>灾疫流行死亡者众。<a id="a-Nt"></a>人民勤苦县官侵克。<a id="a-Nu"></a>不修道理皆思乐乱。<a id="a-Nv"></a>恶人转多善者甚少。<a id="a-Nw"></a>日月转促人命转短。<a id="a-Nx"></a>四十头白裁寿六十。<a id="a-Ny"></a>男子寿短女人命长。<a id="a-Nz"></a>七八九十或至百岁。<a id="a-O0"></a>大水忽起卒至无期。<a id="a-O1"></a>世人不信故谓有常。<a id="a-O2"></a>众生杂类无有豪贱。<a id="a-O3"></a>没溺浮漂鱼鳖啖食。<a id="a-O4"></a>菩萨比丘众魔驱逐。<a id="a-O5"></a>不豫众会菩萨入山。<a id="a-O6"></a>福德之处惔怕自守。<a id="a-O7"></a>以为忻快寿命延长。<a id="a-O8"></a>诸天卫护月光出世。<a id="a-O9"></a>得相遭值共兴吾道。<a id="a-OA"></a>五十二岁。<a id="a-OB"></a>首楞严经般舟三昧。<a id="a-OC"></a>先灭化去。<a id="a-OD"></a>十二部经寻复化灭。<a id="a-OE"></a>尽不复现不见文字。<a id="a-OF"></a>沙门袈裟自然变白。<a id="a-OG"></a>圣王去后吾法灭尽。<a id="a-OH"></a>譬如油灯临欲灭时。<a id="a-OI"></a>光更猛盛于是便灭。<a id="a-OJ"></a>吾法尽时亦如灯灭。<a id="a-OK"></a>自此之后难可缕记。<a id="a-OL"></a>如是久后。<a id="a-OM"></a>弥勒当下世间作佛。<a id="a-ON"></a>天下太平毒气消除雨润和适五谷滋茂。<a id="a-OO"></a>树木长大人长八丈。<a id="a-OP"></a>皆寿八万四千岁。<a id="a-OQ"></a>众生得度不可称计。</p>
  <p id="aOR">祐定以方等固知三宝常住。<a id="a-OS"></a>常住之法理无兴灭。<a id="a-OT"></a>兴灭之来乃世缘业耳。<a id="a-OU"></a>晨离西隐不害千光之恒明也。</p>
 </body>
</html>