<!doctype html>
<html id="z3IBWO11Hd" data-ver="1736">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱卷第四</h1>
  <h2 id="a2">释迦降生释种成佛缘谱第四之四(出因果经)</h2>
  <p id="a3">尔时菩萨以慈心力。<a id="a-4"></a>于二月七日夜降伏魔已放大光明。<a id="a-5"></a>即便入定思惟真谛。<a id="a-6"></a>于诸法中禅定自在。<a id="a-7"></a>悉知过去所造善恶从此生彼。<a id="a-8"></a>父母眷属。<a id="a-9"></a>贫富贵贱寿命长短。<a id="a-A"></a>及名姓字皆悉明了。<a id="a-B"></a>即于众生起大悲心。<a id="a-C"></a>而自念言。<a id="a-D"></a>一切众生无救济者。<a id="a-E"></a>轮回五道不知出津。<a id="a-F"></a>皆悉虚伪无有真实。<a id="a-G"></a>而于其中横生苦乐。<a id="a-H"></a>作是思惟至中夜尽。<a id="a-I"></a>瑞应本起云。<a id="a-J"></a>是日初夜得一术阇。<a id="a-K"></a>自知宿命无数劫已来精神所更展转受身不可计数。<a id="a-L"></a>皆识知之。<a id="a-M"></a>至二夜时得二术阇。<a id="a-N"></a>悉知众生心中所念。<a id="a-O"></a>善恶殃福生死所趣。<a id="a-P"></a>至三夜时得三术阇。<a id="a-Q"></a>漏尽结解自知本昔久所习行四神足念精进定欲定意定戒定变化法。<a id="a-R"></a>所欲如意不复用思。<a id="a-S"></a>身能飞行。<a id="a-T"></a>能分一身作百作千。<a id="a-U"></a>至亿万无数复合为一。<a id="a-V"></a>能彻入地石壁皆过。<a id="a-W"></a>从一方现俯没仰出。<a id="a-X"></a>譬如水波能中出水履水行虚身不陷坠。<a id="a-Y"></a>坐卧空中如飞鸟翔。<a id="a-Z"></a>立能及天。<a id="a-a"></a>手扪日月。<a id="a-b"></a>涌身平立至梵自在。<a id="a-c"></a>眼能彻视。<a id="a-d"></a>耳能洞听。<a id="a-e"></a>意预知诸天人龙鬼神。<a id="a-f"></a>蚑行蠕动之类。<a id="a-g"></a>身行口意。<a id="a-h"></a>言心所欲念。<a id="a-i"></a>悉见闻知。<a id="a-j"></a>诸有贪淫无贪淫者。<a id="a-k"></a>有嗔恚无嗔恚者。<a id="a-l"></a>有愚痴无愚痴者。<a id="a-m"></a>有爱欲无爱欲者。<a id="a-n"></a>有大志行无大志行者。<a id="a-o"></a>有内外行无内外行者。<a id="a-p"></a>有念善不念善者。<a id="a-q"></a>有一心无一心者。<a id="a-r"></a>有解脱意无解脱意者。<a id="a-s"></a>一切悉知。<a id="a-t"></a>菩萨观天上人中。<a id="a-u"></a>地狱畜生鬼神五道。<a id="a-v"></a>先世父母兄弟妻子。<a id="a-w"></a>中外姓字一一分别。<a id="a-x"></a>一世十世百千亿万无数世事。<a id="a-y"></a>至于之天地一劫崩坏。<a id="a-z"></a>空荒之时。<a id="a-10"></a>一劫始成人物兴时。<a id="a-11"></a>能知十劫百劫。<a id="a-12"></a>至于千万亿无数劫中。<a id="a-13"></a>内外姓字。<a id="a-14"></a>衣食苦乐。<a id="a-15"></a>寿命长短。<a id="a-16"></a>死此生彼。<a id="a-17"></a>展转所趣。<a id="a-18"></a>从上头始诸所更身。<a id="a-19"></a>生长老终形色好丑。<a id="a-1A"></a>贤愚苦乐一切三界。<a id="a-1B"></a>皆分别知。<a id="a-1C"></a>见人魂神。<a id="a-1D"></a>各自随行生五道中。<a id="a-1E"></a>或堕地狱或堕畜生。<a id="a-1F"></a>或作鬼神或生天上。<a id="a-1G"></a>或入人形。<a id="a-1H"></a>有生豪贵富乐家者。<a id="a-1I"></a>有生卑鄙贫贱家者。<a id="a-1J"></a>知众生惑五阴自蔽。<a id="a-1K"></a>一色像。<a id="a-1L"></a>二痛痒。<a id="a-1M"></a>三思想。<a id="a-1N"></a>四行作。<a id="a-1O"></a>五魂识。<a id="a-1P"></a>皆习五欲眼贪色。<a id="a-1Q"></a>耳贪声。<a id="a-1R"></a>鼻贪香。<a id="a-1S"></a>舌贪味。<a id="a-1T"></a>身贪细滑。<a id="a-1U"></a>为爱欲所牵。<a id="a-1V"></a>惑于财色。<a id="a-1W"></a>思望安乐。<a id="a-1X"></a>从是生诸恶本。<a id="a-1Y"></a>从恶致苦。<a id="a-1Z"></a>能断爱习不随淫心。<a id="a-1a"></a>大如毛发受行八道。<a id="a-1b"></a>则终苦灭。<a id="a-1c"></a>譬如无薪亦复无火。<a id="a-1d"></a>是谓无为度世之道。<a id="a-1e"></a>菩萨自知已弃恶本。<a id="a-1f"></a>无淫怒痴生死已除。<a id="a-1g"></a>根种悉断无余栽糵。<a id="a-1h"></a>所作已成智慧已了。<a id="a-1i"></a>明星出时霍然大悟。<a id="a-1j"></a>得无上正真之道。<a id="a-1k"></a>为最正觉。<a id="a-1l"></a>得佛十八法。<a id="a-1m"></a>有十神力四无所畏。</p>
  <p id="a1n">尔时菩萨既至中夜。<a id="a-1o"></a>即得天眼观察世间。<a id="a-1p"></a>皆悉彻见如明镜中自观面像。<a id="a-1q"></a>见诸众生种类无量。<a id="a-1r"></a>死此生彼。<a id="a-1s"></a>随行善恶受苦乐报。<a id="a-1t"></a>见地狱中考治众生。<a id="a-1u"></a>或洋铜灌口。<a id="a-1v"></a>或抱铜柱。<a id="a-1w"></a>或卧铁床。<a id="a-1x"></a>或以铁镬而煎煮之。<a id="a-1y"></a>或以火上而加丳炙。<a id="a-1z"></a>或为虎狼鹰犬所食。<a id="a-20"></a>或有避火依于树下。<a id="a-21"></a>树叶堕落皆成刀剑。<a id="a-22"></a>割截其身。<a id="a-23"></a>或以斧锯解剥肢体。<a id="a-24"></a>或掷热沸灰河之中。<a id="a-25"></a>或复掷热粪屎坑中。<a id="a-26"></a>受如是等种种诸苦。<a id="a-27"></a>以业报故命终不死。<a id="a-28"></a>菩萨既见如此事已。<a id="a-29"></a>而心思惟。<a id="a-2A"></a>此等众生本造恶业。<a id="a-2B"></a>为世乐故而今得果极为大苦。<a id="a-2C"></a>若人有见如此恶报。<a id="a-2D"></a>无复更应作不善想。<a id="a-2E"></a>尔时菩萨复观畜生。<a id="a-2F"></a>随种种行受杂丑形。<a id="a-2G"></a>或复有为骨肉筋角。<a id="a-2H"></a>皮牙毛羽而受杀者。<a id="a-2I"></a>或复为人负荷重担。<a id="a-2J"></a>饥渴乏极。<a id="a-2K"></a>人无知者。<a id="a-2L"></a>或穿其鼻。<a id="a-2M"></a>或钩其首。<a id="a-2N"></a>常以身肉而供于人。<a id="a-2O"></a>还与其类更相食啖。<a id="a-2P"></a>受于如是种种之苦。<a id="a-2Q"></a>菩萨既见生大悲心即自思惟。<a id="a-2R"></a>斯等众生恒以身力而供于人。<a id="a-2S"></a>又加楚挞饥渴之苦。<a id="a-2T"></a>皆是本修恶行果报。<a id="a-2U"></a>尔时菩萨次观饿鬼。<a id="a-2V"></a>见其恒居黑暗之中。<a id="a-2W"></a>未曾暂睹日月之光。<a id="a-2X"></a>还是其类亦不相见。<a id="a-2Y"></a>受形长大腹如大山。<a id="a-2Z"></a>咽颈若针。<a id="a-2a"></a>口中恒有大火炽然。<a id="a-2b"></a>常为饥渴之所煎迫。<a id="a-2c"></a>千亿万岁不闻食声。<a id="a-2d"></a>设值天雨洒其上者。<a id="a-2e"></a>变成火珠。<a id="a-2f"></a>或时过临江海河池。<a id="a-2g"></a>水即化为热铜焦炭。<a id="a-2h"></a>动身举步声如人牵五百乘车。<a id="a-2i"></a>肢体节节皆悉火然。<a id="a-2j"></a>菩萨既见受如是等种种诸苦。<a id="a-2k"></a>起大悲心而自思惟。<a id="a-2l"></a>斯等皆为本造悭贪。<a id="a-2m"></a>积财不施。<a id="a-2n"></a>故令今者受斯罪报。<a id="a-2o"></a>若人见彼受此苦痛。<a id="a-2p"></a>宜应惠施勿生吝惜。<a id="a-2q"></a>设使无财。<a id="a-2r"></a>亦应割肉以用布施。</p>
  <p id="a2s">尔时菩萨。<a id="a-2t"></a>次复观人。<a id="a-2u"></a>见从中阴始欲入胎。<a id="a-2v"></a>父母和合以颠倒想。<a id="a-2w"></a>起于爱心。<a id="a-2x"></a>即以不净而为己身。<a id="a-2y"></a>既处胎已。<a id="a-2z"></a>在于生熟二藏之间。<a id="a-30"></a>熏炙身体如地狱苦。<a id="a-31"></a>至满十月然后方生。<a id="a-32"></a>初生之时。<a id="a-33"></a>而为外人之所抱执。<a id="a-34"></a>粗涩苦痛如被刀剑。<a id="a-35"></a>如是不久复归老死。<a id="a-36"></a>更为婴儿轮转五道。<a id="a-37"></a>不能自悟。<a id="a-38"></a>菩萨道已起大悲心。<a id="a-39"></a>而自思惟。<a id="a-3A"></a>众生皆有如斯之患。<a id="a-3B"></a>云何于中耽着五欲。<a id="a-3C"></a>横计为乐。<a id="a-3D"></a>而不能断颠倒根本。</p>
  <p id="a3E">尔时菩萨。<a id="a-3F"></a>次观诸天。<a id="a-3G"></a>见彼天子其身清净。<a id="a-3H"></a>不受尘垢如真琉璃。<a id="a-3I"></a>有大光明而目不瞬。<a id="a-3J"></a>或有居在须弥山顶。<a id="a-3K"></a>或复居在须弥四领。<a id="a-3L"></a>或复居在虚空之中。<a id="a-3M"></a>心常欢悦无不适事。<a id="a-3N"></a>奏天美乐以自娱乐。<a id="a-3O"></a>不识昼夜。<a id="a-3P"></a>四方诸趣无不绝妙。<a id="a-3Q"></a>视东耽着弥岁忘转。<a id="a-3R"></a>瞻西流湎。<a id="a-3S"></a>经年不回。<a id="a-3T"></a>乃至南北皆亦如是。<a id="a-3U"></a>饮食衣服应念即至。<a id="a-3V"></a>虽有如此适意之事。<a id="a-3W"></a>犹为欲火之所煎焦。<a id="a-3X"></a>又见彼天福尽之时。<a id="a-3Y"></a>五死相现。<a id="a-3Z"></a>一者头上华萎。<a id="a-3a"></a>二者眼瞬。<a id="a-3b"></a>三者身上光灭。<a id="a-3c"></a>四者腋下汗出。<a id="a-3d"></a>五者自然离于本座。<a id="a-3e"></a>其诸眷属见天子身五死相现心生恋慕。<a id="a-3f"></a>天子亦复自见己身有五死相。<a id="a-3g"></a>又见眷属恋慕于己。<a id="a-3h"></a>当尔之时生大苦恼。<a id="a-3i"></a>菩萨既见彼诸天子有如此事。<a id="a-3j"></a>起大悲心而自思惟。<a id="a-3k"></a>此诸天子。<a id="a-3l"></a>本修少善得受天乐。<a id="a-3m"></a>果报将尽生大苦恼。<a id="a-3n"></a>既命终已舍彼天身。<a id="a-3o"></a>或有坠于三恶道中。<a id="a-3p"></a>本造善行为求乐报。<a id="a-3q"></a>而今所得少乐多苦。<a id="a-3r"></a>譬如饥人啖杂毒食。<a id="a-3s"></a>初虽为美终成大患。<a id="a-3t"></a>云何智者贪乐此也。<a id="a-3u"></a>色无色界诸天。<a id="a-3v"></a>见寿命长便谓常乐。<a id="a-3w"></a>既见变坏生大苦恼。<a id="a-3x"></a>即起邪见谓无因果。<a id="a-3y"></a>以此事故轮回三涂。<a id="a-3z"></a>备受诸苦。<a id="a-40"></a>菩萨以天眼力。<a id="a-41"></a>观察五道。<a id="a-42"></a>起大悲心而自思惟。<a id="a-43"></a>三界之中无有一乐。<a id="a-44"></a>如是思惟至中夜尽。<a id="a-45"></a>尔时菩萨。<a id="a-46"></a>至第三夜观众生性。<a id="a-47"></a>以何因缘而有老死。<a id="a-48"></a>即知老死以生为本。<a id="a-49"></a>若离于生则无老死。<a id="a-4A"></a>又复此生不从天生。<a id="a-4B"></a>不从自生。<a id="a-4C"></a>非无缘生从因缘生。<a id="a-4D"></a>因于欲有色有无色有业生。<a id="a-4E"></a>又观三有业从何而生。<a id="a-4F"></a>即知三有业从四取生。<a id="a-4G"></a>又观四取从何而生。<a id="a-4H"></a>即知四取从爱而生。<a id="a-4I"></a>又复观爱从何而生。<a id="a-4J"></a>即便知爱从受而生。<a id="a-4K"></a>又复观受从何而生。<a id="a-4L"></a>即便知受从触而生。<a id="a-4M"></a>又复观触从何而生。<a id="a-4N"></a>即便知触从六入生。<a id="a-4O"></a>又观六入从何而生。<a id="a-4P"></a>即知六入从名色生。<a id="a-4Q"></a>又观名色从何而生。<a id="a-4R"></a>即知名色从识而生。<a id="a-4S"></a>又复观识从何而生。<a id="a-4T"></a>即便知识从行而生。<a id="a-4U"></a>又复观行从何而生。<a id="a-4V"></a>即便知行从无明生。<a id="a-4W"></a>若灭无明则行灭。<a id="a-4X"></a>行灭则识灭。<a id="a-4Y"></a>识灭则名色灭。<a id="a-4Z"></a>名色灭则六入灭。<a id="a-4a"></a>六入灭则触灭。<a id="a-4b"></a>触灭则受灭。<a id="a-4c"></a>受灭则爱灭。<a id="a-4d"></a>爱灭则取灭。<a id="a-4e"></a>取灭则有灭。<a id="a-4f"></a>有灭则生灭。<a id="a-4g"></a>生灭则老死忧悲苦恼灭。<a id="a-4h"></a>如是逆顺观十二因缘。<a id="a-4i"></a>第三夜分破于无明。<a id="a-4j"></a>明相出时得智慧光。<a id="a-4k"></a>断于习障成一切种智。<a id="a-4l"></a>尔时如来心自思惟。<a id="a-4m"></a>八正圣道是三世诸佛之所履行。<a id="a-4n"></a>趣般涅槃路。<a id="a-4o"></a>我今已践。<a id="a-4p"></a>智慧通达无所挂碍。<a id="a-4q"></a>于时大地十八相动。<a id="a-4r"></a>游霞飞尘皆悉澄净。<a id="a-4s"></a>天鼓自然而发妙声。<a id="a-4t"></a>香风徐起柔软清凉。<a id="a-4u"></a>杂色瑞云降甘露雨。<a id="a-4v"></a>园林华果荣不待时。<a id="a-4w"></a>又雨曼陀罗华。<a id="a-4x"></a>摩诃曼陀罗华。<a id="a-4y"></a>曼殊沙华。<a id="a-4z"></a>摩诃曼殊沙华。<a id="a-50"></a>金华银华琉璃等华。<a id="a-51"></a>七宝莲华绕菩提树。<a id="a-52"></a>满三十六踰阇那。<a id="a-53"></a>是时诸天作天妓乐。<a id="a-54"></a>散华烧香歌呗赞叹。<a id="a-55"></a>执天宝盖及以幢幡。<a id="a-56"></a>充塞虚空供养如来。<a id="a-57"></a>龙神八部所设供养。<a id="a-58"></a>亦复如是。<a id="a-59"></a>当尔之时。<a id="a-5A"></a>一切众生皆悉慈爱。<a id="a-5B"></a>无嗔害想欢喜踊跃。<a id="a-5C"></a>如见圣迹无怖畏情。<a id="a-5D"></a>其心调柔离憍慢意。<a id="a-5E"></a>亦无悭嫉谄诳之心。<a id="a-5F"></a>五净居天离喜乐根。<a id="a-5G"></a>亦皆欢悦不能自胜。<a id="a-5H"></a>地狱苦痛暂得休息。<a id="a-5I"></a>生大欢喜。<a id="a-5J"></a>一切畜生相食啖者。<a id="a-5K"></a>无复恶心。<a id="a-5L"></a>饿鬼饱满无饥渴想。<a id="a-5M"></a>世界之中幽瞑之处。<a id="a-5N"></a>日月威光所不能照而皆大明。<a id="a-5O"></a>其中众生悉得相见。<a id="a-5P"></a>各作是言。<a id="a-5Q"></a>此中云何忽有众生。<a id="a-5R"></a>大圣法王出兴于世。<a id="a-5S"></a>以大法光破非法暗。<a id="a-5T"></a>故令一切皆悉明朗。<a id="a-5U"></a>甘蔗先王弃国学道。<a id="a-5V"></a>得五通仙又行十善。<a id="a-5W"></a>得生天者皆乘神通。<a id="a-5X"></a>到菩提树在虚空中。<a id="a-5Y"></a>欢喜合掌而赞叹言。<a id="a-5Z"></a>于我甘蔗种族之中。<a id="a-5a"></a>能断诸漏成一切智。<a id="a-5b"></a>为世间眼甚为奇特。<a id="a-5c"></a>一切人天。<a id="a-5d"></a>莫不欢喜踊跃无量唯有魔王心犹忧愁。</p>
  <p id="a5e">尔时如来。<a id="a-5f"></a>于七日中一心思惟。<a id="a-5g"></a>观于树王而自念言。<a id="a-5h"></a>我在此处尽一切漏。<a id="a-5i"></a>所作已竟本愿成满。<a id="a-5j"></a>我所得法甚深难解。<a id="a-5k"></a>唯佛与佛乃能知之。<a id="a-5l"></a>一切众生于五浊世。<a id="a-5m"></a>为贪欲嗔恚愚痴。<a id="a-5n"></a>邪见憍慢谄曲之所覆障。<a id="a-5o"></a>薄福钝根无有智慧。<a id="a-5p"></a>云何能解我所得法。<a id="a-5q"></a>今我若为转法轮者。<a id="a-5r"></a>彼必迷惑不能信受。<a id="a-5s"></a>而生诽谤当堕恶道。<a id="a-5t"></a>受诸苦痛。<a id="a-5u"></a>我宁默然入般涅槃。<a id="a-5v"></a>尔时如来以偈颂曰。</p>
  <p id="a5w">圣道甚难登　　智慧果难得</p>
  <p id="a5x">我于此难中　　皆悉已能办</p>
  <p id="a5y">我所得智慧　　微妙最第一</p>
  <p id="a5z">众生诸根钝　　着乐痴所盲</p>
  <p id="a60">顺于生死流　　不能返其源</p>
  <p id="a61">如斯之等类　　云何而可度</p>
  <p id="a62">尔时如来作是念已。<a id="a-63"></a>大梵天王。<a id="a-64"></a>见于如来圣果已成。<a id="a-65"></a>默然而住不转法轮。<a id="a-66"></a>心怀忧恼即自念言。<a id="a-67"></a>世尊昔于无量亿劫。<a id="a-68"></a>为众生故久在生死。<a id="a-69"></a>舍国城妻子头目髓脑。<a id="a-6A"></a>备受众苦始于今者所愿满足。<a id="a-6B"></a>成阿耨多罗三藐三菩提。<a id="a-6C"></a>云何默然而不说法。<a id="a-6D"></a>众生长夜沉没生死。<a id="a-6E"></a>我今当往请转法轮。<a id="a-6F"></a>作是念已即发天宫。<a id="a-6G"></a>犹如壮士屈伸臂顷。<a id="a-6H"></a>至如来所头面礼足。<a id="a-6I"></a>绕百千匝却住一面。<a id="a-6J"></a>胡跪合掌而白佛言。<a id="a-6K"></a>世尊往昔。<a id="a-6L"></a>为众生故久住生死。<a id="a-6M"></a>舍身头目以用布施。<a id="a-6N"></a>备受诸苦广修德本。<a id="a-6O"></a>始于今者成无上道。<a id="a-6P"></a>云何默然而不说法。<a id="a-6Q"></a>众生长夜没溺生死。<a id="a-6R"></a>堕无明暗出斯甚难。<a id="a-6S"></a>然有众生过去世时。<a id="a-6T"></a>亲近善友植诸德本。<a id="a-6U"></a>堪任闻法受于圣道。<a id="a-6V"></a>唯愿世尊为斯等故。<a id="a-6W"></a>以大悲力转妙法轮。<a id="a-6X"></a>释提桓因乃至他化自在天。<a id="a-6Y"></a>亦复如是劝请如来。<a id="a-6Z"></a>为诸众生转大法轮。</p>
  <p id="a6a">尔时世尊答大梵王及释提桓因等言。<a id="a-6b"></a>我亦欲为一切众生。<a id="a-6c"></a>转于法轮。<a id="a-6d"></a>但所得法。<a id="a-6e"></a>微妙甚深难解难知。<a id="a-6f"></a>诸众生等不能信受。<a id="a-6g"></a>生诽谤心堕于地狱。<a id="a-6h"></a>我今为此故默然耳。<a id="a-6i"></a>时梵天王等乃至三请。<a id="a-6j"></a>尔时如来。<a id="a-6k"></a>至满七日默然受之。<a id="a-6l"></a>梵天王等知佛受请。<a id="a-6m"></a>头面礼足各还所住。<a id="a-6n"></a>贤愚经云。<a id="a-6o"></a>佛在摩竭国善胜道场。<a id="a-6p"></a>初始得佛念诸众生。<a id="a-6q"></a>迷网邪倒难可教化。<a id="a-6r"></a>若我住世于事无益。<a id="a-6s"></a>不如迁逝无余涅槃。<a id="a-6t"></a>尔时梵天知佛所念。<a id="a-6u"></a>即从天下前诣佛所。<a id="a-6v"></a>头面礼足长跪合掌。<a id="a-6w"></a>劝请世尊转于法轮。<a id="a-6x"></a>佛答梵天。<a id="a-6y"></a>众生之类尘垢所蔽。<a id="a-6z"></a>乐着世乐无有慧心。<a id="a-70"></a>若我住世唐劳其功。<a id="a-71"></a>如吾所念唯灭为快。<a id="a-72"></a>尔时梵天复更倾侧。<a id="a-73"></a>而白佛言世尊今日。<a id="a-74"></a>法海已满法幢已立。<a id="a-75"></a>润济开导今正是时。<a id="a-76"></a>又诸众生应可度者。<a id="a-77"></a>亦甚众多。<a id="a-78"></a>云何世尊欲入涅槃。<a id="a-79"></a>使此萌类永失覆护。<a id="a-7A"></a>世尊先昔无数劫时。<a id="a-7B"></a>恒为众生采集法乐。<a id="a-7C"></a>乃至一偈以身妻子而用募求。<a id="a-7D"></a>云何不念便欲孤弃。<a id="a-7E"></a>过去久远于阎浮提。<a id="a-7F"></a>作大国王号修楼婆。<a id="a-7G"></a>领此世界八万四千诸小国邑。<a id="a-7H"></a>六万山川。<a id="a-7I"></a>八十亿聚落。<a id="a-7J"></a>王有二万夫人。<a id="a-7K"></a>一万大臣。<a id="a-7L"></a>时妙色王德力无比。<a id="a-7M"></a>覆育民物丰乐无极。<a id="a-7N"></a>王心念曰。<a id="a-7O"></a>如我今者。<a id="a-7P"></a>唯以财宝资给一切。<a id="a-7Q"></a>无有道教而安立之。<a id="a-7R"></a>此是我咎何其苦哉。<a id="a-7S"></a>今当推求坚实法财。<a id="a-7T"></a>普令得服。<a id="a-7U"></a>即时宣令阎浮提内。<a id="a-7V"></a>谁能有法与我说者。<a id="a-7W"></a>恣其所得不敢违逆。<a id="a-7X"></a>募出周遍无有应者。<a id="a-7Y"></a>时王忧愁酸切恳恻。<a id="a-7Z"></a>毗沙门王见其如是。<a id="a-7a"></a>欲往试之转自变身。<a id="a-7b"></a>化作夜叉色貌青黑。<a id="a-7c"></a>眼赤如血狗牙上出。<a id="a-7d"></a>头发悉竖火从口出。<a id="a-7e"></a>来诣宫门口自宣言。<a id="a-7f"></a>谁欲闻法我当为说。<a id="a-7g"></a>王闻是语喜不自胜。<a id="a-7h"></a>躬自出迎前为作礼。<a id="a-7i"></a>敷施高座请令就坐。<a id="a-7j"></a>即集群僚前后围绕。<a id="a-7k"></a>欲得听闻。<a id="a-7l"></a>尔时夜叉。<a id="a-7m"></a>复告王曰学法事难。<a id="a-7n"></a>云何直尔欲得闻知。<a id="a-7o"></a>王叉手曰。<a id="a-7p"></a>一切所须不敢有逆。<a id="a-7q"></a>夜叉报曰。<a id="a-7r"></a>若以大王可爱妻子。<a id="a-7s"></a>与我食者乃可与法。<a id="a-7t"></a>尔时大王以所爱夫人及儿中胜者。<a id="a-7u"></a>供养夜叉。<a id="a-7v"></a>夜叉得已。<a id="a-7w"></a>于高座上众会之中。<a id="a-7x"></a>取而食之。<a id="a-7y"></a>尔时诸王百官群臣。<a id="a-7z"></a>见王如是。<a id="a-80"></a>啼哭懊恼宛转在地。<a id="a-81"></a>劝请大王令舍此事。<a id="a-82"></a>王为法故心坚不回。<a id="a-83"></a>时夜叉鬼食妻子尽。<a id="a-84"></a>为说一偈。</p>
  <p id="a85">一切行无常　　生者皆有苦</p>
  <p id="a86">五阴空无相　　无有我我所</p>
  <p id="a87">说是偈已王大欢喜。<a id="a-88"></a>心无悔恨大如毛发。<a id="a-89"></a>即使尽写遣使颁示。<a id="a-8A"></a>阎浮提内咸使诵习。<a id="a-8B"></a>世尊往昔为于众生。<a id="a-8C"></a>不顾身命乃至如是。<a id="a-8D"></a>今者世尊。<a id="a-8E"></a>法海已满法幢已立。<a id="a-8F"></a>法鼓已建法炬已照。<a id="a-8G"></a>润益成立今正得时。<a id="a-8H"></a>云何欲舍一切众生。<a id="a-8I"></a>入于涅槃而不说法。<a id="a-8J"></a>尔时梵王于如来前。<a id="a-8K"></a>合掌赞叹说于如来。<a id="a-8L"></a>先身求法为于众生。<a id="a-8M"></a>凡有千首。<a id="a-8N"></a>世尊尔时受梵王请。<a id="a-8O"></a>即便往诣波罗柰国鹿野苑中转于法轮。<a id="a-8P"></a>三宝因是乃现于世。<a id="a-8Q"></a>时诸天人诸龙鬼神八部之众。<a id="a-8R"></a>闻说是已莫不欢喜。<a id="a-8S"></a>普曜经云。<a id="a-8T"></a>如来具足成正觉已。<a id="a-8U"></a>移坐石室自念本愿。<a id="a-8V"></a>欲度众生思惟生死。<a id="a-8W"></a>世间道术九十六种。<a id="a-8X"></a>各信所事孰知其惑。<a id="a-8Y"></a>天地无常皆悉大苦。<a id="a-8Z"></a>谁能信者意欲默然。<a id="a-8a"></a>不为说法便入定意。<a id="a-8b"></a>时天帝释。<a id="a-8c"></a>知佛不欲说法。<a id="a-8d"></a>悲念三界即将般遮。<a id="a-8e"></a>下到石室鼓琴歌佛本愿。<a id="a-8f"></a>请说不死之法。<a id="a-8g"></a>佛随俗心是法甚深。<a id="a-8h"></a>非心所思非言可畅。<a id="a-8i"></a>即说偈言。</p>
  <p id="a8j">深奥恬泊　　明耀无垢　　吾以遂是</p>
  <p id="a8k">甘露无为　　今我说之　　众人不解</p>
  <p id="a8l">如吾今日　　不如默然　　除去言辞</p>
  <p id="a8m">无思无得　　如是自然　　犹如虚空</p>
  <p id="a8n">时识伽梵王。<a id="a-8o"></a>与六万八千梵。<a id="a-8p"></a>来到佛所。<a id="a-8q"></a>白佛言。<a id="a-8r"></a>天地无祐今欲毁坏。<a id="a-8s"></a>佛不说法众苦沉滞。<a id="a-8t"></a>没于三界。<a id="a-8u"></a>愿转法轮悉救众生。<a id="a-8v"></a>佛默可之时有树神。<a id="a-8w"></a>名曰法明。<a id="a-8x"></a>又名法乐。<a id="a-8y"></a>又名法意。<a id="a-8z"></a>又名持法。<a id="a-90"></a>白佛言。<a id="a-91"></a>世尊。<a id="a-92"></a>当于何处而转法轮。<a id="a-93"></a>佛言在波罗柰仙人住处鹿苑之中。<a id="a-94"></a>人民虽少我宿命时。<a id="a-95"></a>在中建立法祠。<a id="a-96"></a>六万亿载。<a id="a-97"></a>在中供养六万亿诸佛。<a id="a-98"></a>诸仙人等游居其中。<a id="a-99"></a>以佛道眼普观世间。<a id="a-9A"></a>今当为谁第一说法。<a id="a-9B"></a>何人易化淫怒痴薄。<a id="a-9C"></a>郁昙蓝弗三垢鲜薄。<a id="a-9D"></a>身故已来已经七日。<a id="a-9E"></a>第二学仙今日寿终。<a id="a-9F"></a>佛复念言。<a id="a-9G"></a>昔父王遣五人。<a id="a-9H"></a>俱侍卫我经历勤苦。<a id="a-9I"></a>我今宁可为其先说。</p>
  <p id="a9J">尔时世尊从树下起。<a id="a-9K"></a>寻时举声。<a id="a-9L"></a>告于三千大千世界。<a id="a-9M"></a>皆使知之至波罗柰诣五人所。<a id="a-9N"></a>于是五人遥见佛来。<a id="a-9O"></a>转相谓言。<a id="a-9P"></a>沙门瞿昙迷失无定。<a id="a-9Q"></a>所志不获假使来者。<a id="a-9R"></a>慎莫为起亦勿迎逆彼时五人遥见佛到。<a id="a-9S"></a>不能堪任。<a id="a-9T"></a>不安所坐。<a id="a-9U"></a>即起归敬。</p>
  <p id="a9V">尔时地神畅声告已。<a id="a-9W"></a>即为立座颁宣。<a id="a-9X"></a>广说十二因缘(拘邻者知本际也)佛法圣众即成三宝。<a id="a-9Y"></a>名畅天下音彻梵天。<a id="a-9Z"></a>俱邻五人六十亿天。<a id="a-9a"></a>八十亿色界天。<a id="a-9b"></a>八万世人得法眼净。</p>
  <p id="a9c">尔时世尊受梵王等请已。<a id="a-9d"></a>又于七日而以佛眼。<a id="a-9e"></a>观诸众生上中下根。<a id="a-9f"></a>及诸烦恼亦下中上。<a id="a-9g"></a>满二七日。<a id="a-9h"></a>尔时世尊。<a id="a-9i"></a>又复思惟。<a id="a-9j"></a>我今当开甘露法门。<a id="a-9k"></a>谁应在先而得闻者。<a id="a-9l"></a>阿罗逻仙人聪慧易悟。<a id="a-9m"></a>又先发愿道成度我。<a id="a-9n"></a>作是念时空中有言。<a id="a-9o"></a>阿罗逻仙人作夜命终。<a id="a-9p"></a>尔时世尊。<a id="a-9q"></a>即便答彼空中声言。<a id="a-9r"></a>我亦知其昨夜命终。<a id="a-9s"></a>又自思惟。<a id="a-9t"></a>迦兰仙人利根明了。<a id="a-9u"></a>亦应先闻。<a id="a-9v"></a>空中又言。<a id="a-9w"></a>迦兰仙人昨夜命终。<a id="a-9x"></a>尔时世尊。<a id="a-9y"></a>即以答言。<a id="a-9z"></a>我亦知其昨夜命终。<a id="a-A0"></a>尔时世尊。<a id="a-A1"></a>又自思惟。<a id="a-A2"></a>彼王师大臣。<a id="a-A3"></a>所遣憍陈如等五人。<a id="a-A4"></a>瞻视我者皆悉聪明。<a id="a-A5"></a>又过去世于我发愿。<a id="a-A6"></a>应先闻法。<a id="a-A7"></a>我今宜当为此五人先开法门。<a id="a-A8"></a>又自思惟。<a id="a-A9"></a>古昔诸佛转法轮处。<a id="a-AA"></a>皆悉在于波罗柰国鹿野苑中仙人住处。<a id="a-AB"></a>又此五人所止住处。<a id="a-AC"></a>亦在于彼我今应往。<a id="a-AD"></a>至其住处转大法轮。<a id="a-AE"></a>思惟是已即从座起。<a id="a-AF"></a>诣波罗柰国。<a id="a-AG"></a>尔时有五百商人。<a id="a-AH"></a>二人为主。<a id="a-AI"></a>一名跋陀罗斯那。<a id="a-AJ"></a>二名跋陀罗梨。<a id="a-AK"></a>行过旷野。<a id="a-AL"></a>时有天神而语之言。<a id="a-AM"></a>有如来应正遍知明行足善逝世间解无上士调御丈夫天人师佛世尊。<a id="a-AN"></a>出兴于世最上福田。<a id="a-AO"></a>汝今宜应最前设供。<a id="a-AP"></a>时彼商人闻天语已。<a id="a-AQ"></a>即答之曰。<a id="a-AR"></a>善哉如告。<a id="a-AS"></a>又问天言。<a id="a-AT"></a>世尊今者为在何许天又报言。<a id="a-AU"></a>世尊不久当来至此。<a id="a-AV"></a>于是如来于无量诸天前后导从。<a id="a-AW"></a>到多谓娑跋利村。<a id="a-AX"></a>时彼村人既见如来威相庄严。<a id="a-AY"></a>又见诸天前后围绕。<a id="a-AZ"></a>倍生欢喜。<a id="a-Aa"></a>即以蜜麨而奉上佛。<a id="a-Ab"></a>尔时世尊心自思惟。<a id="a-Ac"></a>过去诸佛用钵多罗。<a id="a-Ad"></a>而以盛食。<a id="a-Ae"></a>时四天王知佛心念。<a id="a-Af"></a>各持一钵来至佛所。<a id="a-Ag"></a>而以奉上。<a id="a-Ah"></a>于是世尊而自念言。<a id="a-Ai"></a>我今若受一王钵者。<a id="a-Aj"></a>余王必当生于恨心。<a id="a-Ak"></a>即便普受四王之钵。<a id="a-Al"></a>累置掌上按令成一。<a id="a-Am"></a>使四际相现。<a id="a-An"></a>尔时世尊即便咒愿。<a id="a-Ao"></a>今所布施。<a id="a-Ap"></a>欲令食者。<a id="a-Aq"></a>得充气力。<a id="a-Ar"></a>当令施者。<a id="a-As"></a>得色得力。<a id="a-At"></a>得瞻得喜。<a id="a-Au"></a>安快无病。<a id="a-Av"></a>终保年寿。<a id="a-Aw"></a>诸善鬼神。<a id="a-Ax"></a>恒随守护。<a id="a-Ay"></a>开示道地。<a id="a-Az"></a>得利谐偶。<a id="a-B0"></a>吉无不利。<a id="a-B1"></a>日月五星。<a id="a-B2"></a>二十八宿。<a id="a-B3"></a>天神鬼王。<a id="a-B4"></a>常随护助。<a id="a-B5"></a>四天大王。<a id="a-B6"></a>赏别善人。<a id="a-B7"></a>饭食布施。<a id="a-B8"></a>断三毒根。<a id="a-B9"></a>将来当获三坚法报。<a id="a-BA"></a>聪明智慧。<a id="a-BB"></a>笃信佛法。<a id="a-BC"></a>在在所生。<a id="a-BD"></a>正见不昧。<a id="a-BE"></a>现世之中。<a id="a-BF"></a>父母妻子。<a id="a-BG"></a>亲戚眷属。<a id="a-BH"></a>皆悉炽盛。<a id="a-BI"></a>无诸灾怪不吉祥事。<a id="a-BJ"></a>门族之中。<a id="a-BK"></a>若有命过。<a id="a-BL"></a>堕恶道者。<a id="a-BM"></a>当令以今所施之福。<a id="a-BN"></a>还生人天不起邪见。<a id="a-BO"></a>增进功德。<a id="a-BP"></a>常得奉近诸佛如来。<a id="a-BQ"></a>得闻妙说。<a id="a-BR"></a>见谛得证。<a id="a-BS"></a>所愿具足。<a id="a-BT"></a>尔时世尊咒愿讫已。<a id="a-BU"></a>即便受食食既毕竟。<a id="a-BV"></a>澡漱洗钵即授商人三归。<a id="a-BW"></a>一归依佛。<a id="a-BX"></a>二归依法。<a id="a-BY"></a>三归依当来僧。<a id="a-BZ"></a>授三归竟。<a id="a-Ba"></a>因与之别。<a id="a-Bb"></a>瑞应本起云。<a id="a-Bc"></a>佛定意七日不动不摇。<a id="a-Bd"></a>树神念佛新得道快。<a id="a-Be"></a>坐已七日未有献食者。<a id="a-Bf"></a>我当求人令献佛食。<a id="a-Bg"></a>时有五百贾人。<a id="a-Bh"></a>从山一面过。<a id="a-Bi"></a>车牛皆踬碍不行。<a id="a-Bj"></a>中有两大人。<a id="a-Bk"></a>一名提谓。<a id="a-Bl"></a>二名波利。<a id="a-Bm"></a>怖还与众人俱。<a id="a-Bn"></a>诣树神请福。<a id="a-Bo"></a>神现光像言。<a id="a-Bp"></a>今世有佛在此优留国界尼连禅水边。<a id="a-Bq"></a>未有献食者。<a id="a-Br"></a>汝曹幸先能有善意。<a id="a-Bs"></a>必获大福。<a id="a-Bt"></a>贾人闻佛名。<a id="a-Bu"></a>皆喜言佛必独大尊。<a id="a-Bv"></a>天神所敬非凡品也。<a id="a-Bw"></a>即和糗蜜俱诣树下稽首上佛。<a id="a-Bx"></a>佛念先古诸佛。<a id="a-By"></a>哀受人施法皆持钵。<a id="a-Bz"></a>不宜如余道人手受食也。<a id="a-C0"></a>四天王即遥知佛当用钵。<a id="a-C1"></a>如人屈伸臂顷。<a id="a-C2"></a>俱到頞那山上。<a id="a-C3"></a>如意所念石中自然出四钵。<a id="a-C4"></a>香洁无秽。<a id="a-C5"></a>四天王各取一钵。<a id="a-C6"></a>还共上佛。<a id="a-C7"></a>愿哀贾人令得大福方。<a id="a-C8"></a>有铁钵后弟子当用食。<a id="a-C9"></a>佛念取一钵。<a id="a-CA"></a>不快余王意。<a id="a-CB"></a>便悉受四钵。<a id="a-CC"></a>累置左手中。<a id="a-CD"></a>右手按之合成一钵。<a id="a-CE"></a>令四际现。<a id="a-CF"></a>而便前行。<a id="a-CG"></a>威仪详序步若鹅王。<a id="a-CH"></a>路逢外道名优波伽。<a id="a-CI"></a>既见如来相好庄严。<a id="a-CJ"></a>诸根寂定叹为奇特。<a id="a-CK"></a>即说偈言。</p>
  <p id="aCL">世间诸众生　　皆为三毒缚</p>
  <p id="aCM">诸根又轻躁　　驰荡于外境</p>
  <p id="aCN">而今见仁者　　诸根极寂静</p>
  <p id="aCO">必到解脱地　　决定无有疑</p>
  <p id="aCP">仁者所学师　　其姓字何等</p>
  <p id="aCQ">尔时世尊以偈答曰。</p>
  <p id="aCR">我今已超出　　一切众生表</p>
  <p id="aCS">微妙深远法　　我今已具足</p>
  <p id="aCT">三毒五欲境　　永断无余习</p>
  <p id="aCU">如莲华在水　　不染浊水泥</p>
  <p id="aCV">自悟八正道　　无师无等侣</p>
  <p id="aCW">如清净智慧　　降伏大力魔</p>
  <p id="aCX">今得成正觉　　堪为天人师</p>
  <p id="aCY">身口意满足　　故号为牟尼</p>
  <p id="aCZ">欲趣波罗柰　　转甘露法轮</p>
  <p id="aCa">是天人魔梵　　所可不能转</p>
  <p id="aCb">尔时优波迦。<a id="a-Cc"></a>闻此偈言心生欢喜。<a id="a-Cd"></a>叹未曾有合掌恭敬。<a id="a-Ce"></a>围绕而去。<a id="a-Cf"></a>回顾瞻瞩不见乃去。<a id="a-Cg"></a>尔时世尊即复前行。<a id="a-Ch"></a>次到阿阇婆罗水侧。<a id="a-Ci"></a>日暮止宿而便入定。<a id="a-Cj"></a>当于尔时七日风雨。<a id="a-Ck"></a>时彼水中有大龙王。<a id="a-Cl"></a>名曰真邻陀见佛入定。<a id="a-Cm"></a>即以其身围绕七匝。<a id="a-Cn"></a>满七日已。<a id="a-Co"></a>时彼龙王化为人形。<a id="a-Cp"></a>头面礼足而白佛言。<a id="a-Cq"></a>世尊在此七日之中。<a id="a-Cr"></a>不至乃甚患风雨也。<a id="a-Cs"></a>尔时世尊以偈答曰。</p>
  <p id="aCt">诸天及世人　　所欢五欲乐</p>
  <p id="aCu">比我禅定乐　　不可为譬类</p>
  <p id="aCv">时彼龙王闻佛此偈。<a id="a-Cw"></a>欢喜踊跃头面礼足。<a id="a-Cx"></a>还归所止。<a id="a-Cy"></a>瑞应本起云。<a id="a-Cz"></a>起到文邻盲龙无提水边。<a id="a-D0"></a>坐定七日不喘不息。<a id="a-D1"></a>光照水中龙目得开。<a id="a-D2"></a>即识如来如前。<a id="a-D3"></a>三佛光明。<a id="a-D4"></a>目辄得视龙王欢喜。<a id="a-D5"></a>沐浴名香栴檀苏合。<a id="a-D6"></a>出水见佛相好光影。<a id="a-D7"></a>如树有华。<a id="a-D8"></a>前绕佛七匝。<a id="a-D9"></a>身离佛围四十里。<a id="a-DA"></a>龙有七头罗覆佛上。<a id="a-DB"></a>欲以障蔽蚊虻寒暑。<a id="a-DC"></a>时雨七日。<a id="a-DD"></a>龙一心不饥不渴。<a id="a-DE"></a>七日雨止佛从定寤。<a id="a-DF"></a>龙化作年少道人。<a id="a-DG"></a>着好服饰稽首问佛。<a id="a-DH"></a>佛得无寒得无热。<a id="a-DI"></a>无为蚊虻所娆近耶。<a id="a-DJ"></a>佛时答言。</p>
  <p id="aDK">久得在屏处　　思道其福快</p>
  <p id="aDL">昔所愿欲闻　　今已悉知快</p>
  <p id="aDM">不为彼所娆　　能安众生快</p>
  <p id="aDN">度世三毒灭　　得佛泥洹快</p>
  <p id="aDO">生世得睹佛　　闻受经法快</p>
  <p id="aDP">得与辟支佛　　真人会亦快</p>
  <p id="aDQ">不与愚从事　　得离恶人快</p>
  <p id="aDR">有黠别真伪　　知信正道快</p>
  <p id="aDS">佛告龙王。<a id="a-DT"></a>汝当复自归于佛。<a id="a-DU"></a>自归于法。<a id="a-DV"></a>自归于比丘僧。<a id="a-DW"></a>即受三自归。<a id="a-DX"></a>诸畜生中。<a id="a-DY"></a>是龙为先见佛。</p>
  <p id="aDZ">尔时世尊。<a id="a-Da"></a>即复前往波罗柰国。<a id="a-Db"></a>至憍陈如摩诃那摩跋波阿舍婆阇跋陀罗阇所止住处。<a id="a-Dc"></a>时彼五人遥见佛来。<a id="a-Dd"></a>共相谓言。<a id="a-De"></a>沙门瞿昙弃舍苦行而还。<a id="a-Df"></a>退受饮食之乐。<a id="a-Dg"></a>无复道心。<a id="a-Dh"></a>今既来此。<a id="a-Di"></a>我等不须起迎之也。<a id="a-Dj"></a>亦勿作礼敬。<a id="a-Dk"></a>问所须为敷坐处。<a id="a-Dl"></a>若欲坐者自随其意。<a id="a-Dm"></a>作此语竟而各默然。<a id="a-Dn"></a>尔时世尊既来至已。<a id="a-Do"></a>五人不觉各从座起。<a id="a-Dp"></a>礼拜奉迎互为执事。<a id="a-Dq"></a>或复有为持衣钵者。<a id="a-Dr"></a>或有取水供盥漱者。<a id="a-Ds"></a>或复有为澡洗脚者。<a id="a-Dt"></a>各违本誓。<a id="a-Du"></a>犹故称佛以为瞿昙。<a id="a-Dv"></a>尔时世尊语憍陈如言。<a id="a-Dw"></a>汝等共约见我不起。<a id="a-Dx"></a>今者何故。<a id="a-Dy"></a>违先所誓而即惊起。<a id="a-Dz"></a>为我执事。<a id="a-E0"></a>时彼五人闻佛此言。<a id="a-E1"></a>深生惭愧即前白言。<a id="a-E2"></a>瞿昙行道得无疲倦。<a id="a-E3"></a>尔时世尊语五人言。<a id="a-E4"></a>汝等云何于无上尊。<a id="a-E5"></a>而以高情称唤姓也。<a id="a-E6"></a>我心如空。<a id="a-E7"></a>于诸毁誉无所分别。<a id="a-E8"></a>但汝憍慢自招恶报。<a id="a-E9"></a>譬如有子称父母名。<a id="a-EA"></a>于世仪中犹尚不可。<a id="a-EB"></a>况我今是一切父母。<a id="a-EC"></a>时彼五人。<a id="a-ED"></a>又闻此语倍生惭愧。<a id="a-EE"></a>而白佛言。<a id="a-EF"></a>我等愚痴无有慧识。<a id="a-EG"></a>不知今者已成正觉。<a id="a-EH"></a>所以者何。<a id="a-EI"></a>往见如来。<a id="a-EJ"></a>日食麻米苦行六年。<a id="a-EK"></a>而今还受饮食之乐。<a id="a-EL"></a>我以是故谓不得道。<a id="a-EM"></a>尔时世尊语憍陈如言。<a id="a-EN"></a>汝等莫以小智轻量。<a id="a-EO"></a>我道成与不成。<a id="a-EP"></a>何以故。<a id="a-EQ"></a>形在苦者心则恼乱。<a id="a-ER"></a>身在乐者情则乐着。<a id="a-ES"></a>是以苦乐两非道因。<a id="a-ET"></a>譬如钻火浇之以水。<a id="a-EU"></a>则必无有破暗之照。<a id="a-EV"></a>钻智慧火亦复如是。<a id="a-EW"></a>有苦乐水慧光不生。<a id="a-EX"></a>以不生故。<a id="a-EY"></a>不能灭于生死黑障。<a id="a-EZ"></a>今者若能弃舍苦乐。<a id="a-Ea"></a>行于中道心则寂定。<a id="a-Eb"></a>堪能修彼八正圣道。<a id="a-Ec"></a>离于生老病死之患。<a id="a-Ed"></a>我已随顺中道之行。<a id="a-Ee"></a>得成阿耨多罗三藐三菩提。<a id="a-Ef"></a>时彼五人。<a id="a-Eg"></a>既闻如来如此之言。<a id="a-Eh"></a>心大欢喜踊跃无量。<a id="a-Ei"></a>瞻仰尊颜目不暂舍。<a id="a-Ej"></a>尔时世尊观五人根。<a id="a-Ek"></a>堪任受道。<a id="a-El"></a>而语之言。<a id="a-Em"></a>憍陈如。<a id="a-En"></a>汝等当观五盛阴苦。<a id="a-Eo"></a>生苦老苦病苦死苦。<a id="a-Ep"></a>爱别离苦怨憎会苦。<a id="a-Eq"></a>所求不得苦。<a id="a-Er"></a>失荣乐苦。<a id="a-Es"></a>憍陈如。<a id="a-Et"></a>有形无形。<a id="a-Eu"></a>无足一足二足四足多足。<a id="a-Ev"></a>一切众生。<a id="a-Ew"></a>无不悉有如此苦者。<a id="a-Ex"></a>譬如以灰覆于火上。<a id="a-Ey"></a>若遇干草还复烧然。<a id="a-Ez"></a>如是诸苦由我为本。<a id="a-F0"></a>若有众生起微我相。<a id="a-F1"></a>还复更受如此之苦。<a id="a-F2"></a>贪欲嗔恚及以愚痴。<a id="a-F3"></a>皆悉缘我根本而生。<a id="a-F4"></a>又此三毒是诸苦因。<a id="a-F5"></a>犹如种子能生于芽。<a id="a-F6"></a>众生以是轮回三有。<a id="a-F7"></a>若灭我想及贪嗔痴。<a id="a-F8"></a>诸苦亦皆从此而断。<a id="a-F9"></a>莫不悉由彼八正道。<a id="a-FA"></a>如人以水浇于盛火。<a id="a-FB"></a>一切众生。<a id="a-FC"></a>不知诸苦之根本者。<a id="a-FD"></a>皆悉轮回在于生死。<a id="a-FE"></a>憍陈如。<a id="a-FF"></a>苦应知。<a id="a-FG"></a>集当断。<a id="a-FH"></a>灭应证。<a id="a-FI"></a>道当修。<a id="a-FJ"></a>憍陈如。<a id="a-FK"></a>我已知苦。<a id="a-FL"></a>已断集。<a id="a-FM"></a>已证灭。<a id="a-FN"></a>已修道。<a id="a-FO"></a>故得阿耨多罗三藐三菩提。<a id="a-FP"></a>是故汝今应当知苦断集证灭修道。<a id="a-FQ"></a>若人不知四圣谛者。<a id="a-FR"></a>当知是人不得解脱。<a id="a-FS"></a>四圣谛者是真是实。<a id="a-FT"></a>苦实是苦。<a id="a-FU"></a>集实是集。<a id="a-FV"></a>灭实是灭。<a id="a-FW"></a>道实是道。<a id="a-FX"></a>憍陈如。<a id="a-FY"></a>汝等解未。<a id="a-FZ"></a>憍陈如言。<a id="a-Fa"></a>解已世尊。<a id="a-Fb"></a>知已世尊。<a id="a-Fc"></a>以于四谛得解知故。<a id="a-Fd"></a>故名阿若憍陈如。<a id="a-Fe"></a>当三转四谛十二行法轮时。<a id="a-Ff"></a>阿若憍陈如于诸法中。<a id="a-Fg"></a>远尘离垢得法眼净。<a id="a-Fh"></a>时虚空中。<a id="a-Fi"></a>八万那由他诸天。<a id="a-Fj"></a>亦离尘垢得法眼净。</p>
  <p id="aFk">尔时地神见于如来。<a id="a-Fl"></a>在其境界而转法轮。<a id="a-Fm"></a>心大欢喜高声唱言。<a id="a-Fn"></a>如来于此转妙法轮。<a id="a-Fo"></a>虚空天神既闻此言。<a id="a-Fp"></a>又生踊跃展转唱声。<a id="a-Fq"></a>乃至阿迦腻吒天。<a id="a-Fr"></a>诸天闻已欣悦无量。<a id="a-Fs"></a>高声唱言。<a id="a-Ft"></a>如来今日于波罗柰国鹿野苑中仙人住处。<a id="a-Fu"></a>转大法轮。<a id="a-Fv"></a>一切世间天人魔梵沙门婆罗门所不能转。<a id="a-Fw"></a>尔时大地十八相动。<a id="a-Fx"></a>天龙八部于虚空中作众妓乐天鼓自鸣。<a id="a-Fy"></a>烧众名香散诸妙华。<a id="a-Fz"></a>宝憍幡盖歌呗赞叹。<a id="a-G0"></a>世界之中自然大明。<a id="a-G1"></a>阿若憍陈如于弟子中。<a id="a-G2"></a>以始悟故为第一弟子。<a id="a-G3"></a>时彼摩诃那摩等四人。<a id="a-G4"></a>闻佛转法轮已。<a id="a-G5"></a>阿若憍陈如独悟道迹。<a id="a-G6"></a>心自念言。<a id="a-G7"></a>世尊若更为我说法。<a id="a-G8"></a>我等亦当复得悟道。<a id="a-G9"></a>作此念已。<a id="a-GA"></a>瞻仰尊颜目不暂舍尔时世尊知四人念。<a id="a-GB"></a>即便重为广说四谛。<a id="a-GC"></a>于时四人于诸法中。<a id="a-GD"></a>亦离尘垢得法眼净。<a id="a-GE"></a>时彼五人见道迹已。<a id="a-GF"></a>顶礼佛足而白佛言。<a id="a-GG"></a>世尊。<a id="a-GH"></a>我等五人。<a id="a-GI"></a>已见道迹已证道迹。<a id="a-GJ"></a>我等今者。<a id="a-GK"></a>欲于佛法出家修道。<a id="a-GL"></a>唯愿世尊慈愍听许。<a id="a-GM"></a>于时世尊。<a id="a-GN"></a>唤彼五人善来比丘。<a id="a-GO"></a>须发自落袈裟着身。<a id="a-GP"></a>即成沙门。<a id="a-GQ"></a>尔时世尊问彼五人。<a id="a-GR"></a>汝等比丘。<a id="a-GS"></a>知色受想行识。<a id="a-GT"></a>为是常为无常也。<a id="a-GU"></a>为是苦为非苦也。<a id="a-GV"></a>为是空为非空也。<a id="a-GW"></a>为有我为无我也。<a id="a-GX"></a>时五比丘。<a id="a-GY"></a>闻佛说是五阴法已。<a id="a-GZ"></a>漏尽意解成阿罗汉果。<a id="a-Ga"></a>即便答言。<a id="a-Gb"></a>世尊。<a id="a-Gc"></a>色受想行识。<a id="a-Gd"></a>实是无常苦空无我。<a id="a-Ge"></a>于是世间始有六阿罗汉。<a id="a-Gf"></a>佛阿罗汉是为佛宝。<a id="a-Gg"></a>四谛法轮是为法宝。<a id="a-Gh"></a>五阿罗汉是为僧宝。<a id="a-Gi"></a>如是世间三宝具足。<a id="a-Gj"></a>为诸天人第一福田。</p>
  <p id="aGk">尔时有长者子。<a id="a-Gl"></a>名曰耶舍。<a id="a-Gm"></a>聪明利根极大巨富。<a id="a-Gn"></a>阎浮提中最为第一。<a id="a-Go"></a>服天冠璎珞。<a id="a-Gp"></a>着无价宝屐。<a id="a-Gq"></a>其于中夜与诸妓女。<a id="a-Gr"></a>相娱乐已各还寝息。<a id="a-Gs"></a>忽从眠觉见诸妓女。<a id="a-Gt"></a>或有伏卧或有仰眠。<a id="a-Gu"></a>头发髼乱涎唾流出。<a id="a-Gv"></a>乐器服玩颠倒纵横。<a id="a-Gw"></a>既见是已生厌离心而自念言。<a id="a-Gx"></a>我今在此灾怪之内。<a id="a-Gy"></a>于不净中妄生净想。<a id="a-Gz"></a>作是念时以天力故。<a id="a-H0"></a>空中光明门自然开。<a id="a-H1"></a>寻光而去趣鹿野范。<a id="a-H2"></a>路由恒河高声唱言苦哉苦哉。<a id="a-H3"></a>佛言耶舍。<a id="a-H4"></a>汝便可来。<a id="a-H5"></a>我今此有离苦之法。<a id="a-H6"></a>耶舍闻已。<a id="a-H7"></a>所著宝屐价直阎浮提。<a id="a-H8"></a>即便脱之度于恒河。<a id="a-H9"></a>往诣佛所。<a id="a-HA"></a>见三十二相八十种好愿容挺特威德具足。<a id="a-HB"></a>心大欢喜踊跃无量。<a id="a-HC"></a>五体投地顶礼佛足。<a id="a-HD"></a>唯愿世尊救济于我。<a id="a-HE"></a>佛言。<a id="a-HF"></a>善哉善哉。<a id="a-HG"></a>善男子。<a id="a-HH"></a>谛听谛听善思念之。<a id="a-HI"></a>如来即便随顺其根而为说法。<a id="a-HJ"></a>耶舍。<a id="a-HK"></a>色受想行识无常苦空无我。<a id="a-HL"></a>汝知之不。<a id="a-HM"></a>是时耶舍闻说此语。<a id="a-HN"></a>即于诸法。<a id="a-HO"></a>远尘离垢得法眼净。<a id="a-HP"></a>于是如来重说四谛。<a id="a-HQ"></a>漏尽意解心得自在。<a id="a-HR"></a>成阿罗汉果。<a id="a-HS"></a>即答佛言。<a id="a-HT"></a>世尊。<a id="a-HU"></a>色受想行识。<a id="a-HV"></a>实是无常苦空无我。<a id="a-HW"></a>尔时如来。<a id="a-HX"></a>犹见耶舍。<a id="a-HY"></a>着严身具。<a id="a-HZ"></a>即说偈言。</p>
  <p id="aHa">虽复处居家　　服宝严身具</p>
  <p id="aHb">善摄诸情根　　厌离于五欲</p>
  <p id="aHc">若能如此者　　是为真出家</p>
  <p id="aHd">身虽在旷野　　服食于粗涩</p>
  <p id="aHe">意犹贪五欲　　是为非出家</p>
  <p id="aHf">一切造善恶　　皆从心想生</p>
  <p id="aHg">是故真出家　　皆以心为本</p>
  <p id="aHh">尔时耶舍。<a id="a-Hi"></a>既见如来说此偈已。<a id="a-Hj"></a>心自念言。<a id="a-Hk"></a>世尊所以说此偈者。<a id="a-Hl"></a>正当以我犹着七宝。<a id="a-Hm"></a>我今宜应脱如此服。<a id="a-Hn"></a>即便礼足而白佛言。<a id="a-Ho"></a>唯愿世尊听我出家。<a id="a-Hp"></a>佛言善来比丘。<a id="a-Hq"></a>须发自落袈裟着身。<a id="a-Hr"></a>即成沙门。<a id="a-Hs"></a>尔时耶舍父。<a id="a-Ht"></a>既至天晓求觅耶舍。<a id="a-Hu"></a>不知所在心大懊恼。<a id="a-Hv"></a>悲号涕泣缘路推寻。<a id="a-Hw"></a>到恒河侧见其子屐。<a id="a-Hx"></a>心自思惟。<a id="a-Hy"></a>我子正当从此道去。<a id="a-Hz"></a>即寻其迹至于佛所。<a id="a-I0"></a>尔时世尊。<a id="a-I1"></a>知其为子故来至此。<a id="a-I2"></a>若使即得见耶舍者。<a id="a-I3"></a>必生大苦或能命终。<a id="a-I4"></a>便以神力隐耶舍身。<a id="a-I5"></a>其父即便前到佛所。<a id="a-I6"></a>头面礼足退坐一面。<a id="a-I7"></a>于是如来。<a id="a-I8"></a>即随其根而为说法。<a id="a-I9"></a>善男子。<a id="a-IA"></a>色受想行识。<a id="a-IB"></a>无常苦空无我。<a id="a-IC"></a>汝知之不。<a id="a-ID"></a>时耶舍父闻说此言。<a id="a-IE"></a>即于诸法。<a id="a-IF"></a>远尘离垢得法眼净。<a id="a-IG"></a>而答佛言。<a id="a-IH"></a>世尊。<a id="a-II"></a>色受想行识。<a id="a-IJ"></a>实是无常苦空无我。<a id="a-IK"></a>尔时如来。<a id="a-IL"></a>既已知其见于道迹。<a id="a-IM"></a>恩爱渐薄而问之言。<a id="a-IN"></a>汝何因缘而来至此。<a id="a-IO"></a>其即答言。<a id="a-IP"></a>我有一子名曰耶舍。<a id="a-IQ"></a>昨夜之中忽失所在。<a id="a-IR"></a>今旦推求。<a id="a-IS"></a>见其宝屐在恒河侧。<a id="a-IT"></a>追寻之迹故来至此。<a id="a-IU"></a>尔时世尊摄其神力。<a id="a-IV"></a>其父即便得见耶舍。<a id="a-IW"></a>心大欢喜语耶舍言。<a id="a-IX"></a>善哉善哉。<a id="a-IY"></a>汝为此事真实快也。<a id="a-IZ"></a>既能自度又能度他。<a id="a-Ia"></a>汝今在此。<a id="a-Ib"></a>故令我来得见道迹。<a id="a-Ic"></a>即于佛前受三自归。<a id="a-Id"></a>于是阎浮提中。<a id="a-Ie"></a>唯此长者为优婆塞。<a id="a-If"></a>最初获得供养三宝。<a id="a-Ig"></a>尔时又有耶舍朋类。<a id="a-Ih"></a>五十长者子。<a id="a-Ii"></a>闻佛出世。<a id="a-Ij"></a>又闻耶舍于佛法中。<a id="a-Ik"></a>出家修道。<a id="a-Il"></a>各自念言。<a id="a-Im"></a>世间今者有无上尊。<a id="a-In"></a>长者子耶舍。<a id="a-Io"></a>聪慧辩了才艺兼人。<a id="a-Ip"></a>乃能舍其豪族。<a id="a-Iq"></a>弃五欲乐。<a id="a-Ir"></a>毁形守志而为沙门。<a id="a-Is"></a>我等今者。<a id="a-It"></a>复何顾恋不出家也。<a id="a-Iu"></a>作是念已共诣佛所。<a id="a-Iv"></a>未至之间遥见如来。<a id="a-Iw"></a>相好殊特光明赫奕。<a id="a-Ix"></a>心大欢喜举体清凉。<a id="a-Iy"></a>敬情转至即前佛所。<a id="a-Iz"></a>合掌围绕头面礼足。<a id="a-J0"></a>诸长者子。<a id="a-J1"></a>宿植德本聪达易悟。<a id="a-J2"></a>如来即便随其所应而为说法。<a id="a-J3"></a>善男子。<a id="a-J4"></a>色受想行识无常苦空无我。<a id="a-J5"></a>汝知之不。<a id="a-J6"></a>说此语已。<a id="a-J7"></a>诸长者子于诸法中。<a id="a-J8"></a>远离尘垢得法眼净。<a id="a-J9"></a>即答佛言。<a id="a-JA"></a>世尊。<a id="a-JB"></a>色受想行识。<a id="a-JC"></a>实是无常苦空无我。<a id="a-JD"></a>唯愿世尊听我出家。<a id="a-JE"></a>佛言。<a id="a-JF"></a>善来比丘。<a id="a-JG"></a>须发自落袈裟着身。<a id="a-JH"></a>即成沙门。<a id="a-JI"></a>尔时世尊。<a id="a-JJ"></a>又为广说四谛。<a id="a-JK"></a>时五十比丘漏尽意解。<a id="a-JL"></a>得阿罗汉果。<a id="a-JM"></a>尔时始有五十六阿罗汉。<a id="a-JN"></a>是时如来告诸比丘。<a id="a-JO"></a>汝等所作已办。<a id="a-JP"></a>堪为世间作上福田。<a id="a-JQ"></a>宜各游方教化。<a id="a-JR"></a>以慈悲心度诸众生。<a id="a-JS"></a>我今亦当独往摩竭提国王舍城中。<a id="a-JT"></a>度诸人民诸比丘言。<a id="a-JU"></a>善哉世尊。<a id="a-JV"></a>尔时比丘头面礼足。<a id="a-JW"></a>各持衣钵辞别而去。</p>
  <p id="aJX">尔时世尊。<a id="a-JY"></a>即便思惟。<a id="a-JZ"></a>我今应度何等众生。<a id="a-Ja"></a>而能广利一切人天。<a id="a-Jb"></a>唯有优楼频螺迦葉兄弟三人。<a id="a-Jc"></a>在摩竭提国学于仙道。<a id="a-Jd"></a>国王臣民皆悉归信。<a id="a-Je"></a>又其聪明利根易悟。<a id="a-Jf"></a>然其我慢亦难摧伏。<a id="a-Jg"></a>我今当往而度脱之。<a id="a-Jh"></a>思惟是已。<a id="a-Ji"></a>即发波罗柰。<a id="a-Jj"></a>趣摩竭提国。<a id="a-Jk"></a>日将昏暮。<a id="a-Jl"></a>往优楼频螺迦葉住处。<a id="a-Jm"></a>于时迦葉。<a id="a-Jn"></a>忽见如来相好庄严。<a id="a-Jo"></a>心大欢喜而作是言。<a id="a-Jp"></a>年少沙门从何而来。<a id="a-Jq"></a>佛即答言。<a id="a-Jr"></a>我从波罗柰国当诣摩竭提。<a id="a-Js"></a>日既晚暮欲寄一宿。<a id="a-Jt"></a>迦葉又言。<a id="a-Ju"></a>寄宿止者甚不相违。<a id="a-Jv"></a>但诸房舍悉弟子住。<a id="a-Jw"></a>唯有石室极为洁净。<a id="a-Jx"></a>我事火具皆在其中。<a id="a-Jy"></a>此寂静处可得相容。<a id="a-Jz"></a>然有恶龙。<a id="a-K0"></a>居在其内恐相害耳。<a id="a-K1"></a>佛又答言。<a id="a-K2"></a>虽有恶龙但以见借。<a id="a-K3"></a>迦葉又言。<a id="a-K4"></a>其性凶暴必当相害。<a id="a-K5"></a>非是有惜。<a id="a-K6"></a>佛又答言。<a id="a-K7"></a>但以见借必无辱也。<a id="a-K8"></a>迦葉又言。<a id="a-K9"></a>若能住者便自随意。<a id="a-KA"></a>佛言善哉。<a id="a-KB"></a>即于其夕而入石室。<a id="a-KC"></a>结跏趺坐而入三昧。<a id="a-KD"></a>尔时恶龙。<a id="a-KE"></a>毒心转盛举体烟出。<a id="a-KF"></a>世尊即入火光三昧。<a id="a-KG"></a>龙见是已。<a id="a-KH"></a>火焰冲天焚烧石室。<a id="a-KI"></a>迦葉弟子。<a id="a-KJ"></a>先见此火而还白师。<a id="a-KK"></a>彼年少沙门聪明端严。<a id="a-KL"></a>今为龙火之所烧害。<a id="a-KM"></a>迦葉惊起见彼龙火。<a id="a-KN"></a>心怀悲伤。<a id="a-KO"></a>即敕弟子。<a id="a-KP"></a>以水浇之水不能灭。<a id="a-KQ"></a>火更炽盛石室融尽。<a id="a-KR"></a>尔时世尊。<a id="a-KS"></a>身心不动容颜怡然。<a id="a-KT"></a>降彼恶龙使无复毒。<a id="a-KU"></a>授三归依置于钵中。<a id="a-KV"></a>至天明已。<a id="a-KW"></a>迦葉师徒俱往佛所。<a id="a-KX"></a>年少沙门龙火猛烈。<a id="a-KY"></a>将无为此之所伤也。<a id="a-KZ"></a>沙门借室。<a id="a-Ka"></a>我昨所以不相与者正为此耳。<a id="a-Kb"></a>佛言。<a id="a-Kc"></a>我内清净。<a id="a-Kd"></a>终不为彼外灾所害。<a id="a-Ke"></a>彼毒龙者今在钵中。<a id="a-Kf"></a>即便举钵以示迦葉。<a id="a-Kg"></a>迦葉师徒。<a id="a-Kh"></a>见于沙门处火不烧。<a id="a-Ki"></a>降伏恶龙置于钵中。<a id="a-Kj"></a>叹未曾有。<a id="a-Kk"></a>语弟子言。<a id="a-Kl"></a>年少沙门虽复神通。<a id="a-Km"></a>然故不如我道真也。</p>
  <p id="aKn">尔时世尊语迦葉言。<a id="a-Ko"></a>我今方欲停止此处。<a id="a-Kp"></a>迦葉答言。<a id="a-Kq"></a>善哉随意。<a id="a-Kr"></a>是时如来。<a id="a-Ks"></a>于第二夜坐一树下。<a id="a-Kt"></a>时四天王夜来佛所而共听法。<a id="a-Ku"></a>各放光明照踰日月。<a id="a-Kv"></a>迦葉夜起。<a id="a-Kw"></a>遥见天光在如来侧。<a id="a-Kx"></a>语弟子言。<a id="a-Ky"></a>年少沙门亦事于火。<a id="a-Kz"></a>至明日晓往诣佛所。<a id="a-L0"></a>问言。<a id="a-L1"></a>沙门汝事火也。<a id="a-L2"></a>佛言不也。<a id="a-L3"></a>有四天王。<a id="a-L4"></a>夜来听法是其光耳。<a id="a-L5"></a>于是迦葉语弟子言。<a id="a-L6"></a>年少沙门有大神德。<a id="a-L7"></a>然故不如我道真也。<a id="a-L8"></a>至第三夜。<a id="a-L9"></a>释提桓因来下听法。<a id="a-LA"></a>放大光明如日初升。<a id="a-LB"></a>迦葉弟子。<a id="a-LC"></a>遥见天光在如来侧。<a id="a-LD"></a>而白师言。<a id="a-LE"></a>年少沙门定事火也。<a id="a-LF"></a>至于明旦往诣佛所。<a id="a-LG"></a>问沙门言。<a id="a-LH"></a>汝定事火。<a id="a-LI"></a>佛言不也。<a id="a-LJ"></a>释提桓因来下听法。<a id="a-LK"></a>是其光耳。<a id="a-LL"></a>于时迦葉语弟子言。<a id="a-LM"></a>年少沙门神德虽盛。<a id="a-LN"></a>然故不如我道真也。<a id="a-LO"></a>至第四夜。<a id="a-LP"></a>大梵天王来下听法。<a id="a-LQ"></a>放大光明如日正中。<a id="a-LR"></a>迦葉夜起见有光明在如来侧。<a id="a-LS"></a>沙门必定事于火也。<a id="a-LT"></a>明日问佛。<a id="a-LU"></a>汝定事火。<a id="a-LV"></a>佛言不也。<a id="a-LW"></a>大梵天王夜来听法。<a id="a-LX"></a>是其光耳。<a id="a-LY"></a>于是迦葉心自念言。<a id="a-LZ"></a>年少沙门虽复神妙。<a id="a-La"></a>然故不如我道真也。<a id="a-Lb"></a>尔时迦葉五百弟子。<a id="a-Lc"></a>各事三火。<a id="a-Ld"></a>于晨朝时俱欲然火。<a id="a-Le"></a>火不肯然。<a id="a-Lf"></a>皆向迦葉具说此事。<a id="a-Lg"></a>迦葉闻已心自思惟。<a id="a-Lh"></a>此必当是沙门所为。<a id="a-Li"></a>即与弟子来至佛所。<a id="a-Lj"></a>而白佛言。<a id="a-Lk"></a>我诸弟子各事三火。<a id="a-Ll"></a>旦欲然之而火不然。<a id="a-Lm"></a>佛即答言。<a id="a-Ln"></a>汝可还去火自当然。<a id="a-Lo"></a>迦葉便还见火已然。<a id="a-Lp"></a>心自念言。<a id="a-Lq"></a>年少沙门虽复神妙。<a id="a-Lr"></a>然故不如我道真也。<a id="a-Ls"></a>诸弟子众供养火毕。<a id="a-Lt"></a>而欲灭之不能令灭。<a id="a-Lu"></a>即向迦葉具说此事。<a id="a-Lv"></a>迦葉闻已心自思惟。<a id="a-Lw"></a>此亦当是沙门所为。<a id="a-Lx"></a>即与弟子来至佛所。<a id="a-Ly"></a>而白佛言。<a id="a-Lz"></a>我诸弟子。<a id="a-M0"></a>朝欲灭火而火不灭。<a id="a-M1"></a>佛即答言。<a id="a-M2"></a>汝可还去火自当灭。<a id="a-M3"></a>迦葉便归见火已灭。<a id="a-M4"></a>心自念言。<a id="a-M5"></a>年少沙门虽复神妙。<a id="a-M6"></a>然故不如我道真也。<a id="a-M7"></a>尔时迦葉自事三火。<a id="a-M8"></a>晨朝欲然火不肯然。<a id="a-M9"></a>即自思惟。<a id="a-MA"></a>此必复是沙门所为。<a id="a-MB"></a>即往佛所而白佛言。<a id="a-MC"></a>我朝然火而不肯然。<a id="a-MD"></a>佛即答言。<a id="a-ME"></a>汝可还去火自当然。<a id="a-MF"></a>迦葉便归见火已然。<a id="a-MG"></a>心自念言。<a id="a-MH"></a>年少沙门虽复神妙。<a id="a-MI"></a>然故不如我道真也。<a id="a-MJ"></a>于时迦葉供养火毕。<a id="a-MK"></a>而欲灭之不能令灭。<a id="a-ML"></a>心自思惟。<a id="a-MM"></a>此必当是沙门所为。<a id="a-MN"></a>即往佛所而白佛言。<a id="a-MO"></a>我朝然火。<a id="a-MP"></a>今欲灭之而不肯灭。<a id="a-MQ"></a>佛即答言。<a id="a-MR"></a>汝可还去火自当灭。<a id="a-MS"></a>迦葉便归见火已灭。<a id="a-MT"></a>心自念言。<a id="a-MU"></a>年少沙门虽复神妙。<a id="a-MV"></a>然故不如我道真也。<a id="a-MW"></a>瑞应本起云。<a id="a-MX"></a>迦葉复念。<a id="a-MY"></a>是大沙门神则神矣。<a id="a-MZ"></a>然未得道。<a id="a-Ma"></a>不如我得罗汉。<a id="a-Mb"></a>尔时迦葉诸弟子众。<a id="a-Mc"></a>晨朝破薪斧不肯举。<a id="a-Md"></a>即向迦葉具说此事。<a id="a-Me"></a>迦葉闻已心自思惟。<a id="a-Mf"></a>此必复是沙门所为。<a id="a-Mg"></a>即与弟子来至佛所。<a id="a-Mh"></a>而白佛言。<a id="a-Mi"></a>我诸弟子晨朝破薪斧不肯举。<a id="a-Mj"></a>佛即答言。<a id="a-Mk"></a>汝可还去斧自当举。<a id="a-Ml"></a>迦葉便归。<a id="a-Mm"></a>见诸弟子斧皆得举。<a id="a-Mn"></a>而自念言。<a id="a-Mo"></a>年少沙门虽复神妙。<a id="a-Mp"></a>然故不如我道真也。<a id="a-Mq"></a>迦葉弟子。<a id="a-Mr"></a>即得举斧复不肯下。<a id="a-Ms"></a>还向迦葉具说此事。<a id="a-Mt"></a>迦葉闻已心自思惟。<a id="a-Mu"></a>此亦当是沙门所为。<a id="a-Mv"></a>即与弟子往至佛所。<a id="a-Mw"></a>而白佛言。<a id="a-Mx"></a>我诸弟子旦欲破薪。<a id="a-My"></a>斧既得举复不肯下。<a id="a-Mz"></a>佛即答言。<a id="a-N0"></a>汝可还去当令斧下。<a id="a-N1"></a>迦葉还归。<a id="a-N2"></a>见诸弟子斧皆得下。<a id="a-N3"></a>心自念言。<a id="a-N4"></a>年少沙门虽复神妙。<a id="a-N5"></a>然故不如我道真也。<a id="a-N6"></a>尔时迦葉于晨朝时。<a id="a-N7"></a>自欲破薪斧不得举。<a id="a-N8"></a>心自思惟。<a id="a-N9"></a>此亦当是沙门所为。<a id="a-NA"></a>即诣佛所而白佛言。<a id="a-NB"></a>我旦破薪斧不肯举。<a id="a-NC"></a>佛即答言。<a id="a-ND"></a>汝可还去斧自当举。<a id="a-NE"></a>迦葉既还斧即得举。<a id="a-NF"></a>心自念言。<a id="a-NG"></a>年少沙门虽复神妙。<a id="a-NH"></a>然故不如我道真也。<a id="a-NI"></a>迦葉斧既举已。<a id="a-NJ"></a>复不肯下。<a id="a-NK"></a>心自思惟。<a id="a-NL"></a>此亦当是沙门所为。<a id="a-NM"></a>即诣佛所而白佛言。<a id="a-NN"></a>我斧已举复不肯下。<a id="a-NO"></a>佛即答言。<a id="a-NP"></a>汝可还去斧自当下。<a id="a-NQ"></a>迦葉即归斧即得下。<a id="a-NR"></a>心自念言。<a id="a-NS"></a>年少沙门虽复神妙。<a id="a-NT"></a>然故不如我道真也。<a id="a-NU"></a>尔时迦葉即白佛言。<a id="a-NV"></a>年少沙门夏止住此。<a id="a-NW"></a>共修梵行。<a id="a-NX"></a>房舍衣食我当相给。<a id="a-NY"></a>于时世尊默然许之。<a id="a-NZ"></a>迦葉知佛许已。<a id="a-Na"></a>还其所住。<a id="a-Nb"></a>即敕日日办好饮食并施床座。<a id="a-Nc"></a>至明食时自行请佛。<a id="a-Nd"></a>佛言。<a id="a-Ne"></a>汝去我随后往。<a id="a-Nf"></a>迦葉适去。<a id="a-Ng"></a>俄尔之间。<a id="a-Nh"></a>世尊即便至阎浮洲界。<a id="a-Ni"></a>取阎浮果满钵持来。<a id="a-Nj"></a>迦葉未至佛已先到。<a id="a-Nk"></a>迦葉后来见佛已坐。<a id="a-Nl"></a>即便问言。<a id="a-Nm"></a>年少沙门。<a id="a-Nn"></a>从何道来而先至此。<a id="a-No"></a>佛以钵中。<a id="a-Np"></a>取阎浮果。<a id="a-Nq"></a>以示迦葉而语之言。<a id="a-Nr"></a>汝今识此钵中果不。<a id="a-Ns"></a>迦葉答言不识此果。<a id="a-Nt"></a>佛言。<a id="a-Nu"></a>从此南行。<a id="a-Nv"></a>数万踰阇那。<a id="a-Nw"></a>彼有一洲。<a id="a-Nx"></a>其上有树。<a id="a-Ny"></a>名曰阎浮。<a id="a-Nz"></a>缘有此树。<a id="a-O0"></a>故言阎浮提。<a id="a-O1"></a>我此钵中是彼果也。<a id="a-O2"></a>于一念顷取此果来。<a id="a-O3"></a>极为香美汝可啖之。<a id="a-O4"></a>于是迦葉心自思惟。<a id="a-O5"></a>彼道去此极为长远。<a id="a-O6"></a>而此沙门。<a id="a-O7"></a>乃能俄尔已得还往。<a id="a-O8"></a>神通变化殊自迅疾。<a id="a-O9"></a>然故不如我道真也。<a id="a-OA"></a>普耀经云。<a id="a-OB"></a>迦葉适去。<a id="a-OC"></a>佛以神足上忉利天。<a id="a-OD"></a>取昼度果。<a id="a-OE"></a>神足南行数千万里极阎浮提界上。<a id="a-OF"></a>取诃梨勒果(余三天下皆亦如是。<a id="a-OG"></a>文多不载)迦葉曰从何道来。<a id="a-OH"></a>佛言。<a id="a-OI"></a>卿每去后。<a id="a-OJ"></a>吾至四域及上忉利天中取此果来。<a id="a-OK"></a>香美可食。<a id="a-OL"></a>卿可食之。<a id="a-OM"></a>瑞应本起云。<a id="a-ON"></a>明日食时迦葉请佛。<a id="a-OO"></a>佛言便去今随后往。<a id="a-OP"></a>佛南行极阎浮提界上。<a id="a-OQ"></a>数千万里取诃梨勒果。<a id="a-OR"></a>盛满钵还。<a id="a-OS"></a>迦葉未归。<a id="a-OT"></a>佛已坐其床。<a id="a-OU"></a>迦葉至问。<a id="a-OV"></a>何缘先到。<a id="a-OW"></a>佛言。<a id="a-OX"></a>卿适去。<a id="a-OY"></a>我即行此地界。<a id="a-OZ"></a>取诃梨勒果。<a id="a-Oa"></a>亦香且美便取食之。<a id="a-Ob"></a>佛饭已去。<a id="a-Oc"></a>迦葉续念是大沙门虽神不如我道真也。<a id="a-Od"></a>迦葉即便下种种食。<a id="a-Oe"></a>佛即咒愿。</p>
  <p id="aOf">婆罗门法中　　奉事火为最</p>
  <p id="aOg">一切众流中　　大海为其最</p>
  <p id="aOh">于诸星宿中　　月光为其最</p>
  <p id="aOi">一切光明中　　日光为其最</p>
  <p id="aOj">于诸福田中　　佛福田为最</p>
  <p id="aOk">若欲求大果　　当供佛福田</p>
  <p id="aOl">佛食已讫还归所住。<a id="a-Om"></a>洗钵漱口坐于树下。<a id="a-On"></a>明日食时复往请佛。<a id="a-Oo"></a>佛言汝去。<a id="a-Op"></a>我随后往。<a id="a-Oq"></a>迦葉适去。<a id="a-Or"></a>俄尔之间。<a id="a-Os"></a>世尊即便至弗婆提取庵摩罗果。<a id="a-Ot"></a>满钵持来。<a id="a-Ou"></a>迦葉未至佛已先到。<a id="a-Ov"></a>迦葉后来见佛已坐。<a id="a-Ow"></a>即便问言。<a id="a-Ox"></a>年少沙门。<a id="a-Oy"></a>从何道来而先至此。<a id="a-Oz"></a>佛以钵中庵摩罗果。<a id="a-P0"></a>以示迦葉而语之言。<a id="a-P1"></a>汝今识此钵中果下。<a id="a-P2"></a>迦葉答言。<a id="a-P3"></a>不识此果。<a id="a-P4"></a>佛言。<a id="a-P5"></a>从此东行数万踰阇那。<a id="a-P6"></a>到弗婆提取此果来。<a id="a-P7"></a>名庵摩罗。<a id="a-P8"></a>极为香美。<a id="a-P9"></a>汝可食之。<a id="a-PA"></a>迦葉闻已心自念言。<a id="a-PB"></a>彼道去此极为长远。<a id="a-PC"></a>而此沙门。<a id="a-PD"></a>乃能俄尔已得往还。<a id="a-PE"></a>睹其神化所未曾有。<a id="a-PF"></a>然故不如我道真也。<a id="a-PG"></a>迦葉即便下种种食。<a id="a-PH"></a>佛即咒愿。</p>
  <p id="aPI">婆罗门法中　　奉事火为最</p>
  <p id="aPJ">一切众流中　　大海为其最</p>
  <p id="aPK">于诸星宿中　　月光为其最</p>
  <p id="aPL">一切光明中　　日光为其最</p>
  <p id="aPM">于诸福田中　　佛福田为最</p>
  <p id="aPN">若欲求大果　　当供佛福田</p>
  <p id="aPO">佛食已毕还归所止。<a id="a-PP"></a>洗钵漱口坐于树下。<a id="a-PQ"></a>明日食时复往请佛。<a id="a-PR"></a>佛言汝去我随后往。<a id="a-PS"></a>迦葉适去。<a id="a-PT"></a>俄尔之间。<a id="a-PU"></a>世尊便即至瞿陀尼。<a id="a-PV"></a>取诃梨勒果。<a id="a-PW"></a>满钵持来。<a id="a-PX"></a>迦葉未至佛已先到。<a id="a-PY"></a>迦葉后来见佛已坐。<a id="a-PZ"></a>即便问言。<a id="a-Pa"></a>年少沙门。<a id="a-Pb"></a>从何道来而先至此。<a id="a-Pc"></a>佛以钵中诃梨勒果。<a id="a-Pd"></a>以示迦葉而语之言。<a id="a-Pe"></a>汝今识此钵中果不。<a id="a-Pf"></a>迦葉答言。<a id="a-Pg"></a>不识此果。<a id="a-Ph"></a>佛言。<a id="a-Pi"></a>从此西行数万踰阇那。<a id="a-Pj"></a>到瞿陀尼取此果来。<a id="a-Pk"></a>名阿梨勒。<a id="a-Pl"></a>极为香美。<a id="a-Pm"></a>汝可食之。<a id="a-Pn"></a>迦葉闻已心自念言。<a id="a-Po"></a>彼道去此极为长远。<a id="a-Pp"></a>而此沙门。<a id="a-Pq"></a>乃能俄尔已得往还。<a id="a-Pr"></a>睹其神通所未曾有。<a id="a-Ps"></a>然故不如我道真也。<a id="a-Pt"></a>迦葉即便下种种食。<a id="a-Pu"></a>佛即咒曰。</p>
  <p id="aPv">婆罗门法中　　奉事火为最</p>
  <p id="aPw">一切众流中　　大海为其最</p>
  <p id="aPx">于诸星宿中　　月光为其最</p>
  <p id="aPy">一切光明中　　日光为其最</p>
  <p id="aPz">于诸福田中　　佛福田为最</p>
  <p id="aQ0">若欲求大果　　当供佛福田</p>
  <p id="aQ1">佛食已讫还归所止。<a id="a-Q2"></a>洗钵漱口坐于树下。<a id="a-Q3"></a>明日食时复往请佛。<a id="a-Q4"></a>佛言汝去我随后往。<a id="a-Q5"></a>迦葉适去。<a id="a-Q6"></a>俄尔之间。<a id="a-Q7"></a>世尊即便至郁单越。<a id="a-Q8"></a>取自然粳米饭。<a id="a-Q9"></a>满钵持来。<a id="a-QA"></a>迦葉未至佛已先到。<a id="a-QB"></a>迦葉后来见佛已坐。<a id="a-QC"></a>即便问言。<a id="a-QD"></a>年少沙门。<a id="a-QE"></a>从何道来而先至此。<a id="a-QF"></a>佛以钵中粳米饭。<a id="a-QG"></a>以示迦葉而语之言。<a id="a-QH"></a>汝今识此钵中饭不。<a id="a-QI"></a>迦葉答言。<a id="a-QJ"></a>不识此饭。<a id="a-QK"></a>佛言。<a id="a-QL"></a>从此北行。<a id="a-QM"></a>数万踰阇那到郁单越取此自然粳米饭来。<a id="a-QN"></a>极为香美汝可食之。<a id="a-QO"></a>迦葉闻已心自念言。<a id="a-QP"></a>彼道去此极为长远。<a id="a-QQ"></a>而此沙门。<a id="a-QR"></a>乃能俄尔已得往还。<a id="a-QS"></a>虽复神通难可测量。<a id="a-QT"></a>然故不如我道真也。<a id="a-QU"></a>迦葉即便下种种食。<a id="a-QV"></a>佛即咒曰。</p>
  <p id="aQW">婆罗门法中　　奉事火为最</p>
  <p id="aQX">一切众流中　　大海为其最</p>
  <p id="aQY">于诸星宿中　　月光为其最</p>
  <p id="aQZ">一切光明中　　日光为其最</p>
  <p id="aQa">于诸福田中　　佛福田为最</p>
  <p id="aQb">若欲求大果　　当供佛福田</p>
  <p id="aQc">佛食毕已还归所止。<a id="a-Qd"></a>洗钵漱口坐于树下。<a id="a-Qe"></a>明日食时复往请师。<a id="a-Qf"></a>佛言。<a id="a-Qg"></a>善哉即共俱行。<a id="a-Qh"></a>既到其舍下种种食。<a id="a-Qi"></a>佛即咒愿。</p>
  <p id="aQj">婆罗门法中　　奉事火为最</p>
  <p id="aQk">一切众流中　　大海为其最</p>
  <p id="aQl">于诸星宿中　　月光为其最</p>
  <p id="aQm">一切光明中　　日光为其最</p>
  <p id="aQn">于诸福田中　　佛福田为最</p>
  <p id="aQo">若欲求大果　　当供佛福田</p>
  <p id="aQp">尔时世尊咒愿已毕。<a id="a-Qq"></a>即便取食独还树下。<a id="a-Qr"></a>食竟心念须水。<a id="a-Qs"></a>释提桓因即知佛意。<a id="a-Qt"></a>如大壮士屈伸臂顷。<a id="a-Qu"></a>从天下来到于佛前。<a id="a-Qv"></a>头面礼足即便以手指地成池。<a id="a-Qw"></a>其水清凉具八功德。<a id="a-Qx"></a>如来即便得而用之。<a id="a-Qy"></a>澡漱既毕。<a id="a-Qz"></a>为释提桓因。<a id="a-R0"></a>说种种法。<a id="a-R1"></a>释提桓因既闻法已。<a id="a-R2"></a>欢喜踊跃忽然不现。<a id="a-R3"></a>还归天宫。<a id="a-R4"></a>是时迦葉于中食后。<a id="a-R5"></a>林间经行心自念言。<a id="a-R6"></a>年少沙门。<a id="a-R7"></a>今日受食还归树下。<a id="a-R8"></a>我当往彼而看视之。<a id="a-R9"></a>即诣佛所。<a id="a-RA"></a>忽见树侧有一大池。<a id="a-RB"></a>泉水澄净具八功德。<a id="a-RC"></a>怪而问佛。<a id="a-RD"></a>此中云何忽有此池。<a id="a-RE"></a>佛即答言。<a id="a-RF"></a>旦受汝供还归。<a id="a-RG"></a>此食食讫。<a id="a-RH"></a>须水澡漱洗钵。<a id="a-RI"></a>释提桓因知我此意从天上来。<a id="a-RJ"></a>以手指地而成此池。<a id="a-RK"></a>尔时迦葉。<a id="a-RL"></a>既见池水复闻佛言。<a id="a-RM"></a>心自思惟。<a id="a-RN"></a>年少沙门有大威德乃能如此。<a id="a-RO"></a>感致天瑞。<a id="a-RP"></a>然故不如我道真也。</p>
  <p id="aRQ">尔时世尊。<a id="a-RR"></a>别于他日。<a id="a-RS"></a>林间经行。<a id="a-RT"></a>见粪秽中有诸弊帛。<a id="a-RU"></a>即便舍取欲浣濯之。<a id="a-RV"></a>心念须石。<a id="a-RW"></a>释提桓因即知佛意。<a id="a-RX"></a>如大壮士屈伸臂顷。<a id="a-RY"></a>往香山上取四方石安置树间。<a id="a-RZ"></a>即白佛言。<a id="a-Ra"></a>可就石上浣濯衣也。<a id="a-Rb"></a>佛复心念今应须水。<a id="a-Rc"></a>释提桓因又往香山取大石槽。<a id="a-Rd"></a>盛清净水置方石所。<a id="a-Re"></a>释提桓因所为事毕。<a id="a-Rf"></a>忽然不现还归天宫。</p>
  <p id="aRg">尔时世尊。<a id="a-Rh"></a>浣濯已竟还坐树下。<a id="a-Ri"></a>是时迦葉来至佛所。<a id="a-Rj"></a>忽见树间有四方石及大石槽。<a id="a-Rk"></a>即自思惟。<a id="a-Rl"></a>此中云何有此二物。<a id="a-Rm"></a>心怀惊怪而往问佛。<a id="a-Rn"></a>年少沙门汝此树间。<a id="a-Ro"></a>有四方石及以石槽。<a id="a-Rp"></a>从何而来。<a id="a-Rq"></a>于是世尊即答之言。<a id="a-Rr"></a>我向经行见地弊帛。<a id="a-Rs"></a>取欲浣之。<a id="a-Rt"></a>心念须此石。<a id="a-Ru"></a>释提桓因知我此意。<a id="a-Rv"></a>即往香山而取之来。<a id="a-Rw"></a>迦葉闻已叹未曾有。<a id="a-Rx"></a>而自念言年少沙门。<a id="a-Ry"></a>虽有如是大威神力能感诸天。<a id="a-Rz"></a>然故不如我道真也。</p>
 </body>
</html>