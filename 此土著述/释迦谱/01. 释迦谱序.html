<!doctype html>
<html id="z3IBWNs1HY" data-ver="61">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱序</h1>
  <p id="a2">盖闻。<a id="a-3"></a>菩提之为极也。<a id="a-4"></a>神妙寂通。<a id="a-5"></a>圆智湛照。<a id="a-6"></a>道绝于形识之封。<a id="a-7"></a>理毕于生灭之境。<a id="a-8"></a>形识久绝。<a id="a-9"></a>岂实诞于王宫。<a id="a-A"></a>生灭已毕。<a id="a-B"></a>宁真谢于坚固哉。<a id="a-C"></a>但群萌长寝同归大觉。<a id="a-D"></a>缘来斯化感至必应。<a id="a-E"></a>若应而不生谁与悟俗。<a id="a-F"></a>化而无名何以导世。<a id="a-G"></a>是以。<a id="a-H"></a>标号释迦擅种刹利。<a id="a-I"></a>体域中之尊。<a id="a-J"></a>冠人天之秀。<a id="a-K"></a>然后脱屣储宫真观道树。<a id="a-L"></a>舍金轮而驭大千。<a id="a-M"></a>明玉毫而制法界。<a id="a-N"></a>此其所以垂迹也。<a id="a-O"></a>爰自降胎至于分塔。<a id="a-P"></a>玮化千条灵瑞万变。<a id="a-Q"></a>并义炳经典事盈记传。<a id="a-R"></a>而群言参差首尾散出。<a id="a-S"></a>事绪舛驳同异莫齐。<a id="a-T"></a>散出首尾。<a id="a-U"></a>宜有贯一之区。<a id="a-V"></a>莫齐同异。<a id="a-W"></a>必资会通之契。<a id="a-X"></a>故知。<a id="a-Y"></a>博谇难该而总集易览也。<a id="a-Z"></a>祐以不敏业谢多闻。<a id="a-a"></a>时因疾隙颇存寻玩。<a id="a-b"></a>遂乃披经案记。<a id="a-c"></a>原始要终。<a id="a-d"></a>敬述释迦谱。<a id="a-e"></a>记列为五卷。<a id="a-f"></a>若夫胤裔托生之源。<a id="a-g"></a>得道度人之要。<a id="a-h"></a>泥洹塔像之微。<a id="a-i"></a>遗法将灭之相。<a id="a-j"></a>总众经以正本。<a id="a-k"></a>缀世记以附末。<a id="a-l"></a>使圣言与俗说分条。<a id="a-m"></a>古闻共今迹相证。<a id="a-n"></a>万里虽邈有若躬践。<a id="a-o"></a>千载诚隐无隔面对。<a id="a-p"></a>今抄集众经述而不作。<a id="a-q"></a>庶脱寻访力半功倍。<a id="a-r"></a>敬率丹心略敷誓愿。</p>
  <p id="as">僧祐前礼最胜尊　　稽首清净无比法</p>
  <p id="at">次归离垢应真僧　　三宝慈护永住世</p>
  <p id="au">像末少信信不纯　　邪见迷没陷众苦</p>
  <p id="av">三藏遐旷难究寻　　懈怠障碍令法没</p>
  <p id="aw">故集本师源缘记　　经律传证增信根</p>
  <p id="ax">仰承大士誓愿心　　敢厝弘意于后世</p>
  <p id="ay">愿同见闻随喜福　　法灯延照尽来际</p>
 </body>
</html>