<!doctype html>
<html id="z3IBWO31He" data-ver="1530">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱卷第五</h1>
  <h2 id="a2">释迦降生释种成佛缘谱第四之五(出因果经)</h2>
  <p id="a3">尔时世尊。<a id="a-4"></a>又于他日入指池而自洗浴。<a id="a-5"></a>洗浴讫已心念欲出。<a id="a-6"></a>无所攀持。<a id="a-7"></a>池上有树名迦罗迦。<a id="a-8"></a>枝叶蔚映临于池上。<a id="a-9"></a>树神即便按此树枝令佛攀出还坐树下。<a id="a-A"></a>于时迦葉来至佛所。<a id="a-B"></a>忽然见树曲枝垂荫。<a id="a-C"></a>怪而问佛。<a id="a-D"></a>此树何故曲枝垂荫。<a id="a-E"></a>佛即答言。<a id="a-F"></a>我于向者入池洗浴。<a id="a-G"></a>出无所攀。<a id="a-H"></a>树神致感为我曲之。<a id="a-I"></a>于是迦葉见树曲枝。<a id="a-J"></a>又闻佛言叹未曾有。<a id="a-K"></a>而自心念。<a id="a-L"></a>年少沙门乃有如此大威德力能感树神。<a id="a-M"></a>然故不如我道真也。</p>
  <p id="aN">尔时迦葉心自念言。<a id="a-O"></a>明日摩竭提王及诸臣民婆罗门长者居士等。<a id="a-P"></a>当来就我作七日会。<a id="a-Q"></a>年少沙门若来在此。<a id="a-R"></a>国王臣民婆罗门长者居士等。<a id="a-S"></a>见其相好及以神通威德力者。<a id="a-T"></a>必当舍我而奉事之。<a id="a-U"></a>愿此沙门。<a id="a-V"></a>于七日中不来我所。<a id="a-W"></a>佛知其意即便往诣北郁单越。<a id="a-X"></a>七日七夜停彼不见。<a id="a-Y"></a>过七日已集会讫毕。<a id="a-Z"></a>国王辞去。<a id="a-a"></a>迦葉心念。<a id="a-b"></a>年少沙门近于七日不来我所。<a id="a-c"></a>善哉快哉。<a id="a-d"></a>我今既有集会余馔欲以供之。<a id="a-e"></a>其若来者善得时宜。<a id="a-f"></a>于是世尊即知其意。<a id="a-g"></a>从郁单越。<a id="a-h"></a>譬如壮士屈伸譬顷来到其前。<a id="a-i"></a>于时迦葉忽见如来。<a id="a-j"></a>心大惊喜即问佛言。<a id="a-k"></a>汝近七日游行何处而不相见。<a id="a-l"></a>佛即答言。<a id="a-m"></a>摩竭提王及诸臣民。<a id="a-n"></a>婆罗门长者居士。<a id="a-o"></a>于七日中就汝集会。<a id="a-p"></a>汝近心念不欲见我。<a id="a-q"></a>是故我往北郁单越。<a id="a-r"></a>以避汝耳。<a id="a-s"></a>汝今心念欲令我来。<a id="a-t"></a>所以今者故来诣汝。<a id="a-u"></a>迦葉闻佛说此言已。<a id="a-v"></a>心惊毛竖而作此念。<a id="a-w"></a>年少沙门乃知我意。<a id="a-x"></a>甚为奇特。<a id="a-y"></a>然故不如我道真也。</p>
  <p id="az">尔时世尊。<a id="a-10"></a>又于他日。<a id="a-11"></a>心自思惟。<a id="a-12"></a>优楼频螺迦葉。<a id="a-13"></a>根缘渐熟。<a id="a-14"></a>今日正是调伏其时。<a id="a-15"></a>思惟是已即趣尼连禅河。<a id="a-16"></a>既到河侧。<a id="a-17"></a>是时魔王来诣佛所。<a id="a-18"></a>而白佛言。<a id="a-19"></a>世尊。<a id="a-1A"></a>今者宜般涅槃。<a id="a-1B"></a>今者宜般涅槃。<a id="a-1C"></a>何以故。<a id="a-1D"></a>所应度者皆悉解脱。<a id="a-1E"></a>今者正是般涅槃时。<a id="a-1F"></a>如是三请。<a id="a-1G"></a>世尊尔时答魔王言。<a id="a-1H"></a>我今未是般涅槃时。<a id="a-1I"></a>所以者何。<a id="a-1J"></a>我四部众。<a id="a-1K"></a>比丘比丘尼。<a id="a-1L"></a>优婆塞优婆夷。<a id="a-1M"></a>未具足故。<a id="a-1N"></a>所应度者皆未究竟。<a id="a-1O"></a>诸外道众悉未降伏。<a id="a-1P"></a>尔时如来亦复三答。<a id="a-1Q"></a>魔王闻已心怀愁恼。<a id="a-1R"></a>即还天宫。<a id="a-1S"></a>世尊即便入尼连禅河。<a id="a-1T"></a>以神通力令水两开。<a id="a-1U"></a>佛所行处步步尘出。<a id="a-1V"></a>使两面水皆悉涌起。<a id="a-1W"></a>迦葉遥见谓佛没溺。<a id="a-1X"></a>即与弟子乘船而来。<a id="a-1Y"></a>既至河侧见佛行处皆悉尘起叹其希有。<a id="a-1Z"></a>而自念言。<a id="a-1a"></a>年少沙门虽有如此神通之力。<a id="a-1b"></a>然故不如我道真也。<a id="a-1c"></a>是时迦葉即问佛言。<a id="a-1d"></a>年少沙门欲上船不。<a id="a-1e"></a>佛言甚善。<a id="a-1f"></a>于时世尊即以神力。<a id="a-1g"></a>从船底入结加趺坐。<a id="a-1h"></a>迦葉见佛从船底入。<a id="a-1i"></a>而无穿漏。<a id="a-1j"></a>叹其希有。<a id="a-1k"></a>心自念言年少沙门乃有如是自在神力。<a id="a-1l"></a>然故不如我得真罗汉也。</p>
  <p id="a1m">瑞应本起云。<a id="a-1n"></a>如是变化凡有十八。<a id="a-1o"></a>迦葉复念。<a id="a-1p"></a>是大沙门神则神矣。<a id="a-1q"></a>然不如我以得罗汉也。<a id="a-1r"></a>佛即语言。<a id="a-1s"></a>迦葉汝非罗汉。<a id="a-1t"></a>亦复非是阿罗汉道。<a id="a-1u"></a>汝今何故起大我慢。<a id="a-1v"></a>瑞应本起云。<a id="a-1w"></a>佛语迦葉汝非罗汉。<a id="a-1x"></a>不知道证。<a id="a-1y"></a>胡为强颜不知羞耻。<a id="a-1z"></a>虚妄自称我有道德。<a id="a-20"></a>于是迦葉心惊毛竖。<a id="a-21"></a>惭愧无颜自知无道。<a id="a-22"></a>即稽首言。<a id="a-23"></a>今大道人实妙神圣。<a id="a-24"></a>乃知我意。<a id="a-25"></a>迦葉闻说如此语时。<a id="a-26"></a>心怀愧惧身毛皆竖。<a id="a-27"></a>而自念言。<a id="a-28"></a>年少沙门善知我心。<a id="a-29"></a>即白佛言。<a id="a-2A"></a>如是沙门。<a id="a-2B"></a>如是大仙。<a id="a-2C"></a>善知我心。<a id="a-2D"></a>唯愿大仙摄受于我。<a id="a-2E"></a>佛即答言。<a id="a-2F"></a>汝既年老百二十岁。<a id="a-2G"></a>又复多有弟子眷属。<a id="a-2H"></a>又为国王臣民所敬。<a id="a-2I"></a>若欲决定入我法者。<a id="a-2J"></a>先与弟子熟共论详。<a id="a-2K"></a>迦葉答言。<a id="a-2L"></a>善哉善哉如大仙敕。<a id="a-2M"></a>然我内心非不决定。<a id="a-2N"></a>为当还与弟子论耳。<a id="a-2O"></a>作此语已即还本处。<a id="a-2P"></a>集诸弟子而语之言。<a id="a-2Q"></a>年少沙门住此以来。<a id="a-2R"></a>见其种种神通变化。<a id="a-2S"></a>极为奇特智慧深远。<a id="a-2T"></a>性又安详。<a id="a-2U"></a>我今便欲归依其法。<a id="a-2V"></a>汝等云何。<a id="a-2W"></a>弟子答言。<a id="a-2X"></a>我等所知皆尊者恩。<a id="a-2Y"></a>年少沙门既为尊者之所归信。<a id="a-2Z"></a>岂当有虚。<a id="a-2a"></a>我等亦见有诸奇异。<a id="a-2b"></a>尊者若欲必受其法。<a id="a-2c"></a>我等亦愿随从归依。<a id="a-2d"></a>于时迦葉闻诸弟子作是言已。<a id="a-2e"></a>即便相与俱诣佛所。<a id="a-2f"></a>而白佛言。<a id="a-2g"></a>我及弟子今定归依惟愿大仙时摄我等。<a id="a-2h"></a>佛言。<a id="a-2i"></a>善来比丘。<a id="a-2j"></a>须发自落袈裟着身。<a id="a-2k"></a>即成沙门。<a id="a-2l"></a>尔时世尊。<a id="a-2m"></a>即随所应广说四谛。<a id="a-2n"></a>于时迦葉闻说法已。<a id="a-2o"></a>远尘离垢得法眼净。<a id="a-2p"></a>乃至渐渐成阿罗汉果。<a id="a-2q"></a>尔时迦葉五百弟子。<a id="a-2r"></a>既见其师已为沙门。<a id="a-2s"></a>心生愿乐亦欲出家。<a id="a-2t"></a>即白佛言。<a id="a-2u"></a>我等大师。<a id="a-2v"></a>已为大仙之所摄受今成沙门。<a id="a-2w"></a>我等亦乐随大师学。<a id="a-2x"></a>唯愿大仙听我出家。<a id="a-2y"></a>佛言。<a id="a-2z"></a>善来比丘。<a id="a-30"></a>须发自落袈裟着身。<a id="a-31"></a>即成沙门。<a id="a-32"></a>于是世尊。<a id="a-33"></a>即为转于四谛法轮。<a id="a-34"></a>时五百弟子。<a id="a-35"></a>远尘离垢得法眼净。<a id="a-36"></a>成须陀洹果。<a id="a-37"></a>渐渐修行。<a id="a-38"></a>乃至亦得阿罗汉果。<a id="a-39"></a>尔时迦葉及五百弟子。<a id="a-3A"></a>以其事火种种之具。<a id="a-3B"></a>悉皆捐弃尼连禅河。<a id="a-3C"></a>师徒相与随佛而去。<a id="a-3D"></a>尔时迦葉二弟。<a id="a-3E"></a>一名那提迦葉。<a id="a-3F"></a>二名伽阇迦葉。<a id="a-3G"></a>各有二百五十弟子。<a id="a-3H"></a>在尼连禅河侧。<a id="a-3I"></a>居于下流。<a id="a-3J"></a>忽见其兄并及弟子。<a id="a-3K"></a>所事火具悉逐流来。<a id="a-3L"></a>心大惊愕而自念言。<a id="a-3M"></a>我兄今者有何不祥。<a id="a-3N"></a>事火之具今随水流。<a id="a-3O"></a>将非恶人之所害也。<a id="a-3P"></a>是时二弟奔竞相就。<a id="a-3Q"></a>而共议言。<a id="a-3R"></a>我兄今者。<a id="a-3S"></a>若复不为恶人所害。<a id="a-3T"></a>诸物何缘从水而来。<a id="a-3U"></a>苦哉怪哉。<a id="a-3V"></a>我等宜速共至兄所。<a id="a-3W"></a>即便相与逆流而上。<a id="a-3X"></a>至兄住处空寂无人。<a id="a-3Y"></a>心大悲绝。<a id="a-3Z"></a>不知其兄及诸弟子之所在处。<a id="a-3a"></a>四向推寻。<a id="a-3b"></a>遇见旧人而问之言。<a id="a-3c"></a>我仙圣兄及诸弟子。<a id="a-3d"></a>不知所在。<a id="a-3e"></a>汝见之不。<a id="a-3f"></a>旧人答曰。<a id="a-3g"></a>汝仙圣兄与诸弟子。<a id="a-3h"></a>弃事火具。<a id="a-3i"></a>皆悉往于瞿昙之所。<a id="a-3j"></a>出家学道。<a id="a-3k"></a>是时二弟闻此语已。<a id="a-3l"></a>心大懊恼怪未曾有。<a id="a-3m"></a>又自念言。<a id="a-3n"></a>云何弃于阿罗汉道。<a id="a-3o"></a>而复更求他余法也。<a id="a-3p"></a>即便驰往至其兄所。<a id="a-3q"></a>到已见兄并及眷属。<a id="a-3r"></a>剃除须发身被袈裟。<a id="a-3s"></a>即便跪拜而问兄言。<a id="a-3t"></a>兄本既是大阿罗汉。<a id="a-3u"></a>聪明智慧无与等者。<a id="a-3v"></a>名闻十方莫不宗仰。<a id="a-3w"></a>何故于今自舍此道。<a id="a-3x"></a>还从人学此非小事。<a id="a-3y"></a>尔时迦葉答其弟言。<a id="a-3z"></a>我见世尊成就大慈大悲。<a id="a-40"></a>有三事奇特。<a id="a-41"></a>一者神通变化。<a id="a-42"></a>二者慧心清彻。<a id="a-43"></a>决定成就一切种智。<a id="a-44"></a>三者善知人根随顺摄受。<a id="a-45"></a>以此事故。<a id="a-46"></a>于佛法中出家修道。<a id="a-47"></a>我今虽复国王臣民。<a id="a-48"></a>所见宗敬。<a id="a-49"></a>世论机辩无能折者。<a id="a-4A"></a>然非永断生死之法。<a id="a-4B"></a>唯有如来所可演说。<a id="a-4C"></a>能尽生死。<a id="a-4D"></a>既值如是大圣之尊。<a id="a-4E"></a>而不自励。<a id="a-4F"></a>师彼高胜。<a id="a-4G"></a>则是无心亦为无眼。<a id="a-4H"></a>二弟白言。<a id="a-4I"></a>若如兄语。<a id="a-4J"></a>决定是成一切种智。<a id="a-4K"></a>我所知得。<a id="a-4L"></a>皆是兄力。<a id="a-4M"></a>兄今既已从佛出家。<a id="a-4N"></a>我等亦愿随顺兄学。<a id="a-4O"></a>即各语其诸弟子言。<a id="a-4P"></a>我今欲同大兄于佛法中。<a id="a-4Q"></a>出家修道。<a id="a-4R"></a>汝意云何。<a id="a-4S"></a>时诸弟子即答师言。<a id="a-4T"></a>我等所以得有知见。<a id="a-4U"></a>皆大师恩。<a id="a-4V"></a>大师若欲于佛法中而出家者。<a id="a-4W"></a>亦愿随从。<a id="a-4X"></a>于是那提迦葉。<a id="a-4Y"></a>迦阇迦葉。<a id="a-4Z"></a>各与二百五十弟子。<a id="a-4a"></a>至于佛所头面礼足。<a id="a-4b"></a>而白佛言。<a id="a-4c"></a>世尊。<a id="a-4d"></a>唯愿慈哀济度我等。<a id="a-4e"></a>佛言善来比丘。<a id="a-4f"></a>须发自落袈裟着身。<a id="a-4g"></a>即成沙门。<a id="a-4h"></a>时那提迦葉伽阇迦葉。<a id="a-4i"></a>又白佛言。<a id="a-4j"></a>我诸弟子。<a id="a-4k"></a>今皆欲于佛法出家。<a id="a-4l"></a>唯愿世尊垂愍听许。<a id="a-4m"></a>佛即答言。<a id="a-4n"></a>善哉善哉。<a id="a-4o"></a>尔时世尊。<a id="a-4p"></a>便呼善来比丘。<a id="a-4q"></a>须发自落袈裟着身。<a id="a-4r"></a>即成沙门。<a id="a-4s"></a>尔时世尊。<a id="a-4t"></a>即为那提迦葉伽阇迦葉。<a id="a-4u"></a>及诸弟子现大神变。<a id="a-4v"></a>又应其心而为说法。<a id="a-4w"></a>语言比丘。<a id="a-4x"></a>当知世间皆为贪欲嗔恚愚痴猛火之所烧炙。<a id="a-4y"></a>汝等往昔奉事三火。<a id="a-4z"></a>既能绝弃除此外惑。<a id="a-50"></a>今三毒火尚犹在身。<a id="a-51"></a>宜速灭之。<a id="a-52"></a>时诸比丘闻佛此语。<a id="a-53"></a>于诸法中远离尘垢。<a id="a-54"></a>得法眼净。<a id="a-55"></a>世尊又为说四谛。<a id="a-56"></a>皆得阿罗汉果。</p>
  <p id="a57">尔时世尊心自念言。<a id="a-58"></a>频婆娑罗王。<a id="a-59"></a>往昔于我有约誓言。<a id="a-5A"></a>若道成者愿先见度。<a id="a-5B"></a>今日时至宜应往彼。<a id="a-5C"></a>满其本愿作此念已。<a id="a-5D"></a>即与迦葉兄弟。<a id="a-5E"></a>及千比丘眷属围绕。<a id="a-5F"></a>往王舍城诸频婆娑罗王所。<a id="a-5G"></a>尔时频婆娑罗王。<a id="a-5H"></a>昔以聚落。<a id="a-5I"></a>给优楼频螺迦葉者既见迦葉及其弟子。<a id="a-5J"></a>悉为沙门即还启王。<a id="a-5K"></a>说如此事。<a id="a-5L"></a>王与诸臣既闻此语。<a id="a-5M"></a>心大惊怪默然无声。<a id="a-5N"></a>时外人民闻此语已。<a id="a-5O"></a>各相谓言。<a id="a-5P"></a>优楼频螺迦葉。<a id="a-5Q"></a>智慧深远无与等者。<a id="a-5R"></a>年又耆老已得阿罗汉。<a id="a-5S"></a>云何反为瞿昙弟子。<a id="a-5T"></a>终无此理。<a id="a-5U"></a>乃可说言沙门瞿昙为弟子耳。<a id="a-5V"></a>尔时世尊。<a id="a-5W"></a>渐近王舍城。<a id="a-5X"></a>住于杖林。<a id="a-5Y"></a>时优楼频螺迦葉。<a id="a-5Z"></a>即便遣其常所使人。<a id="a-5a"></a>白频婆娑罗王言。<a id="a-5b"></a>我今于佛法中出家修道。<a id="a-5c"></a>今随从佛来至杖林。<a id="a-5d"></a>大王宜先礼拜供养。<a id="a-5e"></a>王闻来信说此言已。<a id="a-5f"></a>方决定知优楼频螺迦葉为佛弟子。<a id="a-5g"></a>即敕严驾。<a id="a-5h"></a>与诸大臣婆罗门。<a id="a-5i"></a>及人民众。<a id="a-5j"></a>往诣佛所。<a id="a-5k"></a>至杖林外。<a id="a-5l"></a>王即下舆除去仪饰。<a id="a-5m"></a>出至佛前。<a id="a-5n"></a>尔时空中有天而语王言。<a id="a-5o"></a>如来今者在此林中。<a id="a-5p"></a>是诸天人最上福田。<a id="a-5q"></a>大王宜应恭敬供养。<a id="a-5r"></a>又应宣示国中人民。<a id="a-5s"></a>皆悉令其供养如来。<a id="a-5t"></a>时王既闻彼天语已。<a id="a-5u"></a>心大欢喜倍增踊跃。<a id="a-5v"></a>普曜经云。<a id="a-5w"></a>时瓶沙王闻之欣然。<a id="a-5x"></a>大悦吾本共要得佛相度。<a id="a-5y"></a>敕诸大臣长者梵志。<a id="a-5z"></a>国中吏民。<a id="a-60"></a>严治道路。<a id="a-61"></a>散华烧香持诸幢盖。<a id="a-62"></a>王乘羽葆之车。<a id="a-63"></a>大臣百官前后导从。<a id="a-64"></a>千乘万骑。<a id="a-65"></a>长者梵志万二千人。<a id="a-66"></a>欲出城迎忽大风起闭其城门。<a id="a-67"></a>王怪所以今行迎佛。<a id="a-68"></a>当有吉喜快善瑞应。<a id="a-69"></a>时城门神即谓王言。<a id="a-6A"></a>快无不利。<a id="a-6B"></a>王往前世。<a id="a-6C"></a>与八万四千王。<a id="a-6D"></a>治寺起塔。<a id="a-6E"></a>誓言。<a id="a-6F"></a>于来世一时见佛。<a id="a-6G"></a>咨受道教。<a id="a-6H"></a>今有一人闭在刑狱。<a id="a-6I"></a>违其本誓。<a id="a-6J"></a>故城门闭。<a id="a-6K"></a>当放大赦狱中人出。<a id="a-6L"></a>同时见佛咨受训诲。<a id="a-6M"></a>城门乃开。<a id="a-6N"></a>王闻乃遣速敕诏。<a id="a-6O"></a>放大赦境土狱囚得出。<a id="a-6P"></a>一时往迎。<a id="a-6Q"></a>时佛入国。<a id="a-6R"></a>有大社树名曰遮越。<a id="a-6S"></a>佛与比丘坐树下。<a id="a-6T"></a>王遥见佛。<a id="a-6U"></a>如星中月。<a id="a-6V"></a>犹如日出天下大明靡不照耀。<a id="a-6W"></a>亦如帝释梵王。<a id="a-6X"></a>圣帝处于本宫。<a id="a-6Y"></a>如树华茂晃若金色。<a id="a-6Z"></a>威神特显光明巍巍。<a id="a-6a"></a>超绝无侣。<a id="a-6b"></a>王心踊跃下车步进。<a id="a-6c"></a>五体威仪。<a id="a-6d"></a>除盖履扇冠帻刀杖。<a id="a-6e"></a>前稽首佛足。<a id="a-6f"></a>自称其号。<a id="a-6g"></a>我是国主瓶沙王也。<a id="a-6h"></a>久服圣尊饥虚积时。<a id="a-6i"></a>如是至三。<a id="a-6j"></a>佛告王曰。<a id="a-6k"></a>实如来言是王瓶沙也。<a id="a-6l"></a>诸佛天神皆护王身。<a id="a-6m"></a>王曰。<a id="a-6n"></a>蒙祐退坐一面。<a id="a-6o"></a>前者作礼。<a id="a-6p"></a>中者低头。<a id="a-6q"></a>后者叉手。<a id="a-6r"></a>皆却坐讫。<a id="a-6s"></a>王及臣民睹优楼迦葉在山学仙。<a id="a-6t"></a>耆旧来久怪之佛边。<a id="a-6u"></a>心自念言。<a id="a-6v"></a>佛是优楼师。<a id="a-6w"></a>优楼是佛师乎。<a id="a-6x"></a>佛睹心念即告优楼。<a id="a-6y"></a>为说偈言。</p>
  <p id="a6z">云何优楼卿　　本可所事神</p>
  <p id="a70">祠祀归水火　　日月众梵天</p>
  <p id="a71">事来为几何　　夙夜精进学</p>
  <p id="a72">心中不懈废　　宁益致神仙</p>
  <p id="a73">于时迦葉以偈报佛。</p>
  <p id="a74">自念祠祀来　　以历八十年</p>
  <p id="a75">奉风水火神　　日月诸山川</p>
  <p id="a76">夙夜不懈废　　心中无他念</p>
  <p id="a77">至竟无所获　　值佛乃安宁</p>
  <p id="a78">王及群臣国中万民。<a id="a-79"></a>尔乃别知优楼迦葉。<a id="a-7A"></a>是佛弟子。<a id="a-7B"></a>便进林中。<a id="a-7C"></a>遥见如来相好庄严。<a id="a-7D"></a>又见优楼频螺迦葉。<a id="a-7E"></a>兄弟三人并其弟子。<a id="a-7F"></a>前后围绕。<a id="a-7G"></a>如盛月满处众星中。<a id="a-7H"></a>行步踊悦不能自胜。<a id="a-7I"></a>既至佛所头面礼足。<a id="a-7J"></a>而白佛言。<a id="a-7K"></a>我是月种摩竭提王。<a id="a-7L"></a>名频婆娑罗。<a id="a-7M"></a>世尊知不。<a id="a-7N"></a>佛即答言。<a id="a-7O"></a>善哉大王。<a id="a-7P"></a>于是频婆娑罗王。<a id="a-7Q"></a>却坐一面。<a id="a-7R"></a>时婆罗门及以大臣。<a id="a-7S"></a>诸人民众皆悉就坐。<a id="a-7T"></a>尔时世尊。<a id="a-7U"></a>既见来众皆安坐已。<a id="a-7V"></a>即以梵音。<a id="a-7W"></a>慰问频婆娑罗王言。<a id="a-7X"></a>大王。<a id="a-7Y"></a>四大常安隐不。<a id="a-7Z"></a>统理民务无乃劳耶。<a id="a-7a"></a>王即答言。<a id="a-7b"></a>蒙世尊恩幸得安隐。<a id="a-7c"></a>尔时频婆娑罗王。<a id="a-7d"></a>及余大众婆罗门。<a id="a-7e"></a>长者居士大臣人民。<a id="a-7f"></a>既见迦葉为佛弟子。<a id="a-7g"></a>自相谓言。<a id="a-7h"></a>呜呼如来有大神力。<a id="a-7i"></a>智慧深远不可思议。<a id="a-7j"></a>乃能伏于如此之人。<a id="a-7k"></a>以为弟子。<a id="a-7l"></a>尔时复有诸余人众。<a id="a-7m"></a>心自念言。<a id="a-7n"></a>优楼频螺迦葉。<a id="a-7o"></a>有大智慧。<a id="a-7p"></a>普为世人之所归信。<a id="a-7q"></a>云何当为沙门瞿昙而作弟子。<a id="a-7r"></a>心怀狐疑。<a id="a-7s"></a>尔时世尊。<a id="a-7t"></a>知彼心念即语迦葉。<a id="a-7u"></a>汝今宜应现诸神变。<a id="a-7v"></a>于时迦葉即升虚空。<a id="a-7w"></a>身上出水身下出火。<a id="a-7x"></a>身上出火身下出水。<a id="a-7y"></a>或现大身满虚空中。<a id="a-7z"></a>或复现小。<a id="a-80"></a>或分一身为无量身。<a id="a-81"></a>或现入地还复踊出。<a id="a-82"></a>于虚空中行住坐卧。<a id="a-83"></a>举众见已叹未曾有。<a id="a-84"></a>悉皆称言第一大仙。<a id="a-85"></a>尔时迦葉现此变已。<a id="a-86"></a>即从空中到于佛前。<a id="a-87"></a>头面礼足而白佛言。<a id="a-88"></a>世尊实是天人之师。<a id="a-89"></a>我今实是世尊之弟子。<a id="a-8A"></a>如是三说。<a id="a-8B"></a>佛即答言。<a id="a-8C"></a>如是如是迦葉。<a id="a-8D"></a>汝于我法是何等利。<a id="a-8E"></a>弃舍火具而出家也。<a id="a-8F"></a>于是迦葉。<a id="a-8G"></a>以偈答言。</p>
  <p id="a8H">我于昔日中　　所事火功德</p>
  <p id="a8I">得生天人中　　受于五欲乐</p>
  <p id="a8J">恒如是轮转　　没于生死海</p>
  <p id="a8K">我见此过患　　所以弃舍之</p>
  <p id="a8L">又复事火福　　得生天人中</p>
  <p id="a8M">增长贪恚痴　　是故我远离</p>
  <p id="a8N">又复事火福　　为求将来生</p>
  <p id="a8O">既已有生故　　必有老病死</p>
  <p id="a8P">已见如此事　　是故弃火法</p>
  <p id="a8Q">施会修苦行　　乃以事火福</p>
  <p id="a8R">虽得生梵天　　此非究竟处</p>
  <p id="a8S">以是因缘故　　所以弃事火</p>
  <p id="a8T">我见如来法　　离生老病死</p>
  <p id="a8U">究竟解脱处　　是故今出家</p>
  <p id="a8V">如来真解脱　　为诸天人师</p>
  <p id="a8W">以是因缘故　　归依大圣尊</p>
  <p id="a8X">如来大慈悲　　现种种方便</p>
  <p id="a8Y">及诸神通力　　而以引导我</p>
  <p id="a8Z">云何而复应　　奉事于火法</p>
  <p id="a8a">尔时频婆娑罗王。<a id="a-8b"></a>及诸大众闻优楼频螺迦葉。<a id="a-8c"></a>说此偈言心大欢喜。<a id="a-8d"></a>于如来所深生敬信。<a id="a-8e"></a>决定得知如来必成一切种智。<a id="a-8f"></a>审知迦葉是。<a id="a-8g"></a>佛弟子。<a id="a-8h"></a>尔时诸天于虚空中。<a id="a-8i"></a>雨众天华作妙妓乐。<a id="a-8j"></a>异口同音唱言善哉。<a id="a-8k"></a>优楼频螺迦葉快说此偈。<a id="a-8l"></a>尔时世尊。<a id="a-8m"></a>知诸大众心意决定。<a id="a-8n"></a>无复狐疑。<a id="a-8o"></a>又观其根皆以成熟。<a id="a-8p"></a>即为说法。<a id="a-8q"></a>大王当知。<a id="a-8r"></a>此五阴身以识为本。<a id="a-8s"></a>因于识故而生意根。<a id="a-8t"></a>以意根故而生于色。<a id="a-8u"></a>而此色法生灭不住大王。<a id="a-8v"></a>若能如是观者。<a id="a-8w"></a>则能于身善知无常。<a id="a-8x"></a>如此观身不取身相。<a id="a-8y"></a>即能离我及于我所。<a id="a-8z"></a>若能观色离我我所。<a id="a-90"></a>即知色生便是苦生。<a id="a-91"></a>若知色灭便是苦灭。<a id="a-92"></a>若人能作如此观者。<a id="a-93"></a>是名为解脱。<a id="a-94"></a>若人不能作斯观者。<a id="a-95"></a>是名为缚。<a id="a-96"></a>法本无我及以我所。<a id="a-97"></a>以倒想故横计有我及以我所。<a id="a-98"></a>无有实法。<a id="a-99"></a>若能断此倒惑想者。<a id="a-9A"></a>即是解脱。<a id="a-9B"></a>尔时频婆娑罗王。<a id="a-9C"></a>心自思惟。<a id="a-9D"></a>若谓众生言有我者。<a id="a-9E"></a>而名为缚。<a id="a-9F"></a>一切众生皆悉无我。<a id="a-9G"></a>既无有我谁受来报。<a id="a-9H"></a>尔时世尊知彼心念。<a id="a-9I"></a>即语之言。<a id="a-9J"></a>一切众生。<a id="a-9K"></a>所为善恶及受果报。<a id="a-9L"></a>皆非我造亦非我受。<a id="a-9M"></a>而今见有造作善恶。<a id="a-9N"></a>受果报者。<a id="a-9O"></a>大王。<a id="a-9P"></a>谛听。<a id="a-9Q"></a>当为王说。<a id="a-9R"></a>大王。<a id="a-9S"></a>但以情尘识合。<a id="a-9T"></a>于境生染累想滋繁。<a id="a-9U"></a>以是缘故驰流生死备受苦报。<a id="a-9V"></a>若于境无染。<a id="a-9W"></a>息其累想即得解脱。<a id="a-9X"></a>以情尘识三事因缘。<a id="a-9Y"></a>共起善恶及受果报。<a id="a-9Z"></a>更无别我。<a id="a-9a"></a>譬如钻火。<a id="a-9b"></a>因手转燧得有火生。<a id="a-9c"></a>然彼火性。<a id="a-9d"></a>不从手生及以燧出。<a id="a-9e"></a>亦复不离手及燧钻。<a id="a-9f"></a>彼情尘识亦复如是。<a id="a-9g"></a>时频婆娑罗王又自思惟。<a id="a-9h"></a>若以情尘识和合故。<a id="a-9i"></a>而有善恶受果报者。<a id="a-9j"></a>便为常合不应离绝。<a id="a-9k"></a>若不常合是即为断。<a id="a-9l"></a>尔时世尊知王心念。<a id="a-9m"></a>即便答言。<a id="a-9n"></a>此情尘识不常不断。<a id="a-9o"></a>何以故。<a id="a-9p"></a>合故不断。<a id="a-9q"></a>离故不常。<a id="a-9r"></a>譬如缘于地水。<a id="a-9s"></a>因彼种子而生芽叶。<a id="a-9t"></a>种子既谢不得名常。<a id="a-9u"></a>生芽叶故不得名断。<a id="a-9v"></a>离于断常故名中道。<a id="a-9w"></a>三事因缘亦复如是。<a id="a-9x"></a>尔时频婆娑罗王。<a id="a-9y"></a>闻此法已心开意解。<a id="a-9z"></a>于诸法中。<a id="a-A0"></a>远尘离垢得法眼净。<a id="a-A1"></a>八万那由他婆罗门。<a id="a-A2"></a>大臣人民亦于诸法。<a id="a-A3"></a>远尘离垢得法眼净。<a id="a-A4"></a>九十六万那由他诸天人。<a id="a-A5"></a>又于诸法。<a id="a-A6"></a>远尘离垢得法眼净。<a id="a-A7"></a>时频婆娑罗王。<a id="a-A8"></a>即从座起顶礼佛足。<a id="a-A9"></a>合掌白佛快哉世尊。<a id="a-AA"></a>能舍转轮圣王之位。<a id="a-AB"></a>出家学道成一切种智。<a id="a-AC"></a>我昔愚痴。<a id="a-AD"></a>欲留世尊临治小国。<a id="a-AE"></a>今观慈颜又闻正法。<a id="a-AF"></a>方怀惭愧追悔昔过。<a id="a-AG"></a>唯愿世尊。<a id="a-AH"></a>以大慈悲受我忏悔。<a id="a-AI"></a>我于昔日白世尊言。<a id="a-AJ"></a>若得道时愿先度我。<a id="a-AK"></a>今日始蒙宿愿成遂。<a id="a-AL"></a>荷世尊恩。<a id="a-AM"></a>得履道迹。<a id="a-AN"></a>我从今日。<a id="a-AO"></a>供养世尊。<a id="a-AP"></a>及比丘僧。<a id="a-AQ"></a>当令四事不使有乏。<a id="a-AR"></a>唯愿世尊住于竹园。<a id="a-AS"></a>令摩竭提国长夜获安。<a id="a-AT"></a>佛即答言。<a id="a-AU"></a>善哉大王。<a id="a-AV"></a>乃能舍于三不坚法。<a id="a-AW"></a>求三坚报。<a id="a-AX"></a>当令王愿得满足也。<a id="a-AY"></a>时频婆娑罗王。<a id="a-AZ"></a>知佛受请住竹园已。<a id="a-Aa"></a>顶礼佛足辞退而去。<a id="a-Ab"></a>普曜经云。<a id="a-Ac"></a>大臣贺王。<a id="a-Ad"></a>前时诸王悉不见佛。<a id="a-Ae"></a>今独王见。<a id="a-Af"></a>宿福禄厚故乃尔耳。<a id="a-Ag"></a>王益欣踊亦贺诸臣。<a id="a-Ah"></a>卿等大德值是圣尊。<a id="a-Ai"></a>王还宫中敕宫夫人。<a id="a-Aj"></a>婇女大小及国吏民。<a id="a-Ak"></a>岁三月六斋守禁法施戒博闻。<a id="a-Al"></a>王适归宫。<a id="a-Am"></a>时天帝释将八万天。<a id="a-An"></a>散华佛上归命作礼而去。<a id="a-Ao"></a>言南无佛。<a id="a-Ap"></a>寻皆悉度。<a id="a-Aq"></a>得法眼净。</p>
  <p id="aAr">时摩竭国有一长者。<a id="a-As"></a>名曰迦陵。<a id="a-At"></a>见佛入国。<a id="a-Au"></a>天人所奉而无精舍。<a id="a-Av"></a>我有好园欲用上佛。<a id="a-Aw"></a>往诣佛所稽首足下。<a id="a-Ax"></a>前白佛言。<a id="a-Ay"></a>佛愍一切如亲爱子。<a id="a-Az"></a>弃转轮王不慕世荣。<a id="a-B0"></a>今无精舍有一竹园去城不远。<a id="a-B1"></a>愿以奉佛可作精舍。<a id="a-B2"></a>佛受祝愿。<a id="a-B3"></a>佛及圣众游处其中。<a id="a-B4"></a>是故名曰迦陵竹园。<a id="a-B5"></a>王还城已即敕诸臣。<a id="a-B6"></a>今于竹园起诸堂舍。<a id="a-B7"></a>种种庄饰极令严丽。<a id="a-B8"></a>悬缯幡盖散华烧香。<a id="a-B9"></a>悉皆办已即便严驾。<a id="a-BA"></a>往至佛所头面礼足。<a id="a-BB"></a>而白佛言。<a id="a-BC"></a>竹园僧伽蓝。<a id="a-BD"></a>修理始毕。<a id="a-BE"></a>唯愿世尊与比丘僧。<a id="a-BF"></a>哀愍我故往住彼也。<a id="a-BG"></a>尔时世尊与诸比丘。<a id="a-BH"></a>及无量诸天。<a id="a-BI"></a>前后围绕入王舍城。<a id="a-BJ"></a>当于如来蹈门阃时。<a id="a-BK"></a>城中乐器不鼓自鸣。<a id="a-BL"></a>门狭更广门下更高。<a id="a-BM"></a>一切丘墟皆悉平坦。<a id="a-BN"></a>臭秽尘垢自然香净。<a id="a-BO"></a>聋者得听哑者能语。<a id="a-BP"></a>盲者得视狂者得正。<a id="a-BQ"></a>拘躄疾病普皆除愈。<a id="a-BR"></a>枯木发华腐草荣秀。<a id="a-BS"></a>涸池增澜香风清靡。<a id="a-BT"></a>凤雀孔翠凫雁鸳鸯。<a id="a-BU"></a>异类众鸟缤纷翔集。<a id="a-BV"></a>出和雅音。<a id="a-BW"></a>有如是等种种祥瑞。<a id="a-BX"></a>既入城已。<a id="a-BY"></a>与频婆娑罗王俱往竹园。<a id="a-BZ"></a>尔时诸天满虚空中。<a id="a-Ba"></a>时王即便手执宝瓶。<a id="a-Bb"></a>盛以香水。<a id="a-Bc"></a>于如来前而作是言。<a id="a-Bd"></a>我今以此竹园。<a id="a-Be"></a>奉上如来及比丘僧。<a id="a-Bf"></a>唯愿哀愍为我纳受。<a id="a-Bg"></a>作此言已即便奉舍。<a id="a-Bh"></a>尔时世尊默然受之。<a id="a-Bi"></a>说偈咒愿。</p>
  <p id="aBj">若人能布施　　断除于悭贪</p>
  <p id="aBk">若人能忍辱　　永离于嗔恚</p>
  <p id="aBl">若人能造善　　则远于愚痴</p>
  <p id="aBm">能具此三行　　速至于涅槃</p>
  <p id="aBn">若有贫穷人　　无财可布施</p>
  <p id="aBo">见他修施时　　而生随喜心</p>
  <p id="aBp">随喜之福报　　与施等无异</p>
  <p id="aBq">尔时婆罗门大臣及余人民。<a id="a-Br"></a>见王奉施如来僧伽蓝。<a id="a-Bs"></a>皆悉踊跃生随喜心。<a id="a-Bt"></a>尔时频婆娑罗王。<a id="a-Bu"></a>施僧伽蓝已。<a id="a-Bv"></a>心大欢喜头面礼足。<a id="a-Bw"></a>退还所住。<a id="a-Bx"></a>阎浮提中诸王见佛。<a id="a-By"></a>频婆娑罗最为其首。<a id="a-Bz"></a>诸僧伽蓝。<a id="a-C0"></a>竹园僧伽蓝。<a id="a-C1"></a>最为其始。<a id="a-C2"></a>尔时世尊与诸比丘。<a id="a-C3"></a>住竹园僧伽蓝。<a id="a-C4"></a>于时王舍城中。<a id="a-C5"></a>有二婆罗门。<a id="a-C6"></a>聪明利根有大智慧。<a id="a-C7"></a>于诸书论无不通达。<a id="a-C8"></a>辩才语议莫能摧伏。<a id="a-C9"></a>一姓拘栗名优婆室沙。<a id="a-CA"></a>母名舍利。<a id="a-CB"></a>故举世唤为舍利弗。<a id="a-CC"></a>二姓目犍连。<a id="a-CD"></a>名目犍罗夜那。<a id="a-CE"></a>各有一百弟子。<a id="a-CF"></a>普为国人之所宗仰。<a id="a-CG"></a>二人互共以为亲友。<a id="a-CH"></a>极相爱重咸共誓言。<a id="a-CI"></a>若先得闻诸妙法者。<a id="a-CJ"></a>要相开悟无得吝惜。</p>
  <p id="aCK">尔时阿舍婆耆比丘。<a id="a-CL"></a>着衣持钵入村乞食。<a id="a-CM"></a>善摄诸根威仪详序。<a id="a-CN"></a>路人见者皆生恭敬。<a id="a-CO"></a>时舍利弗忽于路次。<a id="a-CP"></a>逢见阿舍婆耆。<a id="a-CQ"></a>善摄诸根威仪详序。<a id="a-CR"></a>彼舍利弗善根既熟。<a id="a-CS"></a>见阿舍婆耆心大欢喜。<a id="a-CT"></a>踊跃遍身。<a id="a-CU"></a>停步瞻视不能暂舍。<a id="a-CV"></a>即便问言。<a id="a-CW"></a>我意观汝似新出家。<a id="a-CX"></a>而能如此摄诸情根。<a id="a-CY"></a>欲有所问唯愿见答。<a id="a-CZ"></a>汝今大师其名何等。<a id="a-Ca"></a>有所教诫演说何法。<a id="a-Cb"></a>时阿舍婆耆即便安详而答言。<a id="a-Cc"></a>我之大师得一切种智。<a id="a-Cd"></a>是甘蔗种姓天人之师。<a id="a-Ce"></a>相好智慧及神通力。<a id="a-Cf"></a>无与等者。<a id="a-Cg"></a>我既年幼学道日浅。<a id="a-Ch"></a>岂能宣说如来妙法。<a id="a-Ci"></a>然以所知当为汝说。<a id="a-Cj"></a>即说偈言。</p>
  <p id="aCk">一切诸法本　　因缘生无主</p>
  <p id="aCl">若能解此者　　则得真实道</p>
  <p id="aCm">时舍利弗闻阿舍婆耆说此偈言。<a id="a-Cn"></a>即于诸法。<a id="a-Co"></a>远尘离垢得法眼净。<a id="a-Cp"></a>见道迹已心大踊跃。<a id="a-Cq"></a>身诸情根皆悉悦豫。<a id="a-Cr"></a>而自念言。<a id="a-Cs"></a>一切众生悉着于我。<a id="a-Ct"></a>所以轮回在于生死。<a id="a-Cu"></a>若除我想。<a id="a-Cv"></a>即于我所亦皆得离。<a id="a-Cw"></a>譬如日光能破于暗。<a id="a-Cx"></a>无我之想亦复如是。<a id="a-Cy"></a>悉能破于我见暗障。<a id="a-Cz"></a>我从昔来所可修学。<a id="a-D0"></a>皆为邪见。<a id="a-D1"></a>唯今所得是真正道。<a id="a-D2"></a>作此念已。<a id="a-D3"></a>礼阿舍婆耆足。<a id="a-D4"></a>归还所止。<a id="a-D5"></a>时阿舍婆耆至前乞食讫还竹园。<a id="a-D6"></a>时舍利弗还至住处。<a id="a-D7"></a>时目犍连夜那善根已熟。<a id="a-D8"></a>见舍利弗诸根寂定威仪详序。<a id="a-D9"></a>颜容怡悦异于常日。<a id="a-DA"></a>即便问言我今观汝。<a id="a-DB"></a>诸根颜貌与常有异。<a id="a-DC"></a>必当已得甘露妙法。<a id="a-DD"></a>我昔与汝共结誓言。<a id="a-DE"></a>若闻妙法要相启悟。<a id="a-DF"></a>汝有所得愿为我说。<a id="a-DG"></a>时舍利弗即便答言。<a id="a-DH"></a>我今实已得甘露法。<a id="a-DI"></a>目犍连夜那闻已。<a id="a-DJ"></a>欢喜无量。<a id="a-DK"></a>叹言善哉。<a id="a-DL"></a>时为我说。<a id="a-DM"></a>舍利弗言。<a id="a-DN"></a>我今出行逢一比丘。<a id="a-DO"></a>执持衣钵入村乞食。<a id="a-DP"></a>诸根寂静威仪详序。<a id="a-DQ"></a>我既见已深生恭敬。<a id="a-DR"></a>既到其所而问之言。<a id="a-DS"></a>我意观汝似新出家。<a id="a-DT"></a>而能如此摄诸情根。<a id="a-DU"></a>欲有所问唯愿见答。<a id="a-DV"></a>汝今大师其名何等。<a id="a-DW"></a>有所教诫演说何法。<a id="a-DX"></a>时阿舍婆耆。<a id="a-DY"></a>即便安详而见。<a id="a-DZ"></a>答言。<a id="a-Da"></a>我之大师得一切种智。<a id="a-Db"></a>是甘蔗种天人之师。<a id="a-Dc"></a>相好智慧及神通力。<a id="a-Dd"></a>无与等者。<a id="a-De"></a>我既年幼学道日浅。<a id="a-Df"></a>岂能宣说如来妙法。<a id="a-Dg"></a>然以所知当为汝说。<a id="a-Dh"></a>即说偈言。</p>
  <p id="aDi">一切诸法本　　因缘生无主</p>
  <p id="aDj">若能解此者　　则得真实道</p>
  <p id="aDk">尔时目犍罗夜那。<a id="a-Dl"></a>闻舍利弗说此语已。<a id="a-Dm"></a>即于诸法。<a id="a-Dn"></a>远尘离垢得法眼净。<a id="a-Do"></a>尔时舍利弗与目犍罗夜那。<a id="a-Dp"></a>各于佛法得甘露已。<a id="a-Dq"></a>共相谓言。<a id="a-Dr"></a>我等已于佛法各得利益。<a id="a-Ds"></a>今者宜应共往佛所。<a id="a-Dt"></a>求索出家。<a id="a-Du"></a>作此语已。<a id="a-Dv"></a>各唤弟子而语之言。<a id="a-Dw"></a>我等今者。<a id="a-Dx"></a>已于佛法得甘露味。<a id="a-Dy"></a>唯有此法是出世道。<a id="a-Dz"></a>我今欲往求佛出家。<a id="a-E0"></a>汝等云何。<a id="a-E1"></a>诸弟子等答其师言。<a id="a-E2"></a>我等今者有所知见。<a id="a-E3"></a>皆大师力。<a id="a-E4"></a>师若出家我悉随从。<a id="a-E5"></a>于是二人即将二百弟子。<a id="a-E6"></a>往诣竹园既入门已。<a id="a-E7"></a>遥见如来相好庄严。<a id="a-E8"></a>诸比丘众前后围绕。<a id="a-E9"></a>心大欢喜踊跃遍身。<a id="a-EA"></a>尔时世尊见舍利弗。<a id="a-EB"></a>及目犍罗夜那。<a id="a-EC"></a>与诸弟子相随来已。<a id="a-ED"></a>告诸比丘汝等当知。<a id="a-EE"></a>今此二人将诸弟子。<a id="a-EF"></a>来至我所欲求出家。<a id="a-EG"></a>一名舍利弗。<a id="a-EH"></a>二名目犍连夜那。<a id="a-EI"></a>当于我法中为上弟子。<a id="a-EJ"></a>舍利弗者。<a id="a-EK"></a>于智慧中最为第一。<a id="a-EL"></a>目犍罗夜那者。<a id="a-EM"></a>于神通中复为无上。<a id="a-EN"></a>至佛所已头面礼足。<a id="a-EO"></a>而白佛言。<a id="a-EP"></a>我于佛法已得道迹。<a id="a-EQ"></a>乐欲出家愿垂听许。<a id="a-ER"></a>尔时世尊即便呼言。<a id="a-ES"></a>善来比丘须发自落。<a id="a-ET"></a>袈裟着身即成沙门。<a id="a-EU"></a>时彼二百弟子。<a id="a-EV"></a>既见其师成沙门已。<a id="a-EW"></a>俱白佛言。<a id="a-EX"></a>我等亦欲随师出家。<a id="a-EY"></a>唯愿世尊垂愍听许。<a id="a-EZ"></a>于是世尊即便唤言。<a id="a-Ea"></a>善来比丘须发自落。<a id="a-Eb"></a>袈裟着身即成沙门。<a id="a-Ec"></a>尔时世尊为舍利弗。<a id="a-Ed"></a>及目犍罗夜那。<a id="a-Ee"></a>广说四谛。<a id="a-Ef"></a>二人即得阿罗汉果。<a id="a-Eg"></a>又复为彼二百弟子广说四谛。<a id="a-Eh"></a>即于诸法远尘离垢得法眼净。<a id="a-Ei"></a>乃至亦成阿罗汉果。<a id="a-Ej"></a>尔时世尊。<a id="a-Ek"></a>即与一千二百五十比丘。<a id="a-El"></a>皆大阿罗汉。<a id="a-Em"></a>于摩竭提国广利众生。<a id="a-En"></a>诸比丘中。<a id="a-Eo"></a>多有人名目犍罗夜那。<a id="a-Ep"></a>世尊故名此目犍罗夜那。<a id="a-Eq"></a>为大目犍罗夜那。<a id="a-Er"></a>普曜经云。<a id="a-Es"></a>佛有沙门名曰安陆。<a id="a-Et"></a>遣行宣法开化未闻。<a id="a-Eu"></a>五浊之世人在荒迷。<a id="a-Ev"></a>不达至真入城分卫。<a id="a-Ew"></a>衣服齐整威仪礼节。<a id="a-Ex"></a>不失常法行步安详。<a id="a-Ey"></a>因是使人见之心悦。<a id="a-Ez"></a>时舍利弗本字优波替。<a id="a-F0"></a>而遥见之心中欣然。<a id="a-F1"></a>心自念言。<a id="a-F2"></a>我学来久。<a id="a-F3"></a>未曾睹此沙门衣服。<a id="a-F4"></a>安详齐整不失仪节。<a id="a-F5"></a>试往问之所奉何道。<a id="a-F6"></a>吾常意疑。<a id="a-F7"></a>当有异闻殊妙之道。<a id="a-F8"></a>未必齐此往问比丘。<a id="a-F9"></a>所事何道谁为师主。<a id="a-FA"></a>愿闻其志。<a id="a-FB"></a>比丘知意。<a id="a-FC"></a>即说偈曰。</p>
  <p id="aFD">吾师三界尊　　有三十二相</p>
  <p id="aFE">等不存有无　　度众十二门</p>
  <p id="aFF">我年既幼稚　　学根近薄鲜</p>
  <p id="aFG">岂能宣至真　　如来无极业</p>
  <p id="aFH">一切诸法本　　从缘悉本无</p>
  <p id="aFI">若能反本源　　乃名曰沙门</p>
  <p id="aFJ">安陆沙门答曰。<a id="a-FK"></a>吾所事师从无数劫。<a id="a-FL"></a>奉行六度无极之法。<a id="a-FM"></a>四等四恩行无尽哀。<a id="a-FN"></a>奉无极慈欲度一切。<a id="a-FO"></a>积功累德不可称载。<a id="a-FP"></a>一生补处在兜术天。<a id="a-FQ"></a>降神现存寄迦维罗卫国。<a id="a-FR"></a>处夫人胎如日现水。<a id="a-FS"></a>生行七步天地大动。<a id="a-FT"></a>瑞三十二称己圣音。<a id="a-FU"></a>三界皆苦吾当度之。<a id="a-FV"></a>释梵四王咸来启受。<a id="a-FW"></a>九龙浴身其德无量。<a id="a-FX"></a>粗举其要。<a id="a-FY"></a>非吾萤烛所叹能究。<a id="a-FZ"></a>悉非心口之所言思。<a id="a-Fa"></a>是吾大师天人之尊于是颂曰。</p>
  <p id="aFb">吾师天中天　　三界无极尊</p>
  <p id="aFc">相好身丈六　　神通游虚空</p>
  <p id="aFd">化训去五阴　　拔断十二根</p>
  <p id="aFe">不贪天世位　　心净开法门</p>
  <p id="aFf">时舍利弗欣然大悦。<a id="a-Fg"></a>如冥睹明口言善哉。<a id="a-Fh"></a>昔来抱疑又吾好学。<a id="a-Fi"></a>八岁从师至年十六。<a id="a-Fj"></a>靡不周宗行遍天下。<a id="a-Fk"></a>十六大国自谓已达。<a id="a-Fl"></a>今乃闻异无上正真。<a id="a-Fm"></a>得吾本愿今佛所在。<a id="a-Fn"></a>答曰在迦陵竹园。<a id="a-Fo"></a>将诸弟子往诣佛所。<a id="a-Fp"></a>稽首足下问讯至尊。<a id="a-Fq"></a>身堕愚冥迷惑历载。<a id="a-Fr"></a>不得咨受今乃奉圣。<a id="a-Fs"></a>无极大道。<a id="a-Ft"></a>愿听出家得为比丘。<a id="a-Fu"></a>受成就戒。<a id="a-Fv"></a>佛言。<a id="a-Fw"></a>善哉呼比丘来。<a id="a-Fx"></a>头发自堕袈裟着身。<a id="a-Fy"></a>佛为说经分别诸法。<a id="a-Fz"></a>十二根本亘然意达。<a id="a-G0"></a>漏尽意解得无著果。<a id="a-G1"></a>前白佛言。<a id="a-G2"></a>吾有同学。<a id="a-G3"></a>俗字拘律陀今名目连。<a id="a-G4"></a>少小相顺要有至真。<a id="a-G5"></a>以相开示今已蒙济。<a id="a-G6"></a>彼没尘垢未得拔出。<a id="a-G7"></a>承尊圣旨往开示之。<a id="a-G8"></a>佛言善哉。<a id="a-G9"></a>宜知是时。<a id="a-GA"></a>勿得稽留。<a id="a-GB"></a>时舍利弗稽首佛足。<a id="a-GC"></a>辞出入城求目连。<a id="a-GD"></a>遥见目连与诸弟子。<a id="a-GE"></a>游行城里街曲里巷。<a id="a-GF"></a>舍利弗趣之。<a id="a-GG"></a>目连睹见体改服变。<a id="a-GH"></a>不与常同问之所以。<a id="a-GI"></a>被服改变有何异见。<a id="a-GJ"></a>答曰学人无常唯行大明。<a id="a-GK"></a>吾学积年不值大圣。<a id="a-GL"></a>今乃遇之无上大道。<a id="a-GM"></a>欣庆无量故来相求。<a id="a-GN"></a>同其道味累劫无穷。<a id="a-GO"></a>目连答曰此非。<a id="a-GP"></a>小事善共思惟。<a id="a-GQ"></a>舍利弗曰。<a id="a-GR"></a>不须重言吾厌从事。<a id="a-GS"></a>不复欲闻假喻言之。<a id="a-GT"></a>人有珍妙施有胜得。<a id="a-GU"></a>大宝如意明珠及获宝瑛。<a id="a-GV"></a>复欲反求帛祠为珠。<a id="a-GW"></a>非身所欲。<a id="a-GX"></a>目连答曰。<a id="a-GY"></a>仁智胜我。<a id="a-GZ"></a>常兄事卿必不相误。<a id="a-Ga"></a>便当同志将吾受训。<a id="a-Gb"></a>稽首至尊。<a id="a-Gc"></a>时舍利弗与目犍连。<a id="a-Gd"></a>俱往诣佛稽首佛足。<a id="a-Ge"></a>退坐一面叉手白佛。<a id="a-Gf"></a>违旷侍省沉没尘垢。<a id="a-Gg"></a>今乃奉觐愿为沙门。<a id="a-Gh"></a>启受法律。<a id="a-Gi"></a>佛言善哉即除澡瓶屏鹿衣杖具。<a id="a-Gj"></a>佛呼比丘来。<a id="a-Gk"></a>头发自落袈裟着身。<a id="a-Gl"></a>为说正谛漏尽意解。<a id="a-Gm"></a>所作已办成无著果。<a id="a-Gn"></a>佛言此二人等往古世时。<a id="a-Go"></a>誓供养我待吾道成。<a id="a-Gp"></a>侍卫左右今乃相值。<a id="a-Gq"></a>本有千弟子。<a id="a-Gr"></a>得舍利弗目连。<a id="a-Gs"></a>有二百五十比丘一时所度。</p>
  <p id="aGt">尔时偷罗厥叉国。<a id="a-Gu"></a>有一婆罗门名曰迦葉。<a id="a-Gv"></a>有三十二相。<a id="a-Gw"></a>聪明智慧诵四毗陀经。<a id="a-Gx"></a>一切书论无不通达。<a id="a-Gy"></a>极为巨富善能布施。<a id="a-Gz"></a>其妇端正举国无双。<a id="a-H0"></a>二人自然无有欲想。<a id="a-H1"></a>乃至亦不同宿一室。<a id="a-H2"></a>久于往昔种善根故。<a id="a-H3"></a>不乐在家受五欲乐。<a id="a-H4"></a>日夜思惟厌离世间。<a id="a-H5"></a>精勤求访出家之法。<a id="a-H6"></a>如是推寻不能得已。<a id="a-H7"></a>即舍家事入于山林。<a id="a-H8"></a>心念口言诸佛如来。<a id="a-H9"></a>出家修道。<a id="a-HA"></a>我今亦当随佛出家。<a id="a-HB"></a>即便脱去金缕织成珍宝之衣。<a id="a-HC"></a>而着价直千两金。<a id="a-HD"></a>坏色纳衣自剃须发。<a id="a-HE"></a>尔时诸天于虚空中。<a id="a-HF"></a>既见迦葉自出家已。<a id="a-HG"></a>而语之言。<a id="a-HH"></a>善男子。<a id="a-HI"></a>甘蔗种族白净王子。<a id="a-HJ"></a>其名萨婆悉达。<a id="a-HK"></a>出家学道成一切种智。<a id="a-HL"></a>举世号为释迦牟尼佛。<a id="a-HM"></a>今者与千二百五十阿罗汉。<a id="a-HN"></a>在王舍城竹园中住。<a id="a-HO"></a>尔时迦葉闻天语已。<a id="a-HP"></a>欢喜踊跃身毛皆竖。<a id="a-HQ"></a>即便往趣竹园僧伽蓝。<a id="a-HR"></a>尔时世尊知其当来。<a id="a-HS"></a>而自思惟观其善根。<a id="a-HT"></a>宜往度之。<a id="a-HU"></a>作此念已。<a id="a-HV"></a>即行逆之。<a id="a-HW"></a>到多子兜婆而逢迦葉。<a id="a-HX"></a>时彼迦葉。<a id="a-HY"></a>既见相好威仪特尊。<a id="a-HZ"></a>即便合掌而作此言。<a id="a-Ha"></a>世尊实是一切种智。<a id="a-Hb"></a>实是慈悲济众生者。<a id="a-Hc"></a>实是一切所归依处。<a id="a-Hd"></a>即便五体投地。<a id="a-He"></a>顶礼佛足而白佛言。<a id="a-Hf"></a>世尊今者。<a id="a-Hg"></a>是我大师。<a id="a-Hh"></a>我是弟子。<a id="a-Hi"></a>如是三说。<a id="a-Hj"></a>佛即答言。<a id="a-Hk"></a>如是迦葉。<a id="a-Hl"></a>我是汝师。<a id="a-Hm"></a>汝我弟子。<a id="a-Hn"></a>佛又语言。<a id="a-Ho"></a>迦葉当知。<a id="a-Hp"></a>若人实非一切种智。<a id="a-Hq"></a>而欲受汝为弟子者。<a id="a-Hr"></a>头即裂坏以为七分。<a id="a-Hs"></a>又复告言。<a id="a-Ht"></a>善哉迦葉快哉迦葉。<a id="a-Hu"></a>当知五受阴身是大苦聚。<a id="a-Hv"></a>于时迦葉闻此语已。<a id="a-Hw"></a>即便见谛。<a id="a-Hx"></a>乃至得于阿罗汉果。<a id="a-Hy"></a>尔时世尊即与迦葉俱还竹园。<a id="a-Hz"></a>以此迦葉有大威德智慧聪明。<a id="a-I0"></a>是故名之为大迦葉。</p>
  <p id="aI1">尔时世尊告诸比丘言。<a id="a-I2"></a>普光如来出兴世时。<a id="a-I3"></a>善慧仙人岂异人乎。<a id="a-I4"></a>即我身是。<a id="a-I5"></a>缘路所过五百外道。<a id="a-I6"></a>所共论议及随喜者。<a id="a-I7"></a>今此会中。<a id="a-I8"></a>优楼频螺迦葉兄弟。<a id="a-I9"></a>及其眷属千比丘是。<a id="a-IA"></a>时卖华女者。<a id="a-IB"></a>今耶输陀罗是。<a id="a-IC"></a>善慧仙人发布地时傍有二人扫佛前地。<a id="a-ID"></a>及二百人随喜助者。<a id="a-IE"></a>今此会中舍利弗大目犍连夜那。<a id="a-IF"></a>并二百弟子比丘是。<a id="a-IG"></a>虚空诸天见善慧仙人。<a id="a-IH"></a>以发布地。<a id="a-II"></a>悉皆随喜而赞叹者。<a id="a-IJ"></a>我初得道。<a id="a-IK"></a>鹿野苑中始转法轮。<a id="a-IL"></a>八万天子及频婆娑罗王。<a id="a-IM"></a>所将眷属八万那由他人。<a id="a-IN"></a>及九十六万亿那由他天是。<a id="a-IO"></a>汝等当知。<a id="a-IP"></a>过去所种因缘。<a id="a-IQ"></a>无量劫终不磨灭。<a id="a-IR"></a>我于往昔精勤修习一切善业。<a id="a-IS"></a>及发大愿心不退转。<a id="a-IT"></a>故于今者。<a id="a-IU"></a>而已成就一切种智。<a id="a-IV"></a>汝等宜应勤修道行。<a id="a-IW"></a>无得懈怠。<a id="a-IX"></a>时诸比丘闻佛所说。<a id="a-IY"></a>欢喜顶戴作礼而退。<a id="a-IZ"></a>普曜经云。<a id="a-Ia"></a>王遥闻子得佛道。<a id="a-Ib"></a>已来六年生念久已。<a id="a-Ic"></a>心中悲喜饥虚欲睹。<a id="a-Id"></a>有一梵志名优陀耶。<a id="a-Ie"></a>聪明智慧本侍菩萨常得其意。<a id="a-If"></a>王告优陀往请。<a id="a-Ig"></a>迎佛别阔。<a id="a-Ih"></a>已来十有二年夙夜愁戚。<a id="a-Ii"></a>不舍其心思一相见如复更生。<a id="a-Ij"></a>优陀受教往诣佛所。<a id="a-Ik"></a>稽首佛足具以王意白佛。<a id="a-Il"></a>优陀见佛。<a id="a-Im"></a>诸天释梵归化一切受命。<a id="a-In"></a>前白佛言。<a id="a-Io"></a>愿得出家以为沙门。<a id="a-Ip"></a>佛言呼比丘来。<a id="a-Iq"></a>头发自堕便成沙门。<a id="a-Ir"></a>得罗汉道佛时所度。<a id="a-Is"></a>其余前后得道所度不可称计。<a id="a-It"></a>佛自念言。<a id="a-Iu"></a>本与父王要得佛道。<a id="a-Iv"></a>尔乃还国当度父母。<a id="a-Iw"></a>今正应还。<a id="a-Ix"></a>设若还国无所感动。<a id="a-Iy"></a>于事不宜所化鲜少。<a id="a-Iz"></a>先遣神足弟子。<a id="a-J0"></a>比丘优陀耶。<a id="a-J1"></a>往显威神足。<a id="a-J2"></a>知佛欲往。<a id="a-J3"></a>乃解道尊咸共渴仰。<a id="a-J4"></a>发起道心所度乃多。<a id="a-J5"></a>尔时世尊告优陀耶。<a id="a-J6"></a>佛本出家与父母誓。<a id="a-J7"></a>若得佛道还度父母。<a id="a-J8"></a>今已得佛道德已成。<a id="a-J9"></a>必当还国不违本誓。<a id="a-JA"></a>汝以神足经行虚空。<a id="a-JB"></a>现其神变。<a id="a-JC"></a>乃知吾身已成大道。<a id="a-JD"></a>弟子尚尔况佛威德。<a id="a-JE"></a>巍巍无量尔乃信受。<a id="a-JF"></a>优陀受教神足飞行。<a id="a-JG"></a>经游虚空往到本国。<a id="a-JH"></a>迦维罗卫城上虚空。<a id="a-JI"></a>现无数变。<a id="a-JJ"></a>身上出水身下出火。<a id="a-JK"></a>水不湿身火无所伤。<a id="a-JL"></a>七现七没。<a id="a-JM"></a>从东方没地出于西方。<a id="a-JN"></a>西没东出南没北出。<a id="a-JO"></a>北没南出。<a id="a-JP"></a>行空如鸟没地如水。<a id="a-JQ"></a>履水如地。<a id="a-JR"></a>王及臣民莫不欣喜。<a id="a-JS"></a>乃知道尊。<a id="a-JT"></a>于是颂曰。</p>
  <p id="aJU">佛从本所行　　生死无数度</p>
  <p id="aJV">常念蜎飞类　　勤苦无量劫</p>
  <p id="aJW">时坐佛树下　　逮致本宿愿</p>
  <p id="aJX">欢喜当听说　　难得数见闻</p>
  <p id="aJY">适成佛道时　　辄降魔眷属</p>
  <p id="aJZ">即坏生死本　　消爱欲无余</p>
  <p id="aJa">佛念本生地　　意欲见亲族</p>
  <p id="aJb">今听王头檀　　所说甚可悲</p>
  <p id="aJc">比丘名优陀　　姿性能悦人</p>
  <p id="aJd">佛遣使令行　　孚致消息来</p>
  <p id="aJe">还入父王国　　以入宣佛意</p>
  <p id="aJf">今王太子顾　　意欲还至宫</p>
  <p id="aJg">优陀闻佛教　　即听受奉行</p>
  <p id="aJh">因时于佛前　　变化随地形</p>
  <p id="aJi">其身忽不见　　神足来入城</p>
  <p id="aJj">乃至大王殿　　父王所坐前</p>
  <p id="aJk">比丘优陀耶　　进现悦头檀</p>
  <p id="aJl">变化若干品　　踊出父王殿</p>
  <p id="aJm">净譬如莲华　　泥土尘不生</p>
  <p id="aJn">父王见恐怖　　即问斯何灵</p>
  <p id="aJo">将无是神祇　　出地何怪尔</p>
  <p id="aJp">此形姓为谁　　本从何得斯</p>
  <p id="aJq">愿以开吾意　　令心疑结解</p>
  <p id="aJr">从生至于今　　未曾睹是变</p>
  <p id="aJs">太子本弃国　　求道度众生</p>
  <p id="aJt">慕勤无数劫　　于今乃得成</p>
  <p id="aJu">今王莫恐畏　　且宽意悦豫</p>
  <p id="aJv">我以坏众恶　　为王太子使</p>
  <p id="aJw">王闻太子问　　泪下如雨星</p>
  <p id="aJx">十二年已来　　乃承悉达声</p>
  <p id="aJy">今从吉祥至　　思寤如更生</p>
  <p id="aJz">太子舍国位　　成道号何名</p>
  <p id="aK0">出国坐六年　　精进现成佛</p>
  <p id="aK1">号曰天中天　　三界尊第一</p>
  <p id="aK2">本时在我尊　　为作众宝殿</p>
  <p id="aK3">刻镂诸妙饰　　于今室何如</p>
  <p id="aK4">优陀所答曰　　佛之正真微</p>
  <p id="aK5">常坐于树下　　诸天来归趣</p>
  <p id="aK6">吾子在宫时　　茵褥布綩綖</p>
  <p id="aK7">皆以锦绣成　　柔软有光泽</p>
  <p id="aK8">龙妻奉宝床　　天帝贡袈裟</p>
  <p id="aK9">不以好衣喜　　其心无增损</p>
  <p id="aKA">在国好美食　　甘膳悉其味</p>
  <p id="aKB">今所服食者　　安身何等类</p>
  <p id="aKC">执钵行分卫　　福众无粗细</p>
  <p id="aKD">咒愿布施家　　世世令安隐</p>
  <p id="aKE">悉达卧寝时　　不敢妄呼觉</p>
  <p id="aKF">鼓琴发歌音　　尔乃令寤起</p>
  <p id="aKG">如来三昧定　　夙夜无眠觉</p>
  <p id="aKH">释梵来劝助　　皆现稽首受</p>
  <p id="aKI">在家杂香浴　　若干种众馨</p>
  <p id="aKJ">香香遍室中　　今用何所意</p>
  <p id="aKK">八解三脱门　　洗浴除心垢</p>
  <p id="aKL">其心净如空　　普安无恼忧</p>
  <p id="aKM">悉达在家时　　捣若干杂香</p>
  <p id="aKN">香熏其衣服　　清净无垢障</p>
  <p id="aKO">戒定慧解脱　　以为道德香</p>
  <p id="aKP">熏于八难处　　世世度十方</p>
  <p id="aKQ">四品好床座　　以若干宝成</p>
  <p id="aKR">重叠布众具　　以卧起其上</p>
  <p id="aKS">四禅为床座　　意定无愦乱</p>
  <p id="aKT">清净如莲华　　不着于泥水</p>
  <p id="aKU">在宫无数兵　　诸臣而宿卫</p>
  <p id="aKV">左右常拥护　　目不见恶秽</p>
  <p id="aKW">诸弟子众具　　千二百五十</p>
  <p id="aKX">菩萨无央数　　皆来稽首集</p>
  <p id="aKY">本在家未出　　有四品好车</p>
  <p id="aKZ">象马牛羊步　　游行观四方</p>
  <p id="aKa">五通以骖驾　　彻视洞听飞</p>
  <p id="aKb">睹本见众心　　游观度生死</p>
  <p id="aKc">子出行往返　　幢旍羽雕饰</p>
  <p id="aKd">前后诸导从　　各执诸兵仗</p>
  <p id="aKe">四等慈悲护　　恩惠仁爱度</p>
  <p id="aKf">普覆众危难　　以严饰众生</p>
  <p id="aKg">生时杂妓乐　　椎钟及鸣鼓</p>
  <p id="aKh">观者悉填路　　前后不相害</p>
  <p id="aKi">树下波罗奈　　椎鸣不死鼓</p>
  <p id="aKj">拘邻等得道　　八万四千天</p>
  <p id="aKk">九十六道伏　　其音闻三千</p>
  <p id="aKl">众生莫不悦　　启受心皆明</p>
  <p id="aKm">所领何国土　　人民为多少</p>
  <p id="aKn">所化有几人　　悉为归伏不</p>
  <p id="aKo">领三千大界　　化训诸群生</p>
  <p id="aKp">十方不可称　　莫不蒙济度</p>
  <p id="aKq">在国思正法　　助吾治万民</p>
  <p id="aKr">动顺礼节训　　莫不承教闻</p>
  <p id="aKs">佛解空本无　　舍于四颠倒</p>
  <p id="aKt">靡不归伏者　　神静天为业</p>
  <p id="aKu">佛与世无仇　　博无不备达</p>
  <p id="aKv">汝言何不及　　一切皆自归</p>
  <p id="aKw">正天下满人　　一人头若干</p>
  <p id="aKx">一头若干舌　　舌解无数义</p>
  <p id="aKy">合集恒沙人　　嗟叹佛功德</p>
  <p id="aKz">江沙劫不畅　　况我萤烛明</p>
  <p id="aL0">王闻益悲喜。<a id="a-L1"></a>叹曰。<a id="a-L2"></a>善哉善哉。<a id="a-L3"></a>阿夷言不妄。<a id="a-L4"></a>佛当来不。<a id="a-L5"></a>何日当至乎。<a id="a-L6"></a>优陀报曰。<a id="a-L7"></a>却七日到王大踊跃。<a id="a-L8"></a>即敕群臣国中万民。<a id="a-L9"></a>吾往迎佛。<a id="a-LA"></a>导从威仪法转轮王。<a id="a-LB"></a>平治道路扫除令净。<a id="a-LC"></a>香汁洒地悬缯幡彩。<a id="a-LD"></a>竖其幢盖周遍国内。<a id="a-LE"></a>其所修治光饰尽宜。<a id="a-LF"></a>千乘万骑出四十里。<a id="a-LG"></a>往奉迎佛稽首归命。<a id="a-LH"></a>优陀前报王曰。<a id="a-LI"></a>本受佛教奉命见王。<a id="a-LJ"></a>宣其意故今还宣命。<a id="a-LK"></a>说王意旨饥虚无量。<a id="a-LL"></a>欲见至尊稽首受法。<a id="a-LM"></a>并化万民咸蒙福庆。<a id="a-LN"></a>王曰。<a id="a-LO"></a>宜知是时勿复稽留。<a id="a-LP"></a>尔时优陀耶还来诣。<a id="a-LQ"></a>佛稽首足下以启国王。<a id="a-LR"></a>世尊及诸弟子。<a id="a-LS"></a>自期七日当还本国。<a id="a-LT"></a>王及臣民莫不欣悦。<a id="a-LU"></a>别来积年夙夜想念。<a id="a-LV"></a>饮食不甘寝不能寐。<a id="a-LW"></a>饥虚日久计日度时。<a id="a-LX"></a>须世尊到已忆七日。<a id="a-LY"></a>于时大圣告诸弟子。<a id="a-LZ"></a>明日当发至迦维罗卫见于父王。<a id="a-La"></a>皆严整衣服。<a id="a-Lb"></a>护持应钵。<a id="a-Lc"></a>梵释四王闻佛还国。<a id="a-Ld"></a>皆来送侍天雨香汁。<a id="a-Le"></a>散华烧香竖诸幢盖。<a id="a-Lf"></a>四王诸天皆在前。<a id="a-Lg"></a>导梵天侍右帝释侍左。<a id="a-Lh"></a>诸比丘众皆随佛后。<a id="a-Li"></a>诸天龙神华香妓乐追于上侍。<a id="a-Lj"></a>佛适进路先现瑞应。<a id="a-Lk"></a>三千国土六反震动。<a id="a-Ll"></a>百岁枯树皆生华实。<a id="a-Lm"></a>诸枯竭溪涧自然泉水。<a id="a-Ln"></a>王见此瑞知佛已来。<a id="a-Lo"></a>敕诸释种大臣百官。<a id="a-Lp"></a>皆行诣佛散华烧香。<a id="a-Lq"></a>竖诸幢幡鼓众妓乐。<a id="a-Lr"></a>悉出迎佛王遥见佛。<a id="a-Ls"></a>在于大众如星中月。<a id="a-Lt"></a>如日初出昭于朝阳。<a id="a-Lu"></a>如树华茂芬芳炽盛。<a id="a-Lv"></a>巨身丈六相好严身。<a id="a-Lw"></a>晃如金山王睹悲喜。<a id="a-Lx"></a>前稽首足惟别弥时。<a id="a-Ly"></a>今乃相见。<a id="a-Lz"></a>大臣百官皆稽首礼。<a id="a-M0"></a>即还入城足蹈门阃。<a id="a-M1"></a>地为大动天雨众华。<a id="a-M2"></a>乐器皆鸣。<a id="a-M3"></a>盲者得视。<a id="a-M4"></a>聋者得听。<a id="a-M5"></a>拘躄得行。<a id="a-M6"></a>病者得愈。<a id="a-M7"></a>哑者能言。<a id="a-M8"></a>狂者得正。<a id="a-M9"></a>偻者得伸。<a id="a-MA"></a>若被毒者毒为不行。<a id="a-MB"></a>百鸟禽兽相和悲鸣。<a id="a-MC"></a>妇女珠环相橖作声。<a id="a-MD"></a>当尔之时见此变化。<a id="a-ME"></a>莫不欢喜。<a id="a-MF"></a>室宝藏者自然发出。<a id="a-MG"></a>中满珍琦。<a id="a-MH"></a>怀异心者皆共和同。<a id="a-MI"></a>等心叉手自归命佛。<a id="a-MJ"></a>诸畜生类蒙其光润。<a id="a-MK"></a>皆得生天。<a id="a-ML"></a>怀妊母人。<a id="a-MM"></a>蒙斯光明。<a id="a-MN"></a>苦痛微薄。<a id="a-MO"></a>皆得在产。<a id="a-MP"></a>端正姝好。<a id="a-MQ"></a>消淫怒痴无复尘劳。<a id="a-MR"></a>展转相视如父如母。<a id="a-MS"></a>如兄如弟如子如身。<a id="a-MT"></a>地狱休息饿鬼饱满。<a id="a-MU"></a>寻光来至归命世尊。<a id="a-MV"></a>皆发道意。<a id="a-MW"></a>王见佛巨身丈六。<a id="a-MX"></a>相好光明。<a id="a-MY"></a>体紫金色。<a id="a-MZ"></a>诸根寂定。<a id="a-Ma"></a>如星中月。<a id="a-Mb"></a>晃如金山。<a id="a-Mc"></a>天帝梵王四王所奉。<a id="a-Md"></a>睹诸梵志久在山中。<a id="a-Me"></a>薄露身形日炙风飘。<a id="a-Mf"></a>身体黑臭在佛边侍。<a id="a-Mg"></a>犹如黑乌在紫金山。<a id="a-Mh"></a>不能发起显佛大德。<a id="a-Mi"></a>令一切悦。<a id="a-Mj"></a>便敕国中诸豪族释。<a id="a-Mk"></a>端正姝好颜貌殊异。<a id="a-Ml"></a>选五百人出为沙门。<a id="a-Mm"></a>侍佛在左右。<a id="a-Mn"></a>犹如凤凰在须弥山。<a id="a-Mo"></a>亦如摩尼着水精器。<a id="a-Mp"></a>时佛弟难陀亦作沙门。<a id="a-Mq"></a>未下须发难有典作。<a id="a-Mr"></a>剃头师前白佛言。<a id="a-Ms"></a>人身难得。<a id="a-Mt"></a>佛世难值。<a id="a-Mu"></a>明时叵遇。<a id="a-Mv"></a>今我大天及诸尊者。<a id="a-Mw"></a>识道至高不可限量。<a id="a-Mx"></a>不慕世荣舍世尊位。<a id="a-My"></a>行作沙门今我小节下劣靡逮。<a id="a-Mz"></a>何所贪乐不出为道乎。<a id="a-N0"></a>唯佛哀愍济救污泥。<a id="a-N1"></a>没溺尘埃拔为沙门。<a id="a-N2"></a>佛言善哉。<a id="a-N3"></a>佛时便呼比丘来。<a id="a-N4"></a>头发则堕袈裟在身。<a id="a-N5"></a>即成沙门礼诸沙门。<a id="a-N6"></a>因随次坐难在后作。<a id="a-N7"></a>次第作礼到此沙门。<a id="a-N8"></a>即住不礼心自念言。<a id="a-N9"></a>是我家仆不能为礼。<a id="a-NA"></a>佛知告难佛法大通。<a id="a-NB"></a>举学前后不在尊卑。<a id="a-NC"></a>犹如大海悉受万川。<a id="a-ND"></a>四流不避。<a id="a-NE"></a>污涂执心。<a id="a-NF"></a>如地四大俱等。<a id="a-NG"></a>地水火风内外无异。<a id="a-NH"></a>其神空净所著为名。<a id="a-NI"></a>宜弃自大以法自将。<a id="a-NJ"></a>乃应先圣无极道训。<a id="a-NK"></a>时难见佛教诲切至。<a id="a-NL"></a>事不得止解了本无。<a id="a-NM"></a>弃捐自大下意为礼。<a id="a-NN"></a>天地大动众会同叹。<a id="a-NO"></a>善哉善哉。<a id="a-NP"></a>为道等心。<a id="a-NQ"></a>除自高意而下卑心。<a id="a-NR"></a>感于天地为之大动。<a id="a-NS"></a>从是制法先学为长。<a id="a-NT"></a>后学为小。<a id="a-NU"></a>法之常仪各无所恨。<a id="a-NV"></a>无所诤讼。<a id="a-NW"></a>佛时入宫坐于殿上。<a id="a-NX"></a>王及臣民日日供养。<a id="a-NY"></a>百种甘馔。<a id="a-NZ"></a>佛说经法所度无量。<a id="a-Na"></a>瞿夷携罗云来。<a id="a-Nb"></a>稽首佛足瞻对问讯。<a id="a-Nc"></a>久违侍觐旷废供养。<a id="a-Nd"></a>时王僚属皆怀沉疑。<a id="a-Ne"></a>太子捐国十有二年。<a id="a-Nf"></a>何从怀妊生子罗云。<a id="a-Ng"></a>佛语父王告诸群僚。<a id="a-Nh"></a>瞿夷守节贞洁清净无瑕疵也。<a id="a-Ni"></a>设王不信今当现证。<a id="a-Nj"></a>于时世尊化诸众僧。<a id="a-Nk"></a>皆使如佛。<a id="a-Nl"></a>相好光明。<a id="a-Nm"></a>等无差异。<a id="a-Nn"></a>于时罗云厥年七岁。<a id="a-No"></a>瞿夷即以指印信环。<a id="a-Np"></a>与罗云言。<a id="a-Nq"></a>是汝父者以此与焉。<a id="a-Nr"></a>罗云应时直前诣佛。<a id="a-Ns"></a>以印信环而授世尊。<a id="a-Nt"></a>王及群臣咸皆欣跃。<a id="a-Nu"></a>称言善哉。<a id="a-Nv"></a>所现无量真佛子也。<a id="a-Nw"></a>佛语父王及诸臣曰。<a id="a-Nx"></a>从今已后无复怀疑。<a id="a-Ny"></a>此吾之子。<a id="a-Nz"></a>缘吾化生。<a id="a-O0"></a>勿咎瞿夷也。<a id="a-O1"></a>王得道证。<a id="a-O2"></a>瞿夷受戒。<a id="a-O3"></a>净修梵行。<a id="a-O4"></a>宫人大小。<a id="a-O5"></a>咸受戒法。<a id="a-O6"></a>月六岁三。<a id="a-O7"></a>奉斋弗懈。<a id="a-O8"></a>国内清宁。<a id="a-O9"></a>风雨以节时不越序。<a id="a-OA"></a>五谷登贱民安其所。<a id="a-OB"></a>万邦黎庶咸来庆贺。<a id="a-OC"></a>道德滋茂如月之初。</p>
  <p id="aOD">祐寻。<a id="a-OE"></a>法身无形群有已灭。<a id="a-OF"></a>觉智不起万动永寂。<a id="a-OG"></a>而甫现托生降神胎化者何也。<a id="a-OH"></a>乘大缘以应俗。<a id="a-OI"></a>本誓力以弘慈也。<a id="a-OJ"></a>故能运般若之权。<a id="a-OK"></a>任首楞之势。<a id="a-OL"></a>回灵兜率。<a id="a-OM"></a>耀化赤泽。<a id="a-ON"></a>陶钧非我。<a id="a-OO"></a>利见由物。<a id="a-OP"></a>岂言像思议而能语其极哉。<a id="a-OQ"></a>是以摄受群萠故地居轮皇。<a id="a-OR"></a>摧制刚夸故才穷艺术。<a id="a-OS"></a>断拔爱网故去国入山。<a id="a-OT"></a>显明法尊故降魔道树。<a id="a-OU"></a>凡斯如迹罔非振俗。<a id="a-OV"></a>应体圆通随方变现。<a id="a-OW"></a>法身凝湛未尝起灭。<a id="a-OX"></a>然世识习滞据迹为真。<a id="a-OY"></a>欲观如来失道逾远。<a id="a-OZ"></a>故涅槃经云。<a id="a-Oa"></a>若言菩萨在白净王宫。<a id="a-Ob"></a>依因父母生育是身。<a id="a-Oc"></a>是魔所说。<a id="a-Od"></a>盖谓证迹而迷本也。<a id="a-Oe"></a>若本迹双照权实俱明。<a id="a-Of"></a>则披经无碍法身可睹。</p>
 </body>
</html>