<!doctype html>
<html id="z3IBWO41Hf" data-ver="1415">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱卷第六</h1>
  <h2 id="a2">释迦在七佛末种姓众数同异谱第五(出长阿含经)</h2>
  <p id="a3">佛告诸比丘。<a id="a-4"></a>过去九十一劫时。<a id="a-5"></a>世有佛名毗婆尸如来至真。<a id="a-6"></a>出现于世。<a id="a-7"></a>复次过去三十一劫。<a id="a-8"></a>有佛名尸弃如来至真。<a id="a-9"></a>出现于世。<a id="a-A"></a>复于彼三十一劫中。<a id="a-B"></a>有佛名毗舍婆如来至真。<a id="a-C"></a>出现于世。<a id="a-D"></a>复次此贤劫中。<a id="a-E"></a>有佛名拘楼孙。<a id="a-F"></a>又名拘那含。<a id="a-G"></a>又名迦葉。<a id="a-H"></a>我今亦于贤劫中。<a id="a-I"></a>成最正觉。</p>
  <p id="aJ">毗婆尸佛时人寿八万岁。<a id="a-K"></a>尸弃佛时人寿七万岁。<a id="a-L"></a>毗舍婆佛时人寿六万岁。<a id="a-M"></a>拘楼孙佛时人寿四万岁。</p>
  <p id="aN">拘那含佛时人寿三万岁。<a id="a-O"></a>迦葉佛时人寿二万岁。<a id="a-P"></a>我今出世人寿百岁。<a id="a-Q"></a>少出多减。</p>
  <p id="aR">毗婆尸佛出刹利种。<a id="a-S"></a>姓拘利若。<a id="a-T"></a>尸弃佛毗舍婆佛种姓亦尔。<a id="a-U"></a>拘楼孙佛出婆罗门种姓迦葉(增一阿含云姓婆罗堕)拘那含佛迦葉佛种姓亦尔。<a id="a-V"></a>我今如来至真出刹利种。<a id="a-W"></a>姓曰瞿昙。</p>
  <p id="aX">毗婆尸佛。<a id="a-Y"></a>坐娑罗树下成最正觉。<a id="a-Z"></a>尸弃佛坐分陀利树下成最正觉。<a id="a-a"></a>毗舍婆佛坐婆罗树下成最正觉。<a id="a-b"></a>拘楼孙佛坐尸利沙树下成最正觉。<a id="a-c"></a>拘那含佛坐乌暂婆罗门树下成最正觉。<a id="a-d"></a>迦葉佛坐尼拘律树下成最正觉。<a id="a-e"></a>我今如来至真。<a id="a-f"></a>坐钵多树下成最正觉。</p>
  <p id="ag">毗婆尸如来三会说法。<a id="a-h"></a>初会弟子有十六万八千人。<a id="a-i"></a>二会弟子有十万人。<a id="a-j"></a>三会弟子有八万人。<a id="a-k"></a>尸弃如来亦三会说法。<a id="a-l"></a>初会弟子有十万人。<a id="a-m"></a>二会弟子有八万人。<a id="a-n"></a>三会弟子有七万人。<a id="a-o"></a>毗舍婆如来二会说法。<a id="a-p"></a>初会弟子有七万人。<a id="a-q"></a>次会弟子有六万人。<a id="a-r"></a>拘楼孙如来一会说法。<a id="a-s"></a>弟子四万人。<a id="a-t"></a>拘那含如来一会说法。<a id="a-u"></a>弟子三万人。<a id="a-v"></a>迦葉如来一会说法。<a id="a-w"></a>弟子二万人。<a id="a-x"></a>我今一会说法。<a id="a-y"></a>弟子千二百五十人。</p>
  <p id="az">毗婆尸佛有二弟子。<a id="a-10"></a>一名骞荼。<a id="a-11"></a>二名提舍。<a id="a-12"></a>诸弟子中最为第一。<a id="a-13"></a>尸弃佛有二弟子。<a id="a-14"></a>一名阿毗浮。<a id="a-15"></a>二名三婆婆。<a id="a-16"></a>诸弟子中最为第一。<a id="a-17"></a>毗舍婆佛有二弟子。<a id="a-18"></a>一名扶游。<a id="a-19"></a>二名郁多摩。<a id="a-1A"></a>诸弟子中最为第一。<a id="a-1B"></a>拘楼孙佛有二弟子。<a id="a-1C"></a>一名萨尼。<a id="a-1D"></a>二名毗楼诸弟子中最为第一。<a id="a-1E"></a>拘那含佛有二弟子。<a id="a-1F"></a>一名舒槃那。<a id="a-1G"></a>二名郁多楼。<a id="a-1H"></a>诸弟子中最为第一。<a id="a-1I"></a>迦葉佛有二弟子。<a id="a-1J"></a>一名提舍。<a id="a-1K"></a>二名婆罗婆。<a id="a-1L"></a>诸弟子中最为第一。<a id="a-1M"></a>今我二弟子。<a id="a-1N"></a>一名舍利弗。<a id="a-1O"></a>二名目犍连。<a id="a-1P"></a>诸弟子中最为第一。</p>
  <p id="a1Q">毗婆尸佛有执事弟子。<a id="a-1R"></a>名曰无忧。<a id="a-1S"></a>尸弃佛执事弟子。<a id="a-1T"></a>名曰忍行。<a id="a-1U"></a>毗舍婆佛有执事弟子。<a id="a-1V"></a>名曰寂灭。<a id="a-1W"></a>拘楼孙佛有执事弟子。<a id="a-1X"></a>名曰善觉。<a id="a-1Y"></a>拘那含佛有执事弟子。<a id="a-1Z"></a>名曰安和。<a id="a-1a"></a>迦葉佛有执事弟子。<a id="a-1b"></a>名曰善友。<a id="a-1c"></a>我执事弟子名曰阿难。<a id="a-1d"></a>毗婆尸佛有子。<a id="a-1e"></a>名曰方膺。<a id="a-1f"></a>尸弃佛有子。<a id="a-1g"></a>名曰无量。<a id="a-1h"></a>比舍婆佛有子。<a id="a-1i"></a>名曰妙觉。<a id="a-1j"></a>拘楼孙佛有子。<a id="a-1k"></a>名曰上胜。<a id="a-1l"></a>拘那含佛有子。<a id="a-1m"></a>名曰导师。<a id="a-1n"></a>迦葉佛有子。<a id="a-1o"></a>名曰进军。<a id="a-1p"></a>今我有子。<a id="a-1q"></a>名曰罗睺罗。</p>
  <p id="a1r">毗婆尸佛父名槃头。<a id="a-1s"></a>刹利王种。<a id="a-1t"></a>母名槃头婆提。<a id="a-1u"></a>王所治城名槃头波提。<a id="a-1v"></a>尸弃佛父名明相。<a id="a-1w"></a>刹利王种。<a id="a-1x"></a>母名光曜。<a id="a-1y"></a>王所治城名曰光相。<a id="a-1z"></a>毗舍婆佛父名善澄刹利王种。<a id="a-20"></a>母名称戒所治城名曰无喻。<a id="a-21"></a>拘楼孙佛父名礼得。<a id="a-22"></a>婆罗门种。<a id="a-23"></a>母名善枝。<a id="a-24"></a>王名安和。<a id="a-25"></a>随王名故城名安和。<a id="a-26"></a>拘那含佛父名内德。<a id="a-27"></a>婆罗门种。<a id="a-28"></a>母名善胜。<a id="a-29"></a>是时土名清净。<a id="a-2A"></a>随土名故城名清净。<a id="a-2B"></a>迦葉佛父名曰梵德。<a id="a-2C"></a>婆罗门种。<a id="a-2D"></a>母名曰财主。<a id="a-2E"></a>是时王名波毗。<a id="a-2F"></a>王所治城名波罗捺。<a id="a-2G"></a>释迦文佛父名净饭刹利王种。<a id="a-2H"></a>母名大清净妙。<a id="a-2I"></a>王所治城名迦毗罗卫。</p>
  <p id="a2J">观佛三昧经云。<a id="a-2K"></a>毗婆尸佛身长六十由旬。<a id="a-2L"></a>圆光百二十由旬。<a id="a-2M"></a>尸弃佛身长四十二由旬。<a id="a-2N"></a>圆光四十五由旬。<a id="a-2O"></a>通身光一百由旬。<a id="a-2P"></a>毗舍佛身长三十二由旬。<a id="a-2Q"></a>圆光四十二由旬。<a id="a-2R"></a>通身光六十二由旬。<a id="a-2S"></a>拘留孙佛身长二十五由旬。<a id="a-2T"></a>圆光三十二由旬。<a id="a-2U"></a>通身光五十由旬。<a id="a-2V"></a>拘那含牟尼佛身长二十由旬。<a id="a-2W"></a>圆光三十由旬。<a id="a-2X"></a>通身光长四十由旬。<a id="a-2Y"></a>迦葉佛身长十六丈。<a id="a-2Z"></a>释迦牟尼佛身长丈六。<a id="a-2a"></a>圆光七尺佛身并紫金色。</p>
  <p id="a2b">祐寻。<a id="a-2c"></a>七佛相次化迹各殊。<a id="a-2d"></a>夫法身平等非有优劣。<a id="a-2e"></a>众生业异故现应不同耳。<a id="a-2f"></a>是以释迦出世身相紫金。<a id="a-2g"></a>而一千比丘咸见赭容。<a id="a-2h"></a>十六信士偏睹灰色。<a id="a-2i"></a>色自彼异佛恒壹也。<a id="a-2j"></a>类此而言。<a id="a-2k"></a>可无惑矣。</p>
  <p data-pb></p>
  <h2 id="a2l">释迦同三千佛缘谱第六(出药王药上观经)</h2>
  <p id="a2m">释迦牟尼佛告大众言。<a id="a-2n"></a>我昔无数劫时。<a id="a-2o"></a>于妙光佛末法之中。<a id="a-2p"></a>出家学道闻五十三佛名。<a id="a-2q"></a>闻已合掌心生欢喜。<a id="a-2r"></a>复教他人令得闻持。<a id="a-2s"></a>他人闻已展转相教乃至三千人。<a id="a-2t"></a>此三千人异口同音。<a id="a-2u"></a>称诸佛名一心敬礼。<a id="a-2v"></a>以是因缘功德力故。<a id="a-2w"></a>即得超越无数亿劫生死之罪。<a id="a-2x"></a>其千人者花光佛为首。<a id="a-2y"></a>下至毗舍。<a id="a-2z"></a>于庄严劫得成佛道。<a id="a-30"></a>过去千佛是也。<a id="a-31"></a>此中千佛者拘留孙佛为首。<a id="a-32"></a>下至楼至如来。<a id="a-33"></a>于贤劫中次第成佛。<a id="a-34"></a>后千佛者日光如来为首。<a id="a-35"></a>下至须弥相。<a id="a-36"></a>于星宿劫中当得成佛。<a id="a-37"></a>现在十方诸佛善德如来等。<a id="a-38"></a>亦得闻是五十三佛名故。<a id="a-39"></a>于十方世界各得成佛。<a id="a-3A"></a>过去五十三佛名。<a id="a-3B"></a>在药王药上观经。<a id="a-3C"></a>三千佛名在诸佛集功德花经。<a id="a-3D"></a>千佛名号国土种姓。<a id="a-3E"></a>父母弟子眷属众会年岁在贤劫经。<a id="a-3F"></a>释迦在贤劫中千佛第四成佛。</p>
  <p id="a3G">祐仰惟。<a id="a-3H"></a>大觉之缘感也。<a id="a-3I"></a>至矣极矣。<a id="a-3J"></a>夫闻名致敬则胜业肇于须臾。<a id="a-3K"></a>凭心相化。<a id="a-3L"></a>则妙果成于旷劫。<a id="a-3M"></a>故五十三圣声暧微尘之前。<a id="a-3N"></a>三千至真光铄恒沙之后。<a id="a-3O"></a>虽合掌之因似赊。<a id="a-3P"></a>而树王之报渐及。<a id="a-3Q"></a>礼拜称赞。<a id="a-3R"></a>岂虚弃哉。</p>
  <p data-pb></p>
  <h2 id="a3S">释迦内外族姓名谱第七(出长阿含经)</h2>
  <p id="a3T">释种尸休罗王有四子(此出弥沙塞律。<a id="a-3U"></a>案长阿含经昙无德律。<a id="a-3V"></a>大智论。<a id="a-3W"></a>并云师子颊生净饭王)</p>
  <p id="a3X">一名净饭(大智论同。<a id="a-3Y"></a>十二游经云。<a id="a-3Z"></a>菩萨父名白净王)</p>
  <p id="a3a">二名白饭(大智论同。<a id="a-3b"></a>十二游经云。<a id="a-3c"></a>菩萨叔父。<a id="a-3d"></a>名甘露净王)</p>
  <p id="a3e">三名斛饭(大智论同。<a id="a-3f"></a>十二游经云。<a id="a-3g"></a>菩萨中叔名谷净王)</p>
  <p id="a3h">四名甘露饭(大智论同。<a id="a-3i"></a>十二游经云。<a id="a-3j"></a>菩萨小叔名设净王)</p>
  <p id="a3k">净饭有二子。<a id="a-3l"></a>一名菩萨(大智论同。<a id="a-3m"></a>十二游经云。<a id="a-3n"></a>白净王有二子。<a id="a-3o"></a>其太子名悉达)二名难陀(大智论同。<a id="a-3p"></a>十二游经云。<a id="a-3q"></a>其小子名难陀)</p>
  <p id="a3r">白饭有二子。<a id="a-3s"></a>一名阿难。<a id="a-3t"></a>二名调达(大智论云。<a id="a-3u"></a>白饭二子跋提提沙。<a id="a-3v"></a>十二游经云。<a id="a-3w"></a>甘露净王二子。<a id="a-3x"></a>长子名调达。<a id="a-3y"></a>小子名阿难)</p>
  <p id="a3z">斛饭有二子。<a id="a-40"></a>一名摩诃男。<a id="a-41"></a>二名阿那律(大智论云。<a id="a-42"></a>斛饭二子。<a id="a-43"></a>提婆达多。<a id="a-44"></a>阿难　十二游经云。<a id="a-45"></a>谷净王有二子。<a id="a-46"></a>大子名释摩纳。<a id="a-47"></a>小子名阿难律)</p>
  <p id="a48">甘露饭有二子。<a id="a-49"></a>一名婆婆。<a id="a-4A"></a>二名拔提(大智论云。<a id="a-4B"></a>甘露饭二子。<a id="a-4C"></a>摩诃男阿泥卢豆。<a id="a-4D"></a>有一女。<a id="a-4E"></a>名甘露味。<a id="a-4F"></a>杂阿含云。<a id="a-4G"></a>低沙比丘是佛姑子兄弟。<a id="a-4H"></a>十二游经云。<a id="a-4I"></a>设净王有二子。<a id="a-4J"></a>大子名释迦王。<a id="a-4K"></a>小子名释少王。<a id="a-4L"></a>寻此四王名号次序及生子名字互有同异。<a id="a-4M"></a>正其然否寄之来哲。<a id="a-4N"></a>其净饭王白净真净悦头檀输头檀众经名各不同。<a id="a-4O"></a>盖是译出致异。<a id="a-4P"></a>即是一人耳。<a id="a-4Q"></a>阿泥卢豆。<a id="a-4R"></a>即阿那律。<a id="a-4S"></a>推例而求。<a id="a-4T"></a>类多如此)</p>
  <p id="a4U">调达。<a id="a-4V"></a>四月七日食时生。<a id="a-4W"></a>身长一丈五尺四寸(出十二游经)</p>
  <p id="a4X">菩萨四月八日夜半明星出时生。<a id="a-4Y"></a>身长丈六(出十二游经)</p>
  <p id="a4Z">佛弟难陀以四月九日生。<a id="a-4a"></a>身长一丈五尺四寸(出十二游经)</p>
  <p id="a4b">阿难以四月十日生。<a id="a-4c"></a>身长一丈五尺三寸(出十二游经)</p>
  <p id="a4d">菩萨外家去迦维罗阅城(晋言妙德)八百里。<a id="a-4e"></a>姓瞿昙氏作小王主百万户。<a id="a-4f"></a>名一亿王(出十二游经。<a id="a-4g"></a>释迦托生王宫谱称一亿王。<a id="a-4h"></a>次释少王下。<a id="a-4i"></a>又云菩萨母名摩耶。<a id="a-4j"></a>难陀母名憍昙弥。<a id="a-4k"></a>即大爱道也)</p>
  <p id="a4l">菩萨妇家姓瞿昙氏。<a id="a-4m"></a>舍夷长者名水光。<a id="a-4n"></a>其妇名月女。<a id="a-4o"></a>有一城居近其边。<a id="a-4p"></a>生女之时日将欲没。<a id="a-4q"></a>余明照其家室内皆明。<a id="a-4r"></a>因字之为瞿夷(瞿夷晋言明女)。<a id="a-4s"></a>瞿夷是太子第一夫人(出十二游经)</p>
  <p id="a4t">太子第二夫人。<a id="a-4u"></a>生罗云者名耶惟檀。<a id="a-4v"></a>其父名移施长者。</p>
  <p id="a4w">祐案。<a id="a-4x"></a>瑞应本起善权众经。<a id="a-4y"></a>及大智论并云。<a id="a-4z"></a>罗睺罗是裘夷所生而十二游独云。<a id="a-50"></a>是第二夫人子。<a id="a-51"></a>从多而断则。<a id="a-52"></a>宜以瑞应为正。</p>
  <p id="a53">第三夫人名鹿野。<a id="a-54"></a>其父名释长者。<a id="a-55"></a>以有三妇故。<a id="a-56"></a>父王为立三时殿。<a id="a-57"></a>殿有二万婇女。<a id="a-58"></a>以太子当作遮迦王(晋译飞行皇帝)故三殿置六万婇女(出十二游经)</p>
  <p id="a59">祐观大觉俯应迹均俗典。<a id="a-5A"></a>所以胤裔继哲姻亚重明。<a id="a-5B"></a>并缘发旷。<a id="a-5C"></a>劫故能翼赞灵化耳。</p>
  <p data-pb></p>
  <h2 id="a5D">释迦弟子姓释缘谱第八(出增一阿含经)</h2>
  <p id="a5E">佛告诸比丘。<a id="a-5F"></a>有四大河水。<a id="a-5G"></a>从阿耨达泉出。<a id="a-5H"></a>云何为四。<a id="a-5I"></a>所谓恒伽。<a id="a-5J"></a>新头。<a id="a-5K"></a>婆叉。<a id="a-5L"></a>私陀波。<a id="a-5M"></a>恒伽水东流牛头口出。<a id="a-5N"></a>新头南流师子口出。<a id="a-5O"></a>私陀西流象口中出。<a id="a-5P"></a>婆叉北流从马口出。<a id="a-5Q"></a>是时四大河水。<a id="a-5R"></a>绕阿耨达泉。<a id="a-5S"></a>已恒伽入东海。<a id="a-5T"></a>新头入南海。<a id="a-5U"></a>婆叉入西海。<a id="a-5V"></a>私陀入北海。<a id="a-5W"></a>尔时四大河入海已。<a id="a-5X"></a>无复本名字同名为海。<a id="a-5Y"></a>此亦如是有四姓。<a id="a-5Z"></a>云何为四。<a id="a-5a"></a>刹利婆罗门长者居士种。<a id="a-5b"></a>于如来所剃除须发。<a id="a-5c"></a>着三法衣出家学道。<a id="a-5d"></a>无复本姓。<a id="a-5e"></a>但言沙门释迦子。<a id="a-5f"></a>所以然者。<a id="a-5g"></a>如来众者其犹大海。<a id="a-5h"></a>四谛其如四大河。<a id="a-5i"></a>除去结使入于无畏涅槃城。<a id="a-5j"></a>是故诸比丘诸有四姓。<a id="a-5k"></a>剃除须发以信坚固。<a id="a-5l"></a>出家学道者。<a id="a-5m"></a>彼当灭本名字。<a id="a-5n"></a>自称释种中出家学道比丘。<a id="a-5o"></a>当欲论生子之义者。<a id="a-5p"></a>当名沙门释种子是。<a id="a-5q"></a>所以然者。<a id="a-5r"></a>生由我生成从法而成。<a id="a-5s"></a>是故比丘当求方便得作释种子。<a id="a-5t"></a>如是诸比丘当作是学。</p>
  <p id="a5u">弥沙塞律云。<a id="a-5v"></a>汝等比丘杂类出家。<a id="a-5w"></a>皆舍本姓称释子沙门。<a id="a-5x"></a>长阿含经云。<a id="a-5y"></a>弥勒出世。<a id="a-5z"></a>诸比丘弟子。<a id="a-60"></a>皆称慈子。<a id="a-61"></a>如我今弟子称为释子。</p>
  <p id="a62">祐寻。<a id="a-63"></a>四河入溟。<a id="a-64"></a>俱名为海。<a id="a-65"></a>四族归道。<a id="a-66"></a>并号曰释。<a id="a-67"></a>可谓总彼殊源。<a id="a-68"></a>同乎一味者矣。</p>
  <p data-pb></p>
  <h2 id="a69">释迦四部名闻弟子谱第九(比丘一百人出增一阿含经)</h2>
  <p id="a6A">佛言。<a id="a-6B"></a>我声闻弟子中。<a id="a-6C"></a>第一初受法味思惟四谛。<a id="a-6D"></a>宽仁博识善能劝化。<a id="a-6E"></a>将养圣众不失威仪。<a id="a-6F"></a>即阿若拘邻比丘。</p>
  <p id="a6G">善能劝导福度人民。<a id="a-6H"></a>即优陀夷比丘。</p>
  <p id="a6I">速成神通中不有悔。<a id="a-6J"></a>即摩呵男比丘。</p>
  <p id="a6K">恒飞虚空足不蹈地。<a id="a-6L"></a>即善肘比丘。</p>
  <p id="a6M">乘虚教化意无荣冀。<a id="a-6N"></a>即婆破比丘。</p>
  <p id="a6O">居乐天上不处人中。<a id="a-6P"></a>即牛迹比丘。</p>
  <p id="a6Q">恒观恶露不净之想。<a id="a-6R"></a>即善胜比丘。</p>
  <p id="a6S">将护圣众四事供养。<a id="a-6T"></a>即优留毗迦葉比丘。</p>
  <p id="a6U">心意寂然降伏诸结。<a id="a-6V"></a>即江迦葉比丘。</p>
  <p id="a6W">观了诸法都无所著。<a id="a-6X"></a>即象迦葉比丘。</p>
  <p id="a6Y">威容端正行步庠序。<a id="a-6Z"></a>即马师比丘。</p>
  <p id="a6a">智慧无穷决了诸疑。<a id="a-6b"></a>即舍利弗比丘。</p>
  <p id="a6c">神足轻举飞到十方。<a id="a-6d"></a>即大目干连比丘。</p>
  <p id="a6e">勇猛精勤堪任苦行。<a id="a-6f"></a>即二十亿耳比丘。</p>
  <p id="a6g">十二头陀难得之行。<a id="a-6h"></a>即大迦葉比丘。</p>
  <p id="a6i">天眼第一见十方域。<a id="a-6j"></a>即阿那律比丘。</p>
  <p id="a6k">坐禅入定心不错乱。<a id="a-6l"></a>即离曰比丘。</p>
  <p id="a6m">能广劝率施立斋讲。<a id="a-6n"></a>即陀罗婆摩罗比丘。</p>
  <p id="a6o">安造房室与招提僧。<a id="a-6p"></a>即小陀罗婆摩罗比丘。</p>
  <p id="a6q">是贵豪种族出家学道。<a id="a-6r"></a>即罗吒婆罗比丘。</p>
  <p id="a6s">善分别义敷演道教。<a id="a-6t"></a>即大迦旃延比丘。</p>
  <p id="a6u">堪任受筹不违禁法。<a id="a-6v"></a>即军头婆叹比丘。</p>
  <p id="a6w">降伏外道履行正法。<a id="a-6x"></a>即宾头卢比丘。</p>
  <p id="a6y">四事供养衣被饭食。<a id="a-6z"></a>又瞻视疾病供给医药。<a id="a-70"></a>即谶比丘。</p>
  <p id="a71">言论辩了而(无)疑滞。<a id="a-72"></a>又能造偈诵叹如来德。<a id="a-73"></a>即谓鹏耆舍比丘。</p>
  <p id="a74">得四辩才触难答对。<a id="a-75"></a>即摩诃拘絺罗比丘。</p>
  <p id="a76">清净闲居不乐人中。<a id="a-77"></a>即坚牢比丘。</p>
  <p id="a78">乞食耐辱不避寒暑。<a id="a-79"></a>即难提比丘。</p>
  <p id="a7A">独处静坐专意念道。<a id="a-7B"></a>即金毗罗比丘。</p>
  <p id="a7C">一坐一食不移于处。<a id="a-7D"></a>即施罗比丘。</p>
  <p id="a7E">守持三衣不离食息。<a id="a-7F"></a>即浮弥比丘。</p>
  <p id="a7G">树下坐禅意不移转。<a id="a-7H"></a>即狐疑离曰比丘。</p>
  <p id="a7I">苦身露坐不避风雨。<a id="a-7J"></a>即婆蹉比丘。</p>
  <p id="a7K">独乐空闲专意思惟。<a id="a-7L"></a>即陀素比丘。</p>
  <p id="a7M">着五纳衣不着荣饰。<a id="a-7N"></a>即尼婆比丘。</p>
  <p id="a7O">常乐冢间不处人中。<a id="a-7P"></a>即优多罗比丘。</p>
  <p id="a7Q">恒坐草蓐曰福度人即卢醯宁比丘。</p>
  <p id="a7R">不与人语视地而行。<a id="a-7S"></a>即优钳摩居汦比丘。</p>
  <p id="a7T">坐起行步常入三昧。<a id="a-7U"></a>即那提比丘。</p>
  <p id="a7V">好游远国教授人民。<a id="a-7W"></a>即昙摩留支比丘。</p>
  <p id="a7X">喜集圣众论说法味。<a id="a-7Y"></a>即伽杰比丘。</p>
  <p id="a7Z">寿命极长终不中夭。<a id="a-7a"></a>常乐闲居不处众中。<a id="a-7b"></a>即婆拘罗比丘。</p>
  <p id="a7c">能广说法分别义理。<a id="a-7d"></a>即满愿子比丘。</p>
  <p id="a7e">奉持戒律无所触犯。<a id="a-7f"></a>即优波离比丘。</p>
  <p id="a7g">得信解脱意无犹豫。<a id="a-7h"></a>即婆迦利比丘。</p>
  <p id="a7i">天体端正与世殊异。<a id="a-7j"></a>诸根寂静心不变易。<a id="a-7k"></a>即难陀比丘。</p>
  <p id="a7l">辩才卒起解人凝滞。<a id="a-7m"></a>即婆陀比丘。</p>
  <p id="a7n">能广说义理不有违。<a id="a-7o"></a>即斯尼比丘。</p>
  <p id="a7p">喜着好衣行本清净。<a id="a-7q"></a>即天须菩提比丘。</p>
  <p id="a7r">常好教授诸后学。<a id="a-7s"></a>即难陀迦比丘。</p>
  <p id="a7t">善诲禁戒比丘尼僧。<a id="a-7u"></a>即须摩那比丘。</p>
  <p id="a7v">功德盛满所适无短。<a id="a-7w"></a>即尸婆罗比丘。</p>
  <p id="a7x">具足众行道品之法。<a id="a-7y"></a>即优波先迦兰陀子比丘。</p>
  <p id="a7z">所说和悦不伤人意。<a id="a-80"></a>即婆陀先比丘。</p>
  <p id="a81">修行安般思惟恶露。<a id="a-82"></a>即摩诃延那比丘。</p>
  <p id="a83">计我无常心无有想。<a id="a-84"></a>即优头槃比丘。</p>
  <p id="a85">能杂种论畅悦心识。<a id="a-86"></a>即拘摩罗迦葉比丘。</p>
  <p id="a87">着弊恶衣无所羞耻。<a id="a-88"></a>即面王比丘。</p>
  <p id="a89">不毁禁戒诵读不懈。<a id="a-8A"></a>即罗云比丘。</p>
  <p id="a8B">以神足力能自隐曀。<a id="a-8C"></a>即般兔比丘。</p>
  <p id="a8D">能化形体作若干变。<a id="a-8E"></a>即利般兔比丘。</p>
  <p id="a8F">豪族富贵天性柔和。<a id="a-8G"></a>即释王比丘。</p>
  <p id="a8H">乞食无厌足教化无穷。<a id="a-8I"></a>气力强盛无所畏难。<a id="a-8J"></a>即婆提婆罗比丘。</p>
  <p id="a8K">音响清彻声至梵天。<a id="a-8L"></a>即罗婆那婆提比丘。</p>
  <p id="a8M">身体香洁熏于四方。<a id="a-8N"></a>即鸯迦阇比丘。</p>
  <p id="a8O">知时明物所至无疑。<a id="a-8P"></a>所忆不忘多闻广远。<a id="a-8Q"></a>堪任奉上即阿难比丘。</p>
  <p id="a8R">庄严服饰行步顾影。<a id="a-8S"></a>即迦持利比丘。</p>
  <p id="a8T">诸王敬待群臣所宗。<a id="a-8U"></a>即月光比丘。</p>
  <p id="a8V">天人所奉恒朝侍省。<a id="a-8W"></a>以舍人形像天之貌。<a id="a-8X"></a>即轮提比丘。</p>
  <p id="a8Y">诸天师导旨受正法。<a id="a-8Z"></a>即天比丘。</p>
  <p id="a8a">自忆宿命无数劫事。<a id="a-8b"></a>即果衣比丘。</p>
  <p id="a8c">体性利根智慧深远。<a id="a-8d"></a>即央掘魔比丘。</p>
  <p id="a8e">能降伏魔外道邪业。<a id="a-8f"></a>即僧迦魔比丘。</p>
  <p id="a8g">入水三昧不以为难。<a id="a-8h"></a>广有所识人所敬念。<a id="a-8i"></a>即质多舍利弗比丘。</p>
  <p id="a8j">入火三昧普照十方。<a id="a-8k"></a>即善来比丘。</p>
  <p id="a8l">能降伏龙使奉三尊。<a id="a-8m"></a>即那罗陀比丘。</p>
  <p id="a8n">降伏鬼神改恶修善。<a id="a-8o"></a>即鬼地比丘。</p>
  <p id="a8p">降伏沓和勤行善行。<a id="a-8q"></a>即卢遮比丘。</p>
  <p id="a8r">恒乐空定分别空义。<a id="a-8s"></a>志在空寂微妙德业。<a id="a-8t"></a>即须菩提比丘。</p>
  <p id="a8u">行无想定除去诸念。<a id="a-8v"></a>即耆利魔比丘。</p>
  <p id="a8w">入无愿定意不起乱。<a id="a-8x"></a>即炎盛比丘。</p>
  <p id="a8y">入慈三昧心无恚怒。<a id="a-8z"></a>即梵摩达比丘。</p>
  <p id="a90">入悲三昧成就本业。<a id="a-91"></a>即须深比丘。</p>
  <p id="a92">得喜行德无若干相。<a id="a-93"></a>即娑弥陀比丘。</p>
  <p id="a94">常守护心意不舍离。<a id="a-95"></a>即曜波迦比丘。</p>
  <p id="a96">行炎盛三昧终不解脱。<a id="a-97"></a>即昙弥比丘。</p>
  <p id="a98">言语粗犷不避尊贵。<a id="a-99"></a>入金光三昧。<a id="a-9A"></a>即比利陀陀婆遮比丘。</p>
  <p id="a9B">入金刚三昧不可沮坏。<a id="a-9C"></a>即无畏比丘。</p>
  <p id="a9D">所说决了不怀怯弱。<a id="a-9E"></a>即须泥多比丘。</p>
  <p id="a9F">恒乐静寂意不处乱。<a id="a-9G"></a>即陀摩比丘。</p>
  <p id="a9H">义不可胜终不可伏。<a id="a-9I"></a>即须罗陀比丘。</p>
  <p id="a9J">晓了星宿豫知吉凶。<a id="a-9K"></a>即那伽波罗比丘。</p>
  <p id="a9L">恒喜三昧禅悦为食。<a id="a-9M"></a>即婆私吒比丘。</p>
  <p id="a9N">常以法喜为食。<a id="a-9O"></a>即谓须夜奢比丘。</p>
  <p id="a9P">恒行忍辱对至不起。<a id="a-9Q"></a>即满愿盛明比丘。</p>
  <p id="a9R">修习日光三昧。<a id="a-9S"></a>即弥奚比丘。</p>
  <p id="a9T">明算术法无有差错。<a id="a-9U"></a>即尼拘留比丘。</p>
  <p id="a9V">分别等智恒不忘失。<a id="a-9W"></a>即鹿头比丘。</p>
  <p id="a9X">得雷电三昧不怀恐怖。<a id="a-9Y"></a>即地比丘。</p>
  <p id="a9Z">观了身本。<a id="a-9a"></a>即那比丘。</p>
  <p id="a9b">最后取证得漏尽。<a id="a-9c"></a>即须拔比丘。</p>
  <p id="a9d">名闻比丘尼五十人。</p>
  <p id="a9e">久出家学国王所敬。<a id="a-9f"></a>即大爱道瞿昙弥尼。</p>
  <p id="a9g">智慧聪明。<a id="a-9h"></a>即谶摩尼。</p>
  <p id="a9i">神足第一感致诸神。<a id="a-9j"></a>即优钵花色尼。</p>
  <p id="a9k">行头陀法无一限碍。<a id="a-9l"></a>即机梨舍瞿昙弥尼。</p>
  <p id="a9m">天眼第一所照无碍。<a id="a-9n"></a>即奢拘利尼。</p>
  <p id="a9o">坐禅入定意不分散。<a id="a-9p"></a>即奢摩尼。</p>
  <p id="a9q">分别义趣广演道教。<a id="a-9r"></a>即波头兰阇那尼。</p>
  <p id="a9s">奉持律教无所加犯。<a id="a-9t"></a>即波罗遮那尼。</p>
  <p id="a9u">得信解脱不复退还。<a id="a-9v"></a>即迦旃延尼。</p>
  <p id="a9w">得四辩才不怀怯弱。<a id="a-9x"></a>即最胜尼。</p>
  <p id="a9y">自识宿命无数劫事。<a id="a-9z"></a>即拔陀毗离尼。</p>
  <p id="aA0">颜色端正人所爱敬。<a id="a-A1"></a>即醯摩阇尼。</p>
  <p id="aA2">降伏外道立以正教。<a id="a-A3"></a>即输那尼。</p>
  <p id="aA4">分别义趣广说分部。<a id="a-A5"></a>即昙摩提那尼。</p>
  <p id="aA6">着粗弊衣不以为愧。<a id="a-A7"></a>即优多罗尼。</p>
  <p id="aA8">诸根寂静恒若一心。<a id="a-A9"></a>即光明尼。</p>
  <p id="aAA">衣服齐整常如法教。<a id="a-AB"></a>即单头尼。</p>
  <p id="aAC">能杂种论亦无疑滞。<a id="a-AD"></a>即檀多尼。</p>
  <p id="aAE">堪任造偈赞如来德。<a id="a-AF"></a>即天与尼。</p>
  <p id="aAG">多闻广博恩惠接下。<a id="a-AH"></a>即瞿卑尼。</p>
  <p id="aAI">恒处闲静不居人间。<a id="a-AJ"></a>即无畏尼。</p>
  <p id="aAK">苦体乞食不择贵贱。<a id="a-AL"></a>即毗舍佉尼。</p>
  <p id="aAM">一处一坐终不移易。<a id="a-AN"></a>即拔陀婆罗尼。</p>
  <p id="aAO">遍行乞求广度人民。<a id="a-AP"></a>即摩怒呵利尼。</p>
  <p id="aAQ">速成道果中间不滞。<a id="a-AR"></a>即陀摩尼。</p>
  <p id="aAS">执持三衣终不舍离。<a id="a-AT"></a>即须陀摩尼。</p>
  <p id="aAU">恒坐树下意不改易。<a id="a-AV"></a>即珕那尼。</p>
  <p id="aAW">恒居露地不念覆盖。<a id="a-AX"></a>即奢陀尼。</p>
  <p id="aAY">乐空闲处不在人间。<a id="a-AZ"></a>即优迦罗尼。</p>
  <p id="aAa">长坐草蓐不着纹饰。<a id="a-Ab"></a>即离那尼。</p>
  <p id="aAc">着五纳衣以次分卫。<a id="a-Ad"></a>即阿奴波摩尼。</p>
  <p id="aAe">乐空冢间。<a id="a-Af"></a>即优伽摩尼。</p>
  <p id="aAg">多游于慈愍念生类。<a id="a-Ah"></a>即清明尼。</p>
  <p id="aAi">悲泣众生不及道者。<a id="a-Aj"></a>即素摩尼。</p>
  <p id="aAk">喜得道者愿及一切。<a id="a-Al"></a>即摩陀利尼。</p>
  <p id="aAm">护守诸行意不远离。<a id="a-An"></a>即迦罗伽尼。</p>
  <p id="aAo">守空执虚了之无有。<a id="a-Ap"></a>即提婆修尼。</p>
  <p id="aAq">心乐无想除去诸着。<a id="a-Ar"></a>即日光尼。</p>
  <p id="aAs">修习无愿。<a id="a-At"></a>心恒广济。<a id="a-Au"></a>即末那婆尼。</p>
  <p id="aAv">诸法无疑度人无限。<a id="a-Aw"></a>即毗摩达尼。</p>
  <p id="aAx">能广说义分别深法。<a id="a-Ay"></a>即普照尼。</p>
  <p id="aAz">心怀忍辱如地容受。<a id="a-B0"></a>即昙摩提尼。</p>
  <p id="aB1">能教化人使立檀会办具床座。<a id="a-B2"></a>即须夜摩尼。</p>
  <p id="aB3">心以永息不兴乱想。<a id="a-B4"></a>即因提阇尼。</p>
  <p id="aB5">观了诸法而无厌足。<a id="a-B6"></a>即龙尼。</p>
  <p id="aB7">意强勇猛无所染着。<a id="a-B8"></a>即拘那罗尼。</p>
  <p id="aB9">入水三昧普润一切。<a id="a-BA"></a>即婆须尼。</p>
  <p id="aBB">入火光三昧。<a id="a-BC"></a>悉照萌类。<a id="a-BD"></a>即降提尼。</p>
  <p id="aBE">观恶露不净分别缘起。<a id="a-BF"></a>即遮波罗尼。</p>
  <p id="aBG">育养众人施与所乏。<a id="a-BH"></a>即守迦尼。</p>
  <p id="aBI">最后取证。<a id="a-BJ"></a>即拔陀军陀罗拘夷国尼。</p>
  <p id="aBK">名闻优婆塞四十人。</p>
  <p id="aBL">初闻法药成贤圣证。<a id="a-BM"></a>即三果商客。</p>
  <p id="aBN">第一智慧。<a id="a-BO"></a>即质多长者。</p>
  <p id="aBP">神德第一。<a id="a-BQ"></a>即干提阿蓝。</p>
  <p id="aBR">降伏外道。<a id="a-BS"></a>即掘多长者。</p>
  <p id="aBT">能说深法。<a id="a-BU"></a>即优波掘长者。</p>
  <p id="aBV">恒坐禅思。<a id="a-BW"></a>即呵侈阿罗婆。</p>
  <p id="aBX">降伏魔官。<a id="a-BY"></a>即勇健长者。</p>
  <p id="aBZ">福德盛满。<a id="a-Ba"></a>即阇利长者。</p>
  <p id="aBb">大檀越主。<a id="a-Bc"></a>即须达长者。</p>
  <p id="aBd">门族成就。<a id="a-Be"></a>即泯逸长者。</p>
  <p id="aBf">好问义趣。<a id="a-Bg"></a>即生漏婆罗门。</p>
  <p id="aBh">利根通明。<a id="a-Bi"></a>即梵摩俞。</p>
  <p id="aBj">诸佛信使。<a id="a-Bk"></a>即御马摩纳。</p>
  <p id="aBl">计身无我。<a id="a-Bm"></a>即喜闻琴婆罗门。</p>
  <p id="aBn">论不可胜。<a id="a-Bo"></a>即毗裘婆罗门。</p>
  <p id="aBp">言语速疾能造偈颂。<a id="a-Bq"></a>即优波离长者。</p>
  <p id="aBr">喜施好宝不有吝心。<a id="a-Bs"></a>即殊提长者。</p>
  <p id="aBt">建立善本。<a id="a-Bu"></a>即优迦毗舍离。</p>
  <p id="aBv">能说妙法。<a id="a-Bw"></a>即最上无畏优婆塞。</p>
  <p id="aBx">所说无畏。<a id="a-By"></a>即头摩大将。</p>
  <p id="aBz">领毗舍离。<a id="a-C0"></a>好喜惠施。<a id="a-C1"></a>即毗沙王。</p>
  <p id="aC2">所施侠少。<a id="a-C3"></a>即光明王。</p>
  <p id="aC4">建立善本。<a id="a-C5"></a>即王波斯匿。</p>
  <p id="aC6">得无根善信。<a id="a-C7"></a>起欢喜心。<a id="a-C8"></a>即王阿阇世。</p>
  <p id="aC9">至心向佛意不变易。<a id="a-CA"></a>即优填王。</p>
  <p id="aCB">承事正法。<a id="a-CC"></a>即月光王子。</p>
  <p id="aCD">供奉圣众意恒平等。<a id="a-CE"></a>即造只桓王子。</p>
  <p id="aCF">常喜济彼不自为己。<a id="a-CG"></a>即师子王子。</p>
  <p id="aCH">善恭奉人无有高下。<a id="a-CI"></a>即无畏王子。</p>
  <p id="aCJ">颜貌端正与人殊胜。<a id="a-CK"></a>即鸡头王子。</p>
  <p id="aCL">恒行慈心。<a id="a-CM"></a>即不尼长者。</p>
  <p id="aCN">心恒悲念一切之类。<a id="a-CO"></a>即摩诃纳释种。</p>
  <p id="aCP">常行喜心。<a id="a-CQ"></a>即拔陀释种。</p>
  <p id="aCR">恒行护心不失善行。<a id="a-CS"></a>即毗阇先优婆塞。</p>
  <p id="aCT">堪任行忍。<a id="a-CU"></a>即师子大将。</p>
  <p id="aCV">能杂种论。<a id="a-CW"></a>即毗舍御优婆塞。</p>
  <p id="aCX">贤圣默然。<a id="a-CY"></a>即难提波罗优婆塞。</p>
  <p id="aCZ">勤修善行无有休息。<a id="a-Ca"></a>即优多罗优婆塞。</p>
  <p id="aCb">诸根寂静。<a id="a-Cc"></a>即天优婆塞。</p>
  <p id="aCd">最后受证。<a id="a-Ce"></a>即拘夷那竭摩罗。</p>
  <p id="aCf">名闻优婆夷三十人。</p>
  <p id="aCg">初受道证。<a id="a-Ch"></a>即难陀难陀婆罗优婆夷。</p>
  <p id="aCi">智慧第一。<a id="a-Cj"></a>即久寿多罗优婆夷。</p>
  <p id="aCk">恒喜坐禅。<a id="a-Cl"></a>即须毗耶女优婆夷。</p>
  <p id="aCm">慧根了了。<a id="a-Cn"></a>即毗浮优婆夷。</p>
  <p id="aCo">堪能说法。<a id="a-Cp"></a>即央竭阇优婆夷。</p>
  <p id="aCq">善演经义。<a id="a-Cr"></a>即跋陀娑罗优婆夷。</p>
  <p id="aCs">降伏外道。<a id="a-Ct"></a>即婆修陀优婆夷。</p>
  <p id="aCu">音响清彻。<a id="a-Cv"></a>即无忧优婆夷。</p>
  <p id="aCw">能种种论。<a id="a-Cx"></a>即婆罗陀优婆夷。</p>
  <p id="aCy">勇猛精勤。<a id="a-Cz"></a>即须优婆夷。</p>
  <p id="aD0">第一供养如来。<a id="a-D1"></a>即摩利夫人。</p>
  <p id="aD2">承事正法。<a id="a-D3"></a>即须赖婆夫人。</p>
  <p id="aD4">供养圣众。<a id="a-D5"></a>即舍弥夫人。</p>
  <p id="aD6">瞻视当来过去贤士。<a id="a-D7"></a>即月光夫人。</p>
  <p id="aD8">檀越第一。<a id="a-D9"></a>即雷电夫人。</p>
  <p id="aDA">恒行慈三昧。<a id="a-DB"></a>即摩诃先优婆夷。</p>
  <p id="aDC">行悲哀愍。<a id="a-DD"></a>即毗提优婆夷。</p>
  <p id="aDE">喜心不绝。<a id="a-DF"></a>即拔陀优婆夷。</p>
  <p id="aDG">行守护业。<a id="a-DH"></a>即难陀母优婆夷。</p>
  <p id="aDI">得信解脱。<a id="a-DJ"></a>即照曜优婆夷。</p>
  <p id="aDK">恒行忍辱。<a id="a-DL"></a>即无忧优婆夷。</p>
  <p id="aDM">行空三昧。<a id="a-DN"></a>即毗仇先优婆夷。</p>
  <p id="aDO">行无相三昧。<a id="a-DP"></a>即优那陀优婆夷。</p>
  <p id="aDQ">行无愿三昧。<a id="a-DR"></a>即无垢优婆夷。</p>
  <p id="aDS">好教受彼。<a id="a-DT"></a>即尸利夫人优婆夷。</p>
  <p id="aDU">善能持戒。<a id="a-DV"></a>即央竭摩优婆夷。</p>
  <p id="aDW">形貌端正。<a id="a-DX"></a>即雷炎优婆夷。</p>
  <p id="aDY">诸根寂静。<a id="a-DZ"></a>即最胜优婆夷。</p>
  <p id="aDa">多闻博智。<a id="a-Db"></a>即泥罗优婆夷。</p>
  <p id="aDc">能造颂偈。<a id="a-Dd"></a>修摩迦提无所怯弱。<a id="a-De"></a>即须达女优婆夷。</p>
  <p id="aDf">最后取证优婆夷者。<a id="a-Dg"></a>即蓝优婆夷。</p>
  <p id="aDh">祐历观学者。<a id="a-Di"></a>业盛则声流。<a id="a-Dj"></a>其在悠悠未足算也。<a id="a-Dk"></a>故十大第子以第一为标。<a id="a-Dl"></a>四部之众以名闻自显。<a id="a-Dm"></a>所谓众所知识出乎其类者也。<a id="a-Dn"></a>嗟夫后进。<a id="a-Do"></a>思自勖焉(比丘尼优婆夷数各长一人)</p>
  <p data-pb></p>
  <h2 id="aDp">释迦从弟调达出家缘记第十(出中本起经)</h2>
  <p id="aDq">时父王往诣佛所。<a id="a-Dr"></a>见迦葉千人形体至陋。<a id="a-Ds"></a>每心不平。<a id="a-Dt"></a>此等比丘虽复心精无表容貌。<a id="a-Du"></a>当劝宗室乐无为者。<a id="a-Dv"></a>令作沙门择取端正。<a id="a-Dw"></a>即令宗族明日会殿。<a id="a-Dx"></a>受命即到。<a id="a-Dy"></a>王告宗室曰。<a id="a-Dz"></a>阿夷相言。<a id="a-E0"></a>佛不出家当作圣王。<a id="a-E1"></a>君四方天下左右侍从率当端正。<a id="a-E2"></a>今诸弟子类无恣观。<a id="a-E3"></a>欲聘有道仪容足者。<a id="a-E4"></a>充备僧数光晖世尊。<a id="a-E5"></a>咸言大善听令欢喜。<a id="a-E6"></a>乞退严办七日乃行。<a id="a-E7"></a>调达便告行者。<a id="a-E8"></a>吾等王者子弟。<a id="a-E9"></a>今弃世荣出家居道。<a id="a-EA"></a>整顿服饰极世之妙。<a id="a-EB"></a>象马车乘价直万金。<a id="a-EC"></a>其日严出观者填路。<a id="a-ED"></a>调达冠帻自然堕地。<a id="a-EE"></a>衢和离所可乘象。<a id="a-EF"></a>四脚布地而作鸟鸣。<a id="a-EG"></a>相工占曰。<a id="a-EH"></a>余皆得道一人不吉。<a id="a-EI"></a>俱诣佛所求作沙门。<a id="a-EJ"></a>刚强降伏莫不乐受。<a id="a-EK"></a>调达亦名提婆达多。<a id="a-EL"></a>齐言天热。<a id="a-EM"></a>以其生时人天心皆忽惊热。<a id="a-EN"></a>故因为名。<a id="a-EO"></a>增一阿含经云。<a id="a-EP"></a>提婆达兜白佛言。<a id="a-EQ"></a>愿听在道次。<a id="a-ER"></a>佛言。<a id="a-ES"></a>汝宜在家分檀惠施。<a id="a-ET"></a>夫为沙门实为不易。<a id="a-EU"></a>复再三白。<a id="a-EV"></a>复告不宜出家。<a id="a-EW"></a>提婆达兜便生恶念。<a id="a-EX"></a>此沙门怀嫉妒心。<a id="a-EY"></a>我今宜自剃头善修梵行。<a id="a-EZ"></a>何用是沙门为。<a id="a-Ea"></a>提婆达兜后犯五逆罪。<a id="a-Eb"></a>恶心欲至如来所适。<a id="a-Ec"></a>下足在地地中有大火。<a id="a-Ed"></a>风起生绕提婆达兜。<a id="a-Ee"></a>身为火所烧。<a id="a-Ef"></a>便发悔心称南无佛。<a id="a-Eg"></a>然不究竟适得称南无。<a id="a-Eh"></a>便入地狱中。<a id="a-Ei"></a>阿难悲泣言。<a id="a-Ej"></a>提婆达在地狱中为经几时。<a id="a-Ek"></a>佛言。<a id="a-El"></a>经一大劫命终生四天王上。<a id="a-Em"></a>展转至他化自在天。<a id="a-En"></a>经六十劫不堕三恶趣。<a id="a-Eo"></a>最后受身成辟支佛。<a id="a-Ep"></a>名曰南无。<a id="a-Eq"></a>由命终之时称南无故。<a id="a-Er"></a>时大目犍连言。<a id="a-Es"></a>我欲至阿鼻狱中。<a id="a-Et"></a>见提婆达慰劳庆贺。<a id="a-Eu"></a>佛言。<a id="a-Ev"></a>阿鼻罪人不解人间音响。<a id="a-Ew"></a>目连白言。<a id="a-Ex"></a>我解六十四音。<a id="a-Ey"></a>当以此音往语彼人。<a id="a-Ez"></a>目连如屈伸臂顷。<a id="a-F0"></a>至阿鼻狱上虚空中曰。<a id="a-F1"></a>提婆达兜。<a id="a-F2"></a>狱卒曰。<a id="a-F3"></a>此间亦有拘楼秦佛迦葉佛时提婆达兜。<a id="a-F4"></a>今命何者。<a id="a-F5"></a>目连曰。<a id="a-F6"></a>吾命释迦文佛叔父儿提婆达兜。<a id="a-F7"></a>狱卒烧炙彼身使令觉悟曰。<a id="a-F8"></a>汝仰观空中。<a id="a-F9"></a>见大目连坐宝莲华。<a id="a-FA"></a>语目连曰。<a id="a-FB"></a>尊者何由屈此。<a id="a-FC"></a>目连曰。<a id="a-FD"></a>如来记汝。<a id="a-FE"></a>欲害世尊。<a id="a-FF"></a>缘入阿鼻。<a id="a-FG"></a>最后成辟支佛。<a id="a-FH"></a>号名南无。<a id="a-FI"></a>提婆达闻已欢喜言。<a id="a-FJ"></a>我今日以右胁卧阿鼻狱中。<a id="a-FK"></a>经历一劫终无劳倦。<a id="a-FL"></a>目连复问苦痛有增损乎。<a id="a-FM"></a>提婆达报以热铁输轹我身坏。<a id="a-FN"></a>复以铁杵哺咀我形。<a id="a-FO"></a>有黑暴象蹈蹋我体。<a id="a-FP"></a>复有火山来镇我面。<a id="a-FQ"></a>昔日袈裟化为铜鍱极为炽然。<a id="a-FR"></a>今寄头面礼世尊足。<a id="a-FS"></a>复礼尊者阿难。<a id="a-FT"></a>目连即摄神足远世尊所。<a id="a-FU"></a>大智论称提婆达弟子。<a id="a-FV"></a>俱迦离谤舍利弗及目犍连。<a id="a-FW"></a>命终堕莲华地狱中。<a id="a-FX"></a>即衢和离也。<a id="a-FY"></a>祐拾检调达之历缘也。<a id="a-FZ"></a>亟为戚属恒结仇仇。<a id="a-Fa"></a>岂以标明善恶影响秘教乎。<a id="a-Fb"></a>是故经言。<a id="a-Fc"></a>若言提婆达多造逆罪堕阿鼻者。<a id="a-Fd"></a>无有是处。<a id="a-Fe"></a>斯乃诸佛境界非二乘所测也。</p>
  <h2 id="aFf">释迦从弟阿那律跋提出家缘记第十一(出昙无德律)</h2>
  <p id="aFg">释种兄弟二人。<a id="a-Fh"></a>一名摩诃男。<a id="a-Fi"></a>一名阿那律。<a id="a-Fj"></a>阿那律者。<a id="a-Fk"></a>其母爱念常不离目前。<a id="a-Fl"></a>与作三时殿婇女娱乐。<a id="a-Fm"></a>摩诃男言。<a id="a-Fn"></a>诸释多出家。<a id="a-Fo"></a>而我一门独无。<a id="a-Fp"></a>兄营家业弟当出家。<a id="a-Fq"></a>若不能者。<a id="a-Fr"></a>弟营家业兄当出家。<a id="a-Fs"></a>那律以家事烦碎。<a id="a-Ft"></a>遂欲出家。<a id="a-Fu"></a>往白其母乞求出家。<a id="a-Fv"></a>乃至三反母不听许。<a id="a-Fw"></a>种种方便断之。<a id="a-Fx"></a>以释种有跋提。<a id="a-Fy"></a>其母爱重必不听出家。<a id="a-Fz"></a>便言。<a id="a-G0"></a>若跋提出家者当听汝耳。<a id="a-G1"></a>那律便求跋提。<a id="a-G2"></a>跋提不许。<a id="a-G3"></a>复种种方便云。<a id="a-G4"></a>我今出家一由汝耳。<a id="a-G5"></a>跋提遂许还求其母。<a id="a-G6"></a>其母亦不许。<a id="a-G7"></a>复作方便言。<a id="a-G8"></a>若阿那律母许儿者。<a id="a-G9"></a>当听汝耳。<a id="a-GA"></a>遂两彼许跋提言。<a id="a-GB"></a>且当七年受五欲乐然后出家。<a id="a-GC"></a>那律言。<a id="a-GD"></a>人命无常难可得保。<a id="a-GE"></a>不宜淹留。<a id="a-GF"></a>更求一年乃至七日。<a id="a-GG"></a>那律许之。<a id="a-GH"></a>过七日已释子等八人。<a id="a-GI"></a>及优波离第九。<a id="a-GJ"></a>各好庄严乘宝象马。<a id="a-GK"></a>出迦毗罗卫。<a id="a-GL"></a>齐至其界脱其宝衣。<a id="a-GM"></a>以象马付优波离。<a id="a-GN"></a>令还语言。<a id="a-GO"></a>汝常依我等以自存活。<a id="a-GP"></a>今者出家。<a id="a-GQ"></a>以此宝衣大象相遗。<a id="a-GR"></a>与自资生遂便前去。<a id="a-GS"></a>优波离思惟。<a id="a-GT"></a>亦欲随出家。<a id="a-GU"></a>便即以宝衣等悬着树上。<a id="a-GV"></a>念言。<a id="a-GW"></a>其有来取之者与之。<a id="a-GX"></a>于是便共至佛所。<a id="a-GY"></a>求索出家言。<a id="a-GZ"></a>我父母已许。<a id="a-Ga"></a>愿听出家乞先度优波离。<a id="a-Gb"></a>何以故。<a id="a-Gc"></a>以除我等憍慢心故。<a id="a-Gd"></a>尔时世尊先度优波离。<a id="a-Ge"></a>次度那律。<a id="a-Gf"></a>次度跋提。<a id="a-Gg"></a>次更度难提。<a id="a-Gh"></a>次度金毗罗。<a id="a-Gi"></a>次度难陀等六人。<a id="a-Gj"></a>优波离受大戒。<a id="a-Gk"></a>最为上座。<a id="a-Gl"></a>时有大上座。<a id="a-Gm"></a>名毗罗荼别度阿难陀。<a id="a-Gn"></a>余次上座度跋难陀及调达。<a id="a-Go"></a>时跋提独在树下冢间思惟夜分过已。<a id="a-Gp"></a>高声称言甚乐其边。<a id="a-Gq"></a>比丘白佛。<a id="a-Gr"></a>佛呼跋提。<a id="a-Gs"></a>问何故自言甚乐耶。<a id="a-Gt"></a>跋提言。<a id="a-Gu"></a>我本在家时。<a id="a-Gv"></a>内外常以刀杖而自卫护。<a id="a-Gw"></a>犹有恐惧念念忧畏。<a id="a-Gx"></a>今独冢间无有恐惧。<a id="a-Gy"></a>身毛不竖。<a id="a-Gz"></a>我念出离之乐故称甚乐。<a id="a-H0"></a>佛言善哉。</p>
  <p id="aH1">祐以为。<a id="a-H2"></a>俗滞难启而法缘易感。<a id="a-H3"></a>二释蕲道克意实深。<a id="a-H4"></a>故始也互塞。<a id="a-H5"></a>终然两开矣。<a id="a-H6"></a>夫苦逼不生是谓至乐。<a id="a-H7"></a>林下之唱岂外适哉。</p>
  <p data-pb></p>
  <h2 id="aH8">释迦从弟孙陀罗难陀出家缘记第十二(出普曜经)</h2>
  <p id="aH9">佛在迦维罗竭国尼拘类园。<a id="a-HA"></a>将侍者阿难入城乞食。<a id="a-HB"></a>童子难陀在高楼上遥见。<a id="a-HC"></a>即下来至佛所。<a id="a-HD"></a>作礼白言。<a id="a-HE"></a>如来之姓转轮圣王。<a id="a-HF"></a>何谓自辱持钵乞食。<a id="a-HG"></a>自取佛钵入家。<a id="a-HH"></a>内盛甘美饮食。<a id="a-HI"></a>佛即还尼拘类园。<a id="a-HJ"></a>即语侍者。<a id="a-HK"></a>难陀若出勿自取钵。<a id="a-HL"></a>敕语难陀躬自送来。<a id="a-HM"></a>难陀受教从后送钵。<a id="a-HN"></a>妇出语言。<a id="a-HO"></a>速还勿久须还。<a id="a-HP"></a>乃食前进。<a id="a-HQ"></a>未久重更遣信时还勿停。<a id="a-HR"></a>所以郑重恐出家故。<a id="a-HS"></a>难陀至佛所。<a id="a-HT"></a>手自奉钵唯愿时受。<a id="a-HU"></a>今欲还家。<a id="a-HV"></a>佛告难陀。<a id="a-HW"></a>卿已至此。<a id="a-HX"></a>今宜剃除须发。<a id="a-HY"></a>服三法衣。<a id="a-HZ"></a>何为欲还。<a id="a-Ha"></a>是时如来以威神力。<a id="a-Hb"></a>逼迫难陀度令出家。<a id="a-Hc"></a>闭在静室。<a id="a-Hd"></a>久久之后。<a id="a-He"></a>次第当直。<a id="a-Hf"></a>难陀欢喜。<a id="a-Hg"></a>我今当直事。<a id="a-Hh"></a>因此闲暇逃走还家。<a id="a-Hi"></a>是时难陀随所应作。<a id="a-Hj"></a>事事不阙天神侍卫。<a id="a-Hk"></a>难陀汲水至满。<a id="a-Hl"></a>自然翻弃。<a id="a-Hm"></a>净地之中草土更滋。<a id="a-Hn"></a>关闭门户户自然开。<a id="a-Ho"></a>难陀自念。<a id="a-Hp"></a>我家王种多饶财宝。<a id="a-Hq"></a>设有漏失即可偿之。<a id="a-Hr"></a>今当窃随小径还家。<a id="a-Hs"></a>行大涂者傥值如来。<a id="a-Ht"></a>即脱三法衣更被余衣而去。<a id="a-Hu"></a>行未经时正值如来。<a id="a-Hv"></a>奔趣大树欲自隐身。<a id="a-Hw"></a>佛神力故。<a id="a-Hx"></a>树神拔树悬在虚空。<a id="a-Hy"></a>难陀入树根处隐蔽自身。<a id="a-Hz"></a>如来寻往问言何为至此。<a id="a-I0"></a>默然惭愧。<a id="a-I1"></a>佛再三告汝欲何趣。<a id="a-I2"></a>难陀言。<a id="a-I3"></a>暂欲还家与妇相见。<a id="a-I4"></a>佛告难陀。<a id="a-I5"></a>夫人学道贪着欲心。<a id="a-I6"></a>不顾后世烧身之祸。<a id="a-I7"></a>我今将汝天上游观。<a id="a-I8"></a>宜自专心勿怀恐怖。<a id="a-I9"></a>佛以神力接至天上。<a id="a-IA"></a>见一宫殿众宝庄严。<a id="a-IB"></a>玉女营从不可称计。<a id="a-IC"></a>唯无夫主。<a id="a-ID"></a>难陀问佛。<a id="a-IE"></a>此何天宫。<a id="a-IF"></a>种种娱乐快乐昔所未见。<a id="a-IG"></a>而无夫主唯愿说之。<a id="a-IH"></a>佛告难陀。<a id="a-II"></a>汝可自问。<a id="a-IJ"></a>难陀奉教自往。<a id="a-IK"></a>问之。<a id="a-IL"></a>天女答曰。<a id="a-IM"></a>汝不知乎。<a id="a-IN"></a>迦维罗竭国释迦文佛并父弟难陀。<a id="a-IO"></a>后当生此为我夫主。<a id="a-IP"></a>难陀闻之密自欢喜。<a id="a-IQ"></a>还至佛所具以白佛。<a id="a-IR"></a>佛告难陀。<a id="a-IS"></a>快修梵行如是不久。<a id="a-IT"></a>当来至此受福自然。<a id="a-IU"></a>是时世尊。<a id="a-IV"></a>复以神力接引难陀。<a id="a-IW"></a>将至地狱路经铁围山。<a id="a-IX"></a>表见瞎猕猴。<a id="a-IY"></a>佛问难陀。<a id="a-IZ"></a>汝妇孙陀利何如瞎猕猴。<a id="a-Ia"></a>难陀白佛。<a id="a-Ib"></a>止止勿复说。<a id="a-Ic"></a>此孙陀利者。<a id="a-Id"></a>女中英妙。<a id="a-Ie"></a>百千万倍岂得类乎。<a id="a-If"></a>佛言。<a id="a-Ig"></a>以孙陀利比诸天女。<a id="a-Ih"></a>亦亿千万倍不可为比。<a id="a-Ii"></a>于是世尊复接难陀。<a id="a-Ij"></a>遍至地狱见种种苦痛。<a id="a-Ik"></a>有一大镬狱卒围绕。<a id="a-Il"></a>汤沸火炽不见罪人。<a id="a-Im"></a>难陀白佛。<a id="a-In"></a>是何人狱不见罪人。<a id="a-Io"></a>佛言。<a id="a-Ip"></a>汝自问之。<a id="a-Iq"></a>难陀往问狱卒。<a id="a-Ir"></a>报言。<a id="a-Is"></a>阎浮利地真净王家儿。<a id="a-It"></a>得成佛道。<a id="a-Iu"></a>并父弟甘露王儿。<a id="a-Iv"></a>名曰难陀。<a id="a-Iw"></a>为人放逸淫欲情多。<a id="a-Ix"></a>自恃豪族轻忽万民。<a id="a-Iy"></a>彼命终后当来此中。<a id="a-Iz"></a>难陀闻已。<a id="a-J0"></a>衣毛皆竖颜色变异。<a id="a-J1"></a>往趣世尊白言。<a id="a-J2"></a>唯然大师三界大护。<a id="a-J3"></a>今睹此变倍怀恐惧。<a id="a-J4"></a>求离地狱愿说泥洹。<a id="a-J5"></a>尔时世尊。<a id="a-J6"></a>渐与难陀说微妙法。<a id="a-J7"></a>安处无为令至道场。</p>
  <p id="aJ8">杂宝藏经云。<a id="a-J9"></a>佛在迦毗罗卫国。<a id="a-JA"></a>入城乞食到难陀舍。<a id="a-JB"></a>会值难陀与妇作[米*壯]香涂眉间。<a id="a-JC"></a>闻佛门中欲出外看。<a id="a-JD"></a>妇共要言出看如来。<a id="a-JE"></a>使我额上[米*壯]未干顷。<a id="a-JF"></a>便还入来。<a id="a-JG"></a>难陀即出见佛作礼。<a id="a-JH"></a>取钵向舍盛食奉佛。<a id="a-JI"></a>佛不为取过与阿难。<a id="a-JJ"></a>阿难亦不为取。<a id="a-JK"></a>阿难语言。<a id="a-JL"></a>汝从谁得钵还与本处。<a id="a-JM"></a>于是持钵诣佛。<a id="a-JN"></a>至尼拘楼精舍。<a id="a-JO"></a>佛即敕剃师与难陀剃发。<a id="a-JP"></a>难陀不肯。<a id="a-JQ"></a>怒拳而语剃发人言。<a id="a-JR"></a>迦毗罗卫一切人民。<a id="a-JS"></a>汝今尽可剃其发也。<a id="a-JT"></a>佛问剃发者。<a id="a-JU"></a>何以不剃。<a id="a-JV"></a>答言。<a id="a-JW"></a>畏故不敢为剃。<a id="a-JX"></a>佛共阿难自至其边。<a id="a-JY"></a>难陀畏故不敢不剃。<a id="a-JZ"></a>虽得剃发恒欲还家。<a id="a-Ja"></a>佛常将行不能得去。<a id="a-Jb"></a>后于一日次守房舍。<a id="a-Jc"></a>而自欢喜。<a id="a-Jd"></a>今真得便可还家去。<a id="a-Je"></a>待佛众僧都去之后我当还家。<a id="a-Jf"></a>佛入城后作是念言。<a id="a-Jg"></a>当为汲水令满澡瓶。<a id="a-Jh"></a>然后还归。<a id="a-Ji"></a>寻时汲水一瓶适满一瓶复翻。<a id="a-Jj"></a>如是经时不能满瓶。<a id="a-Jk"></a>便作是言俱不可满。<a id="a-Jl"></a>使诸比丘来还自汲。<a id="a-Jm"></a>我今但着瓶屋中而弃之去。<a id="a-Jn"></a>即闭房门。<a id="a-Jo"></a>适一扇闭一扇复开。<a id="a-Jp"></a>适闭一户一户复开。<a id="a-Jq"></a>便作是念俱不可闭。<a id="a-Jr"></a>就置而去。<a id="a-Js"></a>纵使失诸比丘衣物。<a id="a-Jt"></a>我饶财宝足有可偿。<a id="a-Ju"></a>即出僧房。<a id="a-Jv"></a>而自思惟。<a id="a-Jw"></a>佛必从此来。<a id="a-Jx"></a>我则从彼异道而去。<a id="a-Jy"></a>佛知其意亦异道来。<a id="a-Jz"></a>遥见佛来大树后藏。<a id="a-K0"></a>树神举树在虚空中。<a id="a-K1"></a>露地而立。<a id="a-K2"></a>佛见难陀将还精舍。<a id="a-K3"></a>而问之言。<a id="a-K4"></a>汝念妇也。<a id="a-K5"></a>答言实尔。<a id="a-K6"></a>即将难陀向阿那波山上。<a id="a-K7"></a>又问难陀汝妇端正不。<a id="a-K8"></a>答言端正。<a id="a-K9"></a>山中有一老瞎猕猴。<a id="a-KA"></a>又复问言。<a id="a-KB"></a>汝妇孙陀利面首端正。<a id="a-KC"></a>何如此猕猴也。<a id="a-KD"></a>难陀懊恼便作念言。<a id="a-KE"></a>我妇端正人中少双。<a id="a-KF"></a>佛今何故。<a id="a-KG"></a>以我之妇比瞎猕猴。<a id="a-KH"></a>佛复将至忉利天上。<a id="a-KI"></a>遍诸天宫而共观看。<a id="a-KJ"></a>见诸天子与诸天女共相娱乐。<a id="a-KK"></a>见一宫中有五百天女。<a id="a-KL"></a>无有天子。<a id="a-KM"></a>寻来问佛。<a id="a-KN"></a>佛言。<a id="a-KO"></a>汝自往问。<a id="a-KP"></a>难陀往问言。<a id="a-KQ"></a>诸宫殿中尽有天子。<a id="a-KR"></a>此中何以独无天子。<a id="a-KS"></a>诸女答言。<a id="a-KT"></a>阎浮提内佛弟难陀。<a id="a-KU"></a>佛逼使出家。<a id="a-KV"></a>以出家因缘。<a id="a-KW"></a>命终当生于此天宫。<a id="a-KX"></a>为我天子。<a id="a-KY"></a>难陀答言。<a id="a-KZ"></a>即我身是。<a id="a-Ka"></a>便欲即住。<a id="a-Kb"></a>天女语言。<a id="a-Kc"></a>我等是天汝今是人。<a id="a-Kd"></a>还舍人寿更生此间。<a id="a-Ke"></a>便可得住。<a id="a-Kf"></a>便还佛所。<a id="a-Kg"></a>以如上事。<a id="a-Kh"></a>具白世尊。<a id="a-Ki"></a>佛语难陀。<a id="a-Kj"></a>汝妇端正。<a id="a-Kk"></a>何如天女。<a id="a-Kl"></a>难陀答言。<a id="a-Km"></a>比彼天女。<a id="a-Kn"></a>如瞎猕猴比于我妇。<a id="a-Ko"></a>佛将难陀还阎浮提。<a id="a-Kp"></a>难陀为欲生天故勤加持戒。<a id="a-Kq"></a>阿难尔时为说偈言。</p>
  <p id="aKr">譬如羯羊斗　　将前而更却</p>
  <p id="aKs">汝为欲持戒　　其事亦如是</p>
  <p id="aKt">佛将难陀复至地狱。<a id="a-Ku"></a>见诸镬汤悉皆煮人。<a id="a-Kv"></a>唯见一镬炊沸空停。<a id="a-Kw"></a>怪其所以而来问佛。<a id="a-Kx"></a>佛告之言。<a id="a-Ky"></a>汝自往问。<a id="a-Kz"></a>难陀即往问狱卒言。<a id="a-L0"></a>诸镬尽皆煮治罪人。<a id="a-L1"></a>此镬何故空无所煮。<a id="a-L2"></a>答言阎浮提内。<a id="a-L3"></a>有如来弟名为难陀。<a id="a-L4"></a>以出家功德当得生天。<a id="a-L5"></a>以欲罢道因缘之故。<a id="a-L6"></a>天寿命终堕此地狱。<a id="a-L7"></a>是故我今炊镬而待难陀。<a id="a-L8"></a>难陀恐怖畏狱卒留。<a id="a-L9"></a>即作是言。<a id="a-LA"></a>南无佛陀南无佛陀。<a id="a-LB"></a>唯愿将我拥护还至阎浮提内。<a id="a-LC"></a>佛语难陀。<a id="a-LD"></a>汝勤持戒修汝天福。<a id="a-LE"></a>难陀答言。<a id="a-LF"></a>不用生天。<a id="a-LG"></a>今唯愿我不堕此狱。<a id="a-LH"></a>佛为说法。<a id="a-LI"></a>一七日中成阿罗汉。<a id="a-LJ"></a>诸比丘叹言。<a id="a-LK"></a>世尊出世甚奇甚特。<a id="a-LL"></a>佛言。<a id="a-LM"></a>非但今日。<a id="a-LN"></a>乃往过去亦复如是。<a id="a-LO"></a>诸比丘言。<a id="a-LP"></a>过去亦尔。<a id="a-LQ"></a>其事云何。<a id="a-LR"></a>请为我说。<a id="a-LS"></a>佛言。<a id="a-LT"></a>昔迦尸国王。<a id="a-LU"></a>名曰满面。<a id="a-LV"></a>比提希国有一淫女。<a id="a-LW"></a>端正殊妙。<a id="a-LX"></a>尔时二国常想怨嫉。<a id="a-LY"></a>傍有佞臣向迦尸王。<a id="a-LZ"></a>叹说彼国有淫女。<a id="a-La"></a>端正世所希少。<a id="a-Lb"></a>王闻是语心生惑着。<a id="a-Lc"></a>遣使从索彼国不与。<a id="a-Ld"></a>重遣使言求暂相见。<a id="a-Le"></a>四五日间还当发遣。<a id="a-Lf"></a>时彼国王约敕淫女。<a id="a-Lg"></a>汝之姿态。<a id="a-Lh"></a>所有伎能好悉具备。<a id="a-Li"></a>使迦尸王惑着于汝。<a id="a-Lj"></a>须臾之间不能远离。<a id="a-Lk"></a>即遣令去经四五日寻复唤言。<a id="a-Ll"></a>欲设大祀须得此女。<a id="a-Lm"></a>暂还放来后当更遣。<a id="a-Ln"></a>时迦尸王即遣归还。<a id="a-Lo"></a>大祀已讫遣使还索。<a id="a-Lp"></a>答言。<a id="a-Lq"></a>明日当遣。<a id="a-Lr"></a>既至明日亦复不遣。<a id="a-Ls"></a>如是妄语经历多日。<a id="a-Lt"></a>王心惑着。<a id="a-Lu"></a>单将数人欲往彼国。<a id="a-Lv"></a>诸臣劝谏不肯受用。<a id="a-Lw"></a>时仙人山中有猕猴王。<a id="a-Lx"></a>聪明博达多有所知。<a id="a-Ly"></a>其妇适死取一雌猕猴。<a id="a-Lz"></a>诸猕猴众皆共嗔。<a id="a-M0"></a>诃责此淫猕猴。<a id="a-M1"></a>众所共有何缘独。<a id="a-M2"></a>当时猕猴王将雌猕猴。<a id="a-M3"></a>走迦尸国投于王所。<a id="a-M4"></a>诸猕猴众皆共追逐。<a id="a-M5"></a>既到城内发屋坏墙不可料理。<a id="a-M6"></a>迦尸国王语猕猴王言。<a id="a-M7"></a>汝今何不以雌猕猴还诸猕猴。<a id="a-M8"></a>猕猴王言。<a id="a-M9"></a>我妇死去更复无妇。<a id="a-MA"></a>王今云何欲使我归。<a id="a-MB"></a>王语之言。<a id="a-MC"></a>今汝猕猴破乱我国。<a id="a-MD"></a>那得不归。<a id="a-ME"></a>猕猴王言。<a id="a-MF"></a>此事不好耶。<a id="a-MG"></a>王答言不好。<a id="a-MH"></a>如是再三王故言不好。<a id="a-MI"></a>猕猴王言。<a id="a-MJ"></a>汝宫中有八万四千夫人。<a id="a-MK"></a>汝不爱乐。<a id="a-ML"></a>欲至敌国追逐淫女我今无妇唯取此一。<a id="a-MM"></a>汝言不好。<a id="a-MN"></a>一切万姓视汝而活。<a id="a-MO"></a>为一淫女云何捐弃。<a id="a-MP"></a>大王当如。<a id="a-MQ"></a>淫欲之事。<a id="a-MR"></a>乐少苦多。<a id="a-MS"></a>犹如逆风而执炽炬。<a id="a-MT"></a>愚者不放必见烧害。<a id="a-MU"></a>欲为不净如彼屎聚。<a id="a-MV"></a>欲现外相薄皮所覆。<a id="a-MW"></a>欲无反复如屎涂毒蛇。<a id="a-MX"></a>欲如怨贼诈亲附人。<a id="a-MY"></a>欲如假借必当还归。<a id="a-MZ"></a>欲为可恶如厕生华。<a id="a-Ma"></a>欲如疥疮而向于火。<a id="a-Mb"></a>把之转剧。<a id="a-Mc"></a>欲如狗啮枯骨。<a id="a-Md"></a>涎唾共合谓为有味。<a id="a-Me"></a>唇齿破尽不知厌足。<a id="a-Mf"></a>欲如渴人饮于碱水。<a id="a-Mg"></a>逾增其渴。<a id="a-Mh"></a>欲如段肉众鸟竞逐。<a id="a-Mi"></a>欲如鱼兽贪味。<a id="a-Mj"></a>至死其患甚大。<a id="a-Mk"></a>尔时猕猴王者我身是也。<a id="a-Ml"></a>尔时王者难陀是也。<a id="a-Mm"></a>尔时淫女者孙陀利是也。<a id="a-Mn"></a>我于尔时欲淤泥中拔出难陀。<a id="a-Mo"></a>今亦拔其生死之苦。</p>
 </body>
</html>