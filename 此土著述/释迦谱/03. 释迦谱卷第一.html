<!doctype html>
<html id="z3IBWNw1Ha" data-ver="1568">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱卷第一</h1>
  <h2 id="a2">释迦始祖劫初刹利相承姓谱第一(出长阿含经)</h2>
  <p id="a3">劫初天地欲成。<a id="a-4"></a>大水弥满。<a id="a-5"></a>风吹结构。<a id="a-6"></a>以成世界。<a id="a-7"></a>此世欲成。<a id="a-8"></a>光音天上福行命尽来生为人。<a id="a-9"></a>皆悉化生欢喜为食。<a id="a-A"></a>身光自在神足飞行。<a id="a-B"></a>无有男女尊卑。<a id="a-C"></a>众共生世故名曰众生。<a id="a-D"></a>有自然地味。<a id="a-E"></a>犹如醍醐。<a id="a-F"></a>色如生酥味甜如蜜。<a id="a-G"></a>其后众生以手试尝。<a id="a-H"></a>遂生味着渐成揣食。<a id="a-I"></a>光明转灭无复神通。<a id="a-J"></a>食地味多者。<a id="a-K"></a>颜色粗瘁。<a id="a-L"></a>其食少者。<a id="a-M"></a>颜色光泽。<a id="a-N"></a>遂生胜负。<a id="a-O"></a>因胜负故。<a id="a-P"></a>便相是非。<a id="a-Q"></a>地味消歇。<a id="a-R"></a>咸皆懊恼。<a id="a-S"></a>咄哉为祸。<a id="a-T"></a>无复地味。<a id="a-U"></a>又生地皮。<a id="a-V"></a>状如薄[麩-夫+并]。<a id="a-W"></a>色味香美。<a id="a-X"></a>后复食之。<a id="a-Y"></a>转相轻慢地皮又灭。<a id="a-Z"></a>又生地肤。<a id="a-a"></a>因食多少生诸恶法。<a id="a-b"></a>地肤复灭。<a id="a-c"></a>增一阿含经云。<a id="a-d"></a>自然地肥味如甜婆桃酒。<a id="a-e"></a>楼炭经云。<a id="a-f"></a>地肥不生。<a id="a-g"></a>更生两枝葡萄其味亦甘。<a id="a-h"></a>久久食多共相形笑。<a id="a-i"></a>两枝葡萄不生。<a id="a-j"></a>更生粳米。</p>
  <p id="ak">后有自然粳米。<a id="a-l"></a>无有糠糩。<a id="a-m"></a>不加调和。<a id="a-n"></a>备众美味。<a id="a-o"></a>众生食之生男女形。</p>
  <p id="ap">增一阿含经云。<a id="a-q"></a>时天子欲情意。<a id="a-r"></a>多者便成女人。<a id="a-s"></a>遂行情欲共相娱乐。<a id="a-t"></a>互相瞻视遂生欲想。<a id="a-u"></a>共在屏处为不净行。<a id="a-v"></a>余众生见咄哉非法。<a id="a-w"></a>云何众生有如是事。<a id="a-x"></a>男子见他呵责。<a id="a-y"></a>即自悔过自身投地。<a id="a-z"></a>其彼女人即送食与之。<a id="a-10"></a>扶之令起。<a id="a-11"></a>因此世间便有不善夫主之名。<a id="a-12"></a>以送饭与夫名之为妻。<a id="a-13"></a>其后众生遂为淫劮。<a id="a-14"></a>为自障蔽遂造屋舍。<a id="a-15"></a>以此因缘世中立家。<a id="a-16"></a>其后众生淫劮转增。<a id="a-17"></a>遂夫妻共住。<a id="a-18"></a>其余众生寿福行尽。<a id="a-19"></a>从光音天来生此间。<a id="a-1A"></a>在母胎中。<a id="a-1B"></a>因此世间有处胎生。</p>
  <p id="a1C">楼炭经云。<a id="a-1D"></a>后稍有所著。<a id="a-1E"></a>便持童女与夫。<a id="a-1F"></a>歌舞戏笑称愿为夫妇当使安隐。<a id="a-1G"></a>尔时先造瞻婆城。<a id="a-1H"></a>乃至一切城郭。<a id="a-1I"></a>自然粳米朝刈暮熟。<a id="a-1J"></a>暮刈朝熟。<a id="a-1K"></a>刈后随生(中阿含云长四寸)未有茎干。<a id="a-1L"></a>时有众生并取日粮。<a id="a-1M"></a>如是相教乃至并取五日。<a id="a-1N"></a>粳米渐生糠糩。<a id="a-1O"></a>刈已不生有枯株。</p>
  <p id="a1P">楼炭经云。<a id="a-1Q"></a>后有懒人。<a id="a-1R"></a>取四五日粮。<a id="a-1S"></a>所刈有处粳米便不复生。<a id="a-1T"></a>祐以为机心。<a id="a-1U"></a>一动则物离其真。<a id="a-1V"></a>精灵所感速于风电。<a id="a-1W"></a>尝闻两汉之时。<a id="a-1X"></a>东菜加租而海鱼不出。<a id="a-1Y"></a>合浦贪珠而玑蚌远移。<a id="a-1Z"></a>以近代方古。<a id="a-1a"></a>若合符契。<a id="a-1b"></a>粳米不生未足异也。</p>
  <p id="a1c">尔时众生懊恼悲泣。<a id="a-1d"></a>各封田宅以分疆畔。<a id="a-1e"></a>其后众生自藏己米。<a id="a-1f"></a>盗他田谷。<a id="a-1g"></a>无能决者。<a id="a-1h"></a>议立一平等主。<a id="a-1i"></a>善护人民。<a id="a-1j"></a>赏善罚恶。<a id="a-1k"></a>各共减割以供给之。<a id="a-1l"></a>时彼众中有一人。<a id="a-1m"></a>形质长大容貌端正。<a id="a-1n"></a>甚有威德请以为主。<a id="a-1o"></a>于是始有民主之名。<a id="a-1p"></a>昙无德律云。<a id="a-1q"></a>古昔有王。<a id="a-1r"></a>最初出世名大人。<a id="a-1s"></a>众之所举。<a id="a-1t"></a>楼炭经云。<a id="a-1u"></a>时彼众中有一人。<a id="a-1v"></a>最尊端正威神巍巍。<a id="a-1w"></a>众人便白当为我典主。<a id="a-1x"></a>作君长。<a id="a-1y"></a>号之曰王。<a id="a-1z"></a>以法取租。<a id="a-20"></a>是故名为刹利。<a id="a-21"></a>时阎浮利天下富乐炽盛安隐。<a id="a-22"></a>生青草色如孔雀尾。<a id="a-23"></a>有八万郡国。<a id="a-24"></a>人民聚落鸡鸣相闻。<a id="a-25"></a>天下无病无大热大寒。<a id="a-26"></a>大王以法治国。<a id="a-27"></a>奉行十善哀念人民。<a id="a-28"></a>如父母爱子。<a id="a-29"></a>人民敬王如子敬父。<a id="a-2A"></a>人寿大久。<a id="a-2B"></a>后有他王。<a id="a-2C"></a>不如先王。<a id="a-2D"></a>寿遂减。<a id="a-2E"></a>至寿十万岁。<a id="a-2F"></a>稍减至万岁。<a id="a-2G"></a>至今裁寿百岁。</p>
  <p id="a2H">初民主有子名珍宝(昙无德律名善王楼炭经云大王有子名真王)</p>
  <p id="a2I">珍宝有子名好味(律云名楼夷王楼炭经阙此王名)</p>
  <p id="a2J">好味有子名静衰(律名齐王楼炭云真王有子名齐王)</p>
  <p id="a2K">静衰有子名顶生(律同名顶生王楼炭云齐王有子名顶生王)</p>
  <p id="a2L">顶生有子名善行(律名遮罗王楼炭云顶生王有子名遮留)</p>
  <p id="a2M">善行有子名宅行(律名遮罗王楼炭云遮留有子名和行)</p>
  <p id="a2N">宅行有子名妙味(律名微王楼炭无此王名)</p>
  <p id="a2O">妙味有子名味帝(律名微驎陀罗王楼炭无)</p>
  <p id="a2P">味帝有子名外仙(律名鞞醯梨[馬*聿]王楼炭无)</p>
  <p id="a2Q">外仙有子名百智(律名舍迦陀王楼炭无)</p>
  <p id="a2R">百智有子名嗜欲(律名楼脂王楼炭云和行王有子名留至)</p>
  <p id="a2S">嗜欲有子名善欲(律名修楼王楼炭云留至有子名曰王)</p>
  <p id="a2T">善欲有子名断结(律名波罗那王楼炭云曰王有子名波那)</p>
  <p id="a2U">断结有子名大断结(律名摩呵婆那王楼炭云波那有子名大波那)</p>
  <p id="a2V">大断结有子名宝藏(律名贵舍王楼炭云大波那王有子名沙竭)</p>
  <p id="a2W">宝藏有子名大宝藏(律名摩诃舍王楼炭无)</p>
  <p id="a2X">大宝藏有子名善见(律同名善见王楼炭无)</p>
  <p id="a2Y">善见有子名大善见(律名大善见王楼炭云沙竭王有子名大善见)</p>
  <p id="a2Z">大善见有子名无忧(律同名无忧王楼炭无)</p>
  <p id="a2a">无忧有子名洲渚(律名光明王楼炭云大善见有子名提炎)</p>
  <p id="a2b">洲渚有子名殖生(律名梨那王楼炭云提炎王有子名染)</p>
  <p id="a2c">殖生有子名山岳(律名弥罗王楼炭云染王有子名迷留)</p>
  <p id="a2d">山岳有子名神天(律名末罗王楼炭云迷留王有子名摩留)</p>
  <p id="a2e">神天有子名进力(律名精进力楼炭云摩留王有子名精进力)</p>
  <p id="a2f">进力有子名牢车(律名牢车王楼炭云精进力王有子名坚贱)</p>
  <p id="a2g">牢车有子名十车(律名十车王楼炭云坚贱有子名十车)</p>
  <p id="a2h">十车有子名百车(律名百车王楼炭云十车有子名舍罗)</p>
  <p id="a2i">百车有子名牢弓(律名坚弓王楼炭无)</p>
  <p id="a2j">牢弓有子名十弓(律同名十弓王楼炭云舍罗王有子名十才)</p>
  <p id="a2k">十弓有子名百弓(律同名百弓王楼炭云十才王有子名百才)</p>
  <p id="a2l">百弓有子名养枝(律名能师王楼炭云百才王有子名耶和檀)</p>
  <p id="a2m">养枝有子名善思(律名真阇王楼炭云耶和檀王有子名真阇)</p>
  <p id="a2n">从善思以来有十族转轮圣王相续不绝(律云从真阇王以来有十转轮圣王种族。<a id="a-2o"></a>楼炭经云。<a id="a-2p"></a>真阇王有子名波延。<a id="a-2q"></a>后诸王甚众多。<a id="a-2r"></a>转轮王有十种)一名箭(律云一名伽[少/兔]支。<a id="a-2s"></a>楼炭经云一者姓迦奴车)伽[少/兔]遮王。<a id="a-2t"></a>有五转轮圣王(律云[少/兔]支次第相承五王。<a id="a-2u"></a>楼炭数同)二名多罗业(律云二名多楼毗帝楼炭云二者姓多卢提)多罗业王有五转轮圣王(律云多楼毗帝次第五王。<a id="a-2v"></a>楼炭数同)三名马(律云三名阿湿卑楼炭云三者阿波)阿叶摩王有七转轮圣王(律云阿湿卑七王。<a id="a-2w"></a>楼炭数同)四名持地(律云四名乾陀罗楼炭云四者揵陀利)持地王有七转轮圣王(律云乾陀罗七王楼炭数同)五名伎术(律云伽陵迦楼炭云五者迦陵)迦陵伽王有九转轮圣王(律云迦陵伽九王楼炭数同)六名瞻婆(律云六名瞻鞞楼炭云六者遮波)瞻婆王有十四转轮圣王(律云瞻鞞十四王楼炭数同)七名拘罗婆(律同云七名拘罗婆。<a id="a-2x"></a>楼炭云七者拘猎)。<a id="a-2y"></a>拘罗婆王有三十一转轮圣王(律云拘罗婆三十一王楼炭数同)八名般阇罗(律同云八名般罗。<a id="a-2z"></a>楼炭云八者般阇)般阇罗王有三十二转轮圣王(律云般阇罗三十二王。<a id="a-30"></a>楼炭云有三十)九名弥私罗(律云九名弥悉梨楼炭云九者弥尸梨)弥私罗王有八万四千转轮圣王(律云弥悉梨次第八万四千王楼炭数同)十名鼓摩(律云十名懿师摩楼炭云十者摩弥)鼓摩王有百转轮圣王(律云懿师摩次第百王楼炭云有一百)最后有王名大善生(律云从懿师摩后有王名大善生楼炭云然后有王名大善生)从懿摩王有子名乌婆罗(律云大善生王子名懿师摩楼炭云人呼为伊摩)乌婆罗有子名泪婆罗(律云懿师摩王有子名优罗他楼炭云伊摩王有子摩乌猎)泪婆罗有子名尼求罗(律云优罗他有子名瞿罗楼炭无)尼求罗有子名师子颊(律云瞿罗有子名尼浮罗楼炭云乌猎有子字泥不生)师子颊有子名净饭王(律云尼浮罗有子名师子颊。<a id="a-31"></a>楼炭云泥不生有子名师子)净饭王有子名菩萨(律云。<a id="a-32"></a>师子颊有子名悦头檀楼炭云师子有子名悦头檀)萨菩有子名罗睺罗(律云悦头檀有子名菩萨楼炭云悦头檀有子名私达菩萨私达菩萨有子名罗云)</p>
  <p id="a33">由此本缘名刹利种(楼炭云以是因缘从昔至今。<a id="a-34"></a>起刹利种。<a id="a-35"></a>中阿含经云。<a id="a-36"></a>地主者谓刹利)</p>
  <p id="a37">祐案。<a id="a-38"></a>劫初草昧。<a id="a-39"></a>肇建皇极。<a id="a-3A"></a>发源民主。<a id="a-3B"></a>迄于善思。<a id="a-3C"></a>父子继业三十三王。<a id="a-3D"></a>自善思以后云有十族转轮王。<a id="a-3E"></a>第一伽[少/兔]至第十懿摩。<a id="a-3F"></a>或是兄弟支胤。<a id="a-3G"></a>圣贤递兴。<a id="a-3H"></a>容可异族别起。<a id="a-3I"></a>应天受命。<a id="a-3J"></a>长源遥绪。<a id="a-3K"></a>难以意量也。<a id="a-3L"></a>总其世数。<a id="a-3M"></a>凡八万四千二百一十圣王。<a id="a-3N"></a>仰寻白净所承。<a id="a-3O"></a>出自懿摩。<a id="a-3P"></a>转轮相纂。<a id="a-3Q"></a>亿叶重辉。<a id="a-3R"></a>所以释迦权应。<a id="a-3S"></a>示现降生。<a id="a-3T"></a>托迹既显。<a id="a-3U"></a>苗裔遂彰。<a id="a-3V"></a>然经举大数。<a id="a-3W"></a>似亦未周。<a id="a-3X"></a>昔牺农轩曎犹莫详厥岁。<a id="a-3Y"></a>况飞行圣帝寿踰大椿。<a id="a-3Z"></a>其年世邈绝。<a id="a-3a"></a>岂凡识所揆哉。</p>
  <p data-pb></p>
  <h2 id="a3b">释迦贤劫初姓瞿昙缘谱第二(出十二游经)</h2>
  <p id="a3c">昔阿僧祇劫时。<a id="a-3d"></a>有菩萨为国王。<a id="a-3e"></a>其父母早丧。<a id="a-3f"></a>让国与弟。<a id="a-3g"></a>舍行求道。<a id="a-3h"></a>遥见一婆罗门。<a id="a-3i"></a>姓曰瞿昙因从学道。<a id="a-3j"></a>婆罗门言。<a id="a-3k"></a>当解王衣。<a id="a-3l"></a>如吾所服。<a id="a-3m"></a>受瞿昙姓。<a id="a-3n"></a>于是菩萨。<a id="a-3o"></a>体瞿昙姓入于深山食果饮水。<a id="a-3p"></a>坐禅念道。<a id="a-3q"></a>菩萨乞食还其国界。<a id="a-3r"></a>举国吏民无能识者。<a id="a-3s"></a>谓为小瞿昙菩萨。<a id="a-3t"></a>于城外甘蔗园中。<a id="a-3u"></a>以为精舍。</p>
  <p id="a3v">佛所行赞经云。<a id="a-3w"></a>甘蔗之苗裔。<a id="a-3x"></a>释迦无胜王净财德纯备。<a id="a-3y"></a>故名曰净饭。<a id="a-3z"></a>案净饭远祖乃是瞿昙之后身。<a id="a-40"></a>以其前世居甘蔗园。<a id="a-41"></a>故经称甘蔗之苗裔也。</p>
  <p id="a42">于中独坐时。<a id="a-43"></a>五百大贼劫取官物。<a id="a-44"></a>路由菩萨庐边。<a id="a-45"></a>明日捕贼踪迹在菩萨舍下。<a id="a-46"></a>因收菩萨前后劫盗法。<a id="a-47"></a>以木贯身。<a id="a-48"></a>立为大标。<a id="a-49"></a>血流于地。<a id="a-4A"></a>是大瞿昙以天眼见之。<a id="a-4B"></a>便以神足飞来问曰。<a id="a-4C"></a>子有何罪酷乃尔乎。<a id="a-4D"></a>卿无子当何系嗣。<a id="a-4E"></a>菩萨答言。<a id="a-4F"></a>命在须臾何陈子孙。<a id="a-4G"></a>王使左右弩射杀之。<a id="a-4H"></a>大瞿昙悲哀涕泣下棺殓之。<a id="a-4I"></a>取土中余血以泥团之。<a id="a-4J"></a>持着山中还其精舍。<a id="a-4K"></a>左血着左器中。<a id="a-4L"></a>其右亦然。<a id="a-4M"></a>大瞿昙言。<a id="a-4N"></a>是道士若其至诚。<a id="a-4O"></a>天神当使血化为人。<a id="a-4P"></a>却后十月左即成男。<a id="a-4Q"></a>右即成女。<a id="a-4R"></a>于是便姓瞿昙氏。<a id="a-4S"></a>一名舍夷(舍夷。<a id="a-4T"></a>外国贵姓之号也)。<a id="a-4U"></a>仁贤劫来始为宝如来释迦越。</p>
  <p id="a4V">案小瞿昙血化。<a id="a-4W"></a>为人乃宿世之事也。<a id="a-4X"></a>至贤劫中当宝如来出世时。<a id="a-4Y"></a>瞿昙神识始生此世界为王耳。<a id="a-4Z"></a>释迦越此王号也。<a id="a-4a"></a>窃谓宝如来即是贤劫七佛之一名。<a id="a-4b"></a>但译胡为宝。<a id="a-4c"></a>故与七佛名异耳。<a id="a-4d"></a>寿五百万岁。</p>
  <p id="a4e">长阿含云。<a id="a-4f"></a>拘楼孙佛时人寿四万岁。<a id="a-4g"></a>拘那含佛时。<a id="a-4h"></a>人寿三万岁。<a id="a-4i"></a>迦葉佛时。<a id="a-4j"></a>人寿二万岁。<a id="a-4k"></a>今称释迦越王寿五百万岁。<a id="a-4l"></a>设使在拘楼孙世。<a id="a-4m"></a>比于民寿则过百倍也。<a id="a-4n"></a>准例而求如似为殊。<a id="a-4o"></a>然一切业报。<a id="a-4p"></a>未易思议也。<a id="a-4q"></a>至释迦文佛出世。<a id="a-4r"></a>阎浮提人寿百岁。<a id="a-4s"></a>唯郁单曰寿千岁耳。</p>
  <p id="a4t">自下二十五王。<a id="a-4u"></a>其寿二三百万岁。<a id="a-4v"></a>文陀竭王寿百万岁。<a id="a-4w"></a>顶生王遮迦越左脾右脾王。<a id="a-4x"></a>皆寿十万岁。<a id="a-4y"></a>从欢喜王。<a id="a-4z"></a>皆寿八万四千岁。<a id="a-50"></a>从恶念遮迦越。<a id="a-51"></a>杀一牛祠祀。<a id="a-52"></a>害命失金轮。<a id="a-53"></a>得银轮主三天下。<a id="a-54"></a>寿万岁。<a id="a-55"></a>坚念王作铠。<a id="a-56"></a>寿五千岁。<a id="a-57"></a>得铜轮主二天下。<a id="a-58"></a>主西南。<a id="a-59"></a>喜杀王寿二千五百岁。<a id="a-5A"></a>得铁轮王主南天下。<a id="a-5B"></a>其王有太子行五百岁得恶杀一减寿千岁。<a id="a-5C"></a>古人有九病寒热饥渴生老病死。<a id="a-5D"></a>婆罗门杀生祠祀。<a id="a-5E"></a>从是生四百四病。<a id="a-5F"></a>从师子念王人寿转减。<a id="a-5G"></a>寿百二十岁。<a id="a-5H"></a>从师子念王后。<a id="a-5I"></a>师子意王有八十四王。<a id="a-5J"></a>人寿转减。<a id="a-5K"></a>或寿八十七十五十三十二十十岁者。<a id="a-5L"></a>于后师子合车王(师子合车王即师子颊王也)子名白净。<a id="a-5M"></a>是菩萨父。<a id="a-5N"></a>计菩萨身终始并前后。<a id="a-5O"></a>八万四千遮迦越王。</p>
  <p id="a5P">遮迦越齐言飞行皇帝。<a id="a-5Q"></a>即转轮王也长阿含及昙无德律。<a id="a-5R"></a>序转轮世数甚明。<a id="a-5S"></a>已显于前。<a id="a-5T"></a>此记抄撮难寻。<a id="a-5U"></a>若依全经。<a id="a-5V"></a>宜以阿含为正。<a id="a-5W"></a>大瞿昙氏纯淑之姓。<a id="a-5X"></a>大方便经云。<a id="a-5Y"></a>白净劫初以来。<a id="a-5Z"></a>嫡嫡相承作转轮王。<a id="a-5a"></a>近来三世不作转轮。<a id="a-5b"></a>而作阎浮提王。</p>
  <p id="a5c">祐观。<a id="a-5d"></a>十二游经。<a id="a-5e"></a>不称我闻。<a id="a-5f"></a>复无佛言。<a id="a-5g"></a>盖是罗汉注记之说也。<a id="a-5h"></a>寻瞿昙氏族。<a id="a-5i"></a>乃缘起宿世。<a id="a-5j"></a>越至贤劫。<a id="a-5k"></a>还即本姓业因。<a id="a-5l"></a>深远不可思议也。<a id="a-5m"></a>其所述转轮。<a id="a-5n"></a>略而不同世数之绪。<a id="a-5o"></a>难得推挍。<a id="a-5p"></a>然瞿昙姓源。<a id="a-5q"></a>颇为详悉。<a id="a-5r"></a>故撰之云。</p>
  <p data-pb></p>
  <h2 id="a5s">释迦近世祖始姓释缘谱第三(出长阿含经)</h2>
  <p id="a5t">乃往过去有王。<a id="a-5u"></a>名懿摩(楼炭经云一摩)</p>
  <p id="a5v">昙无德律云。<a id="a-5w"></a>鼓师摩。<a id="a-5x"></a>弥沙塞律云。<a id="a-5y"></a>郁摩一懿郁。<a id="a-5z"></a>此三音相近。<a id="a-60"></a>以音而推。<a id="a-61"></a>窃谓懿摩是正。<a id="a-62"></a>但鼓懿字相似。<a id="a-63"></a>故传写谬为鼓耳。</p>
  <p id="a64">王有四子。<a id="a-65"></a>一名面光。<a id="a-66"></a>二名象食。<a id="a-67"></a>三名路指。<a id="a-68"></a>四名庄严(案弥沙塞四子名。<a id="a-69"></a>与此各异。<a id="a-6A"></a>庄严是白净王所承也)其王四子少有所犯。<a id="a-6B"></a>王摈出国。<a id="a-6C"></a>到雪山边。<a id="a-6D"></a>住直树林中。<a id="a-6E"></a>其四子母。<a id="a-6F"></a>及诸家属皆追念之。<a id="a-6G"></a>即共集议。<a id="a-6H"></a>诣懿摩王所白言。<a id="a-6I"></a>大王当知。<a id="a-6J"></a>我与四子别久。<a id="a-6K"></a>欲往看视。<a id="a-6L"></a>王即告曰。<a id="a-6M"></a>欲往随意。<a id="a-6N"></a>时母眷属闻王教已。<a id="a-6O"></a>即诣雪山。<a id="a-6P"></a>至直树林。<a id="a-6Q"></a>到四子所。<a id="a-6R"></a>时诸母等各为其婚。<a id="a-6S"></a>后懿摩王闻四子生子端正。<a id="a-6T"></a>王即欢喜而发此言。<a id="a-6U"></a>此真释子。<a id="a-6V"></a>能自存立。<a id="a-6W"></a>因此名释。</p>
  <p id="a6X">释义齐言能。<a id="a-6Y"></a>瑞应本起亦云。<a id="a-6Z"></a>释迦为能其解。<a id="a-6a"></a>是同此四子。<a id="a-6b"></a>并因能命氏也。<a id="a-6c"></a>在直树林故名释。<a id="a-6d"></a>胡语呼直亦云释。<a id="a-6e"></a>天竺一音兼数义。<a id="a-6f"></a>类多如此。<a id="a-6g"></a>懿摩王即释种先也。</p>
  <p id="a6h">弥沙塞云。<a id="a-6i"></a>过去有王。<a id="a-6j"></a>名曰郁摩王。<a id="a-6k"></a>有庶子四人。<a id="a-6l"></a>一名照目。<a id="a-6m"></a>二名聪目。<a id="a-6n"></a>三名调伏象。<a id="a-6o"></a>四名尼楼。<a id="a-6p"></a>聪明神武。<a id="a-6q"></a>有大威德。<a id="a-6r"></a>第一夫人有子。<a id="a-6s"></a>名曰长生。<a id="a-6t"></a>顽薄丑陋。<a id="a-6u"></a>众人所贱。<a id="a-6v"></a>夫人念言。<a id="a-6w"></a>我子虽长。<a id="a-6x"></a>才不及物。<a id="a-6y"></a>而彼四子并有威德。<a id="a-6z"></a>国祚所归必钟此等。<a id="a-70"></a>当设何计固子基业。<a id="a-71"></a>王见爱念当设方便。<a id="a-72"></a>便自严饰承敬备礼。<a id="a-73"></a>伺王喜悦意欲附近。<a id="a-74"></a>即便白言。<a id="a-75"></a>因爱致情本由欢对。<a id="a-76"></a>我今忧深无复世意。<a id="a-77"></a>微愿若遂或有余欢。<a id="a-78"></a>若不见许于是尽矣。<a id="a-79"></a>王言。<a id="a-7A"></a>汝欲何愿。<a id="a-7B"></a>理苟可从誓不相负。<a id="a-7C"></a>便白王言。<a id="a-7D"></a>王四子者。<a id="a-7E"></a>聪明仁智并有威德。<a id="a-7F"></a>我子虽长顽薄丑陋。<a id="a-7G"></a>承嗣大统必竞凌夺。<a id="a-7H"></a>若王摈斥四子我情乃安。<a id="a-7I"></a>王言。<a id="a-7J"></a>四子仁孝于国无愆。<a id="a-7K"></a>云何摈黜。<a id="a-7L"></a>夫人言。<a id="a-7M"></a>我心劬劳忧兼家国。<a id="a-7N"></a>四子神武民各怀归。<a id="a-7O"></a>树党已立一旦竞逐。<a id="a-7P"></a>必相殄灭。<a id="a-7Q"></a>大国之祚翻为他有。<a id="a-7R"></a>愿王图之。<a id="a-7S"></a>不私一子。<a id="a-7T"></a>王言。<a id="a-7U"></a>汝言是矣。<a id="a-7V"></a>吾自知时。<a id="a-7W"></a>即呼四子而告之曰。<a id="a-7X"></a>汝有过于吾。<a id="a-7Y"></a>吾不忍见汝死。<a id="a-7Z"></a>各速出国。<a id="a-7a"></a>克己图生。<a id="a-7b"></a>勿复窥[門@俞]自贻后悔。<a id="a-7c"></a>四子奉命即便装严。<a id="a-7d"></a>时四子母。<a id="a-7e"></a>及同生姊妹。<a id="a-7f"></a>并知无过而被摈黜。<a id="a-7g"></a>不胜抂酷咸索同去。<a id="a-7h"></a>又诸力士。<a id="a-7i"></a>一切人民。<a id="a-7j"></a>多乐随从。<a id="a-7k"></a>王悉听之。<a id="a-7l"></a>于是便去至雪山北。<a id="a-7m"></a>东西遐迥南北旷大。<a id="a-7n"></a>多诸名花甚好居处。<a id="a-7o"></a>遂便顿止。<a id="a-7p"></a>数年之中归德如市。<a id="a-7q"></a>遂大炽盛郁为强国。<a id="a-7r"></a>数年之后王思见子。<a id="a-7s"></a>具报召之。<a id="a-7t"></a>皆辞过不还。<a id="a-7u"></a>王便三叹我子有能。<a id="a-7v"></a>因名释种。<a id="a-7w"></a>别传云。<a id="a-7x"></a>此国有释迦树甚茂盛。<a id="a-7y"></a>相师云。<a id="a-7z"></a>此处必出国王。<a id="a-80"></a>因移四子立国。<a id="a-81"></a>故号释种。<a id="a-82"></a>虽非经说。<a id="a-83"></a>聊附异闻。<a id="a-84"></a>案此律说四子事缘。<a id="a-85"></a>与阿含经大同小异。<a id="a-86"></a>窃谓经变华戎译人斟酌。<a id="a-87"></a>出经之人。<a id="a-88"></a>各有所受。<a id="a-89"></a>故往往不同也。<a id="a-8A"></a>夫以史汉近书犹分糅相反。<a id="a-8B"></a>况于万里之外。<a id="a-8C"></a>千岁之表哉。<a id="a-8D"></a>明者固宜择善而从。<a id="a-8E"></a>悬领文外则可与。<a id="a-8F"></a>言正矣。<a id="a-8G"></a>尼楼有子名乌头罗。<a id="a-8H"></a>乌头罗有子。<a id="a-8I"></a>名瞿头罗。<a id="a-8J"></a>瞿头罗有子。<a id="a-8K"></a>名尸休罗。<a id="a-8L"></a>尸休罗有四子一。<a id="a-8M"></a>名净饭。</p>
  <p id="a8N">大智论云。<a id="a-8O"></a>昔日种王名师子颊。<a id="a-8P"></a>有四子长名净饭。<a id="a-8Q"></a>长阿含与昙无德律并同。<a id="a-8R"></a>而弥沙塞独云。<a id="a-8S"></a>尸休罗子净饭。<a id="a-8T"></a>傥或传写脱略也。<a id="a-8U"></a>若断疑从多。<a id="a-8V"></a>则宜以阿含等经为正。</p>
  <p id="a8W">净饭子名菩萨。</p>
  <p id="a8X">祐仰惟。<a id="a-8Y"></a>锭光授记表号释迦。<a id="a-8Z"></a>玄符冥契故托化释种。<a id="a-8a"></a>名兆于未形之前。<a id="a-8b"></a>迹孚于既生之后。<a id="a-8c"></a>照灼人天。<a id="a-8d"></a>联绵旷劫。<a id="a-8e"></a>其为源也邃矣乎。</p>
  <p data-pb></p>
  <h2 id="a8f">释迦降生释种成佛缘谱第四之一(出因果经)</h2>
  <p id="a8g">尔时善慧菩萨功德行满足。<a id="a-8h"></a>位登十地在一生补处。<a id="a-8i"></a>近一切种智。<a id="a-8j"></a>生兜率天。<a id="a-8k"></a>名圣善白。<a id="a-8l"></a>为诸天主说于一生补处之行。<a id="a-8m"></a>亦于十方国土。<a id="a-8n"></a>现种种身。<a id="a-8o"></a>为诸众生随宜说法。<a id="a-8p"></a>期运将至当下作佛。<a id="a-8q"></a>即观五事。<a id="a-8r"></a>一者观诸众生熟与未熟。<a id="a-8s"></a>二者观时至与未至。<a id="a-8t"></a>三者观诸国土何国处中。<a id="a-8u"></a>四者观诸种族何族贵盛。<a id="a-8v"></a>五者观过去因缘。<a id="a-8w"></a>谁最真正应为父母。<a id="a-8x"></a>观五事已。<a id="a-8y"></a>即自思惟。<a id="a-8z"></a>今诸众生皆是我初发心已来所成熟者。<a id="a-90"></a>堪能受于清净妙法。<a id="a-91"></a>于此三千大千世界。<a id="a-92"></a>此阎浮提迦毗罗施兜国。<a id="a-93"></a>最为处中。<a id="a-94"></a>瑞应本起云。<a id="a-95"></a>迦维卫者。<a id="a-96"></a>三千日月。<a id="a-97"></a>万二千天地之处中也。<a id="a-98"></a>佛之威神至尊至重。<a id="a-99"></a>不可生边地。<a id="a-9A"></a>地为倾邪。<a id="a-9B"></a>故处其中。<a id="a-9C"></a>周化十方。<a id="a-9D"></a>往古诸佛出兴于世。<a id="a-9E"></a>皆生于此。<a id="a-9F"></a>诸族种姓释迦第一。<a id="a-9G"></a>甘蔗苗裔圣王之后。<a id="a-9H"></a>观白净王过去因缘。<a id="a-9I"></a>夫妻真正堪为父母。<a id="a-9J"></a>又见摩耶夫人寿命修短。<a id="a-9K"></a>怀抱太子。<a id="a-9L"></a>满足十月太子便生。<a id="a-9M"></a>生七日已其母命终。<a id="a-9N"></a>既作此观又自思惟。<a id="a-9O"></a>我今若便即下生者。<a id="a-9P"></a>不能广利诸天人众。<a id="a-9Q"></a>仍于天宫现五种相。<a id="a-9R"></a>令诸天子。<a id="a-9S"></a>皆悉觉知菩萨期运应下作佛。<a id="a-9T"></a>一者菩萨眼见瞬动。<a id="a-9U"></a>二者头上华萎。<a id="a-9V"></a>三者衣受尘垢。<a id="a-9W"></a>四者腋下汗出。<a id="a-9X"></a>五者不乐本座。<a id="a-9Y"></a>时诸天众。<a id="a-9Z"></a>忽见菩萨有此异相。<a id="a-9a"></a>心大惊怖。<a id="a-9b"></a>身诸毛孔血流如雨。<a id="a-9c"></a>自相谓言。<a id="a-9d"></a>菩萨不久舍于我等。<a id="a-9e"></a>尔时菩萨又现五瑞。<a id="a-9f"></a>一者放大光明。<a id="a-9g"></a>普照三千大千世界。<a id="a-9h"></a>二者大地十八相动。<a id="a-9i"></a>须弥海水诸天宫殿。<a id="a-9j"></a>皆悉震摇。<a id="a-9k"></a>三者诸魔宫宅隐蔽不见。<a id="a-9l"></a>四者日月星辰无复光明。<a id="a-9m"></a>五者天下八部皆悉震动。<a id="a-9n"></a>不能自禁。<a id="a-9o"></a>是兜率诸天。<a id="a-9p"></a>见菩萨身已有五相。<a id="a-9q"></a>又复睹外五希有事。<a id="a-9r"></a>皆悉聚集到菩萨所。<a id="a-9s"></a>头面礼足白言。<a id="a-9t"></a>尊者我等今日见此诸相。<a id="a-9u"></a>举身震动不能自安。<a id="a-9v"></a>唯愿为我释此因缘。<a id="a-9w"></a>菩萨即便答诸天言。<a id="a-9x"></a>善男子当知。<a id="a-9y"></a>诸行皆悉无常。<a id="a-9z"></a>我今不久舍此天宫。<a id="a-A0"></a>生阎浮提。<a id="a-A1"></a>于时诸天闻此语已。<a id="a-A2"></a>悲号涕泣心大忧恼举体血现如波罗奢华。<a id="a-A3"></a>或有不复乐于本座。<a id="a-A4"></a>或有弃其庄严之具。<a id="a-A5"></a>或有宛转迷闷于地。<a id="a-A6"></a>或有深叹无常苦者。<a id="a-A7"></a>尔时有一天子即说偈言。</p>
  <p id="aA8">菩萨在于此　　开我等法眼</p>
  <p id="aA9">今者远我去　　如盲离导师</p>
  <p id="aAA">又如欲渡水　　忽然失桥船</p>
  <p id="aAB">亦似婴孤儿　　丧亡其慈母</p>
  <p id="aAC">我等亦如是　　失所归依处</p>
  <p id="aAD">方漂生死流　　了无有出缘</p>
  <p id="aAE">我等于长夜　　为痴箭所射</p>
  <p id="aAF">既失大医王　　谁当救我者</p>
  <p id="aAG">滞卧无明林　　长没爱欲海</p>
  <p id="aAH">永绝尊者训　　未见超出期</p>
  <p id="aAI">尔时菩萨见诸天子悲泣懊恼。<a id="a-AJ"></a>又复闻说恋慕之偈。<a id="a-AK"></a>即以慈音而告之曰。<a id="a-AL"></a>善男子凡人受生无不死者。<a id="a-AM"></a>恩爱合会必有别离。<a id="a-AN"></a>上至阿迦腻吒天。<a id="a-AO"></a>下至阿鼻地狱。<a id="a-AP"></a>其中一切诸众生等。<a id="a-AQ"></a>无有不为无常大火之所煎炙。<a id="a-AR"></a>是故汝等不应于我独生恋慕。<a id="a-AS"></a>我今与汝皆悉未离生死炽火。<a id="a-AT"></a>乃至一切贫富贵贱。<a id="a-AU"></a>皆不免脱。<a id="a-AV"></a>于是菩萨即说偈言。</p>
  <p id="aAW">诸行无常　　是生灭法　　生灭灭已</p>
  <p id="aAX">寂灭为乐</p>
  <p id="aAY">尔时菩萨语天子言。<a id="a-AZ"></a>此偈乃是过去诸佛之所宣说。<a id="a-Aa"></a>诸行性相法皆如是。<a id="a-Ab"></a>汝等今日勿生忧恼。<a id="a-Ac"></a>我于生死无量劫来。<a id="a-Ad"></a>今日唯有此一生在。<a id="a-Ae"></a>不久当得离于诸行。<a id="a-Af"></a>汝等当知今是度脱众生之时。<a id="a-Ag"></a>我应下生阎浮提中。<a id="a-Ah"></a>迦毗罗施兜国。<a id="a-Ai"></a>甘蔗苗裔释姓种族白净王家。<a id="a-Aj"></a>我生彼已。<a id="a-Ak"></a>远离父母弃舍妻子。<a id="a-Al"></a>及转轮王位。<a id="a-Am"></a>出家学道勤修苦行。<a id="a-An"></a>降伏魔怨。<a id="a-Ao"></a>成一切种智。<a id="a-Ap"></a>转于法轮。<a id="a-Aq"></a>一切世间天人魔梵所不能转。<a id="a-Ar"></a>亦依过去诸佛所行法式。<a id="a-As"></a>广利一切诸天人众。<a id="a-At"></a>建大法幢倾倒魔幢。<a id="a-Au"></a>竭烦恼海净八正路。<a id="a-Av"></a>以诸法印印众生心。<a id="a-Aw"></a>设大法会请诸天人。<a id="a-Ax"></a>汝等尔时亦当皆同在于此会。<a id="a-Ay"></a>餐受法食。<a id="a-Az"></a>以是因缘不应忧恼。<a id="a-B0"></a>尔时菩萨以偈颂曰。</p>
  <p id="aB1">我于此不久　　当下阎浮提</p>
  <p id="aB2">迦毗罗施兜　　白净王宫生</p>
  <p id="aB3">辞父母亲属　　舍转轮王位</p>
  <p id="aB4">出家行学道　　成一切种智</p>
  <p id="aB5">建立正法幢　　能竭烦恼海</p>
  <p id="aB6">闭塞恶趣门　　永开八正路</p>
  <p id="aB7">广利诸天人　　其数不可量</p>
  <p id="aB8">以是因缘故　　不应生忧恼</p>
  <p id="aB9">尔时菩萨举身毛孔皆放光明。<a id="a-BA"></a>诸天子等闻菩萨言。<a id="a-BB"></a>又复见身出大光明。<a id="a-BC"></a>欢喜踊跃离诸忧苦。<a id="a-BD"></a>各心念言。<a id="a-BE"></a>菩萨不久当成正觉。</p>
  <p id="aBF">普耀经云(一名方等本起)菩萨住兜率天其诸天子各六十六亿。<a id="a-BG"></a>咸共讲议。<a id="a-BH"></a>当使菩萨。<a id="a-BI"></a>现生何种或有说言。<a id="a-BJ"></a>维提种。<a id="a-BK"></a>摩竭国其母真正。<a id="a-BL"></a>其父不真。<a id="a-BM"></a>拘萨大国。<a id="a-BN"></a>父母宗族皆不真正。<a id="a-BO"></a>和沙大国。<a id="a-BP"></a>王无威神受他节度。<a id="a-BQ"></a>维耶离国。<a id="a-BR"></a>喜诤不和无清净行。<a id="a-BS"></a>此鏺树国。<a id="a-BT"></a>举动虚妄志性粗犷不应生彼。<a id="a-BU"></a>有一天子。<a id="a-BV"></a>名曰幢英。<a id="a-BW"></a>诣菩萨所。<a id="a-BX"></a>而前咨问。<a id="a-BY"></a>究竟菩萨一生补处。<a id="a-BZ"></a>所可降神种姓云何。<a id="a-Ba"></a>菩萨报曰。<a id="a-Bb"></a>其国种姓有六十德。<a id="a-Bc"></a>一生补处乃应降神(六十德以文多不载)今此释种炽盛。<a id="a-Bd"></a>五谷丰熟快乐无极。<a id="a-Be"></a>人民滋茂植众德本。<a id="a-Bf"></a>迦维罗卫众人和睦上下相承。<a id="a-Bg"></a>一切诸释渴仰一乘。<a id="a-Bh"></a>其白净王性行仁贤。<a id="a-Bi"></a>夫人妙姿性温贞良。<a id="a-Bj"></a>犹天玉女。<a id="a-Bk"></a>护身口意强如金刚。<a id="a-Bl"></a>前五百世为菩萨母。<a id="a-Bm"></a>应往降神受彼胞胎。<a id="a-Bn"></a>于时菩萨问诸天子。<a id="a-Bo"></a>以何形貌降神母胎。<a id="a-Bp"></a>或言儒童形。<a id="a-Bq"></a>或曰释梵形。<a id="a-Br"></a>或言日月王形。<a id="a-Bs"></a>或曰金翅鸟形彼有梵天名曰强威。<a id="a-Bt"></a>从仙道来。<a id="a-Bu"></a>报诸天言。<a id="a-Bv"></a>象形第一。<a id="a-Bw"></a>六牙白象威神巍巍。<a id="a-Bx"></a>梵典所载。<a id="a-By"></a>所以者何。<a id="a-Bz"></a>世有三兽。<a id="a-C0"></a>一兔二马三白象。<a id="a-C1"></a>兔之渡水趣自渡耳。<a id="a-C2"></a>马虽差猛。<a id="a-C3"></a>犹故不知水之深浅。<a id="a-C4"></a>白象之渡尽其源底。<a id="a-C5"></a>声闻缘觉其犹兔马。<a id="a-C6"></a>虽渡生死不达法本。<a id="a-C7"></a>菩萨大乘譬如白象。<a id="a-C8"></a>解畅三界十二缘起。<a id="a-C9"></a>了之本无。<a id="a-CA"></a>救护一切。<a id="a-CB"></a>莫不蒙济。<a id="a-CC"></a>菩萨过冬盛寒。<a id="a-CD"></a>春末夏初。<a id="a-CE"></a>树始华茂。<a id="a-CF"></a>不寒不暑。<a id="a-CG"></a>适在时宜。<a id="a-CH"></a>沸宿应下。<a id="a-CI"></a>菩萨从兜率天。<a id="a-CJ"></a>化作白象。<a id="a-CK"></a>口有六牙。<a id="a-CL"></a>诸根寂定。<a id="a-CM"></a>光色巍巍。<a id="a-CN"></a>现从日光降神母胎。<a id="a-CO"></a>趣于右胁。<a id="a-CP"></a>所以处右。<a id="a-CQ"></a>所行不左。<a id="a-CR"></a>王后洁妙晏寐忽觉。<a id="a-CS"></a>白象王来处于胞胎。<a id="a-CT"></a>身心安隐犹如逮禅(瑞应本起修行本起皆云。<a id="a-CU"></a>菩萨初下。<a id="a-CV"></a>化乘白象。<a id="a-CW"></a>冠日之精)尔时菩萨观降胎时至。<a id="a-CX"></a>即乘六牙白象。<a id="a-CY"></a>发兜率宫。<a id="a-CZ"></a>无量诸天作诸妓乐。<a id="a-Ca"></a>烧众名香散天妙华。<a id="a-Cb"></a>随从菩萨满虚空中。<a id="a-Cc"></a>放大光明普照十方。<a id="a-Cd"></a>以四月八日明星出时。<a id="a-Ce"></a>降神母胎。<a id="a-Cf"></a>于时摩耶夫人于眠寤之际。<a id="a-Cg"></a>见菩萨乘六牙白象。<a id="a-Ch"></a>腾虚而来从右胁入。<a id="a-Ci"></a>身现于外如处琉璃。<a id="a-Cj"></a>夫人体安快乐如服甘露。<a id="a-Ck"></a>顾见自身如日月照。<a id="a-Cl"></a>心大欢喜踊跃无量。<a id="a-Cm"></a>见此相已。<a id="a-Cn"></a>廓然而觉。<a id="a-Co"></a>生希有心。<a id="a-Cp"></a>即便往至白净王所。<a id="a-Cq"></a>而白王言。<a id="a-Cr"></a>我于向者眠寤之际。<a id="a-Cs"></a>其状如梦见诸瑞相。<a id="a-Ct"></a>极为奇特。<a id="a-Cu"></a>王即答言。<a id="a-Cv"></a>我向亦见有大光明。<a id="a-Cw"></a>又复觉汝。<a id="a-Cx"></a>颜貌异常。<a id="a-Cy"></a>汝可为说所见瑞相。<a id="a-Cz"></a>夫人即便具说上事。<a id="a-D0"></a>以偈颂曰。</p>
  <p id="aD1">见有乘白象　　皎净如日月</p>
  <p id="aD2">释梵诸天众　　皆悉执宝幢</p>
  <p id="aD3">烧香散天华　　并作众妓乐</p>
  <p id="aD4">充满虚空中　　围绕而来下</p>
  <p id="aD5">来入我右胁　　犹如处琉璃</p>
  <p id="aD6">今以现大王　　此为何瑞相</p>
  <p id="aD7">尔时白净王。<a id="a-D8"></a>见摩耶夫人诸瑞相已。<a id="a-D9"></a>欢喜踊跃不能自胜。<a id="a-DA"></a>即便遣请善相婆罗门。<a id="a-DB"></a>以妙香华种种饮食而供养之。<a id="a-DC"></a>供养毕已。<a id="a-DD"></a>示夫人右胁并说瑞相。<a id="a-DE"></a>白婆罗门言。<a id="a-DF"></a>愿为占之有何等异。<a id="a-DG"></a>时婆罗门即占之曰。<a id="a-DH"></a>大王夫人所怀太子。<a id="a-DI"></a>诸善妙相不可具说。<a id="a-DJ"></a>今当为王略言之耳。<a id="a-DK"></a>大王当知。<a id="a-DL"></a>今此夫人胎中之子。<a id="a-DM"></a>必能光显释迦种族。<a id="a-DN"></a>降胎之时放大光明。<a id="a-DO"></a>诸天释梵执侍围绕。<a id="a-DP"></a>此相必是正觉之瑞。<a id="a-DQ"></a>若不出家为转轮圣王。<a id="a-DR"></a>王四天下七宝自至。<a id="a-DS"></a>千子具足。<a id="a-DT"></a>时王闻此婆罗门言。<a id="a-DU"></a>深自庆幸踊跃无量。<a id="a-DV"></a>即以金银杂宝。<a id="a-DW"></a>象马车乘及以村邑。<a id="a-DX"></a>而用供给此婆罗门。<a id="a-DY"></a>时摩耶夫人。<a id="a-DZ"></a>以其婇女并及珍宝。<a id="a-Da"></a>亦以奉施。<a id="a-Db"></a>瑞应本起经云。<a id="a-Dc"></a>王即占问太卜。<a id="a-Dd"></a>占其所梦。<a id="a-De"></a>卦曰。<a id="a-Df"></a>道德所归。<a id="a-Dg"></a>世蒙其福。<a id="a-Dh"></a>必怀圣子。<a id="a-Di"></a>自从菩萨处胎已来。<a id="a-Dj"></a>摩耶夫人日更修行六波罗蜜。<a id="a-Dk"></a>天献饮食自然而至。<a id="a-Dl"></a>不复乐于人间之味。<a id="a-Dm"></a>三千大千世界常皆大明。<a id="a-Dn"></a>其界中间幽冥之处。<a id="a-Do"></a>日月威光所不能照。<a id="a-Dp"></a>亦皆朗然。<a id="a-Dq"></a>其中众生各得相见。<a id="a-Dr"></a>共相谓言。<a id="a-Ds"></a>此中云何忽生众生。<a id="a-Dt"></a>菩萨降胎之时。<a id="a-Du"></a>三千大千世界十八相动。<a id="a-Dv"></a>清凉香风起于四方。<a id="a-Dw"></a>诸抱病者皆悉除愈。<a id="a-Dx"></a>贪欲嗔痴亦皆休息。</p>
  <p id="aDy">尔时兜率天宫。<a id="a-Dz"></a>有一天子作是念言。<a id="a-E0"></a>菩萨已生白净王宫。<a id="a-E1"></a>我亦当复下生人间。<a id="a-E2"></a>菩萨成佛我得在先。<a id="a-E3"></a>为其眷属供养听法。<a id="a-E4"></a>作此念已。<a id="a-E5"></a>即便下生王舍城中。<a id="a-E6"></a>明月种姓。<a id="a-E7"></a>旃陀罗及多王家。<a id="a-E8"></a>复有天子。<a id="a-E9"></a>生舍卫国王家。<a id="a-EA"></a>复有天子。<a id="a-EB"></a>生偷罗厥叉国王家。<a id="a-EC"></a>复有天子。<a id="a-ED"></a>生犊子国王家。<a id="a-EE"></a>复有天子。<a id="a-EF"></a>生跋罗国王家。<a id="a-EG"></a>复有天子。<a id="a-EH"></a>生卢罗国王家。<a id="a-EI"></a>复有天子。<a id="a-EJ"></a>生德叉尸罗国王家。<a id="a-EK"></a>复有天子。<a id="a-EL"></a>生拘婆国王家。<a id="a-EM"></a>复有天子。<a id="a-EN"></a>生婆罗门家。<a id="a-EO"></a>复有天子。<a id="a-EP"></a>生长者居士。<a id="a-EQ"></a>毗舍首陀罗家。<a id="a-ER"></a>复有五百天子。<a id="a-ES"></a>生释种姓家。<a id="a-ET"></a>有如是等诸天子众。<a id="a-EU"></a>其数凡有九十九亿。<a id="a-EV"></a>下生人间。<a id="a-EW"></a>又从他化自在天。<a id="a-EX"></a>乃至四天王所。<a id="a-EY"></a>下生者。<a id="a-EZ"></a>不可称计。<a id="a-Ea"></a>复有色界天王。<a id="a-Eb"></a>与其眷属。<a id="a-Ec"></a>亦皆下生而作仙人。<a id="a-Ed"></a>菩萨在胎。<a id="a-Ee"></a>行住坐卧无所妨碍。<a id="a-Ef"></a>又不令母有诸苦患。<a id="a-Eg"></a>菩萨晨朝于母胎中。<a id="a-Eh"></a>为色界诸天说种种法。<a id="a-Ei"></a>至日中时。<a id="a-Ej"></a>为欲界诸天亦说诸法。<a id="a-Ek"></a>于日晡时。<a id="a-El"></a>又复为诸鬼神说法。<a id="a-Em"></a>于夜三时。<a id="a-En"></a>亦复如是。<a id="a-Eo"></a>成熟利益无量众生(普耀经云菩萨在胎十月。<a id="a-Ep"></a>开化训诲三十六载诸天人民使立声闻及诸大乘也)菩萨在胎。<a id="a-Eq"></a>夫人婇女。<a id="a-Er"></a>有来礼拜而供养者。<a id="a-Es"></a>或复有来作是愿言。<a id="a-Et"></a>当令得成转轮圣王。<a id="a-Eu"></a>菩萨闻已心不喜乐。<a id="a-Ev"></a>或复有来作是愿言。<a id="a-Ew"></a>当令得成一切种智。<a id="a-Ex"></a>菩萨闻已心大欢喜。<a id="a-Ey"></a>菩萨处胎垂满十月。<a id="a-Ez"></a>身诸肢节。<a id="a-F0"></a>及以相好。<a id="a-F1"></a>皆悉具足。<a id="a-F2"></a>亦使其母诸根寂定。<a id="a-F3"></a>乐处园林。<a id="a-F4"></a>不喜愦闹。<a id="a-F5"></a>时白净王心自思惟。<a id="a-F6"></a>夫人怀妊日月将满。<a id="a-F7"></a>而不见其有生产相。<a id="a-F8"></a>作此念时。<a id="a-F9"></a>会遇夫人遣信白王。<a id="a-FA"></a>我今欲出园林游观。<a id="a-FB"></a>时王闻此益怀欢喜。<a id="a-FC"></a>即敕于外。<a id="a-FD"></a>令净扫洒蓝毗尼园更使栽植诸妙华果。<a id="a-FE"></a>流泉浴池悉令清洁。<a id="a-FF"></a>栏楯阶陛皆以七宝。<a id="a-FG"></a>而为庄严。<a id="a-FH"></a>翡翠鸳鸯。<a id="a-FI"></a>鸾凤枭鹥异类众鸟鸣集其中。<a id="a-FJ"></a>悬缯幡盖散华烧香。<a id="a-FK"></a>作众妓乐。<a id="a-FL"></a>犹如帝释欢喜之园。<a id="a-FM"></a>又敕中间所经行处。<a id="a-FN"></a>皆令严净。<a id="a-FO"></a>种种庄饰。<a id="a-FP"></a>又敕严办十万七宝车辇。<a id="a-FQ"></a>一一车辇雕玩殊绝。<a id="a-FR"></a>又复敕。<a id="a-FS"></a>外严办四军。<a id="a-FT"></a>象兵马兵车兵步兵。<a id="a-FU"></a>又复选取后宫婇女。<a id="a-FV"></a>颜容端正不老不少。<a id="a-FW"></a>气性和调聪慧明了。<a id="a-FX"></a>其数凡有八万四千。<a id="a-FY"></a>以用给侍摩耶夫人。<a id="a-FZ"></a>又复择取。<a id="a-Fa"></a>八万四千端正童女着妙璎珞严身之具。<a id="a-Fb"></a>赍持香华。<a id="a-Fc"></a>先往住彼蓝毗尼园。<a id="a-Fd"></a>王又敕诸群臣百官。<a id="a-Fe"></a>夫人去者皆悉侍从。<a id="a-Ff"></a>于是夫人即升宝舆。<a id="a-Fg"></a>与诸官属并及婇女。<a id="a-Fh"></a>前后导从。<a id="a-Fi"></a>往蓝毗尼园。<a id="a-Fj"></a>尔时复有天龙八部。<a id="a-Fk"></a>亦皆随从充满虚空。</p>
  <p id="aFl">大华严经云。<a id="a-Fm"></a>菩萨从兜率陀天降神下时。<a id="a-Fn"></a>此林中有十种瑞相。<a id="a-Fo"></a>一者忽然广博。<a id="a-Fp"></a>二者土石变为金刚。<a id="a-Fq"></a>三者宝树行列。<a id="a-Fr"></a>四者沉水末香种种庄严。<a id="a-Fs"></a>五者华鬘充满。<a id="a-Ft"></a>六者诸宝流出。<a id="a-Fu"></a>七者池出芙蓉。<a id="a-Fv"></a>八者天龙夜叉。<a id="a-Fw"></a>合掌而住。<a id="a-Fx"></a>九者天女合掌恭敬。<a id="a-Fy"></a>十者十方一切佛脐中。<a id="a-Fz"></a>放光普照此林。<a id="a-G0"></a>现佛受生。<a id="a-G1"></a>尔时夫人既入园已。<a id="a-G2"></a>诸根寂静即遣侍女。<a id="a-G3"></a>启白净王。<a id="a-G4"></a>王闻踊跃到无忧树。<a id="a-G5"></a>王心念曰。<a id="a-G6"></a>何所屋宅。<a id="a-G7"></a>安于妙后。<a id="a-G8"></a>时天帝释及化自在天。<a id="a-G9"></a>各上天宫香华妓乐。<a id="a-GA"></a>奇异之类供养妙后。<a id="a-GB"></a>身轻柔软。<a id="a-GC"></a>不想三毒。<a id="a-GD"></a>若有诸病身心之疾。<a id="a-GE"></a>请菩萨母。<a id="a-GF"></a>手摩其头。<a id="a-GG"></a>病皆除愈。<a id="a-GH"></a>十月满足。<a id="a-GI"></a>于四月八日日初出时。<a id="a-GJ"></a>夫人见彼园中有一大树。<a id="a-GK"></a>名曰无忧。<a id="a-GL"></a>华色香鲜。<a id="a-GM"></a>枝叶分布。<a id="a-GN"></a>极为茂盛(普耀经云。<a id="a-GO"></a>王后临产思入园观。<a id="a-GP"></a>严云母宝车。<a id="a-GQ"></a>婇女围绕。<a id="a-GR"></a>出游怜鞞树下。<a id="a-GS"></a>王后坐师子床。<a id="a-GT"></a>六反震动。<a id="a-GU"></a>三千国土。<a id="a-GV"></a>时四天王挽王后车。<a id="a-GW"></a>梵天前导适至树下。<a id="a-GX"></a>树即屈枝。<a id="a-GY"></a>自归王后。<a id="a-GZ"></a>诸天百千。<a id="a-Ga"></a>咸共散华)即举右手欲牵摘之。<a id="a-Gb"></a>菩萨渐渐从右胁出(佛所行赞经云。<a id="a-Gc"></a>优留王股生。<a id="a-Gd"></a>卑偷王手生漫陀王顶生。<a id="a-Ge"></a>伽叉王腋生。<a id="a-Gf"></a>菩萨亦如是。<a id="a-Gg"></a>从右胁而生。<a id="a-Gh"></a>大善权经云。<a id="a-Gi"></a>菩萨发意。<a id="a-Gj"></a>能从兜率。<a id="a-Gk"></a>不由胞胎。<a id="a-Gl"></a>一时之顷成最正觉。<a id="a-Gm"></a>防人有疑。<a id="a-Gn"></a>此所从来变化所为。<a id="a-Go"></a>若怀狐疑不听受法。<a id="a-Gp"></a>故现受胎。<a id="a-Gq"></a>众人当谓。<a id="a-Gr"></a>后生菩萨必有恼患。<a id="a-Gs"></a>欲现安隐。<a id="a-Gt"></a>母适攀树枝。<a id="a-Gu"></a>菩萨诞育。<a id="a-Gv"></a>是为菩萨善权方便也)。<a id="a-Gw"></a>于时树下亦生七宝七茎莲华。<a id="a-Gx"></a>大如车轮。<a id="a-Gy"></a>菩萨即便堕莲华上。<a id="a-Gz"></a>无扶侍者自行七步(大善权经云。<a id="a-H0"></a>菩萨行地七步亦不八步。<a id="a-H1"></a>是为正志。<a id="a-H2"></a>应七觉意耶)举其右胁而师子吼。<a id="a-H3"></a>我于一切天人之中。<a id="a-H4"></a>最尊最胜。<a id="a-H5"></a>无量生死于今尽矣。<a id="a-H6"></a>此生利益一切天人(大善权经云。<a id="a-H7"></a>举手而言。<a id="a-H8"></a>吾于世尊。<a id="a-H9"></a>设不现斯。<a id="a-HA"></a>各当自尊外道梵志必堕恶趣。<a id="a-HB"></a>是为菩萨善权方便)说是言已时。<a id="a-HC"></a>四天王即以天缯。<a id="a-HD"></a>接太子身。<a id="a-HE"></a>置宝几上。<a id="a-HF"></a>释提桓因手执宝盖。<a id="a-HG"></a>大梵天王又持白拂。<a id="a-HH"></a>侍立左右。<a id="a-HI"></a>难陀龙王。<a id="a-HJ"></a>优波难陀龙王。<a id="a-HK"></a>于虚空中。<a id="a-HL"></a>吐清净水。<a id="a-HM"></a>一温一凉。<a id="a-HN"></a>灌太子身(普曜经云。<a id="a-HO"></a>天帝释梵。<a id="a-HP"></a>雨杂名香。<a id="a-HQ"></a>九龙在上而下香水。<a id="a-HR"></a>洗浴菩萨。<a id="a-HS"></a>瑞应本起云。<a id="a-HT"></a>梵释下侍。<a id="a-HU"></a>四天大王接菩萨身。<a id="a-HV"></a>置金几上。<a id="a-HW"></a>修行本起云。<a id="a-HX"></a>龙王兄弟。<a id="a-HY"></a>左雨温水右雨冷泉。<a id="a-HZ"></a>释梵天衣。<a id="a-Ha"></a>裹菩萨身)身黄金色。<a id="a-Hb"></a>三十二相。<a id="a-Hc"></a>放大光明。<a id="a-Hd"></a>普照三千大千世界。<a id="a-He"></a>天龙八部亦于虚空。<a id="a-Hf"></a>作天妓乐。<a id="a-Hg"></a>歌呗赞颂。<a id="a-Hh"></a>烧众名香。<a id="a-Hi"></a>散诸妙华。<a id="a-Hj"></a>又雨天衣及以璎珞。<a id="a-Hk"></a>缤纷乱坠不可称数。<a id="a-Hl"></a>尔时摩耶夫人生太子已。<a id="a-Hm"></a>身安快乐无所苦患。<a id="a-Hn"></a>欢喜踊跃止于树下。<a id="a-Ho"></a>前后自然忽生四井。<a id="a-Hp"></a>其水香洁具八功德。<a id="a-Hq"></a>尔时摩耶夫人。<a id="a-Hr"></a>与其眷属随所欲须。<a id="a-Hs"></a>自恣洗漱。<a id="a-Ht"></a>复有诸天夜叉。<a id="a-Hu"></a>皆悉围绕。<a id="a-Hv"></a>守护太子及摩耶夫人。<a id="a-Hw"></a>当尔之时。<a id="a-Hx"></a>阎浮提人。<a id="a-Hy"></a>乃至阿迦腻吒天。<a id="a-Hz"></a>虽离喜乐。<a id="a-I0"></a>皆亦于此。<a id="a-I1"></a>欢喜赞叹。<a id="a-I2"></a>一切种智。<a id="a-I3"></a>今出于世。<a id="a-I4"></a>无量众生。<a id="a-I5"></a>皆得利益。<a id="a-I6"></a>惟愿速成正觉之道。<a id="a-I7"></a>转于法轮。<a id="a-I8"></a>广度众生。<a id="a-I9"></a>唯有魔王。<a id="a-IA"></a>独怀愁恼。<a id="a-IB"></a>不安本坐。<a id="a-IC"></a>当尔之时。<a id="a-ID"></a>所感瑞应。<a id="a-IE"></a>三十有四(普曜经云。<a id="a-IF"></a>三十有二)一者十方世界。<a id="a-IG"></a>皆悉大明。<a id="a-IH"></a>二者三千大千世界。<a id="a-II"></a>十八相动。<a id="a-IJ"></a>丘墟平坦。<a id="a-IK"></a>三者一切枯木悉更敷荣。<a id="a-IL"></a>国界自然生奇特树。<a id="a-IM"></a>四者围苑生异甘果。<a id="a-IN"></a>五者陆地生宝莲华。<a id="a-IO"></a>大如车轮。<a id="a-IP"></a>六者地中伏藏。<a id="a-IQ"></a>悉皆发出。<a id="a-IR"></a>七者诸藏珍宝放大光明。<a id="a-IS"></a>八者诸天妙服自然来降。<a id="a-IT"></a>九者众川万流恬静澄清。<a id="a-IU"></a>十者风止云降空中明净。<a id="a-IV"></a>十一者香风芬芳从四方来。<a id="a-IW"></a>细雨润泽以敛飞尘。<a id="a-IX"></a>十二者国中疾病皆悉除愈。<a id="a-IY"></a>十三者国内宫舍无不明耀。<a id="a-IZ"></a>灯烛之光不复为用。<a id="a-Ia"></a>十四者日月星辰停住不行。<a id="a-Ib"></a>十五者毗舍佉星下现人间(汉名沸星)侍太子生。<a id="a-Ic"></a>十六者诸梵天王。<a id="a-Id"></a>执素宝盖。<a id="a-Ie"></a>列覆宫上。<a id="a-If"></a>十七者八方诸仙人师。<a id="a-Ig"></a>奉宝来献。<a id="a-Ih"></a>十八者天百味食自然在前。<a id="a-Ii"></a>十九者无数宝瓶盛诸甘露。<a id="a-Ij"></a>二十者诸天妙车载宝而至。<a id="a-Ik"></a>二十一者无数白象子。<a id="a-Il"></a>首载莲华列住殿前。<a id="a-Im"></a>二十二者天绀宝马自然而来。<a id="a-In"></a>二十三者五百白师子王。<a id="a-Io"></a>从雪山出息其恶情。<a id="a-Ip"></a>心怀欢喜罗住城门。<a id="a-Iq"></a>二十四者诸天妓女。<a id="a-Ir"></a>于虚空中作妙音乐。<a id="a-Is"></a>二十五者诸天玉女。<a id="a-It"></a>执孔雀拂现宫墙上。<a id="a-Iu"></a>二十六者诸天玉女。<a id="a-Iv"></a>各持金瓶盛满香汁。<a id="a-Iw"></a>列住空中。<a id="a-Ix"></a>二十七者诸天歌颂赞太子德。<a id="a-Iy"></a>二十八者地狱休息毒痛不行。<a id="a-Iz"></a>二十九者毒虫隐伏恶鬼善心。<a id="a-J0"></a>三十者诸恶律仪一时慈悲。<a id="a-J1"></a>三十一者国内孕妇产者悉男。<a id="a-J2"></a>其有百疾自然除愈。<a id="a-J3"></a>三十二者一切树神化作人形悉来礼侍。<a id="a-J4"></a>三十三者诸余国王。<a id="a-J5"></a>各赍名宝同来臣服。<a id="a-J6"></a>三十四者一切人天无非时语。<a id="a-J7"></a>尔时诸婇女众见此瑞相。<a id="a-J8"></a>极大欢喜自相谓言。<a id="a-J9"></a>太子今生有如此等吉祥之事。<a id="a-JA"></a>惟愿长寿无诸病苦。<a id="a-JB"></a>勿令我等生大忧恼。<a id="a-JC"></a>作此言已。<a id="a-JD"></a>以天缯氎裹抱太子。<a id="a-JE"></a>至夫人所。<a id="a-JF"></a>时四天王在虚空中。<a id="a-JG"></a>恭敬随从。<a id="a-JH"></a>释提桓因执盖来覆。<a id="a-JI"></a>有二十八大鬼神王在园四角守卫奉护。</p>
  <p id="aJJ">尔时有一青衣。<a id="a-JK"></a>聪慧明了。<a id="a-JL"></a>从蓝毗尼园。<a id="a-JM"></a>还入宫中。<a id="a-JN"></a>到白净王所白王言。<a id="a-JO"></a>大王威德转更增进。<a id="a-JP"></a>摩耶夫人已生太子。<a id="a-JQ"></a>颜貌端正。<a id="a-JR"></a>有三十二相。<a id="a-JS"></a>八十种好。<a id="a-JT"></a>堕莲华上自行七步。<a id="a-JU"></a>举其右手。<a id="a-JV"></a>而师子吼。<a id="a-JW"></a>我于一切天人之中。<a id="a-JX"></a>最尊最胜。<a id="a-JY"></a>无量生死于今尽矣。<a id="a-JZ"></a>此生利益一切人天。<a id="a-Ja"></a>有如是等诸奇特事。<a id="a-Jb"></a>非可具说。<a id="a-Jc"></a>时白净王闻彼青衣说此语已。<a id="a-Jd"></a>欢喜踊跃不能自胜。<a id="a-Je"></a>即脱身璎珞而以赐之。</p>
  <p id="aJf">尔时白净王即严四兵。<a id="a-Jg"></a>眷属围绕。<a id="a-Jh"></a>并与一亿释迦种姓。<a id="a-Ji"></a>前后导从。<a id="a-Jj"></a>入蓝毗尼园。<a id="a-Jk"></a>见彼园中。<a id="a-Jl"></a>天龙八部皆悉充满。<a id="a-Jm"></a>到夫人所。<a id="a-Jn"></a>见太子身相好殊异。<a id="a-Jo"></a>欢喜踊跃。<a id="a-Jp"></a>犹如江海诸大波浪。<a id="a-Jq"></a>虑其短寿又怀悚惕。<a id="a-Jr"></a>譬如须弥山王难可动摇。<a id="a-Js"></a>大地动时此乃一动。<a id="a-Jt"></a>彼白净王素性恬静常无欢戚。<a id="a-Ju"></a>今见太子一喜一惧。<a id="a-Jv"></a>亦复如是。<a id="a-Jw"></a>摩耶夫人为性调和既生太子。<a id="a-Jx"></a>见诸奇端倍增柔软。<a id="a-Jy"></a>尔时白净王叉手合掌礼诸天神。<a id="a-Jz"></a>前抱太子。<a id="a-K0"></a>置于七宝象舆之上。<a id="a-K1"></a>与诸群臣后宫婇女。<a id="a-K2"></a>虚空诸天。<a id="a-K3"></a>作天妓乐。<a id="a-K4"></a>随从入城。<a id="a-K5"></a>时白净王及诸释子。<a id="a-K6"></a>未识三宝。<a id="a-K7"></a>即将太子往诣天寺。<a id="a-K8"></a>太子既入梵天形像皆从座起礼太子足。<a id="a-K9"></a>而语王言。<a id="a-KA"></a>大王当知。<a id="a-KB"></a>今此太子天人中尊。<a id="a-KC"></a>虚空天神皆悉敬礼。<a id="a-KD"></a>大王岂不见如此耶。<a id="a-KE"></a>云何而今来此礼我。<a id="a-KF"></a>时白净王及诸释子。<a id="a-KG"></a>群臣内外。<a id="a-KH"></a>闻见是已叹未曾有。<a id="a-KI"></a>即将太子出于天寺。<a id="a-KJ"></a>还入后宫。<a id="a-KK"></a>当尔之时。<a id="a-KL"></a>诸释种姓。<a id="a-KM"></a>亦同一日生五百男。<a id="a-KN"></a>修行本起云。<a id="a-KO"></a>国中八万四千长者生子悉男。<a id="a-KP"></a>八万四千。<a id="a-KQ"></a>厩马生驹其一特异。<a id="a-KR"></a>毛色纯白鬃鬐贯珠故名为蹇。<a id="a-KS"></a>特奴名阐特。<a id="a-KT"></a>瑞应本起云。<a id="a-KU"></a>奴名车匿。<a id="a-KV"></a>马名犍陟。<a id="a-KW"></a>时王厩中象生白子。<a id="a-KX"></a>马生白驹。<a id="a-KY"></a>牛羊亦生五色羔犊。<a id="a-KZ"></a>如是等类。<a id="a-Ka"></a>数各五百。<a id="a-Kb"></a>王子青衣。<a id="a-Kc"></a>亦生五百苍头。<a id="a-Kd"></a>普耀经云。<a id="a-Ke"></a>五千青衣各生力士。</p>
  <p id="aKf">尔时宫中。<a id="a-Kg"></a>五百伏藏自然发出。<a id="a-Kh"></a>一一伏藏有七宝藏。<a id="a-Ki"></a>而围绕之。<a id="a-Kj"></a>又有诸大商人。<a id="a-Kk"></a>从海采宝还迦毗施兜国彼诸商人各赍奇彩诸珍宝奉贡。<a id="a-Kl"></a>王慰诸人。<a id="a-Km"></a>汝等入海。<a id="a-Kn"></a>悉皆吉利。<a id="a-Ko"></a>无苦恼不。<a id="a-Kp"></a>及诸伴侣。<a id="a-Kq"></a>无遗落耶。<a id="a-Kr"></a>彼诸商人答言。<a id="a-Ks"></a>大王所经道路。<a id="a-Kt"></a>极自安隐。<a id="a-Ku"></a>王闻此言。<a id="a-Kv"></a>甚大欢喜。<a id="a-Kw"></a>即遣请诸婆罗门等。<a id="a-Kx"></a>婆罗门众皆悉集已。<a id="a-Ky"></a>设诸供养。<a id="a-Kz"></a>或与象马及以七宝。<a id="a-L0"></a>田宅僮仆。<a id="a-L1"></a>供养毕已。<a id="a-L2"></a>抱太子出。<a id="a-L3"></a>即便白诸婆罗门言。<a id="a-L4"></a>当为太子作何等名。<a id="a-L5"></a>诸婆罗门即共论议而答王言。<a id="a-L6"></a>太子生时一切宝藏皆悉发出。<a id="a-L7"></a>所有诸瑞莫非吉祥。<a id="a-L8"></a>以此义故。<a id="a-L9"></a>当名太子为萨婆悉达。<a id="a-LA"></a>瑞应本起云。<a id="a-LB"></a>五百伏藏一时发出。<a id="a-LC"></a>海行兴利一时集至。<a id="a-LD"></a>梵志相师普称万岁。<a id="a-LE"></a>即名太子为悉达多。<a id="a-LF"></a>汉言顿吉。<a id="a-LG"></a>说此语时。<a id="a-LH"></a>虚空天神即击天鼓。<a id="a-LI"></a>烧香散华唱言善哉。<a id="a-LJ"></a>诸天人民即便称曰萨婆悉达。</p>
  <p id="aLK">尔时八王亦于是日。<a id="a-LL"></a>与白净王同生太子。<a id="a-LM"></a>彼诸国王各怀欢喜。<a id="a-LN"></a>我今生子有诸奇异。<a id="a-LO"></a>而不知是萨婆悉达之瑞相也。<a id="a-LP"></a>皆集婆罗门。<a id="a-LQ"></a>各为太子制好名字。<a id="a-LR"></a>王舍城太子。<a id="a-LS"></a>名曰频毗婆罗。<a id="a-LT"></a>舍卫国太子。<a id="a-LU"></a>名波斯匿。<a id="a-LV"></a>偷罗拘吒国太子。<a id="a-LW"></a>名拘腊婆。<a id="a-LX"></a>犊子国太子名优陀延。<a id="a-LY"></a>跋罗国太子。<a id="a-LZ"></a>名曰郁陀罗延。<a id="a-La"></a>卢罗国太子名曰疾光。<a id="a-Lb"></a>德叉尸罗国太子名弗迦罗。<a id="a-Lc"></a>婆罗拘罗婆国太子。<a id="a-Ld"></a>名拘罗婆。<a id="a-Le"></a>尔时白净王普敕群臣。<a id="a-Lf"></a>令访聪明多闻智慧善知占相。<a id="a-Lg"></a>为诸世人所知识者。<a id="a-Lh"></a>群臣闻已四方推觅。<a id="a-Li"></a>时王即便于后园中。<a id="a-Lj"></a>乃起一大殿。<a id="a-Lk"></a>窗牖栏楯七宝庄饰。<a id="a-Ll"></a>尔时群臣得五百婆罗门。<a id="a-Lm"></a>聪明知相。<a id="a-Ln"></a>见诸奇瑞欲来诣王。<a id="a-Lo"></a>会王遣信。<a id="a-Lp"></a>疾速而至。<a id="a-Lq"></a>诸臣白王。<a id="a-Lr"></a>知相婆罗门今者已到。<a id="a-Ls"></a>王闻欢喜即敕令前。<a id="a-Lt"></a>请入殿坐设诸供养。<a id="a-Lu"></a>彼婆罗门即白王言。<a id="a-Lv"></a>我闻大王新生太子。<a id="a-Lw"></a>有诸相好奇特之瑞。<a id="a-Lx"></a>愿令我等悉得见之。<a id="a-Ly"></a>时王即敕抱太子出。<a id="a-Lz"></a>诸婆罗门既见太子相好严盛。<a id="a-M0"></a>叹未曾有。<a id="a-M1"></a>王即问言。<a id="a-M2"></a>今占太子其相云何。<a id="a-M3"></a>婆罗门言。<a id="a-M4"></a>一切众生皆欲好子。<a id="a-M5"></a>大王今者所生太子。<a id="a-M6"></a>是大珍异勿生忧怖。<a id="a-M7"></a>即又白言。<a id="a-M8"></a>所生太子。<a id="a-M9"></a>大王虽言是王之子。<a id="a-MA"></a>乃是世间之眼。<a id="a-MB"></a>王复问言。<a id="a-MC"></a>云何得知。<a id="a-MD"></a>婆罗门言。<a id="a-ME"></a>我观太子。<a id="a-MF"></a>身色光烂犹如真金。<a id="a-MG"></a>有诸相好极为明净。<a id="a-MH"></a>若当出家成一切种智。<a id="a-MI"></a>若在家者为转轮圣王领四天子。<a id="a-MJ"></a>譬如江河海为第一。<a id="a-MK"></a>众山之中须弥最胜。<a id="a-ML"></a>凡诸光晖日为无上。<a id="a-MM"></a>一切清凉唯有明月。<a id="a-MN"></a>天人世间太子为尊。<a id="a-MO"></a>王闻此语心大欢喜离诸悚惕。<a id="a-MP"></a>彼婆罗门又白王言。<a id="a-MQ"></a>有一梵仙名阿私陀。<a id="a-MR"></a>具足五通在于香山。<a id="a-MS"></a>彼能为王断诸疑惑。<a id="a-MT"></a>诸婆罗门说此语已。<a id="a-MU"></a>辞别而去。</p>
  <p id="aMV">尔时白净王心自思惟。<a id="a-MW"></a>阿私陀仙人居在香山。<a id="a-MX"></a>涂径险绝非人能到。<a id="a-MY"></a>当以何方请求至此。<a id="a-MZ"></a>时白净王作此念时。<a id="a-Ma"></a>阿私陀仙遥知其意。<a id="a-Mb"></a>又复先见诸寄瑞相。<a id="a-Mc"></a>深解菩萨为破生死故现受生。<a id="a-Md"></a>以神通力腾虚而来。<a id="a-Me"></a>到王宫门。<a id="a-Mf"></a>时守门者入白王言。<a id="a-Mg"></a>阿私陀仙人乘虚空来。<a id="a-Mh"></a>今在门外。<a id="a-Mi"></a>王闻欢喜。<a id="a-Mj"></a>即敕令前。<a id="a-Mk"></a>王至门上自奉迎之。<a id="a-Ml"></a>既见仙人。<a id="a-Mm"></a>恭敬礼拜而即问言。<a id="a-Mn"></a>尊者既来住门不进。<a id="a-Mo"></a>为守门者不听前耶仙人答言。<a id="a-Mp"></a>无见止者。<a id="a-Mq"></a>既来相诣宜须先白王。<a id="a-Mr"></a>便随从入于后宫。<a id="a-Ms"></a>敬请令坐而问讯言。<a id="a-Mt"></a>尊者四大常安和不。<a id="a-Mu"></a>仙人答言。<a id="a-Mv"></a>蒙大王恩幸得安乐。<a id="a-Mw"></a>时白净王白仙人言。<a id="a-Mx"></a>尊者今日能来下降。<a id="a-My"></a>我等种族方大炽盛。<a id="a-Mz"></a>从今已去日就吉祥。<a id="a-N0"></a>为是经过故来此耶。<a id="a-N1"></a>仙人答言。<a id="a-N2"></a>我在香山。<a id="a-N3"></a>见大光明诸奇特相。<a id="a-N4"></a>又知大王心之所念。<a id="a-N5"></a>以是因缘故来到此。<a id="a-N6"></a>我以神力乘虚而至。<a id="a-N7"></a>闻上诸天说。<a id="a-N8"></a>王太子必当得成一切种智。<a id="a-N9"></a>度脱天人。<a id="a-NA"></a>又王太子从右胁生堕于七宝莲华之上。<a id="a-NB"></a>而行七步举其右手而师子吼。<a id="a-NC"></a>我于天人之中。<a id="a-ND"></a>最尊最胜无量生死于今尽矣。<a id="a-NE"></a>此生利益一切天人。<a id="a-NF"></a>又复诸天围绕恭敬。<a id="a-NG"></a>闻有如此大奇特事。<a id="a-NH"></a>快哉大王宜应欣庆。<a id="a-NI"></a>太子今者可得见不。<a id="a-NJ"></a>即将仙人至太子所。<a id="a-NK"></a>王及夫人抱太子出欲礼仙人。<a id="a-NL"></a>时彼仙人寻止王曰。<a id="a-NM"></a>此是天人三界中尊。<a id="a-NN"></a>云何而令礼于我耶。<a id="a-NO"></a>时彼仙人即起合掌礼太子足。<a id="a-NP"></a>王及夫人白仙人言。<a id="a-NQ"></a>唯愿尊者为相太子。<a id="a-NR"></a>仙人言善。<a id="a-NS"></a>即便占相。<a id="a-NT"></a>具见相已。<a id="a-NU"></a>忽然悲泣不能自胜。<a id="a-NV"></a>王及夫人。<a id="a-NW"></a>见彼仙人悲泣流泪。<a id="a-NX"></a>举身战怖生大忧恼。<a id="a-NY"></a>如大波浪动于小船。<a id="a-NZ"></a>问仙人言。<a id="a-Na"></a>我子初生具诸瑞相。<a id="a-Nb"></a>有何不祥而悲泣耶。<a id="a-Nc"></a>尔时仙人歔欷答言。<a id="a-Nd"></a>大王太子相好具足。<a id="a-Ne"></a>无有不祥。<a id="a-Nf"></a>王又问言。<a id="a-Ng"></a>愿更为我占视。<a id="a-Nh"></a>太子有长寿相不。<a id="a-Ni"></a>得转轮王位。<a id="a-Nj"></a>王四天下不。<a id="a-Nk"></a>我年既暮。<a id="a-Nl"></a>欲以国土皆悉付之。<a id="a-Nm"></a>当隐山林出家学道。<a id="a-Nn"></a>所可志愿唯在于此。<a id="a-No"></a>尊者为观必定果耶。<a id="a-Np"></a>尔时仙人又答王言。<a id="a-Nq"></a>大王太子具三十二相。<a id="a-Nr"></a>一者足下安平。<a id="a-Ns"></a>立如奁底。<a id="a-Nt"></a>二者足下千辐辋转轮相具足。<a id="a-Nu"></a>三者手足相指长胜于余人。<a id="a-Nv"></a>四者手足柔软胜余身分。<a id="a-Nw"></a>五者足跟广具足满好。<a id="a-Nx"></a>六者足指合缦网。<a id="a-Ny"></a>胜于余人。<a id="a-Nz"></a>七者足趺高平。<a id="a-O0"></a>好与跟相称。<a id="a-O1"></a>八者脚腨纤好。<a id="a-O2"></a>如伊泥延鹿王。<a id="a-O3"></a>九者平住两手摩膝。<a id="a-O4"></a>十者阴藏相如象王马王。<a id="a-O5"></a>十一者身纵广等。<a id="a-O6"></a>如泥俱卢树。<a id="a-O7"></a>十二者一一孔一毛生青色。<a id="a-O8"></a>柔软右旋。<a id="a-O9"></a>十三者毛上向靡。<a id="a-OA"></a>青色柔软右旋。<a id="a-OB"></a>十四者金色相其色微妙。<a id="a-OC"></a>胜阎浮檀金。<a id="a-OD"></a>十五者身光一丈。<a id="a-OE"></a>十六者皮薄细滑。<a id="a-OF"></a>不受尘垢。<a id="a-OG"></a>不停蚊蚋。<a id="a-OH"></a>十七者七处满。<a id="a-OI"></a>两足下。<a id="a-OJ"></a>两腋中。<a id="a-OK"></a>两肩上。<a id="a-OL"></a>项中。<a id="a-OM"></a>皆满字相分明。<a id="a-ON"></a>十八者两腋下满。<a id="a-OO"></a>如摩尼珠。<a id="a-OP"></a>十九者身如师子。<a id="a-OQ"></a>二十者身广端直。<a id="a-OR"></a>二十一者肩圆好。<a id="a-OS"></a>二十二者口四十齿。<a id="a-OT"></a>二十三者齿白齐密而根深。<a id="a-OU"></a>二十四者四牙最白而大。<a id="a-OV"></a>二十五者方颊车如师子。<a id="a-OW"></a>二十六者味中得上味。<a id="a-OX"></a>咽中二处津液流出。<a id="a-OY"></a>二十七者舌大软薄。<a id="a-OZ"></a>能覆面至耳发际。<a id="a-Oa"></a>二十八者梵音深远。<a id="a-Ob"></a>如迦陵频伽声。<a id="a-Oc"></a>二十九者眼色如金精。<a id="a-Od"></a>三十者眼睫如牛王。<a id="a-Oe"></a>三十一者眉间白毫相。<a id="a-Of"></a>软白如兜罗绵。<a id="a-Og"></a>三十二者顶髻肉成。<a id="a-Oh"></a>具有如此相好之身。<a id="a-Oi"></a>若在家者。<a id="a-Oj"></a>年一十九为转轮圣王。<a id="a-Ok"></a>若出家者。<a id="a-Ol"></a>成一切种智。<a id="a-Om"></a>广济天人。<a id="a-On"></a>然王太子必当学道。<a id="a-Oo"></a>得成阿耨多罗三藐三菩提。<a id="a-Op"></a>不久当转清净法轮。<a id="a-Oq"></a>利益天人开世间眼。<a id="a-Or"></a>我今年寿已百二十。<a id="a-Os"></a>不久命终生无想天。<a id="a-Ot"></a>不睹佛兴。<a id="a-Ou"></a>不闻经法。<a id="a-Ov"></a>故自悲耳。<a id="a-Ow"></a>又问仙人。<a id="a-Ox"></a>尊者向占言。<a id="a-Oy"></a>有二种。<a id="a-Oz"></a>一当作王。<a id="a-P0"></a>二成正觉。<a id="a-P1"></a>而今云何言。<a id="a-P2"></a>决定成一切种智。<a id="a-P3"></a>时仙人言。<a id="a-P4"></a>我相之法。<a id="a-P5"></a>若有众生具三十二相。<a id="a-P6"></a>或生非处。<a id="a-P7"></a>文不明显。<a id="a-P8"></a>此人必为转轮圣王。<a id="a-P9"></a>若三十二相皆得其处。<a id="a-PA"></a>文复明显。<a id="a-PB"></a>此人必成一切种智。<a id="a-PC"></a>我观大王太子。<a id="a-PD"></a>诸相皆得其所。<a id="a-PE"></a>又极明显。<a id="a-PF"></a>是以决定知成正觉。<a id="a-PG"></a>仙人为王说此语已。<a id="a-PH"></a>辞别而退。</p>
 </body>
</html>